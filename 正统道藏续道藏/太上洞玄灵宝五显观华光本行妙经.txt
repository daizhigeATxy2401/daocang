太上洞玄灵宝五显灵观华光本行妙经
　　经名：太上洞玄灵宝五显灵观华光本行妙经。撰人不祥，约出於宋代。念诵召请华光天师忏罪消灾。一卷。底本出处：《续道藏》。
　　太上洞玄灵宝五显灵观华光本行妙经
　　尔时，元始天尊於赤明劫初，在大罗天上玉清圣境清微天中，九光元阳之殿，与太上玉晨道君、太上玄元老君、诸天上帝，坐九色龙凤宝座，垂十绝灵旛羽盖，玉童玉女散诸天香宝花，遍满十方。是时九凤齐唱，八鸾同鸣，天乐自响，灵凤聚烟，狮子白鹤，啸歌雕雕，天无氛秽，山岳藏云。元始天尊现神通妙力，垂九色祥光，天宫玄都莫不焕然，下烛十方无极世界，俱同一相，琉璃清莹，洞彻无碍，表裹分明。十方无极飞天神王、至尊大神，一时同会。于时东方九炁青帝天君、侍真灵官无鞅数众，浮空而至；南方三炁赤帝天君、侍真灵官无鞅数众，浮空而至；西方七炁白帝天君、侍真灵官无鞅数众，浮空而至；北方五炁黑帝天君、侍真灵官无鞅数众，浮空而至；中央一炁黄帝天君、侍真灵官无鞅数众，浮空而至。云集法会，稽首恭敬，咸听元始天尊说无上玄元真一妙法。诸天神仙，步虚旋绕，三界侍轩，同声赞咏。当此之时，喜庆难言，幽关重开，并受光明，苦爽幽魂，一时解脱。
　　时，会中有长生度世真人，万福好生真人，慈悲普济真人，越班整佩，执简而出，稽首上白天尊言：天尊大慈，天尊大圣，肇开天地，运度阴阳，为万灵师，为群生父。臣等宿缘流庆，得侍至真，忝居真列，今者得预大会，拱听法音，宣演重玄，俱蒙开化，恩不可量。臣等伏睹下方世界，魔鬼流行，侵害生民，三灾竞起，五毒兴行，水火刀兵，凶年饥馑，死亡至众，甚可哀伤。未审以何因缘，遭罹此苦。恭惟天尊至仁善贷，开度群迷，大宏济度之门，广布慈悲之化。
　　天尊曰：汝当摄念存诚，吾当为汝演说善恶因缘。良久曰：原夫上元之时，人多淳朴，与天地同体，惟道是修，教化众生，使归正道，不为物触，心广体胖，无有损伤，克终寿命。中元之人，禀谦和美厚之人，施慈惠温良之德，存恤孤寡，拯济饥贫，后己先人，务行方便。下元之人，生处世间，造恶不悛，不修善行，道德久废，仁义不行，不敬天地，不礼三光，不畏神明，不孝父母，不忠君主，不念师尊，信从邪见，不省本源，损物害人，欺心罔道，贪婪无厌，积恶招愆，恣纵六情，莫知已极。善恶童子、四直功曹、紏察使者，录其罪目，日夜上奏天庭。由是三官鼓笔，五帝考书，削字青编，注名黑簿，遂使司命司录、司功司杀，减算除年。或在世非横连绵，运意乖错，所谋不遂，轗轲竞生，疫疠流行，致多夭丧。或命过之后，沦没九幽地狱之中，无有善念，得脱幽关。凡此罪因，皆由心造。
　　诸真人闻是语已，不胜哀悯，再拜上白天尊言：臣等欲仗慈悲威光之力，分身下降人间，救度众生，俾令男女处世安稳，去离邪横，富贵长寿，灾害不生，魔鬼潜消，道化日显，君明臣良，国祚延永，干戈屏息，天下太平，时和岁丰，万民乐业。伏望至尊俯从志愿。
　　天尊曰：汝今欲令利益末世众生，方便启问，发如是愿，善哉善哉。且万物吾生，万灵无化，救度众生，固当如是，然不劳汝真烈，汝当静念在心，吾即为汝演说利益众生救度之门。
　　天尊曰：三天境内有灵官大圣，华光五大天帅，发弘誓愿，救度众生，摄伏群魔，阐扬道化，威灵烜赫，功德巍巍，与道合真，度人无量，随声赴感，捍厄扶衰，无愿不从，延生赐福。或现一身，或显五相，或化为诸天天帝，或化为梵王帝身，或化为吉祥如来，或化为日露天主，或化为华光菩萨，或化为天丁力士，或化为妙行真人。以此种种神通，随机摄化，救度众生。
　　真人复问：此灵观大圣，以何因缘位居天帅，现十方种种神通妙相。
　　天尊曰：此灵观五大天帅，禀五星五炁之精，毓五方五灵之秀，化身三界，应现十方，掌三界祸福之权，持万物生杀之柄。吉凶悔吝，悉属陶镕。若或有人一称其名号，曰灵观大圣华光广化天君，当知神通立现，克副愿心，如影随形，似声应响，昭然感格，莫可称量。
　　真人复问曰：仰惟天尊好生之德，泽被三途，恩沾万汇，广福天人，作度人之津梁，启归真之径路。伏愿特垂勑旨，遣降人间，福国安民，宣扬玄化。
　　天尊於是以金简玉符，遣金童玉女，勑召灵观五大天帅。倏忽之间，灵观五大天帅恭临法会，长跪道前。上言：臣等仰沐生成，忝居真列，今日大庆，特蒙勑召，得诣琼轩，仰睹天颜，听宣妙法。
　　天尊曰：世间男女，不崇正化，造恶不悛，以矫诈为本心，以贪婪为己行，放纵情欲，背正向邪，积种种罪源，莫知忏悔。致使地祇效奏，天律谴诛，召恶招殃，冤雠缠结，报对昭然，毫分不失。又复有阵亡鬼兵，下道妖邪，伺人间隙，把人年命，追人魂魄，摄人精气，与其邪党，侵害良民。或命未尽而遽亡，或有全家而疾疫。俯观此辈，良可悯怜。汝宜下降人间，分身化氛，应现十方，收摄群魔，使归正道，俾下元之人，离诸患难，见存眷属，悉获安宁，已往先亲，咸皆超度。尔时天尊即说灵观咒曰：
　　玄元始祖，三炁氤氲。开明三景，顶立乾坤。保制劫运，使天长存。三天主帝，上帝高真。修真阐教，利物济人。燮调元化，福国安民，灵官大圣，华光之君。神通无极，上佐帝宸。分身化气，三界游巡。济生度死，福善祸淫。禳灾度厄，辟毒驱温。广宣号令，役使雷神。手持金枪，足踏火轮。火瓢火鸦，飞焰星奔。金砖万迭，雷火磷磷。天目一视，三界齐钦。顺风千里，善恶皆闻。六丁六甲，三五将军。雷公电母，掷火流金。风伯雨师，播雨兴云。天丁力士，队仗纷纭。封山破洞，馘灭鬼群。魔精最伏，潜迹海滨。敢有拒送，摄魄收魂。金锤裂脑，铁戟穿心。镢天大斧，斩截其身。乌风一扫，化作微尘。九州社令，血食之宾，城隍主者，听吾指陈。佐助玄教，积累殊勋。元始玉字，八威龙文。普告三界，万灵咸遵。急急如律令。
　　天尊复谓真人曰：世间男女，或有妖邪魍魉、山魈木客、古器伏尸、土怪石精、水脉旺魅、不正等神，变易形质，抛砖放火，摄人魂魄，占人宅舍，百种形状，恼乱众生。凡有是诸患难，善信男女，速宜斋戒沐浴。或於古观灵坛，或於本居净室，建立三清宝座，五帝灵坛，然香点灯，献花酌水，投词露恳，拜表上章，皈命三界高真灵官大圣，持念真经，诵咏神咒，首愆谢过，请福延生。灵观大圣应时感格，部领五百灵观大圣，金砖金枪、火瓢火车、火鸦大将，无面目大将军，白蛇大将军，顺风千里使者，五方雷神天将，铜头铁面六天吏兵，火部率众，流金掷火，掣电轰雷，一合下降，扫荡妖氛，驱逐不祥，肃清境界，人鬼分离，生民安泰。灵观元帅、威神之吏，莫可称量，凡有见闻，各宜恭敬。若复世间亢阳为沴，积阴为疠，祝融扇祸，江海失经，或干戈互起，人民流亡，虫蝗为妖，蠹食禾秽。如是灾难，皆当依仪醮谢天地，转念真经，皈命上玄，祈恩请福，即得国土清平，风调雨顺，百物清润，河清海晏。又若世人星辰冲战，禄马休囚，疾病缠绵，求安无路。或修坟立宅，干犯土皇。或官司牢狱，冤枉不伸。或疫疠流行，人民困弊。或江河转运，波浪惊危。或旷野山林，恶兽奔突。或夫妻刑隔，嗣续未蕃。或水陆经营，恶人值遇。或咒诅相仍，侵凌眷属。或身怀六甲，母子未分。或在世孤贫，谋为阻晦。或门户闭塞，畜养不生。或买迁经木，财物散耗。或冢讼微呼，先亡复连。如是等种种灾难，皆缘世人积恶深厚，以致祸患来钟，福瑞希降。若能依仪行道，罄志投诚，剖露腹心，皈依忏悔，即获平安，神明护门，道气滋扶，一切灾难，应时消散。又若世间男女，为先祖宗亲父母亡没，起心荐拔，冀彻孝思，即得魂出幽关，逍遥快乐，永辞沉结，上生天堂。是经功德，不可思议，存亡获福，善利无边。
　　於是，真人得闻语已，誓愿流传，赞叹灵观大圣，而献颂曰：
　　高上太微，中有玄虚。五形全妙，万法希民。化身三界，变现十方。道合自然，国泰民康。
　　说是颂已，法会众真，无鞅仙圣，咸皆称善。天尊再告真人曰：世间男女，能依吾所授，奉教而行者，皆道心深重，宿有善缘，尊崇供养，万灾不干，吉祥如意，众善齐降，诸恶不生。更能於四时八节、三元三会、五腊十直、甲子庚申、月旦本命，是诸良辰吉日，如法自持，自然千真万合，福寿延长，七祖九玄，均获超度，更能传授世人，敬信读诵，福利无边。是经功德，果报照然，不可思议。
　　天尊说是经已，灵观大圣敬奉教旨，下降人间，广宣玄化。十方天真大圣，无鞅仙众，称扬赞叹，欢喜踊跃，稽首礼谢无上虚皇正真三宝，作礼而退，谨奉道旨，敬为流传。
　　太上洞玄灵宝五显灵观华光本行妙经竟
　　
