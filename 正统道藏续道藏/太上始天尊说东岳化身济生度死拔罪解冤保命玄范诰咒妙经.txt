元始天尊说东岳化身济生度死拔罪解冤保命玄范诰咒妙经
　　经名：元始天尊说东岳化身济生度死拔罪解冤保命玄范诰咒妙经。撰人不详，约出於明代。假托元始天尊为金华真人等说皈命敬礼五岳圣帝，消灾拔罪济生度死之法。一卷。底本出处：《万历续道藏》。又见《道藏辑要》氏集。
　　元始天尊说东岳化身济生度死拔罪解冤保命玄范诰咒妙经
　　尔时，元始天尊在大罗天上金阙之内、玉清圣境天宫，升九光宝座，举五明如意、会集诸天帝君、日月星宿无鞅真仙圣众，罗列道前。是时元始天尊发大弘音，演说无上至真妙法，天花缤纷，琼香缭绕。於是会中有四大真人，名曰大慈大悲金华真人，大慈大悲玉清真人，大慈大悲妙行真人，大慈大悲救苦真人，俱各出班长跪，上告启奏天尊曰：臣等观见下方世界之内，九幽地狱之中，或男或女，老少不同，虽豦人世世，贫寒困苦、疾病缠绵、鬼魅精邪，冤愆咒诅，凶祸官非，连年毒害，横遭夭伤；又见地狱之内，饿鬼穷魂孤幽等众昼夜受刑，刀轮剑树，炎炽火焚，寒冰冻体，无有休息；复见血湖狱中，许多女人受诸苦恼，不舍昼夜。两途众生是何异因，惟愿天慈大开方便之门，广示进修之路。
　　是时元始天尊曰：汝等复位，谛听妙音，我为汝等一一演说。世间众生不信因缘善恶果报，或不敬天地，不忠君王，不孝父母，不尊师长，欺负神理，忤逆兄弟亲朋邻友，背前面后，口是心非，一切过咎，已被岳府之神曹官圣众晨夕考较，纪录罪咎，检察是实。致令在世之日，贫乏困苦，恶病疮毒，瘟疫疾疢，灾祸横生，官司牢狱，妖邪克害，累岁经年，不能安泰，家门啾唧，每遇凶丧。或遭时岁刀兵水火，虫蝗饥馑，盗贼侵临，希见太平。身殁之后，永堕地狱，饿鬼沉沦，屠割支体，镬汤沸溃，寒冰受苦，千万劫后，方脱轮回，托生畜类，仍受杀伤，种种业报，无有尽期。於是四大真人闻是说已，各各含悲，启叩天尊曰：愿垂慈悯，平等救济。
　　是时元始天尊仍白真人曰：昔混沌未判，太极之先，有混元道母，授太上弥罗教主赫天玄英祖炁金轮少海宗源，梦日光诞辰月二十八之降生，乃紫府东华圣人之弟，长白建功，羲皇受号，初则泰华真人，汉明泰山元帅，累朝节封东岳大生天齐仁元圣帝。炁应青阳，位尊震位，独居中界，统摄万灵，掌人间善恶之权，司阴府是非之目，案判七十二曹，刑分三十六岳，惩奸罚恶，录死注生，化形四岳四天圣帝，抚育六合万物群生。世间若有善男子善女人，但遇三元五腊、四时八节、甲子庚申，每月三七，斗降本命、朔望吉旦之辰，能施财帛设立坛场，广陈供养，焚香燃灯，虔心恳祷，皈命东华上相东岳大生天齐仁元圣帝威权自在天尊者，即得国平民乐，兵息谷登，宫壶清宁，皇图巩固。下及士庶男女罪业消除，灾衰洗荡，福果臻身，延年益算，家门昌盛，子嗣绵长，出入起居吉无不利；过去亡者，不经地狱，罪罹蠲消，冤仇和释，苦恼痊平，九幽罢对，五苦停刑，上生天堂，逍遥自在，快乐无边，与道合真，一切有情均登无上。即说咒曰：
　　泰山第一东岳大生天齐仁圣帝
　　东岳苍天，衮州司权。上应房宿，下统震元。发生万物，与天齐年。玄灵之馆，字录青篇。济生度死，祚国绵延。
　　衡山第二南岳司天大化昭圣帝
　　南岳丹天，衡州司权。上应星宿，下照离元。陶铸万品，俾炽长年。阳正玉阙，字录朱篇。焚爇妖恶，永灭风烟。
　　嵩山第三中岳中天大宁崇圣帝
　　中岳黄天，岱州司机。斡旋四宿，独制酆山。总尊万有，亿劫斯年。玄都玉阙，字录玉篇。五灵安镇，杀鬼万千。
　　华山第四西岳金天大利顺圣帝
　　西岳皓天，华州司权。上应昴宿，下定兑元。资成万汇，保命延年。金关玄窗，字录素篇。安邦立业，备守三边。
　　恒山第五北岳安天大贞元圣帝
　　北岳玄天，恒州司权。上应虚宿，下彻坎元。滋荣万稿，益寿增年。郁绝元台，字录黑篇。拔杇上生，度品成仙。
　　至心皈命礼：
　　赫天玄英之祖，金轮少海之宗，弥仙母梦日光，生紫府圣人东华弟，昔建功於长白，始受封於羲皇，初号泰华真人，汉明泰山元帅，唐会崇恩圣帝，圣朝勑字上主位镇坤，维功参乾，造仁以德，仁回阳手於掌上，圣心益圣，丽日月於天中，五岳称赞於东方，三界独尊於中界，仰奉行於大令，俯斜察於阴司，掌人间善恶之权，字天下死生之柄，惩奸恶而狱分三十六，主司吉凶而案判七十二曹，行善者注生天堂，沉迷者寻声救度，示慈尊垂慈之相，门众生生化之门，福与天齐，功高无量，大悲大愿大圣大慈，中界至尊东岳圣帝慈光救苦威权自在天尊。
　　至心皈命礼：
　　乾元配位，坤德合形。淑气明明、婉春融於三界，德慈育育，澄秋明於万方。与圣同明，普天共仰，大慈大惠大淑大明东岳正宫淑明坤德皇后。
　　至心皈命礼：
　　职赞天斋，股肱仁圣。布青阳之号令，掌泰岱之权衡。黼黻斯文，列岳庭之上相，宣扬帝德，司尘世之下民。察公忠正直之心，察善恶奸邪之事。大悲大愿大智大聪东岳上相司命镇国真君。
　　至心皈命礼：
　　灵分三炁，质托九阳，木火相生，乃化成於本始，乾坤配位，育秀气於灵根。体性炎炎，降福降祥降福祉，正心耿耿，广文广武广仁慈。遵父威权，体天行道，大悲大愿大孝大仁东岳上殿太子至圣炳灵仁惠王尊神。
　　至心皈命礼：
　　泰山顶上东岳内宫，曩时现玉女之身，根本即帝真之相，应九炁而垂慈示相，冠百灵而智惠圆融，行满十方，恩周亿劫，位正天仙之号，册显碧霞之封，掌岳府之神兵，管人间之善恶，寻声赴感，护国安民，大圣大慈至仁至孝天仙玉女广灵慈惠恭顺普济保生真人、护国庇民宏德碧霞元君。
　　至心皈命礼：
　　唯二神真，乃一统属、善膺其福，赐金珠书略福之篇，忠注其祥，加厚禄集增福之字，丹篇纪善，玉府登庸，大悲大愿大圣大慈岳府掌增福略福之神。
　　至心皈命礼：
　　东岳子孙。案九天监生司结秀成胎，禀两仪之造化送生保产，乃二圣之纲维，燮理阴阳，散行痘疹，九天称庆，一视同仁，大悲大愿大圣大慈普济普度九天监生明素真君、多男多女九天卫房圣母元君。
　　至心皈命礼：
　　本生闽地，立业南方，学道问道，授亲传於五祖，求仙得仙，使草人於三耕，护圣驾於洋子江心，显神通於明君舡上，威名昭着，圣德难量，大悲大愿大忠大勤江东忠佑崇惠之神。
　　至心皈命礼：
　　狱庭猛将，都副统兵，朱发青颜，冠三山之铁帽，皂袍束带，提九节之钢鞭，摄魄追魂，捉生落死，掌善罚恶，察过紏非，大悲大愿大显大灵岳府显应太保摄魂朱将军都副统兵大元帅。
　　至心皈命礼：
　　七十五司。案东廊西庑神，十大太保，听令於殿前，龙虎神君，镇护於左右，速报见报，分善恶於两途，阳曹阴曹，判儒释之三教，注宰官将相之功勋，断生老病死之苦趣，人鬼精邪之异类，胎卵湿化之生灵，事事悉归於案掾，般般各属於冥官，者对无停，诠量不息，大悲大愿大宽大仁岳庭州职曹僚岱岳诸司官典。
　　尔时，元始天尊说是咒及十号已，诸天众真普皆赞仰，咸称善哉。时天尊复白四真人云：凡有国王帝主后妃宫眷、州县镇宰官僚人民，或遇兵戈竞起，盗贼兴行，虫蝗旱涝，赤鼠游城，瘟疫流盛，若诵此经，即得天下太平，风调雨顺，五谷丰登，人民乐业。若复有人牢狱枷锁，久系囹圄，若诵此经，即得赦宥，传宣脱离枷锁。若人凶星临照，疾病缠绵，若诵此经，即得吉星绚彩，灾患消除。若人求官进职，欲显功名，若诵此经，即得禄位迁转，荣任高腾。若人贫寒苦楚，祈求财帛殷富，若诵此经，即得财物丰盈，衣食自然。若人刑害绝嗣，鳏寡孤独，但诵此经，即得九天称庆，抱送婴儿，寄胎诞育，得生智惠秀丽之男，传流后代，绵绵不绝。若人家门衰，邪祟侵凌，若诵此经，即得门阑昌盛，妖邪潜形。若人兴造卜筑，莫遇良辰，触犯土部岁神，致令鸡犬作怪，灾祸横生，若诵此经，即得土禁还宫，家室安泰。又若有人冤愆咒诅，消解魇屏斥，若人出入，行商坐贾，营谋事理，若诵此经，即得动止和平，水陆康吉，仕路亨通，营谋遂意。若人能为亡过父母祖你姻亲孤魂等众，若诵此经，是其亡者得生净生#1，永享逍遥。若诵经者，必须斋戒沐浴，着新净衣，端坐朗诵，即感五岳善神保举，十天众真护持。是此经者，又若有善男子善女人虔心恳祷，请正一道士，或于宫观庙宇之所，或就家庭燃灯献果，请诵此经，十遍乃至数十百遍，俾令随心求请，咸得如意。若复有人能舍命财，心无吝惜，印造此经千卷或百千万卷，随力建功，散施十方，流通读诵，咸使知闻，即感五岳圣帝，令下七十二曹文武公卿大夫、岳府圣宫宝眷，或令护持，印施经人赐福延寿，消禳厄晦，宿世今生愆非悉解，国本绵延，岁时丰熟，生人安泰，过去超生。此经功德，利益无穷，玄范开张，不可轻泄，慎之。
　　於是天尊重宣岳圣宗源，使汝开悟，而说偈曰：
　　无象无名无极祖，杳冥恍惚太虚灵。至真无二自然尊，默运玄元居上品。
　　统领十方於黍米，周流八极总群伦。虚皇妙道玉宸尊，演说传经开玄范。
　　璇斗历箕游日月，光明普照广无边。混元上帝降凡间，无量度人三教主。
　　西化金仙流沙界，东训尼父亘古今。三千二百劫修行，清静觉王如来佛。
　　亿劫至尊弥罗祖，无边无量大天尊。太玄无极与真空，过去未来同现在。
　　三十六天天帝主，恒河沙界等真仙。或居天上或人间，或在群仙山隐迹。
　　济死度生无挂碍，随机赴感妙难量。他方此境每寻声，九地三途常救苦。
　　隐显变化难可测，仙凡佛圣莫能知。慈悲现相作规模，无数有情皆济度。
　　拔枍#2上生无量劫，除灾却祸不思议。毫光遍照法筵中，六趣九幽皆解脱。
　　瑞气氤氲乘宝辇，祥光晃耀降瑶坛。我今皈命礼岳神，三界十方咸利益。
　　是时天尊说是偈已，各各稽首皈依，顶礼：
　　东岳大生天齐仁元圣帝，
　　四岳四天圣帝岱岳文武公卿，
　　东岳正宫淑明坤德皇后，
　　东岳上卿司命镇国真君，
　　东岳上殿太子炳灵仁惠王尊神，
　　东岳泰山天仙玉女碧霞元君，
　　东岳掌增福略福之神，
　　东岳子孙安监生卫房圣母元君，
　　江东忠佑崇惠之神，
　　岳府太尉朱将军都副统兵元帅，
　　岳庭七十五司冥官朝班官典。
　　尔时，元始天尊重白诸天帝真曰：众生既恳皈依过咎，尽诚忏悔，一切有情，均沾利益，是四真人俯蒙开示而献颂曰：
　　苍帝五岳尊，长养育群灵。司权七十二，万物赖生成。
　　中界为帝主，统领众仙真。能消一切罪，存殁尽沾恩。
　　献是颂毕，惟见法云缥缈，驾返丹霄，诸天仙众莫不欢喜踊跃，稽首顶礼而退，信受奉行。
　　元始天尊说东岳化身济生度死拔罪解冤保命玄范诰咒妙经竟
　　#1『净生』，疑为『净土』 之误。
　　#2『枍』，疑为『朽』之误。
　　
