北斗九皇隐讳经
　　经名：北斗九皇隐讳经。撰人不详，当系南北朝或隋唐上清道士所作。内容与《上清河图宝箓》大致相同。一卷。底本出处：《万历续道藏》。
　　北斗九皇隐讳经
　　黄老经曰：北斗第一天枢星，则阳明星之魂神也；第二天游星，则阴精星之魂神也；第三天机星，则真人星之魄精也；第四天权星，则玄冥星之魄精也；第五玉衡星，则丹元星之魄灵也二，第六阅阳星，则北极星之魄灵也；第七瑶光星，则天关星之魂，大明也；第八洞明星，则辅星之魂精，阳明也；第九隐元星，则弼星之魂，明空灵也。
　　阳明星，天之太尉，司政主非，上总九天上真，中监五岳飞仙，下领后学真之人，天地神灵功过轻重，莫不隶焉。阴精星，天之上宰，主禄位，上总天宿，下领万灵及学仙之人，诸以学道及兆民宿命禄位，莫不隶焉。
　　真人星，天之司空，主神仙，上总九天高真，中监五岳灵仙，下领学道之人，真仙之官，莫不隶焉。
　　玄冥星，天之游击，主伐逆，上总九天鬼神，中领北帝三官，下监万兆，伐逆不臣，诸以凶勃，莫不隶焉。
　　丹元星，天之〔北〕#1斗君，主命录籍，上总九天谱录，中统鬼神簿目，下领学真兆民命籍，诸天诸地，莫不总该。
　　北极星，天之太常，主升进，上总九天上真，中统五岳飞仙，下领学者之身，凡以功懃得转轮阶级，总之焉。
　　天关星，天之上帝，主天地机运，如四时长短，天地否泰劫会，莫不隶焉。
　　辅星，天尊玉帝之星也，曰常者阳，主飞仙，上总九天，下领九地，五岳四读神仙之官，悉由之焉。
　　弼星，太常真星也，曰空者，常空隐也，主变化无方。
　　河图宝录云：第一阳明星，天之太尉，司正主非，上总九天之真，中监五岳飞仙，下领后学真人，天地神灵功过轻重。围九百二十里，有青城玉楼据斗真人，号九晨君，姓上灵，讳摇天搥，冠九晨玉冠，衣青羽飞裳，执斗玄图，坐玉楼中。知内讳者，玉晨下映，飞行太空。
　　第二阴精星，天之上宰，主禄位，上总天宿，下领万灵及学仙之人。围五百五十五里，有五色玉楼攀魁真人，号北上晨君，姓育婴，讳激明光，冠玄精玉冠，衣玄羽飞裳，执五色羽节。
　　第三真人星，天之司空，主神仙，上总九天高真，中监五岳灵仙，下领学道之人。围七百七十里，有黄台玉楼〔履斗〕#2真人，号主仙华神君，姓归璘，讳度众踖，冠飞晨宝冠，衣青羽飞裳，执斗中青箓。
　　第四玄冥星，天之游击，主伐逆，上总九天鬼神，中领北帝三官，下监万围八百里，有朱台玉楼步斗真人，号玄上飞盖晨君，姓冥枢，讳摇天柱，冠三华宝晨〔冠〕#3，衣丹锦飞裳，执九灵之节。
　　第五丹元星，天之北斗君，主命箓籍，上总九天诸箓，中统鬼神簿目，下领学真兆民命籍，诸天诸地莫不总统。围七百二十里，有素台金楼蹑纪真人，号金魁七晨君，姓上开，讳变五道，冠七宝飞天冠，衣白锦飞裳，执青元〔箓〕#4籍。
　　第六北极星，天之太常，主升进，上总九天上真，中统五岳飞仙，下领学者阶级，围七百七十里，有玄台玉楼步刚真人，号北晨飞华君，姓明灵，讳昌上元，冠飞精华冠，衣紫锦飞裳，执九斗玉策。
　　第七天关星，天之上帝，主天地机运，四时长短，否泰劫会。围九百里，有九层玉楼乘龙真人，号总灵九元北盖晨君，姓玄枢，讳开天徒，冠九元宝冠，衣九色锦裳，执晖神之印。
　　第八辅星，天尊玉帝之星，日常阳也，主飞仙，上总九天，下领九地，五岳四渍神仙之官。围九百九十里，〔有〕#5 紫炁玉楼游行三界真人，号帝尊九晨君，姓精常，讳空上开正延，冠飞精玉冠，衣#6九色凤衣，执火铃。
　　第九弼星，太帝真人星，曰空隐也，主变化无方。围九百九十里，有玉楼紫馆徘徊三阳真人，号帝真元晨君，姓幽空，讳冥阳晖幽寥，冠飞天玉冠，衣九天龙衣，执帝章。
　　兆若诉彼之非，明此之是，遏他之恶，申己之善，自责而不怨人，通理而各祈佑，除罪延福，告请天之太尉第一玉皇君。
　　兆若阴阳学官，干禄求位，告请天之上宰第二玉皇君。
　　兆若学道期仙，通神达圣，造请天之司空第三玉皇君。
　　兆若制服鬼神恶逆，诛伐幽显凶邪，告请天之游击第四玉皇君。
　　兆若立功建德，益算延年，告请天之斗君第五玉皇君。
　　兆若屈滞疾厄，乞申希免，告请天之太常第六玉皇。
　　兆若天地否激，炁候不调，告请天之上帝第七玉皇君。
　　兆若禳却众灾，飞上履下，告请天之尊玉帝第八玉皇君。
　　兆若变化无方，应救一切，告请天之太帝第九玉皇君。
　　右九皇君、九夫人内姓隐讳，知之延寿千年。常夕夕观之，想见皇君、夫人形相威光，忆其姓讳，谛存在心，得见第八、第九星，延寿无穷。
　　北斗九皇隐讳经竟
　　#1『北』字据后文补。
　　#2『履斗』二字，据《上清河图内玄经》补。
　　#3『冠』字据前后文补。
　　#4『镰』字据《内玄经》补。
　　#5『有』字据前后文补。
　　#6『玉冠衣』，原本误作『衣冠玉』。
　　
