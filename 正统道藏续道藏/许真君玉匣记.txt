许真君玉匣记 
　　经名：许真君玉匣记。撰人不详。三篇同卷。底本出处：《万历续道藏》。
　　许真君玉匣记序
　　《玉匣记》者，旌阳许真君之所着也。真君昔以道济人，化瓦为金以输民之通负，置符於水愈人之疾，诛巨蟒於上辽，馘毒蜃於江西。功德溥博，未可具述，及其拔宅上仙，而救世之心倦倦不已。见人之祈禳者，触犯天地禁忌，致生灾殃，连锦不宁。若曰：太上以好生为德，而下民建斋设醮，本以谢过缴福，惟不知禁忌，反受殃咎。乃恻然怜之，躬考天曹簿籍，日辰甲子，福祸灾祥，毫分缕析，流传於世。俾亿兆有缘，或祈或禳，庶知避凶趁吉，同跻寿域。真君是心，盖亦太上之心也。近姑苏道友倪守真，得之於异人，受而敬信之。犹虑见闻者少，欲授诸梓，以广其传礼，予为之序。惟夫人之福祸灾祥，固本於天，非探知造化之理者，不能细究而明之。惟圣人能安之，贤人能知之，其余众人，不得知而安也。则有蹈祸机，触禁网，虽欲忏悔首谢而复误，罹天忌业又甚焉，此《玉匣记》之所县以作也。守真得之，不以自秘，而又传之人。人知吉焉，而用凶焉，而避免戾於斯世，其功行不亦溥乎。慕道之士，诚能礼信而用之。於以禳灾谢过，于以请福延生，其福庆必有所归矣。
　　宣德八年龙集癸丑夏四月朔旦，耕笔斋吴子谨书序。
　　记内以戊子、戊辰为可用。谨按
　　《神霄玉诀》及《女青天律》载：六戊日不可烧香，死祝祈梼乎？意真君必有所授，知者宜慎择之可也。
　　许真君玉匣记
　　真君见世人作福酬愿，拜表上章，建斋设醮，或凶或吉，作福作祸。有人家作福，重生灾祸，破散子孙者，此事不知如何？真君考於天曹案内，检簿看之。盖绿片师只取五福利者，超先祖六甲在日，不知六甲旬中，天曜或在地府，或在人间，致令受生殃祸。
　　真君遂乃录之，名曰《玉匣记》，付国师。道士奏闻，见其祸福，其法不问天隔、地隔、神隔、鬼隔，看此六甲旬中，并知吉凶也。
　　甲子、乙丑日，诸神在地。若人求福，设醮还愿，求男乞女，收福十倍。皆得计都星在天上受福，若人作福，大吉之兆也。
　　丙寅日，诸神在天。若人求福还愿，祭杞山川，召魂代命，返受其殃。如用此日作福，大凶。
　　丁卯、戊辰、己巳日，诸神在地。若人求福，拜表祭祀，召魂代命，设醮求男乞女，度厄拜章，收福十倍。用此三日，大吉利。
　　庚午、辛未日，诸神在天祷，辈石下在地府。若人求福，祭祀还愿，奏章拜表，主人疾病，大凶。
　　壬申日，诸神在天，止於地府。若人求福祭祀，上表拜表，求男乞女，收福十倍，大吉利。
　　癸酉日，祭祀河泊水官，用之大吉，其余求福者凶也。
　　甲戌、乙亥日，诸神在天，不在人间地府。若人小求福，门首立愿，即得神下，却受其殃。其门首用辰时，则吉利。
　　丙子、丁丑、戊寅日，诸神破，天曹追上门，西河辇石，运砂直岸。若人求福，返诸横祸及杀人，三日大凶也。
　　己卯、庚辰日，诸神下地府。若人求福，利益子孙，荣华富贵。此日天择生日，得四十四日生大吉。
　　辛巳日，诸神在天问，作河运石土塔，二三日在彼，不歇辛苦。若人求福，即死三代，子孙穷之进散，主官事，大凶。
　　壬午、癸未日，诸神在天。若人求福，先持二年后，主人死，田蚤不收。又口舌官事，不可祭祀，令人落水，主风火之难，大凶。
　　甲申、乙酉日，诸神在天，降下地府人间。若人求福，祭祀还愿，上表拜章，答天地，祈禳灾祸，收福十倍，大吉利。
　　丙戌、丁亥日，诸神在天，降下地府人间。若人求福，祭杞还愿，拜表上章，此二日大吉。
　　戊子、己丑日，诸神在天问地府。若人求福祭祀，了愿酬恩，大吉。若咒咀天地，大凶，解释不得。
　　庚寅日，诸神在天，会算簿案。若人求福，笺奏祭祀了愿，令人落水，死损师人，大凶。
　　辛卯日，诸神在地府。若人小小立愿，召魂代命，设赛先亡，饮食小可，用之平，吉利也。
　　壬辰、癸巳日，诸神在天，系使元时，勘会生死文簿。若人求福祭祀，主疾病，损邻舍，杀师人，大凶。
　　甲子日，诸神普降人间。若人求福，上章进词表补，谢五土社官，许福表忏注生真君。其日收福，大利十倍，利益子孙，吉利。
　　乙未日，诸神在天。若人作福不得，小吉。
　　丙申、丁酉、戊戌日，诸神在天玉帝殿前，造合死文簿，注天上天下万民罪福善恶因缘。若人求福祭祀，大凶。
　　己亥日，诸神在天，从玉皇差降人问地府。若祭杞求福，上章拜表，召魂代命，主人寿长，大吉利。
　　庚子、辛丑日，诸神在天。若人求福祭祀，主见疾病瘟疫之灾，后杀人，十年见祸，大凶。
　　壬寅、癸卯日，记会之簿。若人求福许愿，谢天地人间六畜，用之百事大吉。
　　甲辰日，诸神在天宫，求福大凶。
　　乙巳日，诸神在人问地府。若人求福，祭祀了愿河泊水官，收福十倍，大吉。
　　丙午日，诸神在天，不在人间，求福大凶也。
　　丁未日，诸神在地府。若人求福，了愿拜章，大吉。
　　戊申日，诸神在天，不在人间地府。求福了愿者，损家长，杀师人，大凶。
　　己酉日，上界天赦。若人求福，进田蚕，大吉。
　　庚戌、辛亥日，诸神在天上。作福，河泊道使，小小祈福，半吉。如上章拜表，大凶，返受其殃，主禳祸也。
　　壬子、癸丑日，诸神在天宫。若人求福了愿，拜章上表，主杀人口，损田蚤，用此日，大凶。
　　甲寅、乙卯日，诸神在人间地府。求福上章，拜表酬恩，了愿答谢，延生度厄，大吉。
　　丙辰、丁巳、戊午、己未日，诸神在天。若人求福，祭祀人家招祸，损六畜，四日大凶。
　　庚申日，是五福开道，天下一应祀神降道，皆相玉帝，此日开天门。作福祭祀二年，神人预修水陆，上章拜表，大吉。
　　辛酉日，诸神从玉帝差降人间地府。若人求福，大凶。
　　壬戌、癸亥日，乃六神穷日。人间祈福了愿，主孤寡贫穷，大凶。
　　右前项纂策，六甲旬中吉凶日子已竟。真君重告玉帝曰：右乃《玉匣记》中，或值赤口白舌、执破日者，四杀神隔受死日者，此言如何？玉皇上帝曰：不问如此，只要天上天下及三界众真降人问地府，五福通日，不问值隔，大吉利之兆也。
　　真君再拜而授之，流传于世，俾慕道之士，依教奉行。
　　许真君玉匣记竟
　　
