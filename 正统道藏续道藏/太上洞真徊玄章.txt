太上洞真徊玄章
　　经名：太上洞真徊玄章。撰人不详，约出於南北朝或隋唐。内载十方徊玄颂章，又见於《上清诸真章颂》。底本出处：《万历续道藏》。
　　太上洞真徊玄章
　　太上发玄蕴，焕烂敷真文。落落散天宝，十方所恭尊。不始亦不终，不明亦不昏。仰登玉京台，逍遥憩昆仑。超度泉曲都，魔王愿欲闻。七祖受化生，解我宿世怨。入控飞玄景，出驾浮〔紫〕云。
　　重晖曜玉晨，玄景开圆明。迢迢洞真殿，晃晃七宝精。一念度八难，长与太上并。缠旋献黄景，日华虚中生。世知杂俗道，莫闻智惠经。大矣洞真戒，玄感魔王诚。万椿若一息，岂系千亿龄。
　　太上体本无，散形度弱丧。务猷宣玄术，天尊并赞扬。有缘文自表，无因经为藏。若能得此道，首即生元光。身济无待津，飘飘逸仙堂。　　
　　无无竟无永，有有安入妙。天翰蔚无上，玄宗自有要。徊转三宝轮，十方普震耀。太上观玉京，魔王空中笑。天帝叉手唱，众真乘虚啸。散花正我念，八愿自然超。
　　灵仙乘庆霄，驾龙蹑玄波。洽真表嘉祥，擢足八天阿。福应不我期，故尔释天罗。道得冠三界，地纲亦已过。感过云真会，净慧经莲花。
　　无上觉四辈，芒芒大方外。幽显谅有由，无幽故无昧。速罗运玄轮，真仙幸华苍。时游渺茫间，天人无见际。
　　灵妙奇宣通，天人有津岸。泛舟不测渊，常恐风波涣。其缘有奇力，智势谁能算。冉冉任玄枢，昭然冥因判。挺颖应真子，灵琴空中弹。争思恭十方，玄留不我羡。
　　太上敷洞文，贤贤归本缘。萧条三宝囿，繁华秀我因。伯史与入精，质净生金身。终结复始劫，愈觉灵颜新。希度礼无上，宝文降至真。道林蔚天京，下光诸地仙。纵容散灵威，洋洋大法宣。
　　太上观十方，晻蔼融凤穆。圆光映三辰，真人披天服。魔王叉手立，司市酆京侧。日月翳行曜，七宝焕无极。一切营此时，祸灭地狱息。渺浮无景天，尊人莫能测。
　　三宝繁十方，亹亹空中澄。宛转随化理，一感法轮升。漠漠皦昧间，四大与时兴。空有靡不有，崔鬼多山。太上无滞念，灭念归大乘。
　　凡十方回玄颂，先始北方，次东北方，东方，东南方，南方，西南方，西方，西北方，上方，下方。一颂一拜。回玄品者，出乎自然而然，虚峙九千余劫，其文乃见。元始天王授道与太上，后道成，太上遵元始天王命而选焉，以配大戒。当以本命日，说三百部戒，而颂此文。若日中及夜半时修之也，先斋而后行道。不知本命，用甲子日。若十年以后，可正月一日行道耳。
　　太上洞真徊玄章竟
　　
