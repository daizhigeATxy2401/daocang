太上洞玄济众经
　　经名：太上洞玄济众经。撰人不详，约出於南北朝末或隋唐之际。一卷。底本出处：《万历续道藏》。参校本：《云笈七签》卷三十一所收《济众经》。
　　太上洞玄济众经
　　太上道君告普光真人曰：五种烟煴，聚而成体，会其宿业，因而受识，轮转其神，有其生也。因识受染，流入恶缘，处在昏衢，居於暗界，荫蔽垢浊，魔狱禁形，长劫难辛，失於明性。由是展转迷波苦海中，未有一人求出离者。
　　普光又问：烟煴之理，何处流来？暗界明性，是谁为主？神之与识，何处禀形？识神是一，为复二耶？是一不合二名，是二各明何事？为善作恶，不审是谁？若神之所为，则神妙无方；既曰无方，则无过恶。两业必由，谁为恶者#1？识当异神，彼此罪罚，何容累及？何以扶我？闻神尊所说道品中，善恶两业，必由於神，以是言之，识有何罪？臣之愚蒙，实所不了。伏惟哀愍，有以教之，则万劫因缘，一切咸荷。
　　太上道君告普光曰；五无相结，乃有烟煴，触业生形，因形能化，性理和合，是以为物。从识生变，神乃为用，识之与神，不一不异。何以故？法同源故。体则是识，五性相和；用则为神，照於境智。神若无识，何所用智？识若无神，不能为理。譬犹荇菜，而为和羙，五味相和，何曾别异？无菜则味不独擅，无神则识不为用。是#2以用神为智，味菜为羙。以此论之，何曾有间。众生执着，是故无明，悟#3则是明；明无定处，迷则为暗，暗岂殊方。深爱为狱，形乃被拘；无爱无受，亦无所有。譬如野外无人之乡，十二时神何曾有地。墙垣既至，屋宇斯成，四方之神，以效灵变，故其屋宇诸神尽在。众生暗狱，亦复如是。神之来也，不知所从；神之去也，不知所往。恶业若成，狱则为业；罪咎若尽，亦不知无。且智有大小，神有尊卑，见神则曰无方，一切人应皆圣。何以故？同不同故。普光真人，汝今当知：明暗神识，尽於此也#4。
　　天尊言曰：气气相续，种种生缘，善恶祸福，各有命根。非天非地，亦有非人。正由心也，心由神也。形非我有，所以得生者，从虚无自然中来，因缘寄胎，受化而生。我受胎父母，亦非我始生父母也，真父母不在此。父母贵重，尊高无上。今所生父母，我寄备#5因缘，禀受养育之恩，故以礼报而称为父母焉。故我受形，亦非我形也。寄之为屋宅，因之为营构，以舍我也。附之以为形，示之以有无，故得道者无复有形也。及无身神也，一身神并一，则为真身，归於始生父母而成道也。
　　太上洞玄济众经竟
　　#1两业必由，谁为恶者：七签作「识为恶者」四字。
　　#2是：原作足。据文义改。
　　#3悟：原作「悮」据七签改。
　　#4此段后七签有小标题「说真父母」。
　　#5备：原作「修」。形误。
　　
