朝真发愿忏悔文
　　经名：朝真发愿忏悔文。一卷。底本出处：《万历续道藏》。
　　净口业咒
　　绮妄谄谗兼两舌，悖辞诟诋恣凌人。
　　愿谈道德改前愆，语合天心口灵圣。
　　净身业咒
　　杀盗淫邪污行免，慈廉正直可通神。
　　是为清净自然身，四兽百灵长拥护。
　　净心业咒
　　道境清明无秽净，贪嗔痴昧曰妖邪。
　　澄心灭念等虚空，是即大罗无色界。
　　祝香
　　神化无方诚可格，诚心有祷假香传。
　　香云浮盖大罗天，仙仗浮空随应感。
　　祝功曹
　　奉请功曹直符使，此间土地至灵神。
　　升天入地褊幽明，达捆传香闻圣哲。
　　启圣
　　我等一心皈命礼，天灵神宝大慈尊，玄穹九辰诸帝真，金母木公卿宰辅，
　　日月星辰司本命，符章经道总真文，五老三官大帝君，四圣四相大法主，
　　传道传法传经箓，流芳演派众宗师，诸阶法部统真灵，雷霆岳酆官将吏，
　　十方无量神仙侣，同垂应感赴灵场。慈悲接引学仙人，随愿克成无上道。
　　经诰随意，念诵毕，回向
　　经功号力不思议，回向十方诸圣众。
　　愿鉴真情求忏悔，河沙罪障尽消除。
　　忏悔愿发
　　忏悔我等，自多曩劫，乃至今生，假火风地水以成形，恋香味色声而触法。贪嗔痴妬，恶口妄言，杀盗邪淫，恣情纵欲，逆辱父母，背负君师。不敬天地神祇，呵风骂雨；不信罪福因果，昧理欺心。遂致报对，升沉轮回。展转受诸苦恼，无有休停。皆由一念之差，阵迷自性；妄认六尘之幻，沉溺爱河。今而既获人身，叨亲正教；岂非千生庆幸，一旦遭逢。自合省心，早求度世。若复似前流荡，毕竟迷失本来。一堕冥途，化为异类。是故思沉沦苦，发清净心，皈奉圣真，特求忏悔，丐怜愚昧，原赦罪愆，解释报缘，蠲消魔阵。所觊命逢昌运，名注丹台，际遇真师，亲闻至道，精修妙行，增长善芽，尽节玄门，怡神真境。他日运应灭度，自性不至昏迷，径生十善之家。能通宿命，还证上乘之道。臣事虚皇，尚愿国安民丰，时和岁稔。愿真风不阐，道化兴行。愿凶恶化贤，邪魔皈正。愿兵刑罔措，囹圄空闲。愿沉滞升迁，冤仇和释。愿参玄学者，入道成真。愿历劫种亲，均谐超度。愿历世师友，同证真常。愿所有缘，增崇福慧。愿所伤物命，早生人天。愿节食酒荤，不相杀害。愿持身端正，不履淫邪。愿悉破悭贪，悉除崄峻。愿言无诳妄，行贵真诚。愿弱己饶人，潜忍忿怒。愿慈心下气，恭敬一切。愿不堕边夷，不随邪见。愿结交仙友，栖集清虚。显智惠开明，神通恢廓。愿广行方便，普济群生。愿永断执迷，咸归至道。尘劫有尽，我愿无穷。端望帝真，曲垂济度，皈命礼谢，无上正真三宝。
　　祝谢
　　向来礼念诸功德，全赖慈悲为主盟。仰瞻仙仗隐空玄，法部真灵长拥护。稽首饭依，无极妙道。
　　朝真发愿忏悔文
　　
