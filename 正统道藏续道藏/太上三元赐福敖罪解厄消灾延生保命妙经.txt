太上三元赐福赦罪解厄消灾延生保命妙经
　　经名：太上三元赐福赦罪解厄消灾延生保命妙经。撰人不详，约出於明代。假托救苦大仙请天尊道君说诵经念咒，求三官赐福赦罪解厄之法。一卷。底本出处：《万历续道藏》。
　　太上三元赐福赦罪解厄消灾延生保命妙经
　　三官诸咒宝诰
　　凡诵经者，切须斋戒，严整衣冠，诚心定气，叩齿演音，然后朗诵，慎勿轻慢交谈接语，务在端肃，念念无违，随愿祷祝，自然感应。
　　先念浄心神咒
　　太上台星，应变无停。驱邪缚魅，保命护身。智慧明净，心神安宁。三魂永久，魄无丧倾。急急如律令！
　　浄口神咒
　　丹朱口神，吐秽除氛。舌神正伦，通命养神。罗千齿神，却邪卫真。喉神虎贲，炁神引津。心神丹元，令我通真。思神炼液，道炁长存。急急如律令！
　　浄身神咒
　　灵宝天尊，安慰身形。弟子魂魄，五脏玄冥。青龙白虎，队仗纷纭。朱雀玄武，侍卫身形。急急如律令！
　　安土地神咒
　　元始安镇，普告万灵。岳渎真官，土地祇灵。左社右稷，不得妄惊。回向正道，内外澄清。各安方位，备守家庭。太上有命，搜捕邪精。护法神王，保卫诵经。皈依大道，元亨利贞。急急如律令！
　　浄天地解秽咒
　　洞中玄虚，晃朗太元。八方威神，使我自然。灵宝符命，普告九天。乾罗苔那，洞罡太玄。斩妖缚邪，杀鬼万千。中山神咒，元始玉文。吾诵一遍，却鬼延年。按行五岳，八海知闻。魔王束首，侍卫我轩。凶秽消荡，道炁长存。急急如律令！
　　祝香咒
　　道由心学，心假香传。香爇玉炉，心存帝前。真灵下盻，仙旆临轩。今臣关告，径达九天。
　　金光神咒
　　天地之宗，万炁本根。广修万劫，证吾神通。三界内外，惟吾独尊。体有金光，覆映吾身。视之不见，听之不闻。包罗天地，养育群生。受持万遍，身有光明。三界侍卫，五帝司迎。万神朝礼，役使雷霆。鬼妖丧胆，精怪亡形。内有霹雳，雷神隐名。洞慧交彻，五炁腾腾。金光速现，覆护真人。急急如玉皇光降律令勑。
　　开经偈
　　寂寂至无宗，虚峙劫仞阿。豁落洞玄文，谁测此幽遐。一入大乘路，孰计年劫多。不生亦不灭，欲生因莲花。超凌三界途，慈心解世罗。真人无上德，世世为仙家。
　　三官颂
　　稽首皈命天地水，三官大帝慈悲主。
　　神功妙德不思议，谨运一心皈命礼。
　　上元天官宝诰
　　志心皈命礼，玄都元阳紫微宫中，部三十六曹，偕九千万众，考较大千世界之内，录籍十方国土之中，福被万灵，主众生善恶之籍，恩覃三界，致诸仙升降之私，除无妄之灾，解释宿殃，脱生死之趣，救拔幽苦，群生是赖，蠢动咸康，大悲大愿大圣大慈上元九炁赐福天官曜灵元阳大帝紫微帝君。
　　中元地官宝诰
　　志心皈命礼，青灵洞阳北都宫中，部四十二曹，偕九千万众，主管三界十方九地，掌握五岳八极四维，吐纳阴阳，窍男女善恶青黑之籍，慈育天地，考众生录籍祸福之名，法源浩大，而能离九幽，浩劫垂光，而能消万罪，群生父母，存殁沾恩，大悲大愿大圣大慈中元七炁赦罪地官洞灵青虚大帝青灵帝君。
　　下元水官宝诰
　　志心皈命礼，赐谷洞元青华宫中，部四十二曹，偕九千万众，掌管江河水帝万灵之事，水灾大会劫数之期，正一法王，掌长夜死魂鬼神之籍，无为教主，录众生功过罪福之由，上解天灾，度业满之灵，下济幽扃，分人鬼之道，存亡皆泰，力济无穷，大悲大愿大圣大慈下元五炁解厄水官金灵洞阴大帝旸谷帝君。
　　三官诸咒宝诰
　　太上三元赐福赦罪解厄消灾延生保命妙经
　　尔时救苦大仙，在大罗天上、九炁紫微天宫，上白道君曰：集会三元天地水官，三界四府众圣曹官，考较司同诸仙众，讲说经法，救拔众生，放大光明，照见天下，万国九州之地，江河湖海之内，阎浮世界之中，受苦众生，造恶非善，广结冤雠，多行不足#1，财交不明，不敬天地、日月三光，呵风骂雨，欺神灭像，瞒天昧地，亵渎圣贤，不敬父母、叔伯六亲，奸盗邪淫，不忠不孝，非礼非义，断绝往来恩路，不敬五谷，秽污遭贱，不行正道，大斗小秤，明瞒暗骗，横言曲语，白口咒诅，怨天恨地，不恤己身，不修片善，天不容，地不载，致生恶毒，多起瘟，多招讼非，轻重难逃，故作事因，得此苦报，恶难临身，无虏解释。
　　於是救苦大仙，端简上告三元天官曰：善哉善哉，此等众生，遭刑苦
　　难。若有善男信女，皈依三元斋戒，三年圆满，命道转诵此经，二五十遍，千五百遍，踊跃忏悔、悔过愆尤。道君曰：即有天官赐福，地官赦罪，水官解厄。於是告下三元，天尊即驾五色祥云，行九炁清风至都会府，云台山上，放大毫光，广大惠力，无边法显，济民救苦、福应万灵，诸天升降，除无妄之灾，解有雠之愆，赐千祥之福，脱九厄之难，离三途之苦，痴蠢康泰，削去原罪，拔除冤根，永消愆尤，父母存亡，沾恩离苦，四生六道，饿鬼穷魂，孤魂野鬼，九玄七祖，未离地狱之中，存亡众生，杻械枷锁，囹圄闭塞。
　　於是地官至七月十五日，即与狱囚地狱受苦众生除罪簿，灭恶根，削死名，上生籍，已去提，未去提，已提至，末提至，已结证，未结证，已发觉，未发觉觉，逢赦除之。地官曰：五刑十恶等，永不赦除。
　　天尊言：雁入嚼入龃音咀龉音语，蛇牙虎口，心如锥刀，恶毒之人，鬼眼鬼心，多计巧言，唝瞒痴愚，蠢子何知，割他肉，不念他贫，只念己富，肥家润身，使心用心，返累己身，心根结成，罪根难灭，贪财利己，天雷霹雳，瘟气流传，缠害身体，冤愆相并，并及子孙。
　　於是救苦大仙，再告天官。天官曰：转诵此经，至满千遍，大作踊跃，悔过愆尤，断恶修善，即有地官赦罪，所有恶孽愆尤，俱一赦除，心心忐音恳忑音祷，尽一皈正，恍恍惚惚，耳目心定，神魂安静，精神伏旧，罪灭福生，无量功德，其福无边。
　　道君曰：世间众生，招瘟惹灾，毒气流行，众生染着，偕是造恶非善，冤雠相并，致生恶疾，淹延未愈。若诵此经，病即痊愈。若诵经者，至端阳中元之日，即有三元追回行瘟等众，考较轻重等罪，俱一赦除。
　　水官曰：世间夫妇，命犯孤辰寡，刑害绝嗣，皆是前生不施，今生受之。若有善男信女。晨夕好静，沐浴烧香，燃灯诵经，修斋布施，悔过消刑，便生端正有相之男，聪明富贵之子，声镇五湖四海。宿世今生，故作误为，谋财负命，今世为儿，取命化财，女人妊娠，三朝五日不行分，或在身儿亡，生下儿亡，三六九岁儿亡，十三五岁儿亡，一日一夜，万死万生，俱是冤愆相临，化目化财，骗协财物，化为畜生。若有善男信女，发心施财，斋戒#2沐浴，转诵此经，悔过愆尤，即使愆尤永释，人鬼分离，产生无难，母子双全，关煞无刑，生长成人，利益双亲，经力弘深，祈福福至，禳祸祸消，雠人冰泮，冤家债主，自消自灭，孤魂等众，九玄七祖四生六道，轮回生死，出离地狱，即往东极天界，救苦门庭救苦地上好修行，只有天堂无地狱，阎王一见，不敢高声，童子夜叉，擎拳拱手，牛头马面，总尽皈依，一十八重地狱，狱狱逍遥，三十三天天宫，宫宫自在，超生天之境，即无地狱之声，出离地狱，永离苦难，径往人天，超生浄土，快乐无量，一去一来，无挂无碍。
　　水官曰：天下众生，星辰不顺，运限迟留，凶曜冲并，多生疾病，或瘟病相侵，或痢疾疮毒相侵，或肿毒疥癞相
　　侵，气候喉相侵，咽喉风毒相侵，泄泻风痰相侵，祖冢瘟气相侵，住基风水相侵，邪师败圣相侵，火眼劳瘵相侵，吐血蛊毒相侵，白口咒咀相侵，刀兵火盗相侵，身渰颠狂相侵，吊颈枷锁相侵，秽门闭瘴相侵，年月日时不利相侵，斫伐坛庙树木相侵，乞坑动土相侵，开基开沼相侵，添新换旧相侵，修前整后相侵，疟疾疹疾相侵，瘟火瘟气相侵，官符口舌相侵，致生恶疾来缠，众生染者，致於丧亡。若诵此经，即使恶疾不缠，吉星相护，凶曜退散，万祸水#3消，千祥云集，经通王界，福临人间。天尊言：天下众生，江河湖海，舟航商贾，风波汹涌，惊惶忧惧。若诵此经，皈依天地水官、水府众圣，即使风恬浪静，水途安妥，舟航稳载，绳缆坚牢，所谋顺遂，诸圣拥护，万神锡福。
　　於是天尊而说偈曰：
　　九炁青天上，日月星斗真。天地水官帝，云雷电鼓随。金童执华旛，玉女捧香花。五色祥云内，放出白毫光。照一切天下，显身救众生。庆云祥烟护，拔离诸苦难。兴云布洪雨，驱雷掣电行。法显无边济，无极无量法。无量度众生，无极无量光。照出诸魂众，一切冤家鬼。尽离地狱中，存亡诸众生，一切离苦难。
　　天尊说经已毕，若诵此经，随力见功，酌水献花，其福自应。家有此经，宅舍光明，灾难无侵。佩带此经，万神拥护，鬼祟永灭，心念不空，福力自然，神力扶持，随心应口。此经共计一千六百七十五字，字字真诠，句句消愆，行行灭罪，卷卷赐福。一切诸天上帝、三界十方众圣，闻说此经，皆大欢喜，信受奉行，作礼而退。
　　太上三元赐福赦罪解厄消灾延生保命妙经竟
　　#1『不足』，疑当作『不义』。
　　#2『戒』，疑漏一『斋』字,当作『斋戒』 。
　　#3『水』，疑当为『永』。
　　
