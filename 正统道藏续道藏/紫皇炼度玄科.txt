 
　　明万历正统道藏续道藏 
　　紫皇炼度玄科
　　经名：紫皇炼度玄科。一卷。底本出处：《万历续道藏》。
　　紫皇炼度玄科
　　法事如仪，侍职焚卫灵符，都讲举
　　各礼师存念如法
　　请宣神咒
　　五星列照，焕明五方。始皇护魂，丹老卫形。皓灵侍魄，黑帝摄生。中央黄帝，总御万真。元皇告下，幽夜开光。罪消北府，名列南官。金箓受籍，玉字除殃。朱陵受炼，飞神太苍。三宫九府，无极神乡。普受开度，炼化天堂。和与道合真。
　　都讲毕
　　侍职焚发炉符
　　鸣法鼓二十四通，高功念
　　无上三天太冥天乙之炁紫皇天君，召出臣身中三五功曹，左右官使者，左右捧香驿龙骑吏，侍香金童，传言散花玉女，五帝直符直日香官使者，各三十六人出。出者，严装显服，冠带垂缨，关启此间土地、方域神真。臣今正尔炼度，升坛谨奏，为入意其诸丹悃，已具奏闻。臣今关□#1；愿得北方五灵玄元之炁，下降流入臣等身中，令臣所启之诚，速达径诣，无上至真三宝、祖师教主玄天紫皇上帝。
　　御前
　　都讲举
　　请称法位
　　具位臣某诚惶诚恐，稽首顿首，上启三清三境天尊，昊天至尊玉皇上帝，北极紫微伏魔大帝，勾陈星宫天皇大帝，承天效法后土皇帝祇，神霄真王长生大帝，太乙寻声救苦天尊，十方灵宝天尊，五方五老上帝，九天生神上帝，三十二天帝君，东华木公元阳慈父，西灵金真祖母元君，日宫太阳帝君，月府太阴皇君，南斗鋾魂星君，北斗铸魄星君，南极朱陵大帝，南昌上宫司命司箓延寿益算炼化尊神，回骸起死监生大神，主炼九华真人，南昌上下朱陵火府真宰，三元三品三官大帝，灵宝五师真君，西瑶主法冲天正一元君，雷霆三省上相真君，祖师教主玉虚师相紫皇玄天上帝，祖师西河救苦萨真人，清微灵宝紫庭酆都东岳诸法传派师真，童初聚魂五府真君，太阳火官、太阴水官，水府扶桑大帝，南昌炼度司火沼水池使者，玉眸炼质尊神，金液炼形尊神，丙丁朱雀神君，黄华荡形尊神，石景水母元君，壬癸玄武神君，北都寒池使者，化魂育魄尊神，混元十二炁化生大将军，天医大圣，神虎何乔二元帅，玄都茭龙驿吏火府赍简童子，九龙符命使者，五方五灵童子，醮筵真宰，合座威灵。恭望道慈，洞回渊鉴，以今奉为，奉道追炼某伏为亡过某从倾逝，莫测升沉。仰惟太上之慈悲，特启玄科而濯炼。敬资玄造，俾遂超升。臣幸以宿缘，冒行秘法。真水真火，罔明升降之功；灵府灵源，曷知燥湿之本。匪凭道力，何以铸掏，辄据恳切之诚，敢渎高真之听。伏望命五色浮云之驾，竖九光流景之旌。金童玉女以雍雍，将吏神兵而赫赫。俯降法筵，主盟炼度，具有表文，谨当宣读。
　　宣紫皇表
　　宣关毕
　　高功作声念
　　臣闻：日精月华，广照临於下土；离南坎北，共炎润於生灵。欲聚魂於形神，须皈依於慈造。伏望师慈，特布真水真火，降赴华池，容臣炼度。专祈敕命，告下日中炎光洞明太素真人，火光童子，郁将军，火铃童子，月中黄华石景流光夫人，圆光童子结璘将军，雷门阴阳苟毕二雷神，天蓬门下四目老翁、高刁北翁，素枭三神长颅巨兽四大将军，陈唐宋薛四元神，太玄断□陈元帅，离宫辟恶温元帅，追痨摄瘵开心符使伊祈大将，地祇翊灵昭武温元帅，主水主火赵陶二元帅，水池使者郑大神，火沼使者白大神，守雄抱雌二大将，无义断恩王大神，合形复体大神，混元十二炁化生大神，只今下降法坛，助臣炼度，务令受炼亡魂，业垢冰融，冤尤烬灭，承功托化，随果受生。臣不渐愚昧，叨冒行持，全资真驭，大赐正真。道炁、生炁、梵炁，三光真炁，流入臣身，容假慈光，以成胜事。所有真水、真火，臣谨恳请飞入明池，以副效信。臣干冒道威，缅想玄恩，潜垂昭报。
　　高功变神，建火沼水池，水火混合
　　提魂诀存秘旨内，朝座前念偈
　　高功升座，左手捻香真念
　　此香，云凝三素，气蔼七灵。丹谷流精，离坎混金华之粹；玄台孕秀，雌雄符玉笈之祥。
　　香，焚炉内
　　爇向炉中，遥空供养
　　元始法王，洞真天宝，奉祝正荐亡灵。伏愿千愆解释，万罪消除。北郁升神，白简焕慈云之渥；南陵度命，丹符融惠日之祥。绝冢讼於门庭，息灾殃於嗣续。
　　高功左手捻香，祝
　　此香，月窟分精，天根毓秀。腾紫烟於碧落，光焕阳灵；飞彩雾於黄道，祥开阴曜。
　　香焚炉内
　　爇向炉中，遥空供养
　　太上玉宸，洞玄灵宝，奉祝系荐，祖考先灵。伏愿各明正性，顿悟本来，凭金简以出幽，闻经悟道；仗玉符而度品，炼质登真。快乐无为，逍遥自在。
　　高功右手捻香，祝
　　此香，三极腾芳，五灵委炁，耀玉华於地蕊，翠焰玲珑；施金景於天葩，玄煌炜烨。
　　香焚炉内
　　爇向炉中，遥空供养
　　道德高尊，洞神神宝，奉祝斋主某东华锡庆，南极增龄。七叶联芳，万里快云鹏之运；五枝挺秀，九皋和凤鹤之鸣。敦诗礼於松萝，耀弦歌於桑梓。
　　知磬举
　　太乙救苦天尊
　　高功直念
　　伏以乾称父，坤称母，乃资生资始之元。阴为魄，阳为魂，成有形有灵之命。盖万物各存於性命，惟一真不失於根源，而况最灵者人。自是秉彝之道，一日是非善恶，或罹果报，或致升沉。百年臭腐，神奇难免。轮回难逃，变化，所以既没之后，飞爽浮幽，寥未生之前，故根离昔爱。幽夜沦遐劫者，对尽而大运必通；乘晨希阳翘者，灵存而正觉有想。仰惟太上，布大法桥。以好生而施仁，流真科而度世。天一生水，地二生火，鋾炼玉粹而火降水升。兑七化虎，震三化龙，守护金丹而龙吟虎啸。非水火交姤，何以复其形；非龙虎混合，何以全其神。用此生成，谓之炼度。红铅黑汞，以我之灵，合彼之灵；绛宫丹田，以道之体，合彼之体。肝心脾肺肾之气质，载育载生；金木水火土之英华，以兹以养。时也，布日月星景，建水火华池。遵紫皇教法，以奉行鋾魂铸魄；命南宫官吏，而显助濯质全形。所冀在坛，受度亡魂，炼胎返本，初再禀五行之秀，斩根断死；户重为万物之灵，克符斋主之虔诚，益广紫皇之教法，共扬圣号，恭假恩光。
　　知磬举
　　度人无量天尊
　　高功直念
　　宣告亡魂，地水火风，假合成人之形；痒痾疾痛，萦缠为心之恙。深虑阳间所患，其在阴境亦然。今者虽寂，色身未除，恶相先当去病，乃可合真。某司谨召天医使者，治病功曹，尝药灵童，针砭神吏，六职治官，诸部功曹。准紫皇玄天上帝符命，先为亡魂摄召生炁，医治在身，生前一切疾病，解释宿业，一切苦根。荡除血秽，整具形神，符令自性灵明，克膺炼化。
　　侍职焚天医符
　　玉清元始尊，敕下天医神。
　　完全枯朽质，普济度天人。
　　高功取五方炁，布坛上水火混合之所
　　太上慈悲，符命颁行。生者能全，死者能完。形神俱妙，上朝玉堂。流通五炁，落灭恶根。红杳佐左震，瘫挛者伸。磨针佐右兑，痪废者平。袜腊下下离，跛痾起行。墨墨上上坎，耳目聪明。灵宝中中玉，身强体轻。青帝护魂卯，肝木长荣。赤帝养炁午，心火光亨。白帝侍魄酉，肺金生成。黑帝通血子，肾水澄清。黄帝中主中，脾土安宁。梵炁弥罗，自然成真。回尸起死，白骨成人。济度垂死，绝而得生。九和十合，变化上清。
　　高功又念
　　四生六道，十类有情。万死所苦，一切成章。天光一接，符命得昌。
　　侍职焚血湖符，圊楼符，众念
　　太上丈人，升度南宫。三宫变化，保命自然。日宫帝君，列照下土。月宫皇君，荡涤血湖。元皇下降，灌溉群生。对司侍宸，罪灭三途。洪流荡秽，洗濯冥津。元阳玉历，积善建功。三界所举，骨像合仙。善功彻天，幽夜开明。阳九到阳，阴六召阴。阴阳交合，敕断死户。
　　侍职梵分胎符，众念
　　三清至化，立像两仪。烹炼魂识，玄应神机。周全经络，百骸四肢。五脏俱备，上升紫微。
　　侍职梵出胎符，众念
　　上帝敕命，下降幽扃。烧荡秽浊，速得生成。
　　侍职梵荡胎符，众念
　　玄灵太微，精炼夷夷。亡魂得度，洞达无为。上天垂象，制炼亡魂。十类孤爽，咸得通明。仙化成人，三宫悉明。九窍齐并，南昌上生。
　　侍职梵净尸符，众念
　　五行之炁周流，三光之炁飞浮。灵浆下灌，玉液洞幽。魂神澄正皈上天，会合万神玉京游。天澄炁清，五色高明。日月吐华，灌炼身形。神精内灌，香汤炼精。光景洞耀，焕映上清。炁不受尘，五脏纳灵。罪灭三途，祸消九冥。恶根断绝，福庆自生。今日大愿，一切告盟。身受开度，升入帝乡。急急如律令。
　　元始符命，拔度亡灵。血尸臭秽，凶恶潜宁。七液得注，五脏化生。常持神咒，元亨利贞。急急如元始上帝律令。
　　高功取五方炁、三光炁、布亡魂，默念
　　真中有神，长生大君，无英公子，白元尊神，太乙司命，桃康合延，执符把箓，保命生根。上游上清，出入华□#2。八冥之内，细微之中。下镇人身，泥丸绛宫。中理五炁，混合百神。十转回灵，万炁齐仙。
　　知磬举
　　火炼丹界天尊
　　高功召火炼官将
　　谨召丹天流火主者、炼度真人，火池使者，火池童子，火府神吏，雷门忠孝阳雷苟元帅，紫皇炼度一行官将吏兵，引魂使者，引导亡魂，入火沼炼度。务令业垢烟消，冤尤烬灭，惧形太阳，再生人质。一如紫皇玄天上帝符命，疾速奉行。
　　侍职焚火炼符，于火沼内
　　众诵元始中篇
　　高功默念
　　南方之君，赤帝之精。荧使者，丙丁将军。朱雀炎神，赫赫阳精。五行造化，万物化生。天帝有敕，使者须听。摄亡召魂，炼度身形。
　　高功以双目，熌动电光
　　左手剔午火，呵炁入
　　想火沼，真火炎炎，众念
　　炎精之神，三台流光。炼胎易质，魄炼魂更。秽炁殂落，乘烟飞扬。阴炁消释，阳炁混康。精神益壮，洞入火乡。混合九炁，总契虚皇。昊天有敕，流金散芒。九天焕落，贞利无疆。
　　想亡魂，在火沼受炼
　　六甲六乙，炼汝肝经。生汝威神，体健身轻。六丙六丁，生汝心经。炼汝神气，保汝长生。六庚六辛，生汝肺经。大肠小肠，万炁潜明。六壬六癸，炼汝肾经。华精盈池，骨髓安宁。六戊六己，炼汝脾经。长生久视，骨肉轻清。炼身复形，化体三清。
　　高功玉文青炁布亡魂，众念
　　龙汉荡荡，无形无名。渺渺亿劫，黄道开明。神澄朗曜，九魂吐精。玉虚澄晖，太霞高明。元始开化，诸天齐并。三元道炁，二象摄生。已度者度，未成者成。已死即生，已枯使荣。蠢动蜎息，一切冥灵。怀胎含孕，咸得长生。亡者命过，魂归三清。魄受炼度，南宫变形。今日大吉，皆得光明。五帝鉴映，普告万灵。天神地祇，及诸河源。五岳四渎，及诸名山。洞玄洞虚，洞空洞仙。无极大圣，至真尊神。无穷无极，普鉴度生。地根断绝，玄都纪名。众真普应，一切咸听。
　　高功直念
　　火沼官吏，炼度既周，出火沼，诣水池受炼。一如紫皇玄天上帝律令。
　　知磬举
　　黄华荡形天尊
　　高功召水炼官将
　　谨召天河东井、玉眸黄华大神，炼度真人，水池使者，水池童子，水府神吏，雷门忠孝阴雷毕元帅，紫皇炼度一行官将吏兵，引魂使者，引导亡魂，入水池炼度。务令业垢冰清，冤污荡涤，凝神太阴，再生人质。一如紫皇玄天上帝符命，疾速奉行。
　　侍职焚水炼符，于水池内
　　众诵中篇
　　高功默念
　　北方之君，黑帝之精。辰星使者，壬癸将军。玄武阴神，肃肃清音。五行造化，万物发生。天帝有敕，使者须听。摄召亡魂，灌炼身形。
　　高功以鼻出气，化水入
　　左手剔子文吹入
　　想水池，真水茫茫，众念
　　东井黄华，石景王精。飞玄水母，金体玉津。滔滔源源，不竭池庭。九龙灌溉，三光垂精。仙人吐润，擢炼亡魂。内外朗彻，表裹俱清。百关九窍，元炁滋荣。五脏六腑，万神自生。胞胎结节，随水开扃。死根断灭，恶根沉沦。我今炼化，死骸生魂。返故改貌，玉体金容。变化荡秽，飞升紫庭。
　　想亡魂，在水池受炼
　　众念
　　紫微黄书，名曰太玄。致月华水，养魄和魂。身中养素，发身玄关。藏天隐地，五灵夫人，飞光九道，映朗泥丸。黄炁阴华，阳精炼仙。沐浴九魂，冠带金晨。圆明启告，玉胎炼仙。华光交映，流芳淘津。九阳齐化，玄和降津。元景徘徊，曲降我身。飞升上宫，洞视琼轩。
　　高功玉文，中天青炁，嘘布亡魂
　　又念
　　龙汉荡荡，无形无名。渺渺亿劫，黄道开明。神澄朗耀，九魂吐精。玉虚澄晖，太霞高明。元始开化，诸天齐并。三元道炁，二象摄生。已度者度，未成者成。已死即生，已枯即荣。蠢动蜎息，一切冥灵。怀胎含孕，咸得长生。亡者命过，魂归三清。魄受炼度，南宫变形。今日大吉，皆得光明。五帝鉴映，普告万灵。天神地祇，及诸河源。五岳四渎，及诸名山。洞玄洞虚。洞空洞仙。无极大圣，至真尊神。无穷无极，普鉴度生。地根断绝，玄都纪名。众真普应，一切咸听。
　　高功直念
　　水池官吏，炼度既周，引领亡魂出水池，伺候生化，一如紫皇玄天上帝律令。
　　知磬举
　　受炼更生天尊
　　高功直念
　　惟人之生，有物混成。乾道成男，坤道成女。帝君品命，太乙执符，司命定算，太乙度符，五帝监生，九天称庆，司命敬诺敬顺，万神唱奉。恭天地神示，三界备守，如此化结，方能成人。今日在坛，受度亡过某魂，曩因命过，□返泉扃，气散神游，身亡形灭。所幸一灵不灭，本真未离。变化更生，太上有法。十二炁混元能生十二经络，返生人道，自有高上神霄玉清玄一六阳混元十二炁化生大将军主之。今为奉行紫皇玄天上帝，炼度符法。请降太上正真生炁，九天生神梵炁，混合己身元神正炁，各命将吏，化生如法。
　　灵宝自然九天生神玉章，大众虔诚，异口同音，缓声演诵。
　　二助道，各执水火旛，领众念生神章，一顺一逆，绕行交炼法
　　侍职焚化生肾脏、膀胱符
　　高功默念
　　肾神玄真君、字育婴摄，一炁混元将军杨文光，膀胱神太虚君、传送摄，六炁混元将军张同。
　　存子文中天炁北方水炁，咽人丹田与肾炁、膀胱炁混合
　　黑黑
　　一炁六遍吹布亡魂，化生肾、生膀胱
　　高功默念
　　肾部之宫玄阙圆，中有童子冥上玄。
　　主诸六部九液源，外应两耳百液津。
　　苍锦云衣舞龙蟠，上致明霞日月烟。
　　百病千灾急当存，两部水玉对生门。
　　侍职焚化生心脏、小肠符
　　高功默念
　　心神丹元君、字守灵摄。二炁混元将军丁忠，小肠神太灵君、字水谷摄，七炁混元将军李渊。
　　左午文中天炁、南方赤炁，咽入丹田与心炁、小肠炁、混合默念，袜腊，一炁七遍呵布亡魂，化生心小肠
　　高功默念
　　心部之宫莲含花，下有童子丹元家。
　　主适寒热荣卫和，丹锦衣裳披玉罗。
　　金铃朱带坐婆娑，调血理命身不枯。
　　外应口舌吐五华，临绝呼之亦登苏，
　　久久行之飞太霞。
　　侍职焚化生肝脏、生胆符
　　高功默念
　　肝中龙渊君、字合明摄，三炁混元将军丁迁善，胆神龙耀君、字威明摄，
　　八煞混元将军申孚。
　　左卯文中天炁、东方青炁、咽入丹田与肝炁、胆炁混合，默念，红杏一炁八遍，嘘炁布亡魂化生肝、生胆
　　高功默念
　　肝部之宫翠重裹，下有青童神公子。
　　主诸关镜聪明始，青锦披裳佩玉铃。
　　和制魂魄津液平，外应眼目日月精。
　　百痾所锺存无英，同用七日自充溢。
　　垂绝念神死复生，摄魂返魄永无倾。
　　侍职焚化生肺脏、生大肠符
　　高功默念
　　肺神皓华君、字虚成摄，四炁混元将军陈志元，大肠神元王君、字治和摄，九炁混元将军周自然。
　　左酉文中天炁、西金炁，咽及丹田，肺炁、大肠炁，混合默念，磨针一炁九遍，咽布亡魂，生肺、生大肠
　　高功默念
　　肺部之宫似华盖，下有童子坐玉关。
　　七元之子主调气，外应中岳鼻齐位。
　　素锦衣裳黄云带，喘息呼吸体不快。
　　急存白元和六炁，神仙久视无灾害。
　　用之不已形不滞。
　　侍职焚化生脾、生胃符
　　高功默念
　　脾神常在君、字安停摄，五炁混元将军王先知，胃神灵源君、字太仓摄，十炁混元将军章修。
　　左玉文中天土炁，咽入丹田，与脾炁、胃炁混合，默念灵宝一炁十遍，呼布亡魂，生脾、生胃
　　高功默念
　　脾部之宫属戊己，中有明童黄裳裹。
　　消谷散气摄牙齿，是为太仓两明童。
　　坐在金台城九重，方圆一寸命门中。
　　主调百谷五味香，辟却虚赢#3无病伤。
　　外应尺宅气色芳，光华所生以表明。
　　黄锦玉衣带虎章，注念三老子轻翔。
　　长生高仙远死殃。
　　侍职焚化生三焦、生心、生胞络符
　　高功默念
　　三焦神罗列君、字玄液摄，十一炁混元将军王卓立，心胞络神赤珠君、字灵运摄，十二炁混元将军郑明。
　　左玉文中天炁、中央三色青白黄炁，咽入丹田，与胞络三焦心混合。一身结节百脉之炁，吹布亡魂，生三焦、生心胞络、生结节、生百脉
　　混元育形神，主领寅一方。
　　天朗司阳炁，化生三焦脏。
　　混元一炁神，主领戍乾方。
　　天朗司真炁，化育成胞络。
　　侍职焚全形符
　　高功左手玉文取五方真炁十二口，咽作一神状，如婴儿，衣白霞，衣项有圆光，神放祥光，下布一形之内，散入九孔之中，聚在舌尖吹布。亡魂全一身五脏、六腑、四肢、百脉俱全矣
　　众念
　　太上洞明，飞景九元。结精凝炁，化形变神。司命混合，散形亿分。千乘火甲，万骑扬旛。俱与太乙，上造帝仙。伯无起非，仲成曲文。一合我炁，再合我神。三合我魂，四合我魄。五合我清，六合我形。成身六合，洞霞启真。八景虚驾，三素浮轮。我与帝一，俱升玉宸。重华累枝，混合天仙。身有道籍，世有生根。金简羽符，名刊日轩。所愿既从，天禄诜诜。所向如心，万神盈门。常存太乙，帝一泥丸。雌雄混合，百灵缠绵。诵经万徧，灵驾来迎。携宴五帝，日月九君。得为神仙，上清真人。
　　想亡魂形体，俱全矣
　　众再念
　　龙汉荡荡，无形无名。渺渺亿劫，黄道开明。神澄朗耀，九魂吐精。玉虚澄辉，太霞高明。元始开化，诸天齐并。三元道炁，二象摄生。已度者度，未成者成。已死即生，已枯使荣。蠢动蜎息，一切冥灵。怀胎含孕，咸得长生。亡者命过，魂归三清。魄受炼度，南宫变形。今日大吉，皆得光明。五帝鉴映，普告万灵。天神地祇，及诸河源。五岳四渎#4；及诸名山。洞玄洞虚，洞空洞仙。无极大圣，至真尊神。无穷无极，普鉴度生。地根断绝，玄都纪名。真普应，一切成听。
　　高功直念
　　恭运真香，重伸奏启，三清三宝上帝，五灵五老帝君，童初五府聚魂真君。伏愿再降五方真炁，三色混沌之炁，灌注亡魂，俾九天之炁生其神，三元之真保其命。黄白夫至，内外合形，六甲周流，五行交感，法天象地，含阴育阳，合道成真，既尊且贵。以首为昆仑，发为星辰，眉为华盖，眼为日月，鼻为天柱，为天窗，口为天门，面为天镜。一元之炁为真神，二元之炁为精光，三元之炁为三宫，四时之炁为四关，五行之炁为五脏，六律之炁为六腑，七星之炁为七窍，八风之炁为八表，九天之炁为九宫。外炁以符内炁，内神以符外神。神父祖母，和合元神，元炁相因，五行会聚成炼。须谢元尊，允符恳祷。
　　知磬举
　　五神混合天尊
　　众诵
　　千和万合，自然成真，至万炁齐仙。
　　高功行五府事，默运
　　功都成卯　切角镇午　兴生转酉
　　独隶迁子　可韩明玉　功都聚魂摄取巽炁发诀，布亡魂
　　红杏持列，震　　墨墨捷白。坎
　　磨真计力，兑　　袜腊收成。离
　　灵宝万物，玉　　清和合通。玉
　　正一成法，智益可真，取驿令下摄。
　　左三指掐大指中节，中天炁发诀，布亡魂
　　青帝护魂，卯　　白帝侍魄。酉
　　赤帝养炁，午　　黑帝通血。子
　　黄帝中主，中　　万神无越。
　　高功握五岳诀，取五方炁，发诀布亡魂
　　已枯复荣，已灭复生。得生天上，更禀大灵。九天之劫，返胎复婴。秽炁荡灭，身尸更生。
　　举
　　解冤释结天尊
　　侍职焚解冤符
　　高功默念青华诰一遍，默告
　　救苦天尊，紫皇上帝，请为亡魂，解冤释结，三生四负，冤家债主，不为留难。
　　玉诀青炁布亡魂，默咒
　　神符告下，解冤释结。永脱仇雠，执对分别。衅缘俱尽，不生恶业。出离寒庭，罪根消灭。
　　亡灵得全身体，是谓死而复生；重整衣冠，当悟来而不往。不以凡间衣服为献，谨用符咒，助化身章，高登道岸。
　　举
　　金容玉相天尊
　　侍职焚化衣符
　　众诵玉诰，三遍
　　高功默念
　　绛章丹衣，飘飘楚楚。元始符命，佩之轻举。唵嚩吱□，急急如南方丹天火帝君律。
　　侍职焚冠带符
　　高功玉文中天炁布亡魂，想衣冠楚楚，伺候传戒
　　知磬举
　　常传真戒天尊
　　道言戒者，止也。所以止人非心，归於正定，故戒生定。儒者亦谓，知止而后有定，但三洞诸经，四部秘典，说戒法，种种不同。惟无上灵宝九真妙戒之旨，天人共仰，幽显咸遵。无上之上，洞玄之玄，万神之灵，一炁之宝，妙贯三才，戒制六情，数定於阳，故分於九，修而不伪，故名为真。凡世仰之，以为城廓；幽显资之，以为梯航；灵魂受之，以为法药。然受戒之法，静默为先；持戒之功，勤拳为上。法众皈依，同诚赞咏。
　　知磬举
　　按人各众和恭敬
　　夫三#5皈依者，即为皈依道，皈依经，皈依师也。是故众魂，皆当信礼。第一皈依无上道宝，举道宝天尊。第二皈依无上经宝，举经宝天尊。第三皈依无上师宝，举师宝天尊。皈依既毕，戒法将传，幽壤豁若春回，冤对涣然永释。罪花凋落，功果圆成。法众虔诚，宣传九戒：
　　第一戒者，克勤忠於君王。
　　第二戒者，敬让孝养父母。
　　第三戒者，不杀慈救众生。
　　第四戒者，不淫正身处物。
　　第五戒者，不盗推义损己。
　　第六戒者，不嗔凶怒凌人。
　　第七戒者，不诈谄贼害善。
　　第八戒者，不骄傲忽至真。
　　第九戒者，不二奉戒专一。
　　如上九戒，乃九天帝君，亲口宣说。佩奉者，升入九天；轻慢者，堕入九地。今对亡灵，依科传受，切宜谛听，终始勿忘。所有功德符箓，逐一宣示。
　　表白宣长生符，生天箓
　　妙戒灵文，黄箓白简，既备敷於妙典，当敬奉于灵文。夫心之难制，故九戒则可归心於太虚；形也未超，以二符则可炼形於上境。亡灵直斯，生生勿忘於戒言，劫劫常存於符券。澄神物外，尘缘永断於多生；受质阳间，善果自臻于妙有。流芳现在，庆及无穷。少顷发遣，保举登仙。
　　高功遣将
　　某司谨召九天普度院、守雄抱雌二大将，本坛主将副将，护道监坛四大元帅，疾速部卫，亡某径诣朱陵火府、南昌上宫。上帝有敕，风火无停 举
　　宝华圆满天尊
　　汝等亡魂某腾光南极，离暗北酆。礼道、礼经、礼师，一真日皎；炼形、炼神、炼炁，万妄风清。兹登寥廓之乡，径达虚无之境，永脱轮转，自在逍遥，辞筵好去，毋忘道恩。
　　知声举
　　超凌仙界天尊
　　高功召温帅，发护送牒
　　辞谢下座，升送毕
　　高功回坛，都讲举
　　存神烧香
　　高功念
　　香官使者，左右龙虎君，侍香诸灵官。当令臣向来升坛炼度之所，自然生金液丹碧芝英，百灵众真，交会在此香鼎炉前。当愿斋坛，系荐众魂，无边滞爽，炼形清净，见性圆明，妙凝水火之真，生化人天之界。玄恩广彼，善利均沾，十方仙童玉女，接侍兰香，传臣向来所启之诚，速达径诣无上至真三宝，祖师教主玄天紫皇上帝御前。
　　紫皇炼度玄科竟
　　#1疑缺字。
　　#2疑缺字。
　　#3『羸』 原作『赢』，疑误，据文义改。
　　#4『渎』 原作『续』，误，据文义改。
　　#5『三』 原作『二』，误，据文义改。
　　
