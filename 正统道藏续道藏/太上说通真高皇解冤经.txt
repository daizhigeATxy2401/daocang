太上说通真高皇解冤经
　　经名：太上说通真高皇解冤经。撰人不详，似出於宋元。假托太上老君为广信真人说拔度地狱饿鬼穷魂之法。一卷。底本出处：《万历续道藏》。
　　太上说通真高皇解冤经
　　尔时，太上道君与诸圣众，在八骞林下、七宝台中，罗列威仪，敷陈道要，怡神默坐，如玉京山。放九色光明，照福堂地狱。见福堂之内，男女善人，快乐无为，逍遥自在。复见诸地狱中，饿鬼穷魂，以日继夜，受种种苦恼。悉无人形，五体坏烂，饿餐猛火，渴饮镕铜，足履刀山，身负铁杖，徧体流血，悲号彻天。是时会中有一真人，名曰广信，从座而起，稽首进前，上白天尊曰：不审此昔穷魂，生有何咎，而受苦楚？
　　老君曰：受诸苦者，在世之时，不敬三宝，欺负神理。十恶五逆，不忠不仁，不慈不孝，毁伤物命，杀害众生，福尽寿终，当受斯苦。是时，广信真人心生怜悯，欲其拔济，幸望妙力威光，许令开度。道君垂赐金言，广设法要，为诸众演说是经，名曰《解冤拔罪》，流布於世，利益存亡。若有善男信女，专心志，入静室，持斋焚香，六时行道，转念是经，吾当随愿保佑真#1人，使宿世冤雠，乘福超度，幽魂苦爽，各获飞升。广信真人欢喜再拜，而作颂曰：
　　伟哉大道君，恒普无量功。
　　舟楫生死海，济度超罗酆。
　　罪对不复遇，福报与冥通。
　　用神安可测，赞之焉能穷。
　　是时广信真人，与诸众闻经既毕，各各稽首皈依，信受奉行。
　　太上说通真高皇解冤经竟
　　#1此经与《太上道君说解冤拔度妙经》同书异名，据该经，『真』为『其』之误。
　　
