  
　　 
　　明万历正统道藏续道藏 
　　洞玄灵宝玉京山步虚经
　　经名：洞玄灵宝玉京山步虚经。又名《升玄步虚章》。撰人不详，约出於东晋。系古《灵宝经》之一。一卷。底本出处：《续道藏》。
　　洞玄灵宝玉京山步虚经
　　玄都玉京山在三清之上，无色无尘。上有玉京金阙七宝玄台紫微上宫，中有三宝神经。山之八方自然生七宝之树，一方各生一株，八株弥满八方，覆盖诸天，包罗三界，为无上大罗天太上无极虚皇天尊之治也。其山林宫室皆列诸天圣众名籍。诸天圣帝王、高仙真人无鞅数众，一月三朝其上，烧自然旗檀反生灵香，飞仙散花，旋绕七宝玄台三周匝，诵咏空洞歌章。是时诸天奏乐，百千万妓，云璈朗彻，真妃齐唱而激节，仙童凛颜而清歌，玉女徐进而跰跹，放窈窕而流舞翩翩，诜诜而容裔也。山上七宝华林，光色炜烨，朱实璨烂，悉是金银、珠玉、水晶、琉璃、□璖、码碯。灵风振之，其音自成宫商，雅妙宛绝。诸天闻声而飞腾，勿辍弦止歌，叹味至音，不能名状。神兽、龙麟、狮子、白鹤、奇禽、凤凰，悲呜踊跃。太上震响法鼓，延宾琼堂，安坐莲花，讲道静真，清咏洞经，敷释玄文，远味希夷，喜动群仙。其时八风扬旛，香花交散，流烟蓊霭。
　　太上称：善哉。无无曰道，义极玄玄。妙觉大度，弥劫历年。道素冥语而寄二篇，兆能长斋久思，讽诵洞经，叩齿咽液，吐纳太和，身作金华色，项负圆光，头簪日华月英玄景，手把灵符十绝之旛。斯德巍巍，道之至尊，惜惜玄化，太上之真人矣。将感太无，动天老，致飞龙，降天仙也。三界九地，大劫之周，阳九百六之运，水火之灾，亦皆消化玉清上道。三洞真经、神真宝文、金书玉字、凤篆龙编，并还无上大罗天中，玉京之中七宝玄台，灾所不及，劫历再开，混沌重判，传授真圣，下化人间。其在五亿五万五千五百五十五重天之最上天也，去下八梵天日月之界，九千九百九十九万九千九百九十亿炁，一黑炁三千里。诸天仙人名此山，一曰盖天首山，二日弥玄上山，三日罗玄洞虚山，四日高上真元山，五曰众宝幽劫刃山，六曰无色大宝山，七曰周观洞玄山，八日景华太真山，九曰不思议山，十曰太玄都玉京太山。知此山名，名入仙矣。山上七宝华林，皆作上清三洞道德玄经文章。食此华实，为金光仙人，兆读是经，咽味至真，道自成矣。
　　步虚吟
　　修灵宝洞玄斋，诵空洞步虚章，先叩齿三通，咽嗽三过。心存日月在己面上，光芒灌鼻，日从鼻左入，月从鼻右入，入金华官，光明出头后，焕然作九色圆象，溥入玉枕，彻照十方，随我绕经旋回而行。毕，又叩齿三通，咽液三过，存三素元君在金华官，如婴兄之状。真人斋皆如威仪法，唯不用启事出吏兵一节耳。其余愿念礼拜，悉依大法建斋，初一过出史兵，非授经法，及教外人，不须出史兵。太极真人宝贵此经，宿无仙真之名，不令见也。
　　洞玄步虚吟十首
　　稽首礼太上，烧香归虚无。流明随我回，法轮亦三周。玄元四大兴，灵庆及王侯。七祖生天堂，煌煌耀景敷。啸歌观太漠，天乐适我娱。齐馨无上德，下俗不与俦。妙想明玄觉，诜诜巡虚游。
　　旋行蹑云纲，乘虚步玄纪。吟咏帝一尊，百关自调理。俯命八海童，仰携高仙子。诸天散香花，萧然灵风起。宿愿定命根，故致标高拟。惧乐太上前，万劫犹未始。
　　嵯峨玄都山，十方宗皇一。岧岧天宝台，光明烂流日。炜烨玉华林，蒨璨耀朱实。常念餐元精，炼液固形质。金光散紫微，窈窕大乘逸。
　　俯仰存太上，华景秀丹田。左顾提郁，右盼携结璘。六度冠梵行，道德随日新。宿命积福庆，闻经若至亲。天挺超世才，乐诵希微篇。冲虚太和气，吐纳流霞津。胎息静百关，寥寥窥三便。泥丸洞明景，遂成金华仙，魔王敬受事，故能朝诸天。皆从斋戒起，累功结宿绿。飞行凌太虚，提携高上人。
　　控辔适十方，旋憩玄景阿。仰观劫仞台，俯盼紫云罗。逍遥太上京，相与坐莲花。积学为真人，恬然荣卫和。永享无期寿，万椿奚足多。
　　大道师玄寂，升仙友无英。公子度灵符，太一捧洞章。舍利曜金姿，龙驾欻来迎。天尊盼云舆，飘飘乘虚翔。香花若飞雪，氛霭茂玄梁。头脑礼金阙，携手遨玉京。
　　骞树玄景园，焕烂七宝林。天兽三百名，狮子巨万寻。飞龙踯躅呜，神凤应节吟。灵风扇奇花，清香散人衿。自无高仙才，焉能耽此心。
　　严我九龙驾，乘虚以逍遥。八天如指掌，六合何足辽。众仙诵洞经，太上唱清谣。香花随风散，玉音成紫霄。五苦一时迸，八难顺经寥。妙哉灵宝囿，兴此大法桥。
　　天真帝一宫，霭霭冠耀灵。流焕法轮纲，旋空入无形。虚皇抚云璈，众真诵洞经。高仙拱手赞，弥劫保利贞。
　　至真无所待，时或辔飞龙。长斋会玄都，呜玉扣琼钟。十华诸仙集，紫烟结成宫。宝盖罗太上，真人把芙蓉。散华陈我愿，握节征魔王。法鼓会群仙，灵唱靡不同。无可无不可，思与希微通。
　　太上智慧经赞八首
　　太上玄虚宗，弘道尊其经。俯仰已得仙，历劫无数龄。巍巍大真德，寂寂因无生。霄景结空构，乘虚自然征。日月为炳灼，安和乐未央。
　　学仙绝华念，念念相因积。去来乱我神，神躁靡不历。灭念停虚闲，萧萧入空寂。请经若饥渴，持志如金石。保子飞仙路，五灵度符籍。
　　济我六度行，故能解三罗。清斋礼太素，吐纳养云芽。逍遥金阙内，玉京为余家。自然生七宝，人人坐莲华。仰嚼玄都奈，俯酣空洞瓜。容颜曜十日，奚计年劫多。法鼓会天仙，呜钟征大魔。
　　灵风扇香花，璨烂开繁衿。太真抚云璈，众仙弹灵琴。雅歌三天景，散慧玉华林。七祖升福堂，由此步玄音。前世福未足，斯书邈难寻。信道情不尽，图飞乃反沈。太上无为道，弘之在兆心。
　　学道由丹信，奉师如至亲。挹景偶清虚，孜孜随日新。众人未得度，终不度我身。大愿有重报，玄德必信然。阴恶罪至深，对来若转轮。
　　学道亦甚苦，晨夜建福田。种德犹植树，种篑而成山。子能耽玄尚，飘尔升青天。修是无为道，当与善结绿。太上至隐书，名日智慧篇。拔苦由大才，超俗以得真。灵姿世所奇，哗若渊中莲。
　　人行若有本，皆由宿世功。立德务及时，发愿莫不从。善恶俱待对，倚伏理难穷。贤士奉法言，道亦在兼忘。解是大智慧，上为太极公。宝盖连玉舆，命驾御九龙。金华警洞经，捧香悉仙童。啸歌彻玄都，呜玉扣琼钟。
　　炼身凌太清，超景逸紫霄。保无持法纲，游玄极逍遥。万劫犹昨夜，千桩如晨朝。巍峨荫云华，手攀宝林条。香姻自然去，玄喈与扶摇。灵旛顺风散，繁想应时消。灭智弘大混，无为为清谣。
　　太极真人之辞，众仙常所耽诵，不宣於下俗之人，秘藏金阙玉房之内也。仙公日：宜传至人修灵宝斋者也，不可示浮华之徒，慎之哉，慎之哉。
　　玄师太元真人，临授许常侍掾，太洞玄经玉京山诀，作颂三首。同夕，右英夫人亦吟诵之。
　　颂曰
　　八会涂无宗，乘运观嚣罗。化浮尘中除，解衿有道家。聘烟忽未顷，携真造灵阿。虚景赡琼轩，玄钧作凤歌。适路无轨滞，神音舞云波。齐德秀玉京，何用世问多。
　　左把玉华盖，飞晨蹑七元。三辰焕紫辉，竦盼抚明真。变踊期须臾，四面皆已神。灵文无涯际，勤思上清文。何事坐横涂，令尔感不专。阴痾失玄机，不觉年岁分。
　　玄波振沧涛，洪津鼓万流。驾景盻六虚，思与真人游。妙唱不我对，清音无谁投。云中骋琼轮，孰为尘土俦。太上太极五#1真人，於会稽上#2虞山授葛仙公洞玄灵宝经，各吟一颂。
　　太上太极真人颂曰
　　太上太道君，出示灵宝篇。高妙难为喻，犹彼玄中玄。自然十方土，共仰无上仙。大乎洞虚经，安坐朝诸天。上宝紫微台，下藏诸名山。焕烂龙凤文，戢耀在其间。妙哉太上道，无为常自然。王侯及凡庶，所贵唯贵贤。宿命有福庆，卓拔在昔缘。法师转相授，宝信劫数年。广心度一切，大福报尔身。供养必得道，奉行成至真。大道无彼我，传当得至人。
　　太上玄一第一真人颂曰
　　众妙出洞真，焕烂耀太清。奉者号仙人，体元永长生。逍遥戏玄虚，宫殿罗其形。蒨璨七宝林，晃朗日月精。龙麟交横驰，凤凰翔悲呜。太上治紫台，众真诵洞经。捻香稽首礼，旋行绕宫城。三周归高座，道王为应声。人主弘至道，天下普安宁。
　　太上玄－第二真人颂曰
　　虚无常自然，强名字大道。 音克邈无迁际，众妙归灵宝。闭目存至真，精思降十老。升仙永无为，灵颜常妙好。渴饮玉池醴，饥食金花草。净世度八难，济世诸苦恼。
　　太上玄－第三真人颂曰
　　妙哉灵宝经，太上自然书。奉者致得道，号世降真来。受命宣道教，真为超俗才。事毕升神仙，官殿治玄台。时降昆仑山，逍遥憩蓬莱。
　　正－真人无上三天法师张天师颂曰
　　灵宝及大洞，至真道经王。唯有五千文，高妙无等双。奉行致飞仙，玄居治虚空，。侍卫太上台，逍遥紫微官。万劫犹电顷，长存永无穷。道服已备足，豁落自冥通。幽昧日不知，安坐睹十方。
　　礼经三首咒
　　真人曰：诀云侍经仙童玉女闻此咒，皆欢悦而佑兆身也。是大经悉用此咒而礼拜矣。若直心礼经者，亦心咒其文，乃上仙秘之乎。
　　乐法以为妻，爱经如珠玉。持戒制七情，念道遣所欲。淡薄正气停，萧然神静默。天魔并敬让，世世享大福。
　　郁郁家国盛，济济经道兴。天人同其愿，缥缈入大乘。因心立福田，靡靡法轮升。七祖生天堂，我身白日腾。
　　大道洞玄虚，有念无不契。炼质入仙真，遂成金刚体。超度三界难，地狱五苦解。悉皈太上经，静念稽首礼。
　　太极左仙公葛真人，讳玄，字孝先，於天台山授弟子郑思远、沙门竺法兰、释道微、吴时先主孙权。后思远於马迹山中，授葛洪。洪乃葛仙公之从孙，号抱朴子，着内外书典。郑君于时说仙师仙公告曰：我所授上清三洞太真道经，吾去世之日，一通付名山洞台，一通付弟子，一通付吾家门子弟，世世录传。至人若但务吾经，驰骋世业，则不堪任录传，可悉付名山五岳，不可轻传非其人也。有其人者，宜传之，勿闭天道也。
　　洞玄灵宝玉京山步虚经竟
　　#1五：当作「三」。
　　#2上：原误作「山」。
　　
