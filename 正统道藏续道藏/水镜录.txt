水镜录
　　经名：水镜录。一卷。底本出处：《万历续这藏》。
　　水镜录
　　太上感应篇
　　太上曰：祸福无门，惟人自召，善恶之报，如影随形，是以天地有司过之神，依人所犯轻重以夺人算。算减则贫耗，多逢忧患，人皆恶之，刑祸随之，吉庆避之，恶星灾之。算尽则死。又有三台、北斗星君等，常在人头上，录人罪恶，夺其纪算。又有三尸神在人身中，每到庚申日，辄上诣天曹，言人罪过。月晦之日，灶神亦然。凡人有过．大则夺纪，小则夺算，其过大小，有数百事。欲求长生者，先须避之，是道则进，非道则退，不履邪径，不欺暗室，积德累功。慈心於物，忠孝友悌，正己化人，矜孤恤寡，敬老怀幼，昆虫草木。犹不可伤，宜悯人之凶，乐人之善，济人之急，救人之危。见人之得。如己之得。见人之失，如己之失，不彰人短，不衒己长，遏恶扬善。推多取少，受辱不怨，受宠若惊，施恩不求报，与人不追梅，所谓善人，人皆敬之。天道佑之，福禄随之。众邪远之。神灵卫之，所作必成，神仙可冀。夫欲求天仙者，当立一千三百善；欲求地仙者，当立三百善。苟或非义而动。背理而行，以恶为能。忍作残害，阴贼良善，暗海君亲，慢其先生。叛其所事，诳诸无识，谤诸同学．虚诬诈伪，攻讦宗亲，刚强不仁，狠戾自用，是非不当，向背乖宜，虐下取功，謟上希旨，受恩不感．念怨不休，轻蔑天民，扰乱国政，赏及非义，刑及无辜，杀人取财，倾人取位，诛降戮服，贬正排贤，凌孤逼寡，弃法受赂，以直为曲，以曲为直，入轻为重，见杀加怒，如过不改，知善不为，自罪引他，壅塞方术，讪谤圣贤，侵凌道德，射飞逐走，发蛰惊栖，填穴覆巢，复胎破卵，愿人有失．毁人成功，危人自安，减人自益，以恶易好，以私废公，窃人之能，蔽人之善，形人之丑，讦人之私，耗人货财，离人骨肉，侵人所爱，助人为非，逞志作威，辱人求胜，败人苗稼，破人婚姻，苟富而骄，苟兔无耻，认恩推过，嫁祸卖恶，沽买虚誉，包贮险心，挫人所长，护己所短，乘威逼胁，纵暴杀伤，无故剪裁，非理烹宰，散弃五谷，劳扰众生，破人之家，取其财宝，决水放火，以害民居，素乱规模，以败人功，损人器物，以穷人用，见他荣贵，愿他流贬，见他富有，愿他破散，见他色美，起心私之，负他货财，愿他身死，干求不遂，便生咒恨，见他失便，便说他过，见他体色不具而笑之，见他才能可称而抑之，理蛊厌人，用药杀树，恚怒师傅，抵触父兄，强取强求，好侵好夺，虏掠至富，巧诈求迁，赏罚不平，逸乐过节，可虐其下，恐吓於他，怨天尤人，呵风骂雨，斗合争讼，妄逐朋党，用妻妾语，违父母训，得新忘故，口是心非，贪冒於财，欺罔其上，造作恶语，谗毁平人，毁人称直，骂神称正，弃顺效逆，背亲向疏，指天地以证鄙怀，引神明而鉴猥事，施与后悔，假借不还，分外营求，力上施设，淫欲过度，心毒貌慈，秽食矮人，左道惑众，短尺狭度，轻秤小升，以伪杂真，采取奸利，压良为贱，谩蓦愚人，贪婪无厌，咒咀求直，嗜酒悖乱，骨肉忿争，男不忠良，女不柔顺，不和其室，不敬其夫，每好矜夸，常行妬忌，无行於妻子，失礼於舅姑，轻慢先灵，违逆上命，作为无益，怀挟外心，自咒咒他，偏憎偏爱，越井越灶，跳食跳人，损子坠胎，行多隐僻，晦腊歌舞，朔旦号怒，对比涕唾及溺，对窑吟咏及哭，灶火烧香，秽柴作食，夜起裸露，八节行刑，唾流星，指虹霓，辄指三光，久视日月，春月燎猎，对北恶骂，无故杀龟打蛇。如是等罪，司命随其轻重，夺其纪算，算尽则死，死有余责，乃殃及子孙。又诸横取人财者，乃计其妻子家口以当之，渐至死丧。若不死丧、则有水火盗贼、遗亡器物、疾病口舌诸事，以当妄取之直。又枉杀人者，是易刀兵而相杀也。取非义之财者，譬如药者救饥，鸩酒止渴，非不暂饱，死亦及之。夫心起於善，善虽未为，而吉神已随之；或心起於恶，恶虽未为，而凶神已随之。其有曾行恶事，后自改悔，诸恶莫作，众善奉行，久久必获吉庆，所谓转祸为福也。故吉人语善、视善、行善，一日有三善，三年天必降之福；凶人语恶、视恶、行恶，一日有三恶，三年天必降之祸。胡不勉而行之。
　　梓潼帝君戒士子文
　　梓潼帝君曰；聪明正直而依仁，宁无所择；宽厚忠信而好义，是用相仍。故凭有感之精衷，曲示无声之教化，咨尔有众，听子格言。盖闻富贵在天，得失有命，知之者，安於自然，而罔或控告；昧之者，贪於必得，而有所祈求。或谓精神交而梦寐通，或谓祭祀丰而神祇格。宫殿楼观，务碧瓦之举飞；陛戟右廊，夸朱栏之雕翠。从兹末务，失其本真，不知进退，存亡系彼，三班四属，行藏用舍。考兹五部六台，既有司存，岂容计取，然不可一拘於前定，又不可迷昧於进修。故修身励行者，天必降之百祥；而反道败德者，神亦夺其五福。理所着者，人弗知之。是故运数冥符，而反受其殃；灾星显照，而或蒙其吉。造化以之倚伏，神明由是乘除，凡厥儒流，恭行教化。汝等勿欺天远，毋谓神幽，毋言暗室可欺，毋道明庭不畏，毋凌孤寡，毋侮老成，毋取不义之财，毋淫非己之色，毋厚结它人而亲戚岐路，毋义交异姓而兄弟阋墙，毋恃己长，毋攻人短，毋好逸乐，毋纵游畋，毋负才名，毋挟官贵，毋厚仙释而薄於父母，毋敬鬼神而慢於师资。苟有负於吾言，端不逃於天。宪政生平渡彦者，累困於场屋；一旦精明者，遽登於乡书？皆有寅缘，固非造次。世之腹诽心谤者，往往得以藉口；人之面誉背毁者，悠悠姑以欺心。彼司文衡，而岂得以私；此权禄藉，而故先有取。济济多士，天其或者临之；巍巍成功，吾则是之取尔。播告中外，咸使闻知。
　　又文
　　今岁取士，不止一端，要在得人，以副众望。一以阴功孝行为上，一以处己谦和为贤。苦学者，则酬其劳；高才者，则遂其志；傲忽者，未免黜落；轻薄者，姑示劝惩。文章假之，以定其去留；神明司之，以公其予夺。
　　人不自省，明示训言：尝谓唯士无能，苦学为能；居贫不富，成名即富。上无分於贵贱，人切在於勤劳。凡夫且先较德业之短长，故有司始定文章之优劣，不可谓前定而不能力学，岂可以宿缘而自怠操修。名虽曰士，初无士行之寸长；身虽曰儒，徒为儒服之观美。不敬天地，不信神明，狎侮老成，轻慢前辈，违逆父母而逸乐度日，怠忽师长而放荡无时。试不遂，则罪有司之不公；榜初张，则谓庸流之滥得。责人者，不能於责己；议人者，乃所以议天。或恃己之见，而遏人之能；或衒己之长，而攻人之短；或矜所学，而忽略一世；或侍一解，而轻视众人。立身不正，则以暧昧贪饕为能；用心不减，则以机巧变诈为胜。较短论长，而不从公道；夺彼与此，而弗恤人言；面誉背毁，而求苟合於人；口是心非，而绝不容於物。外貌虽慈祥，徒巧言而美语，中情多狠暴，好潜贼而阴谋；不择乎友，而交不义之朋；不和其室，而淫非己之色。舍己田，耘人田，失云多矣；作无益，害有益，损孰甚焉。预乡荐者，自为志得意满，不复进修；入省闱者，则曰功成名遂，直可唾取。恃才傲物，挟长欺孤。常交贵结援，而每夸等流；以只字片文，而蔑视同辈。在市道则和合贸易，以觊其所得；遇州县则斗合争讼，以满其所求。不忠不孝，甘心冒法而喜为；非礼非仁，直情径行而弗顾。游畋无度，博奕废时，耽饮而自丧其神，逞威而乃败於德，致屡困於场屋，安敢望於荣华。况三年初无伏案之功，而一旦遂萌登科之望。稍无成，直归之命运；才有力，专务於祷祈。不知天宪之难逃，深恐人心之愈惑。出处语嘿之际，天必察之；进退予夺之间，神所司者。岂容幸取，不可计求，苟有行业之可书，奚患飞腾之不遂。迩者营业相传之后，屡有声名儒冠世守之家，反被黜落，不知营业之子，安分读书，无形颜色，每见儒冠之后，自恃名族，多有骄矜。神明公取，专激励於轻薄之流；天道左旋，用奖予於淳朴之士。若能自悟，晦迹韬光，望欲有成，劳心苦志，曲尽阴功之事，务存忠孝之心。反乎，上古淳朴之风无流，末劫偷薄之俗自然，诗礼传家，科名复旧，谦和处己，气象如初，天不负人，人宜力学，凡为士者，各宜戒之。
　　阴德延寿论
　　一念所觉，固所以得三元之寿考；一德之修，尤所以培三元之寿脉。甚矣，念之不可以不觉，而德之不可以不修也。老子曰：我命在我不在天。紫阳真人曰：大药修之，有易难也，须由我也。由天，若非积行施阴德，动有群魔作障缘，是可以自信矣。道人郭太史，精於谈天者也，应天得书，后之星翁推步，必来取法，曰五行四柱，曰星辰运限，如是而富贵寿考，如是而贫贱疾苦，如是而凶恶夭折，若镜烛影，若契合符。世之人，似不能逃其数者及其究也。合於书者固多，其不合者亦不少，是何欤？岂人生宇宙间，或囿於数，或不囿於数欤？盖尝玫之，其推玄究微，既条列于前，至其后则曰：阴功可延寿，吉人依旧无凶。又曰：随缘应物行方便，纵犯凶星亦不虞，是必有见矣，不然，寿夭休论命，修行本在人。孙思邈真人何以有此言欤？太极真人徐来勒尝遇南斗寿星，问寿夭吉凶之事。星君曰：天道福善祸淫，神明赏善罚恶，人能刻意为善，静与道合，动与福会，如此则我命在我，不为司煞所执，不求寿而自寿，不求生而自生。苟或隳纲纪，违天地，肆愚悖，侮神明，背仁慈，亏忠孝，明则刑网理之，幽则鬼神诛之，是不知所积、冥冥中夺其算而夭其寿者矣。阴德如于公治狱，子为丞相，徐公积善，衮衮公侯，在所不论。昔比丘得六神通，与一沙弥同处林野，比丘知沙弥七日当死，因曰：父母思汝，可暂归八日复来。沙尔八日果来，比丘佑之，入三昧，察其事，乃沙弥於归路中，脱袈裟壅水，令不得入蚁穴，得延寿一纪。孙叔敖儿时，见两头蛇，恐他人见杀而埋之。母曰：吾闻有阴德者，天报之福，汝不死也。后为楚令尹。又宝禹钧夜梦祖父谓曰：汝年过无子，又寿不永，当早修阴德。禹钧自是修阴德罔倦。后又梦其祖父语曰：天以汝阴德，故延寿三纪，赐五子，荣显后居洞天之位。范仲淹为之记。由是观之，三元寿考，固得於一念之觉；三元寿脉，又在於一德之修也。或曰：阴德曷从而修之。曰：凡可修者，不以富贵贫贱拘，亦不在勉强其所为，但於水火、盗贼、饥寒、疾苦、刑狱、逼迫、逆旅、狠( )、险阻、艰难，至於飞潜、动植，於力到处，种种方便，则阴德无限，量而受报如之矣，善乎。西山之记曰：遇至人，得真法，虽云修养所至，亦阴功之报也。此予所以参赞书后，复作论曰《阴德延寿》。九华澄心老人李鹏飞述。
　　放生文
　　盖闻世间至重者，生命；天下最惨者，杀伤。是故逢擒则奔，虮虱犹知避死；将雨而徙，蝼蚁尚且贪生。何乃网於山，罟於渊，多方掩取；曲而钩，直而矢，百言扶罗。便其胆落魂飞，母离子散，或囚笼槛，则如处囹圄；或被刀砧，则同临刚戮。怜儿之鹿，舐疮痕而寸断柔肠；畏死之猿，望弓影而双垂悲泪。恃我强而凌彼弱，理恐非宜；食他肉而补己身，心将安忍。由是昊天垂悯，古圣行仁，鲜网着於成汤，畜鱼兴於子产。圣哉，流水润枯稿以囊泉；悲矣，释迦代危亡而割肉。天台智者，凿放生之池；大树仙人，护栖身之鸟。赎鱼虾而得度寿，禅师之遗爱犹存；救龙子而传方孙，真人之慈风未泯。一活蚁也，沙弥易短命为长年，书生易卑名为上第；一放龟也，毛宝以临危而脱难，孔愉以微职而封侯。屈师纵鲤於元村，寿增一纪；隋侯济蛇於齐野，珠报千．金。拯已溺之蝇，酒匠之死刑免矣；舍将烹之鳖，厨婢之笃疾瘳焉。贸死命於屠家，张提刑魂超天界；易余生於钩艇，李景文毒解丹砂。孙良嗣解矰之危，卜葬而羽虫交助；潘县令杀江湖之禁，去任而水族悲号。信老兔愚民之牲，祥符甘雨；曹溪守猎人之纲，道播神州。雀解□环报恩，孤能临井授术，乃至残躯得命，垂白壁以闻经；难地求生，现黄衣而入梦。施皆有报，事匪无征，载在简编，昭乎耳目，愿随所见物，发慈悲心，捐不坚财，行方便事。或恩周多命，则大积阴功；若惠及一虫，亦何非善事。苟日增而月累，自行广而福崇，慈满人寰，名通天府。荡空冤障，多祉萃於今生；培积善根，余庆及於他世。倘更，助称佛号，加讽经文，为其回向西方，令彼永离恶道，则存心愈大，植德弥深，道业资之速成，莲台生其胜品矣。
　　杀生七戒
　　世人食肉，咸谓理所应然，乃恣意杀生，广积冤业，相习成俗，不自觉知，真可为痛哭流涕，长太息也。计其迷执，略有七条，开列如左，余可例推。
　　一曰生日不宜杀生。哀哀父母，生我劬劳。己身始诞之辰，乃父母垂亡之日。是日也，正宜戒杀扣齐，广行善事，庶使先亡考妣，早获超生，见在椿萱，增延福寿。何乃顿忘母难，杀害生灵，上贻累於亲，下不利於己，昔唐太宗万乘之主，生日尚不为乐。本田舍翁多收十斛粟，乃贺客盈门，欢晏累日，不知其可也。世有生日，饭僧诵罗、修诸善事者，亦贤矣哉。
　　二曰生子不宜杀生。凡人无子则悲，有子则喜，不思一切。禽畜亦各爱其子，庆我子生，令他子死，於心安乎？夫婴孩始生，不为积福，而反杀生造业，亦太愚矣。有一猎人，暮夜大醉，视其幼子为獐，砺刃将杀之。妻泣谏不听，竟剖其腹，出其肠。已而安寝天明，呼其子，与入市鬻獐肉。妻哭曰：昨汝所杀者，子也。其人举身自掷，五内崩裂。噫，人畜虽殊，爱子之心一也，安可杀欤。
　　三曰营生不宜杀生。世人为衣食故，或畋猎，或渔捕，或屠宰牛羊猜犬等，以资生计。而我观不作此业者，亦衣亦食，未必其冻馁而死也。杀生营生，神理所极，以杀昌裕，百无一人，种地狱之深因，受来生之恶报，莫斯为甚矣，何苦而不别求生计乎？尝观见屠羊者，垂死而口作羊鸣；卖鳝者，将亡而头如鳝啮。此二事，近在邻居，即非传说。我劝世人，若无生计，宁丐食耳，勿得造杀而生，作此冤业也。
　　四曰宴客不宜杀生。良辰美景，贤主嘉宾，蔬食菜羹，不妨清致，何须广杀生命，穷极肥甘，笙歌餍妖於杯盘，宰割冤号於砧几。嗟乎，有人心者，能不悲乎？若知盘中之物，从砧几冤号中来，则以彼极苦，为我极欢，虽食且不下咽矣，可不悲乎。
　　五曰祭先不宜杀生。亡者忌辰，及春秋祭扫，俱当戒杀，以资冥福，杀生以祭，徒增业耳。夫八珍罗於前，安能起九泉之遗骨，而使之食乎？无益而有害，智者不为矣。或曰：梁丑帝以面为牺牲，世讥其使祖宗不血食。噫，血食未必珍，蔬食未必恶，为人子者，贵乎慎修其身，而不覆先宗祀，斯善矣，奚取於祀之必用血也。礿祭胜於杀牛，易垂明训；牲养犹为不孝，圣有嘉谟。奚取於祀之必用血也。
　　六曰祈禳不宜杀生。世人有疾，杀牲祀神，以祈福佑，不思己之祀神，欲兔死而求生也，杀他命而延我命，逆天悖理，莫甚於此矣。夫正直者为神，神其有私乎？命不可延，而杀业具在，种种淫祀，亦复类是。《药师经》云：杀种种众生，解奏神明，呼诸魍魉，请乞福佑，欲冀延年，终不可得，所谓命不可延，杀业俱在也。种种淫祀，如杀生求子，杀生求财，杀生求官等，及其得子、得财、得官，皆本人分定，非鬼神所为也。偶尔满愿，遽谓有灵，信之弥坚，行之愈笃，邪见炽然，莫可救疗，悲夫。
　　七日婚礼不宜杀生。世间婚礼目，问名纳采，以至成婚杀生，不知其几。夫妇者，生人之始也，生之始而行杀，理既逆矣。又婚礼，吉礼也，吉日而用凶，事不亦惨乎。凡人结因、，必祝愿夫妇谐老，尔愿谐老，禽兽愿先亡乎？嫁女之家，三日不息烛，思相离也。尔以相离为苦，禽兽以离为乐乎？信乎，婚之不宜杀矣。
　　如上所列，甚拂常情，达人览之，必以为确论。倘能全戒，善莫加焉。其或不然，量力除减，或去四、五，或禁二、三，除一事则消一业，减一杀则杜一冤。若未能断绝腥膻，且先，应市买见物，不加亲杀，亦免大愆，积养慈心，渐入佳境。得斯文者，更望展转流通，相劝化，能劝一人不杀，如救百万生灵，劝至十人、百人，以及千万亿众，阴功浩大，善果无穷，但肯信行，决不相赚。
　　劝杀牛歌
　　我劝世人，勿食牛肉。服耕效劳，反遭杀戮。尔食何来，忍为烹鬻。吁嗟此牛，莫云是畜。六道轮回，互相报复。焉知夙生，非尔眷属。岂谓无知，临死觳觫。口不能言，流泪若哭。皮解体分，犹张两目。目匪徒张，看尔反覆。能保他年，不变为犊。念我同生，贪才纵欲。只爱口甜，不思中毒。有饭充饥，得蔬已足。适口物多，何必牛肉。鉴戒甚明，勿食是福。
　　水镜录竟
　　
