上清元始变化宝真上经
　　经名：上清元始变化宝真上经。撰人不详，约出於南北期。系摘录《龟山玄箓》上卷而成一卷。底本出处：《万历续道藏》。参校本：《上清元始变化宝真上经九灵太妙龟山玄箓》#1。
　　上清元始变化宝真上经
　　上清宝书，以九天建立之始，皆自然而生，与气同存，三景齐明，表见九天之上，太虚之中。或结飞玄紫气，以成灵文，天书宛妙，文势曲折，字方一丈，难可寻详，自非九天中真王，莫能明其旨音。九天真王以上虚元年，命玄都上真铸金为简，众圣明义，高上口诀，撰集灵篇，玉帝注笔，刻简成章。以俯仰之格，皆有高下次第，禁限品目，悉出高圣之微旨也。封於九天之上，太有宫中琼房之内，皆以西华玉女、素灵宫金晨紫童典卫之。
　　西龟之山，一曰龙山，乃九天之根纽，万气之渊府，在天西北之角，周回四十万里，高与玉清连界。东南则接通阳之霞，上承青宫神虎之门；西北则交寒穴之野，上通金阙神仙之庭；南则极於太丹浮梨之乡，气协洞阳之光；北则指於钩陈，交关华盖，气践广灵；中央直衡玉京八达交风山顶。平天三万里，悉涌金为墙，结玉为门，金台玉楼，十二神宫。上有自然流精紫阙金华之堂，琼瑶之室，傍通九穴之洞，自生紫气之云，交带凤文，九色落陈。崖生紫桂，岭秀琼林，结瑚为条，植玉为根，骞林树含实，赤子白环，三华耀葩於朱景，反香流芳於太玄，八气扇飙以长执，玉籁空唱而成音，龙嗥云楼，凤啸绝岭，毒兽万罗，长蛇千寻，神宫堂堂，云仙纷纷，巍巍元馆，触类吐津，盖元始之妙化，寔天元之灵根。金华之堂，北窗上有自生紫气，结成玄文，字方一丈，垂芒焕明，天书宛妙，非可寻详。九天丈人，昔上甲元年清斋云宫，宴景龟山，仍刻金简，缮书玄文，解其宿滞，演其灵音，记曰龟山丹皇飞玄紫文。西王母以开皇元年正月上寅之日，乘虚泛灵，逸遨九霄，静斋龟山，上登自然流精紫阙金华琼堂，游观北窗，朝礼玄文，瞻崖思灵，心想上真。於是妙感玄觉，丹心表明，时忽有天真大神，挟日带月，项负圆光，从群仙羽盖，乘飞舆紫云九精流霄，垂跪王母前称：九天凤官领仙王，姓上玄，字开明，奉元始天王命，使赍九天金书紫字青金丹黄之文，降授於王母焉。锡号西元九灵上真仙母，封西龟之岳。又授素书一卷，上真始生变化元录，总领仙籍，承统玉清。又以青琼之板，给九天凤衣飞青羽，晨婴玉冠凤云之舄，神凤紫轮飞行羽盖二十四乘，五色仗幡命灵之节。又以上宫金华玉女七百人，侍卫於仙母焉。使治流精紫阙金华琼堂，一月三登玉清，再宴昆仑，五校众仙。於是天真大神启授事毕，悉反驾玉宫。仙母於时受命登座，告斋琼堂，命侍女王子登、董双成等，以神光锦巾盛受金书紫字青琼之板，青金丹皇锡文，上真始生变化元录，飞玄紫文，凡四事，封以丹皇之章，藏之於琼瑶之室。命金华玉女、紫晨玉童各三十人，侍卫灵文。依三天旧典俯仰之格，申告五帝五岳灵山河海正神，咸令一月五条至学人名，功过区别，随品奏言。仙母常以八节之日，又一月五过，宴景云宫，时适五岳，历观河源，游盻八极。当此之时，则五星出分，日月停光，百阳激电，流金焕精，天丁前驱，五老仗幡，仙母常乘九色之辇紫云飞轮，从天仙玉女各五千人。女则乘凤，男则策龙，飞仙羽服，皆手执华幡，笳箫鼓吹，百和合音，鸾唱凤啸，激朗云陈，华光交焕，三景合明，紫童扬香以却秽，神妃散华以灌真，天钧奏其旌盖，紫烟翳乎虚庭，玉景流盻於太空，神化威制於万灵。当此之时，六天顺命，群凶束形，妖魔丧眼，天朗气清，盖高仙之妙观，摽丹皇之洞灵也。
　　龟山丹皇飞玄紫文
　　飞玄紫气凝灵根，纲维玉虚总万神，空中郁勃结自然，上有峻嶒十二传。玉楼峨峨曜景云，流精紫阙带金轩。琼堂玮铄铙八骞，中出青金九灵仙。丹皇真母号精延，飞青羽晨婴冠。左执玉节，右握灵幡，五色命魔，奉对帝尊。把持符藉当生门，咀月嚼日噏玉泉。离罗吐晖炼五魂，内充外溢绛府欣。金光焕焕形正圆，从朔入金色沌沌，唯有开明晓此言。日五月十精北元，刻见华盖领仙君。紫气左回与斗运，历度四七入金门。正是丹皇校万仙，有明此诀加精勤。被形密思每令分，妙景感会得要文。三年当审保长全，九年乘空致羽裙。凤衣轻翔升龙山，俯仰九灵谒玉晨。
　　南极上元君曰：此结紫炁飞玄之文，刻书西龟山上，流精紫阙金华琼堂北窗之上，九天丈人目其篇，记曰龟山丹皇飞玄紫文。西王母常所宝秘，其旨隐奥，皆是九天宛妙之韵，自无仙名，不得眄其篇目。得者皆九天书录，名题龟山。
　　九天丈人目云：修其道，常以正月、二月、三月、四月、五月、六月、七月、八月、九月、十一月、十二月，一年十月；月三日、五日、九日、十五日、二十五日，一月五过，清斋诵咏玄文一徧。以夜半之后，露出中庭，仰伺北斗华盖之中，有紫云之气，从斗纲左回，历度二十八宿竟，还金门之上。若在人中天阴无光，当於室内默念内思如上法，每令分明。思毕，当心拜紫云四过，叩齿三通，仰祝曰：
　　天夜朗清，幽虚启真，流云徘徊，金华四褰，丹皇敷晖，灵飞紫轩，是夕开陈，青金授仙，成我上愿，体应自然，结命月华，保年日根，三灵合景，永停龙山，密夜清披，请如所言。毕，便口引紫气二十八咽止。行此三年，刻有神真降兆寝席也。身有紫炁，映络一形，九天书名，必复上仙也。
　　九天丈人曰：天书万重，各论其妙，如此一事，亦足致灵真下降，振翮九霄，腾景玉清，游宴云宫也。自非妙法，西王母亦不秘之於中衿，大有亦不明其禁限也。
　　极上元君曰：天有禁气之云，干於日月五星之分，在其方国，皆有合道之人，得仙之君也。如此之候，其象则见。
　　九天丈人曰：得见此云，便依文礼祝，不必须当常日也。勤加在意，刻得云降，升腾有会也。正可封之於心，不得轻以示人，道泄则灵散，仙无由有感也。
　　元始锡西王母青金丹皇玉文
　　高上元始告灵九天太空祖宗。西王母讳婉衿，皇天九灵之炁，混西金之魄，结紫云之胞骨，炼日精之晖，吐纳七曜之华，协晨霞而餐太阳凤髓，噏於月精兰脑，凝於玉根金藏，结络丹形，八缠紫心，表明於丹皇妙图，高列于帝轩，寝景灵岳，灰心上清，功济万品，惠溢有生，秉节独操，累劫长存。故致高上曲华元始锡焉。以婉衿有金真之德，锡禅西元九灵上真仙母，青金丹皇之号，封掌龟山，总领元录，依俯仰征青琼之板金书玉字，给九天凤衣飞青羽，晨婴玉冠凤云之舄，神凤紫轮飞行羽盖二十四乘，五色杖幡命灵之节，流金火铃夜光之烛，灭魔玉章九天诏信，卫以上宫西华玉女七百人，治西龟之山流精紫阙金华之宫，一月三登玉清，再宴昆仑，五校众仙，五岳河海十方灵官，莫不总制，依具以言。诸应仪轨，悉如瑶台大有旧典三天正文。
　　施行青琼之板金书玉字
　　青琼之板金书玉字，青金丹皇锡文，皆出自九天大有宫中俯仰之格，皆结高玄空洞自然之章，以征於上真高圣之官，不施於始学。如金阙东华方诸宫亦有仪轨，以召始学飞仙之人也。此亦悉出大有之格，但品第尊卑，以高下之异耳。自非九天有名，方诸有录，终不见其篇目。得见其文，皆刻简来生，列图帝籍，应得神仙，故逆表於灵格。道成之日，自当更有天真下降，受其书锡文也。
　　南极上元君曰：金书玉字，皆刻书青琼板上，或书青玉板上。板长九寸九分，广二寸四分，以金缕字文。侍板玉童玉女各二人，典香检泄。依四极明科，百年内有其人，听一传。
　　南极上元君曰：琼玉非世人所得能用，若有名於方诸，得见其文，亦可刻书青木板上，以金缕其字文，盛之青锦之囊，烧香朝礼九年，自当有天真降授琼玉之板也。
　　南极上元君曰：始生变化元录，与九气元洞俱生。高上玉皇，上圣帝真，皆结元洞之气以为形名之号，衣冠服彩，皆出九天大有俯仰仪轨，乡居里号，亦结自然而生。天有八会之气，四改之运，以纲维玉虚，分理阴阳，玄化治始，成生万品。高上众圣变形化景，皆随四时改易，顺运应命，与化推迁，无衰老之期，极化长存。故曰道无常名，此之谓也。王母德酬高玄，故为万气之母，是致元始锡征丹皇之号，玄授素书元录一卷，使授后圣神仙之徒，知元始之道结自然之号，有变化之气。得见其篇者，则九天逆书於仙籍，方诸刻名於丹台，加其精思，无出九年，克得与真披颜寝房，随四时变化，飞腾九天也。
　　南极上元君曰：上清之道高玄宝经，以存思为感，咽气为会。既得参其篇目，便应明其存思元始变化之象，知其形色光气文彩四时改易，将闭眼不言而自到，咽气不引而自会也。如不旬年而睹神，不旬月而气充也。后学诸贤，自可勤精其思，则玄空之可名也，接仙之有由也。
　　南极上元君曰：凡修上仙之道，思神念真，服气咽液，而不知元始之号，四时变化改易光象气之根源，徒闭眼於莽莽，空咽而无想，神真何由得降，气液何由得充也。对颜瞻目，由有晻暧，而况悠悠之中，不别其形气者哉。谓此徒劳於寝息，无益於空唱也。
　　上清始生变化元录
　　元始皇上丈人，元玉虚之气，讳延世音，字观无觉，形长九千万丈。常以春三月，则冠九炁流精紫曜之冠，衣九光锦袍，身佩九色无缝自然之绶，带六山火玉，常乘碧苍二色之云，坐则九色狮子，光明炜晔，在上清之上玉虚之中，思之还长九寸九分。夏三月，元始皇上丈人则化形一身九头，长七千丈，戴九色之云，衣丹锦百变之光元缝之袍，带九大仙炼之剑，乘丹紫二色之云，坐九色之龙，光明流焕，在玉虚紫云之中，思之还长九寸。秋三月，皇上丈人则化形一身九凤之头，形长五千丈，九色斑纹虎衣，乘七色之云，华光交焕，在上清之上，思之还长七寸七分。冬三月，皇上丈人则化形为青黑二色之光，勃勃如月之魄，此则反玉虚之气，更受炼元始之精，思之还复本元真形。
　　修元始之道，当以立春之日，沐浴入室，东向朝元始皇上丈人九拜毕，还北向叩齿九通，思皇上丈人随四时形像，在上清之上金相宫琼天府八明乡定真里中，回真下映，入兆明堂之中，微祝曰：
　　皇上开真，九道合明，变炼虚无，洞映上清，分形化景，四运顺生，我享其真，与〔真〕合灵，内结玉仙，外缠八冥，八景扶翼，运致丹軿，乘云驾烟，策御上清，飞行云房，朝谒帝京。毕，仰咽九气止。能知元始变化形景内讳秘名，则寿九百年。修之九年，与神交颜，则能变景飞行太空。
　　高灵九天王，元太虚之气，讳上观洞，字运梵，形长九千万丈。以秋三月，则头建金华之冠，衣云文锦袍，带九光流铃交灵紫绶，乘丹碧二色之云，坐则九色狮子，光明焕耀上清，思之还长七寸。冬三月，高灵九天王则化形九头，头戴九日，一身衣九色斑纹凤衣，常乘青黄二色之云，坐则九色狮子，光明之辉炜晔，在上清上，思之还反真形。春三月，九天王则化形分别为九人，口衔九月，衣凤文羽衣，常乘九色之云，坐则九色之烟，光明焕烂，在上清之上太虚之中，思之还反真形。夏三月，九天王则化形一，为青紫丹红四色之光，光气混沌照九天，此则反形太虚之气，更受炼九天之精，思之还反真形。
　　凡修九天真王之道，常以冬节之日，沐浴入室，西向九拜朝九天王毕，还北向叩齿九通，思九天王各随四时形像，在上清金兰宫太清府开明乡通真里中，回真下映，入兆上元丹田之中，便微祝曰：
　　九灵元精，变炼上明，三合齐景，分气散形，出空入玄，上黄下青，历运回晨，参络朱軿，洞游高虚，回映我庭，混合真光，神化来生，能乘云浮，上戏上清。〔毕〕，仰咽九气止。修行九年，上感九天，刻得神真下降，授兆真书，自然得乘九色云舆，飞行上清。
　　玉真九天丈人，元紫虚之气，讳延世明，字系上连，形长九千万丈。冬三月，则头建飞精百变之冠，九色流光自然锦，佩衣九元通真之策，常乘五色之云，坐则九色之烟，光明炜晔，在上清之上，思之还长九寸。春三月，玉真九天丈人则化形为凤凰，一身九头，头戴九气玄精，衣九色斑文羽袍，常乘十二飞麟，坐则五色莲华之上，光明流曜百变之色，在上清之上紫虚之中，思之还反真形。夏三月，玉真九天丈人则化形为龙身人头，头戴十二色光，衣青黄紫三色羽衣，口衔素绶，常乘九色之云，坐则五色狮子，光照上清，思之还反真形。秋三月，玉真九天丈人则化形为紫绿二色之光，光气相绕如日月相沓，此则反形紫虚之气，更受炼九天之精，思之还反真形。
　　行玉真九天丈人之道，常以立冬之日，沐浴入室，西北向九拜九天丈人毕，还北向叩齿九通，思九天丈人各随四时形影，在上清丹灵宫开清府三合乡无明里中，回真下映，入兆洞房之中，便微祝曰：
　　九天上灵，元始自然，含炼八道，九真胎仙，中宝紫元，三素外缠，变景炼气，顺运流迁，洞化入微，我道早分，目招灵晖，心披五云，乘策入景，飞入帝晨。毕，仰咽九气止。知九天丈人变化形影内讳秘字，便名书九天，修之九年，得见真神，乘空飞行，上升玉清。
　　道根九天元父，元洞根之气，讳九灵导，字混大真，形长九千万丈。春三月，头建七称朱玉之帻，无极宝天之冠，着九天凤衣神云凤舄，带素灵之绶，常乘碧霞飞舆，从十二飞龙，坐则九色华光，在玉清之上，光明百变，炜晔太空，思之还长九尺。夏三月，元父则化形一身九头，头戴九日，衣赤凤班文虎裘，带十二色绶，乘九色之凤，坐则黄白二气之上，光明焕虚，洞耀玉清之中，思之还反真形。秋三月，元父则化形分为九人，同衣九色羽袍，带漫延龙渊之剑，虎头鞶囊交灵素绶，坐九气玄空之上，光明百变，焕曜玉清细微之内，洞根之中，思之还反真形。冬三月，元父化形为日精之光，与紫晖相沓，此射元父反形道根之气，更受炼洞根之精，与玄母合变混沌二像之光，思之还反真形。
　　行元父之道，当以太岁之日，沐浴清斋入室，西北向朝九天元父九〔拜〕毕，还北向平坐，闭眼思九天父各随四时形影，在於九天之上太极琼宫玉宝之府丹灵乡洞元里中，回真下映，入兆上元昆仑之中，便微祝曰：
　　高上帝尊，元始大神，合真匡气，形秀紫天，乘云驾浮，络景八烟，回轮曲降，道荫我身，得乘霄軿，奉侍灵辕，今日八会，上愿开陈，所求所乞，靡不如恩，长享元吉，与帝同存，策御八景，飞升玉晨。毕，仰咽九气止。行之九年，则睹真形，元父降侧，与兆共言，授兆宝书九天上录，书名玉简，身登上清。轻泄此道，没身鬼官，殃及七祖，长充河源。
　　道极九天玄母，元洞渊之气，讳负沌，字黄大覆，形长七千万丈。以秋三月，头戴紫元玄虚宝冠，着青精神光锦绣霜罗九色之，华光十二色交灵紫绶，常乘紫云飞轮，从十二凤凰，三十六仙人，坐九色狮子，光明流焕，在上清之上，思之还长六寸六分。冬三月，玄母则化形为人头鸟口，口衔月精，衣青精飞罗之，交带流苏紫绶，常乘十二色云，坐则百变之光，洞照上清细微之内，思之还反真形。春三月，玄母则化形为凤身麟头，七色班烂，十二华光，流精交络，洞映上清细微之内，八冥之里，思之还反真形。夏三月，玄母则化形为紫黄二色之光，如月之晖，五色流焕，洞映上清，此则玄母反形洞元之气，更受炼道极九阴之精，雌一合庆，化生万神，思之还反真形，九年则元父负籍於南阳，玄母降形於丹房。
　　修行玄母之道，当以本命之日，沐浴清斋入室，东南九拜朝玄母毕，还北向平坐叩齿九通，闭眼思九天玄母随四时形影，在九天之上琼林七映之宫玉宝洞元之府九光乡上清里中，回真下映，入兆脐下命门丹田宫中，便微祝曰：
　　三合五离，混化二元，气结凝神，神变合魂，雌一含真，胎息生门，阴精玄降，淘灌形源，炼化明景，灵秀自然，今日上告，玄母开陈，十二上愿，保成玉真，五形纳泽，骨炼玉仙，轻身飞腾，乘虚络烟，上造紫极，奉接神颜。毕，仰咽三九气止。行之九年，玄母感悦，二景交欢，即勅北帝，消灭死名，上奉九天记录紫篇，得睹真形，飞行上清。轻泄我道，死充河源，七祖负役，十苦八难，刀山剑树，万劫不原，得者宝密，自然成仙。
　　皇老三天丈人，元洞虚之气，讳上定拔，字明梵宗，形长三千万丈。以春三月，头建通精七宝珠冠，衣飞云流光紫锦之袍，佩单皇命神之章，常坐五色百变之光，炜烨奕奕，在上清之上洞虚之中，思之还长三寸三分。夏三月，皇老三天丈人则化形为三头一躯，戴青黄绿三色之云，衣五色班文之袍，坐十二华光之上，思之还反真形。秋三月，皇老三天丈人则化形通身黄金之色，项负十二色圆光，衣须臾百变之光锦袍，带金虎凤文之绶，坐三素景云之上，思之还反真形。冬三月，皇老三天丈人则化形为苍绿紫三色之光，混合相缠如月之魄，此则三天丈人反洞虚之气，更受炼皇老三天之精，思之还反真形。
　　修行三天丈人之道，当以甲子、庚申之日，沐浴清斋入室，西向心拜三过，朝皇老三天丈人毕，还北向平坐，叩齿九通，闭目思三天丈人各随四时形影二在上清玉演宫金融府上开乡正元里，迥真下映，入兆华盖之中，便微祝曰：
　　三灵变化，五神混通，内含金仙，外炼真容，玉池华露，泽流紫房，回真曲荫，映彻五宫，内香外洁，骨兰胃芳，九孔纳灵，仙光逸充，得乘飞云，升入帝堂。毕，咽气三九止。此九天秘文，玄授以成真人。修行九年，得与真人交颜，名书帝录，列图三元。轻泄漏慢，九天刺奸，罚以风刀，九祖充役，不得入仙。
　　虚上三天玉童，元玄虚之气，讳高玉肾，字元常在，形长三千万丈。以夏三月，头建三华宝曜尔天玉冠，衣青黄七变锦袍，带朱精禁天之章，坐十二色之云，百变之光流映上清之上，思之还长三寸二分。秋三月，三天玉童则化形为三童子，头戴日象，衣五色班文虎衣，手把五色之幡，坐莲华之中，光明洞耀太清之上，思之还反真形，冬三月，三天玉童则化形为老公，头建三角黄巾，衣黄锦之裘，手把九节金杖，坐五色云上，光明洞耀玉清之中，思之还反真形。春三月，三天玉童则化形为青黄白三色之光，更相缠绕，如日月之辉，此则反〔玄〕虚之气，更受炼三天元生之精，思之还反真形。
　　修行三天玉童之道，当以太岁之日，清斋入室，南向三拜三过，朝三天玉童毕，还北向平坐叩齿三通，闭眼内思三天玉童各随四时形影，在上清琼上宫丹明府三素乡元正里，回真下映，入兆两眉中间，便微祝曰：
　　三光朗明，六气郁清，含真固景，气交华生，金仙父母，养育胎婴，百神哺饴，玄灌我〔形，使我〕景飞，骨升肉轻，徘徊云宫，出入八冥，与道齐真，三元同龄。毕，仰咽三气止。此三天秘道，正一玉文，秘在三宝之宫，不得妄传。见其篇目，修行九年，与真合景，飞行玉清。轻泄天宝，罚以风刀，九天刺奸，七祖充役，不得入仙。
　　高上玉宝九霄丈人，元六虚之气，讳上开，字通大明，形长九千万丈。以秋三月，头建紫元流光九变之冠，衣丹锦七色文光之裯，带三宝启灵之策，佩豁落七曜元章，立九色狮子之上，光明焕烂，洞照玉清，思之还长九寸九分。冬三月，九霄丈人则变形一身九头童子，衣九彩云光锦衣，坐绛云之上，手执华幡，光明焕烂，洞照玉清，思之还反真形。春三月，九霄丈人则变形九人，状如童子，各衣一色之衣，口衔日象，坐九色云上，光明流焕，映照玉清，思之还反真形。夏三月，九霄丈人则变为九色之光，更相缠绕如云之升，此则丈人反六虚之气，更受炼高上玉宝之精，思之还反真形。
　　修行九霄丈人之道，当以立秋、本命之日，清斋入室，西向九拜，朝丈人毕，还北向叩齿三通，闭目思丈人各随四时形影，在玉清启金宫重冥府上合乡六会里，回真下映，入兆九孔之户，便微祝曰：
　　玉霄九回，神真散灵，六虚灌元。高上流精，混合反胎，受炼化生，四度回周，我道莹明，太一勒录，元君记生，五符参差，布养我形，三部八景，运致紫軿，飞仙羽服，翠裙锦青，双珰结带，金符玉铃，真人降授，使我升清，乘空步虚，上谒帝庭。毕，仰咽九气止。此九天上道，秘於玉房，万劫一出。
　　上灵紫映九霄真王，元玉皇之气，讳灵瑞，字应观世，形长九千万丈。以冬三月，头建金华飞天冠，衣日生流精文袍，佩流金凤玺，带百变交金之剑，立九色莲花紫云之中，光明洞照玉清之上，思之还长九寸九分。春三月，九霄真王则变形，头戴九星，口衔金铃，手执日象，衣服如法，立紫云之上，光明焕焕，洞照上清，思之还反真形。夏三月，九霄真王则变形为九人，并衣青羽之衣，头各带一月，各执九色麾幢，在紫云之上，思之还反真形。秋三月，九霄真王变为青白玄三色之光，更相缠绕，如云之升，光明奕奕，洞照上清，此则反玉皇之气，更受炼上虚紫映之精，思之还反真形。
　　修行九霄真王之道，当以秋分、太岁之日，清斋入室，西北向九拜，朝真王毕，还北向叩齿九通，闭眼思真王各随四时形影，在玉清七映宫凤生府上虚乡化仙里，回真下映，入兆九户伏源上关之中，便微祝曰：
　　九道映明，紫霄分流，三气混沌，合真冥枢，玄灵布元，散化上虚，无英携老，白元度符，司命检生，五神灌躯，道合成真，元皇同俦，上参玄图，飞升太无。毕，仰咽九气止。此皇上秘道，藏於瑶台九曲玄房，依太真科，万劫一传。自非玄挺妙质，名书九天，不得参知。见是篇目，寿同劫年，修之九年，升飞上清。轻泄灵文，身死失仙。
　　高上虚皇君，元上皇之气，讳幽造，字大法朗，形长七千万丈。以冬三月，头建无上七曜宝冠，衣明光飞锦珠袍，佩丹皇玉章，常乘九色之云，坐九色狮子，光明焕曜，在玉清之上，思之还长七寸二分。春三月，高上虚皇君则化形为人头龙身，九色班斓，戴日捧月，坐十二月华光，光明焕曜，在玉清之上，思之还反真形。夏三月，高上虚皇君则化形为上皇仙形，项负圆光七十二色，衣百变光明锦衣，光明焕照千亿万重，思之还反真形。秋三月，高上虚皇君则化形玄黄绿三色之光，更相缠绕如太素之行云，此则高上反上皇之气，更受炼高上之精，思之还反真形。
　　修行高上虚皇之道，当以九月九日、三月三日，沐浴清斋入室，北向平坐，心拜九过止。还北向坐，叩齿九通，闭目内思高上虚皇随四时形影，在上清元宝宫金上府离合乡明光里，回真下映，入兆上元血液之府，便微祝曰：
　　九天离合，飞根结真，洞景上灵，黄云内缠，宝明斋映，落华生烟，镇固上元，映照我身，三宫保炼，六府光津，策御八景，玄老周旋，乘空步虚，出入无间，上辅高上，虚皇帝臣，八会庆纳，请如所陈。毕，仰咽九炁止。此高上秘道，变化混生，知者与高上齐真，修之九年，飞行玉清。轻泄七祖充责，身役河源，依九天之科，不得入仙。
　　紫虚高上元皇道君，元明皇之气，讳明上基，字飞冥范，形长五千万丈。以春三月，头建紫元通天宝冠，衣青绿黄三色锦袍，佩招真玉策，带流光凤章，常乘紫碧二色之云，坐十二色莲华之上，光明障晔，在上清之中紫虚之内，思之还长五寸五分。夏三月，高上元皇道君则变形，色如黄金，项负圆轮十二光，衣七十二条九彩飞天之衣，坐九色狮子之上，思之还反真形。秋三月，高上元皇道君则变形为凤头人躯，衣九色斑文虎衣，坐五色云上，思之还反真形。冬三月，高上元皇道君则变形为碧皂黄三色之光，更相缠绕在紫虚之中，此则反明皇之气，更受炼紫虚之精，思之还反真形。
　　修行高上元皇之道，当以太岁之日，沐浴入室，南向心拜三过，朝元皇毕，还北向叩齿十二通，闭眼内思高上元皇道君随四时形影，在上清金灵宫丹神府元洞乡通耀里，回真下映，入兆通神之户，便微祝曰：
　　明皇元道，高上紫元，三变九合，结成洞门，朱精烂绮，飞生黄云，五符固死，保命长存，回真混合，使我成神，三宫安镇，九孔结仙，四时变化，与帝合真。毕，仰咽九气止。此高上秘密之道，三变九炼，自然成真。得行〔其〕法，九年飞行，与神合形。轻泄漏慢，九祖充责，身役幽泉，长谢四极，不得入仙。
　　上皇玉虚君，元紫皇之气，讳明世，字典常清，形长三千万丈。以夏三月，头建通精七宝华冠，衣九象飞云锦，佩丹文紫章，常立紫气之云七色莲华，光明炜晔，洞照上清，思之还长三寸三分。秋三月，上皇玉虚君则变形一面四眼，身为凤躯，九色斓斑，在黄白红三气之中，立五色狮子之上，思之还反真形。冬三月，上皇玉虚君则变形为男子，手执五色之华，衣五色之衣，在紫云芝之上，思之还反真形。春三月，上皇玉虚君则变形为黄赤青三色之光，混沌状如浮云，在紫虚之内，此则上皇反玉虚之气，更受炼紫皇之精，思之还反真形。
　　凡修行玉虚君之道，当以八节之日，清斋东向三拜，朝玉虚毕，还北向叩齿三通，闭眼内思上皇玉虚君随四时形影，在上清朱精宫生真府太丹乡三宝里，回真下映，入兆泥丸后门之中，便微祝曰：
　　玄明紫皇，八气飞空，幽幽冥冥，混化十方，敷灵演真，焕曜金光，紫微炼精，结成仙容，八景腾飞，乘云驾空，控辔太虚，逍遥上宫。毕，仰咽七气止。此上皇金匮秘道，有名书紫简，刻图丹台，当得此文，修行九年，飞行上清。轻泄秘要，身役鬼官，不得入仙。
　　三元太明上皇君，元虚皇之气，讳寂欣平，字灵劫化，形长七千万丈。秋三月，头建丹华紫曜飞天冠，衣五色云罗之袍，佩流金火铃，带神虎玉章，常立五色紫云之上，光明炜晔七十二变，照明上清，思之还长七寸二分，太明上皇君以冬三月，则化形人头龙身，五色玄黄，在紫虚之上，立九色云光绝空之中，思之还反真形。太明上皇君以春三月，则化形为三月之晖，流光烂照上清之中，紫虚之内，思之还反真形。太明上皇君以夏三月，则化为赤白二色之光，如太素之云，在紫虚之中，此则太明上皇君反三元之气，更受炼虚皇之精，思之还反真形。
　　修行上皇君之道，常以本命、太岁之日，沐浴入室，南向心拜太明上皇君毕，还北向叩齿三通，闭眼思太明上皇君随四时形影，在上清紫融宫生真府七相乡六元里中，回真下映，入兆左方融生宫中，便微祝曰：
　　三元太明，洞景朱灵，玄气散真，混合元精，帝一变化，保命黄宁，八气飞腾，六宫常生，玄老同符，我道已明，三光翼景，羽服郁青，策辔丹舆，飞入月庭。毕，仰咽十二气止。得修此道，则名书九天，上真降席，飞行玉清。轻慢泄漏，身役鬼官，不得入仙。
　　皇上万始先生，元上皇之气，讳幽朗兰，字通大范，形长九千万丈。冬三月，头建丹肠日精之冠，衣赤云明光锦袍，佩金虎凤文，带丹皇紫章，常乘白素之云，坐五色狮子，光明流焕，照映上清，思还长二寸一分。春三月，万始先生则变形为人躯三头凤凰，衣九色斑文虎衣，常立十二华光，思之还反真形。夏三月，万始先生则变形为三日之晖，紫光〔八〕芒，烂映焕明，在上清之上，十二色莲华之中，思之还反真形。秋三月，万始先生〔则化〕为青赤紫三色之光，更相缠绕如日之轮，此则反皇上之气，更受炼上皇之精，思之还反真形。
　　修行万始先生之道，常以本命、八节之日，沐浴入室，北向心拜先生毕，叩齿三通，闭眼思先生随四时形影，在上清融华宫金魂府明灵乡上张里中，回真下映，入兆右方阴极宫中，微祝曰：
　　万始三精，散气九微，上景登〔正〕，明道四飞，玄母开愿，八间解怀，保录中元，帝真徘徊，变化三形，体无常衰，混合光象，日月齐晖，飞登玄宫，升入紫微。毕，仰咽九炁止。此高玄妙秘黄房宝文，得见其篇，书名九天，修行飞仙，白日升天。
　　上皇先生紫晨君，元高元之气，讳欣平渊，字道元极，形长九千万丈。春三月，头建通天宝晨冠，衣七色流明云光珠袍，佩上相制灵之符，带混真东蒙之策，坐九色苍龙，在青云之上，光明流曜，洞照上清，思之还长九寸九分。夏三月，化形龙头人身，五色斑斓，文彩焕曜，在紫云之中，光明彻照，映朗十方，思之还反真形。秋三月，化形人〔头〕龙身，九色斑烂，文彩光明，洞照上清，思之还反真形。冬三月，化形青黑二色之光，更相混合，光明洞曜，映照上清，此则反上皇之气，更受炼元高元之精，思之还反真形。
　　修行紫晨君之道，常以立春之日，东向九拜朝紫晨，还北向叩齿九通，思紫晨君随四时形影，在玉清紫玄上宫朱映府金精乡化灵里中，回真下映，入兆肝之上门，微祝曰：
　　上皇散灵，紫晨纳精，三华洞发，四度鲜明，流真交庆，回映我庭，三元混合，我道以成，仙衣羽服，锦裳飞青，〔九龙〕策辔，飞行上灵。〔毕〕，仰咽九气止。
　　紫虚皇上太帝君，元洞元之气，讳灵明谷，字太范宗，长八千万丈。夏三月，建九气流精紫曜之冠，衣九色无缝自然之，佩七元交光之章，带元皇命真之策，坐神凤之上绛云之内，光明炜晔，洞照上清，思之还长八寸八分。秋三月，化形凤头人形，九色班斓，文彩光明，〔立〕莲华之上，在素云之中，思之还反真形。冬三月，化〔形〕人头凤身，口衔火铃，文彩焕烂，洞照上清，思之还反真形。春三月，化形为青赤二色之光，光明赫赫，照明上清，此则反紫虚之气，更受炼元洞精之精，思之还反真形。
　　修行太帝君之道，当以立夏之日，入室南向八拜，朝太帝君，还北向叩齿九通，思太帝君随四时形影，在玉清变云宫中丹曜府金华乡日精里中，回真下映，入兆心房上关，微祝曰：
　　紫虚吐精，皇上纳气，二元交庆，混合齐契，流精濯灌，泽洒九外，是日上吉，我享元泰，玉华流溢，洗尘扫秽，六俯开清，身无毫翳，明道八景，辅成仙位。仰咽灵芝，还童反艾，肉轻骨飞，升入无际。〔毕〕，仰咽八气止。
　　紫虚皇老上帝君，元洞精之气，讳虚盈，字元衡豁，长六千万丈。秋三月，建金华七跃之冠，衣云文日精锦袍，佩皇天杖幡，带九光云章绶，立素云之中，坐七色狮子，光明流焕，洞映上清，思之还长六寸六分。冬三月，化形虎头人身，黄白锦袍，文彩明曜，立玄云之中，坐九色，灵照十方，思之还反真形。春三月，化形人头虎身，九色斑斓，光彩焕焕，照明上清，在紫虚上清之中，思之还反真形。夏三月，化形为赤白二色之光，光明奕奕，照明四方，此则反紫虚之气，更受炼元洞之精，思之还反真形。
　　修行上帝君之道，常以立秋之日，入室西向六拜，朝上帝君毕，还北向，叩齿十二通，思上帝君随四时形影，在玉清金门宫治精府三练乡九变里中，回真下映，入兆胇宫中节间，微祝曰：
　　皇老开张，四运改灵，炼度三关，变化饰形，是日庆贺，万气交并，太上度符，〔司命〕典生，削灭死根，勒录上清，上享元吉，靡不利贞，寿同三光，与真齐灵，得乘飞景，造礼帝庭。毕，仰咽十二气止。
　　玄虚太真洞景君，元洞融之气，讳游上飞，字玄开梁，长五千万丈。冬三月，建无上七曜宝冠，衣朱玉文明光飞锦，佩丹皇玉帝章，带招仙之剑，在玄虚之中，立五色狮子之上，光明焕曜，映照上清，思之还长五寸五分。春三月，化形为仙人，色如金刚，项负宝〔圆〕，衣龟文大衣，光照十方在青云之中，思之还反真形。夏三月，化形为灵龟，三百六十文章，口衔七星，坐华盖之下玄云之上，光明奕奕，照映上清，思之还反真形。秋三月，化形为白黑二色之光，光色沌沌如玉之精，此则反玄虚之气，更受炼元洞融之精，思之还反真形。
　　修行洞景君之道，常以立冬之日，入室北向五拜，朝洞景君，叩齿三通，思洞景君在玉清琼容〔宫〕太丹府朱雀乡崖中里中，回真下映，入兆肾府双关之内，微祝曰：
　　洞真高清，四运炼仙，道合中元，变化自然，流津玄洒，庆布我身，上享元吉，利贞受恩，太一度符，元君科山，绝灭死尸，斩断胞根，八景辅翼，总录万神，降致云舆，运我升晨。毕，仰咽五气止。行之八年，刻得玄升，中真降见，授兆真经宝章。
　　皇上玉帝，元高晨之气，讳大宁，字大幽始，长三千万丈。春三月，建七宝珠冠，衣九色虎衣，佩金虎凤文，带神虎玉章，乘七元之精，立朱雀之上，十二华光，焕明玉清洞虚之中，思之还长三寸三分。夏三月，化形项负七色宝盖，手把斗星，立日晖之中，光明炜晔，在上清之上，思之还反真形。秋三月，化形人头，为朱雀口，衔日象，立紫云之中，华盖之下，光明映照上清，思之还反真形。冬三月，化形为玄黄苍三色之光，更相缠绕在紫虚之中，则玉帝反皇上之气，更受炼高晨之精，思之还反真形。
　　修行玉帝之道，常以月一日、十五日，沐浴入室，东向心拜，朝玉帝毕，还北向叩齿十二通，闭眼思皇上玉帝随四时形影，在上清洞云宫雾仙府仙变乡定微〔里〕中，回真下映，入兆两眉中间，微祝曰：
　　明上帝皇，腾景高微，九变紫元，四气炼晖，三合中宫，五化徘徊，混合帝一，万气总归，安灵元室，镇固九扉，三部八景，齐真相随，共乘云龙，升我高飞，长享帝籍，亿亿不衰，毕，仰咽九气止。此皇上之道，紫房中秘言，授於金名玉字合真之人，得者飞仙，与帝合形。轻泄身死，七祖充责，万劫不得入仙。
　　太素高虚上极紫皇君，元明晨之气，讳宗梵怜，字玄上门，长五千万丈。夏三月，建天元七宝冠，衣九色珠绛云光锦，佩六火玉，带灵飞紫绶，立五色狮子莲华之上，焕明上清七十四方，思之还长五寸二分。秋三月，化形人头虎躯，玄黄班文，文彩焕烂，光照十方，在紫气之中，立五芝之上，思〔之〕还反真形。冬三月，化形通身金光，项负华盖，衣三十二色衣，如天仙之象，光明奕奕，照朗上清，思之还反真形。春三月，化形为紫黄绿三色之光，更相缠绕，三气混沌，在上清之中，此则紫皇反太素之气，更受炼明晨之精，思之还反真形。
　　修行紫皇君之道，常以庚申之日，清斋入室，南向心拜紫皇君毕，北向叩齿三通，闭眼思紫皇道君随四时形影，在上清金耀宫紫曜府七元乡华盖里中，回真下映，入兆紫房宫中，微祝曰：
　　明晨散灵，紫皇纳晖，太素九变，四炼洞微，太一监命，公子保衰，帝君理命，三光齐回，与真并契，福祚巍巍，策龙飞升，上造云扉。毕，仰咽九气止，此金房秘要，传上清真人，得者飞仙，位齐高真，轻泄漏慢，身没河源，七祖谢责，不得入仙。
　　虚明紫兰中元高嵉君，元太晨之气，讳惠智，字通大业，长三千万丈。秋三月，建三华宝冠，衣神精七色之袍，带流金紫章，佩石精金光之剑，立碧霞之上，七色虎辇，光明焕焕，三十二色，思之还长三寸三分。冬三月，化形虎身龙头，五色斑文，光明奕奕，在碧云之中，五色莲华之上，思之还反真形。春三月，变形三头凤凰，九色文彩，光明焕烂，照映上清，思之还反真形。夏三月，化形为紫碧二色之光，更相缠绕，如日之升，此则高嵉君反紫兰之气，更受炼元明太晨之精，思之还反真形。
　　修行中元高嵉君之道，常以立秋之日，清斋入室，西向拜朝高嵉君毕，还北向叩齿十二通，闭眼思高嵉君随四时形影，在上清灵映宫神变府三轮乡成真里中，回真下映，入照五藏五城之宫，微祝曰：
　　太晨回景虚明分，变合九炼三真轮，津灵灌溉五城门，镇神固气塞死源，上招高虚致仙群，飞行羽步升金阙，世享帝席命长全，七叶同欢离五根。毕，仰咽三气止。此紫兰宝诀，万劫一宣，得者飞行，上升玉清。
　　紫虚玉皇先生紫晨君，元玉晨之气，讳灵会消，字度众光，长七千万丈。冬三月，建七宝飞华冠，衣九色紫锦华裙，佩龙景七变虎符，立五色狮子之上，十二华光明照十方，思之还长七寸七分。春三月，化形为九色之凤，口衔素绶，文身班烂，光曜上清，思之还反真形。夏三月，化形人躯九头之鸟，九色文彩，光明炜晔，映照上清，思之还反真形。秋三月，化形为紫苍赤三色之光，混沌相绕，如云之交。此则紫晨君反紫虚玉皇之气，更受炼玉晨之精，思之还反真形。
　　修行紫晨君之道，常以太岁之日，清斋入室，北向心拜朝紫晨君，叩齿三通，闭眼思紫晨君随四时形影，在上清变光宫九合府自然乡永康里中，回真下映，入兆左腋下，微祝曰：
　　九玄生紫晨，皇景发琼华，三炼洞神府，七入金离沙，吐纳餐童阳，含漱引日葩，四改随运生，妙景保朱霞，有能明此诀，携手步北阿。毕，仰咽七气止。此金房宝文，得修真道，飞行玉清。
　　紫虚三元紫精君，元紫晨之气，讳明上耀，字朋大光，长九千万丈。春三月，建九元飞晨婴冠，衣丹锦飞裙，佩九天龙文虎〔书〕，带日精育延之剑，立五色莲花之上，项负七宝之光，思之还长九寸九分。夏三月，紫精君化形为童子，颓云角髻，衣五色彩衣，手执华幢，光明焕烂，照映上清，思之还反真形。秋三月，化形龙头蛇躯，青黄焕烂，光耀玉虚，思之还反真形。冬三月，化形为紫青白三色之光，沌沌如日月之晖，此则反紫虚三元之气，更受炼紫晨之精，思之还反真形。
　　修行紫精君之道，常以春分之日，清斋入室，东向心拜朝紫精君毕，还北向叩齿十二通，闭眼思紫精君随四时形影，在上清玉宝宫洞灵府金相乡升乐里中，回真下映，入兆心房之中，微祝曰：
　　紫霄散朱灵、丹霄焕玉清，三元踊飞盖，徘徊紫阶庭，反我自然气，受炼莹玉形，养味月中水，仰吸朱日精，三华齐明景，策气迅八軿。毕，仰咽七气止。此九天秘祝，玉房宝文，得行其道，飞腾玉清，轻泄漏慢，身役何源，不得入仙。
　　真阳九老玄一〔君〕，元洞晨之气，讳明流烂，字宣通勃，长五千万丈。夏三月，建宝晨通精冠，衣九色云文锦袍，佩太上命神之章龙景丹文，立紫云之上，坐七色莲华，光明焕焕，思之反长五寸五分，秋三月，化形为婴儿，坐紫虚之中，戴五色莲盖，把五芝华幡，思之还反真形。冬三月，化形为月光，青色郁郁，在紫云之中，青华之上，光明流照，洞映上清，思之还反真形。春三月，化形为青绿玄三色之光，混沌相缠如云之交，郁勃上清之中，此则反真阳元老之气，更受炼元洞晨之精，思之还反真形。
　　修元老玄一之道，常以立夏之日，清斋入室，西向三拜，朝元老毕，还北向平坐，叩齿十二通，思元老玄一君随四时形影，在上清飞玄宫洞太府九元乡三关里中，回真下映，入兆命门之外，微祝曰：
　　洞晨炼真阳，玄老乘虚发，四化变妙根，云景曜朗月，迅虚亭丹衢，策辔之朱律，曲引冥乡交，同集九灵阙，微哉保劫功，谁测浮与役。毕，仰咽九过止。有知玄一四时变化、修之九年，则见真形下降寝房，能变形太虚，飞行上清。
　　太微天帝君，元洞元之炁，讳大崇属，字元洞度，长三千万丈。秋三月，建九元飞婴冠、衣七色凤云之袍，带夜光宝章交灵素绶，立五色狮子之上，身生三十二色宝光，在上清之上，思之还长三寸二分。冬三月，化形为无量真人，身负金光，照明十方，立九色之华，手执金铃，思之还反真形。春三月，化形为日光紫芒，焕映玉虚之上，照明十方，思之还反真形。夏三月，化形为白苍绿三色之光，更相缠绕如云之沓，此则帝君反太微之气，更受炼洞元之精，思之还反真形。
　　修天帝君之道，常以春分之日，沐俗入室，东向再拜，朝帝君毕，还北向平坐，叩齿三通，思帝君随四时形影，在上清云霞宫八朗府三真乡五晨里中，回真下映，入兆右腋下，微祝曰：
　　洞源变灵，九色明鲜，回合太微，四化成真，玉虚郁勃，景曜朱烟，含华漱泉，飞芳八缠，仰餐流晖，炼灌我身，我身变化，升入九天，上书仙籍，与帝结缘。毕，仰咽九过止。有知帝君四时之变，寿同三光。修行其道，飞行上清。轻泄漏慢，七祖充责。
　　青灵阳安君，元洞浩之气，讳度众法，字大开明，长五千万丈。冬三月，建三精芙蓉晨冠，衣云文丹锦飞裘，履九色狮子，佩流金火铃，交带七元，身生七变之光，炜晔玉清之上细微之内，思之还长三尺三寸。春三月，化形为老公，头戴飞龙，口衔月，身衣羽衣，手持紫授，在丹霞之中，照明玉清，思之还反真形。夏三月，化形虎头人身，五色斑斓，光照十方，思之还反真形。秋三月，化形为黄绿紫三色之光，混沌上清，如日之晖，此则反真灵之炁，更受炼洞浩之精，思之还反真形。
　　修行阳安君之道，常以立春之日，沐浴入室，东向再拜朝阳安君毕，还北向叩齿九通，思阳安君随四时形影，在上清招摇宫六合府广灵乡〔洞〕泉里中，回真下映，入兆两丸之间车轴下户，微祝曰：
　　洞浩峙五华，神晖灌青灵，混合帝一气，变化随运生，通朗始神堂，发幽炼丹形，玄玄九元内，寥寥中有精，真景耀云宫，奕奕照三清，回映细微中，表尔形与名，气入神寂房，回宴紫霄軿。毕，咽气三过止。有知阳安四化之形，寿同天地，修之九年，白日飞行。
　　上元太素三元君，元晨华之气。讳云育瑛，字勃芝，长三千万丈。春三月，建宝玄扶晨羽冠，服紫气浮云锦帔，九色龙锦羽裙，腰带流金火铃虎符龙书，坐於太空之中，膝下常有丹绿青三素之云，光明炜晔，映照十方，在九天之上细微之内，思之还长七寸。夏三月，化形一身三头，戴七称宝冠，服三素飞云锦衣，立九色凤凰，上照十方，思之还反真形。秋三月，化形为七曜华精玉光，炜晔紫云之上，光色郁郁如日之晖，思之还反真形。冬三月，化形为紫白黄色之光，蓊蓊勃勃如金之精，此则反上元太素之气，更受炼晨华之精，思之还反真形。
　　修行三元之道，常以本命、太岁之日，沐浴入室，西向三拜朝三元君毕，还北向平坐叩齿九通，思三元君随四时形影，在上清宝素宫九玄府晨华乡玉皇里中，回真下映，入兆九孔之户，微祝曰：
　　三素回天元，流霄翼玉灵，靡靡乘玄散，飘飘虚上清，把我自然运，改化岂常名，妙觉始玄旦，欣我万劫龄，太霞虽云辽，洞映监有情，相与携玉契，同期九天軿。毕，咽三气止。此紫元六合宫中秘道，有知三元四时之化不死，修行其道，飞行上清。
　　高上太素君元洞观之气，讳宝洞通，字明世宗，长三千万丈。夏三月，头建紫元宝冠，衣丹锦七色之，佩豁落七曜元章，带三宝招仙之策，立五色莲华之上，光明焕照，思之还长七寸。秋三月，太素君则变形龙头人身，五色斑烂，光明流曜，映照十方，思之还反真形。冬三月，太素君则变形三日之相，光映混沌，照明上清，思之还反真形。春三月，太素君则变形苍白二色之光，奕奕在元气之中，紫霄之上，此则反高上太素之气，更受炼元洞观之精，思之还反真形。
　　修行太素君之道，常以甲子日，沐浴入室，西北向再拜，朝太素君毕，还北向平坐，叩齿三通，思太素君随四时形影，在上清无量宫映天府七相乡九转里中，回真下映，入兆背中骨节之府，微咒曰：
　　太素策运，四景虚飞，通精散气，炼变紫晖，三宾华盖，绿軿徘徊，流映霞庭，光曜高微，来变我神，生我羽衣，轻翔毛服，八气齐飞。毕，咽气八过止。知太素随四时之变，则寿万年，修行其道，飞行上清，轻泄灵文，身死失仙。
　　上清紫精三素君，元阳洞之气，讳霄华，字法灵曜，长七千万丈。秋三月，头建通精晨冠，衣五色斑文虎衣，佩交灵素绶，带招仙之剑，立九色狮子之上，项生圆光，照明上清，思之还长七寸。冬三月，紫精三素元君则变形为凤头人身，衣苍碧紫三色羽衣，光明流映上清之中，思之还反真形。春三月，紫精三素元君则变形人头龙身，文彩焕曜，照明上清，思之还反真形。夏三月，紫精三素元君则变形为黄黑二色之光，混沌相缠如云之升，此则反紫精之炁，更受炼洞阳之精，思之还反真形。
　　修行三元君之道，常以庚申之日，沐浴入室，西向再拜朝元君毕，还北向平坐叩齿三通，思三元君随四时形影，在上清玉皇宫宝云府三气乡交灵里中，回真下映，入兆大搥骨首之户，便微祝曰：
　　紫精散景晖，变炼九炁庭，方圆三便府，离合改运生，吐津灌日根，皇华曜紫清，寻我高上道，微中有至灵，谁能回我舆，与尔结玄名。毕，咽气三过止。有知此道，三素降真，修行九年，飞行上清。
　　皇清洞真君，元明皓灵之炁，讳元宝琮，字理玄赜，长五千万丈。冬三月，冠三梁玉晨之冠，衣七色虎文之裘，带流金火铃七色杖幡，立三素飞云之上，光明炜晔玉虚之内，思之还长五寸五分。春三月，洞真君则变形，头巾黄巾，衣四十二条法衣，手执华幡，在紫云之上，思之还反真形。夏三月，洞真君则变形，冥日闭视，头戴华盖，足履莲华，思之还反真形。秋三月，洞真君则变形为黄白二色之光，光明流焕在太空之中，照明十天，此则反皇清之气，更受炼明皓灵之精，思之还反真形。
　　修行洞真君之道，以立冬之日，沐浴入室，北向三拜，朝洞真君毕，北向平坐叩齿十二通，思洞真君随四时形影，在上清洞玄宫清微府玉相乡金婴里中，回真下映，入兆口之四际中，微祝曰：
　　皇清摽晨晖，灵气翼空迁，飘飘九九上，靡靡入帝晨，仰吸月中水，俯引日华根，洞炼广灵气，流芳灌我真，乘运寻帝君，意合致玉仙。毕，咽气七过止。有知洞真四变之道，三年则与神交言，修行九年，飞行玉清。
　　皇上四老道中君，元洞虚之气，讳镜际，字浩元，长七千万丈。春三月，头建明真七宝玉冠，衣凤文斑袍，佩豁落流铃，带招真之剑，立于九色狮子之上，十二华光，在上清之上紫虚之中，思之还长七寸。夏三月，道中君则变形为小儿，衣五彩之衣，口衔七星，立白云之上，思之还反真形。秋三月，道中君则变形为人头蛇身，五色斑斓，在玉虚之上，思之还反真形。冬三月，道中君则变形为青赤白三色之云，更相缠绕在玄空之中，此则反皇上之气，更受炼洞虚之精，思之还反真形。
　　修行道中君之道，常以冬至日，沐浴入室，束南向四拜，朝道中君毕，还北向平坐，叩齿十二通，思道中君随四时形影，在上清流精宫会明府太仙乡三清里中，回真下映，入兆背穷骨地户中，微祝日：
　　四老中真，散华云房，回景四陈，变化八方，吐纳三精，流映我官，仙魂仙魄，髓结玉容，乘虚策霄，飞入太空。毕，咽气四过止。有知道中君四变之道，寿享万年，修行致神降，白日升天。
　　玉晨太上大道君，元虚灵之气，讳嚚献，字波苦渊，长九千万丈。秋三月，头建百变神光玉冠，披飞森霜珠之袍，七色虎衣，佩九色离罗之章，带晨光月明之铃，坐七色之云，光明流曜上清之中，思之还〔 长〕 九寸。冬三月，太上道君则变形，头戴七光圆轮，身着三十二色法衣，立九色狮子之上，光明炜曜，在上清之上太微之中，思之还反真形。春三月，太上大道君变形为老子，头戴角巾，身着虎文之衣，手执金符，在五芝华上，思之还反真形。。夏三月，太上大道君变形为紫黄二色之光，光明奕奕更相缠绕，在紫虚之中，反玉晨之气，更受炼虚灵之精，思之还反真形。
　　修行大道君之道，常以八节、本命之日，沐浴入室，北向再拜，朝玉晨君毕，还北向平坐叩齿九通，思玉晨君随四时形影，在〔 上〕清药珠宫日阙府紫映乡金光里中，回真下映，入兆颈外十二间梁之中，微祝日：
　　玉晨带高灵，总真御八清，玉华披丹房，紫凤曜云营，携致玄都真，同炼朱丹精，随变化五神，营晖明上灵，元道无穷方，微我妙有生，命仙度符籍，表尔形与名。毕，仰咽五气止。此高上玉篇，知者寿万年，修之九年，飞行上清，轻泄至妙，身死不仙。
　　中央黄老君，元五晖之炁，讳炁英生，字云九夜，长三千万丈。夏三月，头建宝琅晨冠，衣九色云衣文裘，带交灵紫绶，十二色华光，常立五色狮子之上，光明流曜上清之中，思之还长三寸三分。秋三月，中央黄老君则变形为玉童，头戴七精之华，衣飞天羽衣，手执华幡，思之还反真形。冬三月，中央黄老则变形为大仙，通身黄金色，衣七色衣，项负圆光，足履莲华，光明流焕，思之还反真形。春三月，中央黄老君则变形为紫绿青之光，更相缠绕，在玉虚之上，此则反中央之气，更受炼元五晖之精，思之还反真形。
　　修行黄老君之道，常以庚申、甲子之日，沐浴入室，束北向三拜，朝黄老君毕，还北向平坐，叩齿十二通止。思黄老君随四时形影，在上清空映宫金珠府上精乡昌乐里中，回真下映，入兆胸中四极中，微祝曰：
　　太清连玉虚，玄灵散朱宫，四化分流逝，化化改常容，妙景乘灵恍，混合生空同，得真在感会，高下玄成双，静念自形丧，心希冥岭峰。毕，咽气五过止。得知黄老四变之容，寿享万年，修行其道，飞行上清。
　　太极大道元景君，元上融之气，讳道大师，字度大明，长三千万丈。秋三月，头建晨婴宝冠，衣无缝九色单衣，佩神虎上符，带宝仙之剑，项负流金之光，照明七十四方，立玄龟上，思之还长三寸三分。冬三月，大道元景君则变形为虎头龙身，五色文彩，照明上清，思之还反真形。春三月，大道元景君则变形为老子，散发至腰，衣飞青羽衣，立紫云之上，思之还反真形。夏三月，大道元景君则变形为赤青二色之光，混混沌沌更相缠绕，在紫虚之上，此则反太极之气，更受炼元上融之精，思之还反真形。
　　修行元景君之道，常以立秋之日，沐浴入室，西向再拜，朝元景君毕，还北向平坐，叩齿三通，思元景君随四时形影，在上清长命宫八缥府上元乡会灵里中，回真下映，入兆胃管之户膏膜之中，微祝曰：
　　元景洞玄，九微炼形，四运变化，随气改生，生真混合，流映八冥，我乘日吉，上告帝灵，求仙升飞，八景齐并，万愿会集，得御流軿，升入九虚，朝谒三清。毕，仰咽十二气止。有知元景四变之道，寿三千岁，修之九年，与真同景，飞行上清。
　　太清大道君，元景玉融之气，讳负上合，字灵幽会，长七千万丈。冬三月，头建九元通天之冠，衣九色龙衣，佩三气中章，带交灵素绶，足立三素之云，光明焕耀，在上清之上，思之还长三寸二分。春三月，太清大道君则变形为三头之凤，口衔素绶，一身有九色之羽，文彩焕烂，洞映上清，思之还反真形。夏三月，太清大道君则变形为三月之圆光，色赤，混沌如车之轮，光明洞曜，在太清之上，思之还反真形。秋三月，太清大道君则变形为紫白黄三色之光，光明焕焕，洞照上清，此则反太清之气，更受炼元景玉融之精，思之还反真形。
　　修行太清大道君之道，常以立春之日，沐浴入室，北向三拜朝道君毕，还北向平坐叩齿三通，思大道君随四时形影，在上清上初宫始生府六合乡风生里中，回真下降，入兆喉内极根之户，微祝曰：
　　太清散灵，九炼吐津，金光玉符，五色流烟，上化下合，变景九天，万神混炼，内照成仙，〔入室〕辅真，飞晨帝庭。毕，仰咽三气止。有知此道则不死，修之九年神仙。
　　皇初紫元君，元融生之气，讳兴劫行，字一炁真，长九千万丈。春三月，头建紫元宝琅神冠，衣三色虎文之裘，佩素灵之绶，立三素之云，光明焕照，洞观十方，在上清之上八微之内，思之还长九寸九分。夏三月，皇初紫元君则变形为大仙，通身金色，项负圆明，文彩焕烂，光明奕奕，照映十方，思之还反真形。秋三月，皇初紫元君则变形为三色童子，衣五彩衣，手把华幡，奕奕焕焕，照明上清，思之还反真形。冬三月，皇初紫元君则变形为苍碧紫三色之光，光明焕曜，照朗上清，此则反皇初之气，更受炼元融生之精，思之还反真形。
　　修行紫元君之道，常以太岁、甲子之日，沐浴入室，南向一拜，朝紫元君毕，还北向平坐，叩齿三通止。思紫元君随四时形影，在上清高虚宫重空府霄中乡神汉里中，回真下降，入兆泥丸鼻两孔下源之中，微祝曰：
　　紫皇元初，道合玄虚，三变九分，混化太初，结精未散，道灵金华，黄上观真，辅明玉书，天魂检气，神升紫虚，飞灵流軿，苍盖绿舆，运致我身，朝谒方诸。毕，咽气九过止。此上皇妙道，秘於朱台，得修其法，飞升上清。轻泄灵文（以下原本缺）
　　#1按本篇内容大致与《上清元始变化宝真上经九灵太妙龟山玄箓》一书卷上相同。但本篇中错字漏字多达数百处，现均已据另一本卷上改正。为免烦琐，不另出详细校记。
　　
