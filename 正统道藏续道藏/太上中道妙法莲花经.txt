
　　太上中道妙法莲华经
　　经名：太上中道妙法莲华经。简称《法华经》。撰人不详，约出於南北朝末或隋唐之际。十卷。底本出处：《万历续道藏》。参校本：《道藏辑要》氐集所收刻本（简称辑要）
　　太上中道妙法莲华经
　　目录
　　卷一
　　元始大罗品第一
　　大广化品第二
　　卷二
　　诸仙大道品第三
　　顺行品第四
　　卷三
　　顺行正品第五
　　垂喻品第六
　　卷四
　　解脱品第七
　　教量品第八
　　卷五
　　九幽品第九
　　群化品第十
　　卷六
　　报应品第十一
　　化鬼人道品第十二
　　卷七
　　成道归真品第十三
　　大道无着品第十四
　　卷八
　　天地物像品第十五
　　卷九
　　谕达真空品第十六
　　卷十
　　广究灾祥品第十七
　　太上中道妙法莲华经卷之一
　　元始大罗品第一
　　尔时，元始天尊昔於大罗天上广化天宫，会诸天仙众，说十极解脱五无间罪。
　　是时，会中有一真人名曰左玄，长跪道前，上白天尊：何名十极、五无间罪？
　　於是，天尊说偈赞曰：
　　无极满空界，众生未曾闻。我会诸仙众，广演解脱门。停酸地狱苦，今悟天仙人。歌谣从空下，日月耀琼台。闻仙解脱语，真仙大喜悦。即便随仙人，供给於所须。采薪及果蓏，随时供给与。情存妙法众，勤心无懈倦。普为诸众生，勤修於大法。愿保为己身，及以五谷药。故为大国王，所求护此法。遂致得成仙，今故为汝说。
　　尔时，天尊告诸仙众：吾今为汝说此妙法，无量众生皆得解脱。
　　即时，诸天仙众悉以散花末味、上妙宝香、旃檩沉水、卧具衣服、璎珞幢幡、宝盖伎乐、空歌颂礼，供养七宝瑶 #1，十方仙圣，无量众生，皈依仙道。是时元始天尊而说偈言：
　　我为天主，惟住天界，在无为中，尚为法来。诸人云何，不勤为法。今法幽玄，故来至此。为坐诸仙，以神通力，如清浄地，莲华装严。其宝树下，诸谲瑶 #2。身出妙香，徧诸天界。众生如熏，喜不自胜，譬如大风，吹小树枝。以是方便，令流行法，告诸大仙：我隐空后，谁能护持读说斯经？今於尊前自说誓愿，其左玄真，虽久隐空，而狮子吼；元始天尊，以大誓愿，所集化身，当知此意，及与我身。所集化身。当知此意，诸真子等，谁能护法，则为供养。我与左玄，共行妙法；此之右玄，游於十方。为是经故，亦复供养，诸来化仙，妆严光饰。诸世界中，若说此经，则为见存，名诸仙化，及诸仙众。
　　大广化品第二
　　於是会中诸善男子，各听思唯：此为难事，宜发大愿。诸为经典，数无鞅众，虽说此等，未足为难；若接须弥掷於他方，亦未为难；若以足指，动诸仙界，远掷他国，亦未为难；若立有顶为众演说，於恶世中，能说此经，是则为难。假使有人手持虚空而以游行，亦未为难；於我归天，若自书持#3，若使人书，是则为难。若以大地置足甲上，升於梵天，亦未为难；诸仙化后，於恶世中暂读此经，是则为难。诸仙化后，若持此经为一人说，是则为难。若持八万四千法藏，三十六部尊经，为人演说，令诸听者神通自在，虽能如是，亦未为难；诸仙化后，听受此经，问其义趣，是则为难。若人说法，令千万亿无鞅无数，亦未为难；诸仙化后，若能奉持如斯经典，是则为难。我作仙道，无鞅数国，从始至今，广说诸经，而於其中，此经第一。若人受持，是则踊跃，即随仙人，共给所须，采果汲水，摘蓏拾薪，修设斋食，乃至己#4身而为床坐，身心无倦。于时奉持经於千岁，为求法故，精勤给事，令无所乏。
　　尔时，大道而说偈言：我为法故，身为仆使，曾无倦心。今得仙故，神通自然，诱谕群迷，莫作恶因，果报皆至。
　　时有仙女名曰金童，於众会前白诸天众：人间善恶，皆随心造。地狱畜生、胎卵湿化，所报因缘，若得成仙，即离三途。度脱群迷，无鞅数众，皆来集会，俱说是经。譬如有人，修於善果，善业咸臻。若作恶道，业因自现：或作骆驼，负重之苦；或作蟒蛇，积毒之苦；或作鱼鳖，漂沦之苦；或作飞禽，罗网之苦；或作猪狗，污贱之苦；或作驴骡，偿债之苦；或作牛畜，布种之苦；或作贱类仙身。诸善男子，於我化后，谨能受持，读诵此经。今对道前，自说誓言：此经难持，若暂持者，我则欢喜，诸仙亦然。如是之人，天道所叹，是则勇猛，是名修真。行慈之行，则为疾得诸仙道果。能於来世持念此经，是真神仙，住淳善地，大道所化，能解其义。是诸天人，其间之眼，於恐畏世，能虽为说，一切诸仙，皆应供养。
　　太上中道妙法莲华经卷之一竟
　　#1查：「台」之形误。
　　#2台：「台」之形误。
　　#3书持：疑为「奉持」之形误。
　　#4己：底本作「已」。形误。
　　太上中道妙法莲华经卷之二
　　诸仙大道品第三
　　尔时，诸仙大道及诸仙众，吾於往时，求法华经，即心无倦，於诸天中常持大道，求其逍遥，心不退散。
　　时有仙人来白我言：我有大乘名曰妙法莲华经，若不遗我，当为宣说。
　　诸仙大道闻言欢喜，轻毁之苦，乃至一切诸苦，皆从所报，种种因缘无有差殊。是时大道即说偈曰：
　　所作业因在，非为十种多，报来如风疾，劝莫向中过。
　　顺行品第四
　　尔时，阿斯仙人劝令我故，得无碍慧；示我愿故，使之一切群迷众生，断其贪爱，除其烦恼。邪淫妄语、恶口两舌、嗔嫉憎怒、毁辱杀生、诽谤骂詈、偷盗欺凌、谋恨奸诈，积成衍尤十不善法，常行如是。地狱如箭，天堂莫近，众生之苦，无有出轮。从迷至永，常沉苦海，与我天众，无由得视。碧落天外，琼台紫府，流金沙地，绝虑之所。
　　尔时天尊端严自立，眉放白光，口出异香，说逍遥之语。五云碧落，谈妙法莲华经。时诸天仙众得闻是经，从无量劫曾遇仙道。今正是时，无忧无恼，自在快乐，祥云缭绕，一时来迎。咸皆欢喜，奉辞而退。
　　太上中道妙法莲华经卷之二竟
　　太上中道妙法莲华经卷之三
　　顺行正品第五
　　尔时，元始天尊集会天仙及诸化仙，从无鞅世界而来，各礼天尊，於一面坐。时有左玄真人，上白天尊曰：惟愿天尊大慈，愍我等故，说斯妙经。今乃化仙皆来集会，时久行者，愿得天尊慈悲所谕。
　　是时天尊告诸天尊众、诸天仙众：我成道以来，未闻斯经，上得逍遥。今汝听受，愿超我故。即说偈曰：
　　我当化度，救彼三途，一切诸仙，尽成道故。千万亿夕，住虚空所，化出琼台，碧落云衢，天歌自然，鸾鸣凤舞；化出异香，云间结舆，游绕世界，停地狱苦。无忧无恼，如饮甘露。大道所生，神仙扶助。令使解脱，邪心顿悟，免被轮回，永绝三途。行平等心，我唯济苦，六根常净，千邪当去；无碍智慧，长生自布，道垂远喻，众生亲负。於解脱时，达神仙路，清浄快乐，行慈法雨，救众生病，恒歌妙语。
　　垂喻品第六
　　尔时，元始天尊白诸天众，说海空之义，使无鞅数众神通自然。我说黄庭，左玄当我；我说幽玄，右玄解我；我说无为，尹喜为侣；我说长生，齐天命住，散落人间，为大医父。我有妙经，能令众生得超九品。是时天尊以偈赞曰：
　　或有诸仙子，住於深洞中，修心炼丹药，以求大道玄。或有诸仙子，处如尘世界，化现无碍惠，以求大道玄。或有诸仙子，现行染妙法，救於众生者，以求大道玄。或有诸仙子，坐於东海隅，千万余年中，以求大道玄。或有诸仙子，多闻智过人，强识於文字，以求大道玄。或有诸仙子，休粮服松栢，弹琴水心火，以求大道玄。或有诸仙子，持剑於荒郊，降伏十种魔，以求大道
　　玄。或有诸仙子，符禁咒术功，除殃遣鬼魔，以求大道玄。或有诸仙子，海上驾青鸾，度运归仙道，以求大道玄。或有诸仙子，持经念洞章，救彼凡夫者，以求大道玄。
　　是时，元始天尊说偈赞已，於是会中有无极天尊曰#1：我闻斯经，九玄七祖咸升天宫，何况一切受苦众生，岂不超然？乃有五无间无鞅之苦，如赫日消霜：咸使盲聋，便获聪明；咸使贫穷，便获富贵；咸使颠狂，便获真性；成使下贫，便获高迁；成使重病，便获痊痒；咸使喑哑，便获能言；成使目盲，便获光明；成使蹇足，便获能行；咸使孕妇，便获身轻；咸使淫欲，便获离淫；咸使愚痴，便获离痴；咸使瞋恚，便获离瞋；咸使五浊，便获男形；咸使死尸，便获生成；咸使精邪，便获远奔；咸使虚耗，便获丰足；咸使贼盗，便获慈悲；咸使饥馑，便获饱满；咸使火灾，便获息焰；咸使水灾，便获平陆。
　　是时，天尊告诸天仙众：我昔求於大道，时有五方人来，各说空界，异口同音。我指大道，声振十方，鬼神之惊。又闻上界，往昔天人所说大道，变现无穷。乃有众生求其大道，我当助道，速得成就。尔时，大众动已，自然音乐於空中来迎，能修道果，无复憎爱、愚痴骄慢、多嗔恚怒、轻触邪淫、忘言恶口，行无碍惠，济贫救苦。
　　时有，长寿真人上白天尊言：愿我早成大道。尔时天尊为我说法，从生以来未闻斯经，以得清净。今愿天尊重为我说，共化大地一切众生，莫历三途。或有众生□#2秤诳妄，或有众生污慢三宝，或有众生常行偷盗，人间暗毒，或有众生杀生害命，或有众生行种种不善之法，即当舍邪归正。然后倦行，惠达圣前，碧落天上，自然快乐，常闻天鼓，音乐谣歌，悉无暂停，天人於引。时复朝礼，永离三途，长游天界，身任解脱，助其道法，使千万岁。一切会中诸天圣众，作礼而退。
　　太上中道妙法莲花经卷之三竟
　　#1曰：底本无。据文义补。
　　#2□：「斗」之俗体。
　　太上中道妙法莲华经卷之四
　　解脱品第七
　　尔时，元始天尊白诸天众：从昔以来，未闻无上经典，大千人伦，我道德逍遥，快乐自然。乃往古时，有一童子游戏诸国，多诸智惠，世艺无双。或入山林，或居城邑，与人仆使，常无解怠。更生欢喜，常复仙歌，无嗔无怒。又复寻游到一小国，遇一高山，四顾云霞，绿水横流。尔时，童子乃止此山，朝餐松栢，暮宿嵓谷，日往月来，常诵妙经。时有白鹤从空而下，童子与鹤成伴。又经数百年间，天童玉女从空来迎，当会元君，成道归正。是时，童子无悭贪嫉妬五毒之心；又复成仙，下游世界，除妖毒之精，救度人民，除其疾病，当行如是。尔时仙子，即我身也。
　　复告天众：我观下界人民不修十善道，我当化度未成仙道。在世界中不免轮回，如旸艳，如水聚，如葩蕉，如石火，化人如风中烛，如蕉谷芽，如梦幻影，如石火久住，如电光常照，如烦恼形。今正是时，诸仙成道，更自思惟，玉女金童，遥空驾羽三山，来去璚台紫府碧落空歌日月光中，常游杳冥。无极九品上卿真人，无极上品流霞真人，无极妙品左玄真人。与我同生，常居天界，共谈下方。恶业众生，不修妙
　　法，终无解脱。
　　教量品第八
　　尔时，元始天尊白诸天众：譬如大海容诸小海，无复盈溢。今诸天众化彼群迷，是时下方众生人民，勿生懈倦，日夜精勤，诵无量妙经千万亿遍，观心如空。更施妙术，现种种变化，身长万丈，头住於天，足履大海，兴云致雨，脚下出水，头上出火，头上出水，脚下出火。现如是神通，皆以教化。若人重病，自化良医；若人枷禁，自化解脱；若人在於崄路，自化人引；若人没於江湖，自化舟舡；若人遇於鬼精之害，自化除魅。一切排空，飞龙走骑，散彩璚台，种种萧歌，能令天人闻之，地狱停酸，诸鬼之精，远藏他方。
　　尔时，会中有一妙行真人，即说偈曰：
　　重空天花满，即超法会来，是彼天人化，法雨润长空。鹤随丹殿舞，凤鸣隐洞前，一切灵空瑞，无鞅数以来。玉女金童侍，流霞耀紫虚，众歌碧落台，步虚元君勑。令救众生苦，时有下方闻，学道诸仙子，大誓集无为，持经深洞裹，学术古台中。现行世界外，未达妙经玄。不免会元君，演说微妙语。闻道逍遥品，黄庭共所宣。雨蒙乾地药，渐渐长馨香，一闻真妙道，永不值轮回。或大小枝苗，群草百般条，一切诸仙子，共超苦趣玄。能令九幽罪，化作上天倦，一切诸烦恼，悉令众真灵。
　　太上中道妙法莲华经卷之四竟
　　太上中道妙法莲华经卷之五
　　九幽品第九
　　尔时，元始天尊说下方一切众生之病，虔请道士於家，洁饰宅宇，建设坛席，严持香烛，异果名花，如法供养，转此妙经一卷二卷，乃至七卷，即当病愈，无复烦恼，自然清凉快乐，无量苦难永除。或咒水洒病人身，即得清凉。人或命终，即以谕言。令得病人心生舍爱，应以所用之物，须令师尊恭对三宝前，高声唱言，即当命施，令得病人无常如梦，兔受酸楚如地狱之报。此人先世布施，分文全收，乃至追修无非严洁，生信敬心，不以轻慢三宝圣真。一切虚空出家之道，心生欢喜，功德全收，分明后世。地狱畜生因心所作，千变万化，或作化生，或作胎卯#1，受生受业，随其功德一分不及二分、乃至百千万倍，皆不能及，如是转多福报，随故受生受业，受皆如是。
　　群化品第十
　　尔时，妙一行真人上白天尊曰：我当劝化一切众生，速得成仙。即说偈曰：
　　赞诸上妙经，百宝庄纹彩，施诸名果花，伎乐洞章歌。持旛复围绕，与多供养心，严持异宝珍，无非献尊像。舍弃所受用，却成解脱心，福德超自然，如花妙胜忻。千圣作此教，万虑亦忘寻，诸来天仙众，总持妙法经。为言思爱乐，众生业未尽，业尽福还轻，永断轮回报。仙乐自和鸣，迎归九台中，共说长生乐，苦恼永无侵。碧落真妙歌，仙花共其上，妙乐世间稀，时复到瑶池。烟霞深远邃，寂寞莫陵溪，秋风熏夜月，绿竹翠紫扉。此时心修彻，无复更轮回，道路分明在，尘世人自迷。长游天界外，又得朝元君。
　　尔时，元始天尊欲往诸天，为诸天人说无极妙法莲华经。会中有一真人名曰流霞，上白天尊曰：我从往昔以来，久乃成道，未闻斯经。今乃元君说此妙经，心生欢喜，昼夜思唯，颇有众生多受苦恼，不闻妙经，何名妙法。我当告诸天众，共劝众生修善男女，各令传变，乃至一卷七卷及千万卷，其福无量无数，乃有功德。我当流布，无令忘失。卉木丛林，大海山岳，尚有枯竭，而此功德，无有限量，无有休息，随劫更生。为度众生，不入幽冥。
　　尔时，天尊欢喜：善哉，善哉。乃有如是千万亿岁，无复烦恼。
　　即时，诸天仙众各礼谢太上，欢喜涌跃，恭敬岭叹，稽首而退。各於一面，受教奉行。
　　太上中道妙法莲华经卷之五竟
　　#1卯：疑作「卵」。
　　太上中道妙法莲华经卷之六
　　报应品第十
　　尔时，元始天尊说：往古时诸仙下化，诸魔鬼神褊满天下，食啖人民，聚集秽污，徧满山川。诸仙修炼皆被所恼，腥膻气盛，遂告诸天：百千圣众久修十善，咸有神通，为吾剪除天下鬼魔，免食人民。
　　尔时，会中有一真人，名曰太一，稽首白言：今正是时，久有此意，未曾上白天尊。愿赐无碍斩邪之剑，无为之水，剪妖神咒。
　　於是，天尊即说咒曰：
　　我持无碍咒，百鬼尽消磨，远化他方外，个个脑门破，如粉碎砂石。莫恼诸仙子，莫食诸众生，闻吾一咒语，速避远他方。海外无藏处，除非地狱间，永为业鬼精，不得闻妙经。元君勑下鬼，不得恼众生，如不依我教，头破作千分，永不闻妙经。
　　是时，诸鬼等即各现身，瞻礼真人：愿赐慈悲，愿听我语。我为诸鬼，所因非造。乃往古时，或为生人，多不信心，轻慢三宝，恣行贪欲；常行积恶，好杀众生，食肉啖血，欺慢十善；恶口两舌，诽谤圣真，轻辱尊像，偷窃供养。先尝众味，令堕鬼趣，经千劫中，未得轮迥生於人道。今遇真人，受元君勑，我等观诸鬼神，舍无间业。愿告真人，为我等故，说此妙法莲华经，即随修仙学道，同入上真。唯愿真人上白元君。
　　化鬼人道品第十二
　　尔时，元君勑诸鬼王：吾闻汝等造业，常在人间秽污仙坛，食啖腥膻。吾令真人剪除诸鬼，远藏他方。令诸鬼舍邪归正，随吾学道。得悟真人，见圣人位，习无碍惠，当度群迷，除伏恶魔，用神通力绕围天下，山林旷野，嵓谷深邃，灵坛宫观，护持诸仙学道之子。汝等鬼王，既受吾勑，归神仙道，求学长生。
　　是时，元君以偈赞曰：
　　群魔归正道，降伏诸邪鬼，纵得长生乐，逍遥任自然。助道千万劫，恒居海上仙，夜朝华清殿，朝游五岳峰，袪邪过东海，收烟净世界。秉火耀虚灵，移山动小功，喷气浑洞谷，掩月到蓬宫。
　　是时，诸鬼王等稽首长跪，上白天尊曰：我等自从为鬼以来，管制天下诸恶邪神，无令侵害人民，护诸童子。天众为我说法，名曰妙法莲华。夫学道修真之子，我当助教；如有天下人民所获染病，我当卫护。诸仙道士转此妙经，病者必得安痊快乐，魔鬼不敢来侵，恶邪远离，瘴气收威，毒药解散。我常助行如此经咒，勿使人民受诸苦恼，令得安稳，尽悟神仙，学其大道，达悟通玄。顶礼而退。
　　太上中道妙法莲华经卷之六竟
　　太上中道妙法莲华经卷之七
　　成道归真品第十三
　　尔时，元始天尊眉放五色异光，照见下方世界无极众生、无极神鬼、无极妖邪、无极善果、无极不善、无极造恶、无极苦恼、无极悭贪、无极嫉妬、无极邪淫、无极妄语、无极恶口、无极两舌、无极谋害，诸恶疾病递相雠对，无有休息，甚可哀悯。我今种种变化之道，诸无极上品妙法莲华经，令得一切邪魔鬼王弃除恶毒，尽舍邪心，随吾学道，归真入圣，我当摄化。
　　是时，天尊从始青天中与诸天真、诸天神仙，皆来集会，听说妙法莲华经。
　　时有诸鬼王等，尽舍邪源，归真学道，异口同音共赞。诸鬼等即说偈曰：
　　瞪目觑海枯，今得正真子；
　　移山拔树能，今为大力真；
　　嗔岚掣雷光，今为流霞仙；
　　截邪除妖恶，今为紫耀真；
　　扶衰捍厄功，今为阿斯仙。
　　今受元君勑，诸仙注仙簿；
　　今受元君勑，羽驾朝众真；
　　今受元君勑，凌空散之云；
　　今受元君勑，化现妙道章；
　　今受元君勑，紫文得元谈。
　　今受元君勑，耀众日月分；
　　今受元君勑，下助国王昌；
　　今受元君勑，灵山住醮坛；
　　今受元君勑，仙驾伴居山；
　　今受元君勑，行法救黎民。
　　今受元君勑，使魔离地方；
　　今受元君勑，众真会群仙；
　　今受元君勑，禁章醮杏坛；
　　不堕千万勑，永固达仙源。
　　大道无着品第十四
　　尔时，元始天尊告诸大众：我从往古时，无所欲，无所系滞，乃得成圣。今诸修仙学道群仙，但得逍遥，为荡除其五欲，居山居廓，共谈妙道五千之文，救彼黎民重病，危厄痛苦。被人埋名钉字於灵坛社庙，为害困苦。但请法士道士，于家至诚转此妙经，一卷二卷乃至七卷，自然咒诅消散，百病俱除，非横无侵，家讼远离。若善信男女，香花灯烛，排点地轮，表散珍宝，皆诸天众真，咸来护卫。具陈上善，勿生轻慢、诽谤凌辱，行敬信心；或昼夜停烛，或尽日供养。我从无始以来，未闻此经，名曰妙法莲华经，未有能持。若人转诵此经，病者安痊，悉除鬼祸。令诸仙道士广行流布，救度人民。若人毁诽，世世失真，贫穷下贱，因苦孤独，恶病常侵；妖邪克害，殃缘九祖，祸及见存。
　　是时，诸天仙圣及诸鬼神，闻此妙法，咸皆欢喜，踊跃作礼，信受奉行。大道一切真仙，稽首天尊，辞谢而退。
　　太上中道妙法莲华经卷之七竟
　　太上中道妙法莲华经卷之八
　　天地物像品第十五
　　尔时，元始天尊在大罗天上七宝林中，普会诸天仙众、大圣真人，演诸妙法。时有普德妙行真人从座而起，整顿冠裳，扣头着地，作礼拜跪；端简前进，上白天尊。言曰：前蒙演说法莲经颂，静聪#1受持，未曾得悟。
　　臣今重白天尊：我等真人，昼夜周旋，往返十方无量世界，教化众生。未知天地高低，江河深浅，日月星辰，大小运度。惟愿天尊慈悲，为我等真人解说是因，令我等大众心皆得闻。
　　尔时，天尊告曰：汝等真人，吾今为汝分别解说。汝宜谛聪，善思念之。所问大深二十亿万里；次有香润泽，亦深二十亿万里；次有金银、瑠璃、砗磲、码瑙、珊瑚、琥珀、诸珍妙宝，深四十亿万里；次有金粟砂，深八十亿万里；次有金刚石矿，探一十亿万里；次有银粟砂，深百亿万里；次有银刚石矿，深二百亿万里。下有无极大风，载其大地，地不倾摇。是天地之数、江河深浅，皆已知之。
　　天下所有一切万物，皆用於大地，山林树木、江河淮济、大海小海、坑圳泉池、沟涧溪谷、井沼川源、桑丛林木、诸品草药、种种香嗅、色类青黄赤白黑#2等，皆是大地生长。土石山、里山、大铁围山、小铁围山、弥楼山及金刚山、须弥山，如是一切诸妙宝山，碧落火山，诸山中山玉，四宝涌生，高出一切。诸妙宝山，皆因大地涌出珍宝等物而合成。
　　须弥山，四宝涌成，高出一切。世间山河等为四方，南名瑠璃，西名玻、北名码碯，东名黄金。光焰照耀四方天下，众共於胜，谓名四天。须弥山者，是四大天王护世，镇遏四方，依止而住。何等为须弥山？南有无量七宝宫殿，去地面万里；中有天王，名曰毗留勒叉，身长二十五里，寿命八万七千岁，衣食自然；其中亦有男女，身长二十五里，亦衣食自然。阎浮提内一切众生，有能受持三皈九戒，孝敬父母，供养师长，奉祀三尊无有违犯者，得生其中。须弥山西有无量七宝宫殿，去地百万里；中有天王，名曰毗楼博叉，身长二十五里，寿命八万七千岁，衣食自然。阎浮提内一切众生，若能受持三皈五戒，孝敬父母，供养师长，奉祀三尊无有违犯者，得生其中。须弥山北，亦有无量七宝宫殿，去地百万里；中有天王，名曰毗沙门，身长二十五里，寿命八万七千岁，衣食自然；其中亦有男女，身长二十五里，亦衣食自然。阎浮提内一切众生，有能受持三皈五戒，孝敬父母，供养师长，奉祀三尊无有违犯者，得生其中。须弥山东，亦有无量七宝宫殿，去地百万里；中有天王，名曰提头赖咤，身长二十五里；及诸男女，寿命多少，人身长短及诸衣食，皆悉同等。阎浮提内一切众生，能修善行，奉持三皈五戒，孝敬父母，供养师长，奉祀三尊无有违犯者，得生其中。
　　转轮圣王所住之处，亦有无量七宝宫殿，去地二百万里。尔时，转轮圣王及一切群臣眷属，皆身长二十三里，寿命二十五万岁，衣食自然。转轮圣王及诸王子，一切皆乘七宝大举，游四天下，教化一切众生。有能奉持三皈五戒，修行十善，不犯诸恶，受持读诵妙法莲华经，随心所愿，得生其中。亦有无量七宝宫殿，男女身长二十五里，寿命二十五万岁，衣食自然，无所乏少。
　　须弥山上，名仞#3利天，此天第一，寿命一#4。其中天人，身长二十五里？一切皆受，无量快乐，衣食自然。阎浮提内诸众生众，有能奉持三皈五戒十善，勤行精修，供养诸仙，受持诵念妙法莲华经，昼夜一心，护持经戒，清净俱足，无违失者，尽其寿命，随意所愿，得生其中。其第二天，寿命二劫，衣食自然。其中亦有男女，身长二十五里。受持五戒十善，得生其中。其第三天，寿命四劫，衣食自然。其中亦有男女，身长二十五里。受持五戒十善，得生其中。其第四天，寿命八劫，衣食自然。其中亦有男女，身长二十五里。受持五戒十善，得生其中。其第五天，寿命一十六劫，衣食自然。其中亦有男女，身长二十里。受持五戒十善，得生其中。其第六天，寿命三十劫，衣食自然。其中亦有男女，身长二十里。受持五戒十善，得生其中。其第七天，寿命六十四劫，衣食自然。其中亦有男女，身长二十里。受持五戒十善，得生其中。其第八天，寿命一百二十八劫，衣食自然。其中亦有男女，身长二十里。受持五戒十善，得生其中。其第九天，寿命二百五十六劫，衣食自然。其中亦有男女，身长二十里。受持五戒十善，得生其中。其第十天，寿命五百一十二劫，衣食自然。其中亦有男女，身长二十里。受持五戒十善，得生其中。其第十一天，寿命一千二十四劫，衣食自然。其中亦有男女，身长二十里。受持五戒十善，得生其中。其第十二天，寿命二千四十八劫，衣食自然。其中亦有男女，身长二十里。受持五戒十善，得生其中。其第十三天，寿命四千九十六劫，衣食自然。其中亦有男女，身长二十里。受持五戒十善，得生其中。其第十四天，寿命八千一百九十二劫，衣食自然。其中亦有男女，身长二十里。受持五戒十善，得生其中。其第十五天，寿命一万劫，衣食自然。其中亦有男女，身长二十里。受持五戒十善，得生其中。其第十六天，寿命二万劫，衣食自然。其中亦有男女，身长二十里。受持五戒十善，得生其中。其第十七天，寿命四万劫，衣食自然。其中亦有男女，身长二十里。受持五戒十善，得生其中。其第十八天，寿命八万劫，衣食自然。其中亦有男女，身长二十里。受持五戒十善，得生其中。其第十九天，寿命一十六万劫，衣食自然。其中亦有男女，身长二十里。受持五戒十善，得生其中。其第二十天，寿命三十二万劫，衣食自然。其中亦有男女，身长二十里。受持五戒十善，得生其中。其第中天人，神通自在，身心清净，无有障碍，如诸真人同等无异。其第二十一天，至有顶三十二天，於中无有别异，惟诸天尊真人居之，不可思议。
　　又其天地相去百万亿由旬，日月去地八十亿万里。须弥山高下广三百六十万里，阎浮地里广三百三十万里。西瞿耶尼广四百一十八万里，北郁单越广六百六十四万里，东弗于逮广五百三十二万里。金刚山及大铁围山，并高二百万里，小铁围山高一百二十万里。大海广五千里，深三千里；小海广一千五百里，深一千里；大江广八十里，深四十里；小江广四十里，深二十里；孟津广三里，深一里半。又诸日月皆围一千七百里，大星围一百二十里，小星围八十里，火轮水轮并围一千七百里。
　　天下四时，冬天极寒，夏天极热，春秋调理。何以故？日行三道，冬行北道，夏行南道，春秋行中道。黄金、水晶为日，白银、琉璃为月，及诸星宿，悉皆白银。随身大小，以为居住，皆受快乐，自在无得。黄金、水银为日者，夏天之时，水晶尽退，黄金正现，火轮助之。其须弥山有百亿万金刚，皆共助热。夏行南道，火山之上，是故天下悉皆大热。冬天之时，去其火轮，黄金尽退，水晶正现，水轮助之。冬行北道，水山之上，是故天下悉皆大寒。
　　月在天中，昭一耀天下，一月之中，而有晦明。所以者何？白银、琉璃为月，琉璃隐而白银现，天下皆明；过十五日，渐从而转，至三十日，白银隐而琉璃现，天下皆暗。
　　尔时，天尊告妙行真人曰：天下一切，四方众生，各有差别。汝今善听，当为汝说。西瞿耶尼一切众生，身长一十里，寿命一千岁，皆受无量自在快乐。不由父母胎产，悉皆莲花化生，衣食自然着体，随身长大。若饮食时，有大宝钵器，所谓金银、琉璃、砗磲、码碯、珊瑚、琥珀，诸珍妙宝，如是之钵，随其时节自然而现。百味天厨，充满其中，馨香芳馥，食之甘味，气力调和，身体端严，聪明智惠，高才明达，神通功德，不可思议。北郁单越一切众生，身长二十里，寿命一千岁。虽有男女，亦无淫佚，男从父腋而生，女从母腋而化。须衣食自然而现，气力充实，身体安宁，无有苦病，不可思议。东弗于逮一切众生，身长九里，寿命五百岁。虽有耕耘，即无王赋，不罹盗贼水火、苦病困穷。何以故？阎浮提内一切众生，身形短折，寿命逼促，多受忧悲，烦恼患难。长命者寿及百岁，短命者胎伤中夭。既得受生，常加冻馁。盖以父母长育，自恃强壮，勤身营务以自给济；性足悭贪，不能自明，轻慢教典，罔负圣真，因是果报。西瞿耶尼、北郁单越、东弗于逮，诸众生等，身受快乐，年算增延，此乃勤行精进，供养师长，持经清净，功行具足，因是果报，得生其中。如是南阎浮提一切众生，有能修诸善行，舍俗出家，护诗经戒，清浄具足，随心所愿，亦生其中。
　　尔时，天尊重宣此义，而作颂曰：
　　汝等当善听，今为汝分明，令汝诸大众，一切皆得闻#5，吾今演妙法，听之勿疑惑；大地皆深远，二十一万里；次有香润泽，二十万里深；其次有杂宝，金银及玻，砗磲并码碯，琼玖琉璃珠，是诸珍宝等，四十亿万里。一切诸大海，大海及小海，江河并溪谷，药草诸林木，天下一切物，皆因地而生。黑山土石山，及诸弥楼山，铁山大铁围，金刚及须弥，皆因此大地，涌出珍宝等。惟有须弥山，是为诸山王，四宝共结成，高出於世界。何等名为四？南名为琉璃，西名为玻，北名为玛瑙，东名为黄金，故名为四宝。护世四天王，皆因而止住，王及诸男女，二十五里身，八万七千岁，衣食皆自然。转轮王宫阙，去地二百里，寿命及生身，诸珍别无异。尔时转轮王，乘大天宝舆，游行四天下，教化诸众生。能修诸善行，必得生於彼，衣食及年龄，悉等无有异。诸天上圣尊，俱在须弥顶，其中诸天人，自然受快乐，寿命於亿劫，衣食皆自然。阎浮诸众生，有能精戒行，供养诸天真，必得生於彼。首以无天上，及至四八天，其寿命劫数，转轮而培增；其中诸天人，不复异衣食，神通力自在，无有诸障碍。若有能奉持，随其心所愿，所有诸天人，於中而止住，其寿命劫数，不可得#6思议。天地各相去，百万亿由旬；日月於去地，八十一万里；诸星相去地，七十亿万里。其次须弥山，并及阎浮提，纵广各三百，三十六万里。西瞿耶尼广，四百十八万；北方郁单越，纵广有六百；六十四百万，清净无瑕秽。金刚大铁围，俱高二百万；铁围小山高，一百二十万。大海五千里，深於三千里；小海千五百，其水探千里；大江八十里，水深四十里；小江广四十，深於二十里；孟津广三里，深於一里半。日月皆围圆，一千七百里；大星百二十，中星八十围；其诸小星等，四十五里围。妙行真人知，天下有四时，日行於三道，转轮於天中：冬行於北道，是故天下寒；夏行於南道，是故天下热；春秋行中道，天下悉调和。黄金水晶日，白银琉璃月，诸天星宿等，悉皆白银为。水火三宝轮，一千七百里，阎浮提众生，炎凉度百岁。北郁并西瞿，年龄千载余；东弗于逮地，年登五百岁；如是诸众生，寿命各差殊。凡能奉斋戒，诸真无别异，吾今说斯颂，子宜信受持。
　　太上中道妙法莲华经卷之八竟
　　#1聪：「听」之俗体。
　　#2黑：原作「里」，据辑要改。
　　#3仞：底本作「仞」。
　　#4 ：「劫」之俗体。下同。
　　#5闻：底本作「阎」。当为形讹。
　　#6得：原作「德」，据辑要改。
　　太上中道妙法莲华经
　　经名：太上中道妙法莲华经。简称《法华经》。撰人不详，约出於南北朝末或隋唐之际。十卷。底本出处：《万历续道藏》。参校本：《道藏辑要》氐集所收刻本（简称辑要）
　　太上中道妙法莲华经卷之九
　　谕达真空品第十六
　　尔时，元始天尊溥会诸天仙众，於七宝林中演诸妙法。时有救苦真人，前进稽首，上告天尊曰：臣识性愚蒙，幸亲仙从，窃聆妙理，豁开颛襟。敢问南阎浮提众生，苦乐不均，其诸富贵贫贱、寿夭之端。幸望天慈，特垂开悟。
　　天尊言曰：善#1哉，善哉。真人能比善谕，当为宣说。是诸众生生处劳佚，福业报对，有作善者，有不作善者；或处富贵寿福善域，或处贫贱。或恶因遥，若香若臭，无以平等。譬如日月，光照无偏，如诸天仙众遍知一切，智惠光明。众生於六趣之中受生，如其信解经典，得闻正法，而转天仙，智惠而无增减；如其福聚，得睹无上三尊。惟诸众生坛性何异？譬如一等涎坛而为器用，或以盛珍宝，或以盛污触，各随所受好恶，种种异用，施设不同。此为一乘或二乘，次及三乘。若有众生能奉三乘，皈依真道，种种信解，当得尸解之道，次为大仙。是故我今重为谕议。何故众生好恶差殊？众生有见日月星宿，有不见日月星宿等者，此理云何？配诸众生处世，类以生育，不识正真。先有恶行，今始病生，则有四种，所谓风、黄、痰、癊；反成时殃，至於夭折年命。我今慈愍众生，兴起方便为说此经。若有众生能以勇猛，精进受持，不生退堕，是谓良药，疗除诸病；於中究义，渐跻正道，似毓除障，内外远近洞然彻视。我昔受度，致尔悟玄，方自得眼能明，始达妙法，识无空法，令已无胜。我者其义，不比六通，天眼天耳，自知他心，忆念众生，善证智惠。我今能究玄妙，道济庶物，蠢动微芒悉皆覆庇。观诸众生殊无一知，以暗作明，以明作暗，性耽娇怠，心无智惠，善少恶多一如座内，何以聪明？远色不见，近声不闻。众生善心、恶心，立行那边，其道伊迩，行而不至；其莫昭着，视而不明。以何方便救度众生？众生若欲解悟，当黜声色，去其染着，坐於空山，思念精微，离诸疑网，当得神通。为其拥护，即得出家披戴，朝拜三尊，於此道中能思先行。以此因故，一切功德可以证知；随所思念，上乘微理即得究竟；至其道枢，诸仙伉列。其有众生少智少惠，有类生盲，不见善果，惟作恶业，未知至意，烦恼迷昧，行因罕积，行业为缘，失其寿善富贵，报以夭恶贫贱。如是众生，皆如流转中住，不离樊笼，难超妙道。
　　於是救苦真人闻如是言，心生悯恻，恐诸众生永沉恶趣，再白天尊言：臣今愿为救度，使出轮回。
　　是时，天尊隐几扬言曰：善哉，善哉。子今能如是愿。父母怜之赤子也，施其抚育，行其济度，救护众生，以言经名为法华，遍满虚空，普资仙导，接引迷惑得出三界，得睹上仙。或有众生先世善少恶多，不别清浄正真，惟溺贪嗔爱欲，致以风黄痰癊、横#2暴寒，子以此经随方疗治，即当随瘥，渐得解脱，偕其至真。有明常达，无明则灭。若住善中，如生得眼，能明艳色，得之玄元，摆脱六尘，永灭三途，遂出三界，不溺轮回。於三乘义中当得玄理，身有光明，随方所欲，名为妙道。
　　尔时，天尊重宣此义，而作颂曰：
　　日月二光照，平等映无徧，譬如一惠星，光明如日月。涎填为器用，任意各所盛，珍宝并污浄，轻重各差殊。善恶随所有，报对诸苦乐，若有各诸法，是名坐变志。如有生盲者，不见日月星，复作如是言，无有诸色类。既得於良药，烦消知色味，如是等四种，和合而疗治。至以生盲者，日逐光明已，无智受苦道，是以痴世中。如是通一切，无上真人知，能奉道师者，出离三界已。真人以心愍，念尔有是智，或探仓舍中，声色难闻彼。如是各远居，他人如汝所，若善若恶心，汝不能知彼。欲向其灵含，不步不能往，汝若念彼时，当得神通已。受若谓空闲，思微并浄志，若以入空寂，真人当度世。六度行清浄，空寂即无趣，众善悉皆修，诸山无别故。别法各空寂，四种凡诸行，教化诸众行，天人#3亦赞说。诸法皆平等，一切生道智，平等当自是，道法天流值。
　　太上中道妙法莲华经卷之九竟
　　#1「善」：底本作「义」。形讹。
　　#2「」：同「虐」。
　　#3人：底本作「入」，形误。从参校本改。
　　太上中道妙法莲华经卷之十
　　广究灾祥品第十七
　　尔时，元始天尊在七宝林中，演说诸大妙法。时有太极真人、太玄真人、普法真人、太乙真人、定光真人、妙光真人、宝积真人、普德真人、妙行真人、玄一真人、惠命真人、救苦真人、溥度真人、普平真人、溥济真人、自在真人、普观真人、溥心真人、太虚真人、太力真人、东方提头赖咤天王、南方毗留勒叉天王、西方毗楼博叉天王、北方毗沙门天王、转轮圣王、四海龙王、须弥山王、诸天神王、大风神王、大火神王、大上神王、大云神王、大雷神王、大电神王、大力神王、大月神王、大星神王、小星神王、小日神王、小月神王、飞天神王、宫殿神王、观庙神王、社稷神王、各与眷属无鞅数众，悉皆来集。稽首朝礼，上白天尊曰：臣等昔观天地、一切世界、日月星宿、山川岩洞、金壁土石，并皆混合，廓明幽默；时和岁丰，国安民富，受生快乐，苦病不兴。观今俗浇民病，多受贫穷夭折；父子男女不忠不孝，不义不仁；常遭饥馑，病难每加。古今异殊，未能晓悟。敢仗慈尊广为宣说，开谕愚#1迷。於是罗网，牧猎禽兽，杀害众生；悭吝财货，不能施惠；轻疏父母，重惜妻子；无有礼义，淫欲迷惑；心怀嫉妬，意起异端。既有奉於尊经，晨昏不思读诵，漏澜损失普轴。不闻天尊睿号，善因岂有？福禄何生？此等众生，终日竟夜，真司纪录，每遇六斋十直、三元五腊、三会之辰，检刮功过，紏其善恶，累积愆尤。今受报应，罪恶盈贯，况溺苦海，漂浪爱河。岂独己身受殃受苦，连逮九玄，累及七祖，幽司考较，编入酆都，万劫受苦，无有出期。
　　是时，诸大真人闻如是言，悉皆惊怖。惟愿大慈，特垂救度。
　　是时，天尊告曰：我今为汝说此妙经，济度众生。子宜谛聪，传教世间，流通读诵。尘凡若有善信，学道修行，持诵经典，须当肃严衣冠，不得裸露。若心生别端，意不清净，有诸轻慢，风吹直入倒悬地狱，罪苦转加，无岂可免。如能念道思真，或一声二声，尚消苦厄。若能善写三十六部尊经，布於世间，普劝有缘士庶善信，诵持是经，获福无量。有能自行善行，建立观宇，布设桥梁，散施谷布、财宝衣物，损己#2益他，恤孤爱寡，心持十戒、二十四戒，此乃积功累德，祈福方来，非今世人。如是众生，恣兴妖伪，心生杀害，偏信邪法，嗜酒淫佚，靡辨亲疏，悭贪嫉妬；苟利窥图，不行布施，共相争夺，不济贫苦；作诸非法，广造恶业，不持戒行。此等众生，心遭天谴，诸恶神鬼专逐其人，当令寿命短促，流于贫贱，五不具足。
　　於是，天尊敕诸真人：护持是人，去住通达，无有障难。是其国王、后妃、太子、宰辅大臣、万民兆庶，皆天#3欢喜，昼夜安乐。若能持心斋戒、沐浴五体、转诵此法华经者，百病消除，千灾珍散。若或心生懈息，轻笑诽谤，恶言妄语，不信经法，斯人获无量罪报，堕无间地狱。若敬信诸经典者，获无量福报，得生人间天上，受诸快乐。
　　尔时，天尊复作前义，而说偈曰：
　　吾今说妙偈，妙偈皆真实，一切诸众生，宜当皆信受。若有不信经，将堕三恶道。如是诸天真，安有不归道，今见魔降伏，稽首来迎请。我演此偈言，妙法正经典，皈衣敬信人，福惠常增厚。
　　尔时，天尊谕诸真人曰：汝等可於阎浮国内、震旦国中，五百年后，遣汝行化。是时世中人民无善，惟行杀害；壮年头白，性同畜类；男女短小，身长尺余；不种五谷，惟食草子，起处悉於草下。九月九日，上天降灾，山摧石击，四海自然枯竭；一切众生递相杀食；大施融变，草木花为锋刃，冲着即死；骨山血池，狼籍臭秽，不堪附近。次有热风神王、冷风神王、并诸小风神王吹其死尸，聚成山岳。或一年至于十年，复遭年风大王吹其诸恶，散如微尘，平如手掌；更兴大水，高八十尺，犹如热汤不可附觞。或经五年十年，其水推出诸秽，恶消泥漫，大水悉成乎地，小水即成溪谷，水泡散生树木之上。经得小千世界，还生坚硬，处上处下，诸余亦尔。吾当先遣金翘鸟下地辽绕，择其善恶男女：或有善根厚重，持此法华者，当与度之，免斯苦厄；其有不修斋戒，性耽淫欲，杀盗悭贪，绮言妄语，恶口两舌，轻诳愚痴，背亲向疏，诽谤圣真，不敬经典，罪业积深，获无量苦报，死入酆都无间地岳，万劫受苦，冥冥长夜无有出期。若有善信男女、道俗儒流，能谈歌颂赞洞文，琴瑟笙箫、筝笛鼓钹、香花妙果供养三宝、真仙圣众者，得获无量福报。是时，西瞿耶尼当有此乐，种种乐音，昼夜六时，有异兽灵禽、风云树木，悉皆供养，曲音雅严。北郁单越一切众生，思咏正法，衣食自然，随其快乐，一旦命终，离诸苦恼。东弗于逮众生，修真善法，所居庙宇华堂，乐音自然。
　　天尊再告众真曰：吾今界谕，有诸逐人神鬼，各宜内外思省。乃有优仙楼比罹鬼、遭失火鬼、天神地神鬼、山神树神鬼、五道大力鬼，百怪精邪鬼、吸人气血鬼、食精啖脑鬼、摄人魂魄鬼、诈人饮食鬼、入人耳目鬼、入人口鼻鬼、啖人肝心鬼、入人五脏鬼、入人十指#4鬼、入人三田鬼、入人七窍鬼、百日伏尸鬼、瘟疫疠鬼、头疫肚痛鬼、天瘟地瘟鬼、五色心舌鬼、南辰壮斗鬼，如是天下十方一切诸鬼，悉皆杀害其人。若请善信男女，能持此法华经者，灭除众鬼、恶魔邪魅，末劫生世之人，超于大罗天宫，乃有一切神王拥护是人，不令中夭横死；诸余恶鬼，悉皆消灭，见世安乐，寝无恶梦，公私遂意，万愿从心，如上因缘功德道备。南阎浮提众生，智性慵鄙，背正向邪，固负圣贤；评量教典，损他益己#5；谄妄悭贪，杀害邪淫，嫉妬良善，悖逆尊亲。积罪弥天，盈恶苦地，妄失修行，自形劳苦。其或岁丰时歉，受贱不常，天道察观，鬼魔降祸。有能恭敬真像，崇奉教言，布施出家，造井济度群情，行诸十善，获福无涯。况其一切众生，皆得受性安居，各随善恶浅探，所报福业不等。吾今示谕，汝宜谛听受持，勿示非人。
　　是时，诸大真人及诸天仙圣神王等众，闻此教言，皆大欢喜，信受奉行。稽首道前，奉辞而退。
　　太上中道妙法莲华经卷之十竟
　　#1愚：原误作「遇」，据辑要改。
　　#2己：底本作「已」，形误。
　　#3天：疑作「大」。
　　#4指：原作「脂」，据辑要改。
　　#5己：底本作「巳」，形误。
　　
