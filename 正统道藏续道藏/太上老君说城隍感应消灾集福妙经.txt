太上老君说城隍感应消灾集福妙经
　　经名：太上老君说城隍感应消灾集福妙经。撰人不详，出於明初。假托太上老君说礼拜城隍消灾之法。一卷。底本出处：《万历绩道藏》。
　　太上老君说城隍感应消灾集福妙经
　　开经偈
　　稽首皈衣城隍尊，威灵烜赫镇乾坤。护国安邦扶社稷，降施甘泽救生民。
　　统辖大兵巡世界，赏善罚恶日同明。正直公忠判生死，祸淫福善阐威灵。
　　虔心钦奉消灾障，家道平康国土清。真经开演我今诵，愿赐恩光普降临。
　　尔时，太上老君道德天尊，昔在大罗天上七宝宫内，大集诸天诸地、日月星宿、三界官属，弘演无上至真玄元大道。於是奇花灿烂，琼香馥郁。时有真人，名曰广惠，执简长跪，上白天尊曰：臣观见世间一切众生，受诸苦恼，伏望天慈怜悯开宥。
　　天尊乃抚几而言：此等众生，造诸恶业，沉轮苦海，奸贪恣纵，任意所为，不孝不忠，不仁不义，不恭三宝，不礼神明，小斗大秤，秽践五谷，怨天怨地，恨雨恨风，毁谤正道，恶口伤人，邪淫奸盗，杀害生灵，致遭罪咎，永失人身。真人重告天尊曰：世间众生，受此厄难，何缘得度？
　　天尊曰：善哉善哉。下方生人，皆由城隍申奏，定数不差。世间若有善信男女，转诵此经三五十遍，以至百千万遍，即得消除罪业，安享太平。
　　老君曰：其神天地储精，山川钟秀，威灵显赫，圣道高明，无党无偏，公忠正直，有求必应，如影随形，代天理物，剪恶除凶，护国保邦，功施社稷，溥降甘泽，普救生民，统辖十八真司，主管百万神将，积功累行，位正城隍，权掌天下，威镇万邦。真人闻说，稽首顶礼。
　　天下都城隍威灵
　　天下十三布政城隍之神
　　天下各府州县城隍之神
　　两廊一十八司曹案官班圣众
　　主管天下人生死案判官
　　主管长生注命案判官
　　主管病症疾疫案判官
　　主管福禄延寿案判官
　　主管注生子孙案判官
　　主管立应见报案判官
　　主管看经修功德案判官
　　主管斋戒杀生案判官
　　主管勾押推勘案判官
　　主管磨看陈词案判官
　　主管风雨龙王案判官
　　主管追取遣送案判官
　　主管胎卵湿化案判官
　　主管恶鬼穷魂案判官
　　主管善恶报应案判官
　　主管亿劫魍魉饥鬼案判官
　　主管山林分野案判官
　　主管六房曹吏案判官
　　左右金甲侍卫大神
　　前拥后从神武将军
　　执旛金童散花玉女
　　隍同一切神兵将吏
　　是时，城隍哀悯世间一切众生，或有年灾月厄，命运赛滞，天罗地网，鳏寡孤独，瘟灾疫疠，疮肿疥癞，官非口舌，克乏后嗣，刀兵水火，盗贼生产，一切厄难，若诵此经，吾当速遣行瘟使者、收瘟圣众，即除罪簿，永灭恶根。於是真人再告天尊曰：世间若有善男子、善女人，广济阴功，行诸方便，施财周急，爱老怜贫，钦此三宝，孝养父母，忠於君王，惜爱衣食，和同六亲，不作非为，持斋奉道，善籍标名，丹台注善，增延福寿，世代荣昌，子嗣绵永，世世不绝。
　　天尊曰：城隍尊神，威权实重，显化无边，祷雨则甘霖苏槁，禾稼成熟，祈睛则化阴成阳，应时朗霁。若有善男子、善女人，一心专志，念道思真，但於三元八节，诸神圣诞，朔望之期，本命良辰，持斋诵经，作种种功德，即得见世安乐，增长福田，门昌族贵，光显安荣，官阶进崇高之职，商贾增阜盛之财，舟航无波浪之惊，陆程有妥安之美。凡在尘壤，悉归统制。於是天尊而说偈曰：
　　大哉城隍，实天生德。虹流华渚，山岳降灵。
　　承天禀命，统制万邦。主判生死，报应分明。
　　赏善罚恶，不爽毫分。明同日月，德并乾坤。
　　皇都肃靖，奸宄不生。救灾拔难，佑国康民。
　　大都乾地，庙貌尊严。国崇杞典，礼仪精里。
　　天下钦敬，率土归心。御灾捍患，永镇八方。
　　香膏绵永，亿万斯春。
　　天尊说是偈已，惟见龙舆鹤驾，迎归碧落之天，万圣千真，各返云霄之内。
　　城隍上圣，顿首拜辞，留此真经，下传世间，流通读诵。若遵经旨，受福无穷。
　　诸神欢悦，信受奉行。
　　太上老君说城隍感应消灾集福妙经竟
　　都城隍真诰
　　社稷古公，天下正神，铨福国显忠之行，禀赏善罚恶之仁。都邑之主，诸郡侍从，所隶十三布政，案判一十八司。庙社万年，恩扶亿劫，设作福作威之柄，造注生注死之权。运神力以护郢川，遇阴兵而驱夷寇，至灵至圣，乃正乃公。护国保宁佑圣王威灵公感应尊神。
　　
