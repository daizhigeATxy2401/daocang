太上元阳上帝无始天尊说火车王灵官真经
　　经名：太上元阳上帝无始天尊说火车王灵官真经。撰人不详。一卷。底本出处：明《万历续道藏》。
　　太上元阳上帝无始天尊说火车王灵官真经
　　尔时，无始天尊、昔在浮黎天中，集诸天仙无鞅数众，说无上至真妙法，广演道德玄微敷歇妙道，展板灵文，观见下界众生，俱被六天魔鬼，九丑妖精侵害，生人广遭涂炭，死亡胜多，鬼怪侵凌，或被水火，劫贼刀兵，诸般若厄，致使种种不一。尔诸大众，各序分班，谛听决言。吾昔开辟天地之初，阴阳难分，乾坤来立。吾乃分判清浊，置立乾坤，始分阴阳两仪，四像八卦，五行，山河社稷，安定星辰日月，东西南北，四维上下，周天分野方定，天下立有君臣，伏羲、神农、轩辕、黄帝，食草为药，百谷养民，才分男女。尧舜以来，有文武治世，以此人民淳善，化释化儒，生人生仙，得受安乐。今时，下民不敬三光，欺负神理，十恶忤逆，不忠不仁，不慈不善，不义不孝，毁伤物命，杀害众生，福尽寿终，当受斯苦。时天仙、地仙、神仙，出班奏曰：下界世民，受事苦楚，作诸方便，如何救度，伏望天尊大慈敷扬，金口大开，利济度，设法要。是时咸使闻知，是时拱听法言。汝诸众仙闻告所说，要得下方妖魔免诸苦楚，除非豁落火车王灵官，此神赤心忠良，不顺妖邪，方断魔鬼。诸仙奏曰：未闻此神修何德行，位居雷府，有大威力，愿闻此悯。
　　天尊言：此神是南斗，禹星火之首，燮火万里，掷千重火车，豁落飞走乾坤，功莫大焉。
　　玉帝勑召：鞭龙行雨，奉命布泽，龙抽筋，缠缚身腰，以此勇猛赐湘潭立庙，镇方境域供祭。如在唐朝，萨公忽游庙祠，乃以雷火焚祠。其神奏帝勅，赐金鞭，随公察过，一十二年，真人道贯先天法显，龙兴西河，功满位立，登天神於水中，部领副将出现河中，投礼师真，改恶从善，随侍护教，对师盟天，发誓立愿忠心，滴血分明，愿随护侍，誓当辅助帝君护国安邦，奏封为先天御前雷霆猛吏三五火车紏罚铁面无私豁落雷公职任先天剪除凶恶，专治不忠不孝，违背君亲师友诸事。掌管得此，神将下世救度，誓断妖魔，扫邪皈正，方得清盒。众仙告曰：如何得此神将，下世救度，免诸苦楚，人民安泰，国土清平。是时，天尊即命金童持符径往先天所召之，将灵官闻召，同师部领三千银牙将，百万夜叉兵，随即朝天尊，长跪道前，奏曰：吾为豁落位镇先天，蒙召何缘？吾今勑汝下方，收除魔鬼，救度众生。灵官奏於天颜，吾师萨公真人，誓重如山，亦同下界，救拔世人。
　　天尊言：汝当下界，普济幽冥。真人、天将，再拜奉勑而宣秘咒誓章。九天猛吏神，威镇九天庭。出入三界外，忠臣助帝君。勇身金甲现，怒容收火精。红袍如电闪，绿靴匝地行。龙索雷火带，风云绕定身。统豁诸帅将，大力夜叉神。左右承天命，吾奉紫微君。玉帝赐吾旨，金鞭手内擎。火车如风转，一转万里程。专寻忤逆事，金鞭立现形。遣吾上天界，朝奏玉皇尊。遣吾入水府，四海波涛番。遣吾到阳间，立便救众生。遣吾入地府，直至阴境宫。遣吾命帅将，帅将即通灵。遣吾救病者，病者即安宁。遣吾捉鬼者，摧破诸鬼营。遣吾捉妖怪，穿山破石寻。遣吾救大旱，一时雷雨倾。遣吾祈雨者，雨霖霖。遣吾止风雨，风雨即时停。遣吾要晴者，天地即时晴。遣吾焚怪庙，怪庙化微尘。遣吾摧生者，胎孕顺转轮。遣吾煞伐者，啖怒动坛庭。遣吾要雷者，雷鼓响惊人。遣吾起风云，风雨即便兴。遣吾紏真官，金鞭立面陈。遣吾起土者，土皇心胆惊。遣吾治瘟者，瘟司即便行。遣吾奏帝者，玉帝准吾言。与吾同终始，便为玉帝臣。共汝发誓愿，誓愿救众生。汝若有犯者，金刀碎斩形。永受毒刑险，无复睹光明。汝若自负誓，万劫失人身。我若自负誓，永世配魔群。汝若奉吾者，吾神侧耳听。懃心奉吾者，吾当速现形。不是呼吾号，决不赴坛庭。若是呼吾号，平地现真形。壬癸吾降日，受持当要勤。净茶枣汤献，桃木香上焚。吾在左右现，安心不得惊。共汝发誓愿，誓愿救众生。与汝功满日，同汝入先天。急急如元阳上帝律令。
　　萨公誓咒曰
　　西河萨守坚，掌握九天权。叱咤丰隆君，策役岳渎泉。五行任颠倒，揭开坤与乾。三华朝顶上，七炁灌灵根。呼雷吸雷霆，仰汝俯祇灵。万物补吾身，一炁曰先天。普断妖魔精，杀伐诸鬼营。王帅猛麒麟，返望归玄真。吾奏金阙庭，命汝点雷霆。吾押汝姓名，到即随召临。命汝逞威灵，五岳俱摧倾。命汝诛妖精，鬼魅母过形。命汝紏真官，金鞭驾火轮。命汝救众生，民物以安宁。命汝救生产，胎孕母子分。命汝督天丁，旌旗族中军。命汝召吏兵，分营左右屯。命汝附生童，报应直分明。命汝收威声，拱手立坛庭。吾不负汝誓，汝当速现形。汝不负吾誓，吾当劳汝能。吾若负汝盟，永堕北罗城。长夜风力冷，万劫失人身。汝若负吾盟，霹雳碎分形。真性配魔群，劫劫堕幽冥。汝遵吾盟誓，积功升天庭。灵官遵师咒，直人曾有令。立法以度人，滴血以为誓。普救诸皇民，强邪并颂崇。疾速灭其形，早晚持吾号。凭誓现真形，不是呼吾号。决不赴汝名，吾不助玄教。其受天威形，急急如律令。
　　萨公又誓咒
　　西河萨守坚，本位立先天。唐朝方得道，道法阐兴隆。降伏诸妖魔，鬼怪灭其形。城隍并社令，五岳四渎者。叩齿总伏降，若有不伏者。飞文奏上清，太极降下降。吾在先天行，王帅猛吏将。金鞭驾火轮，指天天为誓。指地地为盟，印令吾手掌。降伏诸魔精，敢有逆吾者。碎斩化为尘，若有顺吾者。吾当奏帝君，急急如律令。
　　师帅奉礼咒毕，辞往下方，收摄群魔，断除邪鬼，判分人道，冤业消散，愿炁和平，天德以清，地德以宁。时逢道恭，六合同仁，九炁均平，除邪辅正，国土丰盈，兆民歌唱，普天兴隆，帝基攸久，边域不争。收摄已尽，俱赴天阙朝睹尊颜，伏旨礼谢。
　　天尊言：汝乃师帅功大有劳，民得安主，冤魔消释。众仙长跪，面礼白言：既汝师帅收摄，下界群魔俱已清净，功莫大焉，人天利益，得观光明，伏望天慈宣说宝诰，赞咏其师，敷扬天将，已旌凡世。
　　天尊即说宝章，而作颂曰。
　　萨君宝诰
　　志心皈命，派流西地，迹显隆兴。施财合药济群生，积行累功修至道。授铁师之教旨，掌王府之雷书。身披百衲伏魔衣，手执五明降鬼扇，代天宣化咒枣书符。连风雷於咫尺之间，剪妖魔於斗罡之下。道参太极，位刊先天。松筠野鹤，任纵横遐迩，孤云常自在。方方阐教为万法之宗师，处处开坛作后人之模范。都天宗祖一元无上萨公真君。
　　王灵官宝诰
　　志心皈命先生主将，一炁神君都天紏罚大灵官，三界无私猛吏将，金睛#1朱发，号三五火车雷公，凤嘴银牙，统百万貔貅神将，飞胜云雾，号令雷霆，降雨开晴，驱邪治病，观错过。於一十二年，授命玉帝，积功勋於百千万种誓。佐祖师，至刚至勇，济死济生，方方阐教，处处开坛，豁落猛吏三五火车大灵官王天君。
　　启请誓咒
　　仰启碧云大教主，一元无上萨仙爷。先天雷部大尚书，亲授铁师传妙旨。
　　手执五明降鬼扇，身披百衲伏魔衣。常将铁鑵食加持，普济含灵皆得度。
　　咒枣书符皆有应，代天宣化总无私。云游天下至龙兴，铁面将军潭底现。
　　一十二年观过错，百千万种积功勋。妄把誓盟朝上帝，普令三界悉皈依。
　　治病回生如返掌，开光附体阐威灵。我今启请望来临，伏望师恩加拥护。
　　灵官启请咒
　　仰启神威豁落将，都天紏罚大灵官。火车三五大雷公，受命三天降鬼祟。
　　手执金鞭寻世界，身披金甲显威灵。绿靴风带护身形，双目火睛耀天地。
　　顷刻三天朝三帝，须臾九地救生民。银牙凤嘴将三千，虎首貔貅兵百万。
　　走火行风前后卫，穿山破石捉妖精。祈晴祷雨济世间，附体圆光通事意。
　　治病驱邪如电闪，收瘟摄毒伏群魔。飞腾云雾遍虚空，号令雷霆轰霹雳。
　　三界大魔皆拱首，十方外道悉皈依。我今启请望来临，大赐雷威加拥护。
　　急启请咒
　　手执金鞭驾火轮，腰缠龙索怒双睛。黄巾朱发连环甲，风带蓝袍列护身。何劳妙手图吾像，但愿君心合我心。指挥五雷传号令，妖邪鬼魅化微尘。我今启请望来临，大赐雷威加拥护。天尊言誓章已毕，如斯经咒。此经尊重，莫可难言。上消天灾，下禳地祸，保镇帝王，护国安民，驱瘟灭祟，殄除火精，官司消散，私事和平。此经能离恶兽，消散灾迍。能灭恶人，利益众生。所求遂意，所愿者成家。有此经，宅舍光明。佩带此经，护卫身形，消除厄难，保命延生。看诵此经，祸去福临。日诵此经，保佑安志宁。夜诵此经，梦魅不侵。心诵此经，口舌不生。常诵此经，保命延龄。时诵此经，诸灾不侵。国诵此经，边域不争。主诵此经，隆昌保宁。诵之千遍，身有光荣。诵之万遍，升腾紫云。抄写施人，福禄增荣。印施千本，家眷昌隆。散施十方，善福加增。广劝世人，阴隙无穷。即得南斗，上生北斗书名注上生籍，勾落死名。祖宗生化，地狱无门。凡在顶礼，随感通灵。一切有叩，无愿不成。若遵经旨，福自来臻。此经难遇，遇者缘人。说经将毕，龙鹤来迎。是时，大众闻说此经，皆大欢喜，信受奉行。
　　天尊还於玉京，真人帅将拜谢而退，稽首皈依无极大道，志心礼谢无上至真三宝。
　　真人复赞咒曰
　　派流西蜀，哲向在合药。救济生灵，咒枣书符。代天宣化，云游天下。立法度人，救苦宗师。一元无上，西河救苦。萨公真人，孤云野鹤。野鹤孤云。
　　孤云野鹤任纵横，野鹤孤云常自在，一心皈命持诵奉行。
　　太上元阳上帝无始天专说火车王灵官真经
　　#1『睛』原作『晴』，据上下文义改。
　　
