高上玉宸忧乐章
　　经名：高上玉宸忧乐章。撰人不详，约出於南北期或隋唐。内载曲素忧乐慧辞，又见於《上清诸真章颂》。底本出处：《万历续道藏》。
　　高上玉宸忧乐章
　　结我自然气，凝化紫凤城。高台超九岭#1，嶒成飞琼。焕落重虚上，曲折洞八清。紫盖曜云宫，流晖翳五灵#2。四达无穷野，八气回圆明。扶摇运太空，七景转天经。运来若无相，时去随化倾。九围#3交度内，二象互相征。帝一固中元，四纲不颓灵。南采飞皇宝，北列广寒庭。玄房交真会，虚歌自然生。五帝命灵幡，魔旗征万精。魔从空中啸，道世乐未央。故兴#4曲素辞，庆神欣太平。相与契何许，万劫为一龄。回转九万〔劫〕#5，同游紫凤軿。
　　空生紫凤台，琼阙参太微。灵风洞八会，北牖阊阖开。上有啸歌儿，常唱运丧衰。朝则乘景游，暮则附景归。二景齐一体，常恐失景晖。九炁不常居，天地有倾危。大劫终一椿，百六乘运回。洪泉涌九岭，大乌翔天垂。万蠢飘长流，顾山不得依。号泣无崖际，能不伤人怀。贤圣〔勤〕诵经，故得乘景飞。至时相奉迎，同会九天扉。数尽金马辰，万疠交横驰。不见觉仙人，但能哭尸悲。嗟此愚夫质，持命痛可哀。
　　散忧九玄台，聚乐偕太空。携契十天真，笑命东海童。四达八会气，玄运阆台风。目朗西华馆，意合广寒宫。婆娑紫凤下，萧条九岭峰。流盻无穷野，仰观劫刃中。清歌宫商和，忧乐自相从。二趣谐一契，理背反还同。相与乐未央，持始复持终。酣饮玉池醴，仰饮飞华皇。灵瓜自河宴，味若日月光。七曜流芳晖，斯乐岂可忘。大劫有终运，运交二象倾。龙门断天河，三五反相征。赤镇据东井，华盖伏晨星。玄昏晖八荒，秽气翳天精。三官相操促，五岳不固灵。万疠交横驰，北帝勇魔兵。八纲罗天外，圣主乃能清。是结自然气，崚嶒九重城。高观愍万兆，忧乐从是生。玄歌散神衿，蒙欢反涕零。哀此顽夫辈，吝财贪色荣。欣欣待命至，不顾祸自婴。贤智逆方来，晨夜勤诵经。礼空念玄虚，以度不穷龄。若能寻道源，八节奏玉名。将兔九曜灾，令尔见太平。
　　琼凤郁晨织，紫台曜玉林。流光拂重玄，嵯峨陵九阴。紫景散朱霞，飞烟互相寻。七宝振琼条，灵兽骋云岭。万仙乘空咏，神仙扬妙音。上有高晨师，拱静啸与吟。八会自然容，虚降皆兰金。琼嚼弥劫旦，玉浆散冲心。明珠唱灵歌，法容和清琴。玉章至道宗，忧乐解人袊。释我无终龄，良娱乐何深。自然高仙韵，安能同此钦。朝戏东华宫，夕游西华堂。取乐二华馆，不与乐相逢。但闻玄歌子，悲声伤天童。哀响流寒庭，抚悼世运穷。天马踊九河，乌母乘飞龙。玄津无桥梁，二气隔不通。登我崚嶒台，仰观九难中。秽气弥三灵，万兆负灾衡。八域无遗民，大小山岳崩。念此不知学，闻经若痴聋。相与任运生，鲦欻得命终。哀灾何期酷，念子伤我胸。
　　紫凤乘空发，崚嶒九玄嵎。气结则影见，气散则神无。飘飘有无际，天乐适我娱。安同八会唱，齐我高仙俦。携契十天真，宴我九凤躯。上登玉京阙，下戏阆风州。羽骑迅琼轮，紫烟空相扶。极朝复待旦，偕#6乐无终休。流盻任运迁，亿椿始一周。欢我自然衿，散我怀世忧。自无玄灵宝，谁能同此游。哀哉空洞内，兴#7乐复发忧。朝发束蒙岭，夕观西陇丘。不见九灵母，北真道相游。辽问大象度，二气忽云周。九龙运东井，天马发西隅。北帝放天兵，五岳玄相符。万魔已束带，五行早相谋。兵灾罗天布，万兆已被拘。上下皆受会，荡除无稽留。哀此五难中，运至无亲疏。高登八会宫，结我冥中俦。历观至学者，福地以相扶。弃家寻我道，克得度尔躯。勤心修至经，道成当〔相〕#8须。逍遥观凤台，岂不乐哉游。
　　大乐会中元，中元聚乐庭。上有八会气，婆娑紫凤生。金条附玉根，七宝结华铃。龙超极峰岭，凤啸骇〔万〕#9程。不见离游宾，但闻凤云生。宫商自相和，音响自然成。玄歌唱妙曲，忧乐结成经。吾我自相求，谁知真人灵。锦云带夜月，紫耀翳飞琼。三晨动太晖，七无焕五星。灵幡有威光，流烟霭紫清。自谓西华妙，未若紫凤城。上有解衿人，一面欢万龄。偕乐无终劫，因觉天地倾。灵运自有已，数终自由玄。去来顺运回，何为忧自缠。散忧八荒外，大象不圭真。逍遥欢乐庭，谁与忧为亲。五难是常会，所伤自有人。宫商虽不和，大归理自均。故兴#10忧乐曲，以度觉道身。苦行研灵文，妙义自然鲜。但佩曲素章，克入无忧津。乘空登凤台，高观承唐年。此乐将何乐，知忧在何闻。
　　高上玉晨忧乐之章，空生凤台之〔上〕#11，灵文明於五方，金音逸朗於十天，玉京九曲#12上真，皆铸金为简，紫笔书文，齐声合唱玄歌忧乐之曲也。其辞深赜，妙趣洞渊，自非高上之俦，莫有能究其篇者。〔有〕#13金名东华，玉字凤阙，乃得见此文尔。得佩凤炁玄丘真书命魔灵幡，诵忧乐之章，则五帝卫真，天魔敬护，保举上仙，得奉迎圣君於上清宫，游於凤台之堂也。
　　凡受此文，每以本命、太岁、八节之日，及每月五日、十五日、二十五日，沐浴清斋入室，先东向诵青帝章二首毕，再礼朝玉真，转南向诵赤章毕，再礼朝玉真，转西向诵白帝章毕，再礼朝玉真，转北向诵黑帝章毕，再礼朝玉真，向太岁诵黄帝章毕，再礼朝玉真。五方都毕，还北向九拜，朝玉晨君，仰咽炁九过止。如此五施五帝幡於室五方。出《上清高上玉晨凤台曲素上经》。
　　高上玉宸忧乐章竟
　　#1『岭』字原本作『领』，据《曲素经》改。
　　#2『灵』字原本作『霞』，据《曲素经》改。
　　#3『九围』原作『九来』，据《曲素经》改。
　　#4#5#6『兴』字原本误作『与』，据《曲素经》改。
　　#7『劫』字据《曲素经》补。
　　#8『偕』字原误作『阶』，据《曲素经》改。
　　#9『相』字据《曲素经》补。
　　#10『万』字据《曲素经》补。
　　#11『上』字据《曲素经》补。
　　#12『曲』字原作『章』，据《曲素经》改。
　　#13『有』字据《曲素经》补。
　　
