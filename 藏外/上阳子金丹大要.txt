上阳子金丹大要·陈致虚上阳子金丹大要·陈致虚
自序
　　上阳子曰：金丹之道，黄帝修之而登云天，老君修之是为道祖，窠由高蹈，？铿长年，尔来迄今，历数何限。求于册者，当以《阴符》、《道德》为祖，《金碧》、《参同》次之。自河上公五传而至伯阳真人；祖天师得伯阳之旨丹成道，备降魔流，教仙翁济幽，旌阳斩蛟，是皆逢时，匡世救劫，斯乃真仙之余事耳。华阳、玄甫、云房、洞宾授受以来，深山妙窟，代不乏人。其间道成而隐，但为身谋，不肯遗名于世间者，岂胜道哉？复有传世存道，序传诗歌，或隐或显，宁具知乎？至于功高德重，尊居帝境，宰制劫运者，又难备知？燕相海蟾，受于纯阳而得紫阳以传；杏林、紫贤、泥丸、海琼接踵者多；我重阳翁受于纯阳而得丹阳，全真教立，长春、长真、长生、玉阳、广宁、清净诸老仙辈，枝分接济，丹经妙诀散满人间。唯紫阳《悟真篇》颇详，又得无名子诸公引而明之。我黄房公得于丹阳，乃授太虚，以传紫琼，我、缘督子得于紫琼。缘都子间气聪明，博物精通，挹尽群书，或注或释，总三教为一家，作《仙佛同源》、《金丹难问》等书，到此而丹经大备其意。悯怜修道之人，率多旁门，以伪乱真，故于卷中指出先天一气独是。谓若水银、朱砂、黑汞、白金、火候、抽添、安炉、立鼎，名之则是，用之则非。

　　《阴符经》云：天性人也，人心机也。又云：天地，万物之盗；万物，人之盗；人，万物之盗。又云：人知其神而神，不知不神而所以神也。《道德经》云有无妙窍、玄牝神器，至有上善若水，不敢为天下先者，皆至言也。又如列子御风，庄周鹏运，虽皆寓言，却有深意。《金碧经》、《参同契》分明指出，金汞、火候、弦气、爻符，借易为准，其妙在于欲作服食仙，宜以同类者，取象于月，以验采铅，后之所述，无以易此。仙圣用心，普接未来，惟只先天真一之气而已。

　　致虚夙荷祖宗积善，天地畀矜，游浪人间，年且四十，伏蒙我师授以正道。厥后复以青城老师亲传先天一气、坎月离日金丹之旨，抽添运用火候之秘，悉授无隐。粤从敬受以来，日夕兢惶，恐辜盟誓，且负所望，尽将从前浅闻陋学，烦恼业识，尽皆脱去，长为天地间一个闲人也。而为囊中丹材罔措，两稔于兹，访吕求朋，将集吾事。乃不敢秘，焚香告天，启白圣师、七真、五祖，遂乃引诸列仙丹经，作此《金丹大要》。其中冒禁详述，开显条说，直与后来学仙之士，辟门引路。上士至人，或于此中得而解悟，同步逍遥，即满素志。重惟世有先后，人有贤愚；文愈出而道愈明，世愈降而人愈昧。乃以神仙之说而为渺茫；或谓仙佛天之所生，非人可学。流而至此，复奈之何？老子曰：吾非圣人学而得之。中下之流，口欲修行而不用心于此，究竟甘分轮回，可深惜哉！所幸迩来抱材负器之士，参问寻广，较之古先，比兹稍众，虽无旌阳拔宅之举，安知地仙八百谶数将期，傥有识者应期立志，疾早求师，成道必矣。世有千蹊百径，专则所趋必至，好正则君子喜，务诞则邪怪凭，勤织无寒，力耕常饱，学弓能射，习水能游，坚固修行，必成仙佛。

　　今夫百工而不求师，艺岂自精？一经而不求师，科岂必中？专心积善而学仙，亦必有真仙至矣。老子曰：谛观此身，从虚无中，因缘运会，和合受生。我师数指，先天一气，自虚无中来。致虚续曰：既自虚无中来，却非天之所降，地之所生，又非我身所有，亦非精，亦非血，非草木，非金石，是皆非也。谁得而知之乎？《易》曰：西南得朋，乃与类行。又云：君子以虚受人。佛谓
"西方莲华世界"
。马祖云：西江水。《悟真篇》云：药在西南是本乡。又云：蟾光终日照西川。又云：铅遇癸生须急采。又云：取将坎位心中宝，点化离宫腹内阴。太一真人《破迷歌》云：如何却是道，太乙含真气。太一岂非西乎？西南者，金火所在也；坎癸者，水铅所居也；黑铅是先天一炁，而隐于北方水也。然本无方位，故云
"自虚无中来"
也。《参同契》云：真人潜深渊，浮游守规中。领悟于此，何忧不仙？曰阴阳，曰夫妇，曰男女，曰铅汞，曰龙虎，曰鼎炉，许多名色，无非先天一气，状如细雨密雾，亦如明窗尘，亦如黍米珠。其道易知，其事易成，初无难也。故我师云：形神无为，而精气自然有所为；是犹天地无为，而万物自然化育也。

　　修道的人，果得真师口诀，则恐光阴迅速，目下收料，汲汲成就我身，又何暇奔功名富贵而共人闲论哉？盖非得真诀者，于丹经内默猜暗想，无一可成，只得旁引曲证，阔论高谈，以度岁月，复何怪焉？且无知者妄造丹书，假借先圣为名，如《葛仙翁保生养命丹诀》、《达摩胎息经论》、《赵州十二时歌》、《庞公河车颂》，以致八段锦、六字气之类，其它文目更多，切不可信，要当以《参同契》、《悟真篇》为主。然未遇圣师面传，那有自悟？黄帝师广成子，老子师商容，孔子师老子，释迦师瞿昙；圣人皆拜真师，后世凡流，却要自悟，何其诳妄？唯有俊流，得师一指，闲处下工，无人知觉，一旦道成，显其神通，以为顿悟，此则有之。

　　夫金丹之事，其中奥旨，不啻一件，只如药物、鼎器、玄牝、阴阳、太易、子癸、复震、屯蒙、水火、金木、母隐子胎、情性、龙虎、铅汞、主宾、刀圭、媒娉、白黑、雌雄、颠倒、沉浮、攒簇时节、朔望弦气、火候进退、斤两爻符、抽添、沐浴、烹炼、温养、换鼎、脱胎，似此等名，虽圣师叮咛训诲，犹恐乖错，安得凡夫而自会耶？故纯阳祖师云：当时自饮刀圭酒，谁信无中养就儿？辩水源清浊，木金间隔，不因师指，此事难知。紫阳翁云：饶君聪慧过颜闵，不遇真师莫强猜。今留试金石三寸于此，别其真伪。

　　凡学仙子，先一试之。若得至人传了，首以《参同契》、《龙虎经》、《悟真篇》，此数书内，问无不知；顺了逆明，横串直贯，指南透北，识西就东，只此便是。何以故？盖圣贤之言，亦有顺求，亦有逆取，双关二意。晓了一般，若邪师俗子，妄谈臆会；问他以上数书，则懡
[忄*罗]
其说；直也不了，横也不知，纵能直知，逆又不了；此处有着落，便试了也，且得人最难。纯阳帝君、海蟾、重阳诸祖，特悯世之闻道者少，虽证帝位，立誓度人，故出没变化，往来尘世，必其可者度之。是此，金丹之道，神仙能授与人，而不能必其成，却能知其必成之人，是以度之。必成之人耳口自别，何哉？大智慧的口求之而心愈低下，耳听之而思所以行。上阳子曰：予昔未闻，拟若得之，要与世人尽谙此道，不相瞒隐。及既得闻，审思密视，果无其人堪传此者。纯阳翁云：茫茫宇宙人无数，几个男儿是丈夫？俗眼看来，丈夫而非男儿乎？蒙师密授，吾乃今而后知真仙圣师意，岂不欲人人领悟，个个圆成？争奈世人不及者众，过者大多百般蔽阻，无由见闻是道也，不及以言传，而非言则何以闻？

　　谓不可以言传者，缘以时人习卑识陋，不足以语之也；必固语之，彼岂信受而行之哉？是曰不可以言传也。果若非言，云何口授？今人直以无言是道，宁知于中妙语更多，但非六耳所可共听。否则圣人明示直说，何乃从古隐到而今，转不可说？

　　后之学者慧眼未开，宜先审其忠孝、正直、善恶、贤愚。大道非正人君子、非素所好善者，端不可与，切莫嗜利，妄泄轻传！倘非其人，彼此受谴，况欲其敬师成道乎？《黄庭经》曰：授者曰师受者盟，以代割发肌肤全。携手登山歃液丹，金书玉景乃可宣。太上微言致神仙，不死之道此其文。天地之间，此事最大，非重盟誓，孰敢泄机？比授非人，已彰明谴。紫阳三传非人，三遭其难，仙经具载，可不戒之？顾惟禁秘不传，则是拒抑；仙子不能接引方来，拒秘非宜，但当审择。仆之念此熟矣，遂作《金丹大要》，直述无文，便于观览。

　　所谓要者，在于庚方月现，子时癸生，取先天地真一之气。是气即黑铅也。当此之时，药物真正，水源至清。然月之现，存乎口诀；时之子也，亦要心传。广成子谓黄帝曰："
慎汝内，闭汝外，多知为败。我为汝遂于大明之上矣，至彼至阳之原也；为汝入于杳冥之门矣，至彼至阴之原也。"老子曰："
天地之间，其犹橐钥乎？虚而不屈，动而愈出，多言数穷，不如守中。"孔子翼《易》曰："一阴一阳之谓道，偏阴偏阳之谓疾。"魏伯阳曰："
类同者相从，事乖不成宝。"崔公《入药镜》云："是性命，非神气，水乡铅，只一味"是也。天性之道，或有自悟；天命之妙，必待师传。无名子云："
偃月炉，阴炉也。中有玉蕊之阳气，即虎之弦气也。朱砂鼎，阳鼎也。中有水银之阴气，即龙之弦气也。金丹，即此二火之气，调停和合以成。"
　　然吾所谓，神与气、精，迎、送、动、止，凡百作为，皆主于意；色、声、香、味、触，皆关于意；意为即为，意止即止。故求丹取铅，以意迎之；收火入鼎，以意送之；烹炼沐浴，以意守之；温养脱化，以意成之。故崔公云：
"一日内，十二时，意所到，皆可为。"此之谓大要也。有能猛省如前试金石，则得金丹大要之要也。
　　既得其要，不妨求侣问财，以成真人。噫！世有以万金而买功名者，其身安能久乎？世有以万金而济死者，其尸能载生乎？运有否终，唯道长久！亦有闻道之士，不肯直下承当，勇锐向前，疾早便做，乃欲待其功名志满，诸事已了，方成此道，又惑之甚！忽忽天不与年，身捐于世，悔能何及？佛果云：
"只今休去便休去，若觅了时无了时。"祖师云："试问堆金等山岳，无常买得不来无？"
弃万户侯而为身者，张子房焉；弃万金赀而求道者，马宜甫焉。今之视昔，谁能及之？后之视今，早宜参悟。
　　上阳子曰："大修行人，已得师传，先结丹友。"薛真人云："我今收得长生诀，年年海上觅知音。"又云："几年湖海觅仙俦，不做神仙不肯休。"
泥丸翁云："若无同志相规觉，时恐炉中火候非。"陈虎丘云："朝朝惟切寻同志，走遍东吴不见人。"
盖得知音道侣，乃相规检，匡其不逮，以共成道。亦有善侣而未闻道，财则有余，是宜贸易两相成事。故庞蕴溺财求药，傅大士唱买妻子，皆同此道也。
　　是以释氏修定坐禅，以土制铅，以铅制汞，铅汞归鼎，身心不动。是云"修禅入定"
。今之所谓禅者，皆琉璃瓶子禅，行也打碎，坐也跌碎。世惟皮可漏子禅，扯亦不断，咬亦不破；若人参得皮可漏子禅，则铅与汞自相投矣。三教一家，实无二道。其分彼我者，乃是一个盲人鞭骑瞎马而与人较胜负，岂不为明眼底所笑！圆悟云：禅非意想，以意想参禅，则乖道，绝功勋。以功勋学道则失，直须绝却意想。唤什么
"作禅脚，跟下廓"尔，无禅之禅谓之真禅，如兔子怀胎；绝却功勋，唤什么"作道，顶门上照耀"
，无道之道谓之真道，似蚌含明月。佛祖留下数百公案，见性为先。是此，金丹大要，禅道俱明，仙佛同证，性命二者，皆要了知。既得了知，宜加精进。上阳子曰：是此，金丹大要，访诸仙圣之书，发明先天一气之妙，开引后来之人，于中显露泄漏尤多。夫此何故？是予早年素有此志，未遇真师，不明其要，阅诸丹经，杳难捉摸，思考不及，研穷无方，废寝忘餐，每留此憾。

　　神仙之道，因执为无，非遇圣师分明指示，则与凡流同归腐朽。是因师指，尽以其间难形言者，悉皆详述，作为此书名曰《金丹大要》，以续往憾，与后来人出只慧眼。不可施于笔者笔之，不可发于语者发之。后道之士，因缘获睹。是此，《金丹大要》如对圣师亲相授付，当知火药悉具，运用皆全。上阳子曰：是此，《金丹大要》十卷，首卷虚无三章以象三才，二卷上药一章以体法身，三卷妙用九章以证九还，四卷须知七章以验七返，五卷积功诗歌以分邪正，六卷累行序说使无着象，七卷发真问答，接引群生，八卷修真图象，示可印证，九卷越格拟古，最上一层，十卷超宗酌古，见性成佛。卷卷皆备铅汞火候。学道之士，首卷不悟须寻二卷，三卷不达四卷须知，次第熟览，无一不备。

　　吾之成此《金丹大要》多重言者，切之故也；多俗语者，显之故也。宁免泄露，冒渎真诠，然恐方来无直悟底。自非宿有仙骨者，不能闻是《金丹大要》之名，况云欲得而诵之乎？非有大因缘者，不能存是《金丹大要》之旨，况云欲得而了之乎？非有大智慧者，不能入是《金丹大要》之路，况云欲得而行之乎？非有大功德者，不能亲是《金丹大要》之道，况云欲得而修之乎？上阳子曰：大修行人，已证脱胎神化，若复得此《金丹大要》，可以再进向上功夫；其有十月圣胎已完，若复得此《金丹大要》，可以参证出入去来；若初下手得药入室，是此《金丹大要》，可以保养全功；亦有闻道蒙惑怀疑所未决者，是此《金丹大要》中，有试金之石，即可辨验过得实，疾早下工，更莫迟疑。

　　《入道诗》云："人身难得今已得，正道难明今已明。此身不向今生度，更向何生度此身？"上阳子曰："
复有得此《金丹大要》，不能明了于中奥旨，便可像绘祖师纯阳、重阳、丹阳三仙真形，晨夕香花，一心对像诵念是此《金丹大要》一遍，乃至十遍、百遍、千遍，日积月深，初心不退，愈加精勤，自感真仙亲临付授，是学仙子顿尔开悟，理路透彻，心地虚灵，即时脚跟踏得实际。

　　夫何以故？玉命见授丹阳真君，掌领仙籍，巡行天下，察人功勤，注上丹台分遣，已成真人、仙子，下为人师，移文录司主，借财宝成就学仙之士无上妙道，以成真人。
　　是学仙子，精专注想，因缘遭逢；是学仙子，不惮苦辛，恳求至道；是学仙子，勿以天高地厚，难以感通；是学仙子，勿以大道窈冥，非凡可学；是学仙子，勿以阴阳分位，非人能成；是学仙子，勿以性命由天，非我所有；是学仙子，不作是见，不作是闻，勇猛智慧，即得性海汪洋，命源流润；是学仙子，列名书丹，冥心究竟。是此，《金丹大要》或触事物，或过经筵，或在舟船，或行道路，或对镜容，或照水影，或观淫房，或睹屠杀，或因童戏，或见僧坐，筑着，磕着，偶一觉悟，从之而入，裸裸洒洒，圆圆陀陀，得大自在；恰如贫人于房舍中掘得祖父一窖金宝相似，方知此是自家之物，多年弃藏，一旦得之，受用不尽。上士至人，昔蕴大乘根器，又复得此《金丹大要》一诵，再忆豁然见性，即佛即仙，如嗜宝人道旁拾得无价明珠，喜庆无量。学仙之士愿以生死为一大件，早收药物，成事丹炉，白日腾身，高奔帝境，实我志也。

一、图说
　　盖道之精微，莫如性命。性命之修炼，莫如归一。古圣高贤，将性命归一之旨，巧喻外物，不肯明示直论，所以世之无双修者矣。
　　余之所续图者，非敢妄泄也，是尊《楞严》之漏尽，表《华严》之奥旨，会诸经之散言，以归正图，方知慧命是不外乎窍矣。且此图之所立者，是愿同志之士，明此双修之天机，不堕傍门。方知真种由此而怀，漏尽由此而成，舍利由此而炼，大道由此而成。

　　且此窍也，乃是虚无之窟，无形无影。炁发则成窍，机息则渺茫，乃藏真之所，修慧命之坛。名之曰海底龙宫、曰雪山界地、曰西方、曰元关、曰极乐国、曰无极之乡，……名虽众多，无非此一窍也。修士不明此窍，千生万劫，慧命则无所觅也。

　　是窍也，大矣哉！父母未生此身、受孕之时，先生此窍，而性命实寓于其中。二物相融，合而为一。融融郁郁，似炉中之火种一团太和天理。故曰，先天有无窍之消息。故曰，父母末生前，炁足胎圆，形动胞裂，犹如高山失足，力地一声，而性命到此，则分而为二矣。自此而往，性不能见命，命不能见性。少而壮，壮而老，老而呜呼。故如来发大慈悲，泄漏修炼之法，教人再入胞胎，重造我之性命。将我之神炁入于此窍之内，合而为一，以成真种。如父母之精炁入于此窍之内，合而为一，以成胎孕。其理一也。

　　夫窍内有君火，门首有相火，周身为民火。君火发而相火承之，相火动而民火从之。三火顺去则成人，三火逆来则成道。故漏尽之窍，凡圣由此而起。不修此道，而另修别务，是无所益也。

　　漏尽阁第一

　　所以千门万户，不知此窍内有慧命主宰，向外寻求，费尽心机，无所成矣。
　　且道之妙用，莫如法轮。运行不蹊，莫如道路。迟速不等，莫如规则。限数不差，莫如候法。
　　是图也，大备法全，而西来真面目，无不在此矣。且其中之元妙行持，莫如呼吸。消息往来，莫如阖辟。不外道路，莫如真意。有所起止，莫如界地。舍己从人，备着此图，全泄天机。愚夫，俗人得之，亦无不成也。

　　苟无其德，纵有所遇，天必不附其道。何也？德之于道，如乌之羽翰，缺一无所用也。必须忠、孝、仁、义，五戒全净，然后有所望焉。而其中精微奥妙，尽在慧命经中。两相参看，无不得其真矣。

　　六候图第二

　　盖此图于前二图，原是一也。所重续者何为？是恐修道之人，不知自身有法轮之路道，故备此图，以晓同志耳。盖入能通此二脉，则百脉俱通矣。所以鹿之睡时，鼻入肛门，通其肾脉，鹤龟通其任脉。三物俱有干岁之寿，何况人乎！修道之士，既转法轮以运慧命，何患不长其寿而成其道也。

　　任督二脉图第三

　　且此图，《楞严经》原本有之妙旨，俗僧不知道胎者，因当初未续图之过耳。今以阐扬，修士方知如来有道胎，真实之功夫在矣。
　　道胎图第四

　　盖胎者，非有形、有像，而别物可以成之，实即我之神炁也。
　　先以神入乎其炁，后炁来包乎其神。神炁相结，而意则寂然不动，所谓胎矣。且气凝而后神灵，故经曰亲奉觉应二炁培养。故曰，日益增长，炁足胎圆，从顶而出。所谓形成出胎，亲为佛子者矣。

　　出胎图第五

　　《楞严》咒曰，尔时世尊，从肉髻中涌百宝光，光中涌出千叶宝莲，有化如来坐宝花中，顶放十道百宝光明。皆遍示现，大众仰观放光，如来宣说神咒者，即阳神之出现也，故名曰佛子。

　　苟不得慧命之道，枯寂日禅，焉有自身之如来，坐此宝花，放光之法身出现者哉？或谓阳神小道，焉得世等小道乎？
　　此即泄《楞严》之秘密，晓喻后学，得此道者立超，永不落凡尘矣。
　　化身图第六

　　面壁图第七

　　粉碎图第八

二、上药三品说
　　黄帝曰：“知之修炼，谓之圣人”。无上元君谓老子曰：“长生之功，由于丹；丹之成，由于神；故将合丹，必正身心。”《黄庭外景经》曰：“玉池清水灌灵根，审能修之可长存。”《心印经》曰：“上药三品，神与气精。”圣人言修炼合丹者，炼精气神而已。唯此三者，千古之上，万世之下，无以易之。而精气神有后天地，有先天地。今将此二说，别而晓之。

　　夫精者，极好之称。美者言精，恶者言粗。夫物皆然。凡人唯精最贵，而甚少。在身中通有一升六合，此男子二八已满，未泄之成数，称得一斤。积而满者至三升，损而丧之者不及一升。精与气相养，气聚则精盈，精盈则气盛。日啖饮食之华美者为精，故从米、从青。人年十六则精泄。凡交一次则丧半合。所丧者少，即随日生而补之。所补者阴精而已。唯元精一泄，非先天者，则不能补，若有丧而无益。则精竭而身惫也。故欲不节则精耗，精耗则气衰，气衰则病至，病至则身危。噫！精之为物，其真宝乎？又奚可纵欲而丧躯乎？丹阳祖师曰：“色者甚于虎狼，败人美行，损人善事。亡精灭神，至于殒躯。为道之大孽也。下愚之人，谓其寿命数定，恣欲为快其意。古之戒曰，‘油枯灯尽，髓竭人亡’。是知精实一身之根本，未有木无根而能久乎。”象川翁曰：精为生气，气能生神。荣卫一身，莫大于此。

　　养生之士，先宝其精，精满则气壮，气壮则神旺，神旺则身健而少病。内则五脏敷华，外则皮肤润泽，颜容光彩，耳目聪明，老当益壮，神气坚强。尝见高年，欲情未衰，此其早年泄迟之验。至此又能绝欲，则寿更多。精之全者无如赤子。赤子受父母阴阳二气而生，日以增长。老子曰：“骨弱筋柔而握固，未知牝牡之合而朘作，精之至也。”使赤子如有知保固其浑然之精，而无亏泄，待其年壮明敏，乃遇至人，授以燮调之道，必作无为之真仙矣。

　　兹事固少。此以人身中之精而言，乃后天地之精。若论还丹，却非此精。夫金液还丹之精，姓金，唤九三郎，讳元晶，号金华。商夫君居玉池之西，出入跨虎，乳名婴儿，晚则呼为金公。凡到邻家便称主人。其情嗜交梨。此乃先天地之精，却为人之至宝。老子曰：“窍窍冥冥，其中有精。其精甚真，其中有信”者此也。修炼之士先明此精，既若明了，即可仙矣。是号为金液还丹。佛号丈六金身者，积精至十六两也。纯阳翁云：“吞精食气先从有，悟理归真便入无。”海蟾《金丹歌》曰：“为甚神仙却爱身？也须借壳养精神。”陈泥丸云：“大药须凭精气神，采来一处结交成。”大药者，即金液还丹也。昔得尧得之于务成子，亟欲修炼，缘总万机，虑不得就，乃捐天下而授舜曰：“惟精惟一，允执厥中。”舜以授禹而增之曰：“人心惟危，道心惟微；惟精惟一，允执厥中。”后来龙互禅师乃云：“人情浓厚道情微，道用人情世岂知。空有人情无道用，人情能得几多时。”

　　从古到今修仙作佛者，未有舍此精而别有路耶？其后天地之精属阴，人若宝之唯能健其身，益其寿而已。学猥之徒，欲吞此精之秽，或采闺丹而咽，或运己精补脑，以是为道，不亦愚乎？

　　独先天地之精属阳，圣人修炼以为丹者此也。云房老仙曰：“涕唾精津气血液，七般物事尽为阴。”又云：“四大一身皆属阴，不知何物是阳精。”赵中一云：“一身内外总皆阴，莫把阳精里面寻。”白紫清云：“其精不是交感精，乃是玉皇口中涎。”云门和尚云：“乾坤之内，宇宙之间，中有一宝，秘在形山。”孔子翼《易》曰：“男女媾精，万物化生。”若其上士言下须有指归。何以故？曰“男女媾精，万物化生”，此为奇特。若当时孔子以世俗生养之说为言，则必云“男女媾精，人乃化生”。却乃普云“万物化生”。于此切莫浅易看过了。上士至人，一闻便了。中下之士，非遇真师，直指密训，奚可暗猜？我师缘督子曰：“何者为性命？人之一身至精至粹，至尊至贵，莫越精气神三者。举世罕能达此。”《黄庭经》云：“急守精室勿妄泄，闭而宝之可长活。”广成子授黄帝曰：“毋劳汝形，毋摇汝精。”黄帝以之而修炼，后于鼎湖上升。自后言修炼之道，为黄老术抑愚矣！此乃金丹之大道也，不可谓术。世唯此事最大，人人可以修炼而成仙作佛也。

　　夫气者，天地万物，莫不由之。在天地之外，包覆天地；在天地之内，运行天地。日月星辰得以明，风云雷雨得以动，四时品物得以生长收藏。此唯天地间阴阳造化之气尔。独人身之中，全其天地阴阳造化之气，得勤而用之，又有二焉。二者何也？有先天地之气，有后天地之气。

　　今以后天地之气为言。此气生于谷，故从气从米，而蓄于胃，胃得谷而生气。黄帝曰：“五脏之气会于胃，而气所由生也。”叶文叔曰：“人受生之初，在胞胎之内，随母呼吸，受气而成。及乎生下，剪去脐带，一点元灵之气，聚于脐下。”凡人唯气最先，莫先于呼吸。眼耳鼻舌身意，皆由是气。非是气则色声香味触法，都不知觉。

　　气之呼接于天根，吸接地根。气之在人身有八百一十丈，与脉偕行，衰旺相关。积而壮者倍之；因劳欲而丧者，无一半而已。人唯宝精则气自裕，气裕则精盈。日啖饮食之精，热者益气。人年二十而气旺。节欲少劳者，则气长而缓；多欲而劳倦者，则气少而短。气少则身弱，身弱则病生，病生则命危。试以日用常行见之。凡交感之后气即促急。叶文叔云：“众生迷蒙，醉于情爱。日夜漏泄，不知其几何也。本去根枯，之死必矣。”

　　世人但知养生止于禁欲，殊不知一念若动，气随心散，精逐气忘。为此，道者当心体太虚，内外如一。噫！气之为物，奚可不爱之乎？下愚之人，日则逞力多劳，夜则恣欲丧精，气因以乏。不知气乃命之蒂，未有花无蒂而不凋乎！

　　养生之士先资其气。资气在于寡欲，欲情不动则精气自相生矣。气之盛者少病，内则志坚骨强，外则筋力勇锐，身体秀实，齿白唇红，老而不衰，步履轻快。且气之全者，无如赤子。赤子禀父母阴阳之气，日渐长而无亏，加以乳哺饮食，日以增羡。老子曰：“终日号而嗌不嗄，和之至也。”碧虚子陈景元注曰：“天和之气至全也。故真人之息以踵，其嗌不哇。使赤子如有知守其浑然之气，与精同保而不亏泄，年壮又遇至人，晓以永世之道，亦可作无为之真仙矣。兹事又少。”丹阳祖师曰：“薄滋味所以养气，去嗔恚所以养性。”又曰：“守气之妙在乎全精，尤当防其睡眠。”《黄庭经》云：“元气所合列宿分，紫烟上下三素云，灌溉五华植灵根。”孔子曰：“血气方刚，戒之在斗。”

　　夫人遇行走则气急而嗄甚，睡则气粗而劓，唯坐静则气平而缓。又气属火，而脾因气以运。盖人睡则脾损而色黄，冷食亦然。多吃冷饭之后而又行房，则能使人心狡而色黄。何以故？饭室于气，而意多婪，复嗜睡而损脾也。此以人身中之气而言，乃后天地之气。旁门迷人，欲咽其津而纳此气，以为是道。犹炊砂而得饭，不亦惑乎？紫阳翁云：“咽津纳气是人行，有药方能造化生。鼎内若无真种子，犹将水火煮空铛。”唯先天真一之气可炼还丹，乃自虚无中来。此气姓白，唤太一郎，名元炁，号白，宇宙主宰，素练郎君，寄居西川，出入乘白马，乳名真种子，晚则呼白头老子；到邻家便称父母，好食乌龟而多情。此为先天地之真气，却是人之至宝。《阴符经》曰：“天之至秘，用之至公。禽之制在气。”老子曰：“万物负阴而抱阳，冲气以为和。”又云：“或嘘或吹，或强或羸”。大修行人先须洞明此之一气。若得之，号曰紫金花，又曰摩尼珠。茅真君《靖中吟》：“气是添年药，心为使气神。若知行气主，便是得仙人。”

　　海蟾翁《金丹歌》：“炼形成气归真一，炼气成形谒紫宸。”《丹髓歌》云：“昔日遇师真口诀，只要凝神入气穴。”《悟真篇》云：“道自虚无生一气，便从一气产阴阳。”石真人《还源篇》云：“气是形中命”。无名子云：“真一之气生于天地之先，得于虚无之中，恍惚窈冥，视之不见，听之不闻，抟之不得，如之何凝结而成黍珠者哉？盖圣人以实而形虚，以有而形无。实而有者真阴真阳也，同类有情之物也。虚而无者二八初弦之气也，有气而无质者也。两者相形，一物生焉。所谓一者，即先天地真一之气，凝而为一黍之珠也。”

　　原其天地之内已有形质者，皆后天地之气，属阴。独先天地之气属阳。崔公《入药镜》云：“先天气，后天气，得之者，常似醉。”形如明窗尘，一似细雾烟。何谓先天气？重阳翁云：“五行不到处，父母未生前。”丹阳翁曰：“喘息莫教粗，上下宽舒。”《参同契》曰：“枝茎花叶，果实垂布，正其根株，不失其素。”《悟真篇》云：“万般非类徒劳力，争似真铅合圣机。”盖世间从石而出者，凡铅也；从造化窟中出者，真铅也。何谓真铅？即先天地真一之气。《契秘图》曰：“离纳己为日、为火、为心、为丹砂、为龙、为汞，坎纳戊为月、为水、为肾、为铅、为虎、为气”。在《易》之初爻曰：“潜龙勿用”。夫子翼之曰：“潜龙勿用，阳气潜藏。”三教中人观书，莫蓦直读过了，内有做官作佛修仙的道理在，须下了些工夫，始得。

　　上阳子曰：若阳气潜藏，必难求之也。直要有力者，然后能求之。达摩初来曰：“见此赤县神州，有大乘气象，成道必矣。”此达摩之来，欲仗有力者，为求是气，以成其道。岂料谒梁未谐，至魏方得成佛。因知是气无其力者，必不得之。紫阳真人乃依马处厚之力，王冲照乃得韩富公之力。石杏林授薛紫贤云：“可往通邑大都，依有力者为之。”是知此气每好潜藏，无力者安能得之。太一真人《破迷歌》曰：“如何却是道，太乙含真气。”白真人云：“此气即非呼吸气，乃知却是太素烟。”我师曰：“先天一气，自虚无中来”。上阳子曰：谁能承当得此一句，便是活仙了也。盖虚无中来，却不是从天上落底。既不从天上落，又非自己所有。

　　孟子曰：“吾善养吾浩然之气。其为气也至大至刚，以直养而无害。”又曰：“是集义所生者，非义袭而取之也。”又曰：“持其志，无暴其气”。又曰：“志至焉，气次焉”，次者随而至也。又曰：“志者气之帅”。既为气之帅，必为气主。为之主者，使之来即来，使之住即住。又曰：“配义与道”。若大智慧底，于此便分清浊。何以故？曰：吾善养。既而曰：以直养。此乃发明《易》中之直曰：“夫乾其静也专，其动也直。是以大生焉。”故周子爱莲说：“中通外直”，亦是意也。又曰是集义所生，非义袭而取。后云：配义与道。以是而知孟子以仁义言之。又曰：持其志，无暴其气，志至焉，气次焉。则知孟子非特善养，而亦善取。曰：云何取？曰：以直取。曰：云何来？曰：义所生。曰：云何见？曰：以志为帅。以是知、以是见孰皆出头顶着，则他也有是知，是见了。《参同契》曰：“此两孔穴法，金气亦相胥。”《金碧经》曰：“造化泉窟，阳气发坤，日晷南至，五星联珠，日月合壁。”

　　葛仙翁《流珠歌》曰：“流珠，流珠，役我区区，云游四海，历涉万书。忙忙汲汲，忘寝失哺，参遍知友，烧竭汞朱。三十年内，日月长吁，吾今六十，忧赴三涂。赖师传授，元气虚无。真阴真阳，一吸一呼，五液灌溉，洞房流酥，真人度我，要大丈夫。”仙翁得此先天真一之气，依法修炼，白日紫云，腾空升举，天下后世，受其赐也。天神者，妙万物而言，依形而生。

　　《黄庭经》云：“至道不烦诀存真，泥丸百节皆有神。”神名最多，莫能枚举。身中三部，上部八景：发神、脑神、眼神、鼻神、耳神、口神、舌神、齿神；中部八景：肺神、心神、肝神、脾神、左肾神、右肾神、胆神、喉神；下部八景：肾神、大小肠神、胴神、胸神、膈神、两胁神、左阴左阳神、右阴右阳神。身中九宫：真人心为绛霄宫，真人肾为丹元宫，真人肝为兰台宫，真人肺为尚书宫，真人脾为黄庭宫，真人胆为天霐宫，真人小肠为玄灵宫，真人大肠为木灵宫，真人膀胱为玉房宫；真人又有元首九宫：真人双丹宫、明堂宫、丹田宫、泥丸宫、流珠宫、大帝宫、天庭宫、极真宫、玄丹宫、太皇宫。又金楼重门十二亭长。身外有一万八千阳神，身内有一万八千阴神，共三万六千神。

　　所主者唯绛霄宫。真人亦名肉团神，即心王也。又有三身神、四智神、三魂神、七魄神、七元八识神，假名异字难可悉数。心王乃一身之君，万神为之听命焉。故能虚灵知觉，作止任灭，随机应境，千变万化，瞬息千里，梦寐百般；又能逆料未来，推测祸福；大而天下国家，小而僻陋罅隙，无所不至。善藏喜怒哀乐，慈爱恶欲，又能随人。其人表正，其神亦正；其人谄曲，神亦邪佞。人若绝欲忘情，精气壮盛，神亦发旺明丽，形容美好；若人多欲劳损，神将衰而不守。其人恃酒疯颠，污名短行，神亦随顺反益助也。《悟真篇》云：“奈何精神属阴，宅舍难固。”又云：“修真之士，若执己而修之，无过炼精气神三物而已。奈何三物一致，俱是后天地生。纯阴而无阳，安能化形于纯阳，而出乎天地之外耶？”此言一身之精气神也。

　　紫阳盖欲题省世人，未得先天地之阳神与身中精气神相配，终不仙也。犹传大士《金刚经》偈云：“饶经八万劫，终是落空亡。”今以先天地之神而言其神，号无位真人。佛云：纥利陀耶佛，若识认得此神，却有妙用。此神专主杀人，专主生人，修仙求佛者，必要此神主之方得。此神元来无头、无尾、无背、无面、无名、无字，乃能与佛同名同号，能顺于人。姓张三，其神亦云张三。其人名金刚，其神亦云金刚。其人讳法眼，其神亦云法眼。人好食火枣，神亦好食火枣。盖其性善随人之所好，此乃先天地之神。《阴符经》曰：“人知其神而神，不知不神而所以神也。”

　　大修行人，先明此神，而敬惮之。若能明了，即神仙矣。此神之功，能驱用四心神、四智神、八识神；非特能用，能使之变化。八识变为八金刚，四智化为四菩萨，四心化为四佛：一名纥利陀耶佛，二名阿赖陀耶佛，三名质多耶佛，四名乾栗陀耶佛；四智菩萨：一名大成就菩萨，二名妙观察智菩萨，三名平等性智菩萨，四名大圆镜智菩萨；八识金刚：色识金刚，声香味触法识金刚，传送识金刚，含藏识金刚。道呼神帝，神名众多，不知修炼底人，反为此神所役，安能驱驾而用之哉？

　　《黄庭经》云：“仙人道士非有神，积精累气以为真。”又云：“方寸之中谨盖藏，精神还归老复壮。”纯阳祖师云：“精神气血归三要，南北东西共一家。”又云：“神养灵根气养神，此真真外更无真。”曹真人云：“比来修炼赖神气，神气不安空辛苦。”又云：“神是性兮气是命，神不外驰气自定。”虚静天师云：“神若出，便收来，神返身中气自回。”白真人云：“此神即非思虑神，可与元始相比肩。”是皆不外神气精三物，是以三物相感，顺则成人，逆则生丹。

　　何谓顺？一生二，二生三，三生万物；故虚化神，神化气，气化精，精化形，形乃成人。何谓逆？万物含三，三归二，二归一。知此道者，怡神守形，养形炼精，积精化气，炼气合神，炼神还虚，金丹乃成。只在先天地之一物耳。

　　要此物至，却凭先天地之神功，役用八识神，使之采丹取铅，堤防固济，传送保护，皆其力也。八识之中有法识神，主人之意，意行即行，意止即止。又平等性智菩萨主传送识金刚，又大圆镜智菩萨主含藏识金刚，皆听意神以主之。意使之去则去，使之来即来。下工之初，全仗此神以炼丹，故曰神仙。

　　虽得此神，要知其家。《金丹歌》曰：“身譬屋兮屋譬身，却将居者比精神”。又云：“中央神视本虚闲，自有先天真气到”。《资生经》曰：脐下三寸为下丹田，方圆四寸，着于脊梁、两肾中间，左青右白，上黄下黑，中央赤色，名曰大海。贮其血气，亦名大中极。言人身上下四向，最为中也。中央正位即丹田，金胎神室也。《金碧经》曰：“神室者丹之枢辖，众石之父母，砂汞别居，出阳入阴。”又曰：“神室用施行，金丹然后成。”又曰：“神室设位，变化在乎其中矣。”神室者，上下釜也。设位者，列雌雄配合之密也。变化者，谓铅汞之用也。

　　我师曰：“圣人恐泄天机，道家以妙有真空为宗，多借喻曰朱砂、水银、红铅、黑汞、婴儿、姹女、丁公、黄婆、黄芽、白雪等类，近于着实，致令迷人妄乱猜度。学人将似是而非者，执以为有，却谓金母是圆外药，滞于有形滓质，采战秽行，而终莫悟真空之妙。释氏以妙空不空为宗，多喻之曰狐孙、狗子、露柱、刹竿、黄花、翠竹、棒拂、花草、灯笼、佛殿、西江水、赵州茶等类，全无意义，使人不可解悟。学者思之不得，议之不及，遂云禅机。因执为无，流于顽空静坐，入定出神，而终莫悟不空之妙，岂知禅忧顽坐，道怕旁门。

　　学佛修仙，一件事大。我自得师一言之下，如光明镜挂于高堂，物去物来，无不照了。今特指出一条大路，共诸人行。彭真人云：“一日可以夺四千二百二十年天地正气”。无名子曰：“天一生水，在人曰精；地二生火，在人曰神”。大修行人，早用妙意观察智菩萨，役使纥利陀耶佛。八月初三夜子癸时，急走西川采铅取金，疾驾白虎与传送识金刚一同回还，付与妙观察智菩萨，送归神室，与勾陈神君、螣蛇神君，面同收贮关锁封固。初则虎龙交战，后则龙虎降伏，妙观察智菩萨与乾栗陀耶佛，戮力同心，不可暂离，日夕卫护。如此保顾，十月之后，却有一个金色头陀，道曰上阳真人，在内作主。二佛仍前照管，不使轻离远出。一周二载，二佛分付与上阳真人之后，方可受赏言功。正阳翁曰：“纵横天地不由亲”，其是之谓也。章思廉《出神诀》云：“得太极全体，见本来面目。先天一点真，后天却是屋。”吕祖师云：“九年火候真经过，忽尔天门顶中破，真人出现大神通，从此天仙可相贺。”后天地之神及先天地之神，亿乘万骑随逐，已成真人，同驾云骈，径诣三清，均受仙秩，是之谓白日升天也。是云大丈夫之事毕也。

三、妙用九章
　　金丹妙用章
　　《金碧》、《古文》丹术，着明“莫大乎金火”。金火者，真铅也。又云：“元君始炼汞，神室含洞虚，玄白生金公，巍巍建始初。”又云：“神室用施行，金丹然后成。”伯阳真人曰：“金来归性初，乃得称还丹。”

　　上阳子曰：金者非云金也，指铅以为金也。铅乃金银之祖，故总题为金。盖非世上金宝之金，非从凡间土石中出者。此金乃先天之祖气，却生于后天。大修行人，拟太极未分之前，体而求之，即造真际。是以高仙上圣于后天地已有形质之中而求先天地未生之气。乃以此气炼成纯阳，故名曰丹。夫纯阳者，乾也；纯阴，坤也；阴中阳者，坎也；阳中阴者，离也。喻人之身亦如离卦，却向坎心取出阳爻，而实离中之阴，则成乾卦，故曰纯阳。以其坎中心爻属金，故曰金丹。须求先天未形者是，若后天地已有形者，人也，物也，非金丹也。然又非金、非铅、非银、乃其气也。我师缘督子所以云：“先天一气，自虚无中来者”，此也。《黄庭经》天：“回子抱黄入丹田，幽室内明照阳门。”又云：“呼吸元气以求仙。”魏师吕先天大学书曰：“圣人能返一气而归根复命，与元神道合，生生无穷，总括万象，谓之得一，强名曰丹。非法术也。是乾道变化，阴阳不测，太极无上至真之妙，包含性命之宗，谓之金液归真，形神俱妙之道，至简至易，一得永得。得其口诀，虽至愚小人，立跻圣位。要之，所谓神仙者，以能杀阴而回阳，抱神以致仙也。”丹阳翁曰：“性定则情忘，体虚则气运，心死则神活，阳盛则阴消。”大修行人，既得真师盟授，趁早分去身中之阴而归至真之阳也。莹蟾子曰：“一切常人，分阳未尽则不死；大修行人，分阴未尽则不仙。”盖念虑绝则阴消，幻缘空则阳长。故阴尽阳纯，则金丹药熟。丹熟则飞神仙境，此谓之神仙矣。

　　药物妙用章
　　黄帝曰：“人万物之盗。”又曰：“日月有度，大小有数，圣功生焉，神明出焉。”《金碧经》曰：“炼银于铅，神物自生。”《参同契》曰：“同类易施功，非类难为巧。”丹阳祖师曰：“神气是性命，性命是龙虎，龙虎是铅汞，铅汞是水火，水火是婴姹，婴姹是真阴真阳。”紫阳翁曰：“咽津纳气是人行，有药方能造化生。鼎内若无真种子，犹将水火煮空铛。”又云：“要知产药川源处，只在西南是本乡。”

　　上阳子曰：从古到今，上圣列仙，留下丹经不肯明示。药物一件，其间所指金木、水火、铅汞、砂银，此皆譬喻。而凡俗直以锻炼为事，却将凡铅、水银、砂硫为其药物，以盲引盲，可胜怜悯。吾今分明与世泄露。夫药物者，须知此药从物中出，非凡世金石草木之类，亦非有形有质之数。却又在有形之中而得，似金非世金，似水非凡水。亦有内药，亦有外药。夫外药者，坎中求先天真一之水，水中取先天未扰之铅，铅中采先天太一之气。此气即黑中之白，阴中之阳也。《悟真篇》云：“取将坎位中心实”者是也。盖真一之水，即真一之精气。此气为天地之母，阴阳之根，水火之本，日月之宗，万物之祖。《契秘图》曰：“坎为水为月，在人为肾，肾脏生精，精中有正阳之气。炎升于上，精阴气阳，故铅柔而银刚。虎性属金而金能生水，颠倒取之，母隐子胎，故虎向水中生。虎乃配铅，是谓阴中之阳也。”此只言外药者也。夫内药者，离中求先天真一之液，液中行先天久积之砂，砂中运先天至真之汞。此汞即白中之黑，阳中之阴也。《悟真篇》云：“点化离宫腹里阴”是也。《契秘图》曰：“为火为日，在人为心，心脏生血，血中有真一之液，流降于下，血阳液阴，故砂阳而汞阴。龙性属木，而木能生火，颠倒取之，母隐子胎，故龙从火里出也。龙亦配汞，是谓阳中之阴也。”此止言内药者也。莹蟾子曰：“大凡学道，必先从外药起，然后及内药。高上之士，夙植德本，生而知之，故不炼外药，便修内药也。内药者，无为而无不为也；外药者，有为而有以为也。内药则无形无质而实有，外药则有体有用而实无；外药者色身上事，内药者法身上事；外药是地仙之道，内药是天仙之道；外药了命，内药了性。夫惟道属阴阳，所以药有内外。”无名子曰：“离，外阳而内阴。坎，外阴而内阳。以内阳点内阴，即成乾卦，喻如金丹。是至阳之气，结在阴海之中，取来点己之阴汞，即为化纯阳之身矣。”

　　上阳子羞不得两片皮，说又说，不厌烦，留丹诀，令后来皆通彻。海蟾翁《金丹歌》：“若要超凡入圣处，无出阴阳二品丹。阳丹须得先天宝，中有五色包至道；阴丹须认先天气，常以性根护命蒂。”阳丹者，即外丹也，即外药也。造化在二八炉中，不要半个时辰而生，立得成就。此即先天地真一之气，号曰真铅，又曰华池、神水、真金。故真一子曰：“未有天地混沌之前，真铅得一以先形而渐生天地阴阳五行万物也。”大修行人，采此真铅，归于悬胎鼎内，点汞入室，是谓外丹也。阴丹者，即内丹也，即内药也。大修行人，既得外丹入鼎，却行阴阳符火，运用抽添，以温养之。丹阳祖师云：“心液下降，肾气上升，至于黄房，氤氲不散则丹聚矣。”《悟真篇》云：“谩守药炉看火候，但看神息任天然。”神息者，即庄子云“真人之息以踵”。即广成子云“丹灶河车休矻矻，鹤胎龟息自绵绵。”此龟息、踵息、神息，名虽殊而用之则一，此即谓之真火，以为内药也。饵丹之后，非真火无以育圣胎，是以“坐看神息”。夫天一生水，在人曰精；地二生火，在人曰神。人之精神，营卫一身，运阴阳，合呼吸，以呼吸用神气，以神气取水火，以水火炼胎息。胎息绵绵，游泳坎离，坎离交感而生金液，金液还而丹成也。

　　鼎器妙用章
　　《阴符经》曰：“爰有奇器，是生万象”。太上曰：“当其无有器之用”。《龙虎上经》：“圆中高起，状似蓬壶，关闭微密，神运其中，炉灶取象。”《黄庭经》云：“出入二窍合黄庭，呼吸虚无见吾形。”伯阳真人云：“此两孔穴法，金气亦相胥。”紫阳真人云：“先把乾坤为鼎器，次抟乌兔药来烹。”

　　上阳子曰：鼎器之名，非但一说，非遇圣师，难可拟议。曰乾坤鼎器，曰坎离匡廓，曰玄关一窍，曰太一神炉，曰神室黄房，曰混元丹鼎，曰阳炉，曰阴鼎，曰玉炉，曰金鼎，曰偃月炉，曰悬胎鼎，曰二八炉，曰朱砂鼎，曰上下釜，曰内外鼎，曰黄金室，曰威光鼎，曰东阳造化炉，名虽多而所用亦别。且如内鼎、外鼎之说，内鼎者即下丹田，在脐之下三寸，一曰脐后肾前，一曰前对脐、后对肾，一曰脐之下、肾之上。凡此说者，犹暗中而射垛也。有道之士，只要认取下丹田之极处为准。盖下丹田是神气归脏之府，方圆四寸，一名太中极。太中极者，言当一身上下四向之中，故曰太中极也。大海者，以贮人一身之血气，故曰大海。《悟真篇》云：“真精既返黄金室，一颗明珠永不移。”李清庵云：“乾宫交媾罢，一点落黄庭。”即此内鼎神室也。外鼎者，亦名谷神，亦名神器，亦名玄关，亦名玄牝之门，亦名众妙之门，亦曰有无妙窍。凡此数者，犹聋人而听管钥也。有道之士，只要认其经营采取之所。紫阳真人云：“要得谷神长不死，须凭玄牝立根基，”叶文叔注：“以玄牝为两肾中间混元一穴。”无名子题曰：“误矣，殊不知玄牝乃二物也。若无此二物，安能有万物哉？”故内外二丹，从此而得，圣人秘之，号偃月炉、悬胎鼎也。《参同契
*
鼎器歌》：“圆三五，寸一分；口四八，两寸唇；长尺二，厚薄匀；腰脐三，坐垂温；阴在上，阳下奔；首尾武，中间文；始七十，终三旬；二百六，善调均。阴火白，黄芽铅，两七聚，辅翼人。”《悟真篇》首云：“周围一尺五寸，中虚五寸，长一尺二寸，状似蓬壶，亦如人之身形。分三层，应三才。炉面周围一尺二寸，明心横有一尺立唇，环匝二寸，唇厚二寸，炉口偃开，锅釜如仰月状，张随号为偃月炉。”此上言外炉也。

　　仙师之意借物为喻，使后来人易于领悟。只如圆三五，寸一分，此非真师详诲，岂有自知？况其下文多少深意，如叶文叔自叙，丹丘有遇，了然明白，岂谓玄牝之说？不得师传，妄意紬度，果何益哉？后之学人，既蒙师授，当明大要，不可寻文而泥象也。

　　又详阴炉阳鼎之说：偃月炉者，阴炉也。中有玉蕊之阳气，即虎之弦气也。何谓偃月？盖此炉之口，偃仰之间，如偃月之状，阴海是也。先天自然真一之火，月生日长于其中，是曰阴炉也。朱砂鼎者，阳鼎也。中有水银之阴气，即龙之弦气也。号曰悬胎。以其不着于地，如悬于灶中。此鼎入炉八寸，身腹通直，是曰阳鼎也。似此之类，皆不可泥文，切须寻其义也。

　　采取妙用章
　　《阴符经》曰：“其盗机也，天下莫能见，莫能知。君子得之固穷，小人得之轻命。”《黄庭经》云：“玄膺气管受精府，急固子精须自持。”《参同契》曰：“采之类白，造之则朱。”又曰：“昂毕之上，震出为征。阳气造端，初九潜龙。”《金碧经》曰：“磁石吸铁，隔碍潜通。”正阳翁曰：“有无交入为丹本”。紫阳真人曰：“铅遇癸生须急采”。又曰：“甘露降时天地合，黄芽生处坎离交”。朱震《易传》云：“晦日朔旦，坎月离日，会于壬癸。”又云：“三日暮震，象月出庚”。

　　上阳子曰：“看书要达古人意，若只念字又何益？且如日月会壬癸，三日之暮震始生。此固不可以猜晓？况只寻常看过乎？谓如有无交入，癸生急采，天地合，坎离交。此无真师口授，强猜不得。是云真实希有之妙义也。

　　何谓交？曰：交以不交之交。何谓合？曰：合以不合之合。何谓采？曰：采以不采之采。何谓不采之采？曰：擘裂鸿蒙，采以不采之采。何谓不交之交？曰：凿开浑沌，交以不交之交。何谓不合之合？曰：恍惚窈冥，合以不合之合。盖鸿蒙未判，须寻太易之先；浑沌既分，则究癸生之际。窈冥无象，以求其真。何谓鸿蒙？曰：形如鸡子之初，比似中黄之义。何谓浑沌？曰：月出庚申之上，震生昴毕之方。夫鸡卵分形，知未始太极之肇；庚方月现，推癸生复至之时。何谓恍惚窈冥？曰：劝君穷取生身处，种向乾家交感宫。无名子曰：“癸生者，时将丑也。”紫阳翁云：“白虎首经至宝，华池神水真金”。象川翁曰：“癸日子时急采，不得逾时”，是言采取也。但癸与子，非天干地支之拟。又复与震，非《易》中爻上之文。吾所谓大要者，如坎离会癸，月出震生，恍惚窈冥，鸡子大易，皆于人身求之。是以冬至不在子也。

　　上阳子曰：今之言采取者，当明以何物为采取之具？何者为采取之神也？缘督子曰：“人之灵明知觉者，即无也、神也。氤氲活动者，即有也、气也。”正阳祖师曰：“钻天入地承谁力，妙用灵通须是神。”盖是者此也，神者物也。言必须以此物为采取之家具也。丹阳翁曰：“速把我人山放倒，急将龙虎穴冲开。”《参同契》曰：“耳目口三宝，闭塞勿发通。真人潜深渊，浮游守规中。”此皆专心致志，躬己以听命也。夫专心致志，惟只一时之中，而学者非一时所能，何也

益此一时之内，止用半时。而于此半个时中，入室下工，夺天地之造化，窃日月之精华。攒簇五行，和合四象。天关在手，地轴由心。真人潜深，剑飞月窟，水火交媾于黄道，龙虎战争于鹊桥。把七十二候之要津，行之倾刻。夺三干六百之正气，逆纳胎中。非有神功，安能济事？纯阳祖曰：“造化争驰，龙虎交战。进火二夫斗牛危。”此即半时之事也。大根法器，既得师指，半个时辰之用，必先炼己持心，方许行此半时之事。若无炼己之功，却下手于一时之中，入恍惚杳冥之内，求此先天一炁之火药，小巳不危哉。盖未行炼已之功，而忘欲行事于一时，必致白虎猖獗，姹女逃亡，仲夏而有严霜，三冬变化大暑，日月失度于黄道，风雨骤泛西江。既不收功，反取羞辱。学者到此，不思炼己无功，持心末熟，却怨丹经谩话，归咎师真，岂真不知
紫阳翁曰：“若欲修成九转，先须炼已持心。”纯阳祖曰：“七返还丹，在人先须炼己待时。”何谓练己
去色欲、绝恩爱、轻财物、慎德行，四者为炼已之大要。去色欲，则精气全。精气全，则能降龙伏虎。降龙伏虎，则可采先天之一炁。欲不去，则精不固，而炁不全。非但去之，要能与之相忘。昔长生刘真人洛阳三年之功者，炼己也。泥丸翁谓“酒肆淫房戏历”者，炼己也。炼己日久，掏沃惟情，自然忘忘。非持忘忘，要能降而伏之。降伏之道，首绝恩爱。恩爱起于对境，着境则恩生，思生则爱起。故绝恩爱，失去执着，使对境而不着境。不着境，则念头净。《清净经》云：“内观其心，心无其心。外观其形，形无其形。远观其物，物无其物。”持心若此，方许炼铅而制汞，方得首经之至宝。要得此宝，先营垣垣，预期安妒立鼎。又须财以济子。夫财可以创鼎，可以惠人，可以成道。以财便人，必得其情。则牟尼之珠，无价之宝得矣。《百章集》云：“凡俗欲求天上宝，寻时须用世间珍。”故知世财可求天上之宝，何况此宝世间有之。惟用财以得其欢心，又凭德行以济之。德可以动天地，行可以感鬼神。炼已之功，德行为先。阴行方便，积诸善根曰德。自己尊贵，不欺其心曰行。德行相济，财动人心。对境忘情，精神充固。四者俱备，方谓炼已也，方谓之持心也，方可采先天真一之炁，用一时二候之功，以炼九转金液大还丹也。如此炼己，日月不怠，经年纯熟，然后入室下手。入室之功，六很大定，大用现前。《契》曰：“离炁纳营卫，坎乃不用聪，兑合不以谈，希言顺鸿蒙。三者既关楗，缓体处空房。委志归虚无，无念以为常。”此则言去我之声色言语而有所待也。当其采药之时，关防慎密，谨戒尤切。在《易》之复卦曰：“复其见天地之心乎？”又曰：“先王至日闭关，商旅不行，后不省方”，此《易》中之谨戒也。《指迷诗》云：“塞兑垂帘寂默窥，满空白雪乱参差。殷勤收拾无令失，伫看孤轮月上时。”兑者口也，帘者目也，白雪者外丹也。此正阳翁令后人于采取之际，当如此而谨戒者也。广成子谓黄帝曰：“慎汝内，闭汝外。多知为败，我为汝遂于大明之上矣，至彼至阳之原也；为汝入于窈冥之门矣，至彼至阴之原也。”又曰：“彼其物无穷，而人皆以为终；彼其物无测，而人皆以为极。”

　　上阳子曰：以为极者，立人之极也。至阳至阴之原，即无穷无测之门，玄牝是也。紫阳真人曰：“但将地魄擒朱汞，自有天魂制水金。”地魄者，虎之弦气，坎中之阳也；天魂者，龙之弦炁，离中之阴也。虎为铅、为君、为主，故先取之将来擒汞；龙为汞、为臣、为宾，故后用以制铅。是故虎以阴中之阳火烹炼乾龙，龙即发阳中之阴火以应之，铅汞相并和合凝结了，即时饵归金室。古仙诗曰：“香从臭内出，甜向苦中来。”正阳翁曰：“及夫采药于九宫之上，得之而下入于黄庭，抽铅于曲江之下，搬之而上升内院。玉液、金液，本还丹搬运，可以炼形而使水上行；君火、民火，本炼形搬运，可以烧丹而使火下进。五气朝元，搬运各有时；三花聚顶，搬运各有日。神聚多魔，搬真火以焚身，则三尸绝迹；药就海枯，运霞浆而沐浴，则入水无波。”又曰：“龙虎相交而变黄芽，抽铅添汞而成大药。玄武宫中而金晶才起，玉京山下而真气方升。走河车于顶上，灌玉液于中衢，起龙虎而飞金晶，养胎仙而生真炁。”

　　上阳子曰：圣师接人唯恐不至。且修炼事大，既非烧煮，而下手采取，又不得而闻见也。其言采取者，采何物也？取何等也？吾今重为显说。夫采取者，采先天之气，取真一之铅；采坎中之爻，取水中之虎；采黑中之白，取阴中之阳。却非旁门采精取血，又非入室补脑还精，非用灵柯一深九浅，又非三峰采战移行。彼皆一等浊俗愚夫，不求真师，迷迷相指，非唯自失并害道。真大修行人，须究生身，明太极已前之心，参造化未始之妙。晦朔屏耀，月映太阳而复明，西南得朋，光吐庚方而成震。究竟到此，则知人禀先天虚无窈冥真一之气生者也，则知母之复有母也，则知真铅之宗祖也。何谓真铅宗祖？夫浑沦已判，乾乃成巽，久变为离而其真阳寄于坎中，是以坎中之金元属于乾，此为真铅之宗祖也。何谓母之母？在天地未根之前，有物混成之中，含灵至妙之瑞，此为母之有母也。大修行人，既明采取，又悟生身，须考气候。且一月之中止有一日，一日之内唯在一时，一时之中分为六候。止用二候以为采取，则一时中尚余四候，四候之内却名合丹，合丹之妙，急以己汞合铅。于斯时也，调和真息，周流六虚，自太玄关逆流至天谷穴，而吞入黄金室也。斯乃元年起火下手之工。故真一子曰：“立创鼎器，运动天机。初则全无形质，一如鸿蒙混沌之中。既经起火运符，便应元年滋产”。《参同契》曰：“冠婚气相纽，元年乃芽滋”，是为受气之初也。古歌曰：“黄芽铅汞造，阴壳含阳华”，是谓之男子怀胎也。端坐面壁之功于此乎见。

　　真土妙用章
　　伯阳真人曰：“土游于四季，守界定规矩。”《龙虎经》曰：“土德以王，提剑偃戈，以镇四方。”又曰：“坎雄金精，离雌火光，金火相伐，水土相克，土王金乡，三物俱丧。四海辐凑，以置太平。并由中宫土德，黄帝之功。”又云：“玄女演其序，戊己贵天符。”又云：“丹沙流汞父，戊己黄金母。”紫阳真人曰：“离坎若还无戊己，虽含四象不成丹。”又云：“木金间隔会无因，须假黄婆媒娉。”

　　上阳子曰：五行无土则不全，五金无土则不生，五谷无土则不实，金丹无土则不成。是以乾坤四象有土，东有氐土，南有柳土，西有胃土，北有女土。而复与日月同于四正之宫，此星宿中定位之土。坎中女土为戊，离中柳土为己，此为金丹之象也。一年四季分土而居，唯独夏末秋初，土王适用。非土之用，则金不生。五行之中，以木克土。然木非土岂能生也。今以铅汞砂银土之五行为言。铅本生于兑而母隐子胎，却于坎中求之。盖坎中有戊土者也。故以铅投汞即流戊就己之义也言。戊土与己土一处相交，则金花自结却吞入腹中。此为饮刀圭也。刀者乃戊土中之铅也，圭者乃戊己二合为一圭也。离中己土，辅日之光，居于午上，故夏日热而冬日暧，午为阴之首，而日为阳。是以己土乃阳中之阴象，龙之弦气也；坎中戊土，助月之华，居于子上，故冬日暄而夏夜凉，子为阳之首而月为阴。是以戊土乃阴中之阳象，虎之弦气也。龙虎怀戊己之真土。是以龙虎交而戊己合，戊己合而铅汞会，铅汞会而还丹结也。

　　大修行人，求其意而莫泥其文也。且求意当求意外之意，参玄要悟玄中之玄。何也？上阳子曰：金丹大事，全仗戊己二土者也。迷之则云泥异路，悟之则针芥相投。喻如两君相见中有宾相，两国交兵中有通好。又如天上鹊桥，人间渡子。又如百万兵众，必有将军；偃武修文，必有宰执。故号之为黄婆，名之为媒娉。指戊土为河车，是有守疆界之说；指己土为牛车，是有定规矩之妙。但金丹，所言各有其事，所用各有其时。真仙上圣，欲提后人于火坑之中，使知有金丹之道，可以长生度世者矣。故托名借喻，令人易悟。是《悟真篇》云：“赤龙黑虎各西东，四象交加戊己中。”其谓金丹出于戊己也。盖戊己相合，坎离自交，龙虎二物居于戊己之中，顷刻凝结真精一粒，即饵归黄金室内，却运阴阳符火，炼成纯阳也。王道云：日有三照，月有三移。日月出于东而光耀于西，则西方白虎金德之正气入于玄冥之内，化而为六戊；日月入于西而光耀于东，则东方青龙木德之正气入于玄冥之内，化而为六己；日月当于午而光耀于北，则南方朱雀火德之正气入于玄冥之内，就土成形，化为黑铅，常居天地杳冥之先，为天地万物之根本，为金丹之祖炁也。

　　火候妙用章
　　《金碧经》曰：“发火初温微，亦如爻动时。”《悟真篇》云：“纵识朱砂及黑铅，不知火候也如闲。”王道云：“金液神丹，全在火候。火是药之父母，药是火之子孙。”魏师吕曰：“夫能尽性命之道者，无出于黄帝金丹。金丹之妙在乎火记，火记之妙象乎坎离相交而生变化神明也。”是以大修行人，不知铅汞火候，则不能成丹明矣。

　　昔崔翁授纯阳祖师《天元入药镜》，是必令其究火功，学者当宜尽心。道光禅师云：“圣人传药不传火，从来火候少人知。莫将大道为儿戏，须共神仙仔细推。”泥丸真人云：“扫除末学小技术，分别火候采药物。只取一味水中金，收入虚无造化窟。捉将百脉尽归元，脉住气停丹始结。”《黄庭经》曰：“知雄守雌可无老，知白见黑急坐守。”栖云翁曰：“人身有三斗三升火，不得风不着。”《悟真篇注》曰：“雄里雌即龙之弦气，汞是也；阴抱阳即虎之弦气，铅是也。二物相交合，方生黍粒之丹，吞入腹内丹田中，点化阳魂以消阴魄也。且以一日之中论之，子时一阳生，人之肾中有一阳纯精之气上升，则进阳火，是为复卦；午时一阴生，人之心中有一阴至神之气下降，则进阴符，是为姤卦。”

　　上阳子曰：火候最秘，圣人不传，今略露之。药非火不产，药熟则火化矣；火非药不生，火到则药成矣。且火候之奥，可一概而论，中有逐即事条，可不明辨之乎？夫金火为朋而属西南，故三日庚方，癸阳初生。当是之时，先究《参同契》内四十八章之旨，则知根乎天地之根，母其阴阳之母，是窈冥之内，恍惚之中，水源至清，全无挠动。紫阳翁曰：“虚无生白雪，寂静发黄芽。”火候之秘，此其一也。当其采取之际，用武火之时，一时六候，唯用二候以取药，火不可毫发差谬。宜穷《参同契》内四十九章之旨。紫阳翁曰：“药物生玄窍，火候发阳炉。”火候之禁，此其一也。虽已得药入鼎，要明斤两爻铢，勿致过当伤多。紫阳翁曰：“木汞一点红，金铅三斤黑”。《参同契》曰：“名曰第一鼎兮食如大黍米”。火候之妙，此其一也。既而真铅归于黄金室，内匀十二节进火行符。魏真人曰：“周旋十二节，节尽更须亲”。火候之用，此其一也。至于添汞抽铅，铅尽汞干，金丹已成，婴儿蒋现。《契》曰：“千周灿彬彬兮，万遍将可睹”，火候之全，此其一也。圣师叮咛后人以药物，复谨慎以火候，亲切至矣。

　　紫清翁曰：“流俗浅识，末学凡夫，岂知元始天尊与天仙、地仙，日日采药物而不停。药物愈采而无穷也。又岂知山河大地，与蠢动含灵，时时行火候而无暂住。火候愈行而不歇也。此火候与药物，顺之则凡，逆之则仙。”古云：“五行颠倒，大地七宝；五行顺行，法界火坑。”紫阳翁曰：“白虎首经至宝，华池神水真金。”又云：“依时采取定浮沉，进火须防危甚。”大修行人，已得圣师授以真诀，奚可不明火候者乎？古歌曰：“铅为芽母，芽为铅子。既得金花，舍铅不使。”盖铅是中宫金母，繁生真汞，汞结为丹，铅则不用。无名子曰：“虚心则无我，万物皆空清。”其天若也。实腹则炼铅乾汞，无摇其精。精者汞也，守汞以实其腹，则金玉满堂矣。即老子云抱一也。一者丹也。抱一以空其心，心空则尘不立。方其实也，炼铅以制之，汞乾形化，于以抱一，以空其心，心空神妙，与道合真。修丹之士，未炼铅金，无摇汝精。精少则还丹不成。”大修行人，翁曰：“君火民火本炼形搬运，可以烧丹而使火下进”，故必有其道矣。水之就下者，理也；颠倒者，则欲其水之炎上。水岂能炎上哉？正阳翁曰：“玉液金液本还丹搬运，可以炼形而使水上行。”是必有其道矣。此即反阴阳者也。又如居家者则为主，外来者则为宾；颠倒者，反以外来底为主，居家者乃为宾。一如女之嫁夫者，理也；颠倒者，反以夫而嫁于女，故曰入赘，且名之曰养老之郎也。夫乃外来底而却为主矣。此之谓逆取者也，此之谓大修行者也，此之谓逆则成仙者也。

　　还丹妙用章
　　太上曰：“致虚极，守静笃。万物并作，吾以观其复。”至哉言乎！不数语而尽矣。夫致者，委致也。虚者，当物之中也。极者，得毕其道也。宁静者，居无事之所。笃者，谨慎而不失。万物并作者，物之始生。吾者，物也。观者，待也。复者，返其本也。行人委置元神于物之中，则得其道。既得其道，当居闲静无事之所，谨慎而不失其道。候物之生物，而物又待其返本也。故一住一运，而生变化神明也焉。此则七返之道备矣。

　　又曰：“夫物芸芸，各归其根。归根曰静，静曰复命。”
　　夫归者，还也。根者，元也。言万物虽芸芸之多，然物之元气各返其元，即所谓一物一太极也。物返其元，是动而复静也。静曰复命，又静而复动也。故一动一静，而万物生焉。

　　圣人无空言，一语有数意。难以语训，而可以意通。只如此章，自太极而至复，凡几太极而几复也。明此，则九还之道尽矣。
　　正阳翁曰：“铅汞两般为药本，若无戊己不成丹，三家合成一真种，始见金丹有往返。”。《悟真篇》曰：“劝君穷取生身处，悟本还原是药王。”又曰：“七返朱砂返本，龙还金液还真。”无名子曰：“天一生水，地六成水，居北极坎阳之炁为真水，故曰六居。地二生火，天七成火，返南朵离阳之气而生砂，故曰七运，言朱砂之还本也。天三生木，地八成木，归东处震位而为汞，故曰八归。地四生金，天九成金，还西主兑位而为铅，故曰九还，言金液还真也。天五生土，地十成土，居中而变成丹也。”

　　盖返者，返我之本者还我之原。何谓返本还原？且设一喻：
　　如人将百金寄放于西邻，因久而忘之，遂至缺乏。一朝遇悟即访西邻而得之，适充其用，是之谓返本还原．何必泥文也，亦犹人也。年壮气足，而阳丹寄于阴海之中，无有得还。忽感圣师授以还原返本之道，喜可知也。遂即采取修炼，以成真人，是谓返本还原也。

　　颠倒妙用章
　　黄帝曰：“人发杀机，天地反覆。”
　　海蟾曰：“从无入有皆如是，从有人无有几人？”又曰：“坎离反覆颠倒颠，天地日用旨回旋。”
　　金丹大道，惟颠倒之用，不可苟且，务要详审。须知颠倒有数说：有颠倒阴阳，颠倒坎离，颠倒男女，颠倒乾坤，颠倒铅汞，颠倒五行，颠倒采取，颠倒宾主，……宜在精通深晓，不可妄意猜疑，又不可一概而论。

　　今总以《悟真篇》明之：
　　如云：“自知颠倒有坎离”，及云“日居离位方为女，坎配蟾宫却是男。”此言阴阳、坎离、男女之颠倒。无名子曰：“日离属阳反是女，月坎属阴方是男。”二物颠倒而生丹，即以此丹点己之汞，而结圣胎。

　　《悟真篇》云：“金公本是东家子，送往西邻寄体生。认得唤来归舍养，配将姹女作条情。”又云：“震龙汞自离乡出，兑虎铅生在西方。二物总因儿产母，五行全要入中央。”此铅汞、五行、震兑、龙虎、儿母之颠倒也。无名子曰：“汞为震龙属木，木为火母，火为木子，此常道之顾五行也。然朱砂属火为离，木汞自砂中出，却是火返生木，故曰儿产母。铅为兑虎属金，金为水母，水为金子，此常道之五行也。然黑铅属水为坎，银自铅中生，却是水中生金，故曰儿产母。”此五行之颠倒也。

　　“如云金鼎欲留朱里汞，玉池先下水中银”，又云“甘露降时天地合，黄芽生处坎离交。”此言颠倒采取。行人须看玉池先下之义，甘露降时之妙。《易》曰：“小往大来。”子曰：“后以裁成天地之道，辅相天地之宜。”要在于斯，不宜卤莽。

　　如云“谁识浮沉认主宾”，又云“饶他为主我为宾。”此言宾主之颠倒也。铅沉汞浮。沉者为主，浮者为宾。无名子曰：“阳精是真己之精、至阳之炁，号曰阳丹。已之真炁属阴，为一身之主，以养百骇。及阳精自外来，却制己之真汞。则阳丹返为主，而己汞返为宾矣。”

　　且颠倒者，何谓也？曰：“回旋也，逆取也，返阴阳也，转天地也。”
　　何谓转天地？犹如《易》日，地天泰是也。翼曰，地在天上，泰。此即转天地。
　　喻如火之炎上者，理也。颠倒者，则欲火之就下。火岂能就下者？正阳翁曰：“君火民火本炼形，搬运可以烧丹，而使火下进，故必有其道矣。水之就下者，理也。颠倒者，则欲其水之炎上。水岂能炎上哉？正阳老仙曰：“玉液金涂本还丹，搬运可以炼形，而使上行，是必有其道矣。此即反阴阳也。”

　　又如“居家者为主，外来者为宾”。颠倒者反以外来者为主，居家者为宾。方亦如女之嫁夫者，理也。颠倒者，反以夫而嫁子女，故曰入赘，而名之曰养老郎也。夫乃外来人，而却为主矣。此之谓逆，则成仙也。若夫火炎上而水就下，则人也、物也，非仙也。

　　神化妙用章
　　钟离祖师曰：“访仙求友学烧丹，精选朱硫作大还。”海蟾翁曰：“卦行火候周天毕，孕个婴儿锁下田。霹雳一声从地起，乾户擘开光万里。翻身撞出太玄关，这回方是真仙子。”《参同契》曰：“寝寐神相抱，觉寤候存亡。颜色浸以润，骨节亦坚强。排却众阴邪，然后立正阳。修之不辍休。庶气云雨行。淫淫如春泽，液液象解冰。从头流达足，究竟复上升。往来洞无极，怫怫被容中。”上阳子曰：大修行人，既得刀圭入口，运己玉芝以养之。凡运火之际，忽觉夹脊真炁上冲泥丸，沥沥然有声，从头似有物触上脑。须臾如雀卵颗颗，自腭下重楼，如冰酥香甜，甘美之味无比。觉有此状，乃验得金液还丹，徐徐咽归丹田。自此而后，常常不绝。闭目内观，脏腑历历如照烛，渐次有金光罩体也。泥丸翁云：“我昔工夫行一年，六脉已息气归根。”老子曰：“专气致柔能婴儿”。此皆言温养也。夫温养者，隳肢体，黜聪明，终日如愚而不违，不可须臾离也。如鸡抱卵，暖气不可间断。则抽添之功自见矣。

　　抽添者，以铅制汞之后，逐日运火，渐添汞，汞渐多，铅渐少，久则铅将尽，汞亦干，化而为丹砂，号曰金液还丹之纯阳。则知形化为气，气化为神，是曰婴儿，是曰阳神。《黄庭经》云：“瞻望童子生盘桓，问谁家子在我身。”正阳翁曰：“孩儿幼小未成人，全藉爷娘养育恩。”昔宋景定间，有仙蓝养素，炼金液大还，得丹入岳，怀胎既久，得海蟾翁假李玉溪奉寄一语，乃抚掌大笑，顶门霹雳一声而去。今岳山长笑先生是也。纯阳祖师云：“九年火候真经过，忽尔天门顶中破。真人出现大神通，从此天仙可相贺。”到此则金丹之大事毕矣。

四、须知八章
　　运火行符须知
　　伯阳真人曰：“阳燧以取火，非日不生光。方诸非星月，安能得水浆？二气玄且远，感化尚相通。何况近存身，切在于心胸。阴阳配日月，水火为效征。”又曰：“性主处内，立置鄞鄂；情主营外，筑垣城郭；城郭完全，人物乃安。”《黄庭经》云：“作道优游深独居，扶养性命守虚无。”缘督子曰：“今之修道者不得正传，不悟平叔‘未炼还丹莫入山’之语。唯欲避喧求静，遁世逃人，出妻屏子，离尘绝俗，穷谷深山，独居孤处，以为自高，如弃世间法也。”无名子曰：“夫运火者，先定刻漏，以分子午；次接阴阳，以为化基。搬六十四卦于阴符，鼓二十四气于阳火。天关在手，地轴形心。回七十二候之要津，攒归鼎内；夺三千六百之正气，辐辏胎中。谨戒抽添，精专运用，虑其危，防其险，不使顷刻参差、分毫差忒。故得外接阴阳之符，内生真一之体。苟或运心不谨，节候差殊，即姹女逃亡，灵胎不结。”莹蟾子曰：“采药初关，先识天癸生时；中关则知调和真息，周流六虚，自太玄关逆流至天谷穴交合，然后下降黄房入于中宫。”

　　上阳子曰：运火者，运内外之火。火者药火也，候者符候也，将者符合也。圣人下工炼丹之初，须知铅汞两相逢迎，真一之铅将至，运己汞以迎之，铅汞一合而即得黍粒之丹，饵归黄金室内，以为丹头也。夫运火者，始自复卦，子符起首，疾进阳火，谓之下手用工，而进火谓之野战。盖野战则龙虎交合，是用三分武火前行短之谓也。行符者，午时姤卦用事，则进阴符，包固阳火于内，故行符谓之罢功守城。夫守城者，以其鄞鄂已立，唯温养沐浴，防微杜渐，是用七分文火后须长之谓也。然复与姤乎，皆从人身而求，须认自己生身之由，则得归之矣。不必执文而泥象也。紫阳真人《金丹四百字》云：火候不用时，冬至不在子。学者宜仔细求之也。

　　朔望弦晦须知
　　缘督子曰：一点阳精，秘在形山，不在心肾，而在乎玄关一窍。学者不识阴阳，不知时候，不能还返，止于自身摸索，而认彼昭昭灵灵之识神以为真实，转转差驰。《易》曰：“与日月合其明，与四时合其序。”朱震《易传》云：“晦日朔旦，坎月离日，会于壬癸。”

　　上阳子曰：每月朔旦子时，日月合璧于癸，薄暮会于昴毕之上。此喻火之初生也。当此之时，纯阴已极，微阳将生，是谓潜龙。三日之晡，月生庚上，真阳已肇，庚属西南。《易》曰：“西南得朋，乃与类行。”《参同契》曰：“神功变成震，三日月出庚。”盖是时也，药物才生，水源至清，未曾挠动。有气无质之际，大修行人，急向此时具一只智慧眼，则而象之。亦如太阴初受一阳之气，亦似坤之下爻、乾之初爻交而为震，乃此人身纯阴而生一阳。即我师云：“先天一气自虚无中来”，点汞而入鼎也。是时鼎内阳气初布，砂汞立基。紫贤真人曰：“一清一浊，金木间隔于戊己之门；一性一情，阴阳会聚于生杀之户。采二仪未判之气，夺龙虎始媾之精，入于黄房，产成至宝也。”八日酉时，月到天心，其平如绳，是谓上弦，得金半斤。《龙虎经》曰：“坤再变成兑，八日月出丁”，以像鼎中铅汞渐结流珠。是时金水气停，不进阳火，亦无行符。唯沐浴洗心而已。

　　三五为望，望者日月相射则阴中三阳已备而成乾。犹月魄得日魂而满，喻鼎中铅水壮盛，真阳充满，火明金旺，将欲成器。是金火之器与汞固结，汞与其母两相留恋也。既望，平明月见辛方，乾初变巽，乃阴阳相承之道。始焉，则纯阴得交微阳而生药，后则阴包阳气而成丹。巽乃承领阴符，阴气渐生，包固阳精，便无动逸。则金砂落于胞中，阴中含阳，是谓归根也。二十三日，平明月见丙方，坤交乾之中爻而为艮，鼎中药物自然凝结，是时阴阳之气复停不行，阴符亦无进水，唯沐浴涤虑而已。是谓下弦，得水半斤。以上弦金半斤，下弦水半斤，两弦合一斤之数，以结丹砂。《参同契》曰：“两弦合其精，乾坤体乃成。”二十八日，平明月现乙方，此时阴阳之气俱足，金汞结而成胎，坎离运气于鼎中，周流六虚于象内。此喻金丹之始终也。至于晦日，日复会于壬，则阴极而阳又将生矣。上阳子曰：句里虽已分明，而学仙子当体于身，晦、朔、弦、望，皆取证于身，不可泥文而着象也。夫月纯阴也，不感日之阳气，安能灭而复生？人亦似月也。当二八少壮之年，鸿蒙未判，则阳纯而气全，故其精方胜而欲泄。其未泄之前，是为纯阳，是号真人。故广成子谓黄帝曰：“目无所见，耳无所闻，心无所知，神将守形，形乃长生。”一泄之后，即去一阳而交一阴，是变为离。自此而往，情欲已萌，淳朴已散，精气日损。损之又损，以至于阳尽而阴纯也。夫惟不知金液还丹之道者，待其阳尽阴纯则死矣。唯修行之人，知其还返之妙，于其未尽之际，疾早修行，急急接助，扶救真阳，收领药火，以炼还丹而复其命。亦如太阴领览太阳之气而复其明也。

　　防危护失须知
　　缘督子曰：“学全真者，得师略指门径而不知逐节事条，知神气相依而不知铅汞交媾，既知铅汞交媾而不知性命混合，妄拟火候进退，不知此，皆无成。”真一子曰：“阳火过刻，水旱不调，则凝冬变为大暑；或阴符失节，寒暖相侵，则盛夏反为浓霜。金宫既砂汞之不萌，一鼎则虫螟之互起；大则山崩地圮，金虎与水龙沸腾；小则雨暴风飘，坎男共离女奔逸。以此观之，纵识铅汞二物，不晓火候，不防险危，实徒然耳。”

　　上阳子曰：虑险防危，金丹之大事也。昔紫清白真人，既得泥丸翁之传，年已六十四矣。急忙收拾金丹大料，用尽万苦千辛，既得汞铅相合，入鼎烹炼，以其平日天资聪明，是当温养之时，用心不谨，不防其危，中觉汞走铅飞，无可收救。遂作诗以自解。其愠诗曰：“八两日月精，半斤云雾屑，轻似一鸿毛，重如千秤铁，白如天上雪，红似猩猩血。收入玉葫芦，秘之不敢泄。夜半忽风雷，烟气满寥泬。这般情与味，哑子咬破舌。捧腹付一笑，无使心脑热。重整钓鱼竿，再斫秋筠节。”观此可不慎欤！若非白真人之坚固，他人安能再整钓竿而斫筠节乎？又得紫阳仙师以《金丹四百字》授之，令奠关防慎密，后乃成道。夫虑险防危，不啻一件，自有数说。其初采药之时，日月欢会，龙虎将交，战争之际，真人已潜于深渊，浮游慎守于规中。盖是时也，闭塞三宝，唯当专心致志。否则有丧身失命之事。

　　紫阳翁云：“白虎首经至宝，华池神水真金”。又云：“依时采取定浮沉，进火须防危甚”，最为初关之紧切。此其一也。采取之时，若或阴阳错乱，日月乖戾，外火虽动而行，内符闭息不应，枉费神功。此其二也。若也火候过差，水铢不定，源流混浊，药物不真，空自劳神，有损无益。此其三也。既得黍珠入鼎，须要温养，保扶心君。苟或未善，即恐火化丹失。此其四也。至有学者，备历艰难，屡经危险，心胆惊怖。平时在怀，得丹入鼎，切宜驱除，务令尽净，勿使牵挂旧虑，以乱心君，是谓涤虑洗心，是谓沐浴。偶或留恋则恐汞铅飞走。此其五也。及至十月胎完，脱壳换鼎，不能保固阳神，轻纵出去，则一出而迷途，遂失舍而无归。此其六也。又有丹成之后，且要识真辨伪。若功行未满，眼前忽见灵异多端，奇特百出，以至生生之事，如有神见，皆能明知。若此等件是为魔障已至，并非真实，不可认为己灵丹圣，兹乃邪伪妖幻见吾道成，乃欲引入邪宗，以乱吾真。于斯时也，且须坚固智慧，保养全真。此其七也。凡此七件，皆防虑之大者也。有一不防，非但无成，恐致失丧。正阳祖师曰：“已证无为自在心，便须温养保全真。一年沐浴防危险，免见沉沦更用心。”吾所以云虑险防危，金丹之大事者也。

　　卯酉刑德须知
　　紫阳真人曰：“兔鸡之月及其时，刑德临门药象之。”上阳子曰：兔鸡者，卯酉也。学道的人，须知卯酉，非止一说。有天地之卯酉，有一年之卯酉，有一月之卯酉，有一日之卯酉，有一时之卯酉。天地之卯酉者，氐、房、心为卯，正躔则房日兔；胃、昴、毕为酉，正躔则昴日鸡也。一年之卯酉者，春分为卯时，曰中和；秋分为酉序，曰中秋。一月之卯酉者，初八为卯，月满上弦，酉时月到天心；二十三日为酉，月留下弦，卯时月在天中。一日之卯酉者，日出为卯而万物作，日入为酉而万籁息。一时之卯酉者，盖攒簇之道也。簇一年于一月，两日半为六候；簇一月于一日，则一时分六候，故一年七十二候，簇于一日也。是知一年之中只有一日，一日之内只在一时。大修行人，须辨时中卯酉，要知一时六候。盖采药取铅，一时六候，惟用二候，犹三停而用一停，而一时之中，尤余四候，别有妙用。所谓刑德者，二八也。盖二八者卯酉也。卯酉是阴阳平分之位，阳为德，德则万物生；阴为刑，刑则万物死。而卯月牙乃四阳而二阴，阴道将离而阴主杀。是以卯之二阴，阴已不能胜阳，然杀气未绝，至是而榆死，故为刑也。酉乃四阴而二阳，阳道将离而阳主发生。是以酉之二阳，阳虽不能胜阴，然生意尚存。至是而麦生，故为德也。正阳翁曰：“尽是灵冥转消息，切须专志保初心。”

　　沐浴心虑须知
　　指迷诗曰：“沐浴之功不在它，全凭乳母养无差。五行和合阴阳顺，同坐同行共一家。”无名子曰：“阳气到天地之中，阴阳相半，不寒不热而温，故为泰卦，不进火候，谓之沐浴。阴气降天地之中，阴阳相半，不热不寒而凉，故为否卦，不进阴符。亦云沐浴也。”

　　上阳子曰：沐浴者，适当阴阳相半，铅汞气停，阴阳二气自然交合。于此时也，不必进火，亦不行符，恐反伤丹；唯宜洗心涤虑，以保养之，故谓之沐浴也。且何谓沐浴？大修行人，尽将平时忧悲、思虑、艰苦之心、执着贪爱之念，悠然脱去，浑无一毫牵挂，直要形如枯木，心若死灰，是谓之沐浴也。纯阳祖师曰：“木性好清静，保养心猿定。”丹阳祖师曰：“水中火发休心景，雪里花开灭意春。”又曰：“俗人无清静之心，道人无尘垢之心”，是谓涤虑。其时则近卯酉，其卦则云否泰，其候则属温凉，其象则为刑德。至此则罢火守城，故谓之沐浴也。《参同契》曰：候视加谨慎，审察调寒温。周旋十二节，节尽更须亲。”崔公《入药镜》云：“受气吉，防成凶，火候足，莫伤丹。天地灵，造化悭。”紫阳真人与白紫清云：“及其沐浴法，卯酉特虚比。”盖不可执泥外象，当于药火到时而取也。古歌云：“刑德同生杀，加临二八门。丹砂宜沐浴，神水灌灵根。闭兑留金汞，禁关养魄魂。不须行火候，炉里自温温。”大修行人，工夫到此，可不慎乎？

　　生杀爻铢须知
　　紫阳真人曰：“夫炼金液还丹者，要须洞晓阴阳，深达造化。追二气于黄道，会三性于元宫。攒簇五行，合和四象，龙吟虎啸，夫唱妇随。”昔我师曰：“学道之士，得内外药物之真，两般作用之全，合大造化，方得所传。苟有毫发差殊，未免天地悬隔。”

　　上阳子曰：生杀者，阴阳二物也，龙虎二物也。龙乃阳中之阴而主生，故兴云致雨，润泽万物；而其中之阴能杀者也，犹人分阳已尽而纯阴则死矣。虎乃阴中之阳主杀，故呼风哮吼，常有杀心；而其中之阳能生者也，犹人分阴已尽而纯阳则仙矣。夫阴阳二物者，顺则成人，逆则生丹。故不为万物，不为人，则成丹矣。是所谓生也。且道生又生个什么？莫不是生天生地，莫不是生人生五行，莫不是生万物者乎？莫不是有大灵通智慧、有大神圣变化者乎？且道杀又杀个什么？莫不是杀那无明烦恼底贼？莫不是杀旁门愚痴底贼？旌阳祖师以五童女剑杀之，纯阳帝君以三清剑杀之，佛祖以金刚王宝剑杀之，德山和尚以入门棒杀之。故云：“护生须是杀，杀尽始安居。”祖师云：“斩魑灭魅了长生”。魑者痴也，魅者昧也。若人早早杀了这愚痴暗昧底，则可以毕长生之道矣。大修行人，定知毫发差殊，不能成丹，切须洞晓也。若悟阴阳、生杀二物。何忧不仙矣！

　　至如所谓卦象爻铢之说，铢也者将准之而定也，爻也者将效之而用也，象也者将像之而为也，卦也者犹挂以示人，使人以此而为则例也；爻与铢者明轻重也，象与卦者明进退也。积三百八十四爻而成六十四卦，积三百八十四铢而成一十六两，谓一斤也。斤足卦满，喻丹之将成也。修行之人，务在知轻识浅，知重识深，知难识退，知易识进。不过以法金丹内外二药也。《道德经》云：“有无相生，难易相成。”又曰：“图难于其易，为大于其细。”又曰：“是以圣人犹难之，故终无难也。”犹以复震为采药之初，则半斤为入药之数。如百爻之谓，以三十爻为文，七十爻为武者，则知采药之难也。以卦足而药成，则丹足二八一斤之数，故《火记》言二百一十六，乃乾之策也；十八八个足，乃一百四十四，坤之策也。阴阳之数既足，金液之丹已成也。

　　脱胎换鼎须知
　　崔公《入药镜》曰：“盗天地，夺造化。”又曰：“初结胎，看本命；终脱胎，看四正。”紫阳翁云：“节气既周，脱胎神化，名题仙籍，位号真人。此乃大丈夫功成名遂之时也。”紫清真人曰：“夫金丹者，采二八两之药，结三百日之胎。心上功夫，不在吞津咽气，先天造化，须当聚气凝神。若也行持，惟凭口诀，至简至易，非色非空，无中养就婴儿，阴内炼成阳气。”

　　上阳子曰：大修行人，既感真师抟授，若其未得真铅，先当收拾自己精神，不可恣情纵欲。凡于日用应与之间，似有如无，忘情绝念，以待药火之至。故纯阳祖师云：“七返还丹，在人先须炼己待时。”葛仙翁《清静经》云：“人能遣其欲而心自静，澄其心而神自清，自然六欲不生，三毒消灭。”夫人心虚则澄，坐定则静。寡言希听，存神保命。盖多言则损气，多喜则放情，多怒则触意，多悲哀、思虑则伤神，贪欲、劳困则伤精。凡此皆非修行底所宜有也。若得先天真铅合汞，又喜火候无差，又善温养保扶，均调神息，直至丹熟胎完，婴儿成就，而成真人。三年九载，立行累功，或留形住世，接物度人，如安期生、蓝采和是也。或入世途匡时理世，东方朔、窦令君是也。至若七真、五祖，慈悲接人，张、葛、许、浮、丘诸祖师，乘时救劫、伺诏飞升者也。大修行人，若也再求向上之事，则移胎换鼎可无难矣。何谓向上事？上阳子曰：“前胎完成，已成真人，则移居上丹，却重整乾坤，再造阴阳，子又生孙，千百亿化。紫阳翁曰：“一载一个儿，个个会骑鹤。”泥丸真人曰：“一载胎生一个儿，子生孙子孙又枝。”于此方是大丈夫也。若应时立功，则身归三清矣。丹阳祖师曰：“神满太虚，一无所碍。”故天有时而崩，地有时而陷，山有时而摧，海有时而竭。凡有相者，终归于坏。唯道成者，神与道合，永劫无坏，又兼功及九祖，则白日同升上清矣。

　　续“须知七事”
　　上阳子曰：道必曰学，学必曰精而已矣。老子曰：“吾非圣人，学而得之。”孔子曰：“十室之邑，必有忠信。如丘者焉，不如丘之好学也”。曰：“我学不厌，而教不倦也。”曰：“君子学道则爱人，小人学道则易使也。”。《南华真经》曰：“南伯子葵问乎女偊曰：道可得学耶？偊曰：恶！恶可！子非其人也。夫卜梁倚有圣人之才而无圣人之道，我有圣人之道而无圣人之才。吾欲以教之，庶几其果为圣人乎！不然，以圣人之道而告圣人之才，亦易矣。”孔子曰：“生而知之者上也，学而知之者次也，困而学之又次也。困而不学，民斯为下矣。”释迦闻半偈而欲舍身；黄帝顺下风膝行而进，问广成子治身奈何而可以长久。夫古之大圣，亦未有不学而能知大道者乎！今时人也，而多妄诞，不肯下问，何时而得闻斯道也哉！

　　上阳子曰：道有立谈，道有心授。君臣也，父子也，兄弟也，夫妇也，朋友也，是纲常之道也。此可以立谈而非心授也。所言心授者，天命之谓性，率性之谓道，此可以心授而不可以立谈也。率性之道，即孔子一贯者也，即孟子集义所生者也。夫刚常之道，虽童稚亦可训之。惟有国有邦者，置所司以掌其纲常之道，万世不易者也。至如率性集义之道，前贤注疏略不及焉。若贤人君子，遇圣师口授而不惊疑，以集义率性之道而修之，是则谓之大圣人。方知纲常之道在其中矣。炼丹也，砂硫也，水银也，是修炼之道也。此可以立谈而非心授也。所言心授者，无为而无不为也，为之而有以为也。此可以心授而不可以立谈也。无为有为之道，即金丹之大道也。夫丹炉修炼凡砂水银之道，虽愚夫愚妇亦可炼之，故可立谈。至如先天真铅有为之道，虽上士至人遇师口授，亦不免疑焉。若上士至人得师指尔金丹有为之道，勤而修之，是之谓神仙也。顽坐也，守性也，持斋也，是坐禅之道也。此可以立谈也，而非心授者。唯正法眼藏、涅盘妙心，直指人心见性成佛之道，此可以心授而不可以立谈也。正法眼藏直指人心，即最上一乘之道也。夫持斋坐禅虽庸人孺子，亦可立谈。至如一乘之道，虽利根上智于佛祖言下得证，犹不免疑焉。是以灵山会上五千退席，五祖佛法不付神秀而与老卢，是谓可以心授而不可以立谈也。韩湘得仙而昌黎有“收吾骨”之句，岂昌黎是下根之器哉？朱晦庵之遍参而崔子虚不与以道，岂晦庵之不欲者哉！是云道不可以立谈。可立谈者非大道也。葛仙翁六十始遇师，白玉蟾六十四始遇师，皆成道也。是谓道有心授者也。

　　上阳子曰：道有三悟。孔子翼《易》曰：“近取诸身，远取诸物”。是言道也。大修行人，从近与远，及身与物，四者求之，眼下自有悟处。葛仙翁《清静经》曰：“内观其心，心无其心；外观其形，形无其形；远观其物，物无其物”，是言道也。大修行人，从内、外、远及心、形、物六者求之，目下便有悟处。佛祖云：“不是心，不是佛，不是物”，是言道也。大修行人，从心、佛、物三者求之，脚根下即有悟处。是之谓道有三悟也。且夫三教圣师皆晓以世人，从物求道。以道为物，须当审思，切勿容易看过了也。盖道者，乃万物之一物也。而物者，乃大道之一物也。故老子云：“有名万物之母”。又云：“渊兮似万物之宗”。是皆以物而名道也。悯夫一切常人，唯只寻常，不肯寻上；或以孤阴寡阳摄心兀坐，或以持斋守戒离俗绝尘，或以凡砂铅银煅炼炉火，凡此皆误而非悟也。能于是编言下投机，须有一个奇特之大悟处矣。

　　上阳子曰：道有三传焉：上焉者，文人善士，寡言好善，能弃富贵，唯急于身，是云上士，宜传道焉。中焉者，质而不文，闻道笃信，能割恩爱，力行精进，不顾是非，是曰中士，乃有上士之志，宜传道焉。下焉者，愚而信实，乐善弃恶，舍己从人，勇于敢为，是云下士，其志可尚，宜传道焉。故得此道者，莫不勇猛精进，莫不坚固智慧，莫不遏恶扬善。夫善之一字，乃入道之梯航也。是以常人耳常闻善，则肾不走精；口常语善，则心不失神；鼻常嗅善，则肺能安魄；眼常视善，则肝能育魂；意常思善，则脾胃生气，黄中通理。大修行之人，奚可以不善欤？上阳子曰：道有三戒：凡学道者，心虽慕向而乃骄其富贵，不肯下问，不立盟誓，是谓好谲，戒而莫与；次，学道者，累闻旁门小法，唯事强辩，以逞乾慧，是为夸眩，戒而莫与；三，学道者疑信相半，不以生死为忧，重财轻身，是不知命，戒而莫与。

　　上阳子曰：道有三去焉：一者，虽智人材士，而好论状古人，是谓无德，宜去之也；二者，虽善人胜士，而好诋排是非，妄议今古，是谓不广，宜去之也；三者，虽好道向佛，而口谈心非，背真就伪，是谓无实，宜去之也。

　　上阳子曰：道有四异：四者何也？酒、色、财、气是也。一切常人，饮少辄醉；平时端庄，化为戏谑；平时正直，化为谀佞；平时廉洁，化为贪淫；平时谦和，化为狂傲；因酒丧德，逃失性真，犹如山薮，所藏者多，平时罔觉，忽然野火山赪薮爇，千妖百怪，无所逃避。人若无酒，不失所行；山若无火，妖怪藏形。大修行人，戒饮静坐，敛精怡神，不为酒乱，此为异耳。

　　世之声色，败人者多。一切常人，肆情纵欲，贪着无厌，如彼蜉蝣，以灯为色，以焰为乐，投光赴焰，来往不舍，贪着于焰，趋灯而扑。人亦如是，着于爱欲，精气以竭，而情难割，情牵神失，意动气散，神气既丧，命亦随逝。色之为物，本无锋刃，而其杀人，甚于刀戟！大修行人，似同而异，酒肆淫房，未尝不戏，却乃非色为色，知色不色，不色中色，色无定色，此谓异耳。云何非色为色？知彼莲花，香引十里，花却为色，香即为声。大修行人，不贵其香，不贵其花，而所贵者唯贵其信，信即为莲实，花之与香不能长留，莲实可久，实能安心，此故云信，是以贵之。故太上云：“其精甚真，其中有信”。犹此意也。何谓知色不色？如彼河水，清流涓涓，水以济舟，至于彼岸。其舟与水，悉皆外物。祖师不云：“道成而后，丹房器皿，委之而去”，此之谓也。何为不色中色？如彼枯旱，阴云四兴，甘雨骤至，须臾复霁。若乃求其向来雨云，一无所见，而唯五谷万物蒙润发生。《维摩经》云：“游诸四衢，饶益众生，入诸淫舍，示欲之道”，此之谓也。色无定色，其义云何？如彼宝月，岁十二度，朔望弦晦，无定之中而有大定。上阳子曰：当详论之。三日生兔，色以大定；八日半盈，是云上弦；十五对望，圆明遍满。凡彼人间，莫不瞻仰，而其光辉圆而复缺，乃不长在。若人再欲观其光彩，须别索求生魄弦望。是故《易》曰：“与天地合其德，与日月合其明。”又曰：“原始要终。故知死生之说。”此之谓无定色也。

　　一切常人，贪财无厌，积而不散，为儿孙计，不悟天地日月盈虚消息之理。如彼石崇，富敌于国，财聚怨结，身戳家丧，祸及绿珠。大修行人，既得其财，即以求药，得药成丹，丹成而后，尽散其余，此为异耳。一切常人，争尽闲气，恼乱身心，好讼其贫，量可即夺，不顾因果生死，不悟悔吝凶危，皆由此起。所争者少，所丧者多。如彼项王，英雄盖世，卒之乌江，身死尸分，后来视之为汉鹰。大人之所争，况不及乎！大修行人所争之气，非人所知。是先天地真一之气。上阳子曰：修仙作佛，皆此先天真一之气。若非是气，不系修行，不能长生，此为异耳。

五、丹法参同十八诀
　　一、采药：收拾身心，敛藏神炁。二、结丹：气凝聚，念不动。三、烹炼：金液炼形，玉符保神。四、固济：绝念忘形。五、武火：奋迅精神，祛除杂念。六、文火：温温不绝，绵绵长存。七、沐浴：洗心涤虑。八、丹砂：有无交入，隐显相符。九、过关：果生枝上，子在胞中。十、分胎：鸡能抱卵，蝉能成形。十一、温养：知白守黑，神明自来。十二、防危：一念外驰，火候差失。十三、工夫：暮采朝收，时烹日炼。十四、交媾：念念相续，同成一片。十五、大还：对景无心，昼夜如一。十六、圣胎：蜇其神，藏其炁。十七、九转：火候足，婴儿现。十八、换鼎：子又生孙，干百亿化。

