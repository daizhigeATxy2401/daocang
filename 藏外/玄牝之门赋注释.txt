全阳子《玄牝之门赋》注释
　　
　　江苏春申江左道一子印权注释
　　
　　赋曰：一窍玄牝。大丹本根。是乃虚无之谷。互为出入之门。
　　
　　[注释]权注：一窍玄牝者。言此窍在玄牝之中也。玄牝合此一窍。同开同阖。方可谓之门。然门浑于窍。若不同开同阖。则非门非窍矣。玄牝者。乃阴阳二物。玄为阳。内有阴精之生。牝为阴。内有阳气之产也。倘玄牝无门。精气由何出入。然玄有玄之门。牝有牝之户。惟须同开同阖。方有造化之功成。若各自开阖。则非为门矣。故曰。互为出入之门也。互字之意。请为味之。言同开同阖者。即参同契所谓。真人潜深渊。浮游守规中。旋曲以视听。开阖皆合同之义也。此门若得开阖咸同。则炼丹有望。既得其本根矣。故曰大丹本根于此也。夫大丹二字。大系一人相并，乃言人若得一。可成其大。丹字日头月脚。中间一画。系日月合一之谓也。其内一点。为精气浑合。以像一粒金丹也。言虚无之谷者。此门在虚无之中。如谷字之形也。虚无二字。前既反复论明。不再赘述。谷字。乃二人合口。此口又在二人之下，学者当明此意。夫谷者。空空洞洞。虚而能应。此应者。神也。老氏称为谷神。紫阳祖曰。要得谷神长不死。须凭玄牝立根基。又曰。玄牝之门世罕知。学者未遇明师指点。此门终难捉摸。故曰罕知。其实如谷中之回声。呼之则应，寻之不可得也。
　　
　　设鼎器之尊卑。截然对立。浑机关之开辟。妙矣难言。
　　
　　[注释]言尊卑者。乃男女之喻。易曰。天尊地卑。乾坤定矣。对立者。阴阳相对而立也。阖辟者，门之消息也，鼎炉者，阴阳之具也。其详细。述明于中集。阖辟。即开闭之意。其妙。则难于言矣。
　　
　　原夫神仙立修炼之根基。元气常周流于上下。
　　
　　[注释]言求仙者。当以炼已筑基为其根本。又人之元气。当于逐日逐时。周流乎人身之上下。有一定之方位也。
　　
　　铅炉汞鼎。自此而建。
　　
　　[注释]铅汞者。精气也。炉鼎同时建立。即为入手铸炼之初步也。
　　
　　玉阙金关。识之者寡。
　　
　　[注释]言玄门牝户。少有人识。有如凡人之视玉阙金关。而不知在于何所也。
　　
　　大哉玄牝。不可得而名焉。通乎阴阳。是以谓之门也。
　　
　　[注释]言玄牝。能通阴阳。大哉此门。人毋得而名焉。以其能通阴阳。为万物之造化。成人成仙。无不由此而成也。
　　
　　是曰鼎炉。中藏铅汞。
　　
　　[注释]鼎炉铅汞。巳散见本集。
　　
　　东接扶桑之国。
　　
　　[注释]东为青也、木也、龙也。接乃交接也。扶桑国。为日出之处也。
　　
　　西通太华之巅。
　　
　　[注释]西为白也。金也。虎也。通乃往来也。太华巅。为月升之所也。
　　
　　据二土之妙。要合二土。
　　
　　[注释]二土。戊土己也。戊土纳于坎。己土纳于离也。要合二土者。坎离相交。二土合圭也。
　　
　　界两弦之间。平分两弦。
　　
　　[注释]言其门之各半。左右两扇。以此月之上下弦也。上下弦者。如初八与二十三夜之月也。合则以成其门。如日月之圆满也。能同开同阖。则可知弦之用矣。弦者。弓之形也。两弦者。言两弓之弦对合。如日月之圆。以喻门之两扇相关也。平分者。门之开阖。不前不后也。紫阳祖曰。前弦之后后弦前。药味平平气象全。采得归来炉里煅。煅成温养自烹煎。此言其门之开阖咸同。方能以得其药。苟若稍有参差。则其门不平，气象不全。药味难得也。
　　
　　大以无外。小以无内。下焉曰牝。上焉曰玄。
　　
　　[注释]大小外内者。言药之炁也。然药有大小内外之称，其详于中集论之。
　　
　　朱砂鼎。偃月炉。一机密运。复命关。归根窍。众妙兼全。
　　
　　[注释]朱砂者。离中之汞也。偃月者。坎中之铅也。关窍者。乃玄关妙窍也。紫阳祖曰。偃月炉中玉蕊生。朱砂鼎内水银平。只因火力调和后。种得黄芽渐长成。但得众妙兼全。方可一机密运于要好妙矣。
　　
　　是门也。阳开阴合。开合无穷。日往月来。往来不已。上曰天关。中纳干甲。下曰地户。内藏坤癸。无边无旁。非有形也。一阖一辟。是谓门矣。高卑配合。大矣哉。全矣哉。来去周游。出乎此，入乎此。
　　
　　[注释]天关干甲者。玄也。地户坤癸者。牝也。无边无旁。非有形也者。言其门也。高卑配合者。坎离相交。即此门之天然配合也。出乎此。入乎此者。仙佛与凡人。皆由此门而出入也。
　　
　　请言夫此窍。人所同有。非门谓门。世所鲜知。
　　
　　[注释]人所同有者。乃男女同则方有此门。非单独之所能有也。非门谓门者。因其无形无踪。非真有之门也。定要阴阳相配于不知不觉中。方见其象。故曰。非个人所得而成此门也。是以世人所鲜知者矣。然世人只知开出。而不知关入。况又不知其同开同阖之用哉。
　　
　　盖天地常交合于往往来来之际。而神气每浑融于绵绵续续之时。
　　
　　[注释]言天地常交者。即易曰。男女媾精也。往往来来之际者。世人交接时。不知小往大来、开阖之消息也。神气浑融于绵绵续续之时者。其门将开将阖之时。浑身融融和和。而不知其所以然之开阖也。
　　
　　今此凿破鸿蒙之穴。筑成真一之基。
　　
　　[注释]凿破鸿蒙之穴者。玄牝之门通也。筑成真一之基者。若能依时。采得坎中先天真一之炁。则基可成。而为地仙之果也。基字。其土合成。其土。即坎中所纳之戊土也。言此基之根于坎也。
　　
　　以诸辰而论。下牝居子。合八卦而观。上玄属离。门焉而是分也。窍则浑而一之。所以紫阳。备述罕知之语。不然老氏。曷陈同出之词。
　　
　　[注释]下牝居子者。阴也。坎也。水也。内有真阳之气。上玄属离者。阳也。午也。火也。内有真阴之精。门焉而是分者。南北左右。上下之分也。窍则浑而一之者。开阖相同。合而为一。方能称为窍也、门也。同出者。乃一阴一阳。都由先天一炁所化。分之为二。合之则一也。所以道祖谓。同出而异名也。紫阳祖曰。异名同出少人知。两者玄玄是要机是也。
　　
　　尝谓冥冥牝户。深居沧海之间。巍巍玄关。远在昆仑之上。
　　
　　[注释]牝户者。乃阴中之阳门也。玄关者。即阳中之阴户也。沧海者。深不可测。昆昆者。高不可达也。
　　
　　一阴一阳。黑白可辨。非色非空。丹青难状。
　　
　　[注释]上两句。谓精气之可察也。下两句。谓其门之状。非笔墨可能形容也。此即吕祖谓。若要纸上寻文义。笔尖醮干洞庭湖。此言非仙经内无真诀之解。实言其门之难描也。不然。泥丸祖不云。若未逢师且看书。书中有诀好修持。盖丹经内真诀。颇有披露。奈学者识浅。不能自悟耳。
　　
　　四正于此布。勾般乎子午卯酉。两曜于此运，攒簇晦弦朔望。微哉。妙哉。玄牝二字。采之，炼之，工夫片饷。是则下藏白虎。为发火之枢机。上有青龙，起腾云之风浪。
　　
　　[注释]言四正者，坎离震兑也。子午卯酉者，北南东西也。两曜者，日月也。晦者。日月合壁之日也。弦者。两弦相合也。朔者。月之第一日也。此指生药之第一个正子时也。其详载于中集。望者。日月对照之日也。工夫片晌者，言其门之开阖。一霎即过也。下藏白虎者。牝也。发火者。阳气之动也。上有青龙者。玄也。腾云者。阴精之来也。言枢机与风浪者。指龙虎之势难制也。
　　
　　噫。旁门小法。惑众非一。专门名家。以贤自居。
　　
　　[注释]言旁门小法。乃叹学者。虽知阴阳。而不明玄牝开阖之理。仍属旁门。非独言邪术谓之旁门。即不明玄牝开阖之法。精气未免由旁门走失。亦非大道。是谓外道也。言外道者。不识正门之路。罔谈修真者矣。丹书曰。三千六百旁门。九十六种外道。此言与大道。或有相近。然毫厘干里。殊感不结丹之叹也已。夫此门此法。惟道祖一脉所传者。方可明白。参同契言开阖皆合同之法也。其法之用。非脚踏实地。决难明了。因此法从古祖仙。不明着于书。但每于丹经。略言大旨。稍露机密耳。能知开阖之用。即是道祖相传之嫡派。未有不丹成升举者。今之旁门外道。初学者尚未了然。况至道乎。言小法者。不得其大也。惟见小效。略知却病之能。以为道尽于是矣。无庸遍访高明之指导。安有成真之期望者也。是以紫阳祖。有井蛙应谓无龙窟。篱雀争知有凤巢之讥耳。
　　
　　弗讲明于理学。安能契合于仙书。
　　
　　[注释]此指不明玄理。博览仙经丹籍。犹盲人骑瞎马。何可走入正规。以求明师之指点哉。
　　
　　以阴阳名玄牝。空费存想。以口鼻为玄牝。徒劳吸嘘
　　
　　[注释]口鼻。乃后天呼吸出入之门。何来真汞真铅。罔识阴阳之理。岂能生仙佛乎。悟真篇云。玄牝之门世罕知。休将口鼻妄施为。洵然。
　　
　　倘弃邪归正。获知蹊径之真也。则探微入妙。岂在门墙之外欤。
　　
　　[注释]言劝旁门之徒。早早去邪就正。则不难获真途妙理。而探微入妙。自得名师指点。立雪程门。岂不能感动上苍。默使明师之指导欤。
　　
　　盖思夫一气孔神。曷是收藏之根底。元和内运。熟为交接之权舆。
　　
　　[注释]孔神。即谷神也。老子云。谷神不死。是为玄牝。交接者合其开阖之时也。神气和合。全凭此门。为司权舆以运乎内也。
　　
　　抑之评之。虎白龙青。奚云黑虎赤龙。玄上牝下。何为左玄右牝。当知木火为侣。木于火内以停蓄。金水同宫。金在水中而潜隐。
　　
　　[注释]虎白者。兑也。龙青者。震也。黑虎者。水中之金。坎中之气也。赤龙者。火中之木。离中之精也。上下左右者，乃上天下地也，而左男右女也。木火为侣者。木三火二，合为离也。玄也。金水同宫者。金四水一。以配坎也。牝也。此即紫阳祖所谓。东三南二同成五。北一西方四共之之义也。
　　
　　此所谓玄之又玄。妙之又妙者。其造化讲之而无尽。
　　
　　[注释]言玄之又玄。妙之又妙者。乃玄中有玄门。而妙中有妙窍也。又谓后天之先天。先天之先天也。须知玄玄妙妙之用者。方可入圣超凡。夫玄玄妙妙者。先后之工法不同。故曰其造化讲之而无穷。玄牝之门。可谓大矣哉。微矣哉。精研大道。则入手之门。能不深入其门。而探其微妙者欤。
　　
　　此赋。已略注心得。使阅者。可悟其言外之意。则入道有门矣。脉望曰。玄牝。乃人身体具。未分之太极也。中有阴阳。故曰玄牝。神气于此归根。日月于此合璧。人能凭此立根基。则谷神不死矣。夫谷神者。先天空虚灵应之称。即吾人元性是也。又曰。玄牝之门。乃出入往来之所。阴阳交会之地。修丹之根蒂。真精归复之舍。金丹化生之处。药物藏于其中。契谓。此两孔穴法。金气亦相须。大修行人。于一穴二分中。知追摄之法。则两穴皆通。不知追摄之法。则两穴皆闭。金丹所重者金气。欲得此金气。当先明追摄之法。方成造化也。上阳子曰。外道者。只知玄牝一物。亦名谷神。亦名神器。亦名玄关。亦名玄牝之门。亦名众妙之门。亦名有无妙窍。凡此数者。犹聋人而听管龠也。殊不知玄牝。乃是二物。若无二物。安能有万物之生哉。
　　
　　[注释]权谓。玄牝不难知也。惟其门之难知。玄牝乃雌雄也。玄者雄也，内藏真阴。其卦属离。以配南方午位。干纳己土。仙经谓炼己者。炼此己土也。己土之气。是名阴精。又名真汞者是也。牝者。雌也。内有真阳。其卦属坎。以配北方子位。干纳戊土。仙经内言采药者。采此戊土之气也。戊土之气。是名阳精。又名真铅者是也。夫戊已二土之气合。不曰气。而曰炁矣。采得此炁。可谓刀圭，言刀圭者，非戊己二土相合，为之刀圭也。刀者，属金。即兑也，妙也。此刀圭之二土，均由妙生，乃后天之先天。与先天之先天。合成之刀圭也。故有妙之又妙之称。非一妙可成之刀圭也。然坎离中之戊已二土合之。只能称之为圭也。言后先天与先先天者。即吕祖所谓。两重天地是也。盖两重天地。四个阴阳。学者会得。庶几近矣，脉望谓玄牝乃人身体具未分之太极。学者将体具二字。作何解说，言未分之太极者。阴阳各半也。中有阴阳者。其中再有半阴半阳也。玄为半阳半阴。牝为半阴半阳。因其各半。故须配合，合则阴阳始全。方可谓之道也。不合则不成太极。而亦无门之可称。此门之义，平叔备述罕知。然权亦难言。今述其大略。请学者究之。或可得其微蕴矣。有开有关。所以谓门。若无开关。安得称门。能知开关。便得门之径矣。门即玄关。欲开闭随意。非炼熟谷神不可。谷神乃灵应之称。此神在恍惚杳冥之中也。言玄关者。实无形迹可觅。惟有心会神知而已。仙经谓。得到玄关一窍。可以长生不老者。此指能开能闭。为之得到。不会开闭。欲期长生。不亦凝乎。此关之开阖。在乎恍惚杳冥之际也。所谓恍惚杳冥者。乃指玄关之阖辟。门之消息也。今以玉皇心印妙经内恍恍惚惚。杳杳冥冥。存无守有。顷刻而成。回风混合。百日功灵。六句。证明玄关开阖之消息。与精气往来。其门径之用法。详注于后。上二句。即道祖谓。恍恍惚惚。其中有物。杳杳冥冥。其中有精。言物者。指玄关发动。一恍一惚也。此动乃谷神之通关。即精气之往来。故曰。其中有精。此精不分阴阳者。乃是真精也。言真精者。由杳冥中而来。可为自身之先天也。中二句。言真精之中。为修行人之要诀也。所谓存无守有者。乃常存离中无精之念。如猫捕鼠。而守坎中所有之气动。其气一动。即以吾之真汞。迎取彼之真铅。入我玄关之内。顷刻而成者。功夫片饷也。下二句。乃言炼之百日。此关可开。能开通者。方称功灵。此百日非筑基之谓也。言回风混合大矣。回即转也。风乃炁之动也。混合者。精与气。合而为一也。所谓回风者。乃回中之风。又谓风动于回之内也。学者欲明此义。以回合二字推之。便知精气之混合。风动于回中之路矣。
　　
　　纯阳吕祖。既姓双口。又曰回道人。亦按回风。从套口内生出之义。号洞宾者。乃洞中之宾客也。此宾字。即紫阳祖所谓饶他为主我为宾之义也。字岩者。按上药三品之意。三品者。即九口也。此九字。即仙书内谓之九转还丹便成仙是也。所谓便之一字。乃人身之体具。佛言方便门是也。若非此便字。则不能行九还之功夫。以合三品之用。而成纯阳之仙焉。古圣造字。均寓深意。学者切勿忽诸。试以合字推之。一在人口之中。口居人一之下。请为味之。方知造字之妙矣。金刚经曰。一合相者。即是不可说。但凡夫之人。贪着其事。试想为何不可说。斯是何事。凡夫皆要贪着。学者可以心会矣。言一合者。乃精气混合为一也。相者二字。即玄关之代名。指回中之风而言也。此相无形无象。故曰不可说。否则无论何事。终能勉强说之。但凡夫之人。贪着其事。仙佛亦不免有此事。而无贪着之心也。人若无贪着之心。则百日定可功灵。而得回风混合之效矣。言百日者。此百日中。功无间断。始可功灵。以开其关也。欲通此关。非以灵字详推。不得神妙。灵字雨头巫脚。即云雨巫山之意。其中三口。即一品之谓。巫字。即二人同工。混合阴阳。方见灵通之效也。然非得回风混合之功。不为灵也。夫灵字之用大矣。古云。佛在灵山莫远求。灵山只在汝心头。人人有个灵山塔。便向灵山塔下修。言人人者。断非一人所为。凡不论男女。皆可进修。人虽有男女之分。而阴阳则各得其半。故心印妙经云。人各有精。以其人各有精。故男女各具半阴半阳之精也。能合一。则可圣可凡。不合一。则仙道人道。都不能成也。欲成仙道者。须明心印经内。精合其神。神合其炁。炁合体真之义。言精合神合炁合者。乃男女各具精神气三宝合之。方得而成真也。此真乃先天真一之真。得到此真。其体方称真人。可以体合虚无也。若不得到此真。终难成道。故心印经又曰。不得其真。皆是强名。此强名二字。非太上曰。强名曰道之谓也。乃指旁门小法。不知修真之辈而言也。夫修真者之要。在于扶阳。阳纯则仙。阳尽则鬼。仙鬼两途。皆由自为。所谓仙鬼者。因人有半阴半阳之具也。仙为阳。鬼为阴也。请看人字二笔。左笔轻者。阳也。右笔重者。阴也。故曰。人有鬼仙两途之称也。然炼阳之法。要在开阖之门。此门关系甚大。学者倘未得完全真诀。切弗冒险行之。因有生死之属。仙书曰。生我之门死我户。几个惺惺几个悟。夜来铁汉自思量。长生不死由人做。言生我死我者。皆自此门。故曰。生死之属也。若要长生不死。终不能脱离此门。所重者。自思量三字。学者当细心究之。因旁门外道者多。故不可不究也。吕祖曰。玄篇种种说阴阳。二字名为万法王。又曰天生一物变三才。交感阴阳结圣胎。此言虽知阴阳二字。须明交感之法。方可结成圣胎。而为仙也。所谓一物者。即先天真一之炁。三才者。均由一炁所化。此炁一动。变成形质。一分而为天地。再分则有人与万物。然人为万物之灵。故并列于天地三才之中。夫天地与人。各具一太极。天地合为一太极。男女合为一太极也。太极者。阴中有阳。阳中有阴也。因有太极阳阴之分。故有交感之谓也。仙经曰。玄黄若也无交感。争得阳从坎下飞。玄黄者天玄地黄也。先贤云。天无地。不为天。地无天。不为地。男女未嫁娶。不为成人。若不交感。则孤阴寡阳。均不成太极也。是以要交感阴阳。方可结成圣胎也。交感阴阳者。即阴精与阳气。合一之谓也。若不交感。难期大道。全阳子曰。旁门小法。惑众非一。专门名家。以贤自居。弗讲明于理学。安能契合于仙书。然此书之撰。实以启发学者为急务。非敢自诩也。况列举仙佛经典。皆有所本。人人可得而稽考。质诸神明。当无愧焉。倘有同玄高明。尚乞指正而明教之。大道无私。当如日月以明焉。
　　
　　
