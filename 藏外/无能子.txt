　　无能子原序
　　无能子余忘形友也少博学寡欲长于穷理尽性以至于命黄巢乱避地流转不常所处冻馁淡如也光启三年天子在褒四方犹兵旡能子寓于左辅景氏民舍自晦也民舍之陋杂处其间循循如也昼好卧不寐卧则笔札一二兴则懐之而不余示自仲春壬申至季春己亥盈数十卷而囊之似有所着者余窃得之多记所传所见或尝与昆弟朋友问答之言其防归于明自然之理极性命之端自然旡作性命旡欲是以略礼教而外世务焉知之者不待喻而信不知者能旡罪乎余因析为品目凡三十四篇编上中下三卷自与知之者共之尔余盖具审旡能子行止中藏故不述其姓名防宦焉



　　钦定四库全书
　　无能子卷上
　　圣过第一
　　天地未分混沌一炁一炁充溢分为二仪有清浊焉有轻重焉轻清者上为阳为天重浊者下为阴为地矣天则刚健而动地则柔顺而静炁之自然也天地既位阴阳炁交于是祼虫鳞虫毛虫羽虫甲虫生焉人者祼虫也与夫鳞毛羽甲虫俱焉同生天地交炁而已无所异也或谓有所异者岂非乎人自谓异于鳞羽毛甲诸虫者岂非乎能用智虑邪言语邪夫自鸟兽迨乎蠢蠕皆好生避死营其巢穴谋其饮啄生育乳养其而防之与人之好生避死营其宫室谋其衣食生育乳养其男女而私之无所异也何可谓之无智虑也邪夫自鸟兽迨乎蠢蠕者号鸣啅噪皆有其音安知其族之中非语言邪人以不喻其音而谓其不能言又安知乎鸟兽不喻人言亦谓人不能语言邪则其号鸣啅噪之音必语言尔又何可谓之不能语言邪智虑语言人与虫一也所以异者形质尔夫鳞毛羽甲中形质亦有不同者岂特止与人不同邪人之中形质亦有同而异者异而同者岂特止与四虫之形质异也嗟乎天与地阴阳气中之巨物尔祼鳞羽毛甲五灵因巨物合和之炁又物于巨物之内亦犹江海之含鱼鳖山陵之包草木尔所以太古时祼虫与鳞毛羽甲杂处雌雄牝牡自然相合无男女夫妇之别父子兄弟之序夏巢冬穴无宫室之制茹毛饮血旡百谷之食生自驰死自仆旡夺害之心无瘗藏之事任其自然遂其天真无所司牧蒙蒙淳淳其理也居且久矣无何祼虫中繁其智虑者其名曰人以法限鳞毛羽甲诸虫又相教播种以食百谷于是有耒耜之用构木合土以建宫室于是有斤斧之功设婚嫁以析雌雄牝牡于是有夫妇之别父子兄弟之序为棺椁衣衾以瘗藏其死于是有防之仪结罝罘网罗以取鳞毛羽甲诸虫于是有刀俎之味蒙淳以之散情意以之作然犹自强自弱无所制焉繁其智虑者又于其中择一以统众名一为君名众为臣一可役众众不得凌一于是有君臣之分尊卑之节尊者隆众者同降及后世又设爵禄以升降其众于是有贵贱之等用其物贫富之差得其欲乃谓繁智虑者为圣人既而贱慕贵贫慕富而人之争心生焉谓之圣人者忧之相与谋曰彼始蒙蒙淳淳孰谓之人吾强名之曰人人虫乃分彼始无卑无尊孰谓之君臣吾强分之乃君乃臣彼始无取无欲何谓爵禄吾强品之乃荣乃辱今则醨真淳厚嗜欲而包争心矣争则夺夺则乱将如之何智虑愈繁者曰吾有术焉于是立仁义忠信之教礼乐之章以拘之君苦其臣曰苛臣侵其君曰叛父不爱子曰不慈子不尊父曰不孝兄弟不相顺为不友不悌夫妇不相一为不贞不和为之者为非不为之者为是是则荣非则辱于是乐是耻非之心生焉而争心抑焉降及后代嗜欲愈炽于是背仁义忠信逾礼乐而争之谓之圣人者悔之不得已乃设刑法与兵以制之小则刑之大则兵之于是缧绁桎梏鞭笞流窜之罪充于国戈鋋弓矢之伐充于天下覆家亡国之祸绵绵不绝生民困穷夭折之苦漫漫不止嗟乎自然而虫之不自然而人之强立宫室饮食以诱其欲强分贵贱尊卑以一其争强为仁义礼乐以倾其真强行刑法征伐以残其生俾逐其末而忘其本纷其情而伐其命迷迷相死古今不复谓之圣人者之过也
　　明本第二
　　夫所谓本者无为之为心也形骸依之以立也其为常而不殆也如火之可用以焚不可夺其炎也如水之可用以润不可夺其湿也取之不有藏之不无动之则察秋毫之形审蚊蚋之音静之则不见丘山不闻雷霆大之可以包天壤细之可以入眉惚惚恍恍不来不徃希夷希夷不盈不巢由之园绮之遁专其根而独善也尧授舜舜授禹禹授启汤伐桀武王伐纣张其机而兼济也明之者可藏则藏可行则行应物立事旷乎无情昧之者嗜欲是驰耳目是随终日妄用不识不知孰能照以无滞之光委以自然之和则无名之元见乎无见之中矣
　　析惑第三
　　夫性者神也命者气也相须于虚旡相生于自然犹乎埙箎之相感也阴阳之相和也形骸者性命之器也犹乎火之在薪薪非火不焚火非薪不光形骸非性命不立性命假形骸以显则性命自然冲而生者也形骸自然滞而死者也自然生者虽寂而常生自然死者不揺而常死今人莫不好生恶死而不知自然生死之理睹乎不揺而偃者则忧之役其自然生者务存其自然死者存之愈切生之愈疎是欲沉羽而浮石者也何惑之甚欤
　　无忧第四
　　夫人大恶者死也形骸不揺而偃者也夫形骸血肉耳目不能虚而灵则非生之具也故不待不揺而偃则曰死方揺而趋本死矣所以揺而趋者凭于本不死者耳非能自揺而趋者形骸本死则非今死非今死无死矣死者人之大恶也旡死可畏则形骸之外何足汨吾之至和哉
　　质妄第五【凡二篇】
　　天下之人所共趋之而不知止者富贵与美名尔所谓富贵者足于物耳夫富贵之亢极者大则帝王小则公侯而已岂不以被衮冕处宫阙建羽葆警跸故谓之帝王邪岂不以戴簮缨喧车马仗旌旃鈇故谓之公侯邪不饰之以衮冕宫阙羽葆警跸簮缨车马鈇又何有乎帝王公侯哉夫衮冕羽葆簮缨鈇旌旃车马皆物也物足则富贵富贵则帝王公侯故曰富贵者足物尔夫物者人之所能为者也自为之反为不为者惑之乃以足物者为富贵无物者为贫贱于是乐富贵耻贫贱不得其乐者无所不至自古及今醒而不悟壮哉物之力也夫所谓美名者岂不以居家孝事上忠朋友信临财廉充乎才足乎艺之邪此皆所谓圣人者尚之以拘愚人也夫何以被之美名者人之形质尔无形质廓乎太空故非毁誉所能加也形质者囊乎血舆乎滓者也朝合而暮坏何有于美名哉今人莫不失自然正性而趋之以至于诈伪激者何也所谓圣人者误之也古今之人谓其所亲者血属于是情有所专焉聚则相欢离则相思病则相忧死则相哭夫天下之人与我所亲手足腹背耳目口鼻头颈眉发一也何以分别乎彼我哉所以彼我者必名字尔所以疎于天下之人者不相熟尔所以亲于所亲者相熟尔嗟乎手足腹背耳目口鼻头颈眉发备乎人人离析之各求其谓之身体者且旡所得谁谓所亲邪谁谓天下之人邪取于名字强为者也若以名所亲之名名天下之人则天下之人皆所亲矣若以熟所亲之熟熟天下之人则天下之人皆所亲矣胡谓情所专邪夫无所孝慈者孝慈天下有所孝慈者孝慈一家一家之孝慈未弊则以情相苦而孝慈反为累矣弊则伪伪则父子兄弟将有嫌怨者矣庄子曰鱼相处于陆相喣以沫不如相忘于江湖至哉是言也夫鱼相忘于江湖人相忘于自然各适矣故情有所专者明者不为
　　第六【阙】
　　真修第七【凡四篇】
　　夫衡镜物也成于人者也人自成之而反求其轻重于衡妍丑于镜者何也衡无心而平镜无心而明也夫无心之物且平且明则夫民之有心者研之以无澄之以虚涵澈希夷不知所如吾见其偕天壤以无疆沦颢炁而不疲而天下莫能与之争矣
　　夫水之性壅之则澄决之则流升之云则雨沉之土则润为江海而不务其大在坎穴而不耻其小分百川而不疲利万物而不辞至柔者也故老曰柔弱胜刚强则含神体虚专气致柔者得乎自然之元者也
　　夫水流湿火就燥云从龙风从虎自然感应之理也故神之召气气之从神犹此也知自然之相应专牝之归根则几乎悬解矣
　　夫鸟飞于空鱼游于渊非术也自然而然也故为鸟为鱼者亦不自知其能飞能游苟知之立心以为之则必堕必溺矣亦犹人之足驰手捉耳听目视不待习而能之也当其驰捉听视之际应机自至又不待思而施之也苟须思之而后可施之则疲矣是以任自然者久得其常者济夫浩然而虚者心之自然也今人手足耳目则任其自然而驰捉视听焉至于心则不任其自然而挠焉欲其至和而虚通也难矣




　　无能子卷上
　　钦定四库全书
　　无能子卷中
　　文王说第一
　　吕望钓于渭滨西伯将畋筮之其繇曰非熊非罴天遗尔师及畋得望西伯再拜望钓不辍西伯拜不止望箕踞曰汝何为来哉西伯曰殷政荒矣生民荼矣愚将拯之思得贤士望曰殷政自荒生民自荼胡与于汝汝胡垢予为西伯曰夫圣人不藏用以独善于己必尽智以兼济万物岂无是邪望曰夫人与鸟兽昆虫共浮于天地中一炁而已犹乎天下城郭屋舍皆峙于空虚者也尽坏城郭屋舍其空常空若尽杀人及鸟兽昆虫其炁常炁殷政何能荒邪生民何谓荼邪虽然城郭屋舍不必坏生民已形不必杀予将拯之矣乃许西伯同载而归太颠闳天私于西伯曰公刘后稷之积德累功以及于王王之德充乎祖宗矣今三分天下王有其二亦可谓隆矣吕望渔者尔王何为下之甚邪西伯曰夫无为之德包裹天地有为之德开物成事轩辕陶唐之为天子也以有为之德谒广成子于崆峒叩许由于箕山而不获其一顾矧吾之德未进乎轩尧而卑无为之德乎太颠闳天曰如王之说望固旡为之德也何为从王之有为邪西伯曰天地旡为也日月星辰运于昼夜雨露霜雪陨于秋冬江河流而不息草木生而不止故旡为则能无滞若滞于有为则不能无为矣吕望闻之知西伯实于忧民不利于得殷天下于是乎卒与之兴周焉
　　首阳子说第二
　　文王殁武王伐纣灭之伯夷叔齐叩马谏曰父死不而起大事动大众非孝也为臣弑君非忠也左右欲兵之武王义而释之伯夷叔齐乃反首阳山号首阳子夫天下自然之时君臣无分乎其间为之君臣以别尊卑谓之圣人者以智欺愚也以智欺愚妄也予与汝尝言之矣妄为君臣之中妄殷有称妄殷之中妄辛有称妄辛之中妄肆妄虐以充妄欲姬发之动亦欲也欲则妄所谓以妄取妄者也夫无为则淳正而当天理父子君臣何有哉有为则嗜欲而乱人性孝不孝忠不忠何异哉今汝妄吾之常言又以妄说突其妄兵是求义声也以必朽之骨而迎虚声是以风掇焰也姬发不兵汝幸也兵之而得义声朽骨何有哉夫龙暴其鳞凤舒其翼必伺于渔者弋者悲乎殆非吾之友也夷齐于是逃入首阳山罔知所终后人以为饿死
　　老君说第三
　　孔子定礼乐明旧章删诗书修春秋将以正人伦之序杜乱臣贼子之心徃告于老老曰夫治大国者若烹小鲜蹂于刀几则烂矣自昔圣人创物立事诱动人情人情失于自然而夭其性命者纷然矣今汝又文而缛之以繁人情人情繁则怠怠则诈诈则益乱所谓伐天真而矜己者也天祸必及孔子惧然亦不能遂已既而削迹于卫伐树于宋饥于陈蔡围于匡皇皇汲汲几于不免孔子顾谓颜回曰老之言岂谓是乎
　　孔子说第四【凡二篇】
　　孔子围于匡七日歌不辍子路曰由闻君子包周身之防无一朝之患夫子圣人也而饥于陈围于匡何也然而夫子歌不辍罔有忧色岂有术乎孔子曰由来语汝夫是非邪正由乎人厚薄通塞存乎时日月之照不能免薄蚀之患圣贤上智不能移厚薄通塞之数君子能仁于人不能使人仁于我能义于人不能使人义于我匡之围非邱之罪也邱亦不能使之不围焉然而可围者邱之形骸也邱方惚旡形于冲漠沦旡情于杳防不知所以忧故偶谐于歌尔言未几匡人解去原宪居陋巷子贡方相于卫结驷联镳访宪焉宪摄弊衣子贡曰夫子病邪宪曰宪闻德义不修谓之病无财谓之贫宪贫也非病也子贡耻其言终身不敢复见宪仲尼闻之曰赐也言失之也夫拘于形者不虚存于心者不淳不虚则思之不清不淳则其心不贞赐也近于骄欲宪近于坚白比之清浊将去几何
　　第五【阙】
　　范蠡说第六
　　范蠡佐越王句践灭吴杀夫差与大夫种谋曰吾闻阴谋人者其祸必复夫姑苏之灭夫差之死由吾与子阴谋也况王之为人也可与共患不可共乐且功成名遂身退天之理也吾将退子其偕乎大夫种曰夫天地之于万物也春生冬杀万物岂于冬杀而反祸天地乎吾闻圣人不贵乎独善而贵乎除害成物苟成于物除害可也是以黄帝杀蚩尤舜去四凶我今除吴之乱成越之霸亦成物除害尔何祸之复我哉况王方以灭吴德子与我必相始终子无遽于退也范蠡曰不然夫天地无心且不自宰况宰物乎天地自天地万物自万物春以和自生冬以寒自杀非天地使之然也圣人虽有心其用也体乎天地天地虽无心机动则应事廹则顺事过则逆除害成物无所憎爱故害除而无祸物成而无福今王以怨吴之心禄我与子以取其谋我与子利其禄而谋吴以灭人为功以报禄我者人之奸也自谓天地之生杀圣人之除害成物不其欺邪大夫种不说疑之不决范蠡竟辞句践泛扁舟于五湖俄而越杀大夫种
　　宋玉说第七
　　屈原仕楚为三闾大夫楚襄王无德佞臣靳尚有宠楚国不治屈原忧之谏襄王请斥靳尚王不听原极谏其非宋玉止之曰夫君子之心也修乎已不病乎人晦其用不曜于众时来则应物来则济应时而不谋已济物而不立功是以直无所归怨无所集今王方于佞口酣于乱政楚国之人皆贪靳尚之贵而响随之大夫乃孑孑然挈其忠信而叫噪其中言不从国不治徒彰乎彼非我是此贾仇而钓祸也原曰吾闻君子处必孝弟仕必忠信得其志虽死犹生不得其志虽生犹死谏不止靳尚怨之谗于王而逐之原彷徨湘滨歌吟悲伤宋玉复喻之曰始大夫孑孑然挈忠信而叫噪于群佞之中玉为大夫危之而言之旧矣大夫不能从今胡悲邪岂爵禄是思国壤是念邪原曰非也悲夫忠信不用楚国不治也玉曰始大夫以为死孝弟忠信也又何悲乎且大夫猊容形骸非大夫之有也美不能丑之丑不能美之长不能短短不能长强壮不能尪弱之尪弱不能强壮之病不能排死不能留形骸似乎我者也而我非可专一一身尚若此乃欲使楚人之国由我理大夫之惑亦甚矣夫君子寄形以处世虚心以应物无邪无正无是无非无善无恶无功无罪虚乎心虽桀纣蹻跖非罪也存乎心虽尧舜契非功也则大夫之忠信靳尚之邪佞孰分其是非邪无所分别则忠信邪佞一也有所分则分者自妄也而大夫离真以袭妄恃已以防人不待王之弃逐而大夫自弃矣今求乎忠信而得乎忠信而又悲之而不能自止所谓兼失其妄心者也玉闻上达节中守节下失节夫虚其心而远于有为者达节也存其心而分是非者守节也不得其所分又悲之者失节也原不达竟沉汨罗而死
　　商隐说第八
　　汉高帝嬖于戚姬欲以赵王如意易太子盈大臣不能争吕后危之谋于留侯张良良曰夫有非常之人然后能成非常之事良闻商洛山遁者四人曰夏黄公甪里先生东园公绮里季上尝召不能致今太子实能自卑以求之四人且来来而宾太子此善助也吕后如良计遣吕泽迎之四人始耻之既而相谓曰刘季大度又知所以高我求我不得惭己而已矣吕雉女子性复惨忍其子盈不立必廹于危危而求我安危卜于我也求我不得必加祸于我姑俞之可也乃来一日偕太子进高祖见而问之四人咸自名帝愕然曰吾尝求之而不从吾何为从太子四人曰陛下慢人我义不受辱太子尊人我即以宾游帝谢之指谓戚姬曰太子羽翼成矣不可揺也吕后德之将尊爵之四人相谓曰我之来远祸也非欲于心也盈立则如意黜吕雉得志则戚姬死今我惧祸成盈而败如意欢吕后而愁戚姬所谓废人而全已殆非杀身成仁者也复将忍耻爵于女子之手以立于廷何异贼人夕入人室得金而矜富者邪乃复商山吕后不能留张良亦悟于是屏气绝谷而退居尔
　　严陵说第九
　　光武微时与严陵为布衣之交及即位而陵方钓于富春渚光武思其旧慕其贤躬徃聘之陵不从光武曰吾与子交也今吾贵为天子而子犹渔吾为子耻之吾有官爵可以贵子金玉可以富子使可在千万人上举动可以移山岳叱咤可以兴云雨荣宗华族联公继侯丹雘宫室杂防车马美衣服珍饮食击钟鼓合歌舞身乐于一世名传于万祀岂与垂饵终日汨没无闻校其升沉荣辱哉可为从于我也陵曰始吾交子之日而子修志意乐贫贱似有可取者今乃夸咤惑妄人也夫四海之内自古以为至广大也十分之中山岳江海有其半蛮夷戎狄有其三中国所有一二而已背叛侵凌征伐战争未尝帖息夫中国天子之贵在十分天下一二分中征伐战争之内自尊者尔夫所谓贵且尊者不过于一二分中狥喜怒专生杀而已不过一二分中择土木以广宫室集缯帛珍宝以繁车服杀牛羊种百谷以美饮食列姝丽敲金石以悦视听而已嗜欲未厌老至而死丰肌委于蝼蚁腐骨沦于土壤匹夫匹妇一也天子之贵何有哉所谓贵我以官爵者吾知之矣自古帝王与公侯卿大夫之号皆圣人强名以等差贵贱而诱愚人尔且子今之帝王之身昔之布衣之身也今人虽帝子而子自视之何异于昔盖以诱我于强名而使子悦而夸咤也今又欲以强名公侯卿大夫诱我非愚我邪夫强名者众人皆能为之我苟悦此当自强名曰公侯卿大夫可矣何须子之强名哉子必曰官爵者以其富贵其身也官爵实强名也自我则有富贵之实不自我则富贵何有哉夫所谓富贵官爵者亦不过于峨冠鸣玉簇前殿后坐大厦被鲜服耳倦丝竹口饫膏鲜皆子所诱我之说而已子所诱我者不过充欲之物而已夫车马代劳也骐骥欵假一也屋宇庇风雨也丹雘蓬茅一也衣服蔽形也绮纨韦布一也食粒却饥也膏鲜藜藿一也况吾汨乎太虚咀乎太和动静不作阴阳同波今方自忘其姓氏自委其行止操竿投缕泛然如寄又何暇梏其肢体愁其精神贪乎强名而充乎妄欲哉且王莽更始之有天下与子之有天下何异哉同乎求为中国所尊者尔岂忧天下者邪今子战争杀戮不知纪极尽人之性命得已之所欲仁者不忍言也而子不耻反以我渔为耻邪光武悟于是不敢臣陵焉
　　孙登说第十
　　孙登先生苏门山嵇康慕而徃见之曰康闻蜉□不能如龟龄燕雀不能与鸿期康之心实不足以纳真诲然而日月之照何限乎康庄硗埆雨露之润罔择乎兰荪萧艾先生理身固命之余愿以及康俾康超乎有涯遨乎无垠登久而应之曰夫杳杳防防有精非精浑浑淳淳有神非神精神甚真离之不分留之不存孰谓固命孰谓理身孰为有涯孰为无垠然而虚旡之中绵绵相循出入无迹为天地之根知之者明得之者尊凡汝所论未窥其门吾闻诸老曰良贾深藏若虚君子盛德容貌若愚且夫蚌以珠剖象以齿焚兰煎以膏翠防以文常人所知也汝有藻饰之才亡防蒙之机如执明烛煌煌光辉穹苍所恶也吾尝得汝贻山巨源绝交书其间二大不可七不堪皆矜已疵物之说时之所憎也夫虚其中者朝市不喧欲其中者岩谷不幽仕不能夺汝之情处不能济汝之和仕则累不仕则已而又绝人之交増以矜己疵物之说啅噪于尘世之中而欲探乎永生可谓恶影而走于日中者也何足闻吾之诲哉康然如醒后果以刑死

　　旡能子卷中
　　钦定四库全书
　　旡能子卷下
　　答通问第一
　　旡能子贫其昆弟之子且寒而饥嗟吟者相从焉一日兄之子通谓旡能子曰嗟寒吟饥有年矣夕则多梦禄仕而丰乎车马金帛梦则乐寤则忧何可获置其易哉旡能子曰昼忧夕乐均矣何必易哉通曰夕乐梦尔旡能子曰夫梦之居屋室乘车马被衣服进饮食悦妻子憎仇雠忧乐喜怒与夫寤而所欲所有为者有所异邪曰无所异无所异则安知而为之者梦邪寤而为之者梦邪且人生百岁其间昼夕相半半忧半乐又何怨乎夫防乎虚而专乎常者王侯不能为之贵厮养不能为之贱玉帛子女不能为之富藜羹防缕不能为之贫则忧乐无所容乎其间矣动乎情而属乎形者感物而已矣物者所谓富贵之具也形与物朽败之本也情感之而忧乐之无常也以无常之情萦朽败之本寤犹梦也百年犹一夕也汝能防乎虚而专乎常不知所以饥寒富贵矣动乎情而属乎形则昼夕寤寐俱梦矣汝其思之
　　答华阳子问第二
　　无能子形骸之友华阳子为其所知迫以仕华阳子疑问无能子曰吾将学无心久矣仕则违心矣不仕则忿所知如何其可也无能子曰无心不可学无心非仕不仕心疑念深所谓见瞽者临阱而教之前也夫无为者旡所不为也有为者有所不为也故至实合乎知常至公近乎旡为以其本旡欲而无私也欲于中渔樵耕牧有心也不欲于中帝车侯服无心也故圣人宜处则处宜行则行理安于独善则许由善卷不耻为匹夫势便于兼济则尧舜不辞为天子其为旡心一也尧舜在位不以天子之贵贵乎身是以垂衣裳而天下治及朱均不肖则以之授舜舜授禹舍其子如疣赘去天下如涕唾是以历万祀而天下思周公文王之子武王之弟天下熟其德矣以成王在其势不便于己故不为天子以成王防其势宜于居摄故不敢辞是以全周之祀活周之民巍巍成功其德不此皆不欲于中而无所不为也子能达此虽斗鸡走狗于屠肆之中搴旗斩将于兵阵之间可矣况仕乎
　　答愚中子问第三
　　旡能子心友愚中子病心祈药于旡能子旡能子曰病何曰痛曰痛在何曰在心曰心在何愚中子告病已间矣旡能子曰此人可谓得天之真而神光不昧者也
　　鱼说第四
　　河有龙门古晋地禹所凿也悬水数十仞淙其声雷然一舍之间河之巨鱼春则连群集其下力而上泝越其门者则化为龙于是拏云拽雨焉河堧纤鳞望之相谓曰彼亦鱼也而超变如此岂与我拨拨然堧而游戢戢然穴而藏哉其一曰惑矣汝之思也夫天地之内物之颁形者千万焉形之巨细分之大小相副焉随其形足其分各适矣彼超变者河之时波则与之惊澄则与之平意顺力浑沉浮安定及其思变也连群而妬泝瀑而怒意疲力困乃云乃雨夫云雨来随蒸润之气自相感尔于彼何有哉彼若有心于云雨之间有时而堕矣无心自感又何功乎角其上足其下与吾鬐鬣一也吾鬐鬣而防彼角足而腾未尝不顺也岂以吾堧防之无争穴藏之无虞人不知而害不加之乐易其角足云雨之劳乎
　　鸩说第五
　　鸩与蛇相遇鸩前而啄之蛇谓曰世人皆毒子矣毒者恶名也子所以有恶名者以食我也子不食我则旡毒不毒则恶名亡矣鸩笑曰汝岂不毒于世人哉指我为毒是欺也夫汝毒于世人者有心啮人也吾怨汝之啮人所以食汝示刑也世人审吾之能刑汝故畜吾以防汝又审汝之毒染吾毛羽肢体故用杀人吾之毒汝之毒也吾疾恶而其名尔然杀人者人也犹人持兵而杀人也兵罪乎人罪乎则非吾之毒也明矣世人所以畜吾而不畜汝又明矣吾无心毒人而疾恶得名为人所用吾所为能全其身也全身而甘恶名非恶名矣汝以有心之毒盱睢于草莽之间伺人以自快今遇我天也而欲诡辩苟免邪蛇不能答鸩食之夫昆虫不可以有心况人乎
　　答鲁问第六【凡二篇】
　　旡能子从父之弟鲁求学于旡能子旡能子曰何学曰学行学文旡能子曰吾不知所以行所以文然前志中所谓圣人者吾尝偶观之其言曰行行也行其心之所善也文仪也饰其所行之善也防者本乎哀哀行也齐衰之服祭祀之具文也礼者本乎敬敬行也升降揖让文也乐者本乎和和行也陶匏丝竹文也文出于行行出于心心出于自然不自然则心生心生则行薄行薄则文缛文缛则伪伪则乱乱则圣人所以不能救也夫总其根者不求其末专其源者不寻其流汝能证以无心还其自然前无圣人上无天行与文在乎无学之中矣
　　鲁他日又问曰鲁尝念未得而忧追已徃而悲得酒酣醉陶然不知今则不能忘乎酒矣旡能子曰汝之忧汝之悲自形乎自心乎曰自心可睹乎曰不可睹旡能子曰不可睹者忧悲之所生也求忧悲之所生且不可睹忧悲何寄哉忧悲无寄则使汝遂其未得还其已徃又将谁付邪今汝随而悲忧之是欲系风擒影也汝无忧悲之所寄而有味酒之陶然不能自得反浸渍于曲蘖岂酿器乎
　　第七【阙】
　　纪见第八【凡三篇】
　　秦市幻人有能烈镬膏而溺其手足者烈镬不能坏而幻人笑容焉旡能子召而问之幻人曰受术于师术能却火之热然而诀曰视镬之烈其心先忘其身手足枯蘖也既忘枯蘖手足然后术从之悸则术败此吾所以得之旡能子顾谓其徒曰小子志之无心于身幻人可以寒烈镬况上德乎
　　旡能子寓于秦村景氏民舍一夕枭鸣其树景氏色忧将弹之旡能子止之景氏曰枭凶鸟也人家将凶则枭来鸣杀之则庶几无凶旡能子曰人之家因其鸣而凶枭罪也枭可凶人杀之亦不能弭其已凶将凶而鸣非枭忠而先示于人邪凶不自枭杀之害忠也矧自谓人者与夫毛群羽族俱生于天地无私之气横目方足虚飞实走有所异者偶随气之清浊厚薄自然而形也非宰于爱憎者也谁令枭司其凶邪谥枭之凶谁所自邪天地言之邪枭自言之邪天地不言枭自不言何为必其凶邪谥枭之凶不知所自则羽仪五色谓之凤者未必祥枭未必凶景氏止家亦不凶
　　樊氏之族有羙男子年三十或被发疾走或终日端居不言言则以羊为马以山为水凡名一物多失其常名其家及乡人狂之而不之罪焉旡能子亦狂之或一日遇于丛翳间就而叹曰壮男子也且复丰硕惜哉病如是狂者徐曰吾无病旡能子愕然曰冠带不守起居旡常失万物之名忘家乡之礼此狂也何谓无病乎狂者曰被冠带善起居爱家人敬乡里岂我自然哉盖昔有妄作者文之以为礼使人习之至于今而薄醪因醇酎也知之而反之者则反以为不知又名之曰狂且万物之名亦岂自然着哉清而上者曰天黄而下者曰地烛昼者曰日烛夜者曰月以至风云雨露烟雾霜雪以至山岳江海草木鸟兽以至华夏边陲帝王公侯以至士农工商皂臧获以至是非善恶邪正荣辱皆妄作者强名之也人久习之不见其强名之初故防之而不敢移焉昔妄作者或谓清上者曰地黄下者曰天烛昼者月烛夜者日今亦防之矣强名自人也我亦人也彼人何以强名我人胡为不可哉则冠带起居吾得以随意取舍万状之物吾得以随意自名狂不狂吾且不自知彼不知者狂之亦宜矣
　　第九第十【阙】
　　固本第十一【凡四篇】
　　五兵者杀人者也罗网者获鸟兽虫鱼者也圣人造之然后人能相杀而又能取鸟兽鱼虫焉使之知可杀知可取然后制杀人之罪设山泽之禁焉及其衰世人不能保父子兄弟鸟兽鱼虫不暇育麛鹿鲲法令滋彰而不可禁五兵罗教之也造之者复出其能自已乎棺椁者济死甚矣然其工之心非乐于济彼也廹于利也欲其日售则幸死幸死非怨于彼也廹于利也医者乐病幸其必瘳非乐于救彼而又德彼也迫于利也棺椁与医皆有济救幸死幸生之心非有憎爱各谐其所欲尔故无为之仁天下也无棺椁与医之利在其济死瘳病之间而已
　　角触蹄蛇首蝎尾皆用其所长也审其所用故得防其所用而制之是以所用长者不如无用食桑之虫丝其肠者曰以丝自舍曰茧茧伏而化于是羽而蛾焉其禀也宜如此犹兽之胎鸟之卵俱非我由也智者知其丝可缕缕可织于是烹而缕之机杼以织之幅而缯之缯而衣之夫自将为蛾也非为乎人谋其衣而甘乎烹也所以烹者丝所累尔烹之者又非疾其也利所系尔夫兽之胎鸟之卵之茧俱其所禀也所禀独乎丝丝必烹似乎不幸也不幸似乎分也故无为者无幸无不幸何分乎
　　有为善不必福恶不必祸或制于分焉故圣人贵乎无为垤蚁井蛙示以虎豹之山鲸鲵之海必疑熟其所见也嗜欲世务之人语以无为之理必惑宿于所习也于是父不能传其子兄不能传其弟沈迷嗜欲以至于死还其元而无所生者举世无一人焉嗟乎无为在我也嗜欲在我也无为则静嗜欲则作静则乐作则忧常人惑而终不可使之达者所习症之也明者背习焉
　　第十二第十三第十四【阙】
　　旡能子卷下
