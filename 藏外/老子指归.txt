《老子指归》
　　序
　　君平说二经目⑴
　　庄子⑵曰：昔者老子之作也，变化所由，道德为母，效经列首，天地为象，上经配天，下经配地。阴道八，阳道九，以阴行阳，故七十有二首。以阳行阴，故分为上下。以五行八，故上经四十而更始。以四行八，故下经三十有二而终矣⑶。阳道奇，阴道偶⑷，故上经先而下经后。阳道大，阴道小，故上经众而下经寡。阳道左，阴道右，故上经覆来，下经反往。反复相过，沦为一形。冥冥混沌，道为中主。重符列验，以见端绪。下经为门，上经为户。智者见其经效，则通乎天地之数、阴阳之纪、夫妇之配、父子之亲、君臣之仪，万物敷矣。
　　注释
　　⑴此为指归之序。道藏本及怡兰本作君平说二经目；津逮本及学津本作说目，列入道德指归论卷一之首。
　　⑵庄子，即严君平。谷神子注：“严君平者，蜀郡成都人也。姓庄氏，故称庄子。东汉章和之间班固作汉书，避明帝讳，更之为‘严’。‘严’、‘庄’亦古今之通语。”
　　⑶指归以周易解老子篇目。周易系辞上说：“天一，地二；天三，地四；天五，地六；天七，地八；天九，地十。”又说“天尊地卑，乾坤定矣。”地为八，天为九，地为坤，天为干，故八为阴，九为阳，指归谓之“阴道八，阳道九”。“以阴行阳”，即以阴为行，以阳为列，编为行列。指归认为，老子全书共七十二章，分上下两经，上经四十章，下经三十二章，皆由阴阳之数编排行列而得：以阴八为行，以阳九为列，八九得七十二，故曰“阴行阳，故七十有二首”。纵为行，横为列，以阳九为行不可中分，只可以五、四相分，别为上下，故曰“以阳行阴，故分为上下”，即分为上下二经；上经众，以五为行，以八为列，“故上经四十而更始”；下经寡，以四为行，以八为列，“故下经三十有二而终矣”。
　　⑷周易筮法以奇数为阳，以偶数为阴。
　　《老子指归》序（初校）
　　君平说二经目⑴
　　庄子⑵曰：昔者老子之作也，变化所由，道德为母，效经列首，天地为象，上经配天，下经配地。阴道八，阳道九，以阴行阳，故七十有二首。以阳行阴，故分为上下。以五行八，故上经四十而更始。以四行八，故下经三十有二而终矣⑶。阳道奇，阴道偶⑷，故上经先而下经后。阳道大，阴道小，故上经众而下经寡。阳道左，阴道右，故上经覆来，下经反往。反复相过，沦为一形。冥冥混沌，道为中主。重符列验，以见端绪。下经为门，上经为户。智者见其经效，则通乎天地之数、阴阳之纪、夫妇之配、父子之亲、君臣之仪，万物敷矣。
　　注释
　　⑴此为指归之序。道藏本及怡兰本作君平说二经目；津逮本及学津本作说目，列入道德指归论卷一之首。
　　⑵庄子，即严君平。谷神子注：“严君平者，蜀郡成都人也。姓庄氏，故称庄子。东汉章和之间班固作汉书，避明帝讳，更之为‘严’。‘严’、‘庄’亦古今之通语。”
　　⑶指归以周易解老子篇目。周易系辞上说：“天一，地二；天三，地四；天五，地六；天七，地八；天九，地十。”又说“天尊地卑，乾坤定矣。”地为八，天为九，地为坤，天为干，故八为阴，九为阳，指归谓之“阴道八，阳道九”。“以阴行阳”，即以阴为行，以阳为列，编为行列。指归认为，老子全书共七十二章，分上下两经，上经四十章，下经三十二章，皆由阴阳之数编排行列而得：以阴八为行，以阳九为列，八九得七十二，故曰“阴行阳，故七十有二首”。纵为行，横为列，以阳九为行不可中分，只可以五、四相分，别为上下，故曰“以阳行阴，故分为上下”，即分为上下二经；上经众，以五为行，以八为列，“故上经四十而更始”；下经寡，以四为行，以八为列，“故下经三十有二而终矣”。
　　⑷周易筮法以奇数为阳，以偶数为阴。
　　老子指归
　　卷之一（初校）
　　上德不德篇
　　上德不德，是以有德。下德不失德，是以无德。上德无为而无不为，下德为之而有以为。上仁为之而无以为，上义为之而有以为。上礼为之而莫之应，则攘臂而扔之。故失道而后德，失德而后仁，失仁而后义，失义而后礼。礼者，忠信之薄而乱之首。前识者，道之华而愚之始。是以，大丈夫处其厚，不居其薄，处其实，不处其华。去彼取此。
　　【指归】：天地所由，物类所以，道为之元，德为之始，神明为宗，太和为祖。道有深微，德有厚薄，神有清浊，和有高下。清者为天，浊着为地，阳者为男，阴者为女。人物禀假，受有多少，性有精粗，命有长短，情有美恶，意有大小。或为小人，或为君子，变化分离，剖判为数等。故有道人，有德人，有仁人，有义人，有礼人。敢问彼人何行而名号殊谬以至于斯？庄子曰：虚无无为，开导万物，谓之道人。清静因应，为所不为，谓之德人。兼爱万物，博施无穷，谓之仁人。理名正实，处事之义，谓之义人。谦退辞让，敬以守和，谓之礼人。凡此五人，皆乐长生，尊厚德，贵高名。各慎其情性⑴，任其聪明。道其所长，归其所安。趋物舛驰，或否或然。变化殊方，建号万差。德有优劣，世有盛衰，风离俗异，民命不同。故或有溟涬玄寥而无名，或蒙澒芒芒而称皇，或汪然漭泛而称帝，或廓然昭昭而称王，或远通参差而称伯。此其可言者也。然而伯非伯，而王非王，而帝非帝，而皇非皇，而有非有，而无非无，千变万化，不可为计，重累亿万，不可为名。何以明之？夫易姓而王，封于泰山，禅于梁父者，七十有二义⑵，其有形兆圻堮仿髴不可识者，不可称言，此其性命不同、功名不齐者非耶也⑶？是故，上德之君，体道而存。神与化伦，德动玄冥。天下王之，莫有见闻。德归万物，皆曰自然。下德之君，体德而行。神与化游，德配皇天。天下王之，或见或闻。德流万物，复反其君。夫何故哉？
　　上德之君，性受道之纤妙，命得一之精微，性命同于自然，情意体于神明，动作伦于太和，取舍合乎天心。神无所思，志无所虑，聪明玄远，寂泊空虚。动若无形，静若未生，功若天地，事如婴儿。遗形藏志，与道相得。溟涬蒙澒，天下莫知。潼溶方外，翱翔至远。阴阳为使，鬼神为谋。身与道变，上下无穷。进退推移，常与化俱。故恬淡无为而德盈于玄域，玄默寂寥而化流于无极。恩不可量，厚不可测，兼包大营，泽及万国。知不足以伦其化，言不足以导其俗。天下咮咮喁喁，皆蒙其化而被其和。若此者元无，绝而不知为之者何谁也。
　　下德之君，性受道之正气，命得一之下中，性命比于自然，情意几于神明，动作近于太和，取舍体于至德。托神于太虚，隐根于玄冥，动反柔弱，静归和平。(载)[戴]⑷规履矩，镜视太清，变化惚恍⑸，因应无形。希夷茫昧，几无号谥⑹，方地随天，与化为常，德盛泽流，洋溢万方。美德未形，天下童蒙，四海为一，荡荡玄默，与民俯仰，与物相望。当此之时，大道未分，醇德未剖，六合之内，一人独处。其务损而不益，其事修而不作，所为者寡，所守者约。民敦厚而忠信，世和慎而寂泊，水草为蓄积，裘褐为盛服，巨木为廊庙，严穴为室宅。主如天地，民如草木，被道合德，恬淡无欲。阴阳和洽，万物蕃殖，无有制令，宇内宾伏。嘉禾朱草，勺药而⑺生，神龙凤凰，与人相托。甘露降而不霁，祥风动而不息。无义无仁，六合之内，和合天亲。无节无(祀)[礼]⑻，四海之内，亲为兄弟。亲而不和，敬而不恭，天地人物，混沌玄通。
　　上仁之君，性醇粹而清明，皓白而博通。心意虚静，神气和顺，管领天地，无不包裹。睹微得要，以有知无，养生处德，爱民如子。昭物遭变，响应影随，经天之分，明地之理。别人物之宜，开知故之门，生事起福，以益万民。录内略外，导之以亲，积思⑼重原，以昭殊方。法禁平和，号令宽柔，举措得时，天下欢喜。雷霆不暴作，风雨不卒起，草木不枯瘁，人民不夭死。跂行喙息，皆乐其生，蜎飞蠕动，尽得其所。老弱群游，壮者耕桑，人有玄孙，黄发儿齿。君如父母，民如婴儿，德流四海，有而不取。
　　上义之君，性和平正，而达通情，察究利害，辨智聪明。心如规矩，志如尺衡，平静如水，正直如绳。好举大功，以建鸿号，乐为福始，恶为祸先。秉权操变，以度时世，崇仁励义，以临万民。因天地之理，制万物之宜，事亲如奉神，履民如临深。兼德万国，折之以中，威而不暴，和而不淫。严而不酷，察而不刻，原始定终，立势御民。进退与时流，屈伸与化俱，事与务变，礼与俗化。号令必信，制分别明，纲要而不疎，法正而不淫。万事决于臣下，权势独断于君。廷⑽正以慎道，显善以发奸。作五则，刻肌肤。敬元贵始，常与名俱，因节而折，循理而割。权起势张，威震海内，去己因彼，便民不苛。纤芥之恶贬，秋毫之美举。内施王室，外及人物，承弊通变，存亡接绝。扶微起幼，仁德复发，有土传嗣，子孙不绝。
　　上礼之君，性和而情柔，心疎而志欲，举事则阴阳，发号顺四时。纪纲百变，网罗人心，尊宠君父，卑损臣子。正上下，明差等，序长幼，别夫妇，合人伦，循交友。归奉条贯，事有差品，拘制者褒录，不羁者削贬。优游强梁，包裹风俗，导以中行。顺心从欲，以和节之，迫情禁性，防堤未萌。牵世系俗，使不得淫。绝人所不能以⑾，强人所不能行，劳神伤性，事众⑿费烦，乱得以治，危得以宁。知故通达，醇悫消亡，大道灭绝，仁德不兴。天心不洽，四位失常，雷霆毁折，万物夭伤。父子有丧，而天不为之和；昼夜凄凄，而世不为之化；钟磬喤喤，而俗不为之变；沉吟雅韵，而风不为之移。谦退辞让，天下不信；守柔伏雌，天下不亲；悬爵设赏，贤人不下；攘臂直圭，君子不来。夫何故哉？辞丰貌美而诚心不施故也。
　　是故，帝王根本，道为元始。道失而德次之，德失而仁次之，仁失而义次之，义失而礼次之，礼失而乱次之。凡此五者，道之以一体而世主之所长短也。故所为非其所欲也，所求非其所得也，不务自然而务小薄。夫礼之为事也，中外相违，华盛而实毁，末(降)[隆]⒀而本衰。礼薄于忠，权轻于威，信不及义，得不逮仁。为治之末，为乱之元，诈伪所起，忿争所因。故制礼作乐，改正易服，进退威仪，动有常节，先识来事，以明得失，此道之华而德之末，一时之法，一隅之术也。非所以当无穷之世，通异方之俗者也。是故，祸乱之所由生，愚惑之所由作也。
　　何以明之，庄子曰：夫天地之应因于事，事应于变，变无常时。是以事不可预设而变不可先图，犹痛不可先摩而痒不可先折，五味不可以升斗和，琴瑟不可以尺寸调也。故至微之微，微不可言，而至妙之妙，妙不可传。忠信之至，非礼之所能饰，而时和先后，非数之所能存也。故聪明(传)[博]⒁达，智虑四起，睹阴之纲，得阳之纪，明鬼神之道，通万物之理，仰则见天之里，俯则见地之里，教民不休，事至不止，以此致平，非所闻也。比夫万物之托君也，犹神明之居身而井水之在庭也：水不可以有为清也，神不可以思虑宁也，夫天地之间，万物并兴，不可以有事平也。是以，大丈夫之为化也，体道抱德，太虚通洞。成而若缺，有而若亡。其静无体，动而无声。忠信敦悫，不知为首，玄默暗昧，朴素为先。损心弃意，不见威仪，无务无为，若龙若蛇。违礼废义，归于无事，因时应变，不豫设然。秉微统要，与时推移，取舍屈伸，与变俱存⒂。祸乱患咎，求之于己，百祥万福，无情于人。
　　注释
　　⑴津逮本、学津本无“各慎其情性”。
　　⑵津逮本、学津本作“君”。
　　⑶“非耶也”当作“非也耶”。丛书集成本作“耶非也”。
　　⑷据津逮本、学津本改。
　　⑸津逮本、学津本作“恍惚”。
　　⑹津逮本、学津本作“谥号”。
　　⑺津逮本、学津本作“并”。
　　⑻据津逮本、学津本改。
　　⑼疑作“恩”。
　　⑽津逮本、学津本作“延”。
　　⑾津逮本、学津本作“已”。
　　⑿怡兰本作“重”。
　　⒀据怡兰本、津逮本、学津本改。
　　⒁据怡兰本、津逮本、学津本改。
　　⒂津逮本、学津本无“与变俱存”。
　　得一篇
　　昔之得一者，天得一以清，地得一以宁，神得一以灵，谷得一以盈，侯王得一以为天下正。其致之，天无以清将恐裂，地无以宁将恐发，神无以灵将恐歇，谷无以盈将恐竭，侯王无以为正而贵高将恐蹶。故贵以贱为本，高以下为基。侯王自谓孤、寡、不谷，唯斯以贱为本与！非耶？故造舆于无舆。不欲碌碌如玉，落落如石。(经)⑴反者，道之动；弱者，道之用。天地之物生于有，有生于无。
　　【指归】：一者，道之子，神明之母，太和之宗，天地之祖。于神为无，于道为有，于神为大，于道为小。故其为物也，虚而实，无而有，圆而不规，方而不矩，绳绳忽忽，无端无绪，不浮不沉，不行不止，为于不为，施于不与，合囊变化，负包分理。无无之无，始始之始，无外无内⑵，混混沌沌，芒芒泛泛，可左可右。虚无为常，清静为主，通达万天，流行亿野。万物以然，无有形兆，窅然独存，玄妙独处。周密无间，平易不改，混冥浩天，无所不有。陶冶神明，不与之同，造化天地，不与之处。禀而不损，收而不聚，不曲不直，不先不后。高大无极，深微不测，上下不可隐议，旁流不可揆度。潢尔舒与，皓然焊生，焊生而不与之变化，变化而不与之俱生。不生也而物自生，不为也而物自成。天地之外，毫厘之内，禀气不同，殊形异类，皆得一之一以生，尽得一之化以成。故一者，万物之所导而变化之至要也，万方之准绳而百变之权量也。一，其名也；德，其号也；无有，其舍也；无为，其事也；无形，其度也；反，其大数也；和，其归也；弱，其用也。故，能知一，千变不穷，万输不失。不能知一，时凶时吉，持国者亡，守身者没。
　　是故昔之得一者：天之性得一之清，而天之所为非清也。无心无意，无为无事，以顺其性；玄玄默默，无容无式，以保其命。是以阴阳自起，变化自正。故能刚健运动以致其高，清明大通，皓白和正，纯粹真茂，不与物糅。(礭)[确]⑶然大易，干干光耀，万物资始，云蒸雨施，品部流形⑷，元首性命，玄玄苍苍，无不尽覆。地之性得一之宁，而地之所为非宁也。无知无识，无为无事，以顺其性。无度无数，无爱无利，以保其命。是以山川自起，刚柔自正。故能信顺柔弱，直方和正，广大无疆，深厚清静，万物资生，无不成载。神之性得一之灵，而神之所为非灵也。不思不虑，无为无事，以顺其性。无计无谋，无向无首，以保其命。是以消息自起，存亡自正。故老能复壮，死能复生，困能复达，废能复荣。变化不极，反复不穷，物类托之，不失其中。谷之性得一以⑸盈，而谷之所为非盈也。不欲不求，无为无事，以顺其性。不仁不义，不与不施，以保其命。是以虚实自起，盛衰自正。故能蒸山流泽，以为通德。涓涓不息，绵绵不绝，皓皓洋洋，修远无极，以盈江海，深大不测。侯王之性得一之正，而侯王之所为非正也。去心去志，无为无事，以顺其性。去聪去明，虚无自应，以保其命。是以和平自起，万物自正。故能体道合德，与天同则。抱神履和，包裹万物，声飞化物，盈溢六合。得导天地，明照日月，制世御俗，宇内为一。
　　凡此五者，得一行之，与而不废，成而不缺，流而不绝，光而不灭。夫何故哉？性命自然，动而由一也。是故，使天有为，动不顺一，为高者卑，为清得裂。阴阳谬戾，纲匙纪绝。和气隔塞，三光消灭。雷霆妄作，万物皆失。使地有为，动不顺一，为直得枉，为宁得发。山川崩绝，刚柔卷折。气化不通，五行毁缺。百谷枯槁，群生疾疫。使神有为，动不顺一，为达得困，为灵得歇。变化失序，缔滞消竭。盛衰者亡，弛张者殁。使谷有为，动不顺一，为有得亡，为盈得竭。虚实反复，流泽不入。侯王有为，动不顺一，为贵得贱，为正得蹶。乱扰迷惑，事由己出。百官失中，丧其名实。万民不归，天地是绝。
　　凡此五者，性命淳美，变化穷极，进退屈伸，不离法式。得一而存，失一而没。况乎非圣人而王万民、废法式而任其心者哉！是故，天人之道，物类化变，为寡者众，为贱者贵，为高者卑，为成者败。益之者损，利之者害。处其反者得其覆，为所求者失所欲。是以，贤君圣主，势在民上，爵尊天下，泽连万物。德怀四海，道之所佑，天地所助，万物所归，鬼神所与。厉身起节，自谓孤寡，处卑守微，躬涉劳苦，损心挫志，务设民下。不为贵，故擅民之命；不为高，故常在民上；不欲也，故无所不有；不为也，故无所不宰；万物纷繧，身无所与，故能为之本。
　　非独王道，万事然矣。夫工之造舆也，为圆为方，为短为长，为曲为直，为纵为横，终身揳揳，卒不为舆，故能成舆，而令可行也。夫玉之为物也，微以寡；而石之为物也，巨以众。众故贱，寡故贵。玉之与石，俱生一类，寡之与众，或求或弃，故贵贱在于多少，成败在于为否。是以圣人，为之以反，守之以和，与时俯仰，因物变化。不为石，不为玉，常⑹在玉石之间。不多不少，不贵不贱，一为纲纪，道为桢干。故能专制天下而威不可胜，全活万物而德不可量。贵而无忧，贱而无患，高而无殆，卑而愈安。审于反复，归于玄默，明于有无，反于太初。无以身为，故神明不释；无以天下为，故天下与之俱。夫何故哉？因道而动，循一而行。道之至数，一之大方，变化由反，和纤为常，起然于否，为存于亡。天地生于太和，太和生于虚冥。
　　注释
　　⑴各校本皆无“经”字，衍。
　　⑵津逮本、学津本作“无内无外”。
　　⑶据津逮本改。
　　⑷津逮本、学津本作“品物流行”。周易干卦彖辞作“品物流形”。指归系引周易语。
　　⑸津逮本、学津本作“之”。
　　⑹津逮本、学津本作“当”，疑误。
　　上士闻道篇
　　上士闻道，勤而行之，中士闻道，若存若亡。下士闻道，大笑之。不笑，不足以为道。故建言有之：明道若昧，进道若退，夷道若类。上德若谷，大白若辱，广德若不足，建德若偷，质真若渝，大方无隅，大器晚成，大音希声，大象无形。道隐无名。夫惟道善贷且成。
　　【指归】：道德天地，各有所章，物有高下，气有短长。各劳其所乐，患其所患，见其所见，闻其所闻，取舍殁⑴缪，畏喜殊方。故鹑鴳高飞，终日驰骛，而志在乎蒿苗；鸿鹄高举，径历东西，通千达万，而志在乎陂池；鸾凤翱翔万仞之上，优游太清之中，而常以为卑。延颈舒翼，凌苍云，薄日月，高翔远逝，旷时不食，往来九州岛，栖息八极，乃得其宜。三者殊便，皆以为娱。故无穷之原，万寻之泉，神龙之所归，小鱼之所去。高山大丘，深林巨壑，茂木畅枝，鸿鸟虎豹之所喜，而鸡狗之所恶。悲夫！三代之遗风，(褐)⑵儒墨之流文，诵诗书，修礼节，歌雅颂，弹勤瑟，崇仁义，祖絜白，追观往古，通明数术，变是定非，已经得失，身宁名荣，乡人传业∶中士之所道，上士之所废也。闲居幽思，强识万物，设伪饰非，虚言名实，趋翔进退，升降贵集，治闺门之礼，偶时俗之际，倾侧偃仰，务合当世，阿富顺贵，下众耳目，获尊蒙宠，流俗是则∶此下士之所履，而中士之所弃。故规矩不相害，殊性孰相安。贤圣不为匹，愚智不为群。大人乐恬淡，小人欣于戚戚。堂堂之业而⑶不喻于众庶，栖栖之事不悦于大丈夫。鸟兽并兴，各有所趋。群士经世，各有所归。是以捐聪明，弃智虑，反归真朴。游于太素，轻物傲世，卓尔不污。喜怒不婴于心，利害不接于意，贵尖同域，存亡一度。动于不为，览于玄妙，经神平静，无所章载，抱德含和，帅然反化∶大圣之所尚，而上士之所务，中士之所眩爚，而下士之所大笑也。是故，中士所闻非至美也，下士所见非至善也。中士所眩，下士所笑，乃美善之美善者也。夫陈大言，舒至论，表自然，穷微妙，则中士眩而下士笑。浮言游说，生息百变，起福兴利，成功遂事，则中士论而下士觉。彼非喜凶而恶吉，贵祸而贱福也。性与之远，情与之反，若处黄泉，听视九天，辽远绝灭，不能见闻而已矣。
　　故圣人建言曰“有之”。有之者，言道之难知，(推)[惟]⑷柄自然之归，以统万方之指者能有之，非庸庸者之所能闻也。夫故何哉？圣人之道，深微浩远，魁魁忽忽，冥冥昭昭。虚无寂泊，万物以往。纤微高大，无有形象。穷而极之，则知不能存也；要而约之，则口不能言也；推移离散，则书不能传也。何则？进道若退，亡道若存，欲治天下，还反其身。静为虚户，虚为道门，泊为神本，寂为和根，啬为气容，微为事功。居无之后，在有之前，弃捐天下，先有其身，养神积和，以治其心。心为身主，身为国心，天下应之，若性自然。
　　是故，夷道若类，使正玄起，除其法物，去其分理。从民之心，听其所有，灭其文章，平其险阻。折关破键，使奸自止，坏城散狱，使民自守。休卒偃兵，为天下市，万方往之，如川归海。
　　德如溪谷，不施不与，不爱不利，不处不去。无为而恩流，不仁而泽厚，长育群生，为天下母。
　　大白青青，常如惊恐，无制而势隆，无寄而权重，德交造化，于天下为友。出白入黑，不为美好，逐功逃名，乃长昭昭。
　　盛德之人，敦敦悾悾，若似不足，无形无容。简情易性，化为童蒙，无为无事，若痴若聋。身体居一，神明千之，变化不可见，喜欲不可闻，若闭若塞，独与道存。
　　建德若偷，无所不成。涂民耳目，饰民神明。绝民之欲，以益民性。灭民之乐，以延民命。捐民服色，使民无营⑸。塞民心意，使得安宁。
　　质真若渝，为民玄则。生之以道，养之以德。导之以精神，和之以法式。居以天地，照以日月。变以阴阳，食以水谷。制以无形，系以无极。天下喁喁，靡不宾服，宇内康宁，万物繁殖。若非其功，而非其德，大而似小，醇而似薄。
　　大方不矩，无所不包。方于不方，直于不直，无圻无堮，无法无式。不方不直，万物自得。不直不方，天地自行。在为之阴，居否之阳。和为中主，分理自明。与天为一，与地为常。
　　是故，大器晚成，无所不有。变于无形，化于无朕，动而无声，为而无体。威德不可见，功业不可视。祸息于冥冥，福生于窅窅。寂泊而然，是谓至巧。万物生之，莫知所以。勉勉而成，故能长久。
　　是以，大音希声，告以不言。言于不言，神明相传。默然不动，天下大通。无声而万物骇，无音而万物唱。天地人物，无期俱和，若响应声。
　　大象无形，大状无容。进而万物存，退而万物丧，天地与之俯仰。阴阳与之屈伸。效之象之，若影随形。
　　是知道盛无号，德丰无谥。功高无量，而天下不以为大；德弥四海，而天下不以为贵；光耀六合，还反芒昧。夫何故哉？道之为化也，始于无，终于末，存于不存，贷于⑹不贷，动而万物成，静而天下遂也。
　　注释
　　⑴津逮本、学津本作“殊”。
　　⑵“褐”字衍。津逮本、学津本无。
　　⑶津逮本、学津本无“而”。
　　⑷据津逮本、学津本改。
　　⑸津逮本、学津本作“争”。
　　⑹津逮本、学津本作“而”。
　　卷之二（初校）
　　道生一篇
　　道生一，一生二，二生三，三生万物。万物负阴而抱阳，冲气以为和。人之所恶，惟“孤”、“寡”、“不谷”，而王公以名称。损之而益，或益之而损，人之所教，亦我教之。强梁者不得其死，吾将以为教父。
　　【指归】：有虚之虚者开导禀受，无然然者而然不能然也；有虚者陶冶变化，始生生者而不能生也；有无之无者而神明不能改，造存存者而存不能存也；有无者纤微玄妙，动成成者而成不能成也。故，虚之虚者生虚(虚)⑴者，无之无者生无(无)⑵者，无者生有形者。故诸有形之徒皆属于物类。物有所宗，类有所祖。天地，物之大者，人次之矣。夫天人之生也⑶，形因于气，气因于和，和因于神明，神明因于道德，道德因于自然：万物以存。故使天为天者非天也，使人为人者非人也。何以明之？庄子曰：夫人形(腐)［脔］⑷，何所取之？聪明感应，何所得之？变化终始，熟者为之？由此观之，有生于无，实生于虚，亦以明矣。是故，无无无始，不可存在，无形无声，不可视听，禀无授有，不可言道，无无无之无，始末始之始，万物所由，性命所以，无有所名者谓之道。
　　道虚之虚，故能生一。有物混沌，恍惚居起。轻儿不发，重而不止，阳而无表，阴而无里。既无上下，又无左右，通达无境，为道纲纪。怀壤空虚，包里未有，无形无名，芒芒澒澒，混混沌沌，冥冥不可稽之，亡于声色，莫之与比。指之无向，搏之无有，浩洋无穷，不可论谕。潢然大同，无终无始，万物之庐，为太初首者，故谓之一。
　　一以虚，故能生二。二物并兴，妙妙纤微，生生存存。因物⑸变化，滑淖无形。生息不衰，光耀玄冥。无向无存，包里天地，莫睹其元；不可逐以声，不可逃以形：谓之神明。存物物存，去物物亡，智力不能接而威德不能运者，谓之二。
　　二以(元)［无］⑹之无，故能生三。三物俱生，浑浑茫茫，视之不见其形，听之不闻其声，搏之不得其绪，望之不睹其门。不可揆度，不可测量，冥冥窅窅，潢洋堂堂。一清一浊，与和俱行，天人所始，未有形朕圻堮，根系于一，受命于神者，谓之三。
　　三以无，故能生万物。清浊以分，高卑以陈，阴阳始别，和气流行，三光运，群类生。有形脔可因循者，有声色可见闻者，谓之万物。
　　万物之生也，皆元于虚始于无。背阴向⑺阳，归柔去刚，清静不动，心意不作，而形容修广、性命通达者，以含和柔弱而道无形也。是故，虚无无形微寡柔弱者，天地之所由兴，而万物之所因生也；众人之所恶，而侯王之所以自名也；万物之原泉，成功之本根也。
　　故贤君圣主，以至尊之位，强大之势，处孤寡，居不谷，逐所求⑻，逃所欲，去大为小，安卑乐损。出无迹，入无朕，动于福先，静于祸始。无为无事，天下自已。不视不听，抱和以静。神明生息，形容自正。进退有常，不变其行。德化凌风，理于蒸庶。天地是佑，万物是归。
　　众人则不然，见闻知病。见闻知病，合于成事，不睹未然之变，故贵坚刚。大权造势，众务不制。深度柔弱，远绝微寡。动与道舛，静与天迕。神明溃浊，众事并兴。思虑迷惑，妄喜妄怒。福禧出门，妖孽入户。天网⑼以发，不可解之也。滂然祸生，怆尔觉悟，屈约而言卑，将死而辞善，虽欲改过为新，反于微寡，自然不释，与生路远，破国亡家，祸及子孙。
　　故众人之教，变愚为智，化弱为强，去微归显，背隐为彰，暴宠争逐，死于荣名。圣人之教则反之。愚以之智，辱以之荣，微以之显，隐以之彰，寡以之众，弱以之强⑽。去心释意，务于无名，无知无识，归于玄冥。殊途异指，或存或亡。是以强秦大楚，专制而灭；神汉龙兴，和顺而昌。故强者离道，梁者去神，生主以退，安得长存？不求于己，怨命尤天，圣人悲之，以为教先。书之竹帛，明示后人，终世反之，故罹其患。
　　注释
　　⑴“虚”字衍。上文言“有虚者”，此处应是“虚之虚者生虚者”。
　　⑵“无”字衍。上文言“有无者”，下文言“无者生有形者”，此处应是“无之无者生无者”。
　　⑶津逮本、学津本作“夫天之生人也”，误。
　　⑷“腐”，当作“脔”，形近而误。下文言“有形脔可因循者，有声色可见闻者谓之万物”可证。
　　⑸怡兰本作“无”。
　　⑹据怡兰本、津逮本、学津本改。
　　⑺津逮本作“回”，误。
　　⑻津逮本、学津本作“来”，误。
　　⑼津逮本、学津本作“纲”。
　　⑽津逮本、学津本作“愚之以智，辱之以荣，微之以显，隐之以彰，寡之以众，弱之以强”。
　　至柔篇
　　天下之至柔，驰骋天下之至坚。无有入于无间，吾是以知无为之有益。不言之教，无为之益，天下希及之。
　　【指归】：道德至灵而神明宾，神明至无而太和臣。清浊太和，至柔无形，包里天地，含囊阴阳，经纪万物，无不维纲。或在宇外，或处天内，人物借之而生，莫有见闻。毳不足以为号，弱不足以为名，圣人以意存之物也。故字曰至柔，名曰无形。是以，无形之物，不以坚坚，不以壮壮，故能弊天地，销铜铁，风驰电骋，经极日月，周流上下，过飘历忽，安固翱翔，沦于无物。
　　何以效其然也？夫响以无声不可穷，影以无形不可极，水以淖弱贯金石、沉万物，地以柔顺成大功、胜草木，舌耳无患，角齿伤折。由此观之，柔者弊坚，虚者驰实，非有为之，自然之物也。是以，地狭民少，兵寡食鲜，意妙欲微，神明是守。与天相参，视物如子，德盛化隆，恩深泽厚。吏忠卒信，主忧将恐，累柔积弱，常在民后。被羞蒙辱，国在雌下，诸侯信之，比于赤子，天下往之，若归父母。人物同欲，威势自起，强者不能凌，大者不能取。终始反复，强弱变化，天地为助，神明为辅，时至不制，为天下主。夫何故哉？以道柔弱而体微寡也。故地广民众，国富兵强，吏勇卒悍，主能将严。赏重罚峻，削直刻深，百官战栗，若在君前。势便地利，为海内雄，轻敌乐战，易动师众。合变生奇，凌天侮地，诸侯执服，靡不悬命。威震境外，常为枭俊，人忧物恐，威动天地。道德不载，神明是离，众弱同心，万民不附，身死国亡，族类流散。夫何故哉？体坚刚而积憍吝也。
　　夫道⑴以无有之有，通无间，游无理，光耀有为之室，澄清无为之府，出入无外而无圻，经历珠玉而无朕。何以效其然也？夫有形镰利不入无理，神明在身，出无间，入无孔，俯仰之顷经千里。由此言之，有为之为，有废无功；无为之为，遂成无穷，天地是造，人物是兴。有声之声，闻于百里；无声之声，动于天外，震于四海。言之所言，异类不通；不言之言，阴阳化，天地感。且道德无为而天地成，天地不言而四时行。凡此两者，神民之符，自然之验也。
　　是以圣人，虚心以原道德，静气以存神明，损聪以听无音，弃明以视无形。览天地之变动，(劝)［观］⑵万物之自然，以睹有为乱之首也，无为治之元也，言者祸之户也，不言者，福之门也。是故，绝圣弃智，除仁去义。发道之心，扬德之意。顺神养和，任天事地。阴阳奉职，四时驰骛，乱原以绝，物安其处。世主恬淡，万民无事，教以不言之言，化以不化之化，示以无象之象，而归乎玄妙。奄民情欲，顺其性命，使民无知，长生久视。故我无言而天地无为，天地无为而道德无为。三者并兴，总进相乘。和气洋溢，太平滋生。人物集处，宇内混同。祸门已闭，天下童蒙⑶。世无耻辱，不睹吉凶。知故窒塞，自然大通。家获神明之福，人有圣智之功。
　　当此之时，主如天地，民如婴儿。饮主之德，食主之和，阳出阴入，与道卷舒。君父在上，若有若无。天下惘惘，(味味)［咮咮］⑷喁喁。不之若鷇，无为若雏。生而不喜，死而不忧。闵闵挽挽，性命有余。莫有求之，万福自来。夫何故哉？人主不言，而道无为也。无为之关，不言之机，在于精妙，处于神微。神微之始，精妙之宗，生无根蒂，出入无门。常于为否之间，时和之元。故可闻而不可显也，可见而不可阐也，可得而不可传也，可用而不可言也。柄而推之，要而归之，易为智(老)［者］⑸陈，难为浅闻者言也。何则？广大深远，而众人莫能及也；上而若反，而众人莫能入也；淡淡滥滥，而世人莫能闻也；窅窅冥冥，而俗主莫能行也。
　　注释
　　⑴怡兰本、津逮本、学津本皆无“道”。
　　⑵据怡兰本、津逮本、学津本改。
　　⑶津逮本、学津本作“蒙童”。
　　⑷据津逮本、学津本改。
　　⑸据怡兰本、津逮本、学津本改。
　　名身孰亲篇
　　名与身孰亲？身与货孰多？得与亡孰病？是故，甚爱必大费，多藏必厚亡。故知足不辱，知止不殆，可以长久。
　　【指归】：我性之所禀而为我者，道德也；其所假而生者，神明也；其所因而成者，太和也；其所托而形者，天地也。凡此数者，然我而我不能然也。故法象莫崇乎道德，稽式莫高乎神明，表仪莫广乎太和，着明莫大乎天地。道德神明，常生不死；清浊太和，变化无穷。天地之道，存而难亡；阴阳之事，动而难终。由此观之，祸极于死，福极于生。是以圣人，上原道德之意，下揆天地之心。崇高显荣，吉祥盛德，深闳浩大，尊宠穷极，莫大乎生。万物陈列，奇怪珍宝，金玉珠璧，利深得巨，莫大乎身。祸世之匠，乱国之工，绝逆天地，伤害我身，莫大乎名。生憍长溢，困民贫国，扰浊精神，使心多欲，叛天违道，争为盗贼，天下不亲，世多兵革，一人为之，伤败万国，主死民亡，物蒙其毒，莫大乎货。
　　故得之与亡，或病或利。得名得货，道德不居，神明不留，大命以绝，天不能救。(夫)［失］名(夫)［失］⑴货，道德是佑，神明是助，名显自然，富配天地。故细身大名，未可与论至道也；轻身重国，未可与图利也。夫无名之名，生我之宅也；有名之名，丧我之橐也。无货之货，养我之福也；有货之货，丧我之贼也。是故，甚爱其身，至建荣民，为之行之，力之劳之，强迫情性⑵，以损其神。多积货财，日以憍盈，憍亡之道，货名俱终。故神明不能活，天地不能全也。
　　夫何故哉？道德之化，天地之数，一阴一阳，分为四时，离为五行⑶，纶为罗网，设为无间，万物之性，各有分度，不得相干⑷。造化之心，和正以公，自然一槩，正直平均，无所爱恶，与物通同。剂长续短，损盈益虚，不足者养，有余者丧，贪叨多积，自遣祸殃。不足不止，利心常起。智以诈愚，强以大取。自然均之，名利归主。失之而忧，得之而喜。一喜一忧，魂魄浮游；一忧一喜，神明去矣。身死名灭，祸及子孙。
　　故名利与身，若炭与冰，形性相反，势不俱然。名终体极、身存世昌者，天下无之。是故，扰心猾意，用情事神，夙夜趋务，饰容治辞，忧怀众庶，创事立功，励身起节，以显荣名：是损所以有身，而益所以亡身也。竭筋力，忍饥渴，犯寒暑，践危狭；薄衣恶食，不适囗腹；迎朝送晚，被耻蒙辱；精奔神驰，汲汲不止；逆道干荣，多入为有：危身以宁，货积神亡，货患自来，憍亡俱至。则是为福以亡福，(来)［求］⑸利以去利。故成败之事，在为与否；存亡之道，在去与来。
　　是以，知足之人，体道同德，绝名除利，立我于无身。养物而不自生，与物而不自存。信顺之间，足以存神，室家之业，足以终年。常自然，故不可杀；处虚无，故不可中；细名轻物，故不可污；欲不欲，故能长荣。知止之人，贵为天子，不以枉志；贫处岩穴，不以幽神；进而不以为显，退而不以为穷。无祸无福，无得无丧，不为有罪，不为有功。不求不辞，若海若江，游扬玄域，神名是通。动顺天地，故不可危；殊利异害，故能常然。是以，精深⑹而不拔，神固而不脱，魁如天地，照如日月。既精且神，以保其身。知足而止，故能长存。此谓遁名而名我随，逃利而利我追者也。
　　注释
　　⑴据怡兰本、津逮本、学津本改。
　　⑵津逮本、学津本作“强迫性情”。
　　⑶津逮本、学津本作“五形”。
　　⑷津逮本作“于”，疑误。
　　⑸据怡兰本、津逮本、学津本改。
　　⑹津逮本、学津本作“藏”。
　　大成若缺篇
　　大成若缺，其用不弊。大盈若冲，其用不穷。大直若屈，大巧若拙，大辩若讷。躁胜寒，静胜热。能静能清，为天下正。
　　【指归】：道德无为而神民然矣，神明无为而太和自起，［太和］⑴无为而万物自理。或无根而生，或无足而走，或无耳而听，或无囗而呜，殊类异伦，皆与之市。母爱其子，子爱其母，男女相兼，物尊其主。巢生而喙，胎生而乳，鸟惊而散，兽惊而聚。阴物穴⑵居，阳物巢处，火动炎上，水动润下。万物青青，春生夏长，秋成冬熟，皆归于土。非有政教，物自然也。
　　由此观之，为不生为，否不生否，明不生明，晦不生晦。不为不否，不明不晦，乃得其纪也⑶。故大道坦坦，不出门户，其出弥远，其知弥寡。道在于身，不在于野，化自于我，不由于彼。万物常治，智慧不起。
　　是以圣人，柄和履正，治之无形。游于虚廓，以镜太轻。遗魂忘⑷魄，休精息神。无为而然，玄默而信。窅然荡荡，昭旷独存。仿髴挽逮，其事素真。其用不弊，莫之见闻。夫何故哉？微妙周密，清静以真，未有形声，变化其元。开导如阳，闭塞如阴，堤墆如地，运动如天。文武玄作，盛德自分。
　　是以，盈而若冲，实而若虚。不显仁义，不见表仪，不建法式，不事有为。上欲不欲，天下自化。敦厚朴素，民如婴儿，蒙蒙不之所求，茫茫不知所之。其用不穷，流而不衰。不耕自有食，不织自有衣，暑则静于裸，寒则躁于裘。无有忌讳，与麋鹿居，背发含哺，相随而游。主有余德，民有余财，化袭万物，无所不为。光景不见，独玄有奇，天地人物，与之俱化，乘空载虚，与道徘徊。厉度四海，周流六虚，浩洋无穷，栖息至无。夫何故哉？直而若屈，正而若枉。世主为声，天下为响。世主为形，人物为影。故不祀而天心和，不降席而正四海。故曰“大巧若拙”。
　　天道自卑。无律历而阴阳和，无正朔而四时节，无法度而天下宾，无赏罚而名实得，隐武藏威，无所不胜，弃捐战伐，无所不克。无号令而民自正，无文章而海内自明，无符玺而天下自信，无度数而万物自均。是以(羸)［嬴］⑸而若绌，得之若丧。无钟鼓而民娱乐，无五味而民食甘，无服邑而民美好，无畜积而民多盈。夫何故哉？因道任天，不事知故，使民自然也。
　　天地之道，一进一退而万物成遂，变化不可闭塞，屈伸不可障蔽。故阴之至也，地裂而冰凝，清风飂冽，霜雪严严⑹，鱼鳖蛰伏，万物宛拳。当此之时，处温室，临炉火，重孤貉，裘毳绵，犹不能御也。及至定神安精，动体劳形，则是理泄汗流，捐衣出室，暖有余身矣。阳之至也，煎砂烂石，飞鸟绝，水虫疾，万物枯槁，江河⑺消竭。当此之时，入沉清泉，出衣絺绤，燕高台，服寒石，犹不能任也。及至鲜心释意，托神清静，形捐四海之外，游志无有之内，心平气和，凉有余矣。
　　夫知故之为术也，治人事，育群形，德延天地，功配阴阳。及其生乱也，发于无形，起于无声，与政卷舒，与化推移，得人如湿，逮人若阴，犹响应言，影不离形。为之愈乱，治之益烦，明智不能领，严刑不能禁。是无为者，有为之君而成功之主也，政教之元而变化之母也。其除⑻祸乱，犹躁之胜寒而静之胜暑也。是以圣人，去知去虑。虚心专气，清静因应，则天之心，顺地之意。政举化流，如日之光，祸乱消灭，若云之除。天下象之，无所不为，万物师之，无所不事。
　　注释
　　⑴据怡兰本、津逮本、学津本补。
　　⑵津逮本、学津本作“宂”，疑误。
　　⑶津逮本、学津本无“也”。
　　⑷怡兰本、津逮本、学津本作“亡”。
　　⑸据怡兰本、津逮本、学津本改。
　　⑹津逮本、学津本作“严凝”。
　　⑺怡兰本、津逮本、学津本作“江湖”。
　　⑻津逮本、学津本作“余”，疑误。
　　天下有道篇
　　天下有道，却走马以粪。天下无道，戎马生于郊。罪莫大于不可欲，祸莫大于不知足，咎莫大于欲得。知足之足，常足矣。
　　【指归】：人之生也，悬命于君；君之立也⑴，悬命于民。君得道也，则万民昌；君失道也，则万民丧。万民昌则宗庙显，万民丧则宗庙倾。故君者，民之源也；民者，君之根也。根伤，则华实不生；源衰，则流沫不盈。上下相保，故能长久。是以，世主得道，宇内不扰，诸侯宾服，百蛮雍喜，四海同风，兵革不起。徼捍之人，无所效其言，果壮之士，无所施其功，聪明辩智，随泽而耕，骐骥骅骝，婴舆而作，天下宴⑵闲，各乐其业。世惇俗厚，民人专一总，织而衣总，耕而食。天心和洽，万物丰熟，喜祥屡臻，吉符并集。非天降福，世主道德也。天子失道，诸侯不朝，溪异谷别，法制舛殊，四方背叛，力正⑶相凌，举兵争权，弱者为(肤)［虏］⑷，强者为君。是以天下，选将简士，砥砺甲兵，悬烽烈火，四面相望，深奸大诈，谋于庙堂。作变生奇，结纵连横，轻车枭骑，兴敌相当。士马生郊，历年不还，化高诈力，政当首功。当此之时，饰养戎马，不遑亲戚，奔郊先至，常食菽粟。贪夫坐而为宰，庸仆之徒畜而为贼。百姓罢极，财殚力倦，长傜兵役，久而不息，时念归家，凄怆慷慨，想亲罢老，泣涕于外。慈父惠母，忧愁伤心，肝胆气志，摧折于内。士卒双⑸头结踵，骸骨暴露，流离于中野者，不可胜计。道路憧憧，皆为孤子，思慕号令⑹，踊泣而起。何罪苍天，遭离⑺此咎！牝者无夫，幼稚无父。怨恸悲痛，不期而聚，大者为率，中者为宰。上下相护，中外相保，非有血脉，亲如兄弟。总苗为旌，穿地为鼓，操兵便械，趋行案伍。常习⑻战斗，意议其主，至精相感，气化相动。是以，天地钤结，阴阳隔闭，星辰散乱，日月斗蚀，诈逆萌生，灾变并发。非天降祸，世主无道。
　　夫遭天之鸿命，继先圣之后，贵为天子，富有四海，爵尊宠极，莫与比列。布衣粗裘而天下以为好，蔬食藜羹而天下谓之美。变世化俗犹风之靡草，民之从化犹鱼之赴水。不务崇道广德，修身正己⑼，忧劳元元，以承⑽祭祀，光显祖考，业传子孙，德与神明争流，名与天地相保，反以骄奢取名，求势不止，逆天迕地，无不凌侮。是以不訾之士，相矫而起，轻举深入，先到为右。敌人远至，莫与之交，党离朋绝，中外不恃。身死国亡，宗庙崩弛，可欲之故，非天下之罪也。
　　是故，威劫尊宠，穷极民上，名号颢荣，覆盖天下，而不知足者，猎祸之具而危亡之大数也。
　　夫道德神明，陶冶变化，已得为人，保合精⑾神，而有大形。动作便利，耳目聪明。游于昭旷之域，听视天地之间。上观自然之法式，下察古将之得失。凿井而饮，耕田而食，长妻生子，与民相极。是足之足者也。何况乎万乘之主、千乘之君哉⑿！其可足亦明矣。
　　故不在于道也，利心常起，贪人壤土，欲人财宝，兼并不休，增加不已者，追患之大数而得咎之至要也。
　　自今及古，飞鸟走兽、含气有类之属，未有不欲得而全其性命者也。故居君者为虏，居虎者为鼠。名在青云之上，身处黄泉之下。居牛马之位者，无牛马之患；托犬羊之列者，无犬羊之咎。是以，得道之主，建心于足，游志于止，辞威让势，孤特独处。捐弃万物，唯神是秉，身存名荣，久而不殆。天下归之，无有不制。
　　注释
　　⑴津逮本、学津本“人之生也”与“君之立也”二句均无“也”。
　　⑵怡兰本、津逮本、学津本作“冥”。
　　⑶津逮本、学津本作“政”。
　　⑷据怡兰本、津逮本、学津本改。
　　⑸津逮本、学津本作“椎”。
　　⑹津逮本、学津本作“呼”。
　　⑺津逮本、学津本作“罹”。
　　⑻津逮本、学津本作“集”。
　　⑼津逮本作“已”，疑误。
　　⑽怡兰本、津逮本、学津本缺“承”。
　　⑾津逮本作“情”，疑误。
　　⑿怡兰本、津逮本、学津本作“或”，疑误。
　　不出户篇
　　不出户，知天下。不窥牖，见天道。其出弥远，其知弥少。是以圣人，不行而知，不见而名，不为而成。
　　【指归】：道德变化，陶冶元首，禀授性命乎太虚之域、玄冥之中，而万物混沌始焉。神明(文)[交]⑴，清浊分，太和行乎荡荡之野、纤妙之中，而万物生焉。天圆地方，人纵兽横，草木种根，鱼沉鸟翔，物以族别，类以群分，尊卑定矣，而吉凶生焉。由此观之，天地人物，皆同元始，共一宗祖。六合之内，宇宙之表，连属一体。气化分离，纵横上下，剖而为二，判而为五。或为白黑，或为水火，或为酸醎，或为微羽，人物同类，或为牝牡。凡此数者，亲为兄弟，殊形别乡，利害相背，万物不同，不可胜道。合于喜怒，反于死生，情性同生，心意同理。
　　何以言之？庄子曰：一人之身，俱生父母，四支九窍，(员)[其]⑵职不同，五脏六腑，各有所受。上下不相知，中外不相睹。头足为天地，肘膝为四海，肝胆为胡越，眉目为齐楚。若不同生，异躯殊体，动不相因，静不相待，九天之上，黄泉之下，未足以喻之。然而头有疾则足不能行，胸中有病则囗不能言，心得所安则耳目聪明、屈伸调利、百节轻便者，以同形也。人主⑶动于迩，则人物应于远；人物动于此，则天地应于彼。彼我相应，出入无门，往来无户。天地之间，虚廓之中，辽远广大，物类相应，不失亳厘者，同体故也。
　　是以，圣人不出于⑷户，上原父母，下揆⑸子孙，危宁利害，反于死生之说，察于是非之理，通于利害之元，达于治乱之本。以己知家，以家知彼，事得其纲，物得其纪。动知所之，静知所守，道德为父，神明为母，清静为师，太和为友，天下为家，万物为体。视彼如己，视己如彼，心不敢生，志不敢举。捐弃知⑹故，绝灭三五，因而不作，岩居穴处。不杀群类，不食生草，未成不服，未终不采，天地人物，各保其有。
　　夫原我未兆之时，性命所以，精神所由，血气所始，身体所基，以知实生于虚，有生于无，小无不入，大无不包也。本我之生，在于道德。孕而未育，所以成形。至于出冥，以知深微纤妙和弱润滑之大通也，无知无识无为无事之有大功也。视我之为婴儿，至于壮大有知，以睹柔之生刚，弱之生强，小之生大，短之生长，愚之生智，晦之生明也。察我呼吸屈伸，以知损为益首，益为损元，进为退本，退为进根，福为祸始，祸为福先也。上陵仰阪，历阻过险，形疲喘悸，劳而静处，则神平气和，中外相保，以知清静虚无、无为变化之大功也。四支九窍，趋务舛驰，异能殊形，皆⑺元一心，以知百方万物之害之变皆生于主。稽之天地，验之古今，动不相违，以知天地之道毕于我也。故，家者，知人之本根也；身者，知天之渊泉也。观天不由身，观人不由家，小近大远，小知大迷。去家出户，不见天下；去身窥牖，不知天道；其出踰远，其知益少；周流四海，其迷益甚；求之益大，功名益小。不视不听，求知于己，天人之际，大道毕矣。
　　故，圣人不见一家之好恶而命万家之事，无有千里之行而命九洲之变。足不上天而知九天之心，身不入地而知九地之意。阴阳进退，四时变化，深微隐匿，窅冥之事，无所遁之。何则？审内以知外，原小以知大，因我以然彼，明近以喻远也。故圣人之为君也，犹心之于我、我之于身也。不知以因道，不欲以应天，无为以道世，无事以养民。玄玄默默，使化自得，上与神明同意⑻，下与万物同心。动与之反，静与之存，空虚寂泊，使物自然。
　　注释
　　⑴据津逮本、学津本改。
　　⑵据津逮本、学津本改。
　　⑶怡兰本、津逮本、学津本作“生”。
　　⑷津逮本、学津本无“于”。
　　⑸津逮本、学津本作“擦”。
　　⑹怡兰本作“如”，疑误。
　　⑺津逮本作“者”，疑误。
　　⑻津逮本、学津本作“异”，疑误。
　　卷之三（初校）
　　为学日益篇
　　为学日益，为道日损。损之又损之，至于无为而无以为。将欲取天下者，常以无事；及其有事，不足以取天下。
　　【指归】：道德之化，变动虚玄。荡荡默默，汛汛无形，横漭慌忽，浑沌无端。视之不见，听之不闻，开导禀授，无所不存。功成遂事，无所不然。无为之为，万物之根。由此观之，不知之知，知之祖也；不教之教，教之宗也，无为之为，为之始也；无事之事，事之元也。凡此数者，神明所因，天地所归，玄圣所道，处士所传也。
　　逮至仁义浅薄，性命不真。不睹大道，动顺其心。陷溺知故，渐渍(忧)[爱]⑴恩。情意多欲，神与物连。深谋逆耳，大论迕心。非道崇知，上功贵名。是以，作术治数，集辞着文，载之篇籍，以教万民。纲纪天地⑵，经纬阴阳，剖判人事，离散祖宗。淳朴变化，设伪万方，转移风俗，倾正败常。改正易服，万事尽彰，钟鼓琴瑟，间以竽笙，升降进退，饰象趋翔。礼仪三百，威仪三千，分舛并争，兴事舞文。以辩相诎，以巧相胜，毫举毛起，益以无穷。是以天下背本去根，向末归文，博学深问，家知户贤。甚者拟圣，以立君臣，同意者，无能为官；异心者，功大而亡。是以，天下骚骚，不遑其亲；追习纤纤，务顺其君。故和五味以养其囗，肥香甘脆，不顾群生；变五色以养其目，玄黄纤妙，不计民贫；调五音以养其耳，极钟律之巧，不忧世淫；高台榭，广宫室，以养其意，不惧民穷；驰骋田猎以养其志，多获其上，不顺天心。凡此数者，非以为善务也，以悦其君也。天下相放，养伪饰奸。消灭和睦，长暴之原。浸以为俗，巧利为贤。损民大命，以增民劳。伤人美性，以益民烦。当此之时，溪谷异君，四海各王⑶，尊名贵势，强大为右。忿争相踰，力正任武，强者拘弱，众者制寡。以(乳)[乱]⑷代治，以非图是。臣弑其君，子弑其父。争之愈大，莫之能守，求者甚众，得之者寡。道路悲忧，尽言军旅，讻讻謷謷，至相烹煮。夫何故哉？饰文益事，务以相序也。
　　是以圣人，释仁去义，归于大道，绝智废教，求之于己。所言日微，所为日寡，消而灭之，日夜不止。包以大冥，使民无耻。灭文丧事，天下自已。损之损之，使知不起。遁名亡身，保我精神。秉道德之要，因存亡之机。不为事主，不为知师。寂若无人，至于无为。
　　天地自作，群美相随，万物自象，百蛮自和。万民⑸蚩疑，不知所之，随明出入，托于四时。优游精神，不外心志。意中空虚，如木之浮，如壤之休，不识仁义，不达礼仪。心不知欲，志不知为。行步蹎蹎，瞻视颠颠，语言默默，意气玄玄。外似禽兽，中独异焉。寂而不为，若无君臣，不为而治，敦厚忠悫，至于大安。神休精息,性命自全,万物相袭,与道德邻。夫何故哉主无教令而民无闻也。
　　是以,将取天下，常于无事，不言为术，无为为教⑹。无欲为宝，不知为要，能行以道，无不开导。
　　释虚反实，以极为事。上知天高，下知地厚。明阴阳之分，知万物之数。昼见星于天，夜见鱼于川。耳比八风之调，目领群兽之毛。此思虑之极也，无益于存。力什乌⑺获，势百孟贲，勇千夏育，威执三军。进若光景，退若浮云，击如雷霆，不动若阴。此强之极，无益于胜。使日下之民皆执礼易，通诗书，明律比，知诏令。家一吏，里一令，乡一仓，亭一库。明察折中，强武求盗。天下重足而立，侧目而视。父子不相隐，兄弟不相容。此事之极，无益于治。是故，以知知，与天相离；以为为，与天相寄；以事事，失天之意。为国日益，百残⑻尽备，为而不成，求而不得，天下相驱，归之于乱。
　　注释
　　⑴据怡兰本、津逮本、学津本改。
　　⑵津逮本、学津本作“天下”。
　　⑶怡兰本、津逮本、学津本作“主”。
　　⑷据怡兰本、津逮本、学津本改。
　　⑸怡兰本、津逮本、学津本作“物”。
　　⑹津逮本、学津本作“无为无教”。
　　⑺学津本作“鸟”,误。
　　⑻津逮本、学津本作“钱”。
　　圣人无常心篇
　　圣人无常心，以百姓之心为心。善者吾善之，不善者吾亦善之，得善矣。信者吾信之，不信者吾亦信之，得信矣。圣人在天下，惵惵乎为天下浑心，百姓皆注其耳目，圣人皆骇之。
　　【指归】：道德无形而王万天者，无心之心存也；天地无为而万物顺之者，无虑之虑运也。由此观之，无心之心，心之主也；不用之用，用之母也。
　　何以明之？庄子曰：我之所以为我者，岂我也哉？我犹为身者非身，身之所以为身者，以我存也。而我之所以为我者，以有神也。神之所以留我者，道使然也。托道之术，留神之方，清静为本，虚无为常，非心意之所能致，非思虑之所能然也。故知者之居也，耳目视听，心意思虑，饮食时节，穷适志欲，聪明并作，不释昼夜，经历百方，筹策万事，定安危之始，明去就之路，将以全身体而延大命也。若然,则精神为之损，血气为之败，魂魄离散，大命伤夭。及其寐也，心意不用，聪明闭塞，不思不虑，不饮不食。精神和顺，血气生息，心得所安，身无百疾。遭离凶害，大疮以瘳，断骨以续，百节九窍，皆得所欲。
　　夫以一人之身，去心则危者复宁，用心则安者将亡，而况乎奉道德，顺神明，承天心，养群生者哉！是以圣人，建无身之身，怀无心之心，有无有之有，托无存之存。上含道德之化，下包万民之心。无恶无好，无爱无憎。不与凶人为雠，不与吉人为亲。不与诚人为媾，不与诈人为怨。载之如地，覆之如天，明之如日，化之为神。物无大小，视之如身。为之未有，治之未然，绝祸之首，起福之元。去我情欲，取民所安，去我智虑，归之自然。动之以和，导之以冲，上含道德之意，下得神明之心。光动天地，德连万民，民无赋役，主无职员。俱得其性，皆有其神，视无所见，听无所闻。遗精忘志，以主为心。与之俯仰，与之浮沉。随之卧起，放之屈身。不言而天下应，不为而万物存。四海之内，无有号令，皆变其心。善者至于大善，日深以明；恶者性变，浸以平和；信者大信，至于无私；伪者情变，日以至诚；残贼反善，邪伪返真，善恶信否，皆归自然。
　　当此之时，溷沉太虚，沾溺至和，民忘心意，芒洋浮游，失其所恶，而获其所求。与天进退，与道周流。非迫禁而去恶，非拘教⑴而后移也。无为为之，而变化不自知也。夫何故哉？世主之化，虚无寂寞，容如枯槁，心如橐龠，志如江海，施如溪谷。不别东西，不异南北，不(辩)[辨]⑵甘苦，不嫌白黑，不正方圆，不定曲直。详于玄妙，务自隐匿，与物无治，浮游无极。废我之所欲为，里⑶天之所欲得，万物纷纷，皆(汪)[注]⑷其耳目。世主无为，涣如俨容⑸，天地为炉，太和为橐，神明为风，万物为铁，德为大匠，道为工作，天下青青，靡不润泽。故能陶冶民心，变化时俗，上无不包，下无不克，成遂万物，无不斟酌。感动群生，振骇八极，天下芒芒，不识美恶，玄效昧象，自成法式。
　　注释
　　⑴津逮本、学津本作“散”,疑误。
　　⑵据津逮本、学津本改。
　　⑶津逮本、学津本作“里”。
　　⑷据怡兰本、津逮本、学津本改。
　　⑸怡兰本、津逮本、学津本作“客”。
　　出生入死篇
　　出生入死。生之徒十有三，死之徒十有三，而民生，动之死地十有三。夫何故？以其生生之厚。盖闻善摄生者，陆行不避兕虎，入军不被甲兵。兕无所投其角，虎无所措其爪，兵无所容其刃。夫何故哉？以无死地。
　　【指归】：道德神明、清浊太和浑同沦而为体，万物以形。形之所托，英英荣荣，不睹其字，号之曰生。生之为物，不阴不阳，不可揆度，不可测量。深微不足以为称，玄妙不足以为名。光耀恍惚，无有形声。无状无象，动静无方。游于虚寂之野，处于无有之乡。得之者存，失之者亡。
　　夫生之于形也，神为之蒂，精为之根，营爽为宫室，九窍为户门。聪明为侯使，情意为乘舆，魂魄为左右，血气为卒徒。进与道推移，退与德卷舒。翱翔柔弱，栖息虚无。屈伸俯仰，与时和俱。轻死与之反⑴，欲生与之仇。无以为利则不可去，有以为用则不可留。故无为，生之宅；有为，死之家也。
　　夫立则遗其身，坐则忘其心。澹如赤子，泊如无形。不视不听，不为不言，变化消息，动静无常。与道俯仰，与德浮沉，与神合体，与和屈伸。不贱为物，不贵为人，与王侯异利，与万性殊患。死生为一，故不别存亡。此治身之无为也。春生夏长，秋收冬藏。奉主之法，顺天之命。内慈父母，外绝名利。不思不虑，不与不求。独往独来，体和袭顺。辞让与人，不与时争。此治家之无为也。尊天敬地，不敢(亡)[忘]⑵先。修身正法，去己任人。审实定名，顺物和神。参伍左右，前后相连。随时循理，曲因其当，万物并作，归之自然。此治国之无为也。冠无有，被无形，抱空虚，履太清。载道德，浮神明，秉太和，驱天地。驰阴阳，骋五行，从群物，涉玄冥。游乎无功，归乎无名。此治天下之无为也。
　　贪生利寿，唯恐不得。强藏心意，闭塞耳目。导引翔步，动摇⑶百节。吐故纳新，吹煦呼吸。被服五星，饮食日月。形神并作，未尝休息。此治身之有为也。废释天时，独任人事。贱强求贵，贫强求富。饥名渴势，心常载求。衣食奢泰，事过其务。此治家之有为也。富国兼壤，轻战乐兵。底威起节，名显势隆。形严罚峻，峭直刻深。法察网周，操⑷毒少恩。诸侯畏忌，常为俊雄。公强求伯，伯强求王。此治国之有为也。祖孝悌，宗仁义，修礼节，教民知饰⑸。修治色味，以顺民心。钟鼓琴瑟，以和民志。主言臣听，主动臣随。表功厉行，开以恩厚。号令声华，使民亲俯。诸事任己，百方朝仰。此治天下之有为也。
　　是故，虚、无、清、静、微、寡、柔、弱、卑、损、时、和、啬，凡此十三，生之徒；实、有、浊、扰、显、众、刚、强、高、满、过、泰、费，此十三者，死之徒也。夫何故哉？圣人之道，动有所因，静有所应。四支九窍，凡此十三，死生之外具也；虚实之事，刚柔之变，死生之内数也。故以十三言诸。
　　夫虚生充实，无生常存，清则聪达，静则内明，微生彰显，寡则生众，柔生刚健，弱生坚强，卑则生高，损则生益，时则通达，和则得中，啬则有余。是谓益生。能行此道，与天地同，为身者久，为国者长，虽欲不然，造化不听。实生空虚，有生消亡⑹，浊则听塞，扰则失明，显则生微，众则生寡，刚生柔韏，强生弱殃，高生卑贱，满生损空，过则闭塞，泰则困穷，费则招祸。是俱不祥。有行此道，动而之穷。为身不久，为国不平。虽欲不然，天地不从。
　　而民皆有其生而益之不止，皆有其身而爱之不已，动归有为，智虑常起，故去虚就实，绝无依有，出清入浊，背静治扰，变微为显，化寡为众，离柔反⑺刚，废弱兴强，损卑归高，弃损取盈，纵时造过，释和作泰，将以有为，除啬施费。夫何故哉？大有其身而忘生之道也。
　　是故，摄生之士，超然大度，卓尔远逝。不拘于俗，不系于世。损形于无境，浮神于无内。不以生为利，不以死为害。兼施无穷，物无细大，视之如身，无所憎爱。精神隆盛，福德并会，道为中主，光见于外。自然之变，感而应之，天地人物，莫之能败。陆行则兕虎不能伤，入军则五兵不能害。非加之而不能克，投之而不能制也，神气相通，伤害之心，素自为废。夫何故哉？声响相应，物从其类。兕虎不加无形，而五兵不(系)[击]⑻无质。摄生之士，贼害之心亡于中，而死伤之形亦亡于外也。
　　注释
　　⑴津逮本、学津本作“友”。
　　⑵据津逮本、学津本改。
　　⑶津逮本、学津本作“握”。
　　⑷津逮本、学津本作“惨”。
　　⑸津逮本、学津本“教民知饰”作“饰民教”。
　　⑹津逮本、学津本作“忘”。
　　⑺津逮本、学津本作“及”。
　　⑻据津逮本、学津本改。
　　道生篇
　　道生之，德畜之，物形之，势成之。是以万物尊道而贵德。道尊德贵，夫莫之爵而常自然。道生之，德畜之，长之育之，成之熟之，养之覆之。生而不有，为而不恃，长而不宰，是谓玄德。
　　【指归】：圣智之术，不自天下，不由地出，内在于身，外在于物。督以自然，无所不通；因循效象，无所不竭。故，道虚德无，不失其心；天尊地卑，不违其节。何则？以有知无，由人识物。物类之无者生有，虚者生实，见微知着，观始睹卒。非有巧能，自然之物，圣人因之，与天周密。是故，知道以太虚之虚无所不禀，知德以致无之无无所不授；道以无为之为品于万方而无首，德以无设之设遂万物之形而无事，故能陶性命，(治)[冶]⑴情意，造志欲，化万事。
　　何谓性、命、情、意、志、欲？所禀于道，而成形体，万芳殊类，人物男女，圣智勇怯，小大修短，仁廉贪酷，强弱轻重，声色状貌，精粗高下，谓之性。所授于德，富贵贫贱，夭寿苦乐，有宜不宜，谓之天命。遭遇君父，天地之动，逆顺昌衰，存亡及我，谓之遭命。万物陈列，吾将⑵有事，举错废置，取舍去就，吉凶来，祸福至，谓之随命。因性而动，接物感寤，爱恶好憎，惊恐喜怒，悲乐忧恚，进退取与，谓之情。因命而动，生思虑，定计谋，决安危，通万事，明是非，别同异，谓之意。因于情意，动而之外⑶，与物相连，常有所悦，招麾福祸，功名所遂，谓之志。顺性命，适情意，牵于殊类，系于万事，结而难解，谓之欲。
　　凡此六者，皆原道德，千变万化，无有穷极，唯闻道德者，能顺其则。性精命高，可变可易；性粗命下，可损可益；若得根本，不滞有无。是故，天地人物，含心包核，有类之属，得道以生而道不有其德，得一而成而一不求其福。万物尊而贵之，亲而忧之而无抱其德。夫何故哉？道高德大，深不可言，物不能富，爵不能尊，无为为物，无以物为，非有所迫，而性常自然。
　　故道之为物，窥之无户，察之无门，捪⑷之无体，象之无容，意不能尽而言不能通。万物以生，不为之损；物皆归之，不为之盈。上下不穷，广大无涯，消息嬴诎，不可度訾。游于秋毫，不以为少；包裹万天，不以为多。青紫光耀，不为易志；幽冥枯槁，不为变化。运行并施，无所爱好，禀授性命，无所不为。德流万物而不可复，恩结泽缔而不可归。瞻足天下而不费，成功遂事而不衰。其于万物也，岂直生之而已哉！生之形之，设而成之，品而流之，停而就之，终而始之，先而后之。既⑸托其后，又在其前，神明以处，太和以存，清以上积，浊以下凝。天以之圆，地以之方。阴以得阴，阳以得阳。日月以照，星辰以行。四时以变化，五行以相胜。火以之热，水以之寒。草木以柔，金石以刚。味以甘苦，色以玄黄。音以高下，变以纵横。山陵以滞，风雨以行。鳞者以游，羽者以翔。兽以之走，人以聪明。殊类异族，皆以之存；变化相背，皆以之亡。万天殊状，水土异形，习俗相违，利害不同，容貌诡谬，意欲不通，阴阳所不能及，日月所不能明，皆以之始，皆以之终。开囗张目，屈伸倾侧，俯仰之顷，喘息之间，神所经历，心意所存，恩爱所加，雌雄所化，无所不导，无所不为。生之而不以为赀，为之而不以有求，长之而无以为有。天下迷惑，莫之能知。
　　或曰：道德，天地之神明也；天地，道德之形容也。何以明之？道德包万天也。庄子曰：夫天地有类而道德无形。有类之徒，莫不有数；无形之物，无有穷极。以有数之物托于无穷，若草木离土，众星离天，不足以喻焉。而谓之不然，则是不通乎有无相包，虚实相含。犹瓜瓠之瓣，不睹区蔓之有邻也；虮虱藏于裘褐，不知都邑之多人也。是故，宇宙之外，营域之内，拘以无禁，束以无制，安危消息，无有中外。同风共指，和顺仰制，全活姣好，靡有伤败。百祥万福，道为之盖。功玄事冥，不(开)[闻]⑹于世，天下莫见，为而不废。
　　注释
　　⑴据津逮本、学津本改。
　　⑵津逮本、学津本作“择”。
　　⑶怡兰本、津逮本、学津本无“外”。
　　⑷津逮本、学津本作“指”。
　　⑸怡兰本、津逮本、学津本“既”字之后皆有“而”字。
　　⑹据怡兰本、津逮本、学津本改。
　　天下有始篇
　　天下有始，以为天下母。既得其母，以知其子。既知其子，复守其母，没身不殆。塞其兑，闭其门，终身不勤。开其兑，济其事，终身不救。见小曰明，守柔曰强。用其光，复归其明，无遗身殃，是谓袭常。
　　【指归】：夫道之为物，无形无状，无心无意，不忘不念，无知无识，无首无向，无为无事，虚无澹泊，恍惚清静。其为化也，变于不变，动于不动，反以生复，复以生反，有以生无，无以生有，反复相因，自然是守。无为为之，万物兴矣；无事事之，万物遂矣。是故，无为者，道之身体而天地之始也。
　　无为微妙，周以密矣；滑淖安静，无不制矣；生息聪明，巧利察矣；通达万方，无不溉矣。故曰：有为之元，万事之母也。圣人得之，与物反矣。故能达道之心，通天之理，生为之元，开事之户，因万方之知，穷众囗之辩，尽异端之巧，竭百家之伎。(且)[王]⑴道人事，与时化转，因之修之，终而复始。变化忽然，通神使鬼，形于无形，事无不理。穷于无穷，极乎无有，有以能雕琢，复反其母。既覆又反，为天下本，游于玄冥，终身不殆。故能塞其聪明，闭其天门，关之以舌，键之以心。非时不动，非和不然，国家长久，终身无患。夫何故哉？不听之(间)[闻]⑵，与天同聪；不视之见，与天同明；不言之化，与天同德；不为之事，与天同功。所守者要，所然者详，道德之明不蔽，而天地之虑达通。故能响应影随，照物不穷。为福元始，为化祖宗。周流蔓延，沦于大中。身存物顺，天下不勤。
　　故力视损明，力听损聪，疾言沮德，巧⑶伪败功。是故，囗以大开，耳目急张，知故并起，万物孳蕃。奋心扬虑，显遂功名，名成功遂，祸至福终。动罹天网，静陷地殃，神明不能佑，造化不能生，庶人没命，国家以丧。是以圣人，退为之为，去事之事，体道之心，履德之意。统无穷之极，秉自然之要，翔于未元，集于玄妙。聪作未闻，明作未见，萌芽未动，朕圻未判，昭然独睹，无形之变。通于无表，达于无境，毫毛之恶不得生，赫赫之患不得至。为之行之，绝言灭虑，积柔体弱，反于无识。诛暴救寡，与神同化，无敌之不胜，无事之不为。知力不得加，天下不能谋，治人理物，与阴阳配。内用其光而外不违衣食，耕获桑织有余，福积祸消，人给家赠⑷，心不载求，贱不望贵，贫不幸富。纤微尊俭，内外不过，奉上养下，人道尽备。复归其内，神明不耗，盘积固畜，不敢以为。智如江海，与天同虑，绝灭三五，(上宀下吉)[害]⑸之以事，填而塞之，使不可识。为瘴⑹为龙⑺，与天地同；为玄为默，与道穷极；去凶离咎，违患废贼；浮德载和，无所不克。
　　故人能入道，道亦入人，我道相入，沦而为一。守静至虚，我为道室。与物俱然，浑沌周密。反初归始，道为我袭。
　　注释
　　⑴据怡兰本、津逮本、学津本改。
　　⑵据怡兰本、津逮本、学津本改。
　　⑶津逮本、学津本作“功”。
　　⑷怡兰本、学津本作“赡”。
　　⑸据怡兰本、学津本作“喑”。
　　⑹怡兰本、学津本作“聋”。
　　行于大道篇
　　使我介然有知，行于大道，唯施是畏。大道甚夷，而民好径。朝甚除，田甚芜，仓甚虚；服文采，带利剑，厌饮食，财货有余，是谓盗夸，非道哉！
　　【指归】：道德不为智⑴巧，故能陶冶天地，造化阴阳，而天地不能欺也。天地不为知⑵巧，故能含吐变化，杀生群类，而万物不能逃也。道释自然而为知巧，则心不能自存，而何天地之所能造，阴阳之所能然也？天地释自然而为知巧，则身不能自生，而何变化之所包，何万物之所能全？故虚无无为无知无欲者，道德之心而天地之意也；清静效象无为因应者，道德之动中天地之化也。
　　何以明之？庄子曰：道之所生，天之所兴。始始于不始，生生于不生。存存于不存，亡亡于不亡。凡此数者，自然之验、变化之常也。故人之动作，不顺于道者，道不佑也；不顺于德者，德不助也；不顺于天者，天不覆也；不顺于地者，地不载也。夫道德之所不佑助，天地之所不覆载，此患祸之所不远而福德之所不近也。
　　是以，玄圣处士，负达抱通，提聪挈明，顺道奉德，弃知亡身，厉志忧畏，唯恐蹉跌。故勉于巧不巧之巧，务于明不明之明。信顺柔弱，躬耕而食。常于止足，归乎无名。战战栗栗，恐失自然，患至天地，祸及人民。是以，吉祥之应，福德之至，如影之与⑶形，响之应声，非有期会，动若俱生。是故，大道甚夷，其化无形，若远而近，若晦而明。平夷而无秽，要约而易行。无为而功成，无事而福盈。天地由之，万物以生。而民背之，用其聪明。任伪废道，反地逆天，尊知贵巧，欺鬼侮神。饰治邪淫，归伪去真，创作改制，起事遂功。丰屋荣观，大户高门，饰以奇怪，加以采文。以知为准，以巧为绳，诈为之斧，伪为之斤。秉术操数，简织贱耕。田秽不修，(蓈)[莨]⑷莠并生。田苗不起，囷仓虚空。衣重五(米)[采]⑸，锦绣玄黄，冰纨绮谷，靡丽光辉⑹。利剑坚甲，强弩劲弓，轻车骏马，多侠凶人。权重名显，威势流行，伐杀(绝)[乡]⑺里，臣役细民。妬廉嫉让，疾忠毒信，结邪连伪，与善为怨。尚争贵武，无不浸凌，使通境外，常议弑君。食重五味，残贼群生，刳胎杀鷇，逆天之心。居常醉饱，取求不厌⑻，多藏金玉，畜积如山。所有珍宝，拟于人君，出入奇异，荣盛光显。离众绝俗，超然独存，乱世高之，称为大人。过众恶大，罪重祸深，贤父不畜，明主不臣。道所不佑，神所不在，天所不覆，万物所怨。有人若此，丧之受祸，生之受患，身苟不获，事及子孙。
　　注释
　　⑴怡兰本作“知”。
　　⑵津逮本、学津本作“智”。下同。
　　⑶津逮本、学津本作“于”。
　　⑷怡兰本作“蓈”，据津逮本、学津本改。
　　⑸据怡兰本、津逮本、学津本改。
　　⑹怡兰本、津逮本、学津本作“辉光”。
　　⑺据怡兰本、津逮本、学津本改。
　　⑻津逮本、学津本作“取”。
　　善建篇
　　善建者不拔，善抱者不脱，子孙以祭祀不辍。修之于身，[其德乃真]⑴；修之于家，其德有余；修之于乡，其德乃长；修之于国，其德乃丰；修之于天下，其德乃普。故以身观身，以家观家，以乡观乡，以国观国，以天下观天下。吾何以知其然哉？以此。
　　【指归】：天地之间，广大修远，殊风异俗，物类众巨，变化无穷，利害谬诡，故能不能制，而为不能为也。我为天下，而天下亦为我，彼我相遇，则彼众而我寡，以寡遇众，则众宁寡殆。故，以己知立，则知夺之；以己巧立，则巧伐之；以己力立，则力威之。唯无所为，莫能败之。何以效其然也？夫默而求响，响不我应；托阴求影，影不我从；畏响而扣金，响愈我应；恶影而处阳，影益我从。由此观之，无为不能遁福，有为不能逃患。是以，圣人去力，去巧，去知，去贤。建道抱德，摄精⑵畜神，体和袭弱，履地戴天。空虚寂泊，若亡若存，中外俱默，变化于玄。无为无事，反朴归真，无法无度，与变俱然。抱小托大，牧养万民，方圆先后，常与身存。体正神宁，传嗣子孙。德积化流，洋溢无穷，衰而复盛，与天俱终。故治之于身，则性简情易，心达志通，远所不远，明所不明。重神爱气，轻物细名，思虑不惑，血气和平。筋骨便利，耳目聪明，肌肤润泽，面理有光。精神专固，生生青青，身体轻劲，美好难终。治之于家，则夫信妇贞，父慈子孝，兄顺弟悌，九族和亲。耕桑时得，畜积殷殷，六畜蕃殖，事业修治，常有余财，乡邑愿之。治之于乡，则睹纲知纪，动合中和，名实正矣。白黑分明，曲直异理，是非自得，奸邪不起。威严尊显，令行禁止，奉上化下，公若父子，敬爱信向，上下欢喜。百姓和集，官无留负，职修名荣，称为君子，常有余德，没身不殆。治之于国，则主明臣忠，朝不壅贤，士不妬功，邪不蔽正，谗不害公。和睦顺从，上下无怨，百官乐职，万事自然。远人怀慕，天下同风，国富民实，不伐而疆。宗庙尊显，社稷永宁，阴阳永合，祸乱不生。万物丰熟，境内大宁。邻家托命，后世蕃昌，道德有余，与天为常。治之于天下，则主阴臣阳，主静臣动，主圆臣方，主因臣唱，主默臣言。正直公方，和一大通，平易无为，寂泊无声。德驰相告，神骋相传，运动无端，变化若天。不行而知，不为而成，功与道伦，宇内反真，无事无忧，太平自兴。
　　是故，我身者，彼身之尺寸也；我家者，彼家之权衡也；我乡者，彼乡之规矩也；我国者，彼国之准绳也；人主者，天下之腹心也；天下者，人主之身形也。故天下者与人主俱利俱病、俱邪俱正。主民俱全，天下俱然。家国相保⑶，人主相连。苟能得已，天下自然。故，可以知我者，无所不知；可以治我者，无所不治；便于我者，无所不可；利于我者，无所不宜。可不于我而可于彼者，天下无之。
　　注释
　　⑴据怡兰本补。
　　⑵津逮本、学津本作“情”。
　　⑶津逮本、学津本无“主民俱全，天下俱然。家国相保”。
　　卷之四（初校）
　　含德之厚篇
　　含德之厚，比于赤子，毒虫不螫，攫鸟不搏，猛兽不据。骨弱筋柔而握固，未之牝牡之合而{左血右夋}作，精之至。终日嗥而嗌不嗄，和之至。知和曰常，知常曰明，益生曰祥，心使气曰强。物壮则老，谓之非道，不道早已。
　　【指归】：道德虚无，神明寂泊，清浊深微，太和滑淖。听之寂寥，视之虚易，上下不穷，东西无极。天不能裹，地不能囊，规不能圆，矩不能方，度不能度，而量不能量。金玉不能障蔽，水火不能壅落，万物莫之能领，患祸莫之能作。沉浮翱翔，浑沌磅礴，心无所栖，形无区宅。陶冶禀授，万天以作，群物得之，滋滋哑哑。知虑不能得，有为不能获，思之逾远，为之益薄。执之不我擒，纵之不我释。唯无欲者，身为之宅，藏之于心，故曰“含德”。
　　夫德之在人犹父母之于身也；其于万物，犹珠玉之与瓦铅也。是以，含德之士，重身而轻天下，犹慈父孝子，不以其易其邻。大身而细物者，犹良贾察商，不以珠玉易瓦铅铅也。其无欲也，非恶货而好廉也，天下之物莫能悦其心也；其为虚也，非好静而恶扰也，天下之事莫足为也。夫何故哉？所有重而天下轻也。明于轻重之称，通于利害之变，故万物不能役，而天下不能傜也。故不为虚而虚自起，不为静而静自生，不休神而神自定，不和气而气自平。是以，不听而闻无声之声，不视而见无形之形，不思而领是非之意，不虑而达同异之乡。神沦天地，德尊阴阳，不请福而天地佑之，不辞祸而(不)[患]⑴害去之，不杀戮而天下畏之，不施与而天下爱之。鼓腹而乐，俯仰而娱，食草而美，饮水而甘。乔木之下精神得全，岩穴之中心意常欢(欣)⑵。贫乐其业，贱忘其卑，穷而恬死，困而忘危。功与地配，德与天齐，反愚归朴⑶，比于婴儿。
　　是故，建身为国，诚以赤子为容，则是天下尊道贵德，各重其身，名势为垢，万物为尘。贪夫逃爵，残贼反仁，积柔集弱，唯德是修。而作福生乱者有何由然？悲夫！天地之道，深以远，妙以微，能识⑷之者寡，行之者希，智惠不能得，唯赤子能体之。
　　夫赤子之为物也，知而未发，通而未达，能而未动，巧而居拙。生而若死，新而若弊，为于不为，与道周密。生不生之生，身无身之身，用无用之用，闻无闻之闻。无为无事，无意无心，不求道德，不积精神。既不思虑，又无障截，神气不作，聪明无识。柔弱虚静，魂魄无事。乐无乐之乐，安无欲之欲。生不枉神，死不幽志。故能被道含德与天地同则，蜂虿虫蛇无心施其毒螫，攫鸟猛兽无意加其攫搏。骨弱筋柔，握持坚固。不睹牝牡，阴阳以化。精神充实，人物并归。啼号不嗄，可谓志和。
　　为之行之，与道为常。执之守之，时日聪明。旬月⑸生息，动合百祥。心意玄⑹作，气顺坚强。无所为，故无所不克；无所欲，故动无所丧⑺。自然通达，众美萌生，天地爱佑，祸乱素亡。夫何故哉？以含德和神而体童蒙也。及其有知也，去一而之二，去晦而之明。身日饰而德日消，智踰多而迷益深。故重天下而轻其神，贵名势而贱其身。深思远虑，离散精神。背柔弃弱，力进坚刚。陷于欲得，溺于求生。开于危殆，塞于万全。故福如天地，视而不能见；祸若雷霆，听而不能闻。出无入有，日造祸殃⑻。动而之穷，为而之亡。修身爱国，为国不祥。祭燎而天地是伐，祷祀而鬼神是丧。非命之罪，事物自当也。
　　注释
　　⑴据津逮本，学津本改。
　　⑵怡兰本无“欣”，津逮本、学津本无“欢”。
　　⑶津逮本、学津本作“昧”。
　　⑷津逮本、学津本作“诚”。
　　⑸津逮本、学津本“旬月”作“自然”。
　　⑹津逮本、学津本作“互”。
　　⑺津逮本、学津本作“作”。
　　⑻津逮本作“殊”。
　　知者不言篇
　　知者不言，言者不知。塞其兑，闭其门，挫其锐，解其忿，和其光，同其尘，是谓玄同。不可得而亲，不可得而踈；不可得而利，不可得而害；不可得而贵，不可得而贱。为天下贵。
　　【指归】：道无常术，德无常方，神无常体，和无常容。视之不能见，听之不能闻。既不可望，又不可扪。故达于道者，独见独闻，独为独存。父不能以授子，臣不能以授君。犹母之识其子，婴儿之识其亲也。夫子母相识，有以自然也。其所以然者，知不能陈也。五味在囗，五音在耳，如甘非甘，如苦非⑴苦，如商非商，如羽非羽，而易牙师旷有以别之。其所以别之者，而囗不能言也。故无状之状，可视而不可见也；无象之象，可效而不可宣也；无为之为，可则而不可陈也；无用之用，可行而不可传也。是故，得道之人，见之如子之识亲，履之如地，戴之若天。被之服之，体之如身。行之，与之浮沉，与之卧起，与之屈伸。神与化游，志与德运。聪明内作，外若聋盲，思虑玄⑵起，状若痴狂。囗不能言而意不能明也。譬犹梦为君王，履危临深，忧喜相反，中心独然，觉而道之，不能以喻其邻也。失道之人则不然，见其外不睹其内，识其流不获其源，秉其末不穷其根。然其所以然，不然其所不然。故道在于外不在于身。中主不定，守不固坚，心狐志疑，情与物连。聪明玄耀，以伪为真，若是若非，若亡若存。和气易动，若病在人，阳泄神越，恶默好言。方言之时，心有所虑，志有所思，聪明并外，精神去之。音声内竭，外实有余，道德离散，日日远之。言之益疾而己愈不见，造之益众而己愈不知。是故，言者，逆道之要也，而距德之数也，反天之匠，覆地之具也。是故，得道之士，损聪弃明，不视不听，若无见闻；闭囗结舌，若不知言。挫其锐，释其所之，意无所守，廓似无身。解其所思，散其所虑，奄若不知，匿若独存。灭祸无首，反于太素，容貌不异，服色不诡。因循天地，与俗变化，深入大道，与德徘徊。无言以言言，无为以为为，清静以治己，平和以应时。与世浑沌，与俗玄同。要物之本，秉事之根，独与众异，天下莫闻。游于亲踈之户，翱翔利害之门。浮于贵贱之野，固守我之精神。遁隐无形之境，放佚荒荡之乡，贫贱不以为辱，富贵不能不甘，万物不能与之争，知力不能与之讼。无取无与，无得无去，闭门杜户，绝端灭绪。神明为制，道为中主，动与化邻，静与然交。和顺时得，故能长久，佚能长久，佚荡无常，莫能先后。故好之不能近，恶之不能远，赏与不能加，赋税不能取，爵禄不能高，贫贱不能下。无奈万物何，故万物不能役；无以天下为，故天下不能有也。
　　注释
　　⑴津逮本、学津本作“末”。
　　⑵津逮本、学津本作“互”。
　　以正治国篇
　　以正治国，以奇用兵，以无事取天下。吾何以知其然哉？天下多忌讳，而民弥贫；民多利器，国家滋昏。人多伎巧，奇物滋起；法令滋彰，盗贼多有。圣人之言云：我无为而民自化，我无事而民自富，我好静而民自正，我无欲而民自朴。其政闷闷，其民{左讠右春}{左讠右春}。其政察察，其民缺缺。祸兮福之所倚，福兮祸之所伏。孰知其极！其无正，正复为奇，善复为妖。人之迷，其日固久。
　　【指归】：道德之情，正信为常。变化动静，一有一亡。覆载天地，经纬阴阳。纪纲日月，育养群生，逆之者死，顺之者昌。故天地之道，一阴一阳。阳气主德，阴气主刑，刑德相反，和在中央。春生夏长，秋收冬藏，终而复始，废而又兴。阳终反阴，阴终反阳，阴阳相反，以至无穷。
　　故王道人事，一柔一刚，一文一武，中正为经。刚柔相反，兵与德连；兵终反德，德终反兵，兵德相保，法在中央。法数相参，故能大通。是以明王圣主，损欲以虚心，虚心以平神，平神以知道，得道以正心，正心以正身，正身以正家，正家以正法，正法以正名，正名以正国。正国纲纪，分明察理，元元本本，牵左连右，参伍前后，物如其所。正名以覆⑴实，审实以督名。一名一实，平和周密，方圆曲直，不得相失。赏罚施行，不赢不缩，名之与实，若月若日。一名正而国家昌，一名奇而国家役。养国之密，无有所常，屈伸取与，与时俱行。继乱任法，遭逆⑵任兵，守平以道，体德为常。大小相遇，以正相望。失正则化之，不从则禁之，不止则制之，不伏则伐之。
　　若夫小国迫于大国之间，遭无道之君，以正事之不可，则去之；去之不可，则割地而予之；予之不可，则率众而避之；避之不可，则杖策而遁之；遁之不可，则患及万民，祸将及我，故奋计而图之。是争之所为起而兵之所为生也。吾欲选将练士，砥砺甲兵，积粮高垒，营而自守，百姓靡弊，国家虚空。是战之所为作也，而正之所为兴也。吾欲以正入，则我寡而彼众，我弱而彼强。如卵投石，为敌受殃。三军必败，士卒死伤。天心不得，宗庙灭亡。下悲万民之命，上畏天地之心。是权之所为动也，而奇之所为运也。故建反往之计，招覆来之事，开万民之心，生诸侯之谋。明我道德之佑，阐我天地之助，以浑四海之心，同万国之意。百姓应我若响，邻国随我若影，飞鸟走兽与我俱往。是计之所为用，而奇之所为行也。
　　上顺道德之意，下合天地之心，危宁利害，视民若身。体无形之形，处太阴之阴，发无为之为，扬无声之声。异彼灭化之罪，明彼逆天之功，显天之所降，见地之所生。有名无实，有实无名，名实相违，或正或倾。纵横反复，合于冥冥，天灾自起，妖孽自生。离其父子，绝其弟兄，杀其凶将，戮其忠臣，天下怨恨，莫与同心。魁然独立，受天之兵⑶，战胜大喜，四海安宁。此用奇之上也。
　　慉天下之怒，积能奇之人。飞耳游目，延聪益明。游士四达，结友合亲。生息变怪，因道应奸。饰权养势，以实其民。飞言舞事，以惑敌人。卑辞降下，以闭其君。轻使重利，以开其臣。君臣有隙，因制其神。变作于阴，权动于微。悬其死命，因其枢机。使敌狂惑，不得有为。随时进退，无有常仪。不攻而敌自诎，不战而敌自危。克其君不及其臣，诛其将不及其师。战胜民喜，诸侯畏之。此用奇之次也。
　　制其地形，御其君臣，卑体重赏，以顺其外，阴谋云布，以乱其亲。奸从彼来，道从此兴，数城而封将，连国以予奸，奸来如鬼，谋计如神。方略不测，奇变不穷，分彼之力，疑彼之心。如出于地，若生于天，离其左右，散其所连。起权生变，以制其死，阻其计谋，使不得信。折其强辅，以孤其志，因形立胜，如环无端。乘时而发，和为之恒，动攻其害，静绝其粮。禠而夺之，饥而渴之，重而累之，水而火之，劳而苦之，冻而暍之，利而诱之，狂而惑之，卒而迫之，窘而薄之。从高击下，以众制寡，坚校部曲，官队相伍。上护其下，下救⑷其上，三军相保，亲如父子。奇阵分合，隐伏参处。营前经后，陵左败右，耀以旌旗，惑以金鼓。进如波腾，退如风雨，发如崩溃，合战如虎。守不可攻，攻不可守，战胜威行，天下大恐。此用奇之下也。
　　祸乱既夷，万物丰宁，天心大得，宇内欣欣。藏奇损智，忠信为务，清静简易，退事止言。夫何故哉？道德变化，无所不生。物有高下，指向不同。趋舍殊缪，或西或东。各推其性，以活其身。吉人以善足，凶人以恶传，诚人以信显，邪人以伪容。各效其知，以避祸凶。求而不瞻，智者诈生。劳而不息，忠者起奸。拘迫惨怛，信者驰谩。穷困不已，贤者不仁。故主好知，则民伪；主好利，则民祸；主好赏，则民困；主好罚，则民怨。何则？事由⑸于主，行之在臣；赏出于主，财出于民；法出于主，受之在臣；主有所欲，天下向风。
　　故用心思公，不若无心之大同也；有欲禁过，不若无求之得忠也；喜怒时节，不若无为之有功也；思虑和德，不若无事之大通也；明于俞跗之术、岐鹊之数以治之，不若使世无病之德丰也；挟黄帝太公之虑，秉孙吴氏之要以胜之，不若仗天下不事、智力之不营也。故道德之所生，爱不能利也；天地之所成，为不能致也。唯无爱者能利之，唯无为者能遂之。是故，明王圣主，无欲无求，不创不作，无为无事，无载无章，反初归朴，海内自宁。
　　何以明之？庄子曰：夫起福生利，成功遂事，备物致用，使人大富，天下奢僭，财货不足，民人愈丑。福满山泽，金玉成积，国愈不安，民益少利。饰智相愚，以诈相要，防堤邪淫，奸伪之路密。分别同异，是非之变众，则国家昏而政事衰。作方遂伎，雕琢文彩，奇变异怪，以褒有德，以别尊卑，巧故滋起，俊出愈奇。令速赏深，罚峻刑严，凿肌肤，断四肢，疏远不隐，亲近不和。罪至夷灭，赏至封侯，天地振栗，盗贼愈多。故圣人之言云：“我无为而民自化”。
　　夫何故哉？主者，天下之心也，气感而体应，心动而身随，声响相应，形影相随，不足以为喻。是故，人主诚[能]⑹为无为之为，则天下之心皆无所之，被道含德，无思无求，无令无法，万民自化。人主诚能事无事之事，则天下无效无象，无知无识，不赏不与，万民自富。人主诚能安无静而静，乐无清之清，则天下不学不问，无闻无见，无刑无罚，万民自正。人主诚能欲不欲之欲，则天下心虚志平，大身细物，动而反止，静而归足，不拘不制，万民自朴。故人主之政，不孝不仁，不施不予，闵闵缦缦，万民慁挽，墨墨倦倦，好恶不别，是非不分，故得所欲，性命以全。人主之政，布德施利，明目察察，万民昭昭，皆知祸福，孝悌仁义，万事差别，偟偟{纤，以亻代纟}{纤，以亻代纟}，知伪缺缺，故失所安，性命天⑺绝。
　　福生于祸，祸生于福。福之与祸，同营异域，俱亡俱存，异情同服。相随出入，同来异极，非有圣人，莫能独得。故去福则无祸，无祸则无福。无福之福，至微玄默，天下好知，莫能穷极。唯无为者，能顺其则。正在福祸之间，无所不克。失正则奇生而民惑，善人为妖，是非反复，天下大迷而不复也。
　　注释
　　⑴津逮本，学津本作“核”。
　　⑵津逮本、学津本作“遂”。
　　⑶津逮本作“其”，疑误。
　　⑷津逮本、学津本作“求”。
　　⑸津逮本作“出”。
　　⑹据下句“人主诚能事无事之事”补。
　　⑺津逮本、学津本作“夭”。
　　方而不割篇
　　方而不割，廉而不刿，直而不肆，光而不耀。治人事天莫如啬。夫唯啬是以蚤服。重积德则无不克。莫知其极，可以有国。有国之母可以长久。深根固蒂，长生久视。
　　【指归】：道无不有而不施与，故存万物以存；无所不能而无所(不)⑴为，故万物以然。何以明之？夫道体虚无而万物有形，无有状貌而万物方圆，寂然无音而万物有声。由此观之，道不施不与而万物以存，不为不宰而万物以然。然生于不然，存生于不存，则明矣！
　　故王者兴师动利则民欲，民欲而以方，方则割，以割为方则邪者进而方者退，忠臣蒙其毒，万民受其害。贵货则民求，民求而以廉，廉则刿，以刿为廉则贪者显而廉者弊，忠臣蒙其咎，而万民⑵受其败。开争则民曲，民曲而以直，直则肆，以肆为直则枉者翱翔，直者深伏，忠臣蒙其祸，万民受其败。上好名则民伪，民伪而以光，光则耀，以耀为光则大德隐而小惠章，忠臣蒙其死，而万民受其殃。数者以施，货流情通，所以谓方者不方，廉者不廉，直者不直，光者不光。名谬实易，正失德亡。
　　人主独立，臣下双身，养主之意，阿主之心，塞主之听，蔽主知明，此国之所以危而宗庙之所以丧也。是以，明王圣主，独有而不与也，独知而不教也，独能而不使也，方于己而不以也，廉于万物而不有也，直秉天心而不恃也，德光四海而不怙也。夫何故哉？去福以方，使下自公。割于不割，使民不讼。事情自达，万物自通。莫之为吉，莫之为凶。天下荡荡，莫之其常。非不割也，割剥伐击，诛骄制暴而无瘢创也。去货以廉，使天下自平。刿与不刿，使人无争。贪叨者息，洁白自生。莫之为浊，莫之为清。名不虚谥，实不倚倾。非不刿也，善廉美让，章含显盗而辩无藏也。去争以直，使下自克。肆于不肆，使民自伏。匡邪振乱，化淫矫俗。莫之为祸，莫之为福。天下荒荒，万物自得。非不肆也，举正扬直，表过章恶，贬邪削枉，明人之失，天下尽正而动无声也。去名以光，使下自当。耀与不耀，使民自明。莫之为照，莫之为冥。天下浑浑，万物滋生。德与天比，化与道同。非不耀也，德光四海，照万物而化无形也。
　　上下相象，中表相应，出入无朕，往来无间，若影之于形，响之于声。故治国之道，生民之本，啬为祖宗。是故，明王圣主，损形容，卑宫室，绝五味，灭声色，智以居愚，明以语默，建无状之容，立无象之武，恐彼知我，藏于不测。故未动而天下应，未命而万民集，未战而素胜之，未攻而天下服。是以，不勤劳而民有功，不分争而得其职，不刑戮而万民畏，不微妙而得天福，祸乱不生，群祥并集，无为而无不成，不争而无不克。
　　故万物玄同，天下和洽，浮沉轧軮，与道相得。若终而始，若乱而纪。虚而实，无而有，疏而密，迟而疾。无形影，无根朕，仿佛浑沌，莫知所以。独知独见，独为独不，变化无常，畜积无府。阴阳离合，屈伸张弛，冥冥窅窅芒味玄默。魁如天地，不可穷极，自修有余，故能有国。治人理物，子孙不绝。夫何故哉？以其啬也。
　　为啬之道，不施不予，俭爱微妙，盈若无有，诚通其意，可以长久。形小神大，至于万倍，一以载万，故能轻举。一以物然，与天同道，根深蒂固，与神明处。真人所体，圣人所保也。
　　注释
　　⑴据津逮本、学津本删。
　　⑵津逮本、学津本作“臣”。
　　治大国篇
　　治大国者若烹小鲜。以道莅天下，其鬼不神。非其鬼不神，其神不伤人。非其神不伤人，圣人亦不伤人。两不相伤，德交归焉。
　　【指归】：日昃阴生，燥至风起，溪谷小动，海波大兴，高下⑴相临，差以百寻者，以其形大故也。千仞之岸，万丈之崖，物类登之，崖颓下颠，蚊{上亡下虫}蝼蚁适足以游翔，而犀象虎豹之糜骸者，以其形重也。飘风隆盛，发屋折木，石飞铁扬⑵，山陵崩弛，而人血脉不为之伤者，以其暴大也。隙穴之风，不动鬓眉，及其中人也，生百病而成死亡者，以其纤介也。夫大国者，江海犀象之徒也，而德化者飘风隙穴之类也。故其福不可大生也，其力不可暴兴也，其善不可大处也，其恶不可大丧也。大生之则大亡，暴兴之则暴倾，大处之则大去，大丧之则大至。
　　何以明之？庄子曰：夫饥而倍食，渴而倍饮，热而投水，寒而入火，所苦虽除，其身必死。胸中有瘕不可凿，喉中有疾不可剥也，{上民下虫}{上亡下虫}着面不可射也，虮虱着身不可斫也。何则？欲除小患而生大⑶贼也。是以，明王圣主之治大国也，若柄纤微，若通小水。若察秋毫，如听无有。若亡若存，若非若是。如形如留，如为如休。为在为不为之域，化在有无有之野。福微利鲜，言希禁寡，动于无形，功留四海。
　　夫何故哉？以道为父，以德为母，神明为师，太和为友。清静为常，平易为主，天地为法，阴阳为象。日月为仪，万物为表，因应为元，诚信为首。殊分异职，绳绳玄默，引总纪纲，举大要而求之于己。是以，民如胎鷇，主如赤子，智伪无因而生，巧故无由而起。万物齐均，莫有盈损，和洽顺从，万物丰茂。鬼神与人，合而俱市，动于自然，各施所有。寂如无君，(怕)[泊]⑷如无鬼，万物尽生，民人尽寿，终其天年，莫有伤夭。
　　主若不仁，鬼若不神。主非不仁也，兼施博爱，德运六合而无阿怜也。鬼非不神，浮于惚恍⑸，载于纤微，经历万方，与时变化，神全万物，不以伤人也。非不伤人，圣人在上，与天相参，人物顺比，大化流行。智者不作，奇物不生，莫之为满，莫之为盈。天下喁喁，万物齐均，既不起高，又不造深。不攻金石，不壅水泉，人不远(徒)[徙]⑹，食不煞生。世皆可赏，莫之可形⑺，草木黄而后落，人化尽而后终。是故，天之所胞，地之所函，太一之所主，天一之所将，四时所归，五行所监，群臣毒害，变化运行，各有分部，不得相干，周流万物，莫之可伤。是故，鬼神治阴，圣人治阳，治阴者杀偶，治阳者杀奇。虚无清静，鬼神养之；纤微寡鲜，鬼神辅之；盛壮有余，鬼神害之；盈满亢极，鬼神杀之。不属其类，圣人奉之；忠信顺善，圣人与之；雄俊豪特，圣人察之；作变生奇，圣人杀之。故动于阴者，鬼神周之；动于阳者，圣人制之；唯无所为者，莫能败之。圣人在上，奇不得起，诈不得生，故鬼以其神养物于阴，圣人以其道养物于阳。福因阴始，德因阳终，鬼神降其泽，圣人流其恩。交归万物，若性自然，流道沉德，洽和同真。
　　注释
　　⑴津逮本、学津本作“以”。
　　⑵津逮本、学津本作“石铁飞扬”。
　　⑶津逮本作“人”，疑误。
　　⑷据津逮本、学津本改。
　　⑸津逮本、学津本作“恍惚”。
　　⑹据怡兰本、津逮本、学津本改。
　　⑺津逮本、学津本作“刑”。
　　大国篇
　　大国者，天下之所流，天下之所交，天下之牝。牝以静胜牡，牝以静为下。故大国以下小国，则取小国；小国以下大国，则取大国。故或下而取之，或下而取于人。夫大国不过欲，兼畜人；小国不过欲，入事人。夫皆得其所欲，大者宜为下。
　　【指归】：天地并起，阴阳俱生，四时共本，五行同根，忧喜共户，祸福同门。故所以为宁者，所以为危者也；而所以为危者，所以为宁者也。所以为存者，所以为亡者也；而所以亡者，所以为存者也。
　　何以明之？夫虎豹以其形容修广，爪牙坚强，肌肤盛大，毛物丰，文章明，故执百兽而制于人。荣华香草以其所有光曜芬香，故悦于众俗而伤其根。大国之君以其地广民众，势尊形宠，威隆名显，故张其邻国而危其身。有道则固于磬石，宁于太山；失道则危于累卵，轻于鸿毛。俱弱则先困，俱乱则先亡。是故，大国者霸王之梯而亡灭之阶也。是以，大国之君，独立无偶，名山四塞，三面成阻，鸿川并流，万物浮下，为诸侯毂。膏腴之府，强大之(尸)[户]⑴，权势之主，偕不测之固，要阨狭之囗，肥饶广易，方数千里，珍宝奇怪，无所不有，民鲜傜役，马牛从处，舟舆万数，兵食陵聚⑵，居者安乐，过者留止，人如草木，畜满山野，耕桑田猎，得获深倍，故天下之所欲归，将相之所欲附。车骑奋击，带甲百万，处易守险，形便地利，顺天而攻，顺地而守，悬人之命，制人之死，与之则有势，背之则失宗庙，故诸侯之所欲交，天下之所畏也。施道足以并兼，尊宠足以发号，伐之足以崇仁，治之足以明义，兼之足以广地，得之足以为富，故诸侯之所好，而将相之所⑶利也。
　　是故，自古及今，天下之牝，以静胜牡，千世不易，万世不变。夫何故哉？以虚受实，以无应有，不以为大，务以为小，不以为尚，常以为卑也。
　　是故，明王圣主之处大国也，施而不以置，下而不以求。地裹诸侯之国，而无所不畏，德包诸侯之力，而无所不事。折节下之，以附人意；忠廉诚信，以先士(史)[吏]⑷；割地东西，以招贤俊；疾耕力织，以(衰)[褒]⑸畜积；结从连横，以戒不虞。发仓庚，散财币，养耆老，食孤弱，振穷达困，显岩穴之士。受而不取，授而不予，柔弱简易，无为而处。诸侯虽有贪鄙残贼，骄矜恃力，不好顺从，欲图逆者，犹以文武之势，威德之重，静而下之，则彼修身慎行，改过自新，割地献宝，归命杀身，请为子弟之国，藩墙之臣。
　　其处小弱也，因道而动，修理而行，富以舟舆，实以甲兵。忠顺诚素，尚朴贵耕。耕织有分，不取民有，上下和集，亲如父子。君如腹心，民如形体，国专和一，可与俱死。上下顺从，可与邻市。大国之君，虽负众强，上权右势，左德下仁，心如饥虎，怒如涌泉，不好施予，常欲吞人，犹以得天之心，获民之意，将相诚信，邻人之助，发源泉之敌，扬不测之威，辱身厚体，竭诚悬命，欵欵惓惓，事以清静，则彼神感精喻，心释意坏，怒移祸徙，与我为(妖)[诺]⑹。
　　上而取人者，形大势丰，德博权重，人之所利也。下而取于人者，地狭民少，权轻⑺德鲜，人之所易也。故不战而坏人之邑，不攻而降人之城，地广号尊，宗庙显，功德流，是大国之所期也。
　　交⑻于大国，接和结亲。岁有灾害，则大国忧之；邻国难至，则大国救⑼之。屈一人之下，伸万人之上，社稷尊，宗庙显，国富兵强，人物全济，延于无穷，小国之所愿也。
　　故接地邻境，悬权不动，先下先得，卑者制倨，静者胜躁，处大之势，小下大得。夫何故哉？自然之道，不可强致，水动下流，人动趋利。释下任事，众弱为一，出于不意，此强大之所以亡也。故大宜下之。
　　注释
　　⑴据学津本改。
　　⑵津逮本、学津本作“众”。
　　⑶津逮本、学津本无“所”字。
　　⑷据怡兰本、津逮本、学津本改。
　　⑸据怡兰本改。
　　⑹据宋陈景元道德真经藏室篡微篇改。
　　⑺津逮本、学津本作“重”。
　　⑻津逮本、学津本作“友”。
　　⑼津逮本、学津本作“求”。
　　卷之五（初校）
　　万物之奥篇
　　道者，万物之奥，善人之宝，不善人之所不保。美言可以市，尊行可以加人。人之不善，何弃之有？故立天子，置三公。虽有拱璧，以先驷马，不如坐进此道。古之所以贵此道者何？不曰求以得，有罪以免，故为天下贵。
　　【指归】：木之生也，末因于条，条因于枝，枝因于茎，茎因于本，本因于根，根因于天地，天地受之于无形。华实生于有气，有气生于四时，四时生于阴阳，阴阳生于天地，天地受之于无形。吾是以知：道以无有之形、无状之容，开虚无，导神通，天地和，阴阳宁。调四时，决万方，殊形异类，皆得以成。变化终始，以无为为常。无所爱恶，与物大同。群类应之，各得所行。善人得之，以翕以张。清静柔弱，默默沌沌，仁宛和淖，润泽虚平。大小周密，纤微无形。玄达万事，以归无名。终始反复，万福自生。动得所欲，静失所患。在人之上，威德自明。攻坚胜大，莫与为双。凶人得之，以发以张，坚刚以疏，实动以先。骄溢以壮大⑴，盛满以强极。广修大以无疆，照察察以荧荧，显的的以彰彰。强大终小，不祸自生。动失所欲，静得所伤。心忧志削，乃反正常。神气烦促，趋翕去张，郁约而辞卑，拘制而体降。迫险而宾服，惨怛而忠信，改容而易节，与君子同。罪定而言善，临死而爱生，一奉天数，变性易情。安贫乐困，卑贱为常。尊天敬鬼，视人如王。上比牛马，下列犬羊。天网以发，自然不听。吁嗟痛哉！为戒甚明。
　　二者殊涂，皆由道行，在前在后，或存或亡。故言行者，治身之狱也；时和先后，大命之所属也。是以，君子之立身也，如暗如聋，若朴若质。藏言于心，常处玄默。当言深思，发声若哭。和顺时适，成人之福。应对辞让，直而不饰。故言满天下而不多，振动四海而不速，连接万物而不有，辞动天下各得所欲。其经世也，气志窅冥，而形容隐匿，居如惊恐，貌似不足。偆偆漻漻，消如冰⑵释，遇时而伸，遭世而伏。与天同忧，中心恻恻，计划不行，随时反侧。谦虚止足，卑损自牧，乐下如水，久而不忒。下之又下之，至于(元)[无]⑶极，天下应之，故能有国。
　　夫何故哉？人之情性，乐尊宠，恶卑耻。损之而怨，益之而喜。下之而悦，止之而鄙。古今之通道而人心之正理也。贤者既然，小人尤甚。是故，尊美言行，事无患矣。古之将民，何弃之有？桀纣之吏，可令顺信；秦楚之卒，可令顺善。故能得其心，天下可有；不得其意，妻妾不使。
　　何以效其然也？夫爵尊天下，富有四海，威势无量，专权檀柄，人之所畏也。去徒步，离卒伍，鸿举龙兴，起佐天子，发道扬德，施行所有，恩流万姓，光显祖考，人之所利也。以人之所畏，求人之所利，言不美，行不敬，虽执大璧、操珍物而进之，安车驷马而载之，则是贤者之心疑惑下否，玄圣深隐，君子不来。言行修于内，则神气踰于外，无有驷马之劳、宝璧之费，海内之士，响应风起。俊雄英豪，辐至蜂止。圣人之下，朝多君子。古之所以贵此道者，夫何故哉？言顺天地而不已⑷，行合人心而不恃。名成而不显，功遂而不有。情性自然，不以为取。将以顺道，不以为己。万物归之，为天下宰。
　　注释
　　⑴津逮本、学津本作“夭”。
　　⑵学津本作“水”，疑误。
　　⑶据怡兰本、津逮本、学津本改。
　　⑷津逮本、学津本作“以”。
　　为无为篇
　　为无为，事无事，味无味。大小多少，报怨以德。图难于易，为大于细。难事作于易，大事作于细。是以圣人终不为大，故能成其大。轻诺者，必寡信；多易者，必多难。圣人犹难之，故终无难。
　　【指归】：神明之数，自然之道，无不生无，有不生有，不无不有，乃生无有。由此观之，忧不生忧，喜不生喜，不忧不喜，乃生忧喜。故居祸者得福，居福者得祸，祸福之主，在于元⑴首。为之无形，听之无声，无形声则深远。故无功之功大，而有功之功小，有德之德薄，而无德之德厚。是以圣人，不为有，不为亡⑵，不为死，不为生，游于无、有之际，处于死、生之间，变化因应，自然为常。故不视而明，不听而聪，扶安天地，饰道养神，提挈万物，帝国治民，鲜情释意，俱反始真。不为生业，不为起事，不加以仁，不施以利，教以不能，导以无识，绝民所乐，以顺民情，纵民所恶，以得民意也。出(天)[夭]⑶伤之户，入长生之路，翱翔玄冥，优游太素，昧昧茫茫，莫知其故，敦若昏晦，天下无事。味之于无味，察之于无形，故能分同异之类，明是非之情。为之未有，定之未倾，勇功不见，知名不称，福不得起，祸不得生。无福之福，兴于无声，无祸之祸，息于无名，主安民乐，天下太平。
　　故生患而忧之，长福而求之，戮君而死之，辱父而雠之，造难而折之，作乱而灭之，召寇而杀之，招逆而伐之。勇功见而与天违，知名兴而与道反。动而民悦者劳而德小，为而民喜者为而恩少。是以忠信沮坏，正事消亡，自然优窜，知故翱翔。窃功者显，偷权者彰，暴乱者利，邪伪者昌。是非覆逆，天下大倾，物失其命，家国以丧。故善除患者，不若无患之大也；起事致治者，不若默然者之贵也。
　　是以君子，动未始之始，静无无之无，布道施德，变化于玄。怒于不怒，言于不言，攻于不敢，守于无端。威于不武，报怨未萌，图难于易，治其本根，绝之未兆，使不得然。事如⑷秋毫，功如太山，为大于细，治之绵绵。敬而慎之，若始若新，不为所欲，不求所便，常与事反，独守其元。与时俱益，日进无疆，虽欲不大，事物自然。是故，大难之将生也，犹风邪之中人。未然之时，慎之不来；在于皮毛，汤熨去之；入于分理，微箴取之；在于藏府，百药除之；入于骨髓，天地不能忧而造化不能治。夫大事之将兴也，犹水之出于山也。始于润湿，见于涟涟，绵绵涓涓，流为溪谷，汨汨汤汤，济舟漂石，以成江海，深大不测。
　　是以圣人之建功名也；微，故能显；幽，故能明；小，故能大；隐，故能彰；志在万民之下，故为君王。威振宇内，四海尽臣。悬命受制，莫有能当。德与天地相参，明与日月同光。
　　故言多诺者，事众而信不可然也；心多所易者，难积而变不可推也。是以圣人，心默而不动，囗默而不言，目默而不视，耳默而不听。动如天地，静如鬼神，不为而成，不言而信。进则无敌，退则不穷，身无纤介之忧，国无毛发之患。夫何故哉？危于不危，亡于不亡，昭然独见，运于无形。
　　注释
　　⑴怡兰本、津逮本、学津本作“无”。
　　⑵津逮本、学津本作“无”。
　　⑶据怡兰本、津逮本、学津本改。
　　⑷津逮本、学津本作“不”，疑误。
　　其安易持篇
　　其安易持，其未兆易谋，其脆易破，其微易散。为之未有，治之未乱。合抱之木，生于毫末；九重之台，起于垒土；百仞之高，始于足下。为者败之，执者失之。故圣人无为则无败，无执则无失。民之从事，常于几成而败之。慎终如始，则无败事。是以圣人欲不欲，不贵难得之货；学不学，复众人之所过；以辅万物之自然，而不敢为。
　　【指归】：未疾之人，易为医也；未危之国，易为谋也；萌牙之患，易事也；小弱之祸，易忧也。何以效之？庄子曰：任车未亏，僮子行之，及其倾覆也，颠高堕⑴谷，千人不能安。卵之未剖也，一指摩之，及其为飞⑵鸿也，奋翼凌云，罾缴不能连也。胎之新乳也，一绳制之，及其为牡也，罗网不能禁也。虎也，执群兽，食牛马，剑戟不能难也。故涟滴之流，久久而成江海。小蛇不死，代为神龙。积微之善，以至吉祥；小恶不止，乃至灭亡。是故，继体之君，无怨无恶，将相和一，百姓宾服，邻国交市，无有谗贼，平易不动，上下和集。当此之时，守之不用威，持之不用力，无为无事，莫之能克。及至国家将危，万民将殆，患害将兴，萌而未兆：当此之时，安危在己，不在于彼，谋之不必圣人，忧之不必力士，正之于枕席，而患祸以⑶亡矣。及至人君失道，大臣怨憝⑷，邻国不市，百官衰废，祸患已生，小弱柔毳：当此之时，贤人深谋，生事起势，未动而患危，不加而祸碎。及至人君失正，大臣谋误，邻国怨恨，百姓犹豫，患祸己起，根本未据，奸雄将兴，未得人助，或合而不结，或结而不固：当此之时，尊贤下众，折肝胆，听微谏，求过于己，患心不怨，谋士底兵，未发而散。故祸福作于无名，存亡生于微妙，二者云错，变动风号，屈伸波浑，进退殽乱，听之不可闻，视之不可见，机巧不能事，智慧不能判。
　　是故圣人，化之以道，教之以身，为之未有，治之未然。不置而物自安，不养而物自全。动与福同室，静与祸异天。窅窅冥冥，莫观其元。治之未乱，正之未倾。禁奸之本，制伪之端，闭邪之户，塞枉之门。萌牙未动，形兆未生，绝之未见，灭之未存。教以无教，导以无名，知以无知，状以无形；治不得起，乱不得生，天下无为，性命自然。
　　夫太山之木，本据于阴，末托于阳，(双)[垂]⑸枝布叶，华实青青，大而合抱，高连百寻者，生于无大，成于无为。九重之台，广大拟于丘陵，百仞之高，昭昭冥冥，干于青霄者，以为卑小，不为高大也。故为大者不大，为小者不小，为高者不高，为卑者不卑。不大不小乃生大小，不高不卑乃生高卑。故为之者不为之迹也，不为者为之涂也。
　　是以，为成者败，为利者害，为生者死，为兴者废。执所欲者所欲亡，执所思者所思逝，执其身者其身殁，执其神者其神退。故圣人无为为之以生万物，无执执之以制所欲，犹工匠之造高台，而天地之生巨木，自然而已。
　　夫道德不嫉，神明不贼，和无不通，大(元)[无]⑹不克，存亡自从，吉凶自得。人穷事败者，释自然而任知力，去其反而处其覆。夫何故哉？以求所求而欲所欲。夫诚能慎终如始，为所不欲，守所不处，动于未元，反于未始，为若不为，有若不有，虽若不成，物自然也。
　　夫使神扰精浊，聪明不达，动失所求，静丧所欲者，货与学也。唯能炼情易性，变化心意，安无欲之欲，栾无事之事者，道与德也。是故想道如念亲，恶货如失身。思无思之思，求无求之求。明白四达，以学不知，巧雕万物，以学不能。反众人之所务，而归乎虚无。欲不欲而造虚玄，学不学而造虚玄，学不学而穷妙极。达人之所不能通，穷人之所不能测，成人之所不能为，有人之所不能得。心志玄玄，形容睦睦，卧如死尸，立如槁木。不思不虑，若无所识，使物自然，令事自事。空虚寂泊，身无所与，万物纷纷，各如其处。魁如阜揭⑺，澹如巨表，举错⑻废置，常与物反，万物应之，故能深远。天下大覆，与神运转，辅天助地，不敢生善。
　　注释
　　⑴津逮本、学津本作“随”，误。
　　⑵津逮本、学津本作“蜚”。
　　⑶津逮本、学津本作“已”。
　　⑷津逮本、学津本作“怼”。
　　⑸据津逮本、学津本改。
　　⑹据怡兰本、津逮本、学津本改。
　　⑺津逮本、学津本作“褐”。
　　⑻津逮本、学津本作“措”。
　　善为道者篇
　　古之善为道者，非以明民，将以愚之。民之难治，以其知之。以智治国，国之贼；不以智治国，国之福。知此两者亦楷式。常知楷式，是谓玄德。玄德深矣，远矣，与物反，至于大顺。
　　【指归】：道德神明，清浊太和，天地人物，若末若根。数者相随，气化连通，逆顺昌衰，同于吉凶。道德之意，天地之心，安生乐息，憎恶杀伤，故命圣人，为万物王。利物，受其福；不利，则获其恐。圣人大惧，死后有患，深原所由，莫善自然。自然之路⑴，要在无形。
　　何以明之？庄子曰：夫天地不知道德之所为，故可为然也；万物不睹天地之所以，故(不)⑵可存也；万民不识主之所务，故可安也；四肢九窍不谕心之所导，故可全也。夫万物之有君，犹形体之有心也。心之于身，何后何先？流行血脉，无所不存；上下表里，无所不然。动与异事，虚以含神，中和外否，故能俱全。
　　是以，昔之帝王，经道德、纪神明、总清浊、领太和者，非以生知起事，开世导俗，务以明民也。将以涂民耳目，塞民之心，使民不得知，归之自然也。是以，立民于昭昭，而身处乎混冥。教以不知，导以无形。孝悌不显，仁义不彰。君王无荣，知者无名。无教之教，洽流四海，无为之为，通达八方。动与天地同节，静与道德同容。万物并兴，各知其所，名实俱起，各知其当。和气流通，宇内⑶童蒙，无知无欲，无事无功。心如木土，志如死灰，不睹同异，不见吉凶。故民易治而世可平也。
　　是故，安者，民之所利也；生者，民之所归也。民之所以离安去生而难治者，以其知也。民知则欲生，欲生则事始，事始则(坊)[功]⑷名作，功名作则忿争起，忿争起则大奸生，大奸生则难治矣。故以知为国，则天下智巧，诈伪滋生，奇物并起，嗜欲无穷。奢淫不止，邪枉纤纤，豪特争起，溪谷异名，大祸兴矣。臣惑其主，子乱其父，以白为黑，以亡为有，名变实异，劫杀生矣。恍恍不可安，易易不可全。卷甲轻举，海内相政，死者无数，血流成川。悲痛怨恨，气感皇天，星辰离散，日月不光，阴阳失序，万物尽伤，山枯谷竭，赤地数千，天下穷困，至于食人。非天之辜，上好智能而教万民也。
　　废弃智巧，玄德淳朴，独知独虑，不见所欲，因民之心，塞民耳目。不食五味，不服五色，主如天地，民如草木。岩居(安)[穴]⑸处，安乐山谷，饮水食草，不求五谷。知母识父，不睹宗族。沌沌偆偆，不晓东西。男女不相好，父子不相恋。不贱木石，不贵金玉。丛生杂处，天下一心，八极共旨，九洲同风。蠹虫不作，毒兽不生，神龙与人处，麟凤游于庭。翔风{左□右气}{左□右气}，醴泉涓涓，甘露漠漠，朱草荣荣，嘉禾丰茂，万物长生。非天之福，主知不知，而名无名也。
　　是以，睹智识愚，与道同符；知愚知智，与道同旨。政教由之，或病或利。明于病利，(大)[太]⑹平自至，明于利病，万物自正。
　　是故，愚智之识，无所不克⑺，清(浄)[天]⑻宁地，为类阴福，众世⑼莫见，故曰玄德。玄德深矣，不可量测；远矣，不可穷极；与物反矣，莫有能克。玄德之沦，罔荡挽遁，恍惚无形，反物之务。和道德，导神明，含万国，总无方；六合之外；毫厘之内，靡不被德蒙仁，以存性命，命终天年，保自然哉！
　　注释
　　⑴津逮本、学津本作“福”。
　　⑵津逮本、学津本删。
　　⑶津逮本、学津本作“宙”。
　　⑷据下文“功名作”改。
　　⑸据怡兰本、津逮本、学津本改。
　　⑹据怡兰本、津逮本、学津本改。
　　⑺津逮本、学津本作“免”。
　　⑻据怡兰本、津逮本、学津本改。
　　⑼津逮本、学津本作“庶”。
　　江海篇
　　江海所以能为百谷王者，以其下之，故能为百谷王。是以圣人，其欲上民，以言下之；其欲先民，以身后之。故在上，而民不重；居民之前，而民不害。天下乐推而上之，而不知厌。非以争，故天下莫能与之争。
　　【指归】：道德不生万物，而万物自生焉；天地不含群类，而群自托焉；自然之物不求为王，而物自王焉。故天地亿万，而道王之；众阳赫赫，王天王之；阴气漻漻，而地王之；裸者穴处，而圣人王之；羽者翔虚，而神凤王之；毛者跖实，而麒麟王之；鳞者水居，而神龙王之；介者泽处，而灵龟王之；百川并流，而江海王之。凡此九王⑴，不为物主，而物自归焉；无有法⑵式，而物自治焉；不为仁义，而物自附焉；不任知⑶力，而物自畏焉。何故哉？体道合和，无以物为，而物自为之化。
　　是故，江海之王也，非积德政、累仁爱、流神明、加恩惠⑷以怀之，又非崇礼义、广辞让、饰知故、设巧能以悦之也，又非出奇行变、起权立势、奋武扬威、重生累、息百事以制之也，清静处下⑸，虚以待之，无为无求而百川自为来也。百川非闻海之美、被其德化归慕之也，又非拘禁束教、有界道、画东西而趋之也，然而水之所以贯金触石、钻崖溃山、驰骋丘阜以赴随江海无有还者，形偶性合，事物自然也。
　　由此观之，卑损之为道也⑹大矣！百害不能伤，知力不能取。不战而强，不威而武，默然无为，与万物市。夫溪谷为卑不为东西，故能达而不穷；江海处下不为广大，故能王而不休。是以明王圣主之欲尚民也，以自然之性，盛德之恩，容卑辞敬⑺，比于庶人。视身如地，奉民若天，昭然独知而不可测，卓尔独能而不可原，深察博达而不可塞，聪明并流而不可壅。不以役物，反以后民，故民履之如地，托之若神。常在民上，王土配天。其欲先人，处穷宠，秉至尊，长生久视，乐以无患。则去志无身，以安万民，身劳而民佚，身后而民先，在上而民以生，在前而民以安。民以生，故戴之而不以为重；民以安，故后之而不以为患。是以，天下推而上之，引而先之，喜而不倦，乐而不厌。故圣人之王也，非求民也，民求之也；非利民也，民利之也；非尚民也，民尚之也；非先民也，民先之也。故能极弊通变，救⑻[衰]⑼匡乱，以至太平。上配道德，下及神明。沦唐唐，含冥冥，驰天地，骋阴阳。夫何故哉？以去心意而后其身也。
　　是故，不争之德，因人之力，与道变化，与神穷极。唯弃知者，能顺其则。故王事自然，不得妄起，得之全命，持之有理。圣知有性，治之有道。失其理则王事不成，失其道则性情不则。是以圣人，信道不信身，顺道不顺心。动不为己，先以为人；无以天下为，故⑽天下争为之臣。
　　注释
　　⑴津逮本、学津本作“着”。
　　⑵津逮本、学津本作“海”，疑误。
　　⑶津逮本、学津本作“智”。
　　⑷津逮本、学津本作“爱”。
　　⑸津逮本、学津本作“不”。
　　⑹津逮本、学津本无“也”。
　　⑺津逮本、学津本作“盛德之容，恩卑辞敬”。怡兰本作“盛德之恩”。
　　⑻津逮本、学津本作“求”。
　　⑼津逮本、学津本补。
　　⑽津逮本、学津本无“故”。
　　天下谓我篇
　　天下谓我大，似不肖。夫唯大，故似不肖。若肖，久其小矣。吾有三宝，持而保之：一曰慈，二曰俭，三曰不敢为天下先。慈，故能勇；俭，故能广；不敢为天下先，故能成器长。今释慈且勇，释俭且广，释后且先，则死矣。夫慈，以战则胜，以守则固。天将救之，以慈卫之。善为士者不武，善战者不怒，善胜敌者不与，善用人者为之下。是谓不争之德，用人之力；是谓配天古之极。
　　【指归】：物有同而异，有异而同，有非而是，有是而非。此君子之所以无患，而众世⑴之所以忧悲也。何以效之？庄子曰：日月之出入也同明，人之死生也同形，春秋之分也同利，玄圣之与野人也同容，通者之与闭塞也同事，道士之与赤子也同功。凡(比)[此]⑵数者，中异而外同，非有圣人，莫之能明。是以，天下嫌疑，眩耀结构，纷缪是非。是以，圣人似不肖。夫何故哉？得道之士，外亡中存，学以变情，为以治己。实而若虚，浑浑冥冥，若无所以。容疏言讷，貌朴而鄙。情达虚无，性通无有，寂泊无为，若无所止。遁名逃势⑶，与神卧起，执道履和，物无不理。不合时俗，与天地反。众人{潜，以亻代氵}伪，以直为丑；殊涂异指，谓之病矣。
　　夫小人则不然，博学多识，以钓智名；异行显功，以疑仁贤；诈世治俗，饰辞盛容；卑体阿顺，以揄爱恩；先指承意，以获众心；明党相结，多挟贼人；劳鲜而禄重，功寡而爵尊；国⑷贫而家富，主微而身贵。动⑸权生变，窃乘盛势，名号隆盛，震动境外。憍奢暴逆，纵恣不制，顺心而卑，情仵而夺。动丧民命，静生物秽，张目而物伤，开囗而民害。此时，俗之所荣而世之所谓肖者也。若然者，道德所离，神明所去，天地所憎，阴阳所恶，物类不比，民人不附。动无所(不)⑹终静无所(不)⑹得，生为患害，死为福喜，众俗迷妄，浸⑺以相导，所获⑻者微，其日甚久。
　　故得道之士则不然，体虚积慈，视物如己；检形促容，归于微纤；玄默托后，不为物先；合和顺理，以应自然；动静与众反，出入异门户；不以勇勇，故不怒而天下恐；不以广广，故不施而天下往；不以先先，故不言而天下长。是故，出慈入勇，出俭入广，释后且先，反和逆神，动违自然：福与之远，祸与之邻，大命以绝，神气散分，天地不能安，道德不能存。临死不觉，怨命尤天。非命薄也，非人贼也，安憍乐势，废道而上⑼力也。
　　夫慈之为行也，甚和以真。动得人力，静合天心。卑损弱小，为万物君。匡世救俗，和顺天人。战不可败，守不可政。夫何故哉？天地并生，变化无穷，方战之日，地为之动，天为之震。天降变怪，地出风盲，鬼神并见，为敌起殃。佑我将相，助我万民，怒我士卒，以至群生。牛绝其纼，马绝其粮，飞禽拊翼，兽下而行。虎兕可战，攫鸟可将，敌人惊恐，伏甲受兵。
　　故贤佐胜将之立身也，不强不大，不坚不柔，刚弱畏武⑽，敌即消亡。战则损心外意，崇体和平，辞小托后，动静应天。不以愠起怒，不以武兴兵，其欲胜敌，常以反行。计运无形，以收敌神，动因彼之所有，变因彼之所为，反之覆之，以处其奇⑾。故使彼邪我正，彼言我听，彼怒我喜，彼动我静。开其所利，以利其命。用人则下之以言，示之以利，陈之以诚，使之自至。是以，不争不求，以得民意，以顺民心，秉其要忌，彼人离散，而我顺比。敌欲不亡而不能，我欲不存而不得。
　　当此之时，道为之元，德为之始，神明为经，太和为纪。清浊为家，万物为子，三光为佐，四时为辅。静为物根，动为化首。物类托之，无有患咎。德与天齐，久而不殆⑿。自今及古，圣智之道，变化终始，自天而王，皆由此矣。
　　注释
　　⑴津逮本、学津本作“庶”。
　　⑵据怡兰本、津逮本、学津本改。
　　⑶津逮本、学津本作“世”。
　　⑷怡兰本作“固”，疑误。
　　⑸津逮本、学津本作“勤”。
　　⑹疑衍“不”。
　　⑺津逮本、学津本作“漫”。
　　⑻津逮本、学津本作“患”。
　　⑼津逮本、学津本作“尚”。
　　⑽津逮本、学津本作“不坚不刚，柔弱畏武”。
　　⑾津逮本作“音”，误。
　　⑿津逮本作“始”。
　　卷之六（初校）
　　用兵篇
　　用兵有言，吾不敢为主而为客，不敢进寸而退尺。是谓行无行，攘无臂，执无兵，仍无敌。祸莫大于轻敌，轻敌几丧吾宝。⑴
　　【指归】：道无不有，有无不为，体和服弱，括囊大威。生育群类，莫有能违，无有形象，为万物师。得之者安，失之者危，天地体之，久而不衰。何以效之？庄子曰：夫阴而不阳，万物不生；阳而不阴，万物不成。由此观之，有威无德，民不可治；有德无(为)[威]⑵，宗庙必倾；无德无威，谓之引殃，遭运时变，身死国亡。故人主者，国之腹心也；兵者，国之威神也。夫天地之间，万国并兴，小大愚智，皆愿为君。智尽而服，力屈乃穷，非有余力而屈膝乐为人臣也。是以明王圣主，放道效天，清静为首，和顺为常。因应为始，诚信为元，名实为纪，赏罚为纲。左德右威，以应不祥，天下仰制，莫能毁伤。故国可保而民可全也。
　　夫德之与兵，若天之与地，阴之与阳，威德文武，表里相当，隐之玄域，不得已而后行。故人君失道，好战自损，正事不修，邪事作起，强大憍奢，纪灭纲弛；雕琢宫室，盈饰狗马，高台大囿，韾色在后；刳屠忠谏，尊宠姣好，简傲宗庙，欺侮诸父，残贼暴虐，孤人稚子；反逆天地，刑戮阴阳，黥劓道德，破碎神明，和气溃浊，变化不通；冬雷夏霜，万物夭⑶伤，纵横击搏，谋图不详，大国惊怖，小国奔亡，老弱离散，啼哭而行，天下愤怨，万民思兵，相率而起，我为后行。夫何故哉？惟彼先祖，皆有神明之德通于天地、圣智之劳加于万民，故剖符丹书，受土赐姓，列为君王，光显祖考，业流子孙。是天地之心，万载之功。而继体者，不务屈身厉节、摩精炼神、修行德以奉其先，乃忽小善而易小恶，日以消息，月以陵迟，宗庙崩弛，国为丘墟，族类离散，长无所依，鬼神孤魂，无所栖息(乎)⑷。嗟夫！岂不哀哉？
　　是以，喻我豪俊，说我士卒，卷甲释兵，且令休息，激役心移，幸于反复，改过自新，变容易则。遂往不反，为天下贼，百姓穷极，财殚力屈，海内之忧，日以长息。苍天降应，祸集其国，虽欲未诛，自然不得。天人同心，我不能克。故事为而神否，身往而志还。形反我志，事逆我身，悲彼先圣，伤彼万民。无罪于天，遇此何辜？虽曰忽然，民命在兵。
　　发号申令，效以信诚。先服者赏，后服者伤，小下者利，大下者昌。坏邑者爵，降城者封，城邑不下，未克勿丧。有罪者免，有能者官，老弱得养，死者得葬。德泽洽润，恩爱流行，慈惠和结，众情发扬。默然为之，神气相通，彼三军与我同心，奸为我使，盗为我工。教我以其计虑，告我以其地形。因其所有，奇变乃通。法律不苛，险阻虚空，天人相得，胜出若神。前无留敌，计谋不丧，敌虽众多，与我构因。两军相距，前若无人。
　　战⑸虽万全，敌不可易。易敌生奸，亡时失利。福去祸来，为天为疾。
　　是故，虽获天佑，得人之助，犹守之以忧，持之以畏，出险乘虚，宿舍有备，休息处便，必依水草，填隙塞恶，与敌相距，变运无形，奇出无朕，错胜无穷，功战无有，深微窅窅，变化无始。自我亲近，不知我之所为，彼之知力，何得于己？故在家者，晏然而乐；在师者，欣然而喜。人怀至诚，若为其子，去家越境，若众趋市。疾耕力织，暮休早起，奇入模列，不敢独有，以供师徒，如奉父母。悬权争胜，敌人不起，未战而海内正，不攻而诸侯下。天地覆载⑹，日月所照睹，皇皇莫莫，各安其土。夫何故哉？慈哀发动，因天之心，不敢由于我也。
　　注释
　　⑴王弼本有“故抗兵相加，则哀者胜矣”句，道藏本缺。
　　⑵据津逮本、学津本改。
　　⑶津逮本、学津本作“大”。
　　⑷据学津本删。怡兰本、津逮本作“鬼神孤魂无所栖息息呼！嗟夫！岂不哀哉！”。
　　⑸津逮本、学津本作“我”。
　　⑹怡兰本、津逮本、学津本作“天地所覆载”。
　　言甚易知篇
　　吾言甚易知，甚易行。而天下莫能知，莫能行。言有宗，事有君。唯我无知，是以不吾知。知我者希，则我贵矣。是以圣人被褐而怀玉。
　　【指归】：夫无形无声而使物自然者，道与神也；有形有声而使物自然者，地与天也。神道荡荡而化，天地默默而告；荡而无所不化，默而无所不告；神气相传，感动相报；反沦虚无；甚微以妙；归于自然，无所不导。故言言之言者，自然之具⑴也；为为之为者，丧真之数也；无为无言者，成功之至而长存之要也。是以圣人，言不言之言，为不为之为；言以绝言，为以止为。绝言之道，去心与意；止为之术，去人与智。为愚为悫⑵，无知无欲。无欲则静，静则虚，虚则实，实则神。动归太素，静归自然，保身存国，富贵无患，群生得志，以至长存。此言之易知而事之易行者也，而天下莫能知莫能行也。
　　夫何故哉？世主好知，务顺其心，不睹大道，不识自然，以为为为，以言言言，息知生事，以趋所安，寖以为俗，终世被患。性变情易，深惑远迷，精浊神扰，外实内虚。强默生咎，强静生患，故视之而不见，告之而不闻，非以自嫉，以为不然。
　　夫圣人之言，宗于自然，祖于神明，(堂)[常]⑶处其反，在默言之间，甚微以妙，归于自然。明若无见，听若无闻，通而似塞，达而似穷。其事始于自然，流于神明，常处其和，在为否之间。清静柔弱，动作纤微，简易退损，归于无为。
　　虚无以合道，恬泊以处生，时和以固国，玄教以畜民。养以无欲，导以自然，赠以天地，赐以山川。富以年岁，贵以有身，虞以无忧，宁以无患。无欲之不得，无乐之不存，民若无主，主若无民。亡于知力⑷，依道倚天，万国和顺，并为一君。是事之盛而业以隆者也，而天下谓之不然。
　　夫世之莫我知者，非我道小而不足以知也，又非我之事薄而不足为也，又非世之好败恶成、喜祸乐患而故不我从也，天性与我反，情欲与我殊。智陷于情欲，终世(弱)[溺]⑸于所闻，神气不我我，而心意不我然。故其明不我能见，聪不我能闻。是以，深言反而受谤大，行远而得毁；独见之明不用于世，独闻之聪见羞于民；事顺神明者不合于俗，功配天地者不悦于众。
　　夫至论大言者，总百变，要万方，剖判亳厘之内，明显虚无恍惚之外，周密无间，归于漭昧，此乃小节之士所不能闻，而隅曲之人所不能逮也。夫鸿鹄高飞，终日驰骛，而不知宇宙之外；制法之人拘教之士累年学问，终身谈论，而不知道德之大也。且神明有所不能领，天地有所不能理，况乎守众世⑹之论，不睹大要之所由，不亦宜乎？是故，众俗之薄贱，而得道之所独遵也。
　　是以圣人，知而弗为，能而不任，仁义而不以为号，通达而不以为名，坚强而不以为显，高大而不以为荣。言不可闻，动不可形。心若江海，志若苍天，废为以立道，损善以益性。寂然荡荡，莫之能明，皎然昭昭，莫睹其情。颓然默默，魁然独存，薄外厚内，贱己卑名。去众离俗，与道为常。
　　注释
　　⑴津逮本、学津本作“贼”。
　　⑵津逮本、学津本作“慧”。
　　⑶据津逮本、学津本改。
　　⑷怡兰本作“忘于知力”。津逮本、学津本作“忘于智力”。
　　⑸据津逮本、学津本改。
　　⑹津逮本、学津本作“庶”。
　　知不知篇
　　知不知，上；不知知，病。夫唯病病，是以不病。圣人不病，以其病病，是以不病。
　　【指归】：道德之教，自然是也。自然之验，影响是也。凡事有形声，取舍有影响，非独万物而已也。夫形动不生形而生影，声动不生声而生响，无不生无而生有，覆不生覆而生反。故道者以无为为治，而知者以多事为扰，婴儿以不知益，高年以多事损。由此观之，愚为智巧之形也，智巧为愚之影也。无为，(逐)[遂]⑴事之声也，遂事，无为⑵之响也；智巧，扰乱之罗也；有为，败事之网也。
　　故万物不可和也，天地不可适也，和之则失和，适之则失适。弗和也而后能和之，弗适也而后能适之。故，安世不知危，乱世不知治，若影随形无所逃之也，不动求响无所得之也。故知而绝知，不困于知；不知用知，亦不困于知。其所以不困则异矣，而于为不困则一也⑶。
　　是故圣人操通达之性，游于玄默之野，处无能之乡，托不知之体；寂若虚空，奄忽如死，心无所图，志无所治；聪明运动，光耀四海，涂民耳目，示以无有；庖厨不形，声色不起，知故不生，祸乱息矣。不言而宇内治，无为而天下已。民俯而无放，仰而无效，敦悫忠正，各守醇性，{左忄右冈}{左忄右冈}洋洋，皆终天命。死者无谥，生者无号，若此相继，亿万无量。其次，情无所乐，性无所喜，心无所安，志无所利。疾不知孝，病不知弟，既不睹仁，又不识义。无有典礼，守其贞干，一如麋鹿，一如鸿雁。不在忧喜，亦不离乱，若盲若聋，无所见闻。主无宫室，民无城郭，国无制令，世无耻辱。
　　病故不病，与道相托。不言不为，威德自作。天地和顺，浑沌磅礴。溷若浊流，焕若严客。人物皆愚，归于寂寞。动无形曫，静无圻堮。主民俱昌，天下哑哑。亡于小利，而享大福。默而治者，计不能计，而度不能度。
　　何以效之？夫道德废，淳朴亡，奇物并作，知故流行。礼节起，分度明，万物有条贯，百事有纪纲。封疆画界，治邑屋，州乡里，国有忠臣，家有孝子。录内略外，双身为友，损彼益此，务以相厚。疆⑷大重垒，小弱亡有，郊祀天地，名山大水。封于太山，禅于梁父，流渐相承，或然或否。断狱万数，黥人满道，臣杀其君，子杀其父，亡国破家，不可胜数。天(予)[下]⑸享其知故之利，获于死亡之咎。由此观之，绝知为福、好知为贼亦明矣。故使有德之君，变志易心，生息万事，以教其⑹民，祷祝请福，以至大治者，自然不听也。使彼亡国之君，废智去欲，绝为止事，修道行德，弃其心意，而欲死亡者，形亦不从也。
　　是故，趋舍废置，王道之形声也；吉凶存亡，趋舍之影响也。夫圣人所以能动与天和，静与道合，既能保身，又能全国，翱翔乎有为之外，优游乎无事之内，取福于纤妙之中，而舒于四海之外，丧明者之目，杜知者之囗，窒聪者之耳，折巧者之手，与时相随，与和俯仰，不为而自成，不教而民治，恩加走兽，泽及飞鸟者，以其损聪弃智、废为而任道也。是以，顺情从欲，穷极心意，动导天地，静陶万事，神灵在己，不察不燎，身不降席而万国自备：虽欲不亡，自然不置也。
　　注释　
　　⑴据怡兰本、津逮本、学津本改。
　　⑵津逮本、学津本作“为无”。
　　⑶津逮本、学津本无“也”字。。
　　⑷津逮本作“疆”。
　　⑸据怡兰本、津逮本、学津本改。
　　⑹津逮本、学津本无“其”字。
　　民不畏威篇
　　民不畏威，则大威至。无挟其所居，无厌其所生。夫唯不厌，是以不厌。是以圣人，自知不自见，自爱不自贵，去彼取此。
　　【指归】：道德之旨，神明之务，太和之心，天地之意，祸莫甚乎亡，福莫甚乎存。非独天道，人物亦然。故存身之道，莫急乎养神；养神之要，莫甚乎素然。常体忧畏，栗栗震震。失神之术，本于纵恣；丧神之数，在于自专。故太上畏道，其次畏天，其次畏地，其次畏人，其次畏身。昌衰吉凶，皆由己出，不畏于微，必畏于章，患大祸深，以至灭亡。忧畏元始，至于无形，(运翔)⑴戒慎未兆，其道大光。动得所欲，静得所安，福禄深微，沦于无方。
　　正言若反，明而若昏，辽远潢洋，莫之能闻。伺命在我，何求于天？至福(以)[似]⑵祸，大吉若凶，天下醉饱，莫之能明。是以，世俗见近闻浅，不识窅冥之道，蔽于微妙之常，塞于神明之理。察于亳毛之利，不睹丘山之祸，肆情行态，无所畏忌。言顺所然，行顺所善，力能而取，心顺妄与，骄奢恣睢，自专损己。忠信所爱，欺殆父母，侵凌天地，简傲其主。将顺情欲，以违⑶天道：故起巧立名，以代其身；施惠流恩，以获大咎；遁福天外，追思四海，福德求之不能得矣，患奔祸驰无所逃矣，大威以至乃始为善。当此之时，道德不能救⑷，天地不能解。非天之罪也，乐高喜大，负威任势，忘忧失畏，不求于己也。
　　故忧于己者不恐于人，畏于己者不制于彼；顺于小者不惧于大，诫于近者不悔于远。是以，不小其位而居之以敏，不薄所处而厚修其礼，不苦卑微而革其大始，不厌困危而绝其所以。乐穷如达，安死如寿，虽欲且留，亦不得久。
　　何以明之？庄子曰：天地之道，始必有终，终必有始。阳气安于潜龙，故能铄金；阴气宁于履霜，故能凝冰；木善秋毫，故能百寻；水乐涓涓，故能成海；飞禽逸于卵鷇，故能高翔；群兽预于胎{左羊右兆}；故能远走。是以圣人，智达无穷，能与天连，变化运动，洞于大常，犹以积德重厚，释心意，隐聪明，忧于溷挽，畏于无形。窜端匿迹，遁貌逃情。反于虚无，归于玄冥。身重天地而不自高，德大阴阳而不自彰。托微处寡，后下万民。饮食无味，衣服无文。方于自饰，志不敢淫。秉道操德，与物浮沉。养民如子，遇众若君。德归之天，功移于人。天下辞让，恩厚固深。故祸[不能祸]⑸而患不能患，福不能逃而德不能遁。非道有私⑹而天地偏也。戒始慎微，和弱忠信。奉道顺天，与物相参。忧畏得意，安乐困穷。成败存亡，求之于身。
　　注释
　　⑴据津逮本、学津本删。
　　⑵据津逮本、学津本改。
　　⑶津逮本、学津本作“达”。
　　⑷津逮本、学津本作“求”。
　　⑸据怡兰本、津逮本、学津本补。
　　⑹津逮本、学津本作“和”。
　　勇敢篇
　　勇于敢则杀，勇于不敢则活。常知此两者，或利或害。天之所恶，孰知其故？天之道，不争而善胜，不言而善应，不召而自来，坦然而善谋。天网恢恢，疏而不失。
　　【指归】：天地之道，生杀之理，无去无就，无夺无与，无为为之，自然而已。正直若绳，平易如水，因应效象，与物俱起。损益取(于)[舍]⑴，与事终始，深浅轻重，万物自取。殊形异类，各反[其]⑵所。生为杀元，杀为生首，二者相形，吉凶[着矣]⑶。故知生而不知杀者，逆天之纪⑷也；知杀而不知生者，反地之要也。故喜怒有分，生杀有节，受天之殃，得地之罚。当怒不怒，子为豺狼，弟为兕虎。当斗不斗，妻为敌国，妾为大寇。当杀不杀，受天之害，为物所制。当喜不喜，蒙天之灾，获地之咎。当生不生，人君失国，庶人没命。故君子杀人如杀身，活人如活己，执德体正，不得已而后然。存身宁国在于生杀之间。生杀得理，天地佑之；喜怒之节，万物归之。故刚毅⑸质直，操击深酷，疾邪养正，勇敢先失。达于守战，明于开塞，长忿美快，安静乐杀。便国利民，不避强大，威振百蛮，权倾境外。得善之半也。柔弱畏敬，恐情损言，深思远虑，临正讨怨。务长寡和，博厚积恩，利而不害，以明其善。与而不夺，以显其名，赏而不罚，以立其惠，生而不杀，以成其仁。得善之半，凡此二功，勇敌敢均，计策桀驰，射身相非，与天异意，与地异心。奋情舒志，各肆所安，或以千乘⑹变为亡虏，或以匹夫化为君王。故，物或生之而为福，或生之而为祸，或杀之而为福，或杀之而为贼。二者深微，莫能穷测。
　　故生之而为福者，天下之所佑；生之而为祸者，天下之所恶也。养天下之所恶者，伤天下之所佑；养天下之所佑者，伤天下之所恶。一反一覆，或为玄德；一覆一反，或为玄贼。父事天地，子孙是得。故长养而后世昌者，生当生也；生物而后亡者，生当亡也；杀戮而福至者，杀当亡也；丧物而祸来者，杀当生也。天之所恶，不敢活也；天之所佑，不敢杀也；天之所损，不敢与也；天之所益，不敢夺也。是故，敢于不敢者之敢，动与天同符，静与地同极。天心所恶，莫之能辨。
　　夫天地之道，一阴一阳，分为四时，离为五行，流为万物，精为三光。阳气主德，阴气主刑，覆载群类，含吐异方。玄默无私⑺，正直以公，不以生为巧，不以杀为功。因应万物，不敢独行，吉之与吉，凶之与凶。损损益益，杀杀生生，为善者自赏，造⑻恶者自刑。故无为而物自生，无为而物自亡，影与之交，响与之通。不求而物自得，不拘而物自从，无察而物自显，无问而物⑼自情。故，不争而无所不胜，不言而无所不应，不召而无所不来，寂然荡荡，无所不图。惚恍之罗设，而无状之网施，汛淫瀇漠，辽远留迟，密察无间，与物推移。故，在前而不可远，在后而不可先，静作而不可闻，进退而不可见，终始祸福，吉凶自反，非出天外，莫之能遁也。
　　注释
　　⑴据怡兰本、津逮本、学津本改。
　　⑵据怡兰本、津逮本、学津本补。
　　⑶据怡兰本、津逮本、学津本补。
　　⑷津逮本、学津本作“道”。
　　⑸津逮本、学津本作“柔”。
　　⑹津逮本、学津本作“桀”，疑误。
　　⑺津逮本、学津本作“和”，疑误。
　　⑻怡兰本、津逮本、学津本作“为”。
　　⑼怡兰本作“无”，疑误
　　民不畏死篇
　　民不畏死，奈何以死惧之？若使民常畏死，而为奇者，吾得执而杀之，夫孰敢矣？常有司杀者杀。夫代司杀者杀，是代大匠斲。夫代大匠斲，希不伤其手。
　　【指归】：人之情性，不知而忠信，有知而诞谩；得意而安宁，失意而图非；穷困而轻死，安宁而爱身。何以明之？庄子曰：夫婴儿未知而忠信于仇雠，及其壮大有识，欺殆⑴兄嫂。三军得⑵意则下亡虏，穷溪之兽不避兕虎。其性非易，事理然也。由此观之，民心不得，性命不全，则号令不能动也。忧愁惨怛，乐非轻死，则刑罚不能恐也。是故，好知之君，忧世劳民，祭燎天地，除祸去患，招善请福，祷祝鬼神，变化万事，动以悦民。家知户辨，里有仁贤，违天之像，专任人心。以所见为明，以所论为当，废名实，背事情，道理塞，而非誉兴。天下大扰，百姓遑遑，劳苦疲极，困穷生奸。敢败者荣而有功，轻死者肥而安宁，积善者瘦而多忧，畏法者饥而多患，寡弱者苦而思死，众强者乐而君王。是以，天下趋名争势，不计是非，析亳剖芒，视死如归，乃始告峻法严刑，则是禁以所易而制以所轻也。故，刑戮并作，奸邪不止，赏禄施行，而大臣不使；万民不附，诸侯不市。国非其国，身非其身也。
　　是以，圣人之牧民也，人主无为而民无望，民无获而主无丧也。其业易得而难失也，其化难犯而易行也，其衣易成而难弊也，其食易足而难穷也。故天下除嗜废欲、乐生恶死者，皆重其神而爱其身，故形⑶可制而势可禁也。
　　是以，俊雄英豪达通之人，不敢作福，不敢起威，故法立而不用，赏设而不施。(天)[夫]⑷何故哉？身重天地，物轻鸿毛，法峻刑严，知不敢淫也。
　　是故，帝王之道，无事无为。目无所视，耳无所听，心无所图，囗无所言。前后左右，各有所任，因应以督，安其成功。授以所怀，归以所行，爵加明主，禄施进贤。作福者身死，窃威者宗亡，百官趋职，主无与焉。释臣任主，则疏远隐匿，亲近尊显，君道隔塞，政事亡矣。威严两立，邪伪并起，陪臣升进，君者得咎。君之威势，灭而不扬，奸雄豪特，令行禁止。百姓冤结，万方失理。忠臣悲忧，佞巧大喜。名实失当，赏罚妄举。是犹使尸起哭而代大匠斲也。
　　夫死人无为而子弟悲者，以为死而不为哭也；不与方圆而处大堂者，任大匠(面)[而]⑸身无作也。使尸起哭，则哭者亡；主人代匠斲，则功不成。是以明王圣主，正身以及天，谋臣以及民。法出于臣，秉之在君；令出于君，饰之在臣。臣之所名，君之所覆也；臣之所事，君之所谋也。臣名不正，自丧大命。故君道在阴，臣道在阳；君主专制，臣主定名；君臣隔塞，万事自明。故人君有分，群臣有职，审分明职，不可相代，各守其圆，大道乃得，万事自明，寂然无事，无所不克。臣行君道，则灭其身；君行臣事，必伤其国。
　　注释
　　⑴学津本作“绐”。
　　⑵津逮本、学津本作“失”。
　　⑶津逮本、学津本作“刑”。
　　⑷据怡兰本、津逮本、学津本改。
　　⑸据怡兰本、津逮本、学津本改。
　　卷之七（初校）
　　人之饥篇
　　人之饥也，上食税之多，是以饥。百姓难治，以上有为，是以不治。民之轻死，求生之厚，是以轻死。无以生为，是贤于贵生。
　　【指归】：道德之生人也，有分；天地之足人也，有分；侯王之守国也，有分；臣下之奉职也，有分；万物之守身也，有分。禀受性命，陶冶群形。开导心意，己得以生。藏府相承，血气流行。表里相应，上下相任。屈伸便利，视听聪明。道德之所以分人也。含吐覆载，云行雨施，雷风动作，日月更代。春生夏长，秋收冬藏，阴阳和洽，万物丰盛。民人动作，皆足以生。天地之所以分人也。因道修德，顺天之则。竭精尽神，趣时不息。抱信效素，归于无极。纤微损俭，为天下式。各守其名，皆修其德。桨生安俗，四海宾服。侯王之所以守任也。大通和正，直方不曲。忠信顺从，奉其分职。善善恶恶，不变名实。不小其位，不贱其服。臣下之所以守员⑵也。小心敦朴，节俭强力。顺天之时，尽地之力。适形而衣，和腹而食。日出而作，日入而止。不薄所处，不厌所食。万民之所以守其身也。动静失和，失道之分；耕织不时，失天之分；去彼任己，失君之分；创作知⑶伪，失臣之分；衣食不适，失民之分。失道之分，性不可然；失天之分，家不可安；失主之分，国不可存；失臣之分，命不可全；失民之分，身不可生。
　　守分如常，与天地通。损己余分，与道俱行。祭祀不绝，后世繁昌。过分取大，身受不祥。重累相继，后世有殃。此古人之所以弃损形骸、饥寒困穷者，以其动静不和，耕织不时，适情顺性，嗜欲不厌，食穷五味，衣重文彩，丽靡奢淫，不知畏天，功劳德厚，不克其分，衣食之费，倍取兼人也。是以，身获其患，事及子孙。故布衣弊而不周，疏食乏而不厌。百姓之所以偷利化恶，公废私行，营家者富，图国者贫，直者先死，廉者困穷，风流俗败，是伪非真，亳乱丰扰，君子深藏，众寡相暴，强弱相凌，贫者臣役，富家如王，以其淫主乱君不睹自然，反情纵欲，违道去天，饰知创作以顺其心也。以是淳消朴灭，巧故孳生。奇物日进，不可胜形。佞谄亲幸，邪伪者封。臣术大胜，君道浸壅。弊欺之路饰，灭危之患生。忠正之士疏而日远，诈世之人群而并翔。煞人不死，奸禁不论，权立势行，威动三军。目之所视，意之所指，应声而至。在所欲存，俱过于世，或如彼，或如此，恍惚悒悒。存不如亡，生不如死。志勇胆横，瞋目相视。君臣相谋，父子相揆。汤镬不能畏，铁钺不能止。民之所以细其命而大财宝，乘危狭，触重禁，赴白刃，({上曰下月})[冒]⑷流矢，不顾其身，得利为右者，以其欲名之荣而求生之厚也。是以，失财亡爵，或伤肠(析)[折]⑸肝，狂易绞颈，损精弃神，心常乐死，擢刃自刑，或赴深水。是以，自然之道，常与物反。无身者生，有身者死；趋利者逄患，求福者得祸；不召自来，不迎而遇。我虽欲勿，然世不得解。故生生趋利，为死之元也；无身去利，利为生之根也。雌下无名，可以无患；卑贱污辱，可以无咎；蔬食藜{上羔下火}，可以长厌；布衣鹿裘，可以长好；无以民为，可以康宁；无以生为，可以长久。是故，能除分损己，至于无取，卧则如尸，立则如表，不异变化，不殊生死，不贵侯王，不贱奴虏，唯在所遇，听造化者，煞之不忧，生之不喜，然后与道为人，与天地友，长生久视，终而复始，富贵无期，为天下市。
　　注释
　　⑴津逮本、学津本缺此卷。
　　⑵怡兰本作“贞”。
　　⑶怡兰本作“私”。
　　⑷据怡兰本改。
　　⑸据怡兰本改。
　　生也柔弱篇
　　人之生也柔弱，其死也坚强；草木之生柔脆，其死枯槁。故坚强者死之徒，柔弱者生之徒。故兵强不胜，木强则共，强大处下，小弱处上。
　　【指归】：有物俱生，无有形声，既无色味，又不臭香。出入无户，往来无门，上无所蒂，下无所根。清静不改，以存其常，和淖纤微，变化无方。与物糅和，而生乎三，为天地始，阴阳祖宗。在物物存，去物物亡，无以名之，号曰神明。生于太虚，长于无物，禀而不衰，授而不屈，动极无穷，静极恍惚，大无不包，不无不入，周流无物之外，经历有有之内。天犇地驰而不能及，阴骋阳骛而不能逮，响穷竭而不能应，影糜散而不能类。取而不能以，息予而不能以费，去取有分，无所憎爱，留柔憎爱，留柔居弱，归于空虚，进退屈伸，常与德俱。为道先倡，物以疏瞿，受多者圣智，得少者痴愚。故神明圣智者，常生之主也；柔弱虚静者，神明之府也。
　　夫神明之在人也，得其所则不可去，失其所则不可存，威力所不能制，而智惠所不能然。苟能摄之，富贵无患，常在上位，久而益安。是以，人始生也，骨弱筋柔，血气流行，心意专一，神气和平。面有荣华，身体润光，动作和悦，百节坚精。时日生息，旬月聪明。何则？神居之也。及其老也，骨枯筋急，发白肌羸，食饮无味，听视不聪。气力日消，动作日衰，思虑迷惑，取舍相违。及其死也，形槁容枯，舌缩体伸。何则？神去之也。草木之始生也，枝条润泽，华叶青青，丰茂畅美，柔弱以和。何则？阳气存也。其衰也。华叶黄悴，物色焦殃。及其死也，根茎枯槁，枝条坚刚。何则？阳气去之也。
　　故，神明所居，危者可安，死者可活也；神明所去，宁者可危，而壮者可煞也。阳气之所居，木可卷而草可结也；阳气之所去，气可凝而冰可折也。故神明、阳气，生物之根也；而柔弱，物之药也。柔弱和顺，长生之具而神明、阳气之所托也。万物随阳以和弱也。故坚强实满，死之形象也；柔弱滑润，生之区宅也。凡人之性，憎西邻之父者，以其强大也；爱东邻之儿者，以其小弱也；燔烧枯槁者，以其刚强也；簪珥荣华者，以其和淖也。
　　是故，上无天子，诸侯相侵，敌国争权，举兵相临，柔弱者胜，坚强者穷。夫何故哉？强大之兵，非以顺天地，本和弱，主慈爱，诛骄暴，救不足，破贪叨也。将恃国之势，民人之众，好起功名，效其熊故，利人壤土，欲人财货，乐杀安伤，夷人宗庙，丧人社稷，以显其威重。屈约而畏下，乘人之利，而申其志。亲之者死，事之者祸。咎责绝逆人心，煞戮不合天意。生而天下病，死而天下利。众弱为一，同忧共谋，虽有强名，实不得胜。夫何故哉？毒流死结，天道不佑也。
　　何以明之？昔强秦大楚，灭诸侯，并郡邑，富有国家，贵为天子，权倾天下，威振四海，尊宠穷极，可谓强矣！垂拱而诸侯忧，蹻足而天下恐，发号而天心悲，举事而神明扰。亡国破家，身分为数。夫何故哉？去和弱而为刚强也。及至神汉将兴，遁逃龙隐，万民求之，遂不得免。父天母地，爱民如子，赏功养善，师于天土。当敌应变，计如江海，战胜攻取，降秦灭楚。天下欣欣，立为天子。夫何故哉？顺天之心而为慈小也。
　　非独人事，万物然矣。夫巨木，高百寻，大连抱，头剖中门，尾判中户，不蒙华实，常在于下，千枝万木，舒条布叶，青青葱葱，共生其上者，以其形大而势强也。
　　是故，神明之道，天地之理，小不载大，轻不载重。故强人不得为王，强木不得处上。何则？强人为王，万国愁忧；强木处上，则根本枯槁。众人为大故居下，圣人为小故居上。强大居下，小弱居上者，物自然也。
　　天之道篇
　　天之道，其犹张弓：高者案之，下者举之，有余者损之，不足者补之。天之道损有余，补不足。人之道则不然，损不足奉有余。孰能有余而奉天下？唯有道者。是以圣人为而不恃，成功不居，不欲见贤。
　　【指归】：天地未始，阴阳未萌，寒暑未兆，明晦未形，有物三立，一浊一清，清上浊下，和在中央。三者俱起，天地以成，阴阳以交，而万物以生。失之者败，得之者荣。夫和之于物也，刚而不折，柔而不卷，在天为绳，在地为准，在阳为规，在阴为矩。不行不止，不与不取，物以柔弱，气以坚强，动无不制，静无不与。故，和者，道德之用，神明之辅，天地之制，群生所处，万方之要，自然之府，百祥之门，万福之户也。故智者见之谓之智，仁者见之谓之仁，天下以之，日夜不释，莫之能睹。夫何故哉？以其生物微而成事妙也。
　　是以，天地之道，不利不害，无为是守，大通和正，顺物深厚，不虚一物，不主一所，各正性命，物自然矣。故盛者自毁，张者自弛，隐者自彰，微者自显；不足者益，有余者损；存者自亡，生者自死；是非自反，吉凶自取。损不可逃，益不可距，祸无常留，福无常处，各受一分，不得兼有。故鳞者无毛，毛者无羽；触者无牙，角者无齿；见于昼者灭于夜，得于前者失于后。再便重利，未之尝有。
　　不大不小，固一不变，已中其网，不可得解。是以，日中而昃，月满而缺，四时变化，一消一息。高山之下，必有深谷；大泉之流，必有激波。烁金汤石，存于凝冰；裂地之端，阴阳所成。
　　百工所为，靡不由然。夫弓人之为弓也，既杀既生，既翕既张，制以规矩，督以准绳。弦高急者，宽而缓之；弦弛下者，摄而上之；其有余者，削而损之；其不足者，补而益之；弦质相任，上下相权，平正为主，调和为常。故弓可抨而矢⑴可行也。
　　夫按高举下，损大益小，天地之道也。反天以顺民，逆民以顺道，贤者为佐，圣人为主，务爱有余，以为左右，智者居上，痴者居下，能大爵高，伎小官卑，功鲜赏微，劳大禄重，侯王之道。欺敦悫，侮忠信，侵晦，以强居弱，以众居寡，以达居穷，以高居下。故高而不可剂，盈而不可毁，大而不可破，满而不可损，刚而不可折，柔而不可卷，孤而不可制，弱而不可取，愚而不可贱，无而不可有。天地佑之若子，人民助之若母，与和常翔，与道终始，天人交顺，神明是守。至人之道也。
　　是以，圣人之动，无名为务，和弱为主。隐而不穷，荣而不显。辞贵让富，余力不取。盈国不入，盈人不友。恒若有失，惕若遭咎。履道合和，常与物友。通天之经，达地之理，成功不居，德流不有。逃名遁势，玄冥是处，灭端匿迹，无形是守。寂寞虚空，莫能夺与，魁然独立，与天同道。夫何故哉？惮道之殃，不敢见贤也。
　　注释
　　⑴怡兰本作“失”。
　　柔弱于水篇
　　天下莫柔弱于水，而攻坚强者，莫之能先。其无以易之矣。夫水之胜强，柔之胜刚，天下莫不知，莫之能行。圣人言云：受国之垢，是谓社稷之主；受国不祥，是为天下王。正言若反。和大怨必有余怨，安可以为善？是以圣人执左契而不责于人。有德司契，无德司彻。天道无亲，常与善人。
　　【指归】：道德所包，天地所载，阴阳所化，日月所照，物类并兴，纷缪杂乱，盛衰存亡，与时变化，积坚者败，体柔者胜，万物之理，自然之称也。是故，水之所以能触石贯金，崩山溃堤，周流消息，沦于无赀，广大无穷，修远无涯，明不可蔽，强不可加，浊而能清，少能复多，危能复宁，疾能复迟，与时变化，死而复生，浸濡万物，养育群形，布施而不费，赡物而不衰，注四海而不有功，配天地而无以为，优游毫厘之内，翱翔九野之外，泽及苍天之上，盘积黄壤之下，强扶天地，弱沉毛羽，微积集少，以成江海，上下无常，终而复始，进退屈伸，近于道者也，以其形体柔弱，动静待时，不设首响，和淖润滑也。故百工之治，殊事异方。沤烂金石，破坚折刚。平微正妙，解缓群形。和调五味，荡涤臭腥。攻坚陷大，非水不行。
　　夫何故哉？众物熊能，莫之与双也。故水之灭火，砥之利金。角齿伤折，舌耳无患。卑损制骄暴，雌辱胜大怨。天下莫不知，世俗莫不闻。皆用私心不已，莫有能行。故言为祸匠，默为害工。进为妖式，退为孽容。劳而无德，苦而无功。长去昭昭，久陷冥冥。大变为小，存化为亡。是故，明王圣主将传国家，必有誓言：受国之垢，为社稷之主；受国不祥，为天下王。
　　何谓受国之垢？曰：食民所吐，服民所丑，居民所使，乐民所苦，务在顺民，不遑适己。故民托之如父，爱之如母，愿为臣妾，与之俱死。是以，处寒礊之地，沙石之壤，僻迥之国阨狭之野，困辱为荣，存其宗祖，变祸为福，长为民主。
　　何谓受国不祥？曰：忍民所丑，受民所恶；当民大祸，不以为德；计在丧国，不失天心；虑在杀身，不失民福。天地与之俯仰，人物与之反侧，随之东西，附之南北，所加者亡，所图者服，天下荡荡，并为一域，向风仰化，靡不蒙泽，故能矫邪振乱，无所不克，变化淫败，以为敦朴，功德至大，名势穷极。夫何故哉？柔心弱志，轻己重民，安于丑辱也。
　　是故，正言若反，莫之能覆；近而若远，莫之能测；求之大远，莫之能得。何则？奢侈在己，素俭于人，邪枉在躬，求正于民；患祸生我，请福于天。天地示之不能见，神明告之不能闻。释是废然，好用私心。身动于此，事应于天，去己怨彼，天下大昏。罔以明法，诛以信刑，名实有孚，赏罚得中。公平无私，踰失天意，正直不邪，益失民心。刑戮并用，而奸益起，赏深赐重，而乱益生。当此之时，善人中罔，贤者陷刑，虽得名实，何可善焉？
　　是以圣人，执道之符，操德之信，合之于我，不以责人。故有德之主，将欲有为，必稽之天，将欲有行，必验符信。求过于我，不尤于民。归祸于己，不怨于人。故是非自定，白黑自分。未动而天下应，未令而万物然。
　　无德之人，务适情意，不顾万民。政失乱生，不求于身。专司民失，督以严刑。人有过咎，家有罪名。百姓怨恨，天心不平。其国乱扰，后世有殃。
　　是故，天地之道，与人俱行。无适无莫，无疏无亲。感动相应，若响与声。静作相随，若影与形。不邪不佞，正直若常。造恶与之否，行善与之通。柔弱与之相得，无为与之合同。
　　小国寡民篇
　　小国寡民，使有什伯之器而不用，使民重死而不远徙。虽有舟舆，无所乘之；虽有甲兵，无所陈之。使民结绳而用之，甘其食，美其服，乐其俗，安其居。邻国相望，鸡犬之声相闻，民至老死，不相往来。
　　【指归】：国有大小，地有险易，民有众寡，货有多少，形有高卑，涂有远近，势有强弱，权有轻重。大胜小，易胜险，富胜贫，众胜寡，高胜卑，近胜远，强胜羽，轻胜重，物之理也。强弱在将，安危在相，得失在主，存亡在道。天无常与，民无常处，有德者归之，无德者见背，自然之道也。故地广民众，将勇主严，不足以为强；甲坚士练，城高池深，不足以为安；辩利听察，甘言浮说，假借阿顺，不足以为亲；割地献宝，结纵连横，党众兴盛，不足以为全。唯有道者无所不制。德厚泽深，无所不胜。小变为大，弱转为强，轻化为重，寡易为众。故君子所处，虽小必存；小人所居，虽大必亡。是以，小国之君，地狭民少，德薄权轻，诸侯不市，刑制不禁，无有丘阜之阻，江河之险，邻国之亲，孤特独处，存乎大国之间，地寒礊而不足割，宝币轻而不足献，将相不附，百姓轻往，邻人重求，故，无盘石之固，山陵之安，常处乎累卵之危。然则伐之不足以为暴，德之不足以为多，故，小国者危亡之枢而安宁之机也。
　　是以，圣人之治小国也，转祸为福，因危为宁。富以舟舆，实以甲兵。器械便利，衣食有余。牛马蕃息，畜积充满。什伯邻国，以固民心。能而不为，知而不作。滋味不活，庖厨不饰。绝身灭色，身为之式。饮而后食，劳而后息。暑服一单，寒衣一复。期于和适，不厚其服。务以便生，不为囗腹。赋鲜傜寡，民有余力。并兼之原绝，而增加之流息。风俗敦厚，遵俭忠悫。有而若亡，能而若劣。夫何故哉？建之以道，抱之以德。劳佚危宁，与民(苦)[若][一]一。平心适和，听以督实。敬顺逊辞，以褒其神。聪明盛德，以{外匚内干}⑵流失。邻国不动，百姓和集。乐生安寿，恶为盗贼。
　　当此之时，无钟鼓而万物足。百姓(知)[和]⑶洽，臣主相得。安土乐生，故死于岩穴。迁徙去乡，利虽百倍，不离其国。家有舟舆，无所运乘。户有甲兵，无所施力。何则？将相明知，人君有道，民务耕织，多积为好。鄙朴在上，柔弱为右，贵忠敬信，下力贱巧。法明俗定，上下相保，未令而民从，不战而敌恐，求利者不识难胜，趋名者不图无罪。块然独安，百姓不扰。损知弃为，复归太古。结绳而识期，素情而语事。约物修文，亡言寡志。皆合自然，各得其所。蔬食藜{上羔下火}，无味为甘。布衣鹿裘，无文为好。危狭险阻，栗栗为宁。寒礊僻迥，厉以为厚，安乐谣俗，便习水土。道隆德盛，和睦鳏寡。接地邻境，各自保守。精神不耗，魂魄不毁。性命全完，意欲穷尽。鸡狗之音相闻，民人薪菜登山相视，涧溪共浴，相去甚近，君臣不相结，男女不相聚。自生至老，老而至死，非传主命，莫有来往。
　　注释
　　⑴据怡兰本改。
　　⑵怡兰本作“匡”。
　　⑶怡兰本作“和”。
　　信言不美篇
　　信言不美，美言不信；知者不博，博者不知；善者不辩，辩者不善。是故，圣人不积。既以为人己愈有，既以与人己愈多。天之道，利而不害；圣人之道，为而不争。
　　【指归】：虚实相归，有无相生。寒暑相反，明晦相随。阴消而阳息，阳息而阴消。本盛则末毁，末毁则本衰。天地之道，变化之机也。凡此数者，聪明之门，情伪之根，嫌疑之尺寸，眩耀之权衡也。因其本，修其无，开以天心，督以自然，要而推之，约而归之，察近知远，观覆睹反，闻名识实，见始知卒，听声是形，以喻得失，则是千岁之情同符而万世之为共术，天地之心可见而么神之意可毕。况乎人事哉？
　　人怀自然之道，达人情之理，秉造化之元，明异同之纪，故若言中适，淡淡和德，谓之信者：下之所仰于上，彼之所取于此，强大之元，威令之始，民人所助，成功之道，权势所因，名号所起也。故一人唱而千人和，一人动而万人随，破强敌，陷大众，赴水火，之危亡，死不旋踵而民不恨者，信也。
　　甘言流说，众诺美大，谓之不信。何谓不信？言而不然，谓之不信。人而不信，德泽不立，威势不行，权重不显，名号不明，赏之不使，罚之不禁。故上下不附，举事无功，虽贵而无位，高而无民，孤特独处，社稷不宁，天下望幸，尽遇罪刑者，美言也。
　　反本归根，离末去文，元元始始，寡以然众，一以应万，要以制详，约守真一，谓之少闻。少闻故能知。何谓知？达人之情以及神明之谓知。知者，保身之数，全国之具也；上之所依，下之所附，导天之经，达道之路也。故总安危之大范，秉治乱之至要，使海内之士，尽忠竭能，分职奉公，以宁其上，权势流行，威德隆盛者，知也。
　　心识万端，目窥人事，无所穷极，众臣分散，谓之博闻。博闻故不知。何谓不知？嫌于天道，疑于人事，之谓不知。不知之徒，安乐万事。内多思虑，外多喜欲。既有所憎，又多所恶。易诱以生，可胁以死。故见奇而动，临危而畏，眩耀物类，诡诳时变，违通背达，归于穷困，动与患邻，静与祸比，宗庙危殆，万民散离者，博闻也。
　　四通博达，容疏言讷，谓之不辩。挽挽而成，默默而信，故能成(喜)[善]⑴。何谓成善？动合天心，静得地意，言无不通，默无不利，谓之善。夫善者，君子所本，百行所长。吉祥所合，万福所往。流而不竭，用而不绝。万王不变，异俗不易。天地所与，神明所益。故上以顺天，下以顺人，为治元始，事之恒常。成理万物，覆载群生，天下怀慕，继之无穷者，善也。
　　不识元首，不睹根本，诬天诬地，诬人诬鬼，属辞变意，故谓之辩。抱嫌履疑，顺心妄动，尚言美辞，故生不善。何谓不善？动与天逆，静与地反，言伤人物，默而害鬼，之谓不善。不善之人，分道别德，散朴浇醇，变化文辞，依义托仁，设物符验，连以地天，因生熊罴，世俗所尊，反指覆意，逃实遁名，耀人寂泊，惑人无端，废直立伪，务以谄君，饰辞以愉其上，朋党以趋主心，开知故之□，闭忠正之门，操阿顺之术，以倾国家之权，生息暴乱，生育大奸，天下上舌，世浊主昏，壅蔽闭塞，以之危亡者，辩也。
　　是故圣人，慎戒其始，绝其未萌，去辩去知，去文去言。虚静柔弱，玄默素真，隐知藏善，导以自然。是非白黑，昭如日月，同异真伪，如地如天。空虚无积，与物俱变，无为为之，与物俱然。畜之不盈，散之未既，包里万方，博者探思不见其绪，辩者远虑不闻其端。施而不屈，变化不穷，终而覆始，大明若昏。既以为人，己愈佚；尽以治人，己益明；既以生人，己愈寿；尽以教人，己以益。既阳且阴，阴而又阳，利而不害，与天地同。生而不杀，与神明通，建德流泽，常处显荣。辞巧让福；归于无名，为而不恃，与道俱行。
　　注释
　　⑴据怡兰本改
