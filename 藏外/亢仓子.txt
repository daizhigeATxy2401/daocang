　　钦定四库全书　　　　　子部十四
　　提要
　　亢仓子　　　　　　　道家
　　【臣】等谨案亢仓子一卷旧本题庚桑楚撰唐栁宗元尝疑之宋晁公武读书志高似孙子略皆称唐开元天宝间尊庚桑子为洞灵真经求其书不获襄阳处士王士源采诸子文义者撰而献之周氏涉笔摘其危代以文章取士语又摘其一乡一县一州被青紫章服语谓指唐制宋濂诸子辨亦摘其以人易民以代易世为太宗讳断作之者为唐士今考孟浩然集首有宣城王士源序自称修亢仓子九篇又有天宝九载韦滔序亦称宣城王士源藻思清远深鉴文理常游山水不在人间着亢仓子数篇传之后代云云则此书乃士源补撰原非伪托当时已明言之后人疑者纷纷盖未之考也惟是庚桑楚居于畏垒仅见庄子而史记庄周列传则云周为书如畏垒亢仓子皆空言无事实则其人亦鸿蒙云将之流有无盖未可定其书汉志隋志皆不着录至于唐代何以无所依据凭虚漫求毋亦士源先有此本而出入禁中之方士如叶法善罗公远者转相煽惑预为之地因而诏求欤观士源自序称天宝四载征谒京邑适在书成之后是亦明证矣然士源本亦文士故其书虽杂剽老子庄子列子文子商君书吕氏春秋刘向说苑新序之词而联络贯通亦殊亹亹有理致非他伪书之比其多作古文奇字与卫元嵩元包相晁公武谓内不足者必假外饰颇中其病词人好异之习存而不论可矣崇文总目作九篇马端临经籍考作二卷宋濂诸子辨则作五卷此本仅有一卷而篇数与崇文总目合盖犹旧本云
　　亢仓子注　　　　　　道家
　　【臣】等谨案亢仓子注九篇旧本题何粲撰不着时代栁宗元读亢仓子称刘向班固录书无亢仓子而今之为术者乃始为之传注以教于世则注自宗元时已有然宗元不着注者姓名晁公读书志乃作亢仓子二卷何璨注公武当南北宋之间则何璨当在北宋以前惟璨字从玉与今本小异或传写异文欤注文简质不宋以后语疑即宗元所见也注中又杂以音释为明黄谏所补卷末有谏跋谏善作古字所着有从古正文颇迂怪不可行用亢仓子多用奇字与谏所学合故谏喜而为之音释然与注糅杂不复识别是则明人窜乱古书之恶习也亢仓子为王士源所补高似孙子略误以士源为王褒纰缪特甚谏跋亦以为王褒所作不能考正盖谏平生之精力主于以改以骇俗取名其他皆未能深究固其所矣乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀









　　钦定四库全书
　　亢仓子
　　全道篇第一
　　亢仓子居羽山之颜三年俗无疵疠而仍谷熟其俗窃相谓曰亢仓子之始来吾鲜然异之今吾日计之不足岁计之有余其或圣者耶盍相与尸而祝之社而稷之乎亢仓子闻之色有不释其徒黡啜从而启之亢仓子曰吾闻至人尸居环堵之室而百姓猖狂不知其所如往今以羽俗父子窃窃焉将爼豆予我其的之人邪吾是以不释于老聃之言黡啜曰不然夫寻常之污巨鱼无所还其体而鲵防为之制步仞之丘巨兽无所隐其躯而防狐为之祥且也尊贤事能向善就利自尧舜以固然而况羽俗乎先生其听矣亢仓子曰嘻来夫二子者知乎函车之兽介而离山罔罟制之吞舟之鱼荡而失水蝼蚁苦之故鸟兽居欲其高鱼鳖居欲其深夫全其形生之人藏其身也亦不厌深而已吾语若大乱之本乎尧舜之间其终存乎千代之后必有人与相食者矣言未终南子荣之樗色蹴然膝席曰樗年运而长矣将奚以托业以事斯言亢仓子曰全汝形抱汝生无使汝思虑营营若此绪年或可以及此言虽然吾才小不足以化子子胡不南谒吾师聃亢仓子既谢荣之樗不释羽俗而龙已乎天下水之性清土者滑之故不得清人之性寿物者滑之故不得寿物也者所以养性也今世之惑者多以性养物则不知轻重也是故圣人之于声色滋味也利于性则取之害于性则捐之此全性之道也万人操弓共射一招招无不中万物章章以害一生生无不伤故圣人之制万物也全其天也天全则神全矣神全之人不虑而通不谋而当精照无外志凝宇宙德若天地然上为天子而不骄下为匹夫而不惛此之谓全道之人心平正不为外物所诱曰清清而能久则明明而能久则虚虚则道全而居之秦佚死亢仓子哭之其役曰天下皆死先生何哭为也亢仓子曰天下皆哭安得不哭其役曰哭者必哀而先生未始哀何也亢仓子曰举天之下吾无与乐安所取哀蜕地之谓水蜕水之谓气蜕气之谓虚蜕虚之谓道虚者道之体靖者道之地理者道之纲识者道之目道所以保神德所以宏量礼所以齐仪物所以养体好质白之物者以黑为污好质黑之物者以白为污吾又安知天下之正洁污哉由是不主物之洁污者矣夫瞀视者以黈为赤以苍为吾乃今所谓皂白安知识者不以为赪黄吾又安知天下之正色哉由是不遁物之色矣夫好货甚者不见他物之可好好马甚者不见他物之可好好书甚者不见他物之可好吾又安知天下之果可好者果可恶者哉由是不见物之可以保恋矣无能滑吾真矣陈怀君栁使其大夫祷行聘于鲁叔孙卿私曰吾国有圣人若知之乎陈大夫曰奚以果明其圣叔孙卿曰能废心而用形陈大夫曰弊邑则小亦有圣人异于所闻曰圣人谓谁陈大夫曰有亢仓子者偏得老聃之道其能用耳视目听定公闻而异焉使叔孙氏报聘且致亢仓子待以上卿之礼亢仓子至宾于亚寝鲁公卑辞以问之亢仓子曰吾能视听不用耳目非能易耳目之所用告者过也公曰孰如是寡人增异矣其道若何寡人果愿闻之亢仓子曰我体合于心心合于气气合于神神合于无其有介然之有唯然之音虽远际八荒之表迩在眉睫之内来于我者吾必尽知之乃不知为是我七窍手足之所觉六腑五脏心虑之所知其自知而已矣
　　用道篇第二
　　天不可信地不可信人不可信心不可信惟道可信贤主秀士岂知哉昔者桀信天与其四海巳不勤于道天夺其国以授殷纣亦信天与其四海已不龚于道天夺其国以授周今夫惰农信地实生百谷不力于其道地窃其果稼而荒翳之齐后信人之性酬让不明于其道举全境以付人人实鸱义而有其国凡人不修其道随其心而师之营欲茂滋灾疾朋衅戕身损寿心斯害之矣故曰惟道可信天地非道不能悠久苍生非贤不能靖顺庶政非才不能和理夫用道之人不露其用福滋万物功归无有神融业茂灵庆悠长知而辨之谓之识知而不辨谓之道识以理人道以安人夫鸡辰而作负日任劳流汗洒地夜分仅息农夫之道也俯拾仰取锐意锥撮力思搏精希求利润贾竖之道也咽气谷神宰思损虑超遥轻举日精鍊仙高士之道也剸情端想毕志所事伦揆忘寝谋效位司人臣之道也清心省念察验近习务求贤良以安万姓人主之道也若由是之各顺序其志度不替塞其业履是谓天下有道导筋骨则形全剪情欲则神全靖言语则福全克保三全是谓清贤道德顺则鬼神助信义敦则君子合礼义备则小人怀有识者自是无识者亦自是有道者静默暗钝者亦静默物固有似是而非似非而是先号后笑始吉终凶身可亲而才不可亲才可敬而身不堪敬敬甚则不亲亲甚则不敬亲之而疏疏之而亲恩甚则怨生爱多则憎至有以速为贵有以缓为贵有以直为贵有以曲为贵百事之宜其由甚微不可不知是故智者难之静则神通穷则意通贵则语通富则身通理势然也同道者相爱同艺者相嫉同与者相爱同取者相嫉同病者相爱同壮者相嫉人情自然也多才而好谦贫贱而不谄处劳而不为辱富贵而恭勤可谓有德者也
　　政道篇第三
　　人无法以知天以四时寒暑日月星辰之所行知天若四时寒暑日月星辰之所行当则诸生血气之皆得其处而安其产矣人臣亦无法以知主以主之赏罚爵禄之所加知主若主之赏罚爵禄之所加宜则亲疏远近贤不肖皆尽其才力而以为用矣信全则天下安信失则天下危夫百姓勤劳财物殚尽则争害之心生而不相信矣人不相信由政之不平也政之不平吏之罪也吏之有罪刑赏不齐也刑赏不齐主不勤明也夫主勤明则刑赏一刑赏一则吏奉法吏奉法则政下宣政下宣则人人得其所而交相信矣是知天下不相信者由主不勤明也亢仓子居息壤五年灵王使祭公致篚帛与纫璐曰余末小子否德忝位水旱不时借为人君何以禳之亢仓子曰水阴沴也阴于国政刑人事私旱阳过也阳于国政德人事盈楚以为几遭水旱天子宜正刑修德百官宜去私戒盈则以而消百福日至矣郑有胡之封珪戎弓异时失同于荆荆曰必得封珪戎弓不然临兵于汝郑君病之驾见亢仓子曰封珪戎弓先君得之于胡绵代功宝传章翼嗣今荆恃大而曰必得不然临兵国危矣寡人欲以他封珪戎弓往若之何亢仓子曰君其少安今是楚亦有宝于此饰楚之宝以贳罪于君楚所不能君必致夫真今荆以浅鲜之过而负其威刑申逞不直以耗敚与国荆失诸侯于是乎在诸侯闻之将警劝备伦比勤明会同上义固存郑其为首君姑待之岂必非福于是以胡珪戎弓往未至郢荆人闻之曰彼用圣人之训辞吾焉取此以暴不直于天下而令诸侯实生心焉遽反其赂而益善焉人之情欲生而恶死欲安而恶危欲荣而恶辱天下之人得其欲则乐乐则安不得其欲则苦苦则危若人主放其欲则百吏庶长具展其欲百吏庶长具展其欲则天下之人贫者竭其力富者竭其财四人失其序皆不得其欲矣天下之人不得其欲则相与提携保抱逋逃隐蔽漂流捃采以祈性命吏又从而捕之是故不胜其危苦因有群聚背叛之心生则国非其国也勿贪户口百姓汝走多壮城池百姓汝疲赋敛不中穷者日穷刑罚且贰匮者日匮科禁不行国则以倾官吏非才则宽猛失所宜与百姓争利则狡诈之心生所以百姓奸而难知天下难知则上人疑上人疑则下益惑下既惑则官长劳官长劳则赏不足劝刑不能禁易动而难靖此由官不得人故也政术至要力于审士士有才行比于一乡委之乡才行比于一县委之县才行比于一州委之州才行比于一国委之国政而后乃能无伏士矣人有恶戾于乡者则诲之不改是为恶戾于县则挞之不改是为恶戾于国则诛之而后乃能无逆节矣诚如是举天下之人一一畏怀无有干背谄慢之萌矣此之谓靖人凡为天下之务莫大求士士之待求莫善通政通政之善莫若靖人靖人之才盖以文章考之百无四五以言论考之十或一二以神器靖作态度考之十全八九是皆贤王庆代明识裁择所能尔也夫下王危世以文章取士则翦巧绮防益至而正雅素实益藏矣以言论取士则浮掞游饰益来而蹇谔诤直益晦矣以神气靖作态度取士则外正内邪益尊而清修明实益隐矣若然者贤愈到政愈僻令愈勤人愈乱矣夫天下至大器也帝王至重位也得士则靖失士则乱故人主劳于求贤逸于任使呜呼守国聚人者其胡可以不事试于士乎人情失宜主所深恤失宜之大莫痛刑狱夫明达之才将欲听讼或诱之以诈或胁之以威或开之以情或苦之以戮虽作设权异而必也公平故使天下之人生无所于德死无所于怨夫秉国建吏持刑若此可谓至官至官之世群情和正诸产咸宜爱敬交深上下条固不可揺荡有一家苟违顺凌逆安得动哉平王返正既宅天邑务求贤良等闻一善豫连日左右侍仆累言大臣有贤异者如是逾岁王曰余一人于德不明务求贤异益恐山泽遗逸不举岂乐闻善以自闭塞哉乃者仄媚仆臣累誉权任颇阶左右意余孱昩无能断明徒唯共和依违浸长自贤败德莫此为多不时匡遏就兹固党于是弃左右近习三人于市贬庶司尹长五人曰无令人臣附下罔上持禄阿意天下闻之称为齐明海南之西归者七国至理之世舆服纯素宪令宽简禁网疏阔夫舆服纯素则人不胜羡宪令宽简则俗无忌讳禁网疏阔则易避难犯若人不胜羡则嗜欲希微而服役乐业矣俗无忌讳则抑闭开舒而欢欣交通矣易避难犯则好恶分明而贵德知耻矣夫服役乐业之谓顺欢欣交通之谓和贵德知耻之谓正浮堕之人不胜于顺逆节之人不胜于和奸邪之人不胜于正顺和正三者理国之宗也衰末之世舆服文巧宪令禳祈禁网颇僻夫舆服文巧则流相炎慕宪令禳祈则俗多忌讳禁网颇僻则莫知所逭若流相炎慕则人不忠洁而耻朴贵华矣俗多忌讳则情志不通而上下胶戾矣莫知所逭则防繁兴而众不惧死矣夫耻朴贵华之谓浮上下胶戾之谓塞众不惧死之谓冒真正之士不官于浮公直之士不官于塞器能之士不官于冒浮塞冒三者乱国之梯也荆君熊圉问水旱理乱亢仓子曰水旱由天理乱由人若人事和理虽有水旱无能为害尧汤是也故周之秩官云人强胜天若人事坏乱纵无水旱日益崩离且桀纣之灭岂惟水旱荆君北面遵循稽首曰天不弃不谷及此言也乃以璧十朋为亢仓子寿拜为亚尹曰庶吾国有瘳乎亢仓子不得已中宿微服违之他至理之世山无伪隐市无邪利朝无佞禄国产问何由得人俗醇朴亢仓子曰政烦苛则人奸伪政省一则人醇朴夫人俗随国政之方圆犹蠖屈之于叶也食黄则身黄食苍则身苍曰何为则人富亢仓子曰赋敛以时官上清约则人富赋敛无节官上奢纵则人贫勾粤之簳镞以精金鸷隼为之羽以之棓棰则其与槁朴也无择及夫荡寇争冲觌武决胜加之骇弩之上则三百步之外不立敌矣蜚景之剑威夺白日气盛紫蜺以之刲获则其与劂刃也无择及夫凶邪流毒沸渭不靖加之运掌之上则千里之内不留行矣夫材有分而用有当所贵善因时而已耳昔者明王圣帝天下和平万物茂畅群性得极善因时而勿扰者也近古以来天下奸邪者众正直者寡轻薄趋利者多敦方退静者鲜奸者出言长于忠言遂使天下之人交相疑害悲夫作法贵于易避而难犯救弊贵于省事而一令除去豪横则官人安刑禁必行则官人不敢务私利而百姓富史刑曰灾肆赦赦不欲数赦数则恶者得计平人生心而贤良否塞矣人有大为贼害官吏捕获因广条引诬陷贞良阔远牵率冀推时序卒蒙赦宥遇贼害者讫无所快自毒而已由是平人递生计吏劳政酷莫能镇止此由数赦之过也夫人之所以恶为无道不义者为其有罚也所以勉为有道行义者为其有赏也今无道不义者赦之而有道行义者被妎而不赏欲人之就善也不亦难乎世有贤主秀士肯察此论人怨者非不接人也神怒者非不事神也巧佞甚人愈怨淫祀盛神愈怒
　　君道篇第四
　　始生之者天也养成之者人也能养天之所生而勿撄之谓之天子天子之动也以全天为故此官之所以自立也立官者以全生也今世之惑主多官而反以害生则失所以为立官之本矣草郁则为腐树郁则为蠧人郁则为病国郁则百慝并起危乱不禁所谓国郁者主德不下宣人欲不上达也是故圣王贵忠臣正士为其敢直言而决郁塞也克己复礼贤良自至君耕后苍生自化由是言之则贤良正可待不可求求得非贤也苍生正可化不可刑刑行非理也尧舜有为人主之勤无为人主之欲故天下各得济其欲有为人主之位无为人主之心故天下各得肆其心士有天下人爱之而主不爱者有主独爱之而天下人不爱者用天下人爱者则天下安用主独爱者则天下危人主安可以自放其爱憎哉由是重天下者当制其情所谓天下者谓其有万物也所谓有国者谓其有人众也夫国以人为本人安则国安故忧国之主务求理人之材玉之所以难辨者谓其有怪石也金之所以难辨者谓其有鍮石也今夫以隼翼而被之鴳视不明者正以为隼明者视之乃鴳也今夫小人多诵经籍方书或学奇技通说而被以青紫章服使愚者听而视之正为君子明者听而视之乃小人也故人主诚明以言取人理也以才取人理也以行取人理也人主不明以言取人乱也以才取人乱也以行取人乱也夫圣人之用人也贵耳不闻之功目不见之功口不可道之功而百姓畅然自理矣若人主贵耳闻之功则天下之人运货逐利而市誉矣贵目见之功则天下之人恢形异艺而争进矣贵可道之功则天下之人习舌调吻而饰辞矣使天下之人市誉争进饰辞见达则政败矣人主皆知镜之明已也而恶士之明已也镜之明已也功细士之明已也功大知其细失其大不知矣于乎人主清心省事人臣恭俭守职太平立致矣而世主或难之吾所不知也若人主方寸之地不明不断则天地之宜四海之内动植万咸失其道矣以耳目取人者官多而政乱以心虑取人者官少而政清是知循理之世务求不可见不可闻之材浇危之世务取可闻可见之材于乎人主岂知哉以耳目取人人皆敚以买誉以心虑取人人皆静正以勤德吏静正以勤德则不言而自化吏敚以买誉则刑之而不畏世主岂知哉
　　臣道篇第五
　　夫国之将兴也朝廷百吏或短或长或丑或美或怡或厉或是或非虽听其言观其貌有似不同然察其志征其心尽于为国所以刚讦不怨黜退不愕议得其中无违乎理故天不忒其时地不乏其利人不乱其事鬼神开赞蛮夷柔同保合太和万物化育国之将亡也朝廷百吏姿貌多美颜色谐和词气华柔动止详润虽观其貌听其言有若欢洽然察其志征其心尽在竞位所以闻奇则怪见异必愕狙嫉相遂丧其道故天告灾时地生反物人作凶德鬼神间祸戎狄交侵丧乱多万物不化夫不伤货财不妎人力不损官吏而功成政立下阜百姓上滋主德如此者忠贤之臣也若费财烦人危官苟效一时功利规赏于主不顾过后贻灾于国如此者奸臣也至理之世官得人不理之世人得官邾龙问事君亢仓子曰既防名而臣人者也心莫若公貌莫若和言莫若正公不欲露和不欲杂正不欲犯古之清勤为国修政今之清勤为身修名夫为国修政者区处条别动得其宜合于大体为身修名者区处条别致远不通拘于小节是知心以道为主抵事得其所心以事为主抵物失其所臣居上位不谏下位不公不合赡其禄君不严敬大臣不彰信小臣不合官其朝有才者不必忠忠者不必有才臣不患不忠适恐尽忠而主莫之信不患不信适恐信之而莫能事事上等之人得其性则天下理中等之人得其性则天下乱明主用上等之人当委以权宜便事肆其所为用中等之人则当程课其功示以赏罚
　　贤道篇第六
　　贤良所以屡求而不至难进而易退者非为爱身而不死王事适恐尽忠而主莫之信耳自知有才识之人外恭谨而内无忧其于众也和正而不狎亲之则弥庄疎之则退去而不怨穷厄则以命自宽荣达则以道自正人有视其仪贤也听其声贤也征神课职或负所望夫贤人其见用也入则讽誉出则龚默职司勤辨居室俭闲其未见用也藏身于众藏识于目藏言于口饱食安步独善其身贞而不怨智者不疑事识者不疑人有识之士行危而色不可疎言逊而理不可拔凡谓贤人不自称贤效在官政功在事事太平之时上士运其识中士竭其耐小人输其力齐有掊子者材可以振国行可以独立事父母孝谨乡党恭循念居贫无以为养施信义而游者久之矣所如寡合或为乘时夸毗者所蚩绐于是负杖步足间乎亢仓子曰吾闻至人忘情黎人不事情存情之曹务其教训而尊信义吾乃今不知为工受不信为信信而不见信为信为勤慕义为义义而不自义为义然则信义之士常独厄随退胡以取贵乎时而教理之所上也亢仓子俯而循衽仰而嘻超然而歌曰时之阳兮信义昌时之默兮信义伏阳与默昌与伏汨吾无谁私兮羌忽不知其读夫运正性以如适而物莫之应者真不行也真且不行谓之道丧道丧之时上士乃隐隐之为义有可为也莫可为者也有可用也莫可用者也祭公问贤材何从而不致亢仓子曰贤正可待不可求材慎在求不慎无若天子静大臣明刑不避贵泽不隔下则贤人自至而求用矣贤人用则四海之内明目而视清耳而听坦心而无郁矣天自成地自宁万物醇化鬼神不能灵故曰贤正可待不可求若天子勤明大臣和理之求士也则恢方大公直靖人之材至若天子苛察大臣躁急之求士也则曲心巧应毁方破道之材至若天子疑忌大臣巧随之求士也则奇姓异名仄媚怪术之材至若天子自贤大臣固位之求士也则事文逐誉贪浊浮丽之材至若天子依违大臣回佞之求士也则内忠外僻情毒言和之材至故曰材慎在求不慎无昔者黄帝得常仙封鸿鬼容丘商王得伊尹中兴得甫申齐桓得宁籍皆由数君体道迈仁布昭圣武思辑光明宽厚昌正而众贤自至而求用非为简核而得之也祭公曰夫子云贤人不求而自至亦有非贤不求而自至者乎亢仓子曰夫非贤不求而自至者固众矣夫天下有道则贤人不求而自至天下无道则非贤不求而自至人主有道者寡无道者众天下贤人少不肖者多是知非贤不求而自至者多矣祭公曰贤固济天下材亦能济天下俱济天下贤与材安取异邪亢仓子曰窘乎哉其问也夫功成事毕不殉封誉恭退朴俭之谓贤功成事毕荣在禄誉光扬满志之谓材贤可以镇国材亦可以理国所谓镇者和宁无为人不知其力所谓理者勤率其事人知所于德一贤统众材则有余众材度一贤犹不足如是贤材之殊域有居山林而喧者有在人俗而静者有喧而正者有静而邪者凡视察其貌鄙俗而能有贤者万不有一视察其貌端雅而实小人者十而九夫不练其言而知其文不责其仪而审其度不采其誉而知其善不流其毁而断其实可谓有识者也
　　训道篇第七
　　闵子骞问仲尼道之与孝相去奚若仲尼曰道者自然之妙用孝者人道之至德夫其包运天地发育万物曲成万布丕性寿其功至实而不为物府不为事官无为功尸扪求视听莫得而有字之曰道用之于人字之日孝孝者善事父母之名也夫善事父母敬顺为本意以承之顺承颜色无所不至发一言举一意不敢忘父母营一手措一足不敢忘父母事君不敢不忠朋友不敢不信临下不敢不敬向善不敢不勤虽居独室之中亦不敢懈其诚此之谓全孝故至诚之至通乎神明光于四海有感必应善事父母之所致也昔者虞舜其大孝矣庶母惑父屡憎害之舜心益恭惧而无怨谋使浚井下土实之于时天休震动神明骏赫导穴而出奉养滋谨由是德茂盛为天下君善事父母之所致也文王之为太子也其大孝矣朝夕必至乎寝门之外问寺人曰兹日安否如何曰安太子温然喜色小不安节太子色忧满容朝夕食上太子必视寒暖之节食下必知膳羞所进然后退寺人言疾太子肃冠而斋膳宰之馔必敬视之汤液之贡必亲尝之尝馔善则太子亦能食尝馔寡太子亦不能饱以至于复初然后亦复初君后有过怡声以讽君后所爱虽小物必严龚是故孝成于身道洽天下雅曰文王陟降在帝左右言文王静作进退天必赞之故纣不能害梦启之寿卜世三十卜年七百天所命也善事父母之所致也闵子骞曰善事父母之道既幸闻矣敢问教子之义仲尼曰凡三王教子必视礼乐乐所以修内礼所以修外礼乐交修则德容发辉于貌故能温恭而文明夫为人臣者杀其身有益于君则为之况利其身以善其君乎是故择建忠良贞正之士为之师傅欲其知父子君臣长幼之道夫知为人子然后可以为人父知为人臣然后可以为人君知事人然后能使人此三王教子之义也闵子骞退而事之于家三年人无间于父母昆弟之言交游称其信乡党称其仁宗族称其弟德行之声溢于天下此善事父母之所致也齐太子坐清台之上燕庄侯他高冠严色左带玉具剑右带环佩左光照右右光照左太子读书不视庄侯他问曰齐国有宝乎太子曰主信臣忠百姓戴上齐国之宝也庄侯他应声解剑而去于乎人有偏蔽终身莫自知己矣贤者见之宽恕而不言小人暴爱而溢言亲戚怜嫉而贰言人有偏蔽恶乎不自知哉是故君子检身常若有过衣其衣食其食知其过而不克有以正之者君子耻之将欲有言识其必不能行者君子罕言当责众人之恶者视己善乎哉当责众人之邪者视己正乎哉此之谓返明翟西氏之子甚孝谨翟西怜其子而好妄与之言翟西辰出夕返则曰甲死矣其子信之既而甲在焉他夕则曰乙且害予其子伺将行仇既而不见恶端他夕则曰丁病矣其子觇之丁诚无恙举此也冒淹年序子固孝谨至于训勒益不保承乡国之人疾其咎口谋将杀之翟西闻而惧归以告子子未甚信既而翟西见杀谓多言之人为疎露亦有辞约而不密者谓轻佻之人为不定亦有体闲而心躁者谓丛杂之人为猥细亦有外洁而内浊者若而引之不可殚载若非彻识安能洞详时有不可不应事也者内静而外动易动而难静时有不可不求事也者内思而外待待至而后乐是故外静而内动者揺思而损性奔走而逐利者劳力而害名人生于世或有事不遂志而宣言云不遇时者是无异负丹颈之罪俟时行戮岂不殆哉其有博才通识未见称用者正可云时非不清命未与耳岂不韪欤长于谏者务依存前人之性而剪制其情之所由起是以彼此开进亲敬殷笃不长于谏者务攻前人之性而暗于情之所来是以彼此嫌贰猜衅日积儿童之所简者乃耆耋之所非耳目之所娱者乃心虑之所疾徤责天下之愚者己之未贤也徤责天下之迷者巳之未明也以未贤责众愚未贤者以之亡以未明责众迷未明者以之伤
　　农道篇第八
　　人舍本而事末则不一令不一令则不可以守不可以战人舍本而事末则其产约其产约则轻流徙轻流徙则国家时有灾患皆生远志无复居心人舍本而事末则好智好智则多诈多诈则巧法令巧法令则以是为非以非为是古先圣王之所以理人者先务农人农人非徒为地利也贵行其志也人农则朴朴则易用易用则边境安安则主位尊人农则重重则少私义少私义则公法立力博深农则其产复其产复则重流散重流散则死其处无二虑是天下为一心矣天下一心轩皇几蘧之理不是过也古先圣王之所以茂耕织者以为本教也是故天子躬率诸侯耕籍田大夫士皆有功业劝人尊地产也后妃率嫔御丝于郊桑公田劝人力妇教也男子不织而衣妇人不耕而食男女贸功资相为业此圣王之制也故敬时爱日埒实课功非老不休非疾不息一人勤之十人食之当时之务不兴土功不料师旅男不出御女不外嫁以妨农也黄帝曰四时之不可正正五谷而已耳夫稼为之者人也生之者地也养之者天也是以稼之容足耨之容耰耘之容手是谓耕道农攻食工攻器贾攻货时事不龚敚之以土功是谓大凶凡稼蚤者先时暮者不及时寒暑不节稼乃多灾冬至己后五旬有七日而昌生于是乎始耕事农之道见生而艺生见死而获死天发时地产财不与人期有年祀土无年祀土无失人时迨时而作过时而止老弱之力可使尽起不知时者未至而逆之既往而慕之当其时而薄之此从事之下也夫耨必以旱使地肥而土缓稼欲产于尘土而殖于地坚者慎其种勿使数亦无使疎于其施土无使不足亦无使有余畎欲深以端亩欲沃以平下得阴上得阳然后盛生立苗有行故长强弱不相害故速大正其行通其中疏为泠风则有收而多功率稼望之有余就之则疏是地之窃也不除则芜除之则虚是事之伤也苗其弱也欲孤其长也欲相与居其熟也欲相与扶三以为族稼乃多谷凡苗之患不俱生而俱死是以先生者美米后生者为秕是故其耨也长其兄而去其弟树肥无使扶疎树硗不欲专生而独居肥而扶疎则多秕硗而独居则多死不知耨者去其兄而养其弟不收其粟而收其秕上下不安则稼多死得时之禾长秱而大穗圜粟而薄糠米饴而香舂之易而食之强失时之禾深芒而小茎穗锐多秕而青蘦得时之黍穗不芒以长抟米而寡糠失时之黍大本华茎叶膏短穗得时之稻茎葆长秱穗如马尾失时之稻纤茎而不滋厚糠而菑死得时之麻疎节而色阳坚枲而小本失时之麻蕃柯短茎岸节而叶虫得时之菽长茎而短足其荚二七以为族多枝数节竞叶繁实称之重食之息失时之菽必长而蔓浮叶虚本疎节而小荚得时之麦长秱而颈黑二七以为行薄翼而防色食之使人肥且有力失时之麦胕肿多病弱苗而翜穗是故得时之稼丰失时之稼约庶谷尽宜从而食之使人四卫变强耳目聪明凶气不入身无苛殃善乎孔子之言冬饱则身温夏饱则身凉夫温凉时适则人无病疹人无病疹是疫疠不行疫疠不行咸得遂其天年故曰谷者人之天是以兴王务农王不务农是弃人也王而弃人将何国哉
　　兵道篇第九
　　秦景主将视强兵于天下使庶长鲍戎必致命亢仓子待以壤邑十二周实迫之亢仓子至自荣泉宾于上馆景主三日弗得所问下席北首顿珪曰天果无意恤孤邪亢仓子油然亏盼曰朕以主为异之问而宁弊弊焉以斫刺为故抑者亦随其欲而得正焉无如可矣景主一拜再举敛黼衽端珪抑首而坐曰实惟天所命亢仓子仰榱而嘘俯正颜色曰原兵之所起与始有人俱夫兵也者出人之威也人之有威性受于天故兵之所自来上矣尝无少选之不用贵贱长少贤愚相与同察兵之兆在心怀恚而未发兵也疾视作色兵也傲言推梭兵也侈斗攻战兵也此四者鸿细之争也未有蚩尤之时人实揭材木以斗矣黄帝用水火矣共工称乱矣五帝相与争矣一兴一废胜者用事夫有以咽药而死者欲禁天下之医非也有以乘舟而死者欲禁天下之船非也有以用兵而丧其国者欲禁天下之兵非也夫兵之不可废譬水火焉善用之则为福不善用之则为祸是故怒笞不可偃于家刑罚不可偃于国征伐不可偃于天下古之圣王有义兵而无偃兵兵诚义以诛暴君而振苦人人之悦也若孝子之见慈亲饿之遇美食号呼而走之若强弩之射深谷也胜负之决勿征于他必反人情人之情欲生而恶死欲荣而恶辱死生荣辱之道一则三军之士可使一心矣凡军欲其众也心欲其一也三军一心则令可使无敌矣古之至兵盖重令也故其令强者其敌弱其令信者其敌诎先胜之于此则胜之于彼诚若此则敌胡足胜也凡敌人之来也以求利也今来而得死且以走为利敌皆以走为利则刃无所与接矣此之谓至兵傲虐奸诈之与义理反也其势不俱胜不两立故义兵入于敌之境则人知所庇矣兵至于国邑之郊不践果稼不穴丘墓不残积聚不焚室屋得人虏垕而归之信与人期以敚敌资以章好恶以示逆顺若此而犹有愎狠凌宕不听者虽行武焉可也先发声出号令曰兵之来也以除人之雠以顺天之道故克其国不屠其人独诛所诛而已于是举选秀士贤良而尊封之求见孤疾长老而拯敬之发府库之财散仓廪之谷不私其物曲加其礼今有人于此能生死人一人则天下之人争事之矣义兵之生一人亦多矣人孰不悦故义兵至则邻国之人归之若流水诛国之人望之如父母行地滋远得人滋众辞未终景主兴稽首曰孤获闻先生教言不觉气盈宇宙志知所如也而心滋益龚于是步前称觞为亢仓子寿拜居首列师位严于斋室又月涉旬辰加天关白昼行道【行弟子礼】

　　亢仓子
