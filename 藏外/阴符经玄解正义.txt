阴符经玄解正义

归安闵一得笺注

　　阴符经玄解者，范一中所着，名曰玄解而义不轨于正，遗误非细，故述本经之义以正之。一得亦深惧饶舌之罚，惟是阴符经注凡数十家，各有玄义，何敢敢轻议而谓是，的解则未能治于心。

　　先师太虚翁遗有泥丸李真人《三一音符》一书。其后跋有曰：阴符一经为崆峒授受之文，不得口传，无由心领。吾昔受教于二五道人，退而思之说，虽切近，而谓大道已赅，则心悉不安，反复探索有年。一日泥丸氏老师自远方来，谓余曰：“余首所闻，实是杏仙因文会意。奥诀贵能通会，舍迹求玄，则得矣。近闻自牧氏着有阴符发秘，然其言连心不普。夫阴符正宗，太上传之西域。达摩东来复传中国，此即世间教外别传，乃即心即佛，即色即空之妙旨。我宗祖师长春真人身体而力行之，其道传自火龙真人，重阳王祖。王祖晚岁得闻，取以印证于纯阳吕祖。吕祖曰：是经玄旨在于观天执天。相机取舍，作用合时。个中玄义在于日月一节。阴阳体异，立基各判，各有妙用在于愚人一节。别开生面，触处洞然，皆有滴滴归源之妙在于人以一节。究其启发心传，在于“不”字，诀中之诀在于是经末节，是皆于虚极静笃中讨消息。而其入手在于静字，致之中和在于杀（去声）字。更须于末“奇器”两字里作胎养入圣之究竟，盖有澈终之妙在也。汝可先于篇中盗字参之。盗者，物次于皿之谓也。此盗字尚有端倪，而所次惟元，圣人言之，盖惟培养色身，而元中有一故。亦可谓之培性，令汝先参盗字者以此。至于奇器之为物，难言也，迹求不得，形忘刀现。圣人以道不外身，用以浑炼，炼成神舍。动时鸢飞鱼跃，静则万籁无声。白长真元日返于一，不复有我神舍，靖矣。然有鄞鄂尚未修焉。于是聚精会神，虚位以凝，真一盈充一身，以浑合三才，须等色相于虚无，持之以俟。时至，三才之元必合个中，富庶若固有之。化化生生，听之自然，纯之又纯，三才之元化成一宝珠，惚兮恍兮，悬于我前，鄞鄂完矣。已而珠我忽合，惟觉光明无际，此是三才真一与我真一合一不二，乃谓胎结于器，即奇器也。奇器之用大矣哉！然穷其初功，还自炼己始，炼已功纯，乃可从事奇器焉。经虽示末节，而此理圣凡男女咸处具于性体者。世人专贴男子说，误也。第其正用，即在天人合发一节。故曰：不得口传，难以心领。是经之大略如此。读此经者心眼贵明，离合字体，固为玄妙，然须会而通之，维持调护，触类圆通。法无定法，不外于消息生杀四字。盖有双管齐下处，指不胜指，处处有之，切不可忽，尤不可穿凿。一失正旨，而横坠三肢，救不及救者也。居我语汝，从事此道步骤推三。始则自有人无；继则无中有；末则摄有归无。是即退密于密之义，无非出于自然。盖有莫之为有者在也。天仙大道备是经矣。修道而舍是经，将何所适从。以是经为体，大用之则可医世；小用之则三千行满，八百功圆，亦可以证果。王祖拜而受之。斯论也，王祖述之，邱祖志之，未尝笔之书，历授至余。近闻好事者误会正解，语涉阴阳邪说，是文祸世之文，余为世道述玄旨。汝其志之。”太虚翁拜而受之，笔此语于《三一音符》之后。是书盖与阴阳经相表里也，一得藏之四十春秋矣。

　　兹因门下施生兆麟于案头探阅《阴符经玄解》，质之于余。余取阅之，不觉为之三叹。是难盖潘阳范君儒名宜宾者，据所闻而迷，其志可嘉，惜所闻不全，故其所解不正。味其语句，中溺邪说，而以世传拆字诀证之，正合泥丸氏真人所谓祸世之文。今且收入道藏。盖我祖我师必早知，故宜明玄旨于八十年前，以救后世之迷惑。可见大道不终晦也。一得既沐师传，敢避玄罚乎？爰力谨述于范注之后，名是书曰《阴符经玄解正义》，志在绍述师传，昌明正道。一得又按，阴符经解，《道藏辑要》所载者，有十真集解。十真者，赤松子、子房张真人良、太极左宫葛仙翁玄、西山许真人逊、正阳帝君钟离祖师权、纯阳帝君吕祖师岩、华阳施真人肩吾、至一崔真人、明公海蟾帝君刘祖、玄英清虚曹真人道冲。盖系凭沙演说者也。文有唐通玄先生张果注、元混然子王道渊注、明时复初道人高时明订正，亦属乱笔。一本沈亚夫注、一本苍崖氏注、一本元阳子颂，均属乩笔。此外，古注善本有如：张洪阳序本，陈希未珍本，李荃注本，朱紫阳注本。《辑要》均未收入，采书须具只眼也。

阴符经

　　范氏曰：阴者，太阴月也。符者，太阴与太阳相交。一年有十二次合朔，十二次圆满，引合朔圆满之期即为符候。第太阴借日生光，内含真火，故又谓之火符。至经者，即月节有五六之数，如海之潮汐，不失之谓。前人以暗解阴及寸阴分之说，皆属错认。此乃显言，太阴正见，太阴中有太阳真火，在依符盗取，诚为修道之玄范，是此三字为全章之秘旨云尔。

　　一得曰：斯解至切近，不支离，学者会斯解而归于正，则无蹈空之弊。若泥斯解而以迹求，则坠入旁门，适以轻命矣。

上篇

　　观天之道，执天之行，尽矣。

　　范氏曰：道者，下交之义，如初功自首下走之意，合首走岂非道字乎。而道功二人成大，今言天，乃纯阳之谓。第此纯阳实非一人能居，必须二人，而二字即阴之谓，以二人而合归一处，又岂非天字乎？至观字中具妙义，是用二口于佳花之上，自必有日见之机，故以观字隐含其义也。第阴阳之阖辟，如天之虚静，自然而然，现其交光。的须效天之逆行，执中过渡，幸得一九以为造化枢机。人体此施功，则阴符之秘在此。二句为全经之纲领，以起下文也。

　　一得曰：范氏不得真传，徒泥拆字诀，因以诬圣惑众，纵其所闻有自，总是旁门。盖此一节为全经总纲，依经直解，得在观天执天。是以天字为体，观字、执字为用。是故曰道，曰行。道字无庸拆看。道字拆看，乃属阴阳门不入品之最下乘。其门开自番僧，汉后传入中夏，碧眼胡僧是也。世有其书，为吾宗鄙弃者。此道字直解为是，天字亦然。惟观字拆之，却有妙理，而又不众正体拆看。执字拆之，亦有理。而采法须从观字正体体入，加功于虚于寂，则个中妙义妙应，层出无穷，洵光玄秘。吾愿学者合而参之，其义极中正者，此节已有双管齐下之妙。观字知从正体拆看，即玄解自见，头头是道矣。

　　天有五贼，见之者昌。五贼在心，施行于天。宇宙在乎手，万化生乎身。

　　范氏曰：二人之天，有眼、耳、鼻舌、身之五累。识此五者为我之累，是能见之，而功中却不离此五贼之用。要人心识五贼，而以五贼致用于人，为彼之累，切不可使五贼为我之累也。盖施五贼于二人之天，不过如匈狗之用，将阴阳我握在手，使五贼扰累于人，的须万变应机，则万化生生于我之身矣。

　　一得曰：范氏此解，悖谬极矣。乃论圣经专为男子而设，其见己私，是精灵作用，范氏未知思耳。诡道求成，必遭雷殛死，堕蛇狐，甚则沦入蛤蚧之属，为人作房中媚药之用，其业报必至如此。岂知是节，乃圣人修省之学，发明上节现执二字之旨。言五行正，则为五德，邪则为五贼，重在一见字。偏胜则为五贼，心能察之，而顺天之施行，则可权操乎手而万化生乎身矣。男妇皆受天地之中以生，各正性命，岂有损彼益此之天道耶。谨按经旨言五行之用，德中有刑，制其过而用其中，则万化之原不为贼耳。是统男女而概示修省者，斯谓之大道。

　　天性，人也；人心，机也；立天之道，以定人也。

　　范氏曰：二人之天，生来本小，有自然之五贼，此五贼之机现前，莫不生之于人心。心识此机，假目以观，故称机心也。知之者，息此机心于内，用此机心于二人之天，以立道基。而此道基之立，不离乎先天‘六一之铅’，正以‘六一’二字指人以定之。是心与性，天与人，为道之必用。无咫尺之还，无丝毫之惑也。

　　一得曰：此解大旨已错，何论其人也。既昧此节经旨，又不识得真一，邪说溺心，故将立字拆为‘六一’。不知此节是言人禀天性而心为万化之机，经旨是示人尽性以立命。盖以尽性为道基耳！区区六铅何足为道基哉？彼认六一为真一，岂知六一乃真元，是以认民为君矣。此节言性，下节言命，而保命在性，故须尽性以立基。只须顺理真解，则上下贯通，立字何须拆会。

　　天发杀机，移星易宿；地发杀机，龙蛇起陆；人发杀机，天地反覆；天人合发，万化定基。

　　范氏曰：阳以星宿光明之机下照，是发于天也。阴以龙蛇起腾机上现，是发于地也。此乃分而言之也。要合而言之，地发气腾固团天气之下交，即天发之光明亦因地气之上腾。而人察天地感应之机，兆使阴阳颠倒逆回，此气全在二人合一不分，有一口之发，故于此际盗天地真一之气，夺阴阳造化之玄。此正不生之生，不化之化，反离为乾之奥用。无非以向定之人，而定我之根元也。此中天人合发—句，为全经之秘旨密矣。

　　一得曰：此节乃极精大之理，奈何范氏误用邪说以会之，是真痴人说梦。盖此一节，所以立命，而注意全在性功。所谓凭他风浪起，我自不开船。言当静定中看消息，雨过天晴，云开日现，迎机以道，万化自生，岂劳人力也哉。据理直说，可以会悟。所谓杀者，变化之理寓焉。盖五行生气，莫不伏根于死气之中，如：金生水，水生木，是为木之祖，而木遇金则囚死，盖生气藏于死气之中也。此即惨舒互为其根之机，非杀机。则有伸屈，而其道穷矣。星宿龙蛇，阴阳消长递嬗之迹象；天地反覆，阴阳颠倒之义理。化机生于逆中，生，顺也；杀，逆也，逆以成顺，则万化定基矣。按上六句统言三才感应之妙，下两句乃言含有无穷妙义，而诀惟于自然机发之初，相机调拨，无过不及，不先不后，间不容发耳。此非虚之极其，静之笃，无从下手，范氏谓全经秘密是也。然讹以坎为真一，而泥将合字拆作二人合口会之，则三家作证盟矣，于经旨岂不大谬哉。一解杀字作去声读，盖即易经谦卦之义。三才之情之性，无不恶盈而好谦者。第按此义乃用于机发之后，为承启交关时手法，亦丹道须知之要着也。节中定字，亦含有定订两妙义，此等作用无非为得真一张本，真一得则基立矣。然非智巧所得取者。苟或蒙昧，则当杀不杀，欲定不定，求合不合矣。失之毫厘，谬之千里。此节中之大关键也。

　　性有巧拙，可以伏藏。九窍之邪，在乎三要，可以动静。

　　范氏曰：真一之气生自小中，非功不能勾取，非手不能托出其用，得宜全凭心生。若为性所使，虽巧而返拙。不为性所使，似拙而正大。巧则退伏藏密之，为正似拙，实巧之作用也。掠取真阴中之真，伏藏于密，前后升降，以周行任督，流通而不滞。所以能悠久长存，正长生须伏气之谓。庸人不知伏藏之奥，不谨九窍之邪，故失其生。而九窍之最灵者，无过耳目口三者为至要。三者用于动静之中，如太上所云：欲翕故张，欲弱故强，欲废故兴，欲夺故与之为也。三藏于一，一中含三，虽专指此三者，而又不离西女为要，隐在其中，为圣功吃紧处也。

　　一得曰：此性字，指气质之性，伏藏不动之义。拙者，锢于阴浊之累；巧者亦役于事物纷应之累。皆当伏藏不动。久则大慧可生，巧不足言也，拙不足为害也。谨按此节乃承上“基”字说来，言人秉性有巧拙，能知伏藏不用，则可不为九窍邪引。忘巧化拙，诀在知守三要。须动而勿动，所谓静亦静，动亦静也。此节静能生慧之义，是示人养性之诀也。范氏中溺邪说，又不明性命宗旨。何谓勾取手托乎？性可觉而不可持，命可见而不可执，是皆极虚而无体质者也。性命皆在虚寂中，生龙活虎，古经言之。乃饮于西女凡体中勾取而手托之，其惟癸水手！？丹书曰：“见之不可用，用之不可见。”范氏应亦知之，何得出此门外汉语。况坤中坎一，尚属真元，何关于性？其视性为何物欤？此节循行上节失手者而发，下节亦然。此节眼目在伏藏，下节乃承此节末句而发。究其主脏，要在明心，心明方能审机云尔。

　　火生于本，祸发必克；奸生于国，时动必溃。知之修炼，谓之圣人。

　　范氏曰：首二句言人无戒定之笃诚，为识神所使，投身妄作，一失其真，化为死腐，如火焚木之喻。中二句乃双关为言，亦可如上二句之意看，又指三女为奸。因有生于其身之动，我又因其动使之心溃，于天人合发之时，运我自然之杀机，返后天为先天。知用此矢口修之，可谓圣功之人。第此圣字耳，为坎口，为离，正谓坎离相交，得其一之气，归入中土为王也。此圣字，幸勿略之！

　　一得曰：范注大谬，不可从也。不惟“知”字谬说，“圣”字解法亦不合字义。“圣”字正体从“壬”不从“王”。按此一书以“知”字为体，“修”字为用，承上节下句说来，其节旨在一“知”字，盖有体而后有用。不知如何得修？修者，修之于动静之机，未现之先也。知机乃可下手，故知节旨重—“知”字。自可依文直解，无庸于字画中别寻秘旨。其大要在五行之播，不可纵而无节，悬承上文而言，盖示毋忘杀字义耳。首二句乃言生中伏杀，中二句乃言安不可怀，末二句乃言知修之妙。据文直解言生之过，则杀机动，贼我者在内不在外也。火本木中所生之气，而火发则木毁。奸本国中所生之人，而奸动则国破。几有防不及防之祸。机已发，动则无及矣。其机为何？生之过而无节制则为祸为奸，圣入戒之。治世修身，道无二致，是经本义如此。范氏之说极谬极曲，曰圣功，是真诬圣也。至如拆知字为矢、口解之，自有三皇玉诀可证。范氏所解，乃用近世传流口诀，不知玉诀所示，极堂皇，极冠冕，虽处通衡大庭，有矢口之用，岂仅不宽农，不解带，即使彼我不面，亦且远近不隔，所谓山河大地莫非护鼎，蠢动含灵无非药物。第当空我色相，寂我思虑，只存—炁，无际无边，六合三才，视同粒粟。我之个中光华内透，有若应感而出，其直如矢，旋见圣日圣月，金光照耀，五彩云霞，浮空随注，疾着飚风，无遮无碍。已而日月合壁，悬我金庭，渐近渐缩，其小如豆，恍若佛前琉璃灯，个中大无不容，细无不纳，此之谓也。斯时，不起一念。初必有物来自虚无，觉我此中得有万种充和况味，但可领会，莫可端倪。三圣谓此是真元之至，尚非真一。真一之来，亦倏然自入，寂无声色，惟觉此中万分泰定，安若盘石，而莫可形容。真元真一，如镞之赴的，此之谓矢。盖即佛氏所称牟尼阿利也。夫口也者，盖我道宗所谓玄窍，按即是经末节之奇器，一拳打破，即是佛氏之彼岸，儒家之无极也。昔如来说法彼国，从学五千众，乃于寂宝光中，众见一光直入佛怀，佛若沉醉而苏，故有五千退席之说，盖言弟子讹认佛倦而退。是可为矢口之一证。范氏末之闻耳。若夫经中“故”字，不必从拆字诀会，即以拆字论，亦自有正义。是言文胜之机，则当反古，此即老子游心于物初之义，奈何证以三峰家作用哉！

　　以上数百字，天仙大道尽泄于斯，原不应笔于此节，只因点破矢口。若不和盘托出，则此知字精义不显。非以功到此节，始用知字也。以经义言之，自在天人合发二句中耳，见者审之。

中篇

　　天生天杀，道之理也。

　　范氏曰：天生者，常道之顺行也；天杀者，返道之逆行也。今以常道自然顺行之身，行逆道自然逆回之奥，故谓天生天杀。而此专用逆回颠颠倒倒之妙理，方谓成圣登真之大道也。

　　一得曰：此节盖承上篇天发杀机一节之义理、条理也。五行无杀机，则四序杂施，而无循环之理矣。杀中有生，藏生于杀，所以秩然有理，递嬗而不穷也。

　　天地，万物之盗；万物，人之盗；人，万物之盗。三盗即宜，三才乃安。

　　范氏曰：万物之荣枯随天地之运转，故天地为万物之盗。人不能持守，被万物伐贼其真性，故万物为人之盗。人若能保固不失，掠取万物之真，故人又为万物之盗。三次之盗，始成一爻，九次之盗，方全乾卦。个中之先后，不过用人之—口以合其宜，则三爻无非以女而得安全也。

　　一得曰：旧解“天地，万物之所盗；万物，人之所盗；人，万物之所盗”，此解最为直接。谨按：经义承上，发此篇第一节玄理，而三才喻三田。用时取宜，无违自然，而各有归，束一如奠，安三才之道。盗字解见上。太虚翁谓下篇之奇器，物物自具，故能互相为盗。究此字之妙义，必须口授。然不外乎若愚若拙而又若虚，则物得安，大要在一和字。而范氏谓女而安，异哉！所谓既宜且安者。盖言三田皆宜充裕耳。第三田之充裕，各有一物，而驯致充裕，自有步骤。精充则气充，气充则神充，神充精乃足，此则又有一道焉。此节精义如此。是则三才奠安之秘旨，其义见于下节。

　　故曰：食其时，百骸理，动其机，万化安。

　　范氏曰：故也者，接上文之安字，安十字于口，以返口中之真一。斯有“故曰”之用食者，食大药也，即“得之者，常如醉”之谓也。然必因彼之时至。而彼之时至，必有机现动象。动象，是机之动象，乃正食彼之时，即人为万物之盗也。但具此兔髓乌精，人一食之，则周身之骸尽皆通理。浊阴逐而化清阳者，必素日之退阴符进阳火周天之功。有万遍之化精气神，是故一食之得安于化。此万化又岂离女而得安乎。

　　一得曰：不失其时，而后能食其时；不弗其机，而后能动其机。“故曰”二字藏有妙义，亦见三皇玉诀。其诀惟在返还，而不流复于邃古之初复命之义也。致一之诀，其惟“曰”字乎。“曰”也者，个中有一。万缘故下，意缩身世人我个中，其大无际，一任气机流行，如云如霞，忽复万籁俱息，内外安定，即以意凝之，但觉油然，寂寂无声，三圣谓是真一之来归，乃是曰字玄象，此则所谓无象之象也。着泥于形，则所得必伪。能从虚无入手，则曰时，曰机，皆合道矣。范氏所述，原属古仙假外众说内功之口诀，而云“岂离女而得安”，则打入邪说矣。窃按：古字，知字，故字，曰字，虞字，圣字，等等均以识时为要。然范氏但知泥用一时，不知时时可用。盖时有活定两说，非仅子午有活定，自子至亥皆有活定。所谓真一真元，不外一身，而又不泥一身者。大约于起功之刻，自辨所值景况以定其时，此法最活而最灵。以一身言之，其时有定活；以三才六合言之，其时亦有定活。故其互相感应也，定则应定，活则应活，间不容发，是以时之中有机焉。时到则机动，机动则化行，是乃自然之妙理，自然之大道。范氏直坐并观天耳！

　　人知其神之神，不知其不神之所以神。

　　范氏曰：神者，阳也。神之神者，阳中之阳也，即玄之又玄之谓也。但此真阳藏于真阴之中，而取此真阳是矢口而得，吕祖所云口对口之神用。试思以知字中分，岂非矢口两字乎？故谓之知其神之神也。第此之用，不离乎寻常平淡，无一毫矫揉造作之举，似无为而却有为，有为中又却无为。故谓之知其不神之所以神也。要知取此阳气，的以奇器，用不神之神法，方其阳气之来，正父母未生前之始气也。

　　一得曰：此两知字，范氏未得真传，流入邪说，盖不闻虚无之中的有交感之妙义耳。此节上句乃指物我气神相交于虚无之中所生之真元也。下句乃言三才真元发扬于上之气，感我之气神上达而应之凝之，则虚无之中合并而生真一也。谨按经义言，取物我平感合生之物，不过真元，故谓之神之神，不足贵也。能得彼我气神上感两大，人元降合，虚无而生之物，乃是真一，得而有之，始成圣真之胎，是为至宝。神与神会，故谓之神之神。至合中所生一，则虚极矣，不可以神言也，故谓之不神之神也。语气偏重下句，故有知、不知之别。

　　日月有数，大小有定，是功生焉，神明出焉。

　　范氏曰：日阳体属离，阴之小；月明体而属坎，阳之大。各有其数，日数须足十六，月数须足五千四十八日。人以日月之行度为言，非也。至云前三后三者，乃言甲庚之并，丁壬之合也。假如成乾之初爻，先用甲前逆排三位癸后之壬并之，次用庚后顺排三位之壬，亦是甲前逆排癸前之壬并之，末又用甲前逆排三位癸后之壬并之。此正前弦之后后弦前，前三后三之诀也。如此三并而成乾卦之初爻，如此九并而成乾卦之三爻，方至纯阳地位。此必日月之数足定，用此成圣之功，使五行攒簇于中宫，而神人生焉、出焉。是神，人生成，非日月相合为明，未能成就，此正不神之所以神也。第此之云前三后三，前弦后弦，甲庚丁壬之指，即是火符也。日月数足，即火符数足。发现之机，正知其神之神也。吕祖师所云“遥指天边日月轮”，又云“地下海潮天上月”，崔希范云“天应星，地应潮”，莫不本此解。实阴符成圣之大道，千古不传之奥义也。

　　一得曰：日月计庚甲，小大计阴阳，自是易理，范氏之说是也。谨按此节发明上文“人知”句义，实为千古—鼻心传口诀，而经却以人知言之。盖黄帝时，修道者多，此种经义，人人知之，故曰：人知其神之神也。范氏不悟，以此节为不传之秘，是以此节为不神之神，未闻阴符最上上乘功法。盖此节尚帖阴阳两家数足，时至机动之倾，平透平感之火候。未曾说到六合三才，普感普应，浑—合交合生之修。然已圣功生焉，神明出焉。

　　先师太虚翁故谓此节是贴上文首句说。若夫最上上乘是从天地未有，父母未生前落脚，故无阴阳、五行、年月、日时等用。一俟机动，节情归性，成一宝珠，吸入奇器。日积月累，竟与三才真一合一不二，乃成圣胎。如是则三才坏，而我自长存。是为三皇时玄修功诀，尚非黄帝时人所得其知之秘。上文下句乃指此，故有不知云云。星乃百尺竿头功法，左右逢源，天下归仁之妙道。一得所闻于先师者如此。

　　然，先师又谓此节玄理乃立身之本，此节遗忘，则最上上乘无由以精进者。此一节何可暂遗也哉。

　　其盗机也，天下莫能见，莫能知。君子得之固身，小人得之轻命。

　　范氏曰：盗者，道也。圣功作用，观其机，以施盗于二人之夭。则一七之真阳莫能目见，其下一七之真阳惟凭矢口中得之。君子知二人之寸阳必须以十字大口、小口之法方得返来，以固其身而长存也。小人不能自守，恃才忘作，流于邪道，丧身不悟，故云轻命。此示人之邪正之吉凶也。

　　一得曰：此节“其”字，是指上节所言之道。盗者，密取而藏之之义。机者，彼我所发之机也。不藏则散，故贵知盗。莫能见，莫能知，故曰盗。然，贵存普心，毋使偏胜。盖含有“取与”两义。知此谓之君子，昧此是为小人。此其中盖有天命在焉。观天执天者，何可忽诸盗机。合乎天则固身，挟私以盗适以轻命矣。得者，何得，此取与之道也。谨按此节尚属小试之道，故有此诫。范氏见不及此，故其所解，堕入轻命一流，不可从也。

下篇

　　聋者善视，瞽者善听。绝利一源，用师十倍。三返昼夜，用师万倍。

　　范氏曰：此指功中遇用美口之时，必须如聋者之善视，瞽者之善听。二善喻专字之义，又含用口而心无口之谓也。要知功中用盗，非口不能取。丝色真一源头之利，惟口一源之用最为至要。是先以耳目之用于机，得机上始用其口，而口一用，又缘十字以得之。果以十字而三返根源，真如兵师之危厉。此正火里栽莲，诚有万倍之获。是全耳目口宵旦不辍，以成盗机之利，以起下文机心之用也。“倍”字另有妙义，未敢笔之，请勿略也。

　　一得曰：上中两篇言其义理之当，然个中利弊亦道及。下篇所言乃是功法，而义理遇焉。从而去取损益于其间，则法备矣。统而体之，在专一，在至静极虚而中无人我，一任自然，有有无无一以气机视之。此中常寂寂，忘其寂，则可运至常应常静。谨按此节首二句“专”义也，第三句“一”义也。目利视，耳利听，聋瞽能绝其歧，则源一也。其第四句集“益”之义也，而验于此。得三返句，“恒”义也。师，众也，《易》师卦之象言，畜众也，此正俦人广众之中有归仁逢源之大道。三返昼夜，三十六时也。三十六者，阴数之极也。言能专而恒，则阴尽化阳，三十六宫都是春也。十倍、万倍，约词也。言专一则能用众，恒则愈能倍用之也。

　　“倍”字拆看，乃阴阳门地天作用，须连十字合参。“万”字拆看，乃“艹禺”两字，艹属坤气，禺属阴类，此就范氏解法言之。按理而论，用倍字作用，较胜范氏所宗。然按正义只言道不孤修，学者能循是经正宗，纵在一室孤修而虚空感至真一、真元，采不胜采，竟有十倍、万倍之获。是经正义不在拆字也。谨按此节意在立命，而辞旨注在性边，盖以命圆在性耳！学者审之，则知所事矣。

　　心生于物，死于物，机在目。

　　范民曰：心为物机所牵，是为物之用，虽心生而自促其死也。心不为物机所牵，将物为心所用，是心死而自得其生也。此正不死不生，不生不死之谓也。然生死之途，用目观机而定，正为办道之津梁。心假目之用，必学如死人之不动，为最要之上看也。

　　一得曰：引于物而情动，为生于物。役于物而神耗，耗则弊，为死于物。心因物而生死，实则已无生死。凡生于物之时，而能觉照，则无死机矣。其机惟目见之。目，乃天目，位在两眉之间，非两目也，是为真一之所凭临者。用目瞩机，机绪万端，变幻莫测，目能见端识绪，见绪识端，而机莫遁矣。目之用大矣哉！故曰：“心生于物，死于物”。又曰：“机在目也”。此示人须凭真一为宰耳。知用与否，乃在一心，故贵心明。心明乃能见性，故学以明心地为澈始澈终要着。按此目字，即上篇将观字之主脑。圣人所以用目者，盖以明心，意在言外。静揣上下经文，厥旨自见。

　　天下之无恩而大恩生，迅雷烈风莫不蠢然。至乐性余，至静性廉。天下之至私，用之至公。

　　范氏曰：二人之不间，不作尘情之拘扰，全无常道顺生之为，是为无恩。俟其时，至机现，是大药生矣。当此之时，须分别壬癸，使庚甲相合。吞入腹中，返成乾体，而得长生，岂非大恩乎。然，金木之并，不过烈风之顷，再加当头一震，跃然蠢动，顿脱狂迷，天真吐露矣。全赖神此—击。故吕祖云“霹雳声中自得根”之语，堪为证据。但生来一厶之小土击出兑中一丝之白金，食之虽小而堪充六合。生来一厶之小土，原来清静，承受一滴之青阳，凝然不争。其廉小，但二人一厶土之功用固属不可见之私为。而我太空一震，得返成真，却显现人我一厶土中为用，故又谓之公。是此四至字莫非归中守中之旨也。

　　一得曰：至乐，性之动也也。余者，溢于外也。至静，性之定也。廉者，约于内也。雷雨之动满盈，故有充溢之应。迅雷烈风必变，故戒侈放之愆。“莫不蠢动”，是用之公。惟修道者，感风雷而受益，是独得天恩之私也。此节玄理，如此。声音之感，莫大于风雷，此节是承上“善听”之义，上节承上“善视”之义。二节言视听之灵。应机不泊，而后有下节制禽之作用也。范氏之说，亦可节取，然只可会其意，而行之于虚寂之中，一或泥于迹，便非大道。

　　禽之制在炁。

　　范氏曰：此专言隹，正明天人合发之妙用。是用隹而不用形之作用，如鹤以声交也。其用隹之旨，非身中之隹。若不以功力制之，隹亦不来，而我之任督不通，升降路塞，纵得亦失，无招摄伏藏之所也。盖隹即阳人得阳则生，失阳则死人，为仙鬼之各半。行此功者，正去阴益阳之为也。但神既迷离于纷华，气又亏失于爱欲，非此相机以制，相感以隹之妙，何能返还于本原也。

　　一得曰：范氏此节，不愧玄解二字，实为无有遗憾。惜上篇观字不从洪武正韵拆看，讹从贴体，乃有用夫二口于佳花之上云云。若以隹字拆看，则便知此篇此句之所以然矣。盖隹乃灵敏之鸟，机触立作。故着“见”字于右。所以察夫隹性，用炁以制，使隹勿觉。已而时至机到，二炁既见，则自贪合忘冲。观字之义如此，而作用在—炁字。此炁何炁，坤元中炁是也。盖斯禽为离乌，含有真精流珠是也，其性灵敏。参同不云乎“大阳流珠，常欲弃人，卒得精华，转而相因”。金华者何？坤元中炁是也。及其时至，坎髓上升，是为兔髓，坎离一合，化为白液，凝缩至坚。凝结则不飞，所谓制也。其效如此，乃自然之妙用。究其得致之诀，在乎浑穆之中。易曰：至哉坤元，万物资生，乃顺承天。是此节之精义，范氏尚未见及此。

　　生者，死之根；死者，生之根。恩生于害，害生于恩。

　　范氏曰：死者，常道之为也；生者，逆道之功也。常道生人，是心迷于情欲，则精气神失，必至于死。故以生为死根。逆道生身，是心死于情欲。则精气神全，必至于生，故以死者云为生根。紫阳所云：“但将死户为生户，莫把生门当死门”之谓也。总之，用逆道之伏藏，身未死，先学死之道，始得生全。即龙蛇起陆，缘于豢养气血之腾；雷震风行，因于丹台月印之候。故为恩生于害。奸邪蕴国，将成盗夺必溃之机；叶茂花明，实阴尽阳回之应。故为害生于恩。下二句正火候之谓。其火候与刑德相负之机，请合参焉。

　　一得曰：五行生死互为其根，故恩害亦相倚伏，此节顺文直解足矣，是为下文作一提头，乃承上“制”字之义。总在能察气机，不使过而偏胜，相机而反制之，则得矣。是有害以成恩，死以成生作用。下节妙旨乃教人下手施功之法。其火候在时，所以审气机先后之倚仗也；其采取在物，所以调济吾身阴阳之偏胜也。厥用至玄，厥机至幻。然，不外乎此节之所言也。此节之旨，言能尽性者，乃能致命。此节以后，纯是命理，其中仍有性以主之。范氏此节所解，亦有可采处。

　　愚人以天地文理圣，我以时物文理哲。

　　范氏曰：禺者，母猴也。禺之天地，至气数充足，自有光华之文理发现，以为坎离相交，入中成土之兆也。是此观天察地之旨，非天星地文之俗学，实乃日月有数、小大有定、天人合发之玄范，为夺神功、改天命之道，尽在于兹。故以天地文理为圣者，知愚人之谓也。我则以日月之数、小大之定、机现之时，用不神之神令其必以盗机，以发现光华，时文之理合圣于哲。更能于物诱纷纭之际，令其就天地文理为圣者默运其气机，因能以物理之哲明于我也。而此时之文理，乃吾人从朝至暮、至亲至近、极平常处。正圣凡转关之要诀也。吾人不可错认，请详参焉。

　　一得曰：显于外者为文，通于中者为理。圣哲皆明晓通达之。称天文星辰也，地理山川也，虽明于象纬堪与，是天地之迹，非天地之道也者。“时”者，赅天人而言。天有定时，人身有话时，其递嬗隐现皆有厘然之文、秩然之理，施功不可错也。时之用大矣哉！“物”者，对我之称，谓人也。迹象之见于下者，蔚为人文。神气之发于上者，各有条理，感合不相紊也，物之用溥矣哉！言志于道者，莫不远求于天地时物者。人之所忽，而不知大道即在时物之中。气机之流行天地者，推算而符，目之所见；消息之感通于时物者，默体而符，目之所不见也，此阴符之旨也。直解之理如此。按：此节是示两家各正性命之大旨，具有双管齐下妙理。拆愚言愚者，指女人之心而言，《左传》：“女，阳物也，其性专静”。当以用心入手，故宜以自身天地文理融会贯通时，感合虚空所生之真一，以为圣胎。我则以无心为用者，故但于时物文理充足，机现时，极虚极寂，机自来合，以真意包之，乃成圣胎。盖禺本无心，其机易感；我本中实，非虚莫纳。其理如此。阴符正旨，禺我各处一方，各有气机外透而气机各不离其体，乃有若现勿现之玄，三才一元充满六合，彼我克修，各自达于虚无之境，三才三宝，以无为舍者。无与无遇，相合无分。而此中各具阴阳，空中媾结，变化出焉。若欲形容其妙，罄南山之竹不能尽之。虚无更加寂静，则万化之相交心畅，而所生必充。及至不失其时，虚受其物，则互有所得，彼我个中各各积玉成山，铺金成地。此正上篇天发杀机一节之作用而基筑于此节者。圣人统男女而普度之，故又有下节功法所以别开生面也。其诀至玄，而功用却极平近。然，古今人阅是经而鲜克领悟者，以无口授故耳。一得窃体师意，已将玄旨和盘托出，见者幸共勉旃。

　　人以愚虞圣，我以不愚虞圣。人以奇期圣，我以不奇期圣。沉入水火，自取灭亡。

　　范氏曰：愚者，不识不知情懵懵然之谓。是指其人要如愚之说也。虞者，恐人知觉我之所为，又以口喻我中宫之说也。圣者，不类常道，故云以愚虞圣。我明宇宙在手，万化生身，坎离之交，金木之并，圣功之生，神明之出自然无为之道，故云不愚虞圣。此“愚虞圣”三字之秘旨也。

　　一得曰：范氏解经悖谬之由总缘认经为男子而设，继泥于拆字，不得口传，一凭私智，且更认元为一，故费尽心思，适堕旁门。不如据文直解，厥义自明。虞，度也。圣，通明也。愚，谓定静如愚，实不愚也。奇，谓作用神异。圣道自然，不在奇也。矫强作用，则自取灭亡矣。此节语意，正以起下文“自然”二字。看去似浅近，而玄旨甚深。盖黄帝之时，言道不言丹。至后世有种种说法，然不过身心两字尽之。按此节，是从上节透入，别开生面，乃涵万于一之妙用，彼我并成之大道。然，非造作而出。故此下节点出“自然”二字。言以静字为入手，而以至静至虚得用奇器为真功，造至粉碎虚空为了当。经尚秘之，未尽泄也。此节玄义，须从吕祖印传口诀以解之。若曰上节言入手之则，时物文理息息静参，则日月小大之中有神明之用。此节功法并将日月小大、时物文理等等作用，一脚踢翻。是乃涵三为一，戴高履厚，并作一身；动植生灵，皆为道侣。性分中包罗圆足，悬若弹丸。然，方其进火、退符之时，身踞丸颠以看火候，是乃扩修鄞鄂之作用。已而火候既足，身乃透入丸中，以凝以养，所以休息元神，亦以静镇鄞鄂。斯时，耳目无闻见，外象愚矣，而不知大智若愚所以入圣也；天地有反覆，内象奇矣，而不知交泰非奇所以作圣也。盖上节作用，是指三才散布之真元乃为扩修我之一鄞鄂，只是我真一辅翼，与我先天真一尚无关涉，是即释氏身积舍利等等耳。末节奇器，乃是真一之别，用乃大焉，是皆自然之至理。于未书点明，不合自然，则堕落旁门。入火沉水矣。圣经之旨如此。

　　自然之道静，故天地万物生。天地之道浸，故阴阳胜。阴阳相推，而变化顺矣。

　　范氏曰：自然之道静者，乃先天太极浑然一体，静极而动，化生天地而大仪，两议互为相交，又化万物，此明先天应时自然之化育也。第此阴阳天地之道气机流动，循还不息，渐沁渐清，至于数足时动，阴阳相胜而发，我则相推相盈，使变化顺，人物以遂其生者，此明后天气机奉时之现象也。而奉天时是知天人合发之时，时动食之时，日月小大之时，此种种时，正火候之宗源也。

　　一得曰：浸，相入相灌之谓。阴中有阳，阳中有阴，故曰阴阳胜。范氏此节所解，甚合道妙。然须知有物而施，功等无物，乃至无物，而仍如有物。倒倒颠颠，个中玄义，可以意会，不可言传。而总以虚极静笃为宗。虚极则无障，不为后天所碍，且能以道陶镕，使之还虚。虚而后能静，静则中清，机临必觉，不致蒙昧，措施合宜，可无违时之弊。此一时也，其机之现，有先天，有后天，有宜迎，有宜舍。当进，进火；当退，退符。虽属自然，须凭意运。而运有抑抑扬扬，直柔宜刚，宜缓宜急，宜透宜藏。变化从此生，圣功从此出者。

　　先师太虚翁曰：“圣人传药不传火，非不传也，火候因时而起，相机而行，依样画葫芦，无是理耳。上乘丹法以心传。中乘丹法须以口授。下乘丹法必以书授，其法繁琐也。阴符一经，文属云篆，篆方丈余，轩辕黄帝得自崆峒天坛。以帝之圣尚赖问答乃明。世所奉本，盖属黄帝手授之文，虽落文字，而玄旨在乎心传。息心体之，是经最上上乘已于是节首句道破。老子又云乎：人法地，地法天，无法道，道法自然。此节首句，黄帝已揭出宗旨。是示人直从父母未生，天地未有，造化无朕中立脚。知从自然会人，则自滴滴归源，头头合道。”又曰：“上节即将日月小大，时物文理，包一切，扫一切。而此节阴阳变化中却藏有知时之义，大宜领会。上节之旨戒在拘迹，此书之旨戒在忽机。我师泥丸氏谓宜口授者，盖指此等精义耳”。

　　一得谨按：此节“摧”字，今古本皆作“推”。从易经“刚柔相推”句，则此“摧”字应作“推”字。太微律院云隐律师有国师王昆阳高士密付法物。盖自邱祖以来，历代真人所传衣钵卷册如意经杖等等，中有《崆峒问答》一书，上有宋太宗御题玺印，系称陈希夷珍本，并有重阳王祖亲笔传戒偈存焉，是为宋元以前之古本，乃作“摧”字。则此本“摧”字，必有所本，非笔误也。按《易经》：“龙战于野，其血玄黄”相摧之义。一得故仍从范本作“摧”字。

　　上篇知之修之句，他本均作修炼，惟律院吕本作修之，文法较古。盖范氏所得之本，必自律宗来者，故全经篇段节句悉从范本，不从他本分章标题，见者审之。

　　是故圣人知自然之道不可违，因而制之。至静之道，律历所不能契。爰有奇器，是生万物，八卦甲子，神机鬼藏，阴阳相胜之术，昭昭乎进乎象矣。

　　范氏曰：“自然之道，胎息三部之功也。而胎息之功，非世俗所谓注意丹田，强拉河车之为。乃先为天地之交，后行坎离之济，末运归中之妙。是学在母腹之形状，使任督开通，升降流行，以资生化者。莫不用十口之反文，得阳之下走，所以有“是故”之称也。前之成圣登真，莫不由此，故立一无为不动之功，至当不易之法。而此非律历之数计，可能契符。于是，有奇器之用。而此奇器实为道之源，气之本，万化之基，阴符之祖。圣人藉之以为下手施功之地；机于此器立而杀；盗于此器而可而盗；不神之神是于此器立可而获效；周流八卦、甲子、水金，莫不由此器立可而逆旋；天人合发，神迎鬼藏，莫不凭此器立可之功能也。此器即阴阳相胜之术。一进用之，必得口口刀圭之阳，故有昭昭之象。而此器言于末章，是又示人用此奇器于末时也。第此奇器，人以玄牝、炉鼎、丹田、太极等等指认，岂非正即《参同契》所称“圆三五，寸一分，口四八，两寸唇，长尺二，厚薄均”等句之谓，为奇器之形。此中器字，有口对口，窍对窍之秘。进字又用此奇器之处也。功至用奇器未有不得其一而万事毕矣。嗟乎，圣经当前，妙诀存心，造化现成，何甘自弃，而不知急务耶，勉之勉之。

　　一得曰：此解器字，与上下经文不贯，非正解也。其引《参同契》，而曰奇器之形，中溺于注家邪说，更不可从。惟云阳道人以河图洛书注圆三五等句，最为精确。若以河图洛书注器字，庶乎近道矣。形而上者谓之道，形而下者谓之器。器者，道之象也。按此“器”字，当作道字看，可作量字理会。凡器有形质，而此器无形质；凡器有大小，而此器无大小；凡器有内外，而此器无内外；凡器有尽藏，而此器无尽藏。故曰：奇器。以其范围天地，曲成万物，是以名之曰：“器”。实天地之由生，方物之所从出也。故曰：是生万物。以其用言之，则曰器。以其体言之，则曰道，自然之道也。自然之道静，律历能测后天之动，而不能契先天之静。八卦甲子，皆动中之数。主宰乎八卦甲子之中者，此至静之奇器，有神机鬼藏之用存焉。其在先天，无迹可名；其在人身，则曰玄窍，亦无迹可见。是物我同得于先天者，万物立命之基，即万物归根之地。万化所由生，圣功所由作。本此器以修身，则百骸理。本此器以治人，则万化安。圣人知天地有自然之道，制器不能契也。爱有自然之奇器，是万物所由生者，因而本此器以制阴阳之有衍状，探本于生于万物之原，而后万化生乎身。内则施之于一身，外则施之于天下，皆有神机鬼藏之妙用。神者，阳气之伸，故言机。鬼者，阴气之返，故言藏。阴阳相胜，而适得其平，则万物生斯器，无象而昭昭有象矣，此观天道执天行之极功也。范氏以私智诬大道，得吾说而存之，邪说庶几其息乎？

