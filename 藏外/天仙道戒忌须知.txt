
天仙道戒忌须知

　　戒忌须知第一

　　迷不知止。泥丸氏曰：“不知止，则志无所立而趋向惑摇矣。”太虚翁曰：“学仙须得学天仙，天仙由为仙道之止。知止则不为地仙水仙等则法迷惑，而功用纯矣。天仙之学，心学也。专一修心乃为知止。天仙之心，妙明圆觉，真常寂生，其大无外，其小无内者。行止坐卧，或失此趣，应即反照。觉照稍迟，便名迷止。道程之所戒忌也。要知我身非我身也，无一非此心之妙有而出自妙无者。我则一一摄之复所自，则我身完固而此心始全。儒门所云全受全归。知此修复，古人谓之小知止。以彼学者知觉运行，纯出理天，犹藉觉照而纯一者，尚有分别人法之见也。如能人法双忘，出无入有，湛然常寂而告止者，古人谓惟自度一流，天仙之民人是也，未可谓之天仙之止。夫我天仙之心，有视我身如世界者，有视世界如我身者，有一身世如微尘者，有纳微尘中藏亿亿恒河沙世界，而身如亿亿恒河沙世界，界界在在无量众生前。或竖大法幢，或隐或显，教策济度人非人等咸登道岸，心不为功。其出种种言行，若不出自我言，出自我行，一若出自纳现世界。界界在在各各众生，一一自心之所自言自行，我无与焉者，厥心斯真。由是修养，精勤无住，愈返愈明，愈纯愈精，是乃大罗天仙之心境如此。知此立志，谓之无上大知止。上所言辅命之性宗也。命无性不立，故先详示云。”

　　“若夫炼命之旨，总以阴尽阳纯为止。神通飞腾不与焉。其受炼也，曰精、曰气、曰神。我闻之师，有先天之精焉，有后天之精焉，神与气亦各有二焉者。炼之之法，亦自有一定之止诀焉。研夫后天之精，有形有质者，似精而非精，饮食之所化，未经绛宫化血，而散游于四肢脏腑。若不经彼海底一炼，不得化为凡气，随炁升脑降心，而化液化血以达肾。复又升脐一和，随气抵海，大炼一番，势有不能成气，焉能升脑而化玉液乎？凡炼形质之精，不依此序而加功，谓之迷不知止。炼之未及化成玉液而中止者，亦不得谓之知所止也。若彼先天之精，真精也。然其性属阴，我身肺气之所化。炼之之法，经肾经脐，而下海一烹，复自升脐，与土一和，降穿尾闾，升巅一聚，天罡顶炁照之，立化金液，油然而降，滴入绛宫，始极清凉，脏腑为之一爽，转眼便化热炁，烘然下行，遍体为之一暖，觉此暖气氤氲，和入玄关，觉其中有吞吐之趣，此即乳哺婴儿之明证也。世之炼真精者，炼不依此炼之，谓之迷不知止。循诀而炼，不到和入玄关，亦不得谓之知止也。至夫先天之气，阳火也，其真性属阴。后天之气，阴火也，其体性属阳。先天之气，无劳炼者，知所养诀，则与造物之真气通，而取之无尽矣。先天之气来自坤宫，乾感坤气而成者，故其真性属阴。后天之气来自兑方，兑悉震气而施行者，故其性体属阳。养之之诀惟何？洗我髓，净我心，潜能勿用是也。炼之之诀惟何？从事上养之诀加以凝神定虑，用我目光，时巡海底，则下极自得热腾如沸。非惟凡气化为真气，而凡液亦得化为凡气。得成如云如雾，下护玄关，上腾夹脊，随其真气氤氲升脑，时得天罡恩加炁照，亦得与真炁径化玉液焉，不亦幸乎。是玉液也，引以灌我绛宫，则清凉无比，脏腑生春；以滋土釜，丹田温润，降透玄关，婴儿得食，遍体充和，是乃炼气初关之止境。循而行之，其秘亦不外乎此者。世之炼气者，则此法诀以行，亦可谓之能知止。第其间升降运行时，有阻有滞，如束如兜，或痛或庠，则另有止诀存焉”。

　　戒忌须知第二

　　继续不专。泥丸氏曰：“此则句义，《修仙辨惑论》语意不同。此则句义偏在戒忌边，非有作用深义存焉，盖学贯绵密与专精耳。若一断续，一不专，虽得真传，与无闻等，鬼神恶之。非惟无益，玄律炳存，难逃冥罚，可不惧哉，可不戒哉。”

　　太虚翁曰：“修道如牛毛，成道如免角，盖指此辈之学道耳。不然，古今道成者，即我闻见，亦成卷贴，何至有免角之喻乎。其断续不专之弊，总惟性理不明，嗜欲碍败。或因狃于成见；或缘妄识悟岐；或不耐辛苦；或视为高妙；或疑其简易；或虑师传未全，以与侣伴非士；或有宿疾顿发；或值新病适生；或见所尊暴殒；或闻外道名扬；或躐等致疾；或妄作滋灾；或眷属阻；或待时而误。其魔不一，而失修惟同。可胜叹哉”！

　　戒忌须知第三

　　未足为足。泥丸氏曰：“未足为足，古今修道人之通病，其根由于无闻，缘乏圣师友辅之故。”太虚翁曰：“我以是故，故于知止一则中，已逗所止境，为若辈当头棒喝也。”

　　戒忌须知第四

　　不信因果。泥丸氏曰：“不信因果，达者之病，其病至恶。虽得至道，性理不通，以未思深之故。但知空寂，总成小乘。愚昧沈习，祸无底止，可不惧哉。”太虚翁曰：“因之与果，如影随形，创不信说者，非惟自绝去径，亦且截其归路也。纵或坚持空寂，不犯他戒，我知其命终之后，福报尽日，定化微尘，散之空境而已。”

　　戒忌须知第五

　　人我山高。泥丸氏曰：“人我山高，私心肆矣。纵能精进，必附魔道”。太虚翁曰：“人我不除，四相具矣，烦恼是非，刻无得静，势有必然，嗔念必多，纵知炼气精圆，适成魔家眷属，我师所言知也”。

　　戒忌须知第六

　　淫心不断。泥丸氏曰：“淫心不断，纵能精修，譬如蒸砂作饭，万无成理”。太虚翁曰：“淫心之生，出自爱河。不断淫戒，人根火炽，烧断真路，附落水族，为祸非细。况丹道以保精为第一关，精亏则气亏，气亏则神衰，神衰则真火微，炉灶必冷，而群阴肆，病发必死。若彼志土，或囿于成见，以为不孝有三，无后为大，我辈生有儒门，岂容迳辟。亦惟为奏帝天，开一活径，倘有志士，于神完精足之际，愿为其先延种子，以劝度执见过儒者。许其一索再索，理无不中生必是男。第一已孕即须断戒，不得流连，有违戒者，贬入生道，流充爱坑，受种种报。我师以为然，为达吕祖，吕祖许之，已有存案存行三天，下诰九原矣。然此乃秘密之说，知之者毋得妄泄诰行之原，恐招人谤耳。（谢氏按：今日今世，世情更加繁杂，一旦进入婚姻围城之内，绝非古哲此法能善后者也，须知结婚后之变数甚大，更过于未结婚时。要么，不结婚，要么所娶所嫁者，乃同好志士也。否则，很难摆脱。人生有做不完的事，若想人事皆尽后，再事仙学，吾恐其终成推拖之词。年与日去，意与形时驰，白发青颜，一生无成矣）呜呼,　天地且幻,　万有非真，形形如续，习业因缘之所造，正是苦事。世人之不断淫事也，好之深。谓曰嗣续计者，乃词也。不然，寡欲多男，医书可证。彼所谓色者，并非色也，特欲火炽而莫判耳。断之之法，惟一惧字，庶几利焉。由勉至淳，三百日，斯易不炽矣。是以古人悬一骷髅，存如腐尸，或悬圣像，或特经咒，或行礼拜，或结侣伴，皆以制斯一念耳。然莫若置身于虚，摄心于无，使彼六根六尘，无处着脚。惟用我老子游心于初一诀，何等简易！我愿世之志士，刻从事斯句，则丹道亦因速成，何利如之。”师曰：“然，是汝所说”。

　　戒忌须知第七

　　吝伐不除。泥丸氏曰：“吝伐不除，人我相大，因果感应之源，注记帐繁，消报不平，公案难了，超脱无期，或变业障，古今比比也。”

　　太虚翁曰：“要知舍施济拔分内事也。一生吝念，善缘错过，舍而念存，谓之退悔，功转微矣，岂不惜哉。一存伐念，骄胜气肆，非惟功除，业根载矣，可不惧哉。我师所以出此痛言于上。盖欲修道，必欲积功，积功一层，舍布施苦行，何以而积？且彼善缘，易失难得。遇而即行遇之仁，行而不伐之谓之义，受侮招谤不之悔谓之德，施恩种德莫之念谓之道。噫，天与我力，又赐我缘，是以得行，奈何从而吝生伐乎？古之志士，闻见必信，信无不行。今之志士，以能疑为智，以察审为明，是以有立功立德之谋，而终无德功得积也，是昧夫所谓德与功，一心性天良圆而已。故古之志士，但尽我心我力，闻见斯行，终不计夫彼之虚实也，故其德功积易圆。若云可疑，天下事无不可疑者。待信而后行，万无行理。亦恐待济者已早不及待，死者死，败者败焉已，可不惜哉。若吝与伐者，不足与言大道也。彼虽精修，我决其终囿生死窟，而化为冤债种子之云，可不戒哉！（谢氏按：有钱者之所以有钱，在于自然造化借彼之手救济无钱之人，而非讥笑嘲讽无钱者也；有力者所以有力，在于自然造化借彼手帮助无力者，而非欺侮玩弄无力者。权势钱财，学识见闻皆缘于每人机缘造化之所不同。穷其本质，生命皆是平等，本无高下贵贱，侮辱他人即侮辱人性生命，而自己亦是人，故亦侮辱了自己之人格。凡修炼无进者，当省之又省矣。）

　　戒忌须知第八

　　得失念生。泥丸氏曰：“得失念生者，未有能循古志而不妄加作用者也，其造流弊，有不可胜数矣。”太虚翁曰：“要知人性本善，天理备存，曰得曰失，据彼人事而言也。我辈所修者道。道曰修者，以为妄蔽我心，妄障我性，三尸九虫，七情六欲，朋比为奸，以克我身，是必加修而身始安。修也者，修而去其妄蔽焉而已。妄去则真，障去则明。真与明也，完然而具，未尝有失，得从何来？戡破斯理，何得失之可有？有且无有，心何妄动？憧憧内战，是其自伊戚耳。我以为除得一分欲，明得一分心；去得十分欲，明得十分心。我愿学者务除其欲而去其妄，明其心性，自得妙明圆觉矣。苟或不信，而住于患得患失之间，我不知其究竟矣。我亦惟有听之焉而已矣。可不戒哉”。

　　戒忌须知第九

　　动静有间。泥丸氏曰：“人之一身，自该动静。动者其神，静者其精。气之动静，一听之神。故其身之动也，神使夫气，气承夫神，御精而行也。及其静也，神驭精于气，率气以休于气穴而已。吾之妙明圆觉心性本无动静，焉有去来。奈何因身之动静，而有间我心学乎。吁，未之思耳。”

　　太虚翁曰：“旨哉师言，发前人所未发，慈未后人，余小子敢不从而详述哉。闻之师，古之志人，行止坐卧，不废其功，而各有行之之诀，故能动静无间。而有百日筑基，十月胎圆，三年乳哺之功之验。今研其动，曰行曰止。止者，立也；行者，步也。研其静，曰坐曰卧而已。其炼诀惟一，而存炼之所则有四。一者何？凝神而已（此一句包括汗牛充栋所言炼法烹法诸书）。四者何？行则凝神于涌泉两穴；立则凝神于海底；坐则凝神于绛宫；卧则凝神于坤腹。若夫坐而应对，立而酬应，则异于独坐独立焉。坐则先存，自海底兜后达背。有如佛像之火焰然，则应对神静（据鄙见，还宜加用炁向客那前一边，在客背后一包，从地底收回），而语言调达（此一包要用得神速，只须看见客时，以神向其背后，从地下包过来，则此炁机已在我后升上，又复向客一包，如一鸡卵然，而我与客在其中，如是则我但用遍体神凝一段充和功用为妙）。立则先存神于两足底板，微微用力踏住，而口酬应（即如坐功之亦可如此），则神安而不飞焉。其卧功亦有两法，名希夷睡，名环阳睡。希夷者，陈抟祖师御赐之征号。环阳者，茅山李老君之号，是柏子老君，非太上所化之老君也。其睡法各有妙处。如用希夷睡，侧左者曲其左肱，以手心垫面，开其大指、食指，以左耳安在大指、食指开空之处，则耳窍留其空矣，直其腰背，曲其左股，达其坤腹，泰然安帖于褥际〈鄙见谓腰腹及右股须各偏乎仰一边，则丹田气舒也矣〉，直安右股于左足脚侧（鄙见谓右股宜略带平势而开，则与肾处不帖着，方为安当），以右手心，安帖脐轮，而凝其神于脐后，存我一身，威如晶之明，而如睡于乎波水面，下空无底，而一身被褥，存化白气如鸡卵然，而我睡其中，此侧左之法，如侧右亦然，若用环阳睡，睡不侧睡，而于上半身垫物，须高厚于下半身所垫，约高半尺或三寸，仰而睡，两手握固，直其两臂，八字安开，两股亦然，而于开处各离肾囊一二寸许，缄口闭目而冥其心，时约十几息，存见氤氲然，如云中雾，绕我一身内外，以意凝留绛宫（凝留此氤氲气也），有若存若忘之诀（如是存当必觉此胸际或板木或烦热几有不可忍之气象，是氤氲之气得我心火一烘，气将化血，方用下所说诀，则血可归肾焉），我之两目，冥照于胸背褥下，有若无底然（如是则血有热气，从心后脊前分作两路，左右流注腰肾，乃血化为精之验），亦勿太作意，而松松如顾而已（此顾字，即修仙辨惑论中操持照顾之顾也）。其中妙义，有不可胜述者（盖即我注中所述之类）。其中大旨在生血之功有八，而化精之功有二焉。若夫与人同睡，其诀有九，恐误后学，流入旁门，不敢述也。”（谢氏按：男女同睡宜相向，同性相眠须背向，其中心诀，有不可妄说者，想必能购此书、阅此书者，皆有师承来历，或为高明通达之士，故不妨请教其本师可矣。在下不便述其法诀也。）

　　初丙午岁十月朔，懒云氏侍太虚翁，为述泥丸氏天仙道程宝则，天仙道戒忌须知。述至动静有间一则，懒云氏心动，太虚翁神人也，为南岳分神，左手有文曰主宰太虚（其文似篆而灵活有飞蟠之势，其色纯朱，于其殁际，沐手乃见），故号太虚。懒云氏盖心请笔所述于书，以度世之有缘者。太虚翁曰：“可得汝而笔之，我何吝焉，大江南北，将遍流诸，虽然，时尚有待。”乃起而吟，吟曰：“皇岁三六，越又二三。神河滨北，娄工舍南。琐琐野人，赤脚帝男。伊焉授受，诀始流传。”吟毕，复曰：“得之不难，闻之亦众，第其中各视其质地何如，而所修自异，即所证亦不同焉，览是书者，皆我个中人，幸毋自弃。”已而又曰：“我师昨至，谓我将应帝召，行有期矣。”起而吟曰：“住世七十九，光阴非等闲，喜完真面目，神证太虚天。”吟毕，授笑出纸，曰：“录”。遂自道程宝则起，次第端书，录至动静有间，则已值月之望日矣。太虚翁曰：“盍将朔日吟句，会录成则，附于是则述后，以为将来首授道侣，作一证缘乎。”懒云氏起而纂之，纂毕以呈。太虚翁曰：“善”。又曰：“为我续书之。”续曰：“我所述，诸书未悉载，得之者慎毋轻视，得而不行，行而不勤，勤而不恒，皆名轻视，生不成道，某月日（原本乃乾隆丙午十月望日），澹泊主人（澹泊，斋名，即归安县射村开化院之澹泊境，太虚翁羽化处。）太虚翁嘱，懒云氏识”。吁！时越十一日，而太虚翁果辞世矣。今岁戊寅，懒云氏游寓娄工工次，悟而出录，以待赠夫有缘者。爰复续识数语于段末云。

　　戒忌须知第十

　　行不由人。泥丸氏曰：“行不由人者，非安分之志，乃好奇务异之徒，王难或幸免，天律必难容，故律有之，偶而一犯，罚滞三载，恶其性喜隐僻，不由中道流祸至烈，故重罚不稍宥焉，可不戒哉。”

　　太虚翁曰：“我师所言，真实不虚者。古之隐士，住世忘年，载之册籍，炳炳可考者千有余人。今反混迹尘环，或为荒寺收供僧，或与褴褛乞丐伍。最上者，匿迹峨嵋，鸡足太华，劳黄诸山至僻处，豺狼为侣，趺坐数百春秋，叶落没躯，荆榛塞径，惟恐人知，是皆汉魏六朝唐宋元明之大术士也。昔日显异迹多者，其罚滞也无岁月。我实知之，我实见之，不忍白其名姓焉而已。我恐世之有志者，迷而悮用，其自害也不浅，故不吝为人一饶舌。志士切戒之也可，慎毋行不由人是嘱。”

　　尔时，海留翁侍曰：“神通法术，乃驻世真人藉以积功累行者，册籍载之详矣。夫子戒之，岂以书载不足尽信欤，抑寓有深意而故辟之极欤”？太虚翁曰：“汝迷不足以语此，虽然，不为汝说，贻误后人。汝见翼卵而成雏者否？曰见。曰见形未全而预有出彀者否？曰未之见。曰卵之变化有其道，变化成形有其理，形成破彀有其时，未有时未至而得变化，时未变化而得形成，时未形坚而得破壳者。强而致之出，未化未形者死，形成未坚者萎，形坚时未至者病。我昔所言，盖已形成而坚如者，特时未至一流，故其患也仅如此。然已病甚矣！吁！雏之一物，凡物也，自无而化有者，养至形成，其功已竣，而天破人破，其损其益犹如此。若夫吾道，仙道也。自有化无，炼实还虚，拨妄返真，摄性归性，炼阴成阳。种种修诀，不舍色身，不着色身，活活泼泼，混混穆穆，若存若亡，精精纯纯。不以五脏六腑为五脏六腑，不以四肢百骸为四肢百骸。视惟存有圆陀陀，光烁烁。始成水月境界，次成黄金沙世，终成红紫净境。卒忽现境缩小，如米如粟，我则以真意摄入玄关，如磁吸铁，透入玄胎，乃为安灵入圣之妙用，不假丝毫杂气，与我身中未经历炼之凡精凡气凡神半缕混入者也。方其玄关初辟，一杂用显异秘宗，我胎未结，真炁甚微，真灵虽备，而尘敝尤坚，光明无几。显异秘宗，乃是真灵率彼识神，统我凡气外合地天罡杀生气以行事者。其灵异在假天帝之号令。是以地天之气，莫不来合。然其来合者，莫非六天魔王，上遵帝令，敕其魔气，会合而来。中我畏正佯驯之神，其心未正，既遵号召而致，自必如令而承行者。故其行也，必灵必验。要知行法之士，功夫未淳，真炁未足，真灵尚微，心性未圆，妄念犹炽，是以有此妄炼，无非妄有好胜好名，贪灵希异，与夫欲速尝试之痴心也。彼诸魔神，鉴之熟矣，因而诱我内魔，朋比纂踞我躯，彼诸学者，亦不自觉，心已着魔，从此肆行无忌，而法益灵异，反谓昔修咸错，因而自误误人，必然之势。倘渠道根深厚，待遇至人从而喝醒，复反真道，勇猛修持，亦得胎圆胎出。而于粉粹了当一着，百千年久，有不得而行者。何以故？昔之妄业，积如山海，业消罪赦，天诏乃临，斯关始破，可不戒哉！海留要知内养一圆，功行自足，与造物者，一鼻呼吸，念动神应，神凝气护，如心使指，指无不应，而谓神通不巨乎？何藉乎法，何藉乎术哉？蔽而不之神蔽，而未之通者，凡情凡念耳！净其凡情凡念，而一策之，复之真，斯自神通矣。”海留翁悦。懒云氏乃为笔之于书云。（谢氏按：此篇中有多少内景，非笔墨可宣达，亦非拟议而可得者，如水月境界、黄金沙世、红紫净境等，玄理玄境次第井然，正天仙家之正印，不可忽视。）

　　戒忌须知第十一

　　耽于闲逸。泥丸氏曰：“耽于闲逸者，非志士，并非自度者可比，大可哀也，圣人复起，亦难策而致道，其身纯阴，盖炼有不胜其炼者，呜呼，余复何言。”

　　太虚翁曰：“慈哉，我师不屑教诲者，正以深诲之也。若辈性静者，其病在懒，似达非达，似知足而不知足。乃才短一流，混迹于玄门中，其用心也苦矣〈谢氏按：读书致此，不禁汗颜〉。我师心甚怜之，故加棒喝。世之纳身于枯木环堂者，此辈比比云。我谓此辈特昧夫修诀耳！知置身于烦恼场而一守其闲逸之趣，兼能刻省得失，便是大善知识，久而群知其养，则又移置无知之地。以考此趣之得失，内悉克养于中，以间安勉，孰谓非得天仙之大蹊径乎。何以故？既皈玄门，慎毋虚过光阴。若欲于恬静处终其天年，我诀其终此百千生。而此闲逸之趣，万无定得者，此正我师棒喝之旨夫。噫！既无其才，又无其力，勉欲精勤，病必随之，不如就其才料而纳之造就之窠。此即鸟鹄异质，各有受炼之秘存乎其中。人不虚生，是人总可得道，幸自弃自嘱。”

　　戒忌须知十二

　　致功克期。泥丸氏曰：“致功可以克期者，一人之说，非通论也。盖禀受不一，而愚智有殊。克期而可致功，未有不因而致弊者。”太虚翁曰：“师言破的，饮水饮汤，冷暖自觉，师不得定之于弟，父不得定之于子，禀受有殊，智愚不一耳。行适其当，不及其期而已足。不得其当，虽过其期，行不中止。曰七曰九者，老少之名目，并非致功之期克也。左转三十六，右转三十六，是即半斤八两之说。类此而推，无庸泥滞也。譬如行路然，计弓准步而定里，成法则如此，由斯路者，行之而已，总以得到为宗。奚必垫涂人而考其步数乎？步有大小，其数自殊，考步以计里，不亦惑乎！天仙之道，活泼泼者是，固非泥象执文者可与议斯道。”

　　戒忌须知第十三

　　净秽自画。泥丸氏曰：“净秽在心，境不与焉，世之志士，迷而功阻者比比，大可笑也”。

　　太虚翁曰：“旨哉斯言，净秽在心，境不与焉，不易之论也。滞境而画，食古不化之故。要知净秽辟秽种种作用，盖即净面连心洗，焚香带性烧之义。奈何有礼废吊而行避坟冢者！以为书载见尸四十九，终身不得道。不知此说出于礼诵之门，而隐讽夫阴阳流，专以送死领葬为生计者，梦寐寝食于其间，穷其一身内外，无非死气焉，是诚乃无道成之量者。然世之阴阳家，果能诚诵太玄玉经，且更能日诵心维，不惟此身清净，所过者化，所存者神，累行积功，孰有胜于此者？此之谓下结鬼缘，亦证得一助。况心无生死轮回乎！吁，生死且无，何有净秽？惟礼诵一门，理宜内外精洁，稍懈非所以致我敬，是以有焚香设供之仪，沐浴更衣之事。若夫修养一宗，纯存贞一，天仙一道，寂浩无涯，均无凶秽得触之虞，庸何忌焉。然苟无其道，而心有感之，则诀有退持太玄玉经，存放慈光，若月若日，照耀金庭，虽有感触，亦无弊焉。万无有因而自画，必待七终，乃始往吊，致废大礼。亦万物因往而自画进修之功。此我师揭此一则以示人慈旨云。”

　　戒忌须知第十四

　　泥古律今。泥丸氏曰：“时移世变，气运使然，泥古律今者，徒知好古，食而不化者也。不可以不戒”。太虚翁曰：“然古法不行于世也久矣。即如传道一种，情有不可得而古法者，然而知之者鲜矣。昔于某地，传某以某道，仪礼均未具，而受授竣。有某者起而责曰：‘某道传自某祖，得自某师，仪若彼，礼若此何其重也，今某传某，若此简，若此亵。可乎？’某欲辨而未得，迄今传为话柄。呜呼，彼之责者，亦是也。然彼也者，乌知夫今昔情殊也哉。经曰：礼云礼云，玉帛去乎哉。古哲之重夫仪文者，正以下受之诚与否耳。今则不然，计仪以受授，将以召彼，而群凝哉，且将因仪而谤道焉。呜呼，可知某之不计仪而受授，是崇道，非慢道也。即此以律泥古今，殆有不可不戒者矣。吁！天下滔滔，泥古且未真，洞而审之，类皆假古以律今者，其心其行，更有不可问焉者矣。〈谢氏按：愚知今时虽值科技倡明时代，但授法传功时，泥古律今，要人登坛盟誓者大有人在，反使学人徒生反感，未能崇道，反而谤生。很多学人致函鄙处，痛斥其非，故鄙深知泥古律今之害，愿同仁共省〉。

　　戒忌须知第十五

　　身心意任。泥丸氏曰：“以三逆任者仙，以三殉任者人，故以身心意任为戒”。太虚翁曰：“玄哉师说！身心意者，谓之气精神也可，谓之天地水也可，盖其内蕴有是理。故精乃心之所出，神乃意之所有，气乃身之所载，其实心以主之。以三逆任者，盖能以心制意，以意制身，以身定志，以志定神，以神定气，相制相定，欲净理纯，纯一不二，则仙之道也。以三殉任者，盖但心任意，以身殉意，以意殉心，相殉相任，欲炽理灭，千态万状，则人之道也。噫！要知天仙一道，以逆为用者，天地定位也，地天乃泰。他若水火木金，有相媾相交之妙，而水土亦有和洽之功。类而推之，无不以逆为用者，以我师之所以谆谆告诫也欤”。

　　戒忌须知第十六

　　礼仪荒忽。泥丸氏曰：“是可即外以证内，正是止敬存诚一功之现于内外者也，何可荒忽。志士犯此，必坠魔道，可不戒哉！是昧夫足恭之一说耳”。太虚翁曰：“犯此戒者，大都似达非达一流。盖此辈夙修乏福，而薄有才智，沧落不偶，识者鲜焉。致恭致敬，人之不答，更有从而笑之者，遂渐大反其行止。又遇好事者从而推奖之，曰：‘某也材，’古之狂狷无以为过之。世之无知者从而附和之，因美其名曰解脱，能恬淡，能狐高，相赞相成。风闻夫无闻志士之耳，遂亦遥遥应染焉。此末世群以礼仪荒忽为存本色之因也。夫学者诚宜戒之！否则必坠流我慢魔道，可不戒哉。第当内外如一，又当如分而止。故凡身处尊贵之阶，礼宜持夫忘分之礼；身处卑幼之序，则但尽夫弟子之仪。若于同僚酬应之际，礼文无失，当而已矣。夫我道，天仙之大道，不避人，不逃世者，酬酢不得而缺。鼓钟于宫，声闻如外，慎毋使彼四方君子，闻所闻来，见所见去。况天仙家，乃寓火候于行止坐卧间者，何可忽忽诸。若遇当坐而谈者，则有载谈载坐之行诀。步而谈者，又有载谈载步之行诀。立而谈者，又有载谈载立之行诀。人坐亦坐，人起亦起，人立亦立，人步亦步。周旋拜礼，莫不有微细妙诀存乎其中。大可随地随时，行我功诀，炼我炁精。更可详验我行功之安勉。岂慢行酬酢之仪文于外，而无我内治之神功哉。是以天仙一戒律有三千八百之多之微细条目也。盖心愈静而愈而圆，有不待存注而无不中规中矩之妙。然须于平时细微体认而体行之，则当场酬应之际，自不厌其礼文之繁索矣。故古之志士必于家庭间，随时随处不废其起起立立坐坐步步之仪文者，正以炼其起起坐坐行行立立之功诀也。一旦应对而出，或事上，或接平，或临下，自然周致而合度合诀焉。大隐朝市，此说何谓乎。今则不然，以为家无常体，而惰其百骸四肢焉。不知家无常体之说，言不惟晨昏定省而已。凡彼巨细仪文，一一必使其内外如一，而无偏胜之弊，故曰无常礼焉。夫子申申如，夭夭如，正是于闲居燕处，时而行其体认之妙用。第可以意会不可言传。慎毋误以为闲居燕处而稍忽其自然止敬之功为要。记有之，时思尽忠，退思补过，岂仅专指夫政事焉而已哉。要知政事之得失，不出乎一心。行止坐起，知有安驻其神之诀，则神驻于身，而不飞焉他注矣。出面立朝，则理事自明，决政有当，应对自和，进退自正。一切周旋酬酢，谦适于谨，恭适于安，让适于宜，辨适于达，论适于畅，行适于正，操适于真。盖我天仙之道，穷则独善其身，达则兼善天下；存则圣贤，化则仙佛。无非终始于心一功，而造夫大而化，犹不自住焉，乃为天仙之学。孰谓可以礼仪荒忽也哉！彼此礼仪为礼仪，则具文矣。外恭敬而内怠，慢犹荒忽也，不可不以为切戒者，二三子识之。〈谢氏按：行住坐起，旨在内安其神，所谓诸于内而形于外。自然，内安而外恭，内和而外敬，仪礼得矣。然内安其神之诀如何？诸同志不妨参阅动静有间一则，必心领神会矣，何须在下赘言乎！>
