象言破疑
　象言破疑序
　　丹经万卷皆象言也。象言者，非直言，非明言，非空言，非异言，乃有物有则，有指有证，取象演真之言。后人不究其意，止执其象，在儒者读之，以为怪诞不经；在道者读之，以为包皮外象，甚至有执象猜疑，百般做作，流於曲径邪行，自伤性命者，不可枚举。咦！是岂古圣先贤取象立言之意乎？易曰：法象莫大乎天地，变通莫大乎四时，悬象着明莫大乎日月。丹经皆本周易而作，其药物火候，俱借天地、日月、四时以发挥其奥妙，若以丹经象言为怪诞，为包皮，易有风云、雷电、龙虎、牛马、鹿羊、龟雉之象，与夫眇能视，跛能履，乘其墉，朋盍簮，噬肤灭鼻，困於株木，载鬼一车，刲羊无血等象，亦将以为怪诞包皮乎？悲夫！正道失传已久，不自今始。余自遇真师之后，取诸家丹经，彼此参看，实有得乎象言之意，因将所得於师者，尽泄於参、悟、阐真、原旨等书之内，犹恐学者难於贯通，又着象言破疑一书，绘图画像，细分是非，扫旁门而指正道，息邪说而辩真宗，此则余之本愿。见是书者，当思死人亦能说生术，勿以糟粕笑弃。为幸甚。
　　时　嘉庆十六年，岁次辛未，春，王正月，栖云山素朴老叟悟元子刘一明自叙於洗心亭。

　象言破疑卷上
　　象言说

　　修真之学，古经多言无为之道，而於有为之道罕言之，但无为之道，惟上智者顿悟圆通，一了百当，立跻圣域，其次中下之人，性质愚钝，根尘深，识见小，若行无为之道，力量不及，决不能万缘俱空，直登彼岸。后汉魏伯阳仙翁，准易道而作参同契，度引中下之流，以有象譬无象，以有形喻无形，始有金丹之名，铅汞、砂银、乌兔、龙虎、婴姹、药物、炉鼎、烹炼等等法象之说。自后成道群真皆祖参同而作丹经，以演妙理，其意皆欲后之学者，因此以参彼，借彼以证此耳。无如后之学者，不究寓言之意，不推取象之理，见金丹铅汞炉鼎之说，疑为服食，而遂流於炉火；见乌兔龙虎之说，疑为脏腑，而遂流於存想；见他家我家阴阳男女之说，疑为闺丹，而遂流於采取；见逆顺颠倒之说，疑为强作，而遂流於运转；见修性无为之说，疑为寂灭，而遂流於顽空；见修命有为之说，疑为摆弄，而遂流於执相；等等门户，皆是以鹿为马，以鸟作鸾，不但无益於性命，而且有害於性命，是岂祖师当年取象喻言之意乎？
　　夫象者，像也。言其此物而象彼物，彼事而象此事也。试以眼前人人共见共知之事物论之，譬如烹煎饮食，锅即鼎也，灶即炉也，锅中贮水，灶底烧火，火本上焰，水本下流，今锅中之水在上，灶底之火在下，水火颠倒，彼此相济，而饮食熟成，此凡水凡火相济之象也。
　　人之刚性躁，多动，动则属火，柔性缓，多静，静则属水；用柔以养刚，以刚而就柔，刚柔相当，不躁不缓，归於中正，大道易成，此神水神火相济之理也。取凡水凡火相济之象，以喻神水神火相济之理，而其理显然矣。又如有人本来家业丰富，不守本分，化费财产将尽，忽然自知悔过，苦心劳力，重务生活，渐次积聚，财物由少而多，终必家业复旧，此还元返本之象也。人身精神灵气，本来充足圆满，交於后天，顺其造化，费精劳神，元气衰败，原本消耗迨尽，若知改头换面，惩忿窒欲，闲邪存诚，渐次用功，终有归根复命之时，此还元返本之理也。取世人还元返本之象，以喻修道还元返本之理，而其理显然矣。又如世间男女相配，两而合一，即能生子生孙，此人道生生不已之象也。人身阴阳相当，两而合一，即能生仙生佛，此丹道生生不已之理也。借人道生生之象，以喻丹道生生之理，而其理显然矣。丹经皆是借象以喻理，教人从象上辨别所行之理，非是教人背乎理而於象上做作也。
　　今人不穷其理，只认其象，悲哉！丹经象言极多，学者须宜由象以穷理，得象忘言，得意忘象，其庶几乎？
　　顺逆说

　　举世之人，皆知顺行之道，而不知逆运之道。何为顺？顺其造化也；何为逆？逆其造化也。顺造化则生人生物，生老病死，轮回不息；逆造化则成仙成佛，不生不灭，寿同天地。
　　凡人自父母成胎，生身以后，二八数足，交於后天，内而七性六欲迷其真，外而万缘万事劳其形，认假为真，以邪为正，以苦为乐，顺其所欲，无所不至，将本来精气神三宝，消化迨尽，将原有圆明真性，全然昧却，不到咽喉气断之时，不肯休歇，以故生生死死，万劫沉沦，所谓阎王不叫，自投其死也。若是大智慧人，逆运造化，不为造化所拘束，不为阴阳所陶镕，不为万物所牵引，不为万缘所牵移，在大火里栽莲，泥水中拖船，借世法而修道法，依人道而全天道，将历劫根尘尽皆拔去，把后起客气一概扫无，命由自主，不由天主，复还当年乾元面目，躲去轮回，超出三界，为金刚不坏之物矣。
　　但这个顺中逆运天机，有口传心授之秘，必须真师指点，非可私猜而知。世间学人，恃自己萤火之明，管窥之见，记下几句话头，看过几宗公案，自谓知道，再不求人，人前卖弄，满口乱谈，以己盲而引人盲，罪过罪过。
　　又有一等糊涂汉，认不得真师，朝王暮李，学此小乘工夫，亦负有道，即有明人在前，不肯低心下气，乱作乱为，或心气下降，肾气上升为逆行，或运气后升前降为逆行，或还精补脑为逆行，或闭气定神为逆行，或采阴补阳为逆行，或男下女上为逆行，如此等类，千门万户，皆是背逆圣道，非是逆运造化；尽是取死之道，非是至生之道。殊不知逆者，逆回於父母生身之初也，如人离家远出，而又逆回於家之谓。
　　虽云逆行，其实是顺理而行，乃逆中之大顺，因其与常人所行相反，故谓是逆。旁门曲径，惑於逆之一字，而遂在肉皮囊上万般作为，到底落空，岂不愚哉！
　　药物说

　　丹经子书，所言采取药物，烹炼金丹，皆是先天无形无质之真，非世间有形有质之药，亦非人身有形有质之物，因其人自有生以后，认假失真，将本来圆成之宝，消化迨尽，一身纯阴，满腔邪气，如大病临身，待时而死，不有真正灵药疗治，如何返阴为阳，保全性命也？
　　真正灵药是何药？先天真一之气也，先天精气神三宝也。先天真一之气又名真种子，此气不落於色象，至无而含至有，至虚而含至实，真空妙有，统摄精气神三宝，三宝亦非有形之物，乃无形之真。玉蟾翁云：其精不是交感精，乃是玉皇口中涎；其气即非呼吸气，乃知却是太素烟；其神即非思虑神，可与元始相比肩。虽分三家，总归於先天一气，三家合而成一气，一气分而为三家。采药者，即采此一气三宝，运真火煅炼成丹，点化一身万般阴气，归於纯阳清静无垢无尘之原物，如人有病，用药医治而成好人矣。所谓药物者，譬象也；后世学者见丹经药物之说，误为有形有质之物，而遂采取山中草药，配合服食，妄冀长生，或采五金八石，煅炼丹药服食，妄想飞升，殊不知有形之药，仅能治有形之病，而不能治无形之病，若欲治无形之病，非采先天真一之气，余无他术矣。参同云：同类易施功兮，非种难为巧。悟真云：竹破须将竹补宜，抱鸡当用卵为之；万般非类徒劳力，争似真铅合圣机。真铅即先天真一之气也。观此一切，认凡药为仙药可以悟矣。
　　火候说

　　丹经子书所言火候，乃喻其修持工夫次序之准则也。盖修持功力有先后，有急缓，有进退之时候，不得宜先者而后，宜后者而先；不得宜急者而缓，宜缓者而急；不得宜进者而退，宜退者而进；亦如炉火烧药，有文武进退止足之时候，故修真用功次序，取象为火候也。但用功火候，不拘年月日时，刻刻行之，宜先而即先，宜后而即后，宜急而即急，宜缓而即缓，宜进而即进，宜退而即退，随时变通，毫发不得有差。
　　所谓宜先者，先严於内也；宜后者，后御其外也；宜急者，急於用功也；宜缓者，缓於温养也；宜进者，阳未足而须进阳；宜退者，阴方生而须退阴；此即火候之实理，非工家子时进阳火，午时退阴符，卯酉二时宜沐浴之说；亦非冬至进阳火，夏至进（当为退）阴符，春分秋分宜沐浴之说。夫天有天之子午卯酉，人有人之子午卯酉，岂可以天之子午卯酉而即是人之子午卯酉乎？人身子午卯酉，刻刻皆有，古经云：不必天边寻子午，身中自有一阳生。盖以阳生即子，阴生即午，阳与阴合即卯，阴与阳合即酉，所谓活子午卯酉也，岂是天边死子午卯酉乎？金丹四百字云：火候不须时，冬至不在子，及其沐浴法，卯酉亦虚比。悟真篇云：纵识朱砂与黑铅，不知火候也如闲，大都全藉修持力，毫发差殊不结丹。曰冬至不在子，曰卯酉亦虚比，曰毫发差殊不结丹，可知非天边子午卯酉矣。如云是天边子午卯酉，是十二时只有四时修持，所余八时弃之不用，岂能毫发无差乎？入药镜云：一日内，十二时，意所到，皆可为。可见年月日时，刻刻用功修持，防危虑险，毫发不容有差；至於六十四卦火候之说，亦是指示阴阳进退之法，教人随时加减，变通用功耳，岂是教人依六十四卦次序而行乎？悟真云：卦中设象本仪形，得象忘言意自明，举世迷徒惟执象，却行卦气望飞升。读书须要会的古人取象立言之意，意已得而象可忘矣。
　　修真之道，千经万典皆象言也，虽取象不一，总以发明阴阳顺逆、药物真假、火候准则而已，其外再无别说。予自得师指示，实悟的象中之意，不敢自私，愿公诸知音之士，因将丹经紧要之条拈出，绘图传真，分析是非，以破学者之疑，其余可类推而知。
　　胎中面目

　　人当父母未生身以前，男女阴阳二气交感之时，杳冥之中有一点生机自虚无中来，所谓先天真一祖气者是也。此气入於精血之内，陶镕精血，混而为一，无形而即生形，无质而即生质，内而五脏六腑，外而五官百骸，变之化之，皆自然而成全，虽怀胎之妇，亦莫知其所以然也。后学不知此理，或疑人在胎中，脐带通於母气，母呼亦呼，母吸亦吸，渐次变化成形者，非也。夫呼吸之气，乃后天之气，后天之气，焉能变化精血而成形？况呼吸之气，焉能入於胞胎之中？殊不知母胎中，只有先天一点祖气，浑浑沦沦，始而凝胎，既而养胎，终而全胎，始之终之，皆此祖气成就之，别无加杂。当斯时也，虽有人形而无人道，天地万物，水火刀兵，俱不能伤；七情六欲，五贼四相，俱不能近，究到实处，只一虚空而已。古仙教人修道，返於父母未生身以前面目者，即返於虚空之境，而无声无臭也。无声无臭，即是无极，无极者，无之极，即是一无而已。
　　婴儿面目

　　人在母腹之中，十月胎圆，瓜熟蒂落，破胞而出，足向天，头向地，"哇"的一声，方接后天之气，自口鼻而入，下於气海，与先天元气相合，先天为体，后天为用，后天借先天而呼吸往来，先天借后天而蓄养血脉。不但此也，当"哇"的一声时，历劫轮回识神，亦入於窍，而与先天元神混而为一，元神借识神而存，识神借元神而灵，但婴儿初生，虽有后天之气，后天之神，而先天统后天，后天顺先天，先后混成，混混沌沌，无识无知，一真而已。古仙教人穷取生身处，即穷取生身之初，即穷取婴儿面目也。迷人不知，妄言生身处是妇人产门者，非也。夫生身之初，婴儿面目，纯白无玷，是圣贤胚胎，仙佛根芽，故飞鸟不搏，虎兕不伤。盖不搏不伤者，以其无心也，无心而生死不碍，何灾何患？此即始极之象。始极者，始之极，未交於后天，虽与后天相混，纯是先天管事，因其在始之极，由无而方始也。
　　孩儿面目

　　人自婴儿渐长，能行能走，能言能语，随人指引，名曰孩儿，又名孩提之童。婴儿无识无知，孩儿已有识有知，未免浮云点太空矣。能识有知，是由始极渐至太极矣。太极者，大之极，大极则必小，阳极则必阴之时，但小未来，阴未生耳。小未来，阴未生，尚是先天用事，后天伏藏，虽有识有知，根尘尚未发，客气尚未侵，饮只食，寒只衣，喜怒哀乐，随兴随灭；富贵穷通，不知不晓；顺其自然，绝无杂念，亦是圣贤胚胎，仙佛根芽。愚人不知，以孩儿为婴儿者，非也，婴儿是赤子，孩儿是童子，虽然皆俱天真，而身分高低不一，知识有无各别，故古仙皆以返本还元为婴儿本来面目，不取孩儿顽童面目也。
　　阴阳分判

　　人自孩儿渐长，二八气足，阳极生阴，日凿一窍，阴阳两分，各居一方，真中有假，於是知识渐开，善恶分别，是太极判而阴阳分矣。所谓二八气足者，如月上弦下弦，两弦合一，光浑圆满之象；喻其先天阳极，如太极也，阳极必阴，如太极一判，而阴阳两离矣。愚人不知，以二八生阴之说，疑为男子十六岁而阴精泄者，非也，试观世间男子，有十四五岁而泄精者，有十六七岁而泄精者，更有十八九岁而泄精者，岁精多寡不等；可知二八之数，不论人之年岁，乃言气之盈满也。
　　五行分位

　　阴阳一分，於是五行亦乱矣。五行者，金木水火土之五气也。五行在先天，则是土生金，金生水，水生木，木生火，火生土，五行一气，发而为仁义礼智信之五德；在后天则土克水，水克火，火克金，金克木，木克土，五行相戕，发而为喜怒哀乐欲之五贼。五行相合，则五德备而阴阳混一；五行分散，则五贼兴而阴阳驳杂。五行一分，识神渐起，根尘渐发，真者退位，假者当权，孩儿面目亦失矣。愚人不知，以五脏分五行者，非也。夫五脏者，有形有质之浊物，为后天五行之旅寓，非先天五行之德园，若以五脏即是五行，五脏如何能分能合？且五行有先天后天之别，先天本於生身以前，后天出於生身以后；先天生圣，后天生人；两个五行，虽分先后，皆是活的，非有定位，岂可以五脏之浊物为五行乎？
　　后天用事

　　阴阳判，五行分，后天一交，先天退位，於是秉受气质之性发，外来习染之尘生。六根门头，门门招贼；七情孽种，种种生灾。纯白之体，渐渐阴气入内矣。阴气一入，阴气渐长，阳气渐消，长而又长，消而又消，顺其所欲，无所不至矣。愚人不知，以气质之性为真性者，非也。真性者，天命之性，属於先天，有益於人；气质之性者，人生之性，出於后天，有损於人。岂可以后天之性即先天之性乎？
　　纯阴无阳

　　后天用事，阴进阳退，日复一日，年复一年，内而万念作殃，外而万物牵引，内外加攻，阳气消尽，一身纯阴，三宝耗灭，魂魄难存，不死岂能之乎？愚人不知，以数尽命绝，委之於天者，非也。夫人生所依赖者，阳气也。一点阳气，不尽不死，一点阴气，不纯亦不死。顺其阴气，消灭阳气，自寻死路，与天何涉也？以上七图，皆顺行造化，生人之道也。
　　炼己筑基

　　修真之道，返还之道也。返者，我已去而又来之谓；还者，阳已失而复得之义。是於纯阴之内，而返还其本来真阳也。人自后天用事，一身纯阴，先天阳气消化迨尽，不有返还之功，何能无者而复有，失者而仍得耶？返还之功莫先於炼己筑基。炼己者，炼其历劫根尘、气质偏性，与夫一切习染客气，即惩忿窒欲，克己复礼之功。能惩忿窒欲，克己复礼，则无思无虑，不动不摇，根本坚固。即如起屋必先筑基，基地坚固，木料砖瓦由人做作，无不负载也。炼己即在筑基之中，筑基不在炼己之外。愚人不知，以炼己为守心，筑基为闭精者，非也。夫炼己之功，为丹道始终之要着，直至阴尽阳纯之后，而炼己之功方毕。若未到阴尽阳纯之时，而炼己之功不可歇。若谓守心闭精即是炼己筑基，岂能全金丹之大事乎？古仙云：还丹在一时，炼己须十月。於此可知，非守心闭精矣。
　　天良真心

　　炼己筑基，非是强制强作、苦力用功，必要认的天良真心，借此真心以炼己。则黑暗之中，即有一点阳光发现，号曰真灵。真灵若现，是非邪正，判然分明，不为物欲所牵，不为尘缘所染，炼己甚易。倘认不得真心，则邪正不分，是非罔辨，是以心制心，终是人心用事，强制强作。所谓却除妄想重增病，趋向真如亦是差。如何到无己之处？愚人不知，误认人心为真心者，非也。夫真心无心，无心之心，方是天良之心。有此天良之心，何难於己之不能克去乎？百字碑云：动静知宗祖，无事更寻谁。黄鹤赋云：离内七般朱砂，无真种则时刻难留。三丰云：筑基时须用槖钥，炼己时还要真铅。祖宗真种、槖钥真铅，皆天良真心之别名。噫！天良真心，岂易知哉？若有知之者，则得其一，而万事毕矣。
　　阳长阴消

　　认的天良真心，主人公稳坐中央，为道日减，为功日增；阳气渐长，阴气渐消；长而又长，消而又消，直到无可长消处，方为极功。愚人不知，以静坐无为、寂灭顽空，妄想阳气自长，阴气自消者，非也。夫还丹者，阴中复阳也。若以静坐无为、寂灭顽空而欲复阳，阳岂能自来，阴岂能自退？《悟真》云："总识朱砂与黑铅，不知火候也如闲；大都全藉修持力，毫发差殊不结丹。"於此可知进阳退阴之道矣。
　　攒簇五行

　　阳长阴消，还要知的攒簇五行。五行攒簇，大道可望。攒簇之功是在后天五行中返出先天五行也。后天五行，彼此相克也；先天五行，彼此相生也。返者，於相克之中而致相生也。五行相生，浑然天理，是五行一气，四象和合也。愚人不知，以意引心肾之气，上下相交，运肝肺之气，左右相会为攒簇五行者，非也。夫五脏之气，皆有形之物，后天滓质，有成亦有坏，如何凝结永久不坏之命宝哉？
　　阴阳混合

　　五行从阴阳中分出，五行攒簇，合而为一，即是阴阳合而为一。阴阳混合，金丹有象，仍是孩儿面目，但不过后天之气，犹未化去耳。然虽是未化去，先天返还，后天即顺，亦是不能为祸，从此再下一重功夫，金丹可成矣。愚人不知，或心肾相交，或任督相会，或男女相交，为阴阳混合者，非也。夫金丹先天虚无之气凝结而成者，岂后天气血有形之物所能凝结哉？
　　浑然一气

　　阴阳返还於混成，孩儿面目已复，从此运天然真火，煅去后天余阴，归於无识无知地位，神藏气聚，所谓男儿有孕者是也。这个胎孕，即是婴儿面目，即是生身受气处，亦即始极，亦即太一含真气。愚人不知，采红铅，摘梅子，服食吞餐，相结圣胎者，非也。若谓红铅梅子能结圣胎，不过所结者血块肉团，促死之鬼胎而已，其他何望乎？
　　太空虚无

　　圣胎凝结，再加十月温养之功，运天然真火，熏烝烹炼，由微而着，由嫩而坚，群阴剥尽，胎圆丹成，瓜熟蒂落，忽的打破混沌，迸出清净法身，跳入太空虚无之境，超出乎三界之外矣。此即未生身以前面目，亦即无极面目。道归无极，形神俱妙，与道合真，大丈夫之能事毕矣。愚人不知，或对镜演神，或默想顶门，或面壁忘形，出阴神之类者，非也。金丹脱化之神，乃为阳神，其一切静功所出之神，乃为阴神；阳神万载长在，不生而不灭；阴神未经火炼，抛身又入身。千门万户，若不得金丹大道点化，虽能阴神出入自便，知前晓后，难逃轮回，所谓饶君千万劫，终是落空亡也。

　象言破疑卷下

　　金丹

　　金者，坚刚永久不坏之物；丹者，圆满光净无亏之物。古仙借金丹之名，以喻本来圆明真灵之性也。此性在儒则名太极，在释则名圆觉，在道则名金丹。名虽分三，其实一物。儒修之则为圣，释修之则为佛，道修之则为仙。三教圣人皆以本来真性为成道之本也。愚人不知，或用五金八石煅炼成药为金丹者，非也；真性在大造炉中，经火煅炼成熟，与天地同长久，与日月同光明，岂凡世有质之物能成哉？
　　天地之心

　　修真第一要着，须要认得天地之心。天地之心即前所云天良真心也。此心恍惚杳冥，不轻现象，因有虚室生白，暗中忽明之时，方露端倪。天属阳，地属阴，天地之心，乃阴不离阳，阳不离阴，阴阳相合之心。阴阳合，有此心，阴阳分，无此心；非色非空，即色即空，非有非无，即有即无，色空无碍，有无不立，乃真空中之妙有也。识得此心，守而不失，则大本已立，其余易事耳。愚人不知，皆在肉团顽心上揣摩，或以动心为天地之心，或以静心为天地之心，或心住中宫为天地之心者，皆非也。夫顽心者，后天私欲之人心，动心则着於有，静心则着於无，住心又着於象，此等之心与天地之心云泥相隔。盖以天地之心，动静如一，寂然不动，感而遂通，感而遂通，寂然不动，岂肉团顽心之谓乎？
　　偃月炉

　　偃月者，偃仰蛾眉之月。月晦极，下又生明，喻人至静之中，忽有天根现露，号曰道心，有如偃月之象。炉者，运火之器，以其道心阳光，能以煅炼一身之阴气，故又喻之为炉，其实道心即天地之心。以体言，为天地之心；以用言，为道心。一物而二名也。愚人不知，以丹田之下横骨上仰为偃月炉，或认心字一弯上仰，误以肉团心为偃月炉，又采战家以妇女产门为偃月炉者，皆非也。夫偃月炉，乃道心之光辉，此光照处，诸邪皆灭，能以作圣，能以作仙。紫阳翁云："休泥丹灶费工夫，炼药须寻偃月炉。"又云："偃月炉中玉蕊生，朱砂鼎里水银平；只因火力调和后，种得黄芽渐长生。"於此可知偃月之义矣。
　　朱砂鼎

　　朱砂者，火之色，因其火能煅炼诸物，去旧换新，故人以鼎象之。火之为物，最灵最神，无物不化，喻其神明无处不照，无事不成之义。但神有元神有识神，识神能以败道，元神能以成道。盖识神带有历劫根尘，借元神之灵而生妄，不至丧去性命而不止。修行大法，须要以元神而制识神，识神不起，则邪火灭，邪火灭而真火生，真火生而和气氤氲，生机不息，大道可望。愚人不知，误认昭昭灵灵之识神以为元神者，非也。夫元神者，不神之神，灵而最真，真而最灵；昭昭灵灵之神，乃神而神者，虽灵有假，假中之灵为轮回之种子。古仙云："无量劫来生死本，痴人唤作本来人。"生死本，即识神之谓也。
　　元牝之门

　　元为阳、为刚、为动，牝为阴、为柔、为静，元牝之门乃阴阳之窍、刚柔之门、动静之关，无方无所，无形无象，彷佛曲肖，虚悬一窍，在五行不到之处，四大不着之境，至无而含至有，至虚而含至实，乃阴阳相合之中一窍。愚人不知，以口鼻为元牝者，非也。夫口鼻是呼吸出入之门，非阴阳出入之门，阴阳相合，生仙生佛，口鼻呼吸之气，岂能生仙生佛乎？悟真云："元牝之门世罕知，莫将口鼻妄施为"者是也。
　　元关一窍

　　元关者，至元至妙之关口，又名生死户、生杀室、天人界、刑德门、有无窍、神气穴、虚实地、十字路等等异名，无非形容此一窍耳。元关即元牝之别名，因其阴阳在此，故谓元牝门；因其元妙不测，故谓元关窍，其实皆此一窍耳。愚人不知，或以心下肾上处为元关，或以脐心为元关，或以尾闾为元关，或以夹脊双关为元关，凡此皆非也。盖元关无定位，若有定位即非元关。陈虚白以念头起处为元关，似是而实非也。念头起处已落於后天有形之物，如何称为元关？吾今与大众分明指出：在恍惚杳冥之间，有无相入之际，悟真篇曰："恍惚之中寻有象，杳冥之内觅真精，有无从此自相入，未见如何想得成？"又四百字云："此窍非凡窍，乾坤共合成，名为神气穴，内有坎离精。"此实指元关一窍而言也。
　　谷神

　　谷神者，空谷之神，俗名崖娃娃。因其两山高耸，中间一谷，人声喊叫，谷中传声，故名谷神。修道借此以喻人身虚灵之神。盖心虚则灵，不虚不灵，灵出於虚，亦名谷神。神者，无形无象，灵而不可测度之义。所谓寂然不动，感而遂通者，此神也；所谓凝结圣胎者，亦此神也。愚人不知，以神存天谷谓谷神，或神守黄庭谓谷神者，皆非也。若神存於天谷，神守於黄庭，则是不虚，不虚焉得有神？不虚无神，何得名谷神？悟真云："要得谷神长不死，须凭元牝立根基。真精既返黄金室，一颗灵光永不离。"元牝合而中即虚，虚则真灵常存而不昧矣。真精灵光谷神，皆喻真灵之一物耳。
　　金鼎玉炉

　　金鼎者，刚强坚固之物，喻人志念专一，能以载道之义，又名乾鼎；玉炉者，温柔平静之物，喻人工夫渐进，能以久远之义，又名坤炉。愚人不知，铸造铁鼎，做作泥灶，烧炼金石，妄想成丹者，非也。盖有形之炉鼎只能炼有形之凡药，而不能炼无形之仙药。古仙云：鼎鼎原无鼎，炉炉亦非炉。其所谓炉鼎者，以其修道之功，刚柔两用方能济事，亦如烧炼家，有鼎不可无炉，有炉不可无鼎，鼎炉俱备，方能成药也。
　　乌兔药物

　　日中有金乌，为阳中之阴；月中有玉兔，为阴中之阳。日在卦为离，外阳内阴，喻其刚中有柔之义；月在卦为坎，坎外阴内阳，喻其柔中有刚之义。金丹之道，惟取刚中之柔，柔中之刚，两味真阴真阳大药，熔化一气而成丹。曰药物者，以其真阴真阳能以返老还童，延年益寿也。至於龟蛇盘结，水火相济，亦是此理，不过随便取象，以证真阴真阳合一之道耳。愚人不知，疑为乌兔二字，或口吸日精月华，或眼接日精月华者，非也。夫天有天之日月，人有人之日月，人身真阴真阳，即人之乌兔日月也。天边日月精华，与我相远，怎能采来？如曰能采，则所采者身外邪气，久必内得臌胀，外则失明，无益有损矣。
　　龙虎相会

　　龙性柔，主生物，属木，在卦为震，喻人之柔性。震本阳而取柔象者，阳少阴多也。虎性刚，主杀物，属金，在卦为兑，喻人之刚情。兑本阴而取刚象者，阴少阳多也。此性此情，彼此隔碍，则为气性尘情而伤生；彼此和合，则为真性真情而益生。龙虎相会，是以性求情，以情归性，性情合一之义。至於东家女、西舍郎，配为夫妻，长男少女，两家合一，金木相并等象，无非喻此真性真情交会之意。愚人不知，以肝为龙，肺为虎，运肝肺之气於脐心，或於丹田，或於黄庭，以为龙虎交媾者，非也。殊不知肝肺之气皆后天有形之气，不但不能凝结一处，即强团聚，积久成蛊，无法医治，自促其死，岂不愚哉！
　　坎离颠倒

　　坎卦外阴而内阳，离卦外阳而内阴。内阳为水，内阴为火。丹道取坎中之阳，以填离中之阴，以水济火，是谓水上火下，水火颠倒，又名坎离颠倒，以喻道心真知之神水，去制人心灵知之邪火也。吾之真知，外暗内明，如坎卦外阴内阳；吾之灵知，外明内暗，如离卦外阳内阴。以真知而制灵知，以灵知而顺真知，真灵如一，凝结成丹，亦如颠倒坎离，水火相济也。至於婴儿、姹女、黑铅、红汞之象，亦无非形容真知灵知两而合一耳。愚人不知，指肾为坎，心为离，运肾气上交於心，心气下降於肾为颠倒坎离；又有采取闺丹，以男女作婴儿姹女，男下女上为坎离颠倒；又烧炼家以黑铅制水银，或炉下煨火，鼎上贮水，为坎离颠倒、水火相济者。凡此皆非也。夫修真之道，修其真也，一切有形滓质，邪行丑事之类，假而不真，何能成真哉！
　　五行颠倒

　　五行顺生，木生火，金生水；五行颠倒，火生木，水生金。盖火生出之木，永为不朽之木，如木遇火，煅炼成炭，入地常存之类；水生出之金，永为不坏之金，如散金炉中熔汁成块，分外生明之类。火生木，喻人之本性在大造炉中，煅炼出来，永为不动不摇之性矣；水生金，喻人之真情在欲海波中，亲渡过去，永为无尘无垢之情矣。古仙所谓，五行顺行，法界火坑，五行颠倒，大地七宝者是也。愚人不知，搬东弄西、采下补上、推前运后为五行颠倒者，非也。殊不知一身纯阴，内而心肝脾肺肾，外而眼耳鼻舌身，尽是假物，咽喉气一断，一堆臭秽骨肉，哪有一件是真？若以此假物妄想了性了命，乌乎能之？
　　黄婆媒娉

　　黄婆者，中央土母，以其能调阴阳，能和四象，故名黄婆，丹书借此以喻人之真意中真信，能以和性情，养精神之义。真意真信即吾身中之黄婆，所谓黄中通理者是也。愚人不知，以意运五脏之气会合，为黄婆媒娉，又有造孽之辈，用能言老妇调戏男女行淫，取处女首经梅子，为黄婆媒娉者，大非也。夫真土无位，真意无形，无物不生，无理不具，能以会三家、攒五行，故名黄婆媒娉，岂意念之意，作妖老妇之谓乎！
　　二八两弦

　　月自晦朔之间，与日相交，初三微光现象，至初八阴中阳半，有如弓弦，是为上弦，十六圆满，一阴胎内微黑现象，二十三阳中阴半，有如弓弦，是为下弦；上弦得水中之金八两，下弦得金中之水八两，二八一斤，金水相停，阴阳相合之象，丹书借此以喻刚柔相当，不偏不倚，至中至正之义。愚人不知，或以男子十六岁为二八，两弦之气足，而遂勒闭阴精，或以黑铅八两，水银半斤为二八两弦之药料，而烧炼服食者，皆非也。《四百字》云：上弦金八两，下弦水半斤，两弦合其精，乾坤体乃成。两弦者，一阴一阳也。乾刚为阳，坤柔为阴，阴阳相配，乾坤体成，丹元有象，於此可知两弦之意矣。
　　黍米珠

　　人当未生身之前，在胞胚之中，混混沌沌，昏昏迷迷，只有浑然一气盘旋，别无他物，所谓太乙含真气者是也。此气至神至妙，至虚至灵，至无而藏至有，三元、八卦、四象、五行皆包於内，故无形而能变化，所以变化无穷，五脏六腑、九窍百骸俱皆自然成就，因其至神至妙，至虚至灵，又名真灵，又名不神之神。当其在母腹之中，一气含真，名曰真气，及其出母腹，灵含一气，名曰灵气，一气为体，即是真空；真灵为用，即是妙有。真气真灵，真空妙有，名虽有异，只是一真。此真无形无象，无声无臭，不可以言传，不可以笔肖，仿佛形容，不过一黍米之微，故古仙皆称此真为黍米宝珠。虽云黍米，而实无黍米之形，因其有一点灵气，隐於中央，故名黍米；因其有一点黍米之灵，而混沌虚空，三界无一不包，故名黍米珠；究到实处，总是鸿蒙未判之始气也。愚人不知，以女子首经中梅子为黍米珠，又工夫家神存明堂，久而眼光散外，为黍米珠，皆非也。夫鸿蒙未判之黍珠，为生圣生贤，成仙成佛之灵宝，岂浊血之物、存想之光所可能哉！《四百字》云：混沌包虚空，虚空包三界，及寻其根源，一粒黍米大。三丰翁云：谁不知，谁不会，谁不行，都只在鸿蒙未判一粒黍米上迷。
　　火候卦象

　　丹经皆借六十四卦为阳火阴符之法象，以乾坤二卦为鼎炉者，取其阳刚阴柔为体也；以坎离二卦为药物者，取其刚柔中正为用也；复姤二卦为阴阳之交界，取其刚柔运用各有时节也；屯蒙二卦为造化之始，取其当进火而须用刚，当退火而须用柔也；既未为造化之终，取其阳火而用刚，不可太过，阴符而用柔，不可不及也。其余五十四卦，皆随乾坤坎离复姤屯蒙既未十卦运用，自然而然。约而言之，总以阴阳相当，两而合一，归於混成之象而后已。愚人不知，按六十四卦，在年月日时上强做作用功者，非也。夫天地阴阳造化一气流行，周而复始，循环无端，岂从六十四卦行哉？六十四卦是圣人观天象地，体阴阳造化而作，六十四卦乃阴阳造化之解注耳。人身造化与天地造化相合，自有六十四卦，岂可泥文执象哉！
　　生我之门

　　月至西南，晦极而生明，西南属坤，纯阴之方。纯阴之下，一阳潜生，有上坤下震之象，在卦为复，在月为偃月，皆喻其静极之中，忽有天心现露之义；又名道心，又名天良真心，即前所谓偃月炉。若见此心，保守不失，借之进阳退阴，如猫捕鼠，必至阳渐生，阴渐退，阴尽阳纯，则仙矣。故以西南坤位为生我之门。愚人不知，以妇人产门为生我之门者，非也。产门乃生人之处，何以能生仙哉？
　　死我之户

　　月至东北，阳光将灭，东北属艮，阴气将纯，阳光些微，有上艮下坤之象，在卦为剥，在月为覆碗，皆喻其客气剥消真元之义。若有出世丈夫，勇猛男子，顿悟回头，借此一点余阳，以明破暗，用功修持，亦不难於返本还元。一切凡夫，迷而不悟，顺其阴气剥阳，阳尽阴纯，不死岂能之乎？易曰：东北丧朋，丹书又号死我之户。愚人不知，以妇女产门为死我之户者，非也。夫生门死户，皆无形无象之门户，因其顺阴则死，逆阳则生，故以生门死户名之，其实只一窍耳。古仙号曰生死关。虽名为关，亦无方无所，乃强名也。悟真云：须将死户为生户，莫执生门号死门。若会杀机明返覆，始知害里却生恩。於此可知生门死户之义矣。
　　有为之窍

　　有为之道即有欲观窍之功。观窍者，观阴阳造化之窍，借后天返先天，和四象、攒五行、采药进火，自还丹以至结胎，工程次序，皆在其内。若非真师口传心授，毫发之差，千里之失。愚人不知，在后天幻皮囊上摆弄气血，以为有为之道者，非也。夫金丹之道，先天之学，能以扭转阴阳，窃夺造化，逆回气机，颠倒乾坤，先天而天弗违之道，岂做作后天一身有形有质之物所能成乎？正阳翁云：涕唾津精气血液，七般灵物总皆阴。若将此物为丹本，怎得飞升朝玉京。紫阳翁云：咽精纳气是人行，有药方能造化生。鼎中若无真种子，犹将水火煮空铛。噫！金虾蟇，玉老鸦，认得真的是作家。有为之道岂易知哉！
　　无为之妙

　　无为之道，即无欲观妙之功，乃圣胎凝结以后之事，是静观一气变化之妙。当圣胎凝结之后，后天已返为先天，只用沐浴温养之功，勿忘勿助，运天然真火熏烝，变化自然，无形生形，无质生质，瓜熟蒂落，婴儿出现，而前之烹炼武火之功，皆弃而不用也。愚人不知未穷性命是何物，修道是何事，学些旁门曲径小法乘，而便入山静坐，或闭关定神，以为无为者，非也。夫性命必须双修，功夫还要两段，两段者，一有为而先了命，一无为而后了性，岂空空静坐定神而能了性命哉？悟真云：未炼还丹莫入山，山中内外尽非铅，此般至宝家家有，自是愚人识不全。又云：始於有作无人见，及至无为众始知。但见无为为要妙，岂知有作是根基。於此可知有为无为，各有时节，各有作用，大不同也。
　　混俗和光

　　混俗和光，及乃大隐市朝之作用。混俗者，混於俗中，使人不识也；和光者，和而不同，在尘出尘也。能混俗和光，外圆而能应物，内方而有主宰，依世法而修道法，显晦逆顺，无阻无挡，行道至易。愚人不知，或疑混俗和光是日间应事，夜间修静者，非也。果如是言，谓之从俗则可，谓之混俗则不可；谓之蔽光则可，谓之和光则不可。盖混俗和光之道，有夺天地造化之能，窃阴阳生杀之诀，岂容易而知，容易而行哉？
　　药归土釜

　　土性温柔，能以养物；釜主烹煎，能以成物。釜以土名，为养物成物之器，非寻常之土，非寻常之釜可比。药归土釜，是喻其阴阳相合，圣胎凝结温养之功。温养圣胎，全在一意不散，允执厥中，阴阳相当，不偏不倚，故亦以土釜名之。究到实处，只一中字耳。守此中，则阴阳和，五行攒，圣胎全；失此中，则阴阳偏，五行分，圣胎伤。然则守中为温养圣胎之妙诀也。愚人不知，或挖地炉，养朱砂，取朱砂中水银，以地炉为土釜；或泥炉作灰池，烧铅入灰池分银，以灰池为土釜者，皆非也。子野云：真土无位，真意无形，特以中之土釜，无形无象，无方无所，因其能成全圣胎，故以釜名之，岂泥土之釜之谓乎？
　　凝结圣胎

　　圣胎者，圣人之胎。即无识无知，婴儿本面。道至无识无知，百神会集，万缘俱息，混混沌沌，入於恍惚杳冥之境，自有为而入无为矣。愚人不知，或运心液肾气相交於黄庭为圣胎，或神存中宫为圣胎，或运气后升前降，住於丹田为圣胎者，皆非也。圣胎无形无质，虽名为胎，而实无胎可见，所云胎者，不过形容真灵凝结不散耳。若以气血强凝成胎，是乃促死之鬼胎，非长生之圣胎也。
　　十月胎圆

　　十月胎圆，乃神全气足，根尘拔去，客气消化，阴尽阳纯之象；犹如妇人怀胎，十月方能成全。丹道以十月胎圆喻之者，取其圣胎凝结之后，必须防危虑险，沐浴温养，期必至於圆成无亏而后已，非以十月为定期也。愚人不知，疑於十月二字，或运气，或存想，或凝神，妄想结胎，以十月为定期者，非也。修真之道，自采药烹炼结丹结胎，以至道成脱胎换化，要费无限功力，岂可以十月为期？可知十月乃象言耳。
　　婴儿出现

　　婴儿出现，圣胎脱化之谓。圣胎者，色身中又怀一法身也；脱化者，色身中又生出一法身也。因其色身中又生出一法身，如凡妇十月怀胎生出一婴儿，故以法身名婴儿。婴儿出现，身外有身，跳出三界之外，不在五行之中，躲过轮回，与天地同寿，与日月同庚矣。愚人不知，以坎中真阳为法身婴儿，或以肾中精气为法身婴儿者，非也。夫坎中婴儿，乃阴中之阳，法身婴儿，乃阴阳混化之真；至于肾气，乃肾中之邪火，绝无婴儿之义，岂得混论哉？悟真篇云：婴儿是一含真气，十月胎圆入圣基。四百字云：夫妇交会时，洞房云雨作，一载生个儿，个个会骑鹤。於此可知法身婴儿之说矣。
　　移炉换鼎

　　大道圆成，身外有身，形神俱妙，已到大圣人地位，而炉鼎无所用，更何有移换炉鼎之事乎？其所以移换炉鼎者，仍将此法身潜藏密养，变化神通耳。所移者何炉，所换者何鼎？以太虚为鼎，无为为炉，而前之乾鼎坤炉、朱砂鼎、偃月炉，一概药物，俱皆不用矣。只所用者，法身耳。法身在虚无之中，自变自化，愈虚愈神，愈无愈妙，神妙不测，变化无穷，所谓子又孙孙又枝，到此地位，休歇罢功，打破虚空，跳上大罗之境，方为了当也。后之学人，未得真传，或疑身外有身，已抵道之尽头路者，非也。敲爻歌云：一物无，随显道，五方透出真人貌，仙童仙女彩云迎，五明宫里传真诰。观此而知法身千变万化，方为极功也。

　破疑诗
　　七言绝句五十首

　　离世

　　世事千般俱不真，俗缘恩爱最伤身，一刀两断无牵扯，解脱场中作个人。
　　炼睡

　　少睡原非炼睡魔，忘飱废寝斩藤萝。诸缘扫去心清静，昼夜长眠怕甚么。
　　功行

　　修行积德最为先，功大行深感动天。可笑愚人惟利己，无功少行想成仙。
　　金丹

　　先天本性号为丹，八卦炉中炼作团。举世迷徒寻外药，吞飱妄想上云端。
　　元关

　　元关一窍少人知，恍惚杳冥含两仪。顺去流归烦恼路，逆来便是圣贤基。
　　识神

　　思虑精灵号识神，轮回种子带根尘。愚迷俱把游魂弄，到底谁能见主人。
　　阳精

　　阳精一点秘形山，认得真时可驻颜。非在心中非在肾，不空不色隐元关。
　　先天气

　　先天一气在鸿蒙，无象无形不落空。认得生初真面目，方知我有主人公。
　　先后天

　　未生身处号先天，一出头来气质连，先圣后人分两路，须当仔细辨偏全。
　　首经

　　首经本是先天宝，恍惚杳冥真一精。纯白无疵清净物，休将浊血冒安名。
　　三药

　　大药三般精气神，有形不是本来真。至精至粹虚灵物，炼就金刚大法身。
　　性命

　　性命原分先后天，生身落地定偏全。后天性命后随天运，捉住先天我操权。
　　天地心

　　天地之心甚处藏，阴阳感激现圆光。虚无鼎里烹煎熟，万古千秋不损伤。
　　道心人心

　　人心似铁道心金，可向微危细酌斟。变化灵通无上下，源头活水别阳阴。
　　未生时

　　未生身处有谁知，静静悄悄混沌时。四象五行皆未到，混然一气没雄雌。
　　初生时

　　初生面目事如何，先后二天一气和。无识无知无点染，佛仙种子圣贤窝。
　　他家

　　他家不是别人家，误认人家早大差。我的孩儿迷失外，一呼见面子随爷。
　　彼我

　　经言彼我辨阴阳，非色非空清净乡，采战闺丹邪术辈，烟花寨里坏天良。
　　侣伴

　　侣伴须分内外因，身中侣伴两三人，外边侣伴同扶佐，脱尽轮回历劫尘。
　　外护

　　皆寻外护望成功，买鼎烹铅乱捉风，怎晓天机超俗法，借它大力镇愚慒。
　　九鼎

　　乾元九数号纯阳，九鼎还丹锻炼方，造孽迷徒猜女鼎，决然打入铁围乡。
　　招摄

　　招摄先天有秘方，鼓琴敲竹见虚皇。色声闹处无妨碍，随手扭回北斗光。
　　颠倒

　　颠倒阴阳有甚难，当于静里运神观。道心不昧人心灭，立地直登百尺竿。
　　火候

　　运火工夫本没时，朝乾夕惕斩三尸。防危虑险常清静，应物不迷损益之。
　　卦象

　　火候经言周易卦，推爻执象俱皆非。大都要会阴阳理，进退随时任指挥。
　　乾坤炉鼎

　　乾鼎坤炉在我身，休从外面问原因，刚柔二事无间隔，煅出先天一气真。
　　偃月炉

　　问道何谓偃月炉，黑中有白晦而苏。分明指出还丹母，叫醒时人识也无。
　　朱砂鼎

　　修真藉赖朱砂鼎，非铁非金非是银，认得灵明些子物，取新革故见元仁。
　　土釜

　　土釜岂由土作成，中央正位是真名。木金水火皆攒此，养颗元珠彻夜明。
　　斗柄

　　因观斗柄运周天，始悟生机在那边。扭转脚根翻过面，当时火里现金莲。
　　两弦

　　下弦是水上弦金，止是调停阳与阴。果若刚柔和合了，当中露出涅盘心。
　　壬癸

　　壬水阳兮癸水阴，学人几个细追寻。枢机动处分真假，去浊留清产白金。
　　炼己

　　修行炼己最为先，绝欲忘情却万缘。六贼三彭皆剪灭，干干净净一丹田。
　　筑基

　　志念坚牢是筑基，身心不动最为奇。凭它祸患与灾厄，止水无波万有离。
　　铅汞

　　真汞原非尘世汞，真铅不是出山铅，一情一性先天药，锻炼归根了大还。
　　婴姹

　　姹女藏离本不真，婴儿在坎亦难遵，而今说破阴阳窍，能实能虚产法身。
　　坎离

　　坎离莫向北南求，火性飞腾水下流，二物如能颠倒过，水升火降结丹头。
　　震兑

　　兑非西地震非东，性乱情迷气不同。会得情来归性法，霎时见我主人翁。
　　子午

　　子午休从日夜寻，身中别有指南针。阴阳动静随时有，定里常听太古音。
　　卯酉

　　沐浴经言卯酉时，形容二气没偏疵，愚人不晓阴阳会，朝夕二分静坐之。
　　黄婆

　　雌雄匹配要黄婆，戊己成圭造化窝。若问黄婆真信息，一诚感格五行和。
　　还丹

　　修丹为甚号还丹，五气分离俱各单，明善复初皆聚会，身心不动打成团。
　　丹熟

　　丹已还时别有方，不须加减再增阳，自然神火炉中炼，迸出通天一粒光。
　　圣胎

　　圣胎非是有形胎，气聚神凝真种栽，虑险防危常谨慎，若还大意必生灾。
　　脱胎

　　圣胎脱化始全真，十月功夫养谷神。阳气极纯阴气尽，虚空跳出一仙人。
　　有为

　　有为岂是弄皮囊，做作千般总受伤，怎晓心传真妙诀，鬼神莫测扭阴阳。
　　无为

　　无为不是着顽空，还得勿忘勿助功。拔去轮回生死种，当中只有一神童。
　　复姤

　　阴极复阳须进火。阳纯将姤运阴符。阴符阳火无差错，煅出先天太极图。
　　文武

　　猛力降魔为武炼，虚心养气是文烹。知凶晓吉随时变，遍地黄金耀眼明。
　　和光

　　和光混俗秘天机，大用神功真个希，常应常清常自在，随时脱旧换新衣。

　　元牝真窍说
　　学人欲修大道，了性命，莫先于认元牝之门。元牝之门，即元关一窍，此窍有门两扇，一开一合，高九尺，阔五尺，门外有灵官把守，门内有龙虎护卫；中堂一间，四通八达，有真人居焉，蓬头赤足，身穿五色纳衣，腰系黄绿长绦，手执金光如意，稳坐自然床，后靠无影壁，前悬玻璃灯，塞兑垂帘，不动不摇，等闲眼不轻睁，口不妄开，左有金童，右有玉女，有时睁眼，光满天地，黑暗阴司，无处不明；有时开口，气充宇宙，鬼怪邪魔，尽皆远避；掌造化之权，把阴阳之机，握生死之簿，操性命之柄。人能见之，诚心礼拜，朝夕奉侍，须臾不离；真人有延命酒、长寿丹，得尝之者，脱胎换骨，出死入生。但世间少大丈夫，真烈士，下不得苦力，耐不得长久，又不穷究根本正理，专在一身上下有形有象处讲元关，论元牝，做些着空执相小法乘，妄想成道，悲哉！果是个真正豪杰，截然放下，万缘皆空，在切身大事上留心，拜访真师，结交良友，存至死不变念头，元关终必知，元牝终必见，性命终能了，学者其勉之。

　　修真要诀
　　大道无为本自然，功夫不到不方圆。
　　三岔路口寻真种，八卦炉中炼性天。
　　没底法船能渡海，随身药料可延年。
　　刑中藏德人难测，害里生恩心要专。
　　四象调和归本面，五行攒簇长金莲。
　　有增有减方为妙，知吉知凶始入玄。
　　脱尽牵缠尘垢物，全成父母未生前。
　　修仙作佛皆由此，余二虚玄俱走偏。

