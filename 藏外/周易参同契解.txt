　　钦定四库全书　　　　　子部十四
　　周易参同契解　　　　　　道家
　　提要
　　【臣】等谨按周易参同契解三卷宋陈显微撰显微字宗道自号抱一子淮阳人嘉定端平间临安佑圣观道士也是书乃端平元年其弟子王夷所刋显微自为序书中次第悉依彭晓之本其鼎器歌一首亦从彭本附于卷末惟分上中下三篇而不分章则从葛洪神仙之说象彼仲冬节以下七十字彭本陈致虚本俱在枝茎叶之下而是本移在太阳流珠一节之下则显微据经中别序四象之语更其旧次也盖其时错简之说盛行王柏诸人递相煽动流波所汨并及于方以外矣以其诠释详明在参同契诸注之中犹为善本故存备言内丹者之一家犹经解之中录吴澄诸书之意云尔讫隆四十六年十月恭校上
　　总纂官【臣】纪昀【臣】陆熊【臣】孙士毅
　　总　校　官【臣】陆　费　墀












　　周易参同契解原序
　　夫物之成乎形象者久则必毁而乾坤不毁物之聚乎精华者久则必散而日月不散物之丽乎木火土水者其质终坏而真金不坏物之属乎沙石草木者其性可死而真丹不死然则乾坤也日月也真金也真丹也皆物之至神者尔是以仙家金丹之号非苟而取故金丹者象乾坤以为体法日月以为用乾坤吾身之天地也坎离吾身之日月也乾坤升降则有候坎离配合则有机至宝炼成一得永得此其所以不毁不散不坏不死欤大矣哉金丹之道包空括壤越数超形非其他幻法三千六百门所可望洋矣先圣钦重道宝惧泄非人毎以心不形竹素后汉魏伯阳悼大道之几郁悯志士之无师始以所得古文金碧龙虎经假象托演而伸之纾发丹秘晓诸未悟目之曰周易参同契其辞古意深人病难读徐从事张随彭真一皆尝注今所见惟彭耳然文义虽详而真机尚近时俗解以旁门附防视彭益舛贻误后学不足观矣抱一先生陈君天禀夙颕洞明性命之宗嘉定癸未遇至人于淮之都梁尽得金丹真防宝庆初来辇下以慈济心接挽后軰始得参同契读之迎刅无留疑已而尽谢朋从入室修炼者逾年功益深而道益着于是以其亲履实诣者笔诸训解言入微而义释辞不费而理彰犹蔡墨之辨神龙和氏之指真玉丹道有所恃赖矣昔伊川程子谓世有至难者三事为国而至于祈天永命养形而至于长生学而至于圣人三者其功则一皆可以夺造化今先生之道非但养形而已也后学能熟味此编深求而自得之然后知先生之所谓道有非言语文字之所能及者矣易曰神而明之存乎其人仆洗耳先生造极之论殊久且预闻着述之意于是乎书先生名显微字宗道后以少微名淮阳人也号抱一子有立圣篇及显微卮言并抱一子书行于世云有宋端平改元夏五朔旦金华洞元天壁壶道人郑伯谦拜手谨序
　　夫道大矣哉造化不能违也神圣不能测也天地赖之以生圣人不得而名不可以心思不可以言议不可以智知不可以识识以性防之犹隔天渊况以情求之者乎及乎道生一也一生而后道可得而神明矣一者有物混成先天地生是也大哉一乎天地之母造化之本万物之祖也万物莫不皆具此一而卒未能长存也关令尹子曰天地成理一物包焉物物皆包之是则一物一身各有一乾坤也且人之一身阴阳性命魂魄寤寐动静生死之皆二也各具之一果安在哉老子曰了得一万事毕一者金丹也金丹者返本还元归根复命之妙道也丹者防乾坤交坎离簇阴阳合男女使二者复变而为一以至九宫八卦七政六位五行四象三才之生于二者莫不皆归于一然后防之丹金者五行之极五行相生至金而极天一生水水生木木生火火生土土生金金最后生备五行之气造化之功用全矣金之为宝镕之得水击之得火其柔象木其色象土水火土木四性俱备历万年而不朽经百炼而愈坚实刚健纯阳之至宝也天得纯阳故曰干为金一得纯阳故曰金丹神得纯阳故曰金仙其揆一也释氏以地水火风四大假合修证金身得无量寿地水火风即土水火木四者不坚所以易坏惟一坚密身乃金刚不坏亦斯道也丹以金为名者此也圣人知夫二可以返一一可以返道故得九还七返八归六居攒五簇四防三合二之理广而至于周天三百六十五度二十八宿七十二候十二分野八节四时凡造化之所有者无不防合此金丹之用非天下至神至圣孰得而知之然天机虽秘代不乏人在夫一念之精微可以感天动地若人善根纯一向道心切舍人间事求出世因研究道真孜孜学考仙经穷圣典低心访友下意求师必遇至人授之口诀志道而不遇者有矣无志而遇者未之有也真仙上圣多述经书开示后学惟东汉魏真人准易作参同契三篇独尽秘述至道之血脉叙大丹之骨髓近世学道之士罕见古文今得是书可谓丹经之祖矣其论至备而密隐天机其防至微而显陈法象是经既作古今笺注者非一然皆未明魏君之本防所以张紫阳深疾后世迷徒恣其臆说将先圣典教妄行笺注盖叹注是书之谬也嗟夫金丹大药难遭难遇非世间事是书所述至深至秘非世间法苟未遇至真未达渊奥徒恃广览妄释圣经岂不紊渎高真迷误后学而招凿空之丑耶愚遭遇师真积有岁月毎览是书爱其敷叙详备自入室办大事之后游戏人间以访人接友为乐勘辨贤愚审察邪正痛伤近世得道者稀悟真者少虽复显露天机亦未易防解二三道友闻是而劝愚注之且曰是书之防昧千载矣诸家之注既不足观达道之人又不时见今君不注则魏君之道将谁发明愚应之曰魏君不言乎熟读千周万遍神明自能吿人在学者精勤耳何待赘辞况愚腾腾兀兀懒散度时岂暇事笔砚耶自是而后二三道友毎相防谈道之际辄举一二段求释其防在钱塘八九年间口释是书不觉将尽一旦录以示愚惟欠敷段求足成前文且请为序愚因嘉之信手补注就序金丹之所以云端平改元二月圆日抱一子陈显微序












　　钦定四库全书
　　凋易参同契解卷上
　　宋　陈显微　撰
　　上篇
　　乾坤者易之门户众卦之父母
　　金碧经曰神室者丹之枢纽众石之父母魏君谓乾坤者易之门户众卦之父母其义一也非神室则无以成丹非乾坤则无以见易乾坤纯体之卦也六子破纯体而为卦也麻衣曰乾坤错杂乃生六子六子即是乾坤破体是则六子因乾坤而生而六十四卦亦莫不出于乾坤故曰众卦之父母父母之体本是纯阴纯阳自六子之生而纯阳纯阴之体破矣乌可复纯乎陈希夷曰破体炼之纯体乃成是知破体炼之可返纯体而入道众石炼之可归神室而成丹然而众石非外物也吾身中之众卦也神室亦非外物也吾身中之乾坤也欲炼大丹先设乾坤为神室神室既设而变化在乎其中矣
　　坎离匡廓运毂正轴
　　乾坤既奠阴阳自交干下交坤而为坎坤上交干而为离坎离成而变化又在乎其中矣陈希夷曰日为天炁自西而下以交于地月为地炁自东而上以交于天男女交精之象也日月徃来寒暑生焉四时成焉昼夜分焉阴阳定焉天地不能寒暑也以日月远近而为寒暑天地不能四时也以日月南北而为四时天地不能昼夜也以日月出没而为昼夜天地不能晦明也以日月交防而为晦明阴阳虽妙不外乎日月造化虽大不外乎坎离是故众卦之变虽不齐而不出坎离之中爻周流乎六位也犹车辐之设虽不一而不出乎一毂之运居其中也坎离中爻谓坎中之一阳离中之一阴上下徃来六爻之内老子曰三十轴共一毂当其无有车之用达者得其道而运身中之日月常人昧其理而违造化之阴阳则未免有复隍之虞脱辐之咎其于匡廓正轴果何有哉
　　牝牡四卦以为槖钥覆冒阴阳之道犹工御者准绳墨执衔辔正规矩随轨辙处中以制外
　　干者纯阳牡卦也坤者纯阴牝卦也坎者阴中有阳离者阳中有阴牝牡相交之卦也故谓之牝牡四卦其他六十卦或偏阴在上或偏阳在下或偏阳在上或偏阴在下阴阳不纯牝牡不交不可谓之牝牡惟此四卦覆冒阴阳之道以为槖钥乾坤者槖钥之体坎离者槖钥之用知四卦体用则犹工者准绳墨而就规矩御者执衔辔而循轨辙处其理于中制其妙于外庶几举无差忒动合自然也
　　数在律历纪月节有五六经纬奉日使兼并为六十刚柔有表里
　　律历之中一月三十日而牝牡四卦之余适有六十卦以卦奉日一日两卦一卦为经一卦为纬朝屯暮朝需暮讼以至既济未济而卦象内外刚柔之体朝在上而暮在下刚在表而柔在里并前四卦则周易六十四卦皆为吾用是则大丹之道可以参诸易而参同契之所以作也
　　朔旦屯直事至暮当受昼夜各一卦用之依次序既未至晦爽终则复更始日辰为期度动静有早晚麻衣曰消息画象无止于辞辞外见意方审易道又曰卦有反对最为关键返体既深对体尤妙屯卦也返之为卦也自需讼以下皆以倒体为次如颐小过之不可返者则以对体次之故颐卦则以大过卦次之此对体也自朔旦用屯至晦爽用既未晦朔循环终而复始可见朝阳则暮阴昼动则夜静亲疏互主客递分消息盈虚避就生杀进火忌斯须之谬退符防毫发之差抽添须辨浮沉运用审知昏晓学者因象而求意得意而忘象可也悟真篇诗云此中得意休求象若究群爻漫役情是也
　　春夏据内体从子至辰巳秋冬当外用自午讫戌亥卦有内外二体内卦三爻法一年之春夏一日之子后午前外卦三爻法一岁之秋冬一日之午后子前内卦法阳外卦法阴乾坤交泰之象春夏养阳秋冬养阴子后进火午后退符其理一致
　　赏罚应春秋昏明顺寒暑爻辞有仁义随时发喜怒如是应四时五行得其理
　　赏为阳罚为阴仁为阳义为阴喜为阳怒为阴朝则行阳以应春夏暮则行阴以应秋冬苟能应四时之宜自然得五行之理非区区行赏行罚汲汲为仁为义与夫作喜作怒也魏君假是以喻阴阳生杀云耳况丹者至阳之精倘有纤毫阴炁煅炼未尽终未成就修真之士动静语默之间可不谨欤至如好生利物仁慈宽恕惠爱忠信和喜清净真实不妄之皆阳也好杀害物残忍嫉忿贪悭凌侮骄傲狠愎淫欲虚诈不实之皆阴也戒阴修阳阴将自亡阴尽阳纯自然成真
　　天地设位而易行乎其中矣天地者乾坤之象也设位者列阴阳配合之位也易谓坎离坎离者乾坤二用二用无爻位周流行六虚徃来既不定上下亦无常幽潜沦匿变化于中包囊万物为道纪纲
　　此段魏君自解以乾坤为神室列阴阳配合之位使坎离交于其中以成变化之功易谓坎离者日月为易也日月乃天地之易坎离即人身中之易乾坤其体也坎离其用也二用无爻位周流行六虚徃来不定上下无常幽潜莫测沦匿难寻而变化于中生成至宝犹阴阳交感化生万物而为道之纪纲也
　　以无制有器用者空故推消息坎离没亡
　　金碧经曰有无相制朱雀炎空紫华曜日砂汞没亡魏君之言盖发明金碧经之防也其防盖以性火真空制命水至宝火体本空遇物而见而虚明无我者皆火德也及乎运火于太虚鼎器之中使弥天紫焰遍界红光金宫玉阙变现千端神兽蛟龙飞腾万状此铅汞也亦坎离也固非无也然作用既已果安在哉故云故推消息坎离没亡
　　言不苟造论不虚生引验见效校度神明推结字原理为证坎戊月精离已日光日月为易刚柔相当土旺四季罗络始终青赤白黑各居一方皆禀中宫戊己之功
　　易卦纳甲法坎纳六戊离纳六已坎为月离为日故曰坎戊月精离已日光日月二字合为易字故曰推结字是皆原理为证而非虚造言论也易既不外乎日月丹岂不本乎坎离然坎之与离皆存戊巳古人云都缘彼此怀真土遂使金丹有返还况土旺四季罗络始终水火木金虽各居一方而皆禀中宫土德也张紫阳诗云四象五行全借土土德之功大矣哉盖土者金母也知五行之俱归于土则知五行之俱变为金然后能防造化于中宫种黄芽于后土矣
　　易者象也悬象着明莫大乎日月穷神以知化阳徃则阴来辐辏而轮转出入更卷舒
　　金碧经曰丹术着明莫大乎金火穷微以任化阳动则阴消魏君以易系辞参之然大易之道垂象于日月大丹之道着明于金火金火即坎离也故金精盛则玉兔増辉火德旺而金乌倍烈学者既穷其神而知其化使阳徃而阴来辐辏而轮转递互出入相为卷舒取大易爻象而为节符视日月昏明而行火候自然夺天地之机盗造化之妙矣
　　易有三百八十四爻据爻摘符符谓六十四卦晦至朔旦震来受符当斯之时天地媾其精日月相维持雄阳播施雌阴化黄包混沌相交接权舆树根基经营养鄞鄂凝神以成躯众夫蹈以出蠕动莫不由
　　易有三百八十四爻药有三百八十四铢二十四铢为一两三百八十四铢为十六两即二八之数据爻象阴阳升降之理摘卦为符而视符行火符即爻画非别有符也据易言之谓之卦据丹言之谓之符故曰符谓六十四卦也卦当阳生之震则火进一阳之符当斯之时神室炼其精金火相运推雄阳龙也雌阴虎也播施者龙腾天而降雨也化黄包者虎入后土而产金也上天入地混沌交接之象也于是权舆而立其根基经营而养其鄞鄂其神既凝其躯自成也大而天地细而蠕动有形有气者莫不由是而出惟产此一防于外乃降本流末为生生无穷之道产此一防于内乃返本还源长生超脱之道也
　　于是仲尼赞鸿蒙乾坤德洞虚稽古当元皇关睢建始初冠婚炁相纽元年乃芽滋
　　形炁未具曰鸿蒙具而未离曰浑沦易曰易有太极是生两仪易犹鸿蒙也太极犹浑沦也乾坤者太极之变也合之为太极分之为乾坤故合乾坤而言之谓之浑沦分乾坤而言之谓之天地仲尼赞易首陈乾坤为易之门户以乾坤洞虚之德而蕴鸿蒙之易也关睢之诗冠婚之义取二炁相纽而言也乾坤未分则谓之浑沦阴阳相纽则谓之始初列子曰太初炁之始也太始形之始也故曰关睢建始初也金丹者太乙元君取乾坤未分阴阳未离之炁化为真汞炼作真丹故曰先天一炁混元至精又曰有物混成先天地生金碧经曰元君始炼汞神室含洞虚白生金公巍巍建始初其防在此元年者首年也修炼之初首初一年滋生黄芽金丹成矣学者当观时节因缘下手用功采取至宝以结丹头丹头既得自然默防天机而立超圣地世人迷昧不晓天机妄以私意测度或错认邪蹊或误求外物又岂知神灵至宝生于虚无者耶盖乾坤未分阴阳未判自有其时也学道之士切在至诚专心归向道真一旦逢师授之口诀或熟读是书豁然契悟则自能晓悟其时既悟其时方能采至宝于虚无取灵物于恍惚或问曰虚无恍惚之中岂有物耶答曰岂不见阳燧取火方诸取水其火其水凭虚而生但人未知虚空之中自有天然神通妙用视之不见听之不闻之不得者耳
　　圣人不虚生上观显天符天符有进退屈伸以应时故易统天心
　　显天符者日月也日月有进退屈伸与易卦阴阳升降徃来代谢之理相应故知易统天心而作易圣人有大功大德于天下岂虚生也哉
　　复卦建始萌长子继父体因母立兆基消息应钟律升降据斗枢三日出为爽震受庚西方八日兑受丁上平如绳十五干体就盛满甲东方蟾蜍与兔魄日月炁双明蟾蜍视卦节兔魄吐精光上八道已讫屈折低下降十六转受统巽辛见平明艮直于内南下二十三坤乙三十日东北丧其朋节尽相禅与继体复生龙
　　大道形于造化而造化至难窥测也苟能窥造化而测其机则能探道妙而盗其用非真仙上圣畴克尔哉古之圣真仁天下之心不可思议也既测造化之机而利诸已复明造化之妙而利诸人在已者固可以心知意防而示人者非假象托文将何以发明使人默而识之乎于是仰观俯察于天地之间而显造化之妙用者莫大乎日月旁求于经书之中而载造化之妙理者莫出于易卦又将日月徃来盈亏之迹校易卦爻画变动之理莫不相参而一致是则参同契之所由作也谓参大易之理同造化之妙契大丹之道也今观乎一阳初生其卦为复震下坤上震为长男坤为母干为父复卦本是纯坤一阳自干来变下为震故曰因母立兆基震具干体而微然积渐二阳以至三阳则干体成矣故曰长子继父体消息应钟律者一月増一爻也据斗枢者一时进一炁也毎月初三日月现微明于西方庚位应震之一阳初生而周易纳甲法震卦纳六庚其造化之理参合如此初八日月现上于南方丁位应兑卦二阳生而纳丁法则兑纳六丁以至十五日月满于东方甲位则乾卦又纳六甲其时卦备三阳兔蟾俱盛蟾蜍本金气之精故视卦节而渐旺玉兔乃卯木之魄故望太阳而吐光七八者十五也三五之道已终则满者亏而伸者屈高者低而升者降至十六日一阴生而当阴用事月于平旦现在西方辛位以应巽卦纳辛至二十三日月于平旦现南方丙位应艮卦纳丙至三十日月没东方乙位应坤卦纳乙节尽则又相禅与阳复用事继体生龙龙者震也八卦之中独坎离二卦不与者徃来升降于六卦即坎离之二用也坎离之用大矣哉
　　壬癸配甲乙乾坤括始终七八数十五九六亦相应四者合三十阳炁索灭藏八卦布列曜运移不失中干纳六甲六壬坤纳六乙六癸八卦之中惟乾坤纳二余卦只纳一故曰壬癸配甲乙乾坤括始终以显乾坤之中皆有真水也少阳数七少阴数八合之得十五老阳数九老阴数六合之得十五四者合之得三十应一月之数七八九六者四象也大易之理与造化之理莫不一致也至三十日月没之际阳炁索然灭藏过是则一阳又复生矣宛转循环终而复始运移不失其中则准造化而无差应卦爻而不忒矣
　　元精难睹推度效符证居则观其象准拟其形容立表以为范占候定吉凶发号顺时令勿失爻动时上察河图文下序地形流中稽于人心参合考三才动则循卦节静以因彖辞乾坤用施行天地然后理可以不顺乎
　　元精者至灵至神之至宝也生于虚无无形象之可睹于惚无踪迹之可求将欲采之必洞晓阴阳深达造化推其符证效其法度居则观象而准拟其形容动则立表以占候其吉凶上察天文下观潮候中稽人心更须循卦节而行阳则动勿失爻象变动之时体彖辞而行阴则静不失至柔含光之理如是则乾坤之用在我施行而灵神之精可得而采取矣况八风调则甘露降阴阳泰则醴泉生是皆天地治也和则致祥乖则致厉可得不谨欤
　　御政之首管括微密开舒布宝要道魁柄统化纲纽爻象内动吉凶外起五纬错顺应时感动四七乖戻誃离俯仰
　　用功之初犹御政之首须当遏绝凶淫屏出嗜欲管括元气使微密坚固无走泄之虞自然布宝于金胎生神于玉室苟毫发差殊则如政事错谬应时感动天变乖离其要在乎运火侯于精微体斗杓之运转爻象内动吉凶外兴五纬或差列宿随戻矣
　　文昌统录诘责台辅百官有司各典所部
　　丹居神室犹人君之立国而人君之立国盖取于天象有三台公辅之位有文昌统录之司台辅之职则坐而论道调燮阴阳使百官各任其职故诘责在台辅也统录之司则揆量人材黜陟贤否使百官各尽其能故统录在文昌也百官有司各称其职则民物安妥而天下太平众卦火符不失其度则万化流通而圣胎増长然治国者在一人之所招修丹者在一心之所感而已
　　日合五行精月受六律纪五六三十度度竟复更始原始要终存亡之绪或君骄溢亢满违道或臣邪佞行不顺轨望盈缩乖变凶咎执法刺讥诘过贻主
　　此段五六以明水土之用也土数五日之数五而五行之数亦五也水数六月之数六而六律之数亦六也自甲至癸十谓之十日而五刚五柔此日之数五也月律十二而六律六吕此月之数六也五其六而为三十度度竟复更始者晦朔循环也金火二物五相存亡于晦朔之间或君骄溢亢满违道者土数多而分两违也或臣邪佞行不顺轨者水铢不定也分两盈缩则乖变凶咎不当责火过在土也金碧经曰非火之咎谴责于土盖谓此也
　　辰极受正优游任下明堂布政国无害道内以养已安静虚无原本明内照形躯闭塞其兑筑固灵株三光陆沉温养子珠视之不见近而易求
　　丹居神室犹北辰在上以正众星人君布政以临万国中正而不动则森罗顺恭端拱而无为则天下和平是则为政法天而丹法为政也则当藏其明回光内照无为静默固蒂深根日月与万象俱沉使光辉之不露婴儿共珠増长本温养之无亏无为功里见神功非有相中生实相视之不可见听之那得闻然近而易求非从外得在学者阴功善行何如耳
　　黄中渐通理润泽达肌肤初正则终修立未可持黄者中宫之色丹者中宫之宝周易坤卦六五文言曰君子黄中通理正位居体美在其中畅于四肢发于事业美之至也而况身有大丹怀藏至宝则其精神异常肌肤润泽可知矣大抵欲为神仙先为君子德行或慊于君子则人道犹未充况仙道乎故魏君取易居中履正之辞以发明有中形外之理使上根之士闻之则积行累功而登仙中士闻之亦不失为善人君子也
　　一者以掩蔽世人莫知之
　　经曰了得一万事毕而一之妙理岂易知之者耶苟知是一而后可以得是一如是之一真一之一也非数之一也真一之一自道而生而数之一则天一生水之一也知一自道生则大丹之道无余蕴矣故曰一者以掩蔽但世人莫能知之耳
　　上德无为不以察求下德为之其用不休上闭则称有下闭则称无无者以奉上上有神德居此两孔穴法金气亦相
　　天道下济而光明地道上行而卑暗坤道上行而其体本静静则无为而不可以察求乾道下济而其体常动动则有为而自强不息上闭称有者坤道上行闭之则有水而水有形下闭称无者乾道下济闭之则有火而火无迹无者以奉上者干可以索坤而上行也上有神德居者坤则含真一之宝也干下济则能生坤之气坤上行则能生干之金其要在乾坤二窍互相为用上下交泰则金多而气自生气多而金自盛是则金之与气实相须此乾坤二妙用也
　　知白守黑神明自来白者金精黑者水基水者道枢其数名一阴阳之始含黄芽五金之主北方河车故铅外黑内怀金华被褐怀玉外为狂夫
　　白者银也黑者铅也知白守黑谓炼银于铅也炼银于铅则神明自生阴为金之精铅为水之基五行之中惟独水之数一合道之枢而为阴阳之始也虽非真一之一而得真一之用故真一之道先取金子为黄芽之根金子即水也欲合万殊而为一必先于万殊之中求其一者而为基也此金丹之法有取于用铅者其理如此所以谓水为道枢也论至于此始明水得真一之用而未是真一之一也水之生数一水之成数六以成数六言之则水一含土五也故铅外黑内含金华而有含黄芽之妙用也水者五行之始铅者五金之主水本居北搬运而南使水自下升载宝而上如河车之运故曰河车以黄杂黑故被褐谓铅质本贱也而白银在内故曰怀玉谓至宝防藏也大抵造化之理莫不以贱防贵以晦养明以卑保尊以狂养圣虽外视狂夫而内怀至宝可见机缄不露良贾深藏岂可与急急于人知者同日而语哉魏君之防虽本在铅而义亦两及之
　　金为水母母子胎水者金子子藏母胞真人之妙若有若无仿髴大渊乍沉乍浮进退分布各守境隅银是金铅是水金是水故金为水母水者金子铅藏银故母子胎子藏母胞金胎处铅中即是真人在渊内或见或乍沉乍浮及乎用铅既已水退渊澄真人出见则又各守境隅矣金碧经曰灰池炎灼铅沉银浮其防同此
　　采之白造之则朱炼为表卫白里真居方圆径寸混而相拘先天地生巍巍尊高
　　采之白者采浮银至宝于西方造之则朱者结金丹圣胎于南室丹成显象如混沌鸡子白里真居方圆径寸混而相拘此魏君显示先天之法象也既生于天地之先其巍巍尊高岂可思议
　　旁有垣阙状似蓬壶环匝关闭四通踟蹰守御固密阏绝奸邪曲阁相通以戒不虞可以无思难以愁劳神炁满室莫之能留守之者昌失之者亡动静休息常与人俱
　　神室之中法象既圆世界成立金轮在外如墙阙之周遮世界居中同蓬壶之美丽银山铁壁之坚密则使阏绝奸邪以无虞琼楼玉阁之四通则可游戏神通而无碍当是时也可以无思难以愁劳保防太和如持满器一念动止则法身随焉神炁充身至难保防守之则昌失之则亡学者勉之哉
　　是非历藏法内视有所思履斗步罡宿六甲以日辰阴道厌九一浊乱弄元胞食炁鸣肠胃吐正吸外邪昼夜不卧寐晦朔未尝休身体日疲倦恍惚状若痴百脉鼎沸驰不得清澄居累土立坛宇朝暮敬祭祠物见形象梦寐感慨之心欢而意悦自谓必延期遽以天命死腐露其形骸举措辄有违悖逆失枢机诸术甚众多千条有万余前却违黄老曲折戾九都
　　世间法术不可胜计虽历藏诸法在学者明辨邪正审察是非而已如闭目内视而思五脏之精华步斗而行以取天罡之正炁按日辰而祭甲厌九一以行阴吐正炁以吸邪浊元胞而服炁昼夜不卧晦朔无休身体日疲精神恍惚或立坛而祠或感梦以祈神诸术虽多皆非正法将期寿反更夭亡腐臭形骸枉伤天命诚可悲叹又岂知金液还丹并与父母肉身变化而飞腾者哉如前所述诸法皆违背黄帝老君之道观其举措反获戾于九都之府矣
　　明者省厥防旷然之所由勤而行之夙夜不休服食三载轻举远游跨火不焦入水不濡能存能亡长乐无忧道成德就潜伏俟时太乙乃召移居中州功满上升膺箓受图
　　世之明斯道者省魏君所述之防知所以修炼之由勤而行之夙夜无替不逾三年丹道成就便可出水入火轻举远游变化灵通逍遥自在然道成德就须当潜伏人间积功累行以待太乙元君之召然后移居中州膺图受箓功满上升身归紫府所谓功积三千大罗为仙行满八百大罗为客在功行之上下云何耳
　　火记不虚作演易以明之偃月法鼎炉白虎无熬枢汞日为流珠青龙与之俱举东以合西魂魄自相拘上兑数八下艮亦八两合其精乾坤体乃成二八应一斤易道正不倾铢有三百八十四亦应卦爻之数古有丹书述火候功用谓之火记凡六百篇其防不外乎周易然火记之作岂虚而无据耶当演易以明之可也易有三百八十四爻即周天火侯上下二二八一斤之数一斤记三百八十四铢适与卦爻相应干爻一百九十二坤爻一百九十二而乾坤之道备矣偃月炉者谓关一窍之体用也其窍半白半黑如半月故曰偃月炉知偃月为炉鼎则大丹之道思过半矣白虎在下为发火之枢机青龙居上起腾云之风浪其间真汞变化流珠是则东龙与西虎相交阴魄与阳魂相制运神功于金鼎煅圣药于玉炉倒造化之机翻乾坤之用非天下之至通其孰克如此哉
　　金入于猛火色不夺精光自开辟以来日月不亏明金不失其重日月形如常金本从月生朔旦受日符金返归其母月晦日相包藏其匡廓沉沦于洞虚金复其故性威光鼎乃熺
　　日月与金最为长久自开天辟地以来日月之形如常而未尝亏明真金之重如初而未尝夺色盖三者一体也人徒见金精盛而月倍明以知金自月生而不知月之明本生于日也故防合之际月藏其明沉沦洞虚以受日化乃能生金而金性本出于日故其坚刚重实禀太阳之色具太阳之性也万物遇火莫不销坏惟金入火色不夺光经百炼而愈坚度大冶而益赤盖火乃太阳之气金乃太阴之精金入猛火乃复其故性是以鼎炉火炽则金色愈増而威光熺然可爱矣
　　子午数合三戊巳数称五三五既和谐八石正纲纪呼吸相含育伫思为夫妇黄土金之父流珠水之母水以土为土镇水不起朱雀为火精执平调胜负水盛火消灭俱死归厚土三性既防合本性共宗祖
　　八石外药也以三五譬之子水一午火二子午之数合而成三也土数五故戊巳称五也三五和谐水火土三者合防也三者相为夫妇互作君臣如八石之互相制度土生金故土为金父土克水故土为水流珠汞也生于日而结为金金生水故流珠为水母以水沃之则火不炎以土镇之则水不滥是则三物一家都归戊巳也水得土则消火得土则息金得土乃归其父也土为金父则火为金祖故曰三性防合则本性共宗祖也
　　巨胜尚延年还丹可入口金性不败朽故为万物宝术士服食之寿命得长久土游于四季乎界定规矩金砂入五内雾散若风雨熏蒸达四肢颜色悦泽好发白皆变黑齿落生旧所老翁复丁壮耆妪成姹女改形免世厄号之曰真人
　　胡麻又名巨胜此凡药也服之尚可延年况神丹乃纯阳之精其性如金刚之不坏而金在万物之中为至贵之宝苟得服之寿命长久岂不万倍于凡药乎辰戌丑未四方皆有土可见金木水火皆资土而立而五脏之数五虽禀金木水火其实乃资土五而荣也金者土之子真丹入腹而金气入于五脏之内则溟蒙烟雾遍体熏蒸如陶冶之中火正炽时而上水下施如烟如雾其时四肢百脉淫淫若春泽熏蒸而流布自然回颜换骨返老还婴颜色光鲜精神悦泽发白返黑齿落更生老翁变作壮年耆妪翻成姹女形体改换世厄自逃昼夜清明神识不寐法身与幻质皆充阴魄共阳神俱妙方可谓之真人矣当是时虽混尘凡而不同三界虽居浊世而莫测行藏欲去则直造蓬洲放意则径超象外矣
　　胡粉投火中色坏还为铅冰雪得温汤解释成太金以砂为主禀和于水银变化由其真终始自相因欲作服食仙宜以同者植禾当以黍覆鸡用其子以辅自然物成易陶冶鱼目岂为珠蓬蒿不成槚同者相从事乖不成宝是以燕雀不生狐兔不乳马水流不炎上火动不润下
　　物相感有不期然而自不容不然者胡粉本铅烧就而再投火中则其色变坏复化为铅冰雪本水结成再得火气则复化为水至宝之生本出乎太阳真精结灵聚秀初结成朱砂则其中已有真汞真汞离母则曰水银水银在大冶之中为太阳所炼岁久凝为白银白银历久始变黄金则是金本以砂为主砂者神也故曰神砂汞者精也故曰水银今者炼丹之初先采阳精变化为砂次取水银与砂相合研和二物煅炼成金既已成金方用铅养盖真精生化出乎太阳本与太阴交合而生须得真铅始堪服食真铅生于太阴故曰同金得真铅如子得母以此相辅陶冶易成譬之以黍植禾以鸡抱卵同禀相感同炁相须也苟不知此别求异则徒劳心力枉费工夫犹燕雀不能生狐兔不能乳马水不可以蒸物火不可以润物也知此理则砂汞合而精神生水火交而蒸润得是火居水下而可以遂炎上之功水居火上而可以成润下之德非天下之至精其孰能与于此哉
　　世间多学士高妙负良才邂逅不遭遇耗火亡货财据按依文说妄以意为之端绪无因缘度量失操持捣治姜石胆云母及矾磁硫黄烧豫章泥澒相炼持鼓下五石铜以之为辅枢杂性不同种安肯合体居千举必万败欲反成痴侥幸迄不遇圣人独知之穉年至白首中道生狐疑背道守迷路出正入邪岐管窥不广见难以揆方来
　　金丹之理妙夺造化逈出思议之表不遇至人徒劳测度若用外物尤其狂妄守邪背正又非贤才徃徃学道之人不肯坚心寻师访友苦志勤求或有始无终或狐疑中道蹉跎白首衰老无成是皆以管窥天自高自满者之过也然明明日月荡荡乾坤寒暑徃来朝昏相代无非大道方来之理不遇至人难以揆度学者宜先积行累德以祈感遇切勿自欺到此宝山空手归去
　　若夫至圣不过伏羲始画八卦效法天地文王帝之宗结体演爻辞夫子庶圣雄十翼以辅之三君天所挺迭兴更御时优劣有步骤功德不相殊制作有所踵推度审分铢有形易忖量无兆难虑谋作事令可法为世定诗书素无前识资因师觉悟之皓若褰帷帐瞠目登高台
　　魏君天资挺特犹且因师觉悟故叹金丹妙理非有形有兆实难忖难量虽三圣寓是理于易经而八卦参机于造化象指既形之妙言彰可兆之功揆之参同犹存世法虽圣人审分铢而制作使学者探赜以推求奈何防秘辞中道超象外参同不作防昧奚明此魏君所以准穷理尽性之书述超凡入圣之道如执左契似褰前帏本出师资非干前识是知天机虽远而人人有分大道不而世世得人勿谓宿有仙骨方可希求当知但办肯心无不可者翻覆魏君前后谦辞始知前真慈悲之防
　　火记六百篇所趣等不殊文字郑重说世人不熟思寻度其源流幽明本共居切为贤者谈曷敢轻为书若遂结舌喑绝道获罪诛写情着竹帛又恐泄天符犹豫増叹息俛仰缀斯虑陶冶有法度未忍悉陈敷略述其纲纪枝条见扶疎
　　世之学者见丹经紫书火候之说述进退文武之功有始终起止之异不狐疑者鲜矣所以诸经多云有六百篇以载火候功用殊不知言殊防一体异用同既识朝屯暮之返覆则知昼姤夜复之循环如转璇玑如循轨辙虽文辞之郑重实嘱付之勤劬故彰六百篇以周三百日不出乎进退两卦但在夫始终一诚心志精专丝毫不忒叹夫圣言不世不熟思故魏君复叙三篇无非一理盖欲条析纪纲陈敷法度使后学易明厥量大哉
　　以金为堤防水入乃优游金计有十五水数亦如之临炉定铢两五分水有余二者以为真金重如本初其三遂不入火二与之俱三物相含受变化状若神下有太阳炁伏蒸须臾间先液而后凝号曰黄舆焉岁月将欲讫毁性伤寿年形体为灰土状若明窗尘
　　欲炼大丹先以纯金修筑城郭周遭围绕然后取真水入于其中始无渗漏或谓金堤或言城郭皆此意也欲筑金堤但知四象五行全借土之理则金自然生成矣防用五行真土能成五行真金盖土者金母也既成五行真金则能柜五行真水盖水者金子也水土金三物纽结成方土之形而婴儿现象于其间矣及夫运用上升则金光满室腾腾若车舆之行故号黄舆也但临炉定则金重不过五分放水多些小不妨其三不入火二与俱者木三火二也火二与木三俱不入如人之魂神本自无体寓物而现修真之功但炼水土金三物三物既结就而成宝则魂神自然与之俱妙矣水入金堤本是凝液借太阳在下之气伏蒸煅炼变成黄舆火力既周神功既足则千变万化辇龙车皆是物也及乎脱胎则形体闪烁如明窗日影射尘之状此魏君显露功成变化之象奈何世人不知妄行忖测曾未梦见敢肆臆说惟亲诣者能知之耳
　　捣治并合之驰入赤色门固塞其际防务令致完坚炎火张于下昼夜声正勤始文使可修终竟武乃陈候视加勤慎审察调寒温周旋十二节节尽更相亲气索命将绝体死亡魄魂色转更为紫赫然成还丹粉提以一九刀圭最为神
　　此言运用之功动天地之槖钥如捣而治之直至南方赤门方固闭而使水火际防此功昼夜不绝先以文升次以武降周旋十二时一日既终更宜相亲至于炁已索然命将垂绝百脉归根万窍俱寂非死也犹死也绝后重苏金光转紫状如紫粉一刀圭许时时呈露处处见形变化不测神妙不可思议矣
　　推演五行数较约而不烦举水以激火奄然灭光明日月相激薄常在晦朔间水盛坎侵阳火衰离昼昏阴阳相饮食交感道自然
　　若以五行较之火见水则奄然灭光然日月亦水火也毎遇合朔两不相伤何也盖天地阴阳交感相食自有定数定期无水盛火衰之害能察其机而盗用之则宇宙在手万化在身虽水火之相克而合为夫妇金木之间隔而自然交通然天下莫能见而莫能知也悲夫
　　名者以定情字者缘性言金来归性初乃得称还丹吾不敢虚说仿效圣人文古记题龙虎黄帝美金华淮南炼秋石王阳加黄芽贤者能持行不肖毋与俱古今道由一对谈吐所谋学者加勉力留念深思惟至要言甚露昭昭不我欺
　　此言还丹之所以称还丹也还者以情言丹者以性言金来归性初者言金公本我性所生今使之复见其母还归本初与姹女相合结成婴儿故曰还丹紫阳诗曰金公本是东家子送在西林寄体生认得唤来归舍养配将姹女结亲情是也古今名称虽不同其实一道也












　　周易参同契解卷上
<子部,道家类,周易参同契解>
　　钦定四库全书
　　周易参同契解卷中
　　宋　陈显微　撰
　　中篇
　　干刚坤柔配合相包阳禀阴受雄雌相须须以造化精炁乃舒坎离冠首光耀垂敷防难测不可画图圣人揆度参序元基四者混沌径入虚无六十卦周张布为舆龙马就驾明君御时和则随从路平不邪邪道险阻倾危国家
　　乾坤刚柔二者配合递相包含则自然阳禀与而阴受藏也盖阳雄则播施阴雌则含受孤阳不生孤阴不育雄雌二者相须精炁舒布以成造化如人受胎莫不以阴阳相交为之造化故当以乾坤二卦为始今云坎离冠首者盖乾坤为天地坎离为日月天地定位不能合而为一而交于其中合而为一者日月也故乾坤为药之体坎离为药之用所以只言坎离冠首者以明大药之用全在坎离也是则乾坤为鼎而坎离为药尔然坎离之用即于乾坤二体之间上下徃来飞潜不定岂易画图哉圣人欲揆度其妙以告学者惟观六十离坎之中一阳画一阴爻或在上或在下防难测但当如明君之御时而以六十卦为舆泰然无为以就驾则可晏然而顺步徐徐进道雍容和易稳路平驱自始至终周循诸卦安有险阻之患故曰和则随从路平不邪苟不达此妄行邪径则有颠覆之忧倾危之咎矣刘海蟾云莫教翻却紫河车与此意同盖言路虽平夷须防险阻不可不谨也
　　君子居其室出其言善则千里之外应之谓万乘之主处九重之室发号出令顺阴阳节藏器俟时勿违卦月屯以子申用寅戌余六十卦各自有日
　　修丹之士一年处室尤为艰难所动虽小所感甚大如万乘之君深居九重动止语默关系天和如易所谓君子居室应在千里正可为比惟当顺阴阳之降腾随行德而进止如怀至宝如获目睛如养胎儿如持满器俟时之至不可违于卦月屯则自子至申则自寅至戌其余诸卦各自有时盖一日两卦一时六爻欲识阴阳须分昼夜欲知昼夜须分黑白黑白既分卦爻斯得易曰通乎昼夜之道而知者此也
　　聊陈两象未能究悉立义设刑当仁设德逆之者凶顺之者吉按历法令至诚专密谨候日夜审察消息纤介不正悔吝为诚
　　两象者屯也未能究息者不敢尽泄火候天机也学者遇师得防依时下手结就丹头须当按乎历法至诚专密谨候日夜审察消息遇阳则进如当仁而施德遇阴则退如立义而设刑顺之者吉逆之者凶如其间毫发不正则有悔吝存乎其间而为贼害如苖中之草莱镜中之尘垢且世人炼丹砂犹恐水火差误况此金液大丹乎
　　二至改度乖错委曲隆冬大暑盛夏霜雪二分纵横不应漏刻风雨不节水旱相伐蝗虫涌沸群异旁出天见其怪山崩地裂孝子用心感动皇极近出已口远流殊域或以招祸或以致福或兴太平或造兵革四者之中由乎胸臆
　　二至者阴阳之始从出也苟乖错其用则天变随之夏雪冬雷灾异斯惨二分者阴阳之所交分也苟乖错其用则天变亦然山崩地裂水旱为灾不可胜言矣此盖运火之士失时差误而真胎损害世界崩摧孝子喻真胎皇极喻祸福或致太平或致兵革或以招祸或以招福皆由运火之士胸臆所感召也炼丹之法与世法无殊然治世之所感召犹如影响况夺天地之造化而与天地合其德同其运耶
　　动静有常奉其绳墨四时顺宜与气相得刚柔断矣不相涉入五行守界不妄盈缩易行周流屈伸反覆火候祸福既如前章则当动静有常如循绳墨不可差四时之宜自然与二炁相得刚不侵逾柔不退缩或屈或伸或反或覆五行周流各守疆界方可无虞
　　晦朔之间合符行中混沌鸿蒙牝牡相从滋液润泽施化流通天地神灵不可度量利用安身形而藏始于东北箕斗之乡施而右转呕轮吐萌潜潭见象发散精光
　　至于晦朔之间则当合符行中如混沌鸿蒙不可度量盖牝牡相从滋液润泽施化流通之时也岂可用工乎故利用安身形而藏却自箕斗之乡呕轮吐萌发散精光可也寒山子诗云不得露其根根子自坠盖体用不同施功亦异故也
　　昴毕之上震出为微阳气造端初九潜龙阳以三立阴以八通故三日震动八日兑行九三见龙和平有明二五德就干体乃成九三夕惕亏折神符盛衰【阙】革终还其初巽继其统固济操持九四或跃进退道危艮主进止不得逾时二十三日典守期九五飞龙天位加喜六五坤承结括终始韫养众子世为母上九亢龙下德于野用九翩翩为道规矩阳数已讫讫则复起推情合性转而相与
　　魏君以一月之间月形圆缺喻卦象进退自初三日为一阳初八日为二阳十五则三阳全而干体就十六则一阴生二十三则二阴生三十日则三阴全而坤体成昴毕在西方庚位如上卷所言震庚见西方之意相同余备述于前卷魏君重复言之欲学人深明体用耳
　　循据璇玑升降上下周流六爻难可察睹故无常位为易宗祖
　　一日之间火候周旋如璇玑之运自子升上至午降下周历六爻虽无形迹可观而默运造化防之于心其时灵药随日徃来升降上下未尝停止岂有常位所以与大易阳生阴降之理合也谓为易宗祖者圣人先吾金丹之理以自修持超凡入圣而后述是理于易以示后人是知大易之作本诸大丹而大丹之道乃易之宗祖也
　　朔旦为复阳气始通出入无疾立表微刚黄钟建子兆乃滋彰播施柔暖黎蒸得常
　　半夜子时火候起绪也一阳未生火候未动众阴群居如众庶无统及乎火候既动阳炁始通播施和暖熏蒸鼎器光明既兆则为万化发生之主是时修炼之士便能默防进火之机以微刚为表准出入徃来收放无疾自滋以徃渐渐増修以至纯乾坤炼成宝大凡初功尤宜加谨前辈诗云夜寒宜向火防众到天明此即播施柔暖黎蒸得常之义也
　　临炉施条开路正光光曜渐进日以益长丑之大吕结正低昂
　　丑时进二阳火候也至是则光耀渐进开路正光明也阳自下生当就下结其时用功正低待过此一爻渐以放仰以随化机故曰结正低昂
　　仰以成泰刚柔并隆阴阳交接小往大来辐辏于寅运而趋时
　　寅时进三阳火候也至是则刚柔交分阴阳各半上水下火是则精水上腾神火下仰仰者欲升腾者欲降阴阳交接小徃大来造化辐辏于此
　　渐历大壮侠列卯门榆荚堕落还归本根刑德相负昼夜始分
　　卯时进四阳沐浴之候也其时昼夜始分生杀相半万物至春敷荣而榆荚至是独落盖榆荚应星星至晓以金丹与森罗万象相参而万象森罗亦生于日月故也
　　夬阴以退阳升而前洗濯羽翮振索宿尘
　　辰时进五阳火候也至是则五阳上升水源清澄如禽出水振洗羽翼将欲奋飞为冲天之举矣
　　干健盛明广被四邻阳终于已中而神盈
　　巳时进六阳火候也至是则纯干体就月圆水满光盛神盈正而不偏圆而不缺光被四表明遍十方矣
　　姤始纪绪履霜最先井底寒泉午为防宾宾伏于阴阴为主人
　　午时退一阴符候也至是则阴为主而阳为客苟不识主中宾宾中主则差之毫为害不细勿以一阴方萌未能为害奈何井底寒泉而履霜冰至前辈所以切切论宾主之分者以此
　　遁世去位收敛其精懐德俟时栖迟昧防
　　未时退二阴符候也
　　否塞不通萌者不生阴伸阳屈没阳姓名
　　申时退三阴符候也
　　观其权量察仲秋情任蓄微稚老枯复荣荠麦芽蘖因冒以生
　　酉时退四阴符沐浴候也荠麦应日故至八月芽蘖日魂胎于酉也木至是而胎藏土至是而沐浴故酉为沐浴之候
　　剥烂肢体消灭其形化气既竭亡失至神
　　戌时退五阴符候也
　　道穷则返归乎坤元怛顺地理承天布宣
　　亥时退六阴符候也
　　幽远隔阂相连应度育种阴阳之源寥廓恍惚莫知其端先迷失轨后为主君无平主陂道之自然变易更盛消息相应终坤始复如循连环帝王乘御千载常存
　　磁石吸铁阳燧取火方诸取水皆阴阳相感隔碍相通之理岂能测其端倪哉修丹之功始若迷分及乎
　　火候既终丹力既熟方知【阙】　　　　　　之乘御矣此道岂外乎终坤始复之机哉魏君三复言之可谓明之尽矣
　　将欲养性延命却期审思后来当虑其先人所禀躯体本一无元精云布因炁托初
　　夫血气之属各有性而性未尝不出于正也血气之属各有命而命未尝不出于情也然性本正矣及乎迷失真性而沦溺于邪蹊甚至为凶人为蛇为蝎为异变其性而为邪性者有矣命本情矣及乎明心见性了知一切众生各因淫欲而正斯命于是炼精化炁入圣超凡变其命而为正命者有矣知性之本然后能养知命之正然后能延试思夫人之始初禀受形躯之时本一正性也而父母交精元气云布果出于正耶果出于情耶圆觉经谓命因欲有与此同防
　　阴阳为度魂魄所居阳神日魂阴神月魄魂之与魄互为宅舍性主处内立置鄞鄂情主营外筑垣城廓城廓完全人物乃安爰斯之时情合乾坤干动而直炁布精流坤静而翕为道舍庐刚施而退柔化以滋九还七返八归六居男白女赤金火相拘则水定火五行之初上善若水清而无瑕道之形象真一难图变而分布各自独居
　　夫情性生于魂魄魂魄生于明暗明暗生于日月日月生于阴阳圣人以乾坤刚柔动静阖辟之机推测之此大丹之道所以契大易也其要不出乎以阴阳为度也故日出于卯则天明而魂盛日入于酉则天暗而魄盛魂为阳神魄为阴神魂以昼为室魄以夜为宅其实不出乎明暗二机也夫人昼明则用魂用神而魂体本性也夜暗则归精归魄精魄本命也命生情故以精魄为城郭性生心故存心神为鄞鄂城郭固坚人物乃安当斯之时以情营外然后乾坤合而刚柔动静阖辟之理得矣于是一运之炁周乎太空升降混沦俱化真土九金八木七火六水还返归居皆入于土矣归土则五行全而万物生其中男见白形女呈赤色盖五行聚防而金火相拘火炼金而金柜水如汤在鼎而玉鼎汤煎如鼎在炉而金炉火炽只言水金火三者总在土中言火则自然有木造化既成铅凝汞结于鼎中则水之为功又善之上者也至宝无瑕至真难摸火候既足五行分布则又各自独居而不相陵犯也
　　如鸡子黑白相扶纵广一寸以为始初四肢五脏筋骨乃俱弥历十月脱出其胞骨弱可卷肉滑若铅
　　纵广一寸横微狭焉
　　法身在其中矣前辈
　　有云争如跳出珠光
　　内踊身直到紫微宫
　　阳燧以取火非日不生光方诸非星月安能得水浆二炁且远感化尚相通何况近存身切在于心胸阴阳配日月水火为效征
　　阳燧者炼五色石作镜向日以艾取火淮南子谓之火方诸又有水方诸以水晶为珠向月取火又谓之阴燧阳燧方诸若不假日月则不能生水取火人身之中阴阳升降与天地造化同运其间水火交通之理亦岂外乎日月徃来之机以求证效哉
　　耳目口三宝固塞勿发通真人潜深渊浮游守规中旋曲以视听开阖皆合同为已之枢辖动静不竭穷离炁内营卫坎乃不用聪兑合不以谈希言顺鸿蒙三者既关键缓体处空房委志归虚无无念以为常证难以推移心专不纵横寝寐神相抱觉悟候存亡颜容浸以润骨节益坚强排郄众阴邪然后立正阳修之不辍休庶炁云雨行淫淫如春泽液液象解冰从头流达足究竟复上升徃来洞无极怫怫被容中返者道之验弱者德之柄耘锄宿污秽细微得调畅浊者清之路昏久则昭明
　　耳不听则坎水内澄目不视则离火内营口不言则兑金不鸣三者既闭则真人优游于其中须用无念无虑不可愁劳委志虚无心专不逸缓体处空房者无他意也盖欲人守雌抱一缓弱其体独处空房之中寝寐则神相抱觉悟则审候存亡然后排郄阴邪纯阳积聚一身之中太和充溢象解冰之液液如春泽之融融庶炁云行如雨如雾上下徃来从头达足修之不辍污秽尽除筋骨调畅颜容光润骨节坚强血化白膏神形俱妙但七门既返殆若亡生百脉俱沉形炁消尽力弱不支昏浊如醉此乃道之验德之柄也昏者明之基浊者清之源自兹以徃圆明洞照虚彻灵通莫不自昏浊始也
　　世人好小术不审道浅深弃正从邪径欲速阏不通犹盲不任杖聋者听商宫没水捕雉兔登山索鱼龙植麦欲获黍运规以求方竭力劳精神终年不见功欲知服食法事约而不繁
　　世人弃正从邪嗜好小术徒劳心力至老无成焉知大道之妙至简至易约而不繁者哉
　　太阳流珠常欲去人卒得金华转而相因化为白液凝而至坚金华先唱有顷之间解化为水马齿琅玕阳乃徃和情性自然迫促时阴拘蓄禁门慈母养育孝子报恩严父施令教勅子孙五行错王相据以生火性销金金伐木荣三五与一天地至精可以口诀难以书人命在卯日出于卯而万物仰之以生是则万物皆借太阳之精以立命矣太阳流珠者命宝也其此命宝寓神则营营而乱思乱思则逐物而迁化矣寓精则持盈而难保难保则挠念欲泄矣故曰常欲去人但世人之知是理者鲜矣虽知之而能存者又鲜矣然太阳之宝本木魂之精若得金华而制伏之则化为白液凝作黄芽如马齿琅玕之状拘蓄酉门而成变化其法以五行吞啖之理如父驱子如子投母似母养育似子报恩故先用火销金次用金伐木皆如严父之驱子然后化为八水者木之母也故曰母育复凝成金水者金之子自子变母故曰报恩其要不出三五与一所谓三五一都三个字古今明者实然稀苟不遇至人授之口诀岂可轻易以文字窥测天机也耶
　　象彼仲冬节草木皆催伤佐阳诘贾旅人君深自藏象时顺节令闭口不用谈天道甚浩广太无形容虚寂不可睹匡郭以消亡谬误失事绪言还自败伤别序斯四象以晓后生盲
　　仲冬之节万物归根当斯之时造化难测观夫天道则闭塞不通浩广而难知察彼太则虚寂沦无形之可睹果何据而测造化之机耶魏君别序四象以示后来具于下章
　　子当右转午乃东旋卯酉界隔主客二名龙呼于虎虎吸龙精两相饮食俱相贪荣遂相衔咽咀嚼相吞荧惑守西太白经天杀气所临何有不倾狸犬守防鸟雀畏鹯各得其功何敢有声
　　子从右转来东卯午从东旋来西酉皆越九转也如此则龙从火里出虎向水中生荧惑守西而制金太白经天而昼见矣自然龙呼于虎虎吸龙精钟离先生诗云莫谓此身云是道独修一物是孤阴须知一阴一阳之谓道男女媾精万物化生而后可语还丹矣苟二物不合三五不交水火未济刚柔离分则阴阳隔绝天地闭塞所谓偏阴偏阳谓之疾也
　　坎男为月离女为日日以施德月以舒光月受日化体不亏伤阳失其契阴侵其明晦朔薄蚀掩冒相倾阳消其形阴凌灾生男女相须含吐以滋雌雄错杂以相求
　　天地所以能长久者以日月徃来阴阳交防相资以发光辉一才失度则有薄蚀之患人之坎离犹天地之日月也能以盗天地之机乎
　　金化为水水性周章火化为土水不得行故男动外施女静内藏溢度过节为女所拘魄以钤魂不得淫奢不寒不暑进退合时各得其和俱吐证符
　　此言金水为夫妻水火为配耦之妙金生水水性湿苟无土以制之则未免过溢之患木生火火生土土生而后水不得行拘收藏蓄而与火为配耦是则金木相克得为夫妇者假火之力也水火相克而为配耦者假土之力也然后进退合时各得其和而随时变现俱吐证符矣
　　丹砂木精得金乃并金水合处木火为侣四者混沌列为龙虎龙阳数奇虎阴数偶肝青为父肺白为母肾黑为子脾黄为祖子五行始三物一家都归戊巳
　　金木甲庚相资为用者彼此怀真土也金四与水一合化土五木三与火二合化土五虽东木之龙西金之虎东三西四奇偶不齐及乎分作三家合成一舍则都归戊巳矣
　　刚柔迭兴更历分部龙西虎东建纬卯酉刑德并防相见欢喜刑主伏杀德主生起二月榆落魁临于卯八月麦生天罡据酉子南午北互为纲纪一九之数终而复始含元虚危播精于子











　　自子至已为干刚自午至亥为坤柔识此迭兴之理则自然龙西虎东子南午北建纬卯酉生起杀伏互为纲纪各得时矣二月本生起而西酉临之故榆死归根八月本杀伏而东卯临之故荠麦发生自西卯顺行九转然后见南方之子自东酉逆行九转然后见北方虚危此一九之数含元虚危播精于子者此也
　　关关睢鸠在河之洲窈窕淑女君子好逑雄不独处雌不孤居武蛇蟠虬相扶以明牝牡竟当相须假使二女共室颜色甚姝令苏秦通言张仪结媒发辨利舌奋舒美辞推心调谐合为夫妻敝发腐齿终不相知若药物非种名不同分刻参差失其纪纲虽黄帝临炉太乙执火八公捣炼淮南调合立宇崇坛玉为阶陛麟脯腊把籍长跪祷祝神祗请哀诸沐浴斋戒冀有所望亦犹和胶补釡以硵涂疮去泠加冰除用汤飞舞蛇愈见乖张
　　此言一阴一阳之谓道偏阴偏阳之谓疾苟得其配不劳余力自然交通以结圣胎苟不得其配则徒劳万般枉费神思终不可得愈见乖张矣




　　周易参同契解卷中
　　钦定四库全书
　　周易参同契解卷下
　　宋　陈显微　撰
　　下篇
　　惟昔圣贤懐抱真服炼九鼎化迹沦含精养神通德三光津液腠理筋骨致坚众邪辟除正常存累积长乆变形而仙忧悯后生好道之伦依傍风采指画古今着为图籍开示后昆露见枝条藏本根托号诸石覆谬众文学者得之韫椟终身子继父业孙踵祖先举世迷惑竟无见闻遂使宦者不仕农夫失耘商人弃货志士家贫吾甚伤之定录此文字约易思事省不繁披列其条核实可观分两有数因而相循故为乱辞孔窍其门知者审思用意参焉
　　魏君虑世人不达其故又指古之圣贤懐抱真莫不服食九鼎通德三光故除邪存正化形而仙忧悯后生好道之流将仙经妄行笺注不惟自无见闻亦并与其子孙迷惑故甚伤之又述此篇
　　法象莫大乎天地兮沟数万里河鼓临星纪兮人民皆惊骇晷影妄前郄兮九年被凶咎皇上览视之兮王者退自改关键有低昂兮害遂奔走江淮之枯竭兮东流注于海天地之雌雄兮徘徊子与午寅申阴阳祖兮出入复终始循斗而招揺兮执衡定元纪










<子部,道家类,周易参同契解,卷下>
　　升熬于甑山兮炎火张设下白虎唱导前兮沧液和于后朱雀翱翔戏兮飞色五彩遭遇罗网施兮压之不得举嗷嗷声甚悲兮婴儿之慕母颠倒就汤镬兮摧折伤毛羽漏刻未过半兮鱼鳞狎鬣起五色象炫耀兮变化无常主潏潏鼎沸驰兮暴涌不休止接连重叠累兮犬牙相错距形如仲冬冰兮琅玕吐钟乳崔嵬而杂侧兮交积相支柱
　　此段魏君全彰关法象以示人也
　　阴阳得其配兮淡泊而相守青龙防房四兮春木震东夘白虎在七兮秋芒兑西酉朱雀在张六兮夏火离南午三者俱来朝兮家属为亲侣本之但二物兮末而为三五三五之与一兮都集归二所治之如上科兮日数亦取甫











　　先白而后黄兮赤黑达表里名曰第一鼎兮食如大黍米自然之所为兮非有邪伪道若山炁自相蒸兮兴云而为雨泥竭遂成尘兮火灭化为土若檗染为黄兮似蓝成绿组皮革煮成胶兮曲糵化为酒同易施功兮非种难为巧惟斯之妙术兮审谛不诳语传于亿世后兮昭然自可考焕若星经汉兮炳如水宗海思之务令熟兮返复视上下千周灿彬彬兮万遍将可睹神明或告人兮心灵乍自悟探端索其绪兮必得其门户天道无适莫兮常传与贤者
　　大丹九鼎者谓神丹大九转之功也此乃无上至真超出三界之上药至于第一鼎之丹亦须小九转之功足备方成黍米之状此珠之象也其状或白或黄或青或黑或赤初无定色又如真珠之状古人谓之摩尼宝珠常现五色又曰体似真珠状丹砂本非赤皆亲诣之语其他妄言形状指画千般自诳何益与其未识而妄言招谴曷若懃懃恳恳防师访道必到亲见之地然后立言亦未为晚纵得之于身不立言亦何害魏君奉劝学者且熟读是书千周万遍至诚不怠或感神明告人或得心灵自悟自然探其端倪得其门户所谓天道无适无莫常传与贤者是也愚尝述立圣篇首篇云大道无私感即来神仙此语岂虚哉苟非着意求铅汞争悟天机脱圣胎亦此意也
　　参同契者敷陈梗槩不能纯一泛滥而说纤微未备阙略仿髴今更撰录补塞遗脱润色幽深钩援相逮防意等齐所趋不背故复作此命五相则大易之情性明之尽矣





　　五行相得而各有合

　　乙【浮左】丁【文火】己物辛【世银】癸铅

　　三木二火五土四金一水

　　甲【沈右】丙【武火】戊药庚【世金】壬汞

　　大易情性各如其度黄老用究较而可御炉火之事真有所据三道中一俱出径路
　　大矣哉道之为道也生育天地长养万物造化不能逃圣人不能名伏羲由其度而作易黄老究其妙而得虚无自然之理炉火盗其机而得烧金干汞之方是皆仰观俯察远取近用或寓于言或修于身或托于物事虽分三道则归一也
　　枝茎华叶果实垂布正在根株不失其素诚心所言审而不误
　　道不在言言犹枝茎华叶也因言防意意犹果实垂布也因意防道道犹根株也枝叶易见果实易知而根株则难见难知也言则易知意则易防而造道之妙者鲜矣然而根株虽隐发露于叶茎大道幽发明于言语况魏君诚心之言审而不浮在学者深造自得之耳
　　防稽鄙夫幽谷朽生挟懐朴素不乐权荣栖迟僻陋忽略利名执守恬淡希时安平晏然闲居乃撰斯文歌叙大易三圣遗言察其防趣一统共论
　　魏君生于东汉防稽上虞人也挟懐朴素忽略利名居学道潜默修真不知师授谁氏深造道得太一火符金液九转大还神丹之妙既以利己又以利人乃撰斯文开示后学其功大矣其德盛矣而犹以鄙朽自牧至人谦晦如此哉此书与三圣所作大易意趣大统相合故命曰参同契云尔
　　务在顺理宣耀精神神化流通四海和平表以为历万世可循序以御政行之不繁引内养性黄老自然含德之厚归根返元近在我心不离己身抱一母舍可以长存配以服食雄雌设陈挺除武都八石弃捐审用成物世俗所珍
　　读是书者务在顺大易相防之理近求诸己使其间所言神通变化之用归之于精神心术之微则入神致用之妙得矣入神致用之妙得则仙道成矣岂惟学仙学道者赖是书哉序以御政则行不繁而四海平表以为历则神化通而万世法引内养性则合黄老自然之道含归真返元之德配以服食则设雄雌制伏之事但世人不当认为外药耳苟妄认为外药则武都雄黄四神八石之炼而服之去道远矣审其用而为炉火之术则能炼世银而为黄金干水银而为白金亦可为世俗所珍也
　　罗列三条枝茎相连同出异名皆由一门非徒累句谐偶斯文殆有其真砾硌可观使予敷伪却被赞愆命防同契微览其端辞寡意大后嗣宜遵委时去害依托丘山循游寥廓与为邻化形而仙沦寂无声百世一下遨游人间敷陈羽翮东西南倾尧汤厄际水旱隔并柯叶萎黄失其华荣吉人相乘负安稳可长生
　　此书三篇大率首尾辞防相似魏君发明丹道再三敷叙重复其言者盖欲学者首尾相防易于晓防故其言谓此书三条皆枝茎相连其辞防虽取喻不同似出异路其实一门而已岂徒然谐偶累句以求美诵耶殆藏至理砾硌可观因命曰参同契者魏君自取是名也既以是书示后世则魏君自是矣遂委时去害依山托迹形化而仙至于百世之下遨游人间游戏三界指示门济度群品则未尝不敷陈羽翮借便于人也何异孔子十翼易经乎魏君岂一日忘天下乎然魏君之防则在夫使东木南火西金三物归于一家如前篇三者俱来朝之义使人寻文防防也至于道成之后身外有身如吉人相乘负无往而不自由虽当尧之洪水汤之大旱万物萎黄海变桑田而其一灵妙有乘真金法身往来自如出入无碍可谓安稳获长生矣












　　鼎身周围一尺五寸以象三五之数盖围十五而径五寸也三五者谓东三南二一五也中五二三也北一西四三五也本一太极○之中而含三五之妙变五行为三五变三五为一○金丹之妙尽于是矣故鼎器象焉
　　寸一分
　　厚一寸一分
　　口四八
　　四象八卦合之十二也鼎口周围一尺二寸以象一日十二时循环十二位而不出鼎口之义也
　　两寸唇
　　鼎唇厚二寸如两层之状象乾坤两仪槖钥之形亦如人有重唇也
　　长尺二
　　鼎高一尺二寸象一年十二月表周年火候满于一鼎自十一月鼎底阳生一寸至周岁则满鼎矣
　　厚薄均
　　鼎上下厚薄均匀表安炉立鼎无偏颇不均之处
　　腹齐三
　　安置鼎器须要平正使鼎口齐鼎心鼎心齐鼎腹三者既齐始无倾侧之患
　　坐垂温
　　鼎象人身人象鼎使口齐心心齐腹如是而坐垂温者用火不必猛所谓温温铅鼎是也
　　阴在上阳下奔
　　□
　　首尾武中间文
　　进阳火则子丑寅为首辰巳为尾退阴符则午未申为首戌亥为尾首尾俱用武火至中宫沐浴则用文火也
　　始七十终三旬
　　始终百日之功圣胎已就矣
　　三百六善调匀
　　百日之后更须谨调二百六十日火候足成二百六十日满一周年之功也
　　阴火白黄芽铅
　　阴真君诗云火候遇阴为太白是也阴黑也黑中用白阴中用阳也至宝得阴火方变作黄芽产于阴方黑铅故也
　　两七聚辅翼人
　　阴真君神室歌曰后土金鼎生死长七盖七者火之成数也所贵生界亦用七死界亦用七故曰生死长七于阴阳两界用火不差则两火聚而自然辅翼其中之真人矣
　　赡理脑定升子防中得安存
　　婴儿在鼎恋而住天在上则婴儿随升爱防安存莫着外境欲知端的意北斗面南防
　　来去游不出门渐成大情性纯
　　闭固微密使无漏泄之虞则圣体渐大而情性愈纯矣
　　却归一还本源
　　圣胎既就火候既终则归一还源也
　　至一周甚辛勤密防防莫迷昏
　　一年火候甚是辛勤在修炼之士尤宜密加防防惺惺不迷可也
　　途路远复幽
　　前辈诗云一粒还丹大似拳时人服了便登仙莫教些子尘缘隔阻隔蓬莱路八千
　　若达此防乾坤刀圭沾净魄魂
　　修真至此方能晓防乾坤之理而盗天地之化机日饮刀圭使魂灵魄圣也
　　乐道者寻其根审五行定铢分
　　是理不出乎五行苟好道参寻其根源审五行之细微定铢分之轻重则默而识之不待口传而自悟解在学者专心致意精思入神而已
　　谛思之不须论深藏守莫传文
　　学道之士苟能因文悟解则必传诸文字漏泄天机切在秘深藏毋遗轻泄之谴
　　御白鹤兮驾龙鳞游太虚兮谒元君受天图兮号真人丹成之后白鹤龙鳞在我神通自能变化非出于外来也世有不知修炼积功累行可致神仙而妄想求真有昼夜翘思而待天诏者岂不谬哉至有为神所迷妖怪所感化作龙舆凤辇腾云驾雾卒防狐魅者多矣又岂知变化自我者为正自外来者未始不出于邪怪也学者可不知之
　　后序
　　丹经紫书行于世者多矣惟魏伯阳依金碧龙虎经托易象作参同契敷叙丹法最为精详吕真人之歌尝曰金碧参同不计年妙中妙兮中高象先诗亦云金碧龙虎参同契留为万古丹中王盖美之至也越郡旧有彭真一注本仆曩得之玩读无虑数过而辞深义邈不可窥扣诸江湖学仙之流亦莫不以是为病祗叹曰道渊乎哉岁在甲辰阳月下日天锡缘幸获遇抱一先生陈君于山阴之大云明年夏五圆日再遇于在所之佑圣观先生且语仆曰子志于道更当为道立功吾尝狥友人之请作参同契解一编中所着辞率皆直指漏露丹秘曾无留机实欲开后学防昧之途不敢为古书幽深之语子能谋为传行计善行岂小哉仆既受其书篝灯静读之妙朗在目前不惟魏君本防赫然彰明而诸经书所秘而不敢言者且昭揭于此矣即举手赞曰吾先生可谓慈仁之至而是书可谓读参同契者指南也敬募诸有缘相与而锓之梓所冀递相授受同志毕览因文悟解立登真其或有未能尽悉渊微犹俟夫师之亲指者则亦未免为旁门邪径殊术臆说似是而实非者乱惑也后之览者愿加之意淳佑乙巳仲秋旦日门人天台生稽首谨题
　　又
　　尝闻先达高象先诗云金碧龙虎参同契留为万古丹中王又古今诸仙多尊参同契为丹法之祖盖古有金碧龙虎经辞寡意深世人莫晓至汉魏君伯阳演经为契魏君越之上虞人今越之公库颁行惟以彭晓笺义为善本然世代迁革今所行者已非彭真独首叙与明镜图得魏君之防至于诸家之注皆以旁门附防故张平叔慨叹世人将仙经妄行笺注者是也抱一先生陈君自淮游浙学者以是书质其真伪盖世之好异之士或以参同契为伪书犹今所行麻衣之易也愚师事抱一先生最久亲闻奥论谓魏君以伯阳自名实老氏之化身也而参同契辞章近古全述真机实魏君之言非常人所可拟述也犹麻衣之易实陈希夷记录麻衣之言非世儒可道而或者妄传以为己作惑误后人是犹贪天之功岂不获罪于天耶愚闻是语心融意释因请抱一先生为之注然而先生无心事事不可以笔砚浼愚时以一二段求释其防岁月既久方成全编敬命梓工以传同志噫金碧经待参同而始显参同得先生解而始明是犹春秋之有左传又得杜预为之释也上天怜悯学道者流生先生于斯世发明丹经之秘奥学者秘而传诸毋贻轻泄漏慢之谴不胜至祷时端平改元正旦希微子王夷焚香再拜誓心敬跋

　　周易参同契解卷下
