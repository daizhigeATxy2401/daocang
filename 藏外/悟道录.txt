
悟道录
　　重刊悟道破疑集序

　　余于斯道，向慕有年，而是非邪正终难剖彻。庚午岁，遇拜来中老师，蒙恩指皈正道。于辛未年朝谒各属名山，至甘肃省，访得栖云山悟元老人，续注《周易阐真》诸祖师丹经，及自着《悟道破疑》、《修真辨难》诸书，其精义入神，炳若日星，即往谒见。而四方名土参访者甚伙，即执役门下者亦复不少。余因受业，得授诸书。旋装梓里，复见吾师，特出所请悟元老人之书，以质疑义。吾师逐一展阅，欣赏不已，曰：“此老所注，宁宇箴规，言言模范，显然易见，约而能该，真乃修身立命之津梁，三教渊源之矩矱。但习元诸书汗牛充栋，而直指窍炒、辨明是非无逾此矣！倘能乐此入道，不亦希有事哉！”是时，同人索此书者甚众，其书祗一部，不能遍传，吾师曰：“私一己，不若公诸同好，以得阐发悟元之至[似“主”]意，开示后人之正宗，亦功德盛行也！”第时囊橐无余，难以悉刻，仅将《悟道破疑集》重付剞劂，印诸行世，盖此书扫尽旁门，务撮领要，至于辟邪厘正，诚中流之一壶也。其余诸梓，赖有志者输囊补刊云尔。

　　时嘉庆二十一年岁次丙子仲冬月长至日，夏复恒谨序。
　　悟道破疑集原序

　　余世间一大不肖人也，幼时习儒，年末二十，大病者三，几乎殒命。因病有悟，遂而慕道，然犹在疑似之间，以为世间未必有此延年之术也。因往西秦养病，路过泾阳，遇一蓬头老翁，相见如故．余言及切身大事。翁曰：“性命之道，人人有分，祗在有志无志耳。”又赐良方。及至南安，如方疗治，诸病顿脱。自此立意方外，以为修计。朝王暮李，如是数年，不特正理耳中未闻，即正人眼中所见有数。后游金城，闻有龛谷老人者，服儒服，冠儒冠，举止异常，人莫能测。即往叩谒，观其行藏高超，与众不同。及听言谭，俱皆义理。余虽不知身分深浅，确识其真高人也。机缘相投，得入正门，又嘱先尽人事。遵命归里，奉亲之暇，静玩诸家丹经，或明或暗，不能一以贯通，即知还有秘密。于是北游燕京，南穿河南，秦晋郡邑，无处不到，所遇缁黄，皆未能决我所疑。后抵汉南，得遇仙留丈人，打开宝藏，拈出珠玉，一一指示。十三年所抱疑团，于此打为粉碎矣！方知大道必要真传，性命还须双修，非同旁门曲径、着空执相之事也。但恨自己宿根不深，功行不大，力量有限，今已七旬有八矣，犹在半途，末登彼岸，师恩罔极，实自负之。然虽大道未成，而于作孽造罪、有碍性命之事尽皆脱去，因将昔年所阅岐路、后遇法眼编为《悟道录》、《象言破》二书，合为一集，名曰《悟道破疑集》，为学者助一炬之明。自未成道，愿人成道，聊以赎负师之罪，非敢自欺欺人、徒要名誉也。是为序。

　　时大清嘉庆十六年岁次辛未三月三日，栖云山悟元子刘一明自叙于自在窝中。

　　悟道录原序

　　道之在天地间，无物不具，无处不有，上而日月星辰云电雷雨，下而山川草木鸟兽人物，以及蠢动含灵、有情无情等物，无非道气运用。道在目前，特人未深究耳！余二十岁时。即知有性命一大因缘，朝王暮李，诚心询问，非执相之说，即着空之事，十有余年，参求多人，未闻些子理路。后遇吾师龛谷老人，数言之下，便分邪正，再遇仙留丈人，指示细微，方见底蕴。既得二师秘旨，实悟的天地间万物万事，凡眼之所见，耳之所闻，足之所至，身之所经，头头是道，件件藏真，始知古今丹经子书所言先天后天、有为无为、药物火候、进退止足、结丹脱丹、顺行逆运等等法象，皆取天地间现现成成原有之理，发挥阐扬．并非强为捏造。索隐行怪也。可叹后后世学人无有真心实意，下不的苦心，耐不的年月，或虚悬不实，或始勤终怠，或守些旁门工夫，自误误人，或看下几句丹经，自负有道，如此等类，皆是自阻前程，终归虚妄。余因是将眼前人人共见共知之物理，拈取八十一条，也不叙层次，也不列前后，各就一事而分析之，名曰《悟道录》，附以《叹道歌》七十二段，欲以自悟者使人人皆悟之。学者若能远取诸物，近取诸身，以有象穷无象，以有形辨无形，极深研几，志念不退，功力日久，必自有得。此则余之所深望也夫！

　　时嘉庆十五年岁次庚午夏，素朴子自序于自在窝中。

　　悟道录卷上

　　天高地厚

　　天体至高，虚圆不测，廓大无边，无物不覆，无物不容，始万物而不恃德，恩万物而不望报，人尊敬也由他，人欺瞒也由他，人感戴也由他，人毁骂也由他，人之喜恶美丑，物之凶顽驯顺，听其自然而皆不计也。地势至厚，居卑处下，无物不载，无物不育，泰岱嵩华至重也能负，江河湖海冲崩也能受，树木草茨穿钻也能忍，飞禽走兽践踏也能随，一切垢污欺侮而皆不知也。

　　吾之观此，因悟的效天法地之道矣；人能度量宽宏，无物不容，恤老怜贫，扶危救困，施德不望报，有怨而不结，人我同观，彼此如一，即可与天为徒；人能柔弱自下，谦卑自处，躁气全无，火性尽扫，有毁谤而不嗔，有凌辱而不晓，艰难困苦随时，疾病灾害顺受，一切大险大危，不顺境遇，绝无烦恼怨尤之心，即可与地为配。崇效天，卑法地，即与天地合德而与天地并长久矣！

　　日月归临

　　日之运用，昼升于天以照外，夜入于地以照内；月之运用，前半月生明以照外。后半月退明以养内，日月明内明外，总是一明。

　　吾之观此，因悟的用明之道矣！人能用明于外，谨言慎行，非礼不履，非义不行，非道不处，不为酒色财气所迷，不为富贵功名所诱，不为尘缘世情所染，是能如日月之外明矣。人能用明于内，闲邪存诚，去妄归真，惩忿窒欲，烦恼不生，嗔恨不起，伐三毛，除六贼，扫七情，净八识，消灭人心，振发道心，戒慎恐惧，无丝毫之妄念，是能如日月之内明矣。内明外明，无一不明，与日月同光，养到极处，圆陀，光灼灼，万物难瞒，一灵妙有，法界圆通，即与日月同功运矣！

　　雷鸣风吹

　　雷鸣猛烈而刚，风吹渐远而柔，风雷相搏，两而合一，刚烈中柔缓，柔缓中藏刚烈，刚柔相需也。

　　吾之观此，因悟的刚柔中和之道矣。凡人修道立德，应事接物，一味刚急好强，而过于躁，作事不久，其锐必挫；一味柔则逡畏不果，而失于懦，作事难成，其柔无用。若能刚以果决，柔以渐行，不急不缓，不躁不懦，刚柔相济，得其中和，则攸往攸利，以之学道，终必明道，以之修道，终必成道。故圣经云：“中也者．天下之大本也。和也者，天下之达道也”。致中和，天地位焉，万物育焉。中和之道，岂小焉哉！

　　四时代谢

　　春夏秋冬四时，春而生物，夏而长物，秋而收物，冬而藏物，各有代谢，周而复始，相接相连，末有间断。

　　吾之观此，因悟的损益相因之道矣。夫损者损其刚躁之有余，益者益其柔弱之不足，刚不使太过，柔不使不及，刚以柔接，柔以刚用，刚柔相济，阴阳相当，可大可小，可高可低，可进可退，可顺可逆，方圆不拘，曲直并行，即与四时合其序，变通无碍。吾身自有一天地，吾心自有一造化，而不为天地造化所拘矣！

　　月借日光

　　月本纯阴无阳，借日之景而后生明，月光盈亏亏之也。

　　吾之观此，因悟的借阳化阴之道矣。人本一身纯阴无阳，须借他家之阳以为阳。所谓他家者，对我家皆是，天地也，日月也，万物也，万事也。所谓他家之阳者，先天虚无真一之气也，即不死之人也。有生以来，此气本具，交于后天，渐次散于天地日月万物万事之中，不为我有，属于他家矣。知的此气在于他家，随时盗来归于我家，无而复有，失而又得，亦如月借日光而生明。此乃窃夺造化、颠倒阴阳之天机。彼世之迷徒，误以女子为他家者，真地狱种子也。

　　安炉立鼎

　　烧炼家炼药，必先安炉立鼎。鼎之为物刚，所以藏药；炉之为物柔，所以运火。鼎不坚则药易失，炉不妥则火乱飞。

　　吾之观此，因悟的煅炼身心之道矣。修道志念坚固，即鼎也；愈久愈力，百折不回，不动不摇，即立鼎也；随时觉察，即炉也；渐次用功，从容不迫，即安炉也。鼎炉稳当，煅去历劫以来轮回种子，露出生身之初乾元面目，脱尽一切后有滓质，矿尽金纯，即是革故鼎新。从此再涣炉鼎，别置钳锤，以做向上事业，镕化真金，为汁为霜，返于父母未生以前面目而后已。故丹经子书，先以安炉立鼎为首着也。

　　阳燧方诸

　　阳燧与日相隔，不知几千万里，而能取日中之火；方诸与月相隔，不知几千万里，而能取月中之水；盖以阳燧方诸之气与日月同类也。

　　吾之观此，因悟的招摄阴阳之道矣。人身阴阳本来和合一气，因其交于后天，阴阳相离，各居一方，生气日消，死气日长，消而又消，长而又长，终于殆而已。若知回光返照，借假修真，瞬息之间，则阴阳不期交而自交，不期合而自合，自然而然，无容勉强。迷之者远隔千里，是在乎人能下肯心耳。

　　蜣螂狮兽

　　蜣螂滚弹，狮兽团球，日久弹中生子，球中出狮。弹球原是死物，内中一无所有，彼则形不交而神交，以雌雄二气感通，一意不散，神凝气结，即能无质生质，无形生形。

　　吾之观此，因悟的无中生有之道矣。人秉天地阴阳二气而生，身中即有此阴阳二气也。人能运阳就阴，以阴顺阳，阴阳抟聚，恍也杳冥之中有一点生机，自无而有，能以结圣胎，能以生法身，功力到处，打破虚空，身外有身，步日月无形，入金石无碍，超出乎造化之外矣！
　　黑铅水银

　　炉火之术，水银见火则飞，得黑铅投之，水银被制，即结成块而不飞。

　　吾之观此，因悟的以阳制阴之道矣。人心易动，出入无时，莫知其乡，见景生情，随风扬尘，如水银见火则飞也。若道心常存，防危虑险，随时觉察，则人心无隙而生，如水银见铅凝结也。再加勤修增减之功，增其道心之阳气，减其人心之阴气，增之又增，减之又减，到得无所增减处，则人心死而道心固。真种到手，可以为圣，可以为贤，可以成仙，可以成佛，而性命之大本已立，于是做向上事业，未有不深造而自得者也。

　　弄影侮像

　　童子弄影，自以为乐，不知为影所弄，枉费精神，狂夫侮像，自以为能，不知为像所侮，徒劳唇舌。

　　吾之观此，固悟的避祸致福之道矣。举世之人贪图无厌，谋利而得利，求名而得名，自谓足以养身荣身矣，殊不知日夜劳心，费精耗神，因假伤真，有时气血衰败，大限一到，有财买不得生死，有敌不得无常，惟有罪业相随，来生各受报应而去，与童子弄影、狂夫侮像何异？若是明哲上士，别有高见，以性命为重，以道德为贵，俯视一切，惜气养神，绝不以假伤真，虽阴阳造化且不能迁移，而况于他乎！

　　种黍种麻

　　种黍即得黍，种麻即得麻。麻不成黍，黍不成麻，种异也。

　　吾之观此，因悟的造作因果之道矣。人之一念为善，则所作所为亦善，必受其福；一念为恶，则所作所为亦恶，必招其祸。夫善念恶念者，事之因也，受福招祸者，事之果也。有因必有果，未有种善而果不善，未有种恶而果不恶，善恶之报，如影随形，一定不易，只在种善种恶之间分别好歹。故君子作事谋始，谨之于始，自能全之于终也。

　　接桃接杏

　　桃树老，接以嫩枝，则又结桃；杏树老接以嫩枝，则又结杏。盖以树虽老，而根本之气未绝也。

　　吾之观此，因悟的人老栽接之道矣。人之老也，皆由恣情纵欲，百忧感其心，万事劳其形，费精耗神，以假作真，以苦为乐，一点生机斫丧怠尽，性乱命摇，根本不固，由是壮而老，老而死，非可委之于天，实自取之耳。若人自知悔过，改头换面，斩断恩爱牵缠，离去酒色财气，视富贵如浮云，以势利为寇仇，万有皆空，千般不着，专气如婴儿，守约若处子，蓄精养神，去妄归真，时时在根本上培植，步步在正道上行持，增其正念，减其妄念，内外真诚，浑然天理，可以尽性，可以立命，可以返老，可以还童。是亦嫩枝接老树之法。古仙云：“七十八十，一息若存，犹能还丹。实不虚也！

　　发化水蛇
　　发落水坑，暑日晒之，则化蛇形，，何以然哉？盖发虽死物，得水之湿，日之热，湿热搏聚，凝而为一气，杳冥之中，有一点生机，氤氲活动，故能化而为蛇。曲折摇摆于水中。
　　吾之观此，因悟的固本凝命之道矣。人之阳气属火，阴气属水，阴阳和合，水火之气相济。其中有一点生机，由微而着，生生不息，衰者可以旺，弱者可以强，无命者可以凝命，无寿者可以延寿，此深根固蒂，长生久视之道也。

　　鹤胎龟息
　　鹤善存神，故胎固而千年长生；龟善养气，故不食而百岁不死。

　　吾之观此，因悟的延年益寿之道矣。人能自卑自下，柔弱朴诚，不耗气而常养气，则气足；人能无私无虑，寡欲少谋，不劳神而常存神，则神全。气足神全，根本坚固，基址稳妥，久而不衰，延年益寿，理有可决也。彼鹤龟者，一全其神，一全其气，尚能长生，而况神气兼全者，焉有不能长生乎

　　水冻冰消
　　水遇寒而冻成冰，冰遇热而化为水。

　　吾之观此，因悟的为圣为凡之道矣。人之初，性本善，原无圣凡之分；因积习之气，即有凡圣之别。习于善，不失天赋之性者，即为圣；习于不善，失其天赋之性者，即为凡。若不善者而知改过迁善，去邪归正，习之于善，复其天赋之性者，虽凡亦圣；若本善者不知戒谨恐惧，随风起尘，习于不善，迷其天赋之性者，即圣亦凡。善如水也，不善如冰也。圣可作凡，凡可作圣，亦如水能成冰，冰能化水。故《大学》之道，在明明德，在止于至善也。

　　木茂水长
　　木根深则叶自茂，水源远则流自长，盖以有本者如是也。
　　吾之观此，因悟的护持根本之道矣。人身之元精、元气、元神，即性命之根源也。元精不亏则形全，元气不伤则命坚，元神不昧则性明。形全、命坚、性明，则万物不能移，造化不能拘，性命由我不由天，亦如木之根深叶茂，水之源远流长，本立道生，生机常存而不息矣。但人多不知在根源上护持，乃于枝梢处做作，妄想成道，如缘木求鱼，终必落空，岂不愚哉！

　　松心竹节
　　松心实，竹节坚，故遇冬寒而不凋，经雪霜而长茂。
　　吾之观此，因悟的修持立命之道矣。人能无愧无怍，主敬存诚，大同无我，则心实。心实则富贵不能淫，贫贱不能移，威武不能屈，临事不惧，遇难不忧；吉凶福祸，境遇在彼，造命在我矣。人能持身制事，止于其所，立不易方，则节坚。节坚则非礼不履，非道不处，非义不行；可苦可甘，可上可下，可生可死；常应常静，不为物移。心实节坚，可以处平易，可以处危险；可以动，可以静；可以变通无碍，方圆不拘；纵横逆顺，莫遮拦矣。

　　木炭坏砖（坏疑为“坯”字之误。）

　　木枝暴露，日久则即朽，经火煅而成炭，则千年不损。水土和坏（坯），经雨则便破，遇火烧而成砖，则万载常存。
　　吾之观此，因悟的修真锻炼之道矣。人之不能成道，以其未在大造炉中锻炼也；若在大造炉中，步步脚踏实地，事事经历闯过，在生死关口，不动不摇，如真金愈炼愈明，似宝镜愈磨愈亮，炼磨到圆陀陀、光灼灼、净裸裸、赤洒洒之处，有无俱不立，物我悉归空，形神俱妙，与道合真，亦如木炭坏（坯）砖，经火煅成，永久不能伤损矣。

　　尸肉尸发

　　尸骸埋久，片肉不化，则为邪崇而伤人；尸发露久，湿热熏蒸，即成鬼火而迷人。
　　吾之观此，因悟的脱离大患之道矣。人身上下内外，无一物非邪崇鬼魅也。外而眼、鼻、口、舌、身，朋党以招客邪；内而心、肝、脾、肺、肾，牵连以起妄念，内外交攻，斫丧天真，不至于倾丧性命而不止，其伤人迷人，尚可言哉？老祖云：“吾之所以有大患者，为吾有身；吾若无身，患从何来？”可知此身为吾大患，若能脱去此患，自有无患者存。无患者，方是真我。去患之道，先要认得真我。认得真我，方知此身是他，他与我两不相关，以我而去他，易如反掌，绝不费力。奈何修道者，多以他为我，以患为真，爱之恋之，与鬼为邻，而不肯舍去。更有一等愚人，在大患之物上，搬东弄西，采下补上，推前运后，妄想成道。此等之辈，皆是以奴作主，认贼为子，不但不能去患，而且更增其患，无怪乎一生忙迫，终落空亡矣。

　　水上火下

　　水本寒，火本燥，火上水下，水火异处，彼此不能既济。若水上而火下，则燥者而不焰，寒者而能温。
　　吾之观此，因悟的阴阳离合之道矣。人之阳气为刚，刚而无制则过燥，如火在上也；阴气为柔，柔而无扶则过懦，如水在下也。刚柔不济，孤阴不生，独阳不长，生气息矣。若刚而不燥，以柔运刚，如火之在下也；柔而不懦，以刚扶柔，如水之在上也。刚柔得中，阴阳和平，性清混合，水火相济，所谓“坎离颠倒”者是也。

　　瓜果子仁

　　瓜果中俱有子，子中俱有仁；其仁两瓣，瓣中又有一心，此心乃一点生机，其瓜果生成皆本于此，所谓“天地之心”者是也。
　　吾之观此，因悟的阴阳生机之道矣。盖阴阳相合方有仁，有仁即含天地之心；阴阳不合即无仁，无仁即无天地之心。天地之心，为生生之本；得此心者，为圣为贤，作佛作仙；失此心者，为人为兽，为鬼为魔。有此心无此心，总在阴阳离合之间耳。学者若能调和阴阳，不偏不倚，归于中正，则天地之心复见；随手拈来，头头是道，信脚走去，步步皆真，而造化枢扭，在吾掌握之中矣。

　　混水垢镜
　　混水本浊，澄之即清；垢镜本昏。磨之即明。
　　吾之观此，因悟的明心见性之道矣。人之心不清、性不定者，贪嗔痴爱，般般皆有，喜怒哀乐，件件皆全；加之历劫根尘，积习客气，蛊惑心君，茅塞灵窍，如水之混，如镜之垢；本来真心真性，全然迷却，一任三尸搬弄，六贼猖狂，无尘不染，无物不纳，其胸中秽污，不堪言矣。若能顿悟回头，涤尘洗垢，把有生以来等等偏病客气，样样妄念邪行，渐次而炼磨，愈久愈力，炼磨到无可炼磨处，矿尽金纯。本心本性，自然全现，慧光顿生，即照见三千世界，如在掌上，绝无遮碍；亦犹混水澄之仍清，垢镜磨之复明，而本性依然无亏也。

　　动热静寒

　　凡人行动则生热，静坐则生寒；寒则行动又生热，热则静坐又生寒，是寒热不由天而由人也。
　　吾之观此，因悟的窃在阴阳造化之道矣。夫刚者属阳，柔者属阴；刚而太躁者，自卑自下，则自不躁，而归于和平；柔而过懦者，立志强行，则自不懦，而登于高明。能刚能柔，顺理顺时，知进知退，能大能小，能上能下，能虚能实，可以夺造化，转生杀，逆气机，出死就生；亦如行动生热，静坐生寒，人力能以回天也。

　　高台大树

　　百尺高台，从地而起；十围大树，自蘖而成，非一朝一夕之故，盖以由来者渐矣。
　　吾之观此，因悟的深造自得之道矣。夫性命之事，为天下第一大事；保全性命，为天下第一难事；非可容易而成，非可躐等而求；必须脚踏实地，一步步走去，一事事阅历；自卑登高，由浅入深；渐次用功，不计年月；不堕志气，终必到得意之处；万不可因循过日，半功而止，自贻伊戚。特以经久不易之事，必须经久不已之功而方成。倘始勤终怠，或悬空妄想，而欲保全性命，以成天下希有之事，万无是理。故圣人云；“人而无恒，不可以作巫医”，而况性命大事乎！

　　洼实突消

　　洼低日久则自实，突高日久则自消，盖虚者实之兆，高者低之因。
　　吾之观此，因悟的损益虚实之道矣。人之自高自大者，恃才恃能，予圣自雄，人多厌恶，每每因满招愆，终必落于人下而不高，亦如地突日久，践踏而自消也。人之自卑自小者，黜聪毁智，低心下气，人多敬爱，每每虚心受益，终进于人上而不低，亦如洼低日久，上积而自实也。故君子道愈高而心愈低，德日大而心日小，傲气全无，躁性尽化矣。

　　鲤鱼老狐

　　鲤鱼能化为云龙，老狐能化为羽人，此皆神全而形能变化也。
　　吾之观此，因悟的神通变化之道矣。彼鱼狐者，得天地之偏气，不过所恃赖者，含灵之些子耳。惟人亦为万物之灵，得天地之正气，五行皆全，五德俱备，居三才之中，有天地之全能；若能养天地之正气，保五行之和气，不偏不倚，浑然一气之流行，即有天地之造化。可以变而为圣，化而为仙，形神俱妙，与道合真，方且千变万化，化化无穷，岂仅化形而已哉！

　　神龙变化

　　龙之为灵昭昭也，能大能小，能上能下，能隐能显，穿山破石，腾云行雨，何以能如是哉？以神运之也。
　　吾之观此，因悟的神化不测之道矣。人之所以得为人者，神也。神存则生，神去则死。神之为物，通天彻底，达古知今；无微不入，无处不在；入水不溺，入火不焚，入金石不碍；大则量充宇宙，小则细入毫端；视之不见，听之不闻，抟之不得；不可以言传，不可以笔肖；善于用之，变化随时，可以与天地合德，与日月合明，与四时合序，与鬼神会吉凶；先天而天弗违，后天而奉天时；亦如神龙变化，不可以形迹窥矣。

　　枯木寒灰

　　枯木则焚之无焰，灰寒则拨之不热。
　　吾之观此，因悟的变化气质之道矣。人秉气质之性，为害最大，稍有触犯，暴躁无忌，伤天害理，蹈水火而不知，入窟井而不晓，性命不顾，生死不管，其为祸不一而足。若能克己复礼，反刚就柔；扫去万般慎恨烦恼，除去一切好胜心肠；变化血气暴躁之性，归于温和平静之性；专气致柔，虚心养神；无我无人，无彼无此；远观其物，物无其物，近观其身，身无其身；内观其心，心无其心，无识无知，空空洞洞；亦如枯木焚之无焰，寒灰拨之不热；可以在造化之中，而不为造化所移；处阴阳之内，而不为阴阳所拘矣。

　　近朱近煤

　　近朱之物，日久则为朱染而必赤；近煤之物，日久则为煤染而必黑。
　　吾之观此，因悟的善恶习染之道矣。人与善人居，则常闻者善言，常见者善行。善言善行，闻见于耳目，日久种之于心地，不期善而自习于善矣。人与恶人居，则常闻者恶言，常见者恶行。恶言恶行，闻见于耳目，日久种之于心地，不期恶而自习于恶矣。善恶之人，虽曰秉性则然，大半由习而成，故君子居必择邻，交必择友也。

　　婴儿天真

　　婴儿初生无识无知，酒色财气而不着，恩爱牵绊而绝无；富贵穷通而不晓，水火刀兵而不加；无我相，无人相；无众生相，无寿者相；万物皆空，诸尘不染；铁面无情，纯然天真。
　　吾之观此，因吾的返老还童之道矣。人能猛醒回头，脱离万有；居于无事之境，处于无色之界；拔去历劫根尘，扫尽现世习气；头头放下，空空洞洞，清清净净；形虽老而性复初，外虽弱而内实壮，即是返老还童，即是婴儿本面。否则天真已丧，形强体胖，如豕如牛，有何益哉！

　　橐钥运用

　　橐钥之为物，两头有窍，窍门有舌，中空而干直。中空者体也，干直者用也。两头窍者，出入之门也。两舌者，开阖之机也。干之来往，一收一放，虚而不屈，动而风生，开阖消息，自然而然。
　　吾之观此，因悟的修真体用之道矣。人能中虚以为体，心直以为用；无私无欲，天理流行，则刚柔相当，动静合宜，曲直得中，潜现随时；可以与虚空同气机，与天地同造化；亦如橐钥中空干直，一来一往，呼吸自然，气机不息，焉有不能长生者哉！

　　斗柄月建

　　北斗七星，首四星名魁，尾三星名罡，又谓斗柄。斗柄所指处吉，所坐处凶，如指寅则月建寅，指卯则月建卯。一岁十二移，则为十二月，盖所指之处，有旺气也。
　　吾之观此，因悟的扭转气机之道矣。人之刚气，如天上之罡星，刚气运外，则外吉而内凶；刚气运内，则内吉而外凶；如罡星所指处吉，而所坐处凶也。有生以来，交于后天，刚气尽用于外，争胜好强，认假弃真，内而三宝受咎，是吉气散外，凶气聚内，年远日久，阳尽阴纯，不死岂能之乎！故至人者，扭回斗柄，运转魁罡；刚气用内，斩三尸，除六贼，绝万缘，扫诸尘；不以假伤真，不以外动内，吉气日生，凶气日消；生而又生，消而又消；吉气纯而凶气化，未有不能长生者也。

　　癫汉醉人
　　癫汉跳墙，虽跌而不伤；醉人坠车，虽疾而不死；此何以故？以其忘形而不知也。
　　吾之观此，因悟的养生全形之道矣。人之所赖以生者，精、气、神三宝也。三宝聚则生，三宝散则死。欲聚三宝先要无我；无我则心虚；心虚则三宝无渗无漏，无消无耗，只有增而不能减；有增无减，增而又增，则内实；内实则生机不息而长生。彼癫汉醉人，仅一忘形，尚能不死，而况神全气足精固，未有不能保生者也。

　　提纲提领
　　整网必提纲，叠衣必提领，是皆从总要处下手也。
　　吾之观此，因悟的修真根本之道矣。人心为一身之主。乃成圣成贤、作佛作仙之根本；心静则万缘俱寂，心动则杂念乱生。若能心无一物，空空洞洞；内念不出，外物不纳；常应常静，常静常应。虽日在纷华闹热之场，如镜之明，如水之止；无尘无波，自不为境遇所迁，亦如整网提纲，叠衣提领，左之右之，无不宜之矣。

　　淘金拣玉
　　沙里淘金，石里拣玉，非可顺手而得，必须苦力功深而后得之。
　　吾之观此，因悟的渐修有为之道矣。先天真宝，如金如玉；后天假物，如沙如石。后天假物，埋没先天真宝，如沙石埋没金玉矣。故欲求先天之真，须要拨尽后天之假。真者，先天一气之灵根；假者，历劫万般之业种，与夫后天气质之性，五行之气，积习之偏。以一真而埋于万假之中，非可容易而得，故必用渐修之功，拨去其假，方见其真；拨之又拨，拨到无可拨处，假者一概去尽，自然真者明亮。亮现于眼前，亦如沙石去尽，方见金玉。此苦尽甜来，香从臭出之功也。

　　桔槔取水

　　桔槔取水，其斗虚下而实上，循环无端，取水以灌田。
　　吾之观此，因悟的虚实两用之道矣。人能虚心而下于人，则必受益，中实而上于人；愈虚愈下，愈实愈上。虚之不已，实之不已，下之不已，上之不已；虚而实，实而虚，下而上，上而下；上下相通，虚实相应，道德充裕，未有不登于高明之境者也。《易》曰：“巽在床下，用史巫纷，若吉。”盖言道愈高而心愈低也。

　　草木花实

　　草木初而开花，既而结实，各随其时，故得长生；若失其时，乃死之兆，特以反常故也。
　　吾之观此，因悟的与时偕行之道矣。人生之所依赖者，神气也。事来不得不应，物来不得不接；因事制事，随物付物；未来不迎，已过不留。神不伤而气不耗，如草木随时花实，此致生之道也。如贪财好色，图功争名，日谋夜算，事未来而预谋，事已过而不舍，神气消耗，如草木非时花实，此取死之道也。故君子惜精神如惜宝，用之则光而不耀，藏之则寂而不动；可行则行，可止则止，行止而不失其所，绝不以假而伤真也。

　　木偶泥胎

　　木偶泥胎，本属死物，若人诚心祭之，久而灵应。
　　吾之观此，因悟的起死回生之道矣。举世之人，以假为真，以苦为乐；日游于尘缘之中，夜入于梦幻之乡；日用夜作，尽是死路，并无生活；身虽动而心已死，形虽存而神早丧；日复一日，年复一年；阳气化尽，惟有阴气，不死岂能之乎？若知的世事尽假，猛醒回头；诚一不二，无思无虑；只在性命上打点，戒慎恐惧，防微杜渐；日久功深，心自明，神自灵，内念不起，外物不入；有真无假，即可动天地，服鬼神；夺造化，胜万物；平地狱，上天堂；开生门，闭死户；延年益寿，理有可决也。

　　灯光烛亮
　　灯烛之光亮，照于室内，则室内明而户外暗；移于户外，则户外明而室内暗。
　　吾之观此，因悟的用明是非之道矣。人之聪明智慧，如灯烛之光也。其光误用于外，争胜好强，图名求利，日谋夜算，千思万想，逐于假境，迷失本宗，明于外而暗于内，不至伤身丧命而不止。若有丈夫弃假归真，黜聪毁智，以性命为一大事，回光返照，炼己持心，俯视一切，万有皆空，不为外物所移，不为诸尘所染，明于内而暗于外，可以希贤希圣，作佛作仙，不明之明，进于高明矣。故经云：“大智若愚，大巧若拙”也。

　　曲酒米粥
　　作酒必用曲，无曲不成酒；造粥必用米，无米难成粥。盖曲本有酒气，故能成酒；米原是谷精，故能成粥，以其各从其类也。
　　吾之观此，因悟的性命同类相依之道矣。性者天性，非气质之性，乃气质俱化之性；命者天命，非夭寿之命，乃夭寿不二之命。修真者欲修性命，须寻性命之种，得其种而修之，性命可了；非其种而修之，性命反伤。此种也，外而非一切金石、草木、滓质之物，内而非一切血脉、精气、津液之物；特以有形有象等等之物，与我性命非是一类，如何了得性命？要知此性命之真种非是别物，乃本来所秉先天真一之气也。此气视之不见，听之不闻，抟之不得；非可于一身求，非可于身外寻；不离乎此身，亦不着于此身；在恍惚杳冥之间，藏虚无寂寥之境；含之则为真空，发之则为妙有；不可以言传，不可以笔肖，强而图之，这个〇而已；强而名之，儒曰“太极”，释曰“圆觉”，道曰“金丹”。太极、圆觉、金丹，其名虽三，其物则一，这个物方是性命之真种子。所谓穷理者，即穷此真种；所谓尽性者，即尽此真种；所谓致命者，即致此真种。知此真种，逆而修之，以之修性而性可明，以此修命而命可立。故《参同》云：“同类易施功兮，非种难为巧。”亦如作酒必用曲，煮粥必用米也。

　　钟鸣鼓响
　　钟敲之则鸣，鼓击之则响；以其外实内虚，中空无物，故能鸣能响也。
　　吾之观此，因悟的真空妙有之道矣。真空者，如钟鼓之中空也；妙有者，如钟鼓击之而有声也。人若守此真空以为体，运此妙有以为用；常静常应，常应常静；寂然不动，感而遂通；感而遂通，寂而不动；空而不空，不空而空；灵灵通通，活活泼泼；在大造炉中，一一炼度过去；垢去镜明，云散月现；露出金刚不坏法身，超出乎阴阳造化之外，与太虚并长久矣。

　　傀儡风筝
　　傀儡能以当场点头，风筝能以飞腾上空者，人用线索以提牵之也。
　　吾之观此，因悟的人身动静神运之道矣。人身如傀儡风筝死物也，神如人也，气如线索也。神运气而一身活泼，能动能静，如人用线索提牵傀儡风筝也。神运气，气运身，所以能行能止，能言能离。修真者若知的以神御气，以气养神，神气混合，恍惚杳冥之中，有物有精，其精甚真，采而复之，变化无穷，方且提牵天地，岂第提牵幻身而已哉！

　　鹦鹉石猴

　　鹦鹉教之能言，石猴教之能戏；是非本性则然，乃人渐渐教导而能之。
　　吾之观此，因悟的求师访友之道矣。彼鹦鹉、石猴二物者，禽兽也。禽兽得人引导，且能言人之言，舞人之舞，何况人为万物之灵？若得明师指点，良友资益，未有不能进于高明之境者。果知拜明师，交良友，诚心辨明其义理，借彼之有知，以破我之无知；借彼之高见，以开我之愚见；则虽愚必明，虽柔必强，何不能仙？何不能佛？彼世间一切无知学人，师心自用，妄猜私议，自作聪明，不肯低心下气者，适以自误前程；虽曰欺人，实乃自欺，是视性命大事为儿戏，无怪乎碌碌一生，到老无成，可不悲哉！

　　榆荚荠麦
　　二月万物发而愉荚坠落，八月万物敛而荠麦反生；此德中有刑，刑中有德之象也。
　　吾之观此，因悟的仁义并用之道矣。仁者，柔道也，主慈爱；义者，刚道也，主裁成。独仁无义，则爱而不分是非；独义不仁，则裁而必致刻剥，二者均失其中道。仁义并行，仁中而有果断，不至是非相混；义中而有权变，不至固执不通；亦如二月榆荚落，德中藏刑；八月荠麦生，刑中有德，不失中和之道矣。

　　思水思火
　　燥则思水，饮水则燥解；冷则思火，得火则不冷。
　　吾之观此，因悟的阴阳相需之道矣。夫道孤阴不生，独阳不长；阳极则以阴接之，阴极则以阳继之；不过于阳，不偏于阴，阴阳和平，刚柔相当，浑然一气之流行，本源不亏，生机不息，性可尽，命可立；不为万物所移，不为万事所累。在尘出尘，处世离世矣。否则，孤阴独阳，阴阳各别，刚柔不当，生机已息，不见其长，日有所亏，亏而又亏，至于殆而已。

　　向南向北

　　向南则必背北，见南而不见北矣；向北则必背南，见北而不见南矣。
　　吾之观此，因悟的择善固执之道矣。若人一心为善，所见者善，所思者善，所交者善，所行者善，日用夜作，无非是善，只知有善，不知有恶矣；一心为恶，所见者恶，所思者恶，所言者恶，所交者恶，所行者恶，日用夜作，无非是恶，只知有恶，不知有善矣。见善不见恶，见恶不见善，邪正不两立，忠奸不同朝。故君子见善如不及，见不善如探汤；守道如守宝，志念专一，百折不回，至死不变，不到深造自得之时，而功不歇也。

　　斩草栽树
　　斩草必挖根，根不尽则复生；栽树必培本，本不固则即枯。
　　吾之观此，因悟的去假修真之道矣。人之私欲习气皆假也，假犹草也；本性天良即真也，真犹树也。去假必须将一切私欲习气连根挖尽，方不复生，若稍有丝毫滓质存留，久而潜生，由少而多，为害最大也。修真必须将固有天真原本时时照应，刻刻培植，神水浇灌，真火温养，不教动着，不教摇着，百般护持，万样顾救，培植到根本坚固、气足神全处，方能不为万物所移、万事所累，后患皆无矣。故去假必至于无一毫之假，如斩草必挖根尽绝；修真必至于无一毫不真，如栽树必固本深厚。古经云：“一毫阴气不尽，不仙；一毫阳气不尽，不死。”真实不虚也。

　　瓶满瓶半

　　水满瓶则外溢，溢则有亏；水半瓶则无漏，无漏常足。
　　吾之观此，因悟的盈虚祸福之道矣。凡人自足自满，恃能恃才，知进而不知退，知强而不知弱，有己无人，心高气傲，久则招祸，而满无所用；凡人自卑自下，饶人让人，不满不盈，有功不伐，有才不矜，常搜己过，尊人之长，知足知止，知进知退，终必致福，而自卑登高。故曰“谦受益，满招损”，满不如谦之贵也。

　　器皿妆饰

　　器皿之物，各有本质，无故而造作，妆之以五色，镶之以金玉，虽曰庄严，却失本质。
　　吾之观此，因悟的反朴归醇之道矣。人生本质，原有纯白无玷；交于后天，根尘俱发，知识大开；加之积习染着，好酒者迷于酒，好色者迷于色，好财者迷于财，好气者迷于气，好富贵者迷于富贵，好游戏者迷于游戏；千谋百智，以遂其心，明欺暗昧，以顺其欲；所作所为，尽逐于假，以苦为乐，以砒为药；原来本质，全然埋没，甚至丧身陨命而不顾，招灾惹祸而不知。故古圣教人明善复初，返朴归醇，以还本来面目耳。还其本来面目，净裸裸，赤洒洒，丝毫无染，尘缘脱尽，便是圣贤胚胎，仙佛种子，所谓真人者是也。

　　有形有气

　　凡物有形者，有成必有败；凡物有气者，有生必有死，是形气者，成败生死之由也。
　　吾之观此，因悟的脱离生死之道矣。人受后天五行之气而成形，形中即藏五行之气也。此气在人身中，发而即为五贼。五贼者，喜、怒、哀、乐，欲也。五贼互相朋党，剥消真元，所以有生必有死。至人者，化其后天，复其先天；安身于虚空之中，藏神于寂寥之境；不犯五行之气，不为万物所移；无烟无火，如枯木寒灰，无色无象，如太虚空谷；天地不得而拘，造化不得而规；此谓窃阴阳，扭气机，命由自主，不由天主。盖天地能役有形，不能役无形；能役有气，不能役无气；能役有心，不能役无心。无心则无气，无气则无形。无心，无气，无形，虚空而已。天地其奈虚空何？至于生之、死之、成之、败之，仅能生死成败其形气，岂能生死成败其虚空耶？

　　空谷传声

　　空谷之中，人声喊叫，即有声传，俗名谷神；以其有声而无形，故以谷之神名之。
　　吾之观此，因悟的虚中养神之道矣。人能虚中，即谷也；虚中即有一点灵气，暗藏于内，即神也。是谷也，寂然不动，感而遂通，惟谷能神，无谷不神，神之为妙在于谷耳。
　　举世之人，私欲堆积，茅塞灵窍，秽污百端，焉得有谷？既无其谷，迷闷到底，如醉如梦，灵气全消，焉得有神？既丧其神，虽生如死。果能扫尽万缘，泻去积滞，净裸裸，赤洒洒的一无所有，自然空谷之中，恍兮惚兮，有物有精，不神而神，声叫声应，至灵至圣，放之则弥六合，卷之则退藏于密，可以上下与天地同流矣。

　　戥秤尺丈

　　称物必用戥秤，物经戥秤而轻重方准；度物必用尺丈，物经尺丈而长短始知。
　　吾之观此，因悟的药物火候运用之道矣。药物者，阴阳二气也；火候者，修持功程也。中正不偏，犹乎戥秤也；进退次序，犹乎尺丈也。以中正不偏之法，而采取阴阳二气，轻重相当，不多不少。二八一斤，药物足矣；以进退次序之法，而运用火候工程，长短量时，有进有退，一气成功，火候得矣。
　　药物之轻重，全在乎中正；火候之次序，全在乎进退。能中能正，知进知退，药物皆真，火候不差，大道易成。
　　噫！识急缓，辨吉凶，在匠手以斟酌；明进退，知止足，岂愚昧而能为？药物火候之运用，岂易知哉！

　　筏子筌罾
　　渡河须用筏，河过则筏可弃；捕鱼须用筌，鱼得则筌宜收。
　　吾之观此，因悟的以术延命之道矣。术者，法也，修真作用之法也。人自阳极生阴，日凿一窍，六贼作乱，五行相戕；三尸搬弄于内，七情猖狂于外，将先天灵根，日斫日消，几于丧尽；不有降龙伏虎之大法，扭转斗柄之匠手，邪气如何消灭，正气如何复全？此法之所以必用也。
　　夫大道自然无为，何待用法强作？其所以必用其法者，盖除其弊也。果而诸弊除去，则法无用，亦如渡河须用筏，河过则筏可弃；捕鱼须用筌，鱼得则筌宜收；此用法不用法之义也。亦即以术延命，命延则术不用矣。但未延命之先，必须用术夺造化，逆气机，换星移斗，方能性命由我不由天，超出乎三界五行之外矣。

　　蛰虫复生

　　百虫秋后皆蛰，至春复生，生本于蛰也。
　　吾之观此，因悟的死中有生之道矣。人之所以不得长生者，由于不能先死。死者，死人心也。夫肉团顽心，为七情六欲、五贼八识之首领；千邪百怪，皆为所引，狐群狗党，侵伤道心；人心常生，道心常死；道心死而正气消，性命乱摇，人不死者，未之有也。欲生道心，必须先死人心。人心死而一切贼党，蛇无头而自灭；灭无可灭，自然道心自生，正气复还，所谓昏久则昭明，死而复生，亦如百虫先蛰而后生也。

　　蚌珠鸡卵

　　老蚌含珠而珠成，牝鸡抱卵而雏出者，皆系神气不散而然也。
　　吾之观此，因悟的温养圣胎之道矣。圣胎者，圣人之胎，即吾生之原本也。原本复还，圣胎凝结，如蚌已有珠、鸡已有卵，但未成全生出耳。此时无容勉强有为之功，只宜一意规中；水不教干，火不教寒；防危虑险，防之虑之；由嫩而坚，由微而着，自然有一粒黍米宝珠，从造化炉出迸出；通天彻地，纵横逆顺莫遮拦，与虚空同体；亦如蚌含珠而气不散，鸡抱卵而神不离；火候到日，珠自成、雏自出矣。

　　凤凰孔雀

　　凤凰不轻现，故为世之所瑞；孔雀常耀华，故为人之所捕。

　　吾之观此，因悟的晦明吉凶之道矣。明而恃才矜能，争强好胜，在假路上用心思者，每多招凶；晦而黜聪毁智，虚心自下，在切身处用功夫者，每多致吉。招凶者，明用于外也；致吉者，明用于内也。用外则认假而失真，损精耗神，走入于死路；用内则去妄而存诚，蓄精养生，返归于生门。明之用外用内，吉凶系之，生死关之。故君子绝外以治内，小人务外以失内，亦如凤凰孔雀隐显不同，而取吉招凶亦异。用明之道，可不谨哉！
　　悟道录卷下

　　日中月盈

　　月中则必昃，月盈则必亏，此阴阳盈虚消长循环一定不易之理。
　　吾之观此，因悟的修真文武火候之道矣。当本原未复，招摄先天，勇猛精进，使其生之长之，以复其本原；及本原复全，如日之中，月之盈，阳气足矣。阳足即当以阴接之，于斯时也，急用柔道以温养，去其刚躁之气，防其危险之患，韬明养晦，一意不散，牢封密藏，用一分阴，藏一分阳，不使有些子渗漏；亦如日中则必昃，月盈则必亏，阳火阴符俱到；爻象换过，终则复始，阳气又生，是谓刚健纯粹之精。圣胎完成，别有天地，非人间，此先天中之先天。再加上工夫，一粒复一粒，从微而至着，圣而不可知之之谓神矣。

　　睡人作梦

　　睡人作梦，所见喜、怒、哀、乐之境，富、贵、名、利之乡，梦者认以为真，不自知其梦也。
　　吾之观此，因悟的修真功力深浅之道矣。有生以来，酒、色、财、气迷其心，思、爱、情、欲昧其性，内外尽假，全丧其真；修道者若有丝毫滓质未能化去，纵大道在望，未许完成，特以祸根犹未挖尽也。何以验之？验之于梦。若入梦境，酒、色、财、气不能染，恩、爱、情、欲不能着，不动不摇，清清白白，明明朗朗，不为假惑，方是见真；若再功深，全无梦到，方是祸根挖尽；倘有些儿梦境，犹有些儿根尘未尽。故曰至人无梦。盖无梦者，功力至极；有梦者，功力未到。有梦而在梦中知是梦者，功力已进；有梦而在梦中不知是梦者，功力全无。果到功力已极，绝无一梦处，则造化在手，虽睡如醒，虽死亦生。特以所死者色身，所生者法身，所睡者眼目，所醒者元神也。

　　商贾谋利

　　凡商贾谋利，先须备办资本，次要人会运用；既有资本，又会运用，方能获利；若有资本而不会运用，或会运用而缺资本，皆不济事。
　　吾之观此，因悟的法财两用之道矣。修真之士，积德立行，蓄精养神，念念坚固，愈久愈力，至死不变，诚心作事，如积财也。求师口诀，知始知终，明进退，识急缓，晓吉凶，知止足，循序而进。药物得真，火候不散，是有法也。有财有法，用财以办道，用法以修道，法财两用，步步见功，终得大成；亦如商贾有资本而会运用，处处皆有大利也。倘有财而无法，或有法而无财，躐等妄想，欲向其前，究落于后，虽大道在望，未许我成；亦如商贾有资本，而不会运用，或会运用而缺资本，终不能获利大富也。故真正修道志士，先求诸己，次求诸人，期必法财兼全，方不有误前程也。

　　颠猿劣马

　　猿性颠狂不定，得系锁则随人运用，而不能放荡；马性顽劣难制，得鞴缰则随人兜收，而不能奔跳。
　　吾之观此，因悟的正心诚意之道矣。人之顽心，出入无时，莫知其乡，如猿之颠狂，无有一刻宁静；人之妄意，起灭无常，忽此忽彼，如马之顽劣，无有须臾休歇。顽心妄意，两者朋党，滋其人欲，昧其天真，性命由是而渐伤，为祸最烈，为害最大。修行者第一着功夫，先要正心诚意。心正则万有皆空，意诚则诸念不起。万有皆空，诸念不起，以之修性而性可明，以之修命而命可立。然正心诚意之学，非容易而能，必须下一番实落功夫，方能济事。实落功夫，在于慎独。慎独者，戒慎乎其所不睹，恐惧乎其所不闻，时时觉照，刻刻省察，不使顽心妄意稍有动于宥密之中，亦如系锁颠猿，勤兜劣马，不使放纵其性也。
　　古来仙真，皆以心譬猿、意譬马者，实见的心意颠劣，其妨大道，而不容时刻放松也。学者果能制顽心而归于正，化妄意而复于诚，性命之道，可了大半矣。

　　男女生育

　　世间男女相配，则生子生孙，代代相续。若有男无女，有女无男，则孤阴不生，独阳不长，生机息矣。
　　吾之观此，因悟的生仙生佛之道矣。人生之初，阴阳和合，圣胎圆成，及交后天，阴阳分离，圣胎伤矣。若是上德之人，根基深厚，早遇至人，不待阴阳分离，即修无为之道，直登彼岸，立济圣位；其次中下之人，先天气足，后天气发，真阴真阳相隔，彼此不交，生机消化造尽，若不先行有为之道，调和阴阳，焉能圣胎复结？调和之法，乃使阴阳归于一气耳。但真阳流落于外，寄居他家，迷而不返，必须苦心劳力，不惮程途遥远，细觅慢寻；有时见面，一呼便来，引回我家，与真阴相配，夫妇重逢，分外相亲，自然有一点生机自虚无中来，凝结而成胎，温养十月，身外有身；更加三年乳哺之功，则聚而成形，散而成气，隐显不测，为金刚不坏之躯矣。是道也，亦与男女生人之道无异也。但凡父凡母而生色身，灵父圣母而生真身。一凡一圣，生仙生人，天地悬隔。三丰真人云：“顺为凡，逆为仙，只在中间颠倒颠。”颠倒天机岂易知哉！
　　彼世间盲汉，以男女颠倒而行采取邪术者，适以结地狱种子而已，岂能结圣胎乎！

　　开门揭窗

　　门开则气通，窗揭则光入；若门关则内外不通，窗阖则光气隔外。
　　吾之观此，因悟的大机大用之道矣。世之修道者，入于旁门曲径，或闭目观空，或孤寂守静，或打坐思神，自负有道。殊不知道者，天地阴阳造之化道。是道散之于六合而不为多，聚之于一气而不为少；凡宇内有情无情，万有不齐之物，无不借之而生成；物物皆有，人人具足，特人在道中而不知道，如鱼在水中而不知水也。欲修此道，须要在天地阴阳造化中做作，于万物万事上证验，于千人万人前行持，乃活活泼泼、脱脱洒洒、光明正大之事业，岂闭户静坐、寂灭顽空者所能成哉！欲以闭户静坐，寂灭顽空而成道，亦如闭门阖窗，内外不通，黑洞洞不见天日，成何道乎？如云成道，其必成黑洞洞之道乎！《悟真》云：“修行混俗且和光，圆即圆兮方即方；显晦逆从人莫测，教人争得见行藏。”又云：“须知大隐居朝市，何为深山守静孤？”混俗和光，居朝居市，方是奋大用，发大机，修持大道之真作用也。

　　媒娉作合

　　世间男女成婚，非媒娉不能相会，盖媒所以通两家之音信，娉所以传一时之过道；若无媒娉而自婚者，非是正配，乃私通苟合，必不长久。
　　吾之观此，因悟的和合性情之道矣。性属内，东家也，为阴；情属外，西家也，为阳。性情分离，阴阳隔碍，如东家之女，西家之郎，两不见面也。若欲推情合性，以阴配阳，非黄婆作成，不能一家也。黄婆者，吾之真意也，又名真信。信能通人我，信能和阴阳，为修道者第一真宝，始之终之，有为无为，采药行火，结丹脱丹，须臾不可离者。《悟真》云：“离坎若还无戊己，虽含四象不成丹；只因彼此怀真土，遂使金丹有返还。”戊己即真意中真信也。戊信为外黄婆，如媒也；己信为内黄婆，如娉也。二者是吾身中之真媒娉。知此媒娉，用之调和性情，性情即和；调和阴阳，阴阳即会。两家合而为一家，而金丹隐隐有象矣。

　　食物尝味

　　凡食物必须细嚼慢咬，酸甜苦辣，得之于心，方能知味；既知其味，美口者咽之，涩口者弃之，或取或舍，任其自裁。
　　吾之观此，因悟的穷理辨真之道矣。性命之学，至幽至深，至精至细，倘知之不真，则行之不当，不但无益，而且有损。故必先穷理，穷得一分理，行得一分事，穷得十分理，行得十分事；尽性至命，全在穷理上定高低。穷理之法，由浅及深，自粗及细，拨去一层入一层，拨之又拨，入之又入，直到拨无可拨、入无可入处，见其根底，认得本原，方为极功；亦如食物尝出滋味，而后咽之。然虽自有会悟，若似是而非，未免误事，必须再证高明，扩充我之识见，是者就之，非者弃之，方能济事。《易》曰：“穷理尽性，以至于命。”穷理即穷此尽性至命之理。倘不知性是何物，命是何事，而欲了性了命，了个甚的？彼道中愚人，误认性在心，命在肾；或谓性在天谷，命在丹田；或守肾以修命，或定心以修性；或执顽空以修性，或行采取以接命；或神伫囱门以养性，或服食丹药以延命；是皆望梅止渴，捏目生花，终落空亡。如此等类，性命且不知，妄想了性命，岂不愚哉！

　　上山渡河

　　上山步步出力，不到极顶，不得歇脚；渡河步步小心，不上彼岸，不得大意。盖上山将到顶，少一步歇脚，尚在半途；渡河将到彼岸，若一步大意，尚有危险。
　　吾之观此，因悟的身体力行之道矣。夫真师难遇，大道难知，幸而遇之知之，务必真履实践，成就大道，以报师恩，而不容稍有懈怠者。
　　盖性命之学，为大下第一件大事，又为天下第一件难事，必须坚心固志，立不易方，朝乾夕惕，愈久愈力，而后有济；不得因些小魔障而改志，不得见些小效验而歇功，不得因衣食艰难而分心，不得因力量不及而退念，也不妄想成就大道，亦不惧怕程途遥远，死心踏地，念兹在兹，一直前去，自然有个出头之日。亦如上山步步出力，终到山顶；渡河步步小心，终到彼岸。否则，逡畏不前，或始勤终怠，纵大道在望，未许我成；试思有生以来，一身内外，尽是阴气盘绕，虽有一些阳气，隐而不见，苟非立至死不变之念头，用金刚铁汉之大力，何能化阴返阳，上万丈高山，出无边苦海也。

　　灯蛾蚯蚓

　　灯蛾扑灯，而自投火死；蚯蚓图热，而自致曝亡；此二物皆喜明而伤生也。
　　吾之观此，固悟的趋吉避凶之道矣。世人顺其可欲，争名夺利，贪酒好色，以假为真，以苦为乐，日夜操劳，朝夕忧虑，费精耗神，不到三寸气断之时，不肯歇心，犹如灯蛾扑灯烧身，蚯蚓图热丧命，是谓阎王不叫，自送其死也。若有自知惜命者，处处屈己尊人，事事藏头退步；如鱼游于渊，龟入于泥，毁誉不到，祸福不侵；不求生而自生，不致死而无死；此趋吉避凶之善法。奈何愚人以外物为重，以性命为轻，自促其死耶。

　　蚕丝蜂蜜

　　蚕吐丝，原欲护身，不知人取丝而伤其生；蜂酿蜜，原欲养命，不知人取蜜而丧其命。此二物皆欲厚其生，而反促其死者也。
　　吾之观此，因悟的利害倚伏之道矣。人皆怕死也，怕死即有求生之心。既有求生之心，则必为衣为食，日在羊肠路上劳心苦力，积蓄钱谷，以厚其生；在常人自以为能养其生矣，殊不知实不足以养生，乃促其死耳。何以知其然哉？凡人养生之心重，则必保身之心轻。保身之心轻，昼夜劳苦，精神暗伤，气血衰败，已入死路。更有一等不知死活之辈，百病临身，朝不保夕，舍不的吃，舍不的穿，愈老愈贪，至死不悟，迷闷到底，与蚕吐丝、蜂酿蜜，自致其死者何异！若是大智慧人，别有个保生之法，不在衣食上留心，不於货利上着意；弃世财而积法财，轻色身而养真身；万物难移，何利何害也。

　　他家借种

　　农夫之所首重者，种子也。有地有种者，自己现成，不待求借于人。至于贫寒之家，或有地而缺种，必求人而济事。
　　吾之观此，因悟的修真借种之道矣。所为种者，先天真一之气也。此气顺则生人生物，逆则成仙成佛，故丹经子书，皆以此气为仙佛之真种子。真种本来人人具足，个个成圆，因交后天，阴气发而阳气消，真种掩埋，绝无形迹矣。有志者虽能清静心地，万缘俱息，不过一空田而已，焉能济得饥渴、救的性命？此借真种之不容已也。
　　借种者，以我家而求他家也。他家者，人也。人家之物，欲为我有，不得白手直取，必须以礼相求，低心下气，取彼之欢心，方能借的真种。真种到手，随种见苗，立竿见影，绝不费力。否则，鼎中若无真种子，犹将水火煮空档，终无实济处。但人认不得真种是何物，他家在何处，多误以女子是他家，而行采取邪术，或以梅子首经服食吞餐，秽污百端，岂不可笑可叹！
　　噫！药出西南是坤位，欲行坤位岂离人，分明说破君须说，只恐相逢认不真。

　　龟藏鱼潜

　　龟藏于泥而无害，出于泥而人捉；鱼潜于渊而全形，出于渊而鸟残。
　　谷之观此，因悟的伤生益生之道矣。凡人不能益生，而每趋于死地者，皆由不能韬明养晦，自侍聪明，多用才智之故。聪明才智，分心乱性，则正气日消，邪气日长，命根摇动，不死岂能之乎？故至人者，内念不生，外物不纳；有若无，实若虚，如愚如讷，明而不用，光而不耀；不以假伤真，不以外挠内；感而后应，迫而后起，不得已而后动。虽外有应，而内未尝应，虽身有动，而心未尝动；迎之不见其首，随之不见其后，造化且不得而拘，更何有灾害之相侵？亦如龟入泥而人难捉，鱼潜渊而鸟不残也。

　　油涸炭化

　　油涸则灯灭，不待涸而旋添油，则生长不灭矣，炭化则火熄，不待化而续添炭，则常燃不熄矣。
　　吾之观此，因悟的接命养生之道矣。天地有好生之德，但愿人人长生，不愿人人促死，特人自致于死，而委之于命者，岂不愚哉。试观万物春而生，夏而长，秋而实，冬而藏；至春又生，至夏又长，长生不死者，顺其四时自然之序，而无分外做作，故能长生也。惟人秉阴阳五行之正气，而不能顺其自然，分外习染，以苦为乐，以毒为药，贪欢顺欲，斫丧根本，久而精神耗尽，真灵消灭，亦如油涸灯灭，炭化火熄。至于殆而已。果是出世丈夫，以性命为重，保精神如保金玉，惜真灵如惜珍宝；不在大火坑中下脚，不在是非场中出头。时时在根本上留心，道义中着念；慎于内而谨于外，蛰其神而藏其气；所谓君子务本，本立而道生；亦如旋添油而灯不灭，续添炭而火长燃，无命者而可有命，不生者即可长生。生之死之，岂可独委于天乎？

　　泥莲霜菊

　　莲干空，故出淤泥而分外净；菊花迟，故遇秋霜而分外鲜。盖中空则外物不能染，花迟则气足而耐寒。
　　吾之观此，因悟的修内御外之道矣。造化能以拘我，万物能以移我，灾祸能以伤我者，非造化果能拘，万物果能移，灾祸果能伤，皆由我之见景生情，遇物生心，随风起浪，知前而不知后，知强而不知弱，自拘自移，自伤之耳。果能万缘不起，一念不生，常清常静，外物不能入，客气不能杂；亦如出水之莲，而尘垢不染；果能收敛才智，大巧若拙，大智若愚，藏行晦迹，柔弱为先，祸福不能及，毁誊不能加，亦如三秋之菊，而经霜耐寒。修道者，可不以清静柔弱为本乎？

　　灯笼炉罩

　　灯无笼见风则灭，若在笼虽遇风而不灭；炉无罩落尘即垢，若在罩虽飞尘而不垢。
　　吾之观此，因悟的护持灵元之道矣。吾之灵知如灯如炉也；真知如笼如罩也。灵知不得真知之覆庇，识神借灵生妄，遇境迁移，假者用事，真者退位，邪气掩蔽正气，如灯之灭，炉之垢，失其本来面目矣。灵知若得真知配合，以真知而制灵知，以灵知而顺真知，识神无由而发，灵气不飞，根本坚固，虽入水而不溺，入火而不焚，一切外来客邪。焉得而伤之？亦如灯有笼而不灭，炉有罩而飞尘不垢也。

　　物圆物方

　　凡物圆者，其体活动；物之方者，其体宁静。圆者不能宁静，方者不能活动。此物各自一性也。
　　吾之观此，因悟的用圆用方之道矣。圆中规也，中规则随机应变，可上可下，可高可低，可行可止，不执一法；方中矩也，中矩则是非不混，非礼不履，非义不行，非道不处。内有主宰，能圆能方，循规蹈矩；既不落于固执不通，又不流于顺风倒浪；外而活活泼泼，内而稳稳当当；借世法而修道法，依人事而全天道；大火里栽莲，泥水中拖船；显晦随时，行藏合宜；虽天地神明，不可得而测度，而况于人乎！彼世人能圆而不能方，能方而不能圆者，犹如方圆之死物，宜于此而不能宜于彼，是非相混，邪正不分，何能成其大道乎？故修道者必以方圆兼该，才是大作大用之真本领也。

　　锅破瓮漏

　　锅破锢镂，则仍是好锅，而可烹饮食；瓮漏笆箍，则仍成好瓮，而可盛水浆。
　　吾之观此，因悟的败而能成之道矣。人生之初，精气神三宝。混成凝结；及其知识一开，六根门头，门门泻漏；七情业种，种种侵伤；三尸搬弄，五贼作殃；酒、色、财、气迷其性，贪、嗔、痴、爱耗其真；日斫夜丧，三宝消化；浑身是病，内外败坏，将本来混成之宝成了个破烂不堪之物，如锅破瓮漏，为无用之器矣。若知猛醒回头，翻转面皮，俯视一切，万缘俱空；重置家当，再造钳锤，在切身性命处，真履实践做去，将后有之物，件件扫个罄尽；收敛英华，牢把念头，弃假存真，除邪扶正；为功日增，为道日减，增之又增，减之又减，直到增无可增，减无可减处，自然不漏精而精全，不耗气而气全，不劳神而神全；已失者复有，既败者又成，仍是当年混成无亏之物；亦如锅破锢镂，仍是好锅，瓮漏笆箍，仍成好瓮。奈何人人破漏，不知痛苦，以假认真，日夜斫丧，愈致破漏，及其柱朽墙塌，房屋四散，无处安身，只得另寻住处，在六道轮回中，乱撞冒投去也。

　　婴儿无心

　　婴儿猛虎不伤，饿鹰不搏，何以能如是哉？以其无心也。
　　吾之观此，因悟的无心妙用之道矣。夫人之不能成道者，皆由于有心也；有心即有我，有我即有人；稍有人我之见即图利己，不顾损人，机谋百出，神头鬼面，私欲纷纷，天良俱昧，德且不能积，何敢妄想道？果是真正慕道之士，急把人我山放倒，速将羊肠路离开；持身应世，彼此同观，高低一等；因物付物，随事制事，应而不纳，过而不留，万般境遇，皆以无心处之。无心则无私，无私则内净，内净则纯白无玷，浑然天理，是谓元德。元德无形无迹，不睹不闻，方且与天地合德，与日月合明，与四时合序，与鬼神合吉凶，造化不能拘，万物不能伤矣。
　　彼婴儿者，无识无知，一无心而虎鹰且不能伤，何况有体有用，道德两全之无心，一切外患，焉能侵之乎？

　　筑基起屋

　　房屋耐久不耐久，全在始而筑基。基地坚固，房屋稳安而耐久；基地将就，房屋日久而歪斜；此一定之理也。
　　吾之观此，因悟的修真悟本之道矣。修真莫先于炼已持心。炼己则私欲去，持心则志念坚。私欲去，志念坚，则根本稳妥不动不摇，于是和合四象，攒簇五行；窃阴阳，夺造化；修性修命，一直前行，深造自得，攸往攸利；亦如基地筑的坚固，而木石砖瓦之重，无不负载也。若根本不固，志念不专，忽此忽彼，始勤终怠，旋作而旋失，欲向其前，反落于后，枉劳功力，亦如基地将就，虽房屋起立，而日久歪斜也。

　　丹房器皿

　　炼药必须丹房，盛药必用器皿；若无丹房器皿，炉鼎无处而安，药物无处而盛。此丹房器皿，烧炼家之所必用也。
　　吾之观此，因悟的借假修真之道矣。人之色身，如丹房也；身中之五脏，如器皿也。色身中藏有真身，五脏中藏有五行。修真者，非修色身五脏也，乃修真身，炼五行，不过借此色身五脏之假，煅炼真身五行之真耳。
　　真者何真？五行者，金、木、水、火、土也。心同火，其德为礼；肾属水，其德为智；肺属金，其德为义。肝属木，其德为仁；脾属土，其德为信。木金火水土，五行之性也；仁义礼智信，五行之德也；此先天所具之真。至于心藏神，发而为乐；肾藏精，发而为哀；肺藏魄，发而为怒；肝藏魂，发而为喜；脾藏意，发而为欲；此后天所具之假。
　　有生以来，先天混于后天之中，后天混于先天之内，驳杂不纯，若非炼去后天之假，则先天不复。借后天炼先天，以先天化后天；后天化尽，先天纯全，脱出一粒光明宝珠，通天彻地，纵横逆顺，头头是道；功完行满，打破虚空，白日飞升，血肉皮囊无用，委而弃之；亦如烧炼家药成，而丹房器皿无用矣。愚人不知道中寓言，在丹房器皿有形有象之物上冒猜乱作，所谓“鼎里若无真种子，犹将水火煮空挡”也。古仙云：“莫执此身云是道，须知身外有真身。”彼世间在肉皮囊上用功夫，与夫在炉灶金石上费心思者，岂不愚哉！

　　毛蛆蝌蚪

　　毛蛆结茧，蝌蚪结胞，久而茧破出蛾，胞开出蛙。
　　吾之观此，因悟的圣胎脱化之道矣。修真者，攒簇五行，混合百神，浑然太极，一气凝结，混混沌沌，不识不知；圣胎有象，如毛蛆之结茧，蝌蚪之结胞；蛰神藏气，恍恍惚惚，杳杳冥冥，一些灵根由微而着，由嫩而坚；大功到日，忽的打破虚空，露出清静法身，跳出三界之外；亦如毛蛆之化蛾，破茧飞升，蝌蚪之成蛙，脱壳跳跃；身外有身，别一世界。故道成之后，或谓之羽化飞升，或谓之脱壳成真，盖言其肉身之中，又生出一真身也。这个真身，人人俱有，个个皆见，但人为尘缘所迷，幻想所惑，当面不识；若有识得者，勤而修之，无质生质，无形生形，脱化成仙，为金刚不坏之躯矣。

　　骐骥驽骀

　　骐骥善走，一日千里；驽骀缓行，十日可到；虽迅速不同，而成功则一。
　　吾之观此，因悟的功力迟速之道矣。凡人性有利钝，力有大小。性纯者，而欲效性利之人；力小者，而欲效力大之人；是以鸦鹊而欲步大鹏，不但不能追随，而且伤其羽翅，乌乎能哉！故至圣日：“生而知之者，上也。学而知之者，次也；困而学之，又其次也；及其知之一也。或安而行之；或利而行之；或勉强而行之；及其成功一也。”此三等人，虽有难易迟速之分，皆能知道成道，特患人无志气耳。无志气不但不能行，而并不能知。若有志气，博学之，审问之，慎思之，明辨之，笃行之，人一能之己百之，人十能之己千之。果能此道矣，虽愚必明，虽柔必强，未有不到深造自得之地者。奈何天下道人，多不能真心实意以性命为大事，口道德而心盗跖；又要想道，又要贪图；磕着撞着，即便动火；一言一语，皆不能受；聪明者自恃其能，心记几宗公案，耳听几句话头，自负有道，目中无人，不肯去求明师。访良友，自误前程。性钝者，不知穷理，不辨邪正，学些旁门功夫。曲径搬弄，亦谓有道；再不就证高明，终身守持，牢不可破。似此等辈，却不思性命之事为天下第一件大事，修持性命为天下第一件难事，岂是轻易而知，容易而成？所以学道者如牛毛，成道者如麟角。果是丈夫铁汉，万有皆空，俯视一切，举步直入，金刚百炼，一意不回，访拜明师，精研实理，不论性利性钝，终久有个出头之日，决不枉度岁月也。

　　红花绿叶

　　红花虽好，必用绿叶扶持。有花无叶，花不鲜明；有花有叶，花更增色。
　　吾之观此，因悟的道德相需之道矣。道者，成己之事也；德者，利物之事也。修道者，内之功也。修德者，外之行也。自古抱道之士，未有不修德者也。道如花，德如叶；花以叶扶持，道以德成全；花叶不离，道德相需也。古之圣人，必先修道，而后修德；古之贤人，必先修德，而后修道。圣人者，上智也；贤人者，中人也。圣人者，一了百当，直趋道岸，修道易，故先修道而后修德，以德全道也；贤人者，必须有为，修道难，故先修德，而后修道，以德扶道也。学道者，上智之人，万中一二；中下之人，不可枚数。夫中下之人，根基浅，见识小，孽苦大，根尘深，必先积德；德重能服鬼神，能动天地，能感人物；以之学道，则道易学；以之行道，则道易成。盖道者，德之体也；德者，道之用也。德之极处，是谓元德，元德深远而不可测，即几于道矣，故学道行道易。今之学者，不积一德，不立一行，偶闻一言半语，不辨是非邪正，即便冒然下手，妄想成仙；勿谓不能得真，即得其真，自古及今，未有无功无行仙人；况大道非大忠大孝不传，非大贤大德不授，真师明鉴万里，岂肯将真宝付与匪人。更有一等糊涂愚人，不知脚踏实地勤行功行；即遇真师，又不敬心求教，谎言诡语，妄想哄人泄露天机，乘间偷取；又用不得长久，三朝两日即求传授，求之不得，即便远去；反出怨言，毁谤多端；如此居心，东奔西走，枉自费了麻鞋，碌碌一生，终无所成。殊不知道不离德，德不离道，岂可舍德而只言道，亦岂可去德而独修道！此修道者，不可不先积德也。

　　叹道歌七十二段

　　其一
　　已矣乎，道不明，性命谁能认的清？
　　角胜场中争上下，羊肠路里讲声名。
　　恩爱牵缠难解脱，机谋识见乃偏精。
　　如此俱皆寻死事，能知悔悟是豪英。

　　其二
　　已矣乎，道不贵，一切庸愚多忌讳。
　　闻人说道便狐疑，见人修道即谤诽。
　　不顾性命养精神，只贪酒肉充肠胃。
　　天堂路上少人行，地狱门中争尝味。

　　其三
　　已矣乎，道不通，旁门曲径有无穷。
　　不是着空与执相，便是搬西又弄东。
　　七十二家炉火事，三千六百淫邪功。
　　以盲引盲迷正路，阻挡学人入牢笼。

　　其四
　　已矣乎，道有难，外道却把正道乱。
　　或指性藏天谷间，又言命在关元畔。
　　阴阳误将子午观，龙虎直把肺肝看。
　　一身上下胡作为，哪件能得近道岸？

　　其五
　　巳矣乎，道门开，人人许在里边来。
　　若知回头即彼岸，如下肯心是法财。
　　知其一兮延性命，识得二时结圣胎。
　　自古明人皆接众，怎奈尘世少良才。

　　其六
　　已矣乎，道缘堕，几个道人识真我；
　　却将鱼目认珍珠，多将草子作仙果。
　　尽是弃常而好奇，俱系所福反招祸；
　　总遇明师不低头，自己早把门户锁。

　　其七
　　已矣乎，道可伤，学人何不细参详。
　　切身大事如儿戏，圣贤理路作平常。
　　有己无人多傲气，偷闲怕苦想仙方；
　　不知虚心求师友，怎能晓得真阴阳。

　　其八
　　已矣乎，道衰败，学人大半皆作怪。
　　未明性命装高人，贪图供养累帐债。
　　无功受禄如何消，作业造罪哪知戒？
　　看他这些糊涂虫，都把祖家教门坏。

　　其九
　　已矣乎，道自然，强扭强捏尽虚悬；
　　也有守心定意念，也有闭息住丹田。
　　也有搬下去运上，也有推后却转前，
　　到的年满月尽处，一无所用空怨天。

　　其十
　　巳矣乎，道长久，若无恒心休胡走；
　　才进门户问元关，未曾学识要下手。
　　始勤终怠志不坚，阳奉阴违多招咎；
　　只想哄人露天机，神仙暗里笑破口。

　　十一
　　巳矣乎，道无奇，好奇早把路途迷；
　　铅汞砂银皆寓意，乌兔龟蛇尽比词。
　　俗语常言合圣道，日用夜作有仙基；
　　现现成成元妙理，只是愚徒不细思。

　　十二
　　已矣乎，道不见，愚人只在色身炼；
　　口鼻认为元牝门，脐后误作黄庭院。
　　识神疑是主人公，浊气错当亲家眷；
　　不知大药本无形，大虚空里第一善。

　　十三
　　已矣乎，道待人，无人天宝落凡尘，
　　大事须要空万有，任重还得力千钧。
　　神光断臂明佛法，长春折肋现法身；
　　自古圣贤苦中出，不苦如何得全真。

　　十四
　　已矣乎，道久昧，汉唐神仙皆隐退；
　　只因认假不认真，所以韬明而养晦。
　　纵有慈心无处施，空抱天机与谁对？
　　果然有个惜命贤，邂逅相逢吐肝肺。

　　十五
　　已矣乎，道要传。不通明师尽枉然；
　　祖祖相授路机秘，灯灯共续指先天。
　　一身上下无真物，万般景象非法船；
　　会的生前一句子，霎时火里长金莲。

　　十六
　　已矣乎，道贵悟，不悟如何下脚步？
　　先须自究性之宗，再求师诀命之故。
　　先后二天大不同。内外五行各分路；
　　天机秘密彻底通，超凡入圣由人作。

　　十七
　　已矣乎，道在柔，以柔而用第一筹。
　　心高怎能登正路，性躁如何出人头？
　　后身即是先身兆，退步原来进步由；
　　争强好胜望成道，犹同瞎子跳深沟。

　　十八
　　已矣乎，道果决，一刀两段削钢铁；
　　恩爱难舍脚手缠，贪嗔不除志念劣。
　　欲修仙道先脱凡，要登圣域且消孽；
　　可笑荆棘岭上人，葛藤怎把金果结？

　　十九
　　已矣乎，道无缘，多少行人打秋千；
　　两句话头装大隐，些小功夫称高贤。
　　云来雾去不踏实，朝此夕彼弄虚悬；
　　只说哄人还哄己，谁肯悔悟求真传。

　　二十
　　已矣乎，道不小，愚人只在门外绕；
　　不知追求造化根，妄冀得诀将命了。
　　深入理窟方见真，打开元牝始通晓；
　　擎天往地一物圆，认得便能超物表。
　　二十一
　　已矣乎，道便宜，知的造化不能移，
　　后生可畏须勤苦，老迈蚟羸难药医。
　　闻道便可超凡类，行道即能登圣基；
　　天下学人皆懒怠，迁延岁月一生迷。

　　二十二
　　已矣乎，道贵好，回头那怕年老耄；
　　神仙留下栽接方，志士须要真心造。
　　归根现成续命汤，回光即是复元膏。
　　此身不向今生修，来生怎晓归何道？

　　二十三
　　已矣乎，道贵和，守静避世意如何？
　　缘督借商完大道，梅福为官养灵柯。
　　在尘出尘超凡路，处世离世入仙窝。
　　古今多少成真客，尽从朝市苦练磨。

　　二十四
　　已矣乎，道不见，几人明的一以贯；
　　这个讲论服丹方，那个争说飞升案。
　　各分枝叶任意行，自拈门户糊涂干；
　　皆是弃真去弄假，到底谁能登彼岸？

　　二十五
　　已矣乎，道贵诚，学人何不发真情；
　　囚人赎罪倾家产，商贾图财舍命行。
　　明师即是重生父，妙诀犹如极乐城；
　　若还诡诈多轻慢，谁把天机与尔明？

　　二十六
　　已矣乎，道是宝，明的便能延寿考；
　　莫说朱砂与黑铅，何用皎梨共火枣？
　　至简至易不犯难，至灵至神真个好；
　　可笑愚人求元妙，现在元妙不知保。

　　二十七
　　巳矣乎，道本无，无形无象难画图；
　　听之不闻视不见，拟之已失议之诬。
　　大则量能包六合，小而却如一黍珠；
　　世间多少修宾客，尽在景象寻路途。

　　二十八
　　已矣乎，道深奥，哪有志士可与告？
　　个个心中无虔诚，人人性儿多高傲。
　　故态不改尘不除，外装老成内贼盗；
　　如此行藏望修仙，虚度一生受果报。

　　二十九
　　已矣乎，道极尊，难作私情度愚昏；
　　慈父不能传与子，亲爷岂敢授之孙！
　　万两黄金焉得买，一心无二可沾恩；
　　若非出类登天汉，谁把秘诀慢轻论？

　　三十
　　已矣乎，道中正，修道还须凭德行。
　　有德有行方成真，无德无行难作圣。
　　德大鬼神皆暗扶，行深邪魔不敢并；
　　可笑清静无为人，妄想顽空了性命。

　　三十一
　　巳矣乎，道最深，学人谁肯细追寻？
　　不入虎窝焉得子，不淘石沙怎拣金？
　　低头钻进虚无窍，固志精求天地心，
　　忽然看见本来物，左右逢源皆宝林。

　　三十二
　　已矣乎，道在迩，人皆远处寻妙音；
　　眼前常见美金花，身平就有真种子。
　　认得霎时扭阴阳，明的当下逆生死；
　　这事非可自猜量，要知急访明师指。

　　三十三
　　已矣乎，道路悠，始终次序要追求；
　　采药时须辨真假，炼药时要知刚柔。
　　运火时分别急缓，结胎时小心添抽；
　　差错丝毫千里失，片言只语怎出头？

　　三十四
　　已矣乎，道要学，不学如何归大觉？
　　先认西南偃月复，再穷东北覆碗剥。
　　生我之门固命根，死我之户脱皮壳；
　　生死路上多少人，几个能把造化握？

　　三十五
　　已矣乎，道至中，不偏不倚谁能通？
　　黑白相符为丹母，色空一致是真功。
　　雌雄匹配藏生意，阴阳均平起和风；
　　若人悟得中字义，纵横逆顺称大雄。

　　三十六
　　已矣乎，道无诈，一些虚假早大差；
　　酒色财气要皆离，嗔恨贪痴须都化。
　　真心实意尽力行，装聋卖哑任人骂；
　　无识无知万缘空，欲上高处先当下。

　　三十七
　　已矣乎，道至公，岂论高低富与穷，
　　人人秉性能复本，个个含灵可返童。
　　官宦必须忘势利。士庶还当下苦功。
　　真事原要真人作，人若不真事总空。

　　三十八
　　已矣乎，道深厚，欲全真时要详究；
　　仙凡路隔只分毫，生死关口如钮扣。
　　些儿大意丧天真，稍有微尘入鬼窦；
　　此中利害若不明，千方百计总招疚。

　　三十九
　　已矣乎，道甚平，学人偏从险处行；
　　闺丹背却真常道，寂灭原非大法程。
　　强闭气血生疮毒，硬定精神入火坑；
　　现前一条通天路，未遇明师辨不清。

　　四十
　　已矣乎，道无价，一粒黍珠包造化，
　　藏之杳冥无形踪，放则光辉通昼夜。
　　为贤做圣尽由他，作佛成仙不外借；
　　多少道人皆乱寻，现成宝贝却抛下。

　　回十一
　　已矣乎，道法该，有道有法命根栽；
　　无欲观妙为丹本，有欲观窍采药材。
　　炉鼎稳妥无灾害，火候不差结圣胎；
　　这些妙运要师诀，妄猜私度做不来。

　　四十二
　　已矣乎，道难作，穷理先是第一着。
　　性家果在何处藏，命根究竟甚地落？
　　五行不在脏腑存，三元总是虚空托。
　　愚人却把理不研，模模糊糊冒下脚。

　　回十三
　　已矣乎，道味香，几个道人肯细尝，
　　四象和合延寿考，五行攒簇入仙乡。
　　偃月灵光还丹本，太空真气大药王；
　　只此一乘微妙法，余二非真慢度量。

　　回十四
　　已矣乎，道无首，一气循环真枢纽，
　　不论庸愚任意贪，只教达士无心守。
　　认得收归玉炉中，炼成一个混元斗；
　　这等天机若不明，休在人前夸大口。

　　回十五
　　已矣乎，道梯高，登的上去是英豪；
　　刻刻拣取延命药，时时磋磨斩妖刀。
　　后天消尽先天现，凡胎脱去圣胎牢；
　　只是学人怕下苦，大限到来空号啕。

　　四十六
　　已矣乎，道难测，囫囫囵囵一太极；
　　无背无面无后前，即隐即现即空色。
　　眼不可见口难言，拟之则失神自得；
　　愚人尽在象中求，怎能近的圣贤域。

　　四十七
　　已矣乎，道妙元，超凡入圣大法船；
　　闻说成仙皆慕爱，听的功苦惧熬煎。
　　既要悭财积万贯，又想腾云上九天；
　　如此等类遍尘世，何曾见个出群贤。

　　四十八
　　已矣乎，道简便，不须远觅在家院；
　　转身即得返魂丹，回头就是真道岸。
　　只因学者无肯心，所以灵宝不现面；
　　吁嗟悬虚不实人，枉在旁门一世转。

　　四十九
　　已矣乎，道无偏，性命双修了大还；
　　始而有作成命宝，终则无为了性天。
　　四个阴阳分真假。两段功夫有后先；
　　观窍观妙方全美，有头无尾是枉然。

　　五十
　　已矣乎，道有五，气分水火木金土；
　　一变为五昧本真，五而归一见宗祖。
　　大抵要辨先后天，更须细认生死户；
　　妙诀不离顺逆间。顺逆未明空守苦。

　　五十一
　　已矣乎，道清闲，清闲决要扫千般；
　　刻刻时时防马劣，行行步步虑猿颠。
　　万缘不起归正觉，一念纯真了大还；
　　可笑多少修静客，身心不定枉入山。

　　五十二
　　巳矣乎，道自在，自在须将自己爱；
　　自若在时物难牵，自如不在性即昧。
　　果然自己常在家，阎王老子亦惊退；
　　这个机关若不知，万般作为尽障碍。

　　五十五
　　巳矣乎，道不难，难因学者不钻研。
　　深造终须开慧性，专心久必破疑团。
　　倘如认得先天气，顷刻即能结还丹；
　　知终知始全通彻，立竿见影莫遮栏。

　　五十六
　　已矣乎，道要证，证过行持无蹭蹬。
　　性虽自悟不为凭，命假师传要体认。
　　生知必借学知成，真材更求大匠定；
　　可叹自作聪明人，乱猜冒作流曲径。

　　五十五
　　已矣乎，道通神，一了百当出凡尘，
　　认得当年无色物，炼就金刚不坏身。
　　至圣至神三毒灭，没灾没难四时春；
　　此法无难真简易，奈何世上少真人。

　　五十六
　　已矣乎，道无状，无状之状真模样；
　　寂然不动感而通，敲之则应静中亮。
　　收来送入太虚炉，炼成一条混元杖；
　　真诀还须教外传，无功少行难想望。

　　五十七
　　已矣乎，道不全，天人合发火种莲；
　　顺行造化生人物，逆运阴阳作佛仙。
　　开坤闭艮离鬼窟，栽成辅相了大还；
　　此法寻常不易得，万劫间或只一传。

　　五个八
　　已矣乎，道极邃，毫发差殊多资累，
　　药物斤两要相当，火候始终须全备。
　　知吉知凶方保真，有加有减事才遂；
　　明的一分行一分，冒然下手功枉费。

　　五十九
　　已矣乎，道无根，说是无根却有门；
　　八卦三元从此出，五行四家内皆存。
　　悟的成仙与作佛，迷而丧魂又伤魄；
　　丹阳指出无中有，其如学者俱愚昏。

　　六十
　　已矣乎，道实异，知之攸往无不利；
　　元关要口逆阴阳，神气根头转天地。
　　赤龙项下摘明珠，黑虎窝中寻法器；
　　此事须共神仙推，岂许庸愚冒猜议。

　　六十一
　　己矣乎，道最真，当先细认本来人，
　　气性之中寻本性，色身之内觅真身。
　　是非相隔一些子，只于先后别疏亲。
　　迷徒尽在皮囊弄，却把魁罡认北辰。

　　六十二
　　已矣乎，道至细，行为举止有关系；
　　持心炼己切防危，朝乾夕惕常若厉。
　　稍放从容真性伤，略图自在生门闭；
　　修道犹如履层冰，动脚有差全身弊。

　　六十三
　　已矣乎，道本空，空中却有主人公。
　　运行造化真宗祖，维持性命大神通。
　　入圣超凡皆籍力，移星斡斗不费功；
　　必须亲见真形象，未见如何得返童？

　　六十四
　　巳矣乎，道无色，无色浑沦一大极；
　　三尸六贼不能侵，五蕴七情皆灭熄。
　　温养十月成法身，乳哺三年入圣域；
　　此诀非可等闲知，不遇明师总难识。

　　六十五
　　已矣乎，道在身。身中又藏一个人。
　　寤寐行为常作伴，视听言动甚相亲。
　　非是后生知识觉，原来真正气精神；
　　若将有象有形觅，认奴作主永沉沦。

　　六十六
　　已矣乎，道微妙。常人闻之便大笑；
　　扭转阴阳进化机，钻破混沌始母窍。
　　取出无情杖一根，打散群魔并诸曜。
　　纵横逆顺俱随心，千峰顶上常歌啸。

　　六十七
　　已矣乎，道贵勤，废寝忘食觅宗君；
　　念念归诚须戒惧，时时返照要殷勤。
　　深造自然登道岸，至诚决定味香氛；
　　若是悬虚无志气，怎能出类与超群。

　　六十八
　　已矣乎，道无两，迷人何故分下上；
　　太极原来圆觉名，至诚即是金丹象。
　　识得圣贤理同揆，方知仙佛事一榜；
　　若不明此别寻求，便入旁门空妄想。

　　六十九
　　已矣乎，道多端，邪正我曾经的全；
　　初逢龛谷开明路，再遇仙留示大还。
　　二十余年才识我，百千磨炼始登船；
　　若非苦力专心久，怎敢糊涂涉大川。

　　七十
　　已矣乎，道有始，终以全始圣贤旨；
　　由命修性方到佳，自有归无才歇止。
　　半途而废枉用功，中道自弃非法子；
　　多是学人不认真，认真何难了生死。

　　七十一
　　已矣乎，道有禁，性命阶梯值万金，
　　妄传匪类灾星至，轻露天机祸事临。
　　学人访道念虽急，真师启后意尤深；
　　若非法器难提引，果遇知音便吐心。

　　七十二
　　已矣乎，道莫说，说多恐人笑愚拙；
　　《原旨》《参悟》尽明心，《阐真》《会义》皆滴血。
　　扶持正教扫旁门，泄露丹头藏口诀，
　　当时不得遇知音，留与后贤细辨别。

