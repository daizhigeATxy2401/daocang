归藏
　　
　　《玉函山房辑佚书》辑《归藏》 
　　
　　清 马国翰 辑 
　　
　　马序：《归藏》一卷，残阙。《周礼 春官 太卜》：“掌三易之法，一曰《连山》，二曰《归藏》，三曰《周易》”，郑玄注：“《归藏》者，万物莫不归而藏于中”，杜子春曰：“《连山》，宓牺；《归藏》，黄帝”，贾公彦疏引郑志答赵商云：“非无明文，改之无据，且从子春。”近师皆以为夏殷也。《礼记 礼运》：“孔子曰：‘吾欲观殷道，是故之宋，而不足征也，我得坤乾焉。’”郑注云：“殷阴阳之书，存者有《归藏》”，是亦以《归藏》为殷《易》矣。《汉书 艺文志》不着录，晋《中经簿》始有之，阮孝绪《七录》云：“《归藏》杂卜筮之书杂事。”《隋书 经籍志》有十三卷，晋太尉参军薛贞注，《唐书 艺文志》卷同，宋《中兴书目》载有《初经》、《齐母》、《本蓍》三篇，诸家论说多以后出，疑其伪作，郑樵《通志略》云：“言占筮事，其辞质，其义古，后学以其不文，则疑而弃之，独不知后之人能为此文乎？”杨慎亦云：“《连山》藏于兰台，《归藏》藏于太卜”，见桓谭《新论》，则后汉时《连山》、《归藏》犹存，未可以《艺文志》不列其目而疑之，今玩其遗爻，如“瞿：有瞿有觚，宵粱为酒，尊于两壶。两羭饮之，三日然后稣。士有泽，我取其鱼”、“良人得其玉，君子得其粟”、“有凫鸳鸯，有雁鹔鸘”之类，皆用韵语，奇古可诵，与《左氏传》所载诸繇辞相类，《焦氏易林》源出于此，虽“毕日”、“奔月”颇涉荒怪，然“龙战于野”、“载鬼一车”大《易》以之取象，亦无所嫌也，但殷《易》而载“武王枚占”、“穆王筮卦”，盖周太卜掌其法者推记占验之事，附入篇中，其文非汉以后人所能作为也。今并宋时三篇亦佚，朱太史《经义考》搜辑甚详，据以为本，间有遗漏，为补缀之，并附诸家论说为一卷，以此与世传《三坟书》所谓《气坟归藏》者互较参观，其真赝可以立辨矣。历城马国翰竹吾甫。 
　　
　　
　　
　　《归藏》 
　　
　　《归藏 初经》 朱震《汉上易》曰：“《归藏》之易，其《初经》者，庖牺氏之本旨也。” 
　　
　　初乾干宝《周礼注》、朱震《易丛说》其争言。李过《西溪易说》、胡一桂《周易启蒙翼传》 
　　
　　初坤干宝《周礼注》，朱震曰坤。荣荦之华。《西溪易说》、《周易启蒙翼传》，朱氏《经义考》引作“荣荣”。 
　　
　　初狠干宝、朱震引并作艮，李过《西溪易说》、黄宗炎《周易象辞》皆引作狠，黄云：“艮为狠，艮有反见之象，无言笑，面目可征，故取其刚狠之义与？”徼徼鸣狐。《西溪易说》、《启蒙翼传》。 
　　
　　初兑干宝《周礼注》、朱震《易丛说》其言语敦。《西溪易说》、《启蒙翼传》） 
　　
　　初荦干宝《周礼注》、朱震曰坎，李过曰：“谓坎为荦，荦者劳也，以为万物劳乎坎也。”黄宗炎曰：“坎为劳卦，故从劳谐声而省。物莫劳于牛，故从牛。”为庆身不动。《西溪易说》、《启蒙翼传》。 
　　
　　初离干宝《周礼注》、朱震《易丛说》。离监监。《西溪易说》、《启蒙翼传》 
　　
　　初厘干宝《周礼注》，朱震曰震，李过曰：“为震为厘，厘者理也，以帝出乎震，万物所始条理也。”黄宗炎曰：“震为厘，离当为厘，于震则不近，岂以雷厘地而出以作声与？”燂若雷之声。《西溪易说》、《启蒙翼传》 
　　
　　初巽干宝《周礼注》、朱震《易丛说》有鸟将至而垂翼。《西溪易说》、《启蒙翼传》 
　　
　　卦皆六画《易丛说》。王应麟《汉艺文志考》卷一 
　　
　　朱元升《三易备考》曰：“《归藏易》以纯坤为首，坤为地，万物莫不藏于其中。《说卦》曰：‘坤以藏之’，盖造化发育之真机，常于此藏焉。然而一元有一元之造化，癸亥甲子之交为之藏；一岁有一岁之造化，冬夏二至之交为之藏；一日有一日之造化，夜半日中之交为之藏。是又《归藏易》无所往而不用其藏也。六十四卦藏者十有六，用者四十有八。乾为六十四卦之父，坤为六十四卦之母，坤统藏卦，乾统用卦，坤、乾所以首六十四卦也。有藏者斯有用者，纯坤又所以首纯乾。” 
　　
　　徐善《四易》曰：“《归藏》卦序：坤、震、坎、艮、兑、离、巽、乾，盖震下一阳生于纯坤，之后进坎而中，进艮而上，乃交于中五而得兑之二阳，然一阴犹在上也。至离而中阳进上，至巽而初阳进中，于是纯乾体成，此阳气渐长之序也。反而推之，巽下一阴生于纯乾，之后进离而中，进兑而上，乃交于中五而得艮之二阴，然一阳犹在上也。至坎而中阴进上，至震而初阴进中，于是纯坤体成，此阴气渐长而阳气归藏之序也。‘归藏’之名义殆本诸此，其数则自下而上者，始八终二，由于阳气之生自无而有，其理为‘知来之逆’也。自下而上者，始二终八，由于阳气之归，自有而无，其理为‘数往者顺’也。圣人命《归藏》之名，盖告人以反本复始之道焉。” 
　　
　　
　　
　　六十四卦依李过《西溪易说》所载，自乾至马徒凡六十卦，其四卦阙者补之。 
　　
　　坤《西溪易说》引阙四卦，贾公彦《礼记疏》：“此《归藏易》以坤为首”，据《初经》补 
　　
　　乾《西溪易说》，下并同 
　　
　　屯 
　　
　　蒙 
　　
　　溽 
　　
　　讼 
　　
　　师 
　　
　　比 
　　
　　小毒畜《西溪》曰：“小畜为小毒畜。”黄宗炎曰：“大畜、小畜为大毒畜、小毒畜，毒取亭毒之义。” 
　　
　　履 
　　
　　泰 
　　
　　否 
　　
　　同人 
　　
　　大有 
　　
　　狠 
　　
　　厘 
　　
　　大过 
　　
　　颐 
　　
　　困 
　　
　　井 
　　
　　革 
　　
　　鼎 
　　
　　旅 
　　
　　丰 
　　
　　小过 
　　
　　林祸《西溪》曰：“临为林祸。” 
　　
　　观 
　　
　　萃 
　　
　　称黄宗炎曰：“升为称，地之生木，土厚者茂，瘠者瘁，言木与土相称也。” 
　　
　　仆黄宗炎曰：“剥为仆。” 
　　
　　复 
　　
　　母亡黄宗炎曰：“无妄为母亡，母即无，亡即妄，非有他也。” 
　　
　　大毒畜《西溪》曰：“大畜为大毒畜。” 
　　
　　瞿黄宗炎曰：“瞿当属观。”案：《西溪》引已有观，朱太史彝尊《经义考》以反对为义，谓瞿在散家人之前，则睽也。 
　　
　　散家人黄宗炎曰：“家人为散家人，则义不可考。” 
　　
　　节 
　　
　　奂黄宗炎曰：“涣为奂，古字或加偏旁或不加偏旁，因而互易也。” 
　　
　　蹇 
　　
　　荔黄宗炎曰：“解为荔，荔亦有聚散之义。” 
　　
　　员黄宗炎曰：“损为员。” 
　　
　　諴黄宗炎曰：“咸为諴。”朱太史曰：“以损为员，而諴次之，则諴为益也。” 
　　
　　钦黄宗炎曰：“钦当属旅。”朱太史曰：“钦在恒之前，则咸也。” 
　　
　　恒 
　　
　　规 
　　
　　夜黄宗炎曰：“规当属节，夜当属明夷。”案：《西溪》引已有节、明夷，朱太史曰：“规、夜二名不审当何卦，非夬、姤则噬嗑、贲也。”案：古者书契取诸夬，于规义近；夜有姤遇取女义，疑规当属夬，夜当属姤也。 
　　
　　巽 
　　
　　兑 
　　
　　离 
　　
　　荦 
　　
　　兼黄宗炎曰：“谦为兼。” 
　　
　　分黄宗炎曰：“分当属睽。”朱太史曰：“以谦作兼，而分次之，则分为豫也。” 
　　
　　归妹 
　　
　　渐 
　　
　　晋 
　　
　　明夷 
　　
　　岑霁黄宗炎曰：“岑霁当属贲。”朱太史曰：“岑霁在未济前，则既济也。” 
　　
　　未济 
　　
　　◎ （上彖下辶）黄宗炎曰：“遁为◎，形义本通，无有异义。” 
　　
　　蜀黄宗炎曰：“蛊为蜀，蜀亦虫也。” 
　　
　　马徒朱太史曰：“以蛊为蜀，而马徒次之，则马徒为随也。” 
　　
　　已上六十卦并《西溪易说》引，奭一卦据《初经》补。 
　　
　　荧惑 
　　
　　耆老 
　　
　　大明（罗苹《路史注》云：“《归藏 初经》卦皆六位，其卦有明夷、荧惑、耆老、大明之类，昔启筮明夷、鲧治水枚占大明、桀筮荧惑、武王伐商枚占耆老是也。”案：《西溪》引明夷即明夷，乾下应有奭卦，已据干宝、朱震所引《初经》补之，合荧惑、耆老、大明，恰符六十四卦之数，依黄、朱二家所释，惟阙噬嗑、贲、中孚，未知所属，补附于此。） 
　　
　　朱元升《三易备考》曰：“《归藏易》以六甲配六十四卦，所藏者五行之气也，所用者五行之家也。” 
　　
　　又曰：“《归藏易》首坤尾剥。” 
　　
　　又曰：“《归藏》二篇，自甲子至癸巳为先甲，自甲午至癸亥为后甲，其策万有八百。” 
　　
　　
　　
　　十二辟卦 
　　
　　子复，丑临，寅泰，卯大壮，辰夬，巳乾，午姤，未遁朱太史曰：“《归藏》本文作◎（上彖下辶）”申否，酉观，戌剥朱太史曰：“《归藏》本文作仆。”亥坤徐善《四易》。 
　　
　　徐善曰：“此《归藏》十二辟卦，所谓商易也。辟者，君也。其法：先置一六画坤卦，以六阳爻次第变之，即成复、临、泰、大壮、夬五辟卦；次置一六画乾卦，以六阴爻次第变之，即成姤、遁、否、观、剥五辟卦，十辟见而纲领定矣。又置一六画坤卦，以复辟变之，成六卦之一阳；以临辟变之，成十五卦之二阳；以泰辟变之，成二十卦之三阳；以大壮辟变之，成十五卦之四阳，以夬辟变之，成六卦之五阳。更进为纯乾，而六十四卦之序已定矣。徐而察之，乾之六位已为递变之新爻，而坤之六位犹为未变之旧画，即卦中阳爻已变而阴爻犹故也。于是复置新成之乾卦，以姤辟变之，成六卦之一阴；以遁辟变之，成十五卦之二阴；以否辟变之，成二十卦之三阴；以观辟变之，成十五卦之四阴；以剥辟变之，成六卦之五阴，更进为纯坤之六位已更新矣。卒之非有两营也，止此六十四虚位，顺而求之，由坤七变，得阳爻一百九十二，而纯坤之体见。逆而遡之，由乾七变得阴爻一百九十一，而纯坤之体见。一反一覆，而三百八十四爻之易全矣。” 
　　
　　归藏 齐母经“齐母”不知何义。按《归藏》以坤为首，坤者，物之母也。郭璞《山海经注》又引有《郑母经》，疑十二辟卦以十二分野配之，未审是否。 
　　
　　瞿：有瞿有觚，宵粱为酒，尊于两壶，两羭饮之，三日然后苏。士有泽，我取其鱼。《尔雅 释兽 羊属》郭璞注引《归藏》“两壶两羭”，邢炳疏：“此《归藏 齐母经》‘瞿有’之文也。案彼文”云云，考《西溪易说》引《归藏》卦名有“瞿”，此即瞿卦爻辞也，邢炳谓“瞿有”之文恐非。 
　　
　　
　　
　　归藏 郑母经 
　　
　　明夷曰：昔夏后启筮：乘飞龙而登于天，而枚占于皋陶，陶曰：“吉。”郭璞《山海经注》引《归藏 郑母经》曰：“夏后启筮御飞龙登于天，吉。”案：张华《博物志》卷九《杂说上》引多“明夷曰昔”及“而枚占于皋陶陶曰”十二字，“御”作“乘”，“龙”下有“而”字。《太平御览》卷九百二十九引《归藏》曰：“昔夏后启上成龙飞以登于天，睪陶占之曰吉”，文虽小异，要为此节遗文也，兹据补。 
　　
　　昔夏启筮徙九鼎，启果徙之。《博物志》卷九《杂说上》引此与前为一节，下更有四节，盖一篇之文，故次于此。 
　　
　　昔舜筮登天为神，枚占有黄、龙神曰：“不吉。”同上 
　　
　　武王伐纣，枚占耆老，耆老曰：“吉。”同上 
　　
　　昔鲧筮注洪水而枚占大明曰：“不吉。有初无后。”同上 
　　
　　昔者桀筮伐唐而枚占荧惑曰：“不吉。不利出征，惟利安处，彼为狸，我为鼠，勿用作事，恐伤其父。”《太平御览》卷八十二引《归藏》云：“昔桀筮伐唐而枚占荧惑曰：‘不吉。不利出征，惟利安处，彼为狸为鼠”，脱“为我”二字。又卷九百一十二引云：“昔者桀筮伐唐而枚占荧惑曰：‘不吉。彼为狸，我为鼠，勿用作事，恐伤其父。’”王氏《汉艺文志考》顺为一节，今依录之。《博物志》引云：“桀筮伐唐而枚占荧惑曰：‘不吉’”，不及爻辞，彼盖约文言之尔。 
　　
　　昔者羿善射，毕十日，果毕之。郭璞《山海经注》引《归藏 郑母经》。《尚书 五子之歌》正义、《春秋左传 襄四年》义并引《归藏》“羿跸”。 
　　
　　
　　
　　遗爻附案：徐善《四易》谓《归藏》三百八十四爻，是每卦六爻，与《周易》同爻，当属经，传注所引只有《齐母》、《郑母》，其可考者已分属于二篇，其但引卦名与卦名并不详者，未敢强属，故附经后，题“遗爻”以别之。 
　　
　　坤开筮 帝尧降二女为舜妃。《周礼 春官 太卜》贾公彦疏 
　　
　　屯 屯膏。《西溪易说》云：“今以《周易》质之《归藏》，不特卦名用商，卦辞亦用商，如屯之‘屯膏’，师之‘帅师’，渐之‘取女’，归妹之‘承筐’，皆用商《易》旧文。” 
　　
　　师 帅师。《西溪易说》 
　　
　　小毒畜 其丈夫。朱震《汉上易传 丛说》引《归藏 小畜》。 
　　
　　鼎 鼎有黄耳，利取鳣鲤。欧阳询《艺文类聚》卷九十九 
　　
　　仆 良人得其玉，小人得其粟。《太平御览》卷八百四十引作“剥”。马骕《绎史》卷十四引作“君子得其粟”。 
　　
　　节 殷王其国，常毋若谷。《周礼 春官 太卜》贾公彦疏引《归藏》云“见节卦。”罗苹《路史注》引作“常毋谷月。” 
　　
　　归妹 承筐。《西溪易说》 
　　
　　渐 取女。同上 
　　
　　明夷 垂其翼。同上 
　　
　　已上爻辞有卦名可考者依《西溪易说》所次卦序次之，至所引《初乾》“其争言”、《初坤》“荣荦之华”、《初艮》“徼徼鸣狐”、《初兑》“其言语敦”、《初荦》“为庆身不动”、《初离》“离监监”、《初厘》“燂若雷之声”、《初巽》“有鸟将至而垂翼”，虽皆有卦名而皆系“初”字，故入《初经》，不复录此，其无卦名可考者列后。 
　　
　　有白云出自苍梧，入于大梁。虞世南《北堂书钞》卷一百五十，徐坚《初学记》卷一，《文选》卷二十谢元晖《新亭渚别范零陵诗》李善注。 
　　
　　虽有丰隆茎：得云气而结核。《北堂书钞》卷一百五十 
　　
　　乾者，积石风穴之琴。《北堂书钞》 
　　
　　有凫鸳鸯，有雁鹔鸘。《艺文类聚》卷九十二，《太平御览》卷九百二十五，《汉志考》卷一 
　　
　　有人将来，遗我货贝。以至则彻，以求则得。有喜将至。《艺文类聚》卷八十四，《太平御览》卷八十七 
　　
　　君子戒车，小人戒徒。《文选》卷二十研延年《秋胡妻诗》注，王应麟《玉海》卷三十五 
　　
　　有人将来，遗我钱财，自夜望之。《太平御览》卷八百三十五。 
　　
　　
　　
　　归藏 本蓍篇 
　　
　　蓍二千岁而三百茎，其本以老，故知吉凶。张华《博物志》。 
　　
　　蓍末大于本为上吉，蒿末大于本，次吉，荆末大于本次吉，箭末大于本次吉，竹末大于本次吉。蓍一五神，蒿二四神，荆二三神，箭四二神，竹五一神。筮五犯皆藏，五筮之，神皆聚焉。《太平御览》卷七百二十七引《归藏》，按《博物志》云：“蓍末大于本上吉，次蒿，次荆，皆如是”，盖约文言之。朱太史《经义考》云：“当属《本蓍篇》中语”，兹并据以采补。 
　　
　　筮必沐浴斋戒食香，每日望浴蓍，必五浴之。浴龟亦然。《博物志》卷九。 
　　
　　
　　
　　归藏 启筮篇 
　　
　　瞻彼上天，一明一晦。有夫羲和之子，出于阳谷。郭璞《山海经注》引《归藏 启筮》。 
　　
　　共工人面蛇身朱发。郭璞《山海经注》、罗苹《路史注》并引《归藏 启筮》。 
　　
　　丽山之子，青羽人面马身。郭璞《山海经注》引《归藏 启筮》，罗苹《路史注》引首句云：“丽山之子鼓”。 
　　
　　羽民之状，鸟喙赤目而白首。郭璞《山海经注》引《归藏 启筮》。 
　　
　　金水之子，其名曰羽蒙，乃占之曰：“羽民是生百鸟。”《文选》卷十三祢正平《鹦鹉赋》注引作《归藏 殷筮》，《太平御览》卷九百十四作《启筮》，引多“乃之羽民”四字。 
　　
　　滔滔洪水，无所止极，伯鲧乃以息石息壤以填洪水。郭璞《山海经注》引《归藏 启筮》。 
　　
　　鲧去，三岁不腐，剖之以吴刀，化为黄熊。同上。 
　　
　　大副之吴刀，是用生禹。《初学记》卷二十二。 
　　
　　昔彼《九冥》，是与帝《辨》同宫之序，是为《九歌》。郭璞《山海经注》引《归藏 启筮》。 
　　
　　不得窃《辨》与《九歌》以国于下。同上。 
　　
　　昔者夏后启享神于晋之虚，作为璇台，于水之阳。《文选》卷四十六王元长《三月三日曲水诗序》注，《太平御览》卷八十二引《归藏 启筮》，又卷一百七十七引作“晋之灵台”，无“昔者”及“于水之阳”。 
　　
　　昔夏后启筮享神于大陵而上钧台，枚占皋陶曰：“不吉。”《太平御览》卷八十二，《初学记》卷二十二引至“钧台”。 
　　
　　
　　
　　逸文凡传纪所引无篇名可考者，皆附于下。 
　　
　　乾为天、为君、为父、为大赤、为辟、为卿、为马、为禾、为血卦。朱震《易丛说》、罗苹《路史注》。 
　　
　　苍帝起，青云扶日，赤帝起，黄云扶月。 
　　
　　东君、云中。司马贞《史记索隐》云：“东君、云中，见《归藏易》。” 
　　
　　昔女娲筮张云幕，枚占之曰：“吉。昭昭九州，日月代极。平均土地，和合四国。”《太平御览》卷七十八，《汉艺文志考》卷一。 
　　
　　昔黄帝与炎神争斗涿鹿之野，将战，筮于巫咸，曰：“果哉而有咎。”《太平御览》卷七十九，《汉艺文志考》引云：“黄帝将战，筮于巫咸”，罗苹《路史注》引云：“昔黄神与炎帝战于涿鹿”。 
　　
　　蚩尤伐空桑，帝所居也。罗苹《路史注》。 
　　
　　蚩尤出自羊水，八肱八趾疏首，登九淖以伐空桑，黄帝杀之于青邱，作《棡鼓之曲》十章：一曰《雷震惊》，二曰《猛虎骇》，三曰《鸷鸟击》，四曰《龙媒蹀》，五曰《灵夔吼》，六曰《雕鹗争》，七曰《壮士奋》，八曰《熊罴哮》，九曰《石荡崖》，十曰《波荡壑》。《初学记》卷九引“蚩尤”至“青邱”，冯惟纳《诗记》引有《棡鼓之曲》以下。 
　　
　　昔常娥以不死之药犇月。《文选》卷十三谢希逸《月赋》注，《太平御览》卷九百八十四，《汉艺文志考》引作“昔常娥以西王母不死之药服之，遂奔月为月精。” 
　　
　　昔者河伯筮与洛战而枚占，昆吾占之不吉。《初学记》卷二十。 
　　
　　穆王猎于戈之野。《太平御览》卷八百三十一引《尚书归藏》，“尚书”二字误。 
　　
　　昔穆王子筮卦于禺强。《庄子释文》，《汉艺文志考》卷一。 
　　
　　昔穆天子筮西出于正，不吉，曰：“龙降于天，而道里修远。飞而冲天，苍苍其羽。”《太平御览》卷八十五。 
　　
　　
　　
　　附诸家论说 
　　
　　《礼记》：孔子曰：“吾欲观殷道，是故之宋而不足征也，吾得坤乾焉。” 
　　
　　《山海经》曰：黄帝氏得《河图》，商人因之曰《归藏》。 
　　
　　《周礼 太卜》：掌三易之法，一曰《连山》，二曰《归藏》，三曰《周易》，其经卦皆八，其别皆六十四。 
　　
　　杜子春曰：《归藏》，黄帝。 
　　
　　桓谭曰：《归藏》四千三百言。又曰：《归藏》藏于太卜。 
　　
　　郑康成曰：殷阴阳之书，存者有《归藏》。 
　　
　　淳于俊曰：《归藏》者，万物莫不归藏于中也。 
　　
　　阮孝绪曰：《归藏》载卜筮之书杂事。 
　　
　　刘勰曰：《归藏》之经，大明迂怪，乃称羿毙十日，常娥奔月。 
　　
　　《隋书》：《归藏》已亡，按晋《中经》有之，惟载卜筮，不似圣人之旨。 
　　
　　孔颖达曰：《归藏》起于黄帝。又曰：圣人因时随宜，不必皆相因，故《归藏》名卦之次亦多异。 又曰：孔子曰：“吾得坤乾焉”，殷《易》以坤为首，故先坤后乾。 
　　
　　贾公彦曰：此《归藏易》以纯坤为首，坤为地，万物莫不归而藏于其中。 又曰：殷以十二月为正，地统，故以坤为首。 
　　
　　元稹曰：穆姜遇艮，足征史之文，尼父得坤，亦用《归藏》之首。 
　　
　　李石曰：按《乾凿度》曰垂皇策者盖伏羲，用蓍卦已重矣。然而世质民淳，法惟用七八，六十四卦皆不动，若乾止于乾，坤止于坤，不能变也。夏商因之，皆以七八为占，《连山》、《归藏》是已。后世浇薄，始用九六为占，不如是不足以应天下之变。 
　　
　　刘敞曰：坤者，万物所归，商以坤为首，《礼运》“吾得坤乾焉”，此《归藏》之易。 
　　
　　邢炳曰：《归藏》者，成汤之所作，是三《易》之一也。 
　　
　　欧阳修曰：周之末世，夏商之《易》已亡，汉初虽有《归藏》已非古经，今书三篇莫可究矣。 
　　
　　邵子曰：商以建丑之月为正月，谓之地统，《易》曰《归藏》，以坤为首，坤者，地也。 
　　
　　方悫曰：《归藏》首乎坤，各归其根，密藏其用，皆殷之所为，则合乎地之时焉，殷用地正，故其书名之。 
　　
　　黄裳曰：微显者，易之知也。故商曰《归藏》，《归藏》者，以其藏诸用而言之也。 
　　
　　王观国曰：《礼记》孔子曰：“吾得坤乾焉”，郑氏注：“得商阴阳之书，其书存者有《归藏》。”《尔雅 释羊属》有“牡羭”，郭璞注引《归藏》曰：“两壶两羭”；《初学记 云部》引《归藏》曰：“有白云出苍梧，入于大梁”，此可以见矣。 
　　
　　《中兴书目》：《归藏》，隋世有十三篇，今但存《初经》、《齐母》、《本蓍》三篇，文多阙乱，不可训释。 
　　
　　吴沆曰：《周礼》：“太卜掌三《易》，《连山》、《归藏》、《周易》，其经卦皆八，其别皆六十有四”，此则《连山》、《归藏》之卦，自重于三皇之时，而《周易》乃重于文王之世。 
　　
　　吴仁杰曰：《连山》、《归藏》以不变者占，其占不出于本卦；《周易》以不变者占，其占必通于两卦，《春秋传》之文可考也。 
　　
　　魏了翁曰：《周易》三易之义，阖户谓之坤，即《归藏》终万物、始万物莫盛乎艮，即《连山》。 
　　
　　李纲曰：《归藏》，商易也，以坤为首，故曰《归藏》。孔子观商道于宋，得《坤乾》焉，盖《归藏》之书。 
　　
　　朱震曰：《归藏》之书，其《初经》者，庖牺氏之本旨也。 又曰：《周礼》三《易》经卦皆八，所谓经卦，则《初经》八卦也。 
　　
　　张行成曰：商曰《归藏》，地《易》也。《元包》义取之。 
　　
　　郑锷曰：《归藏》以坤为首，商人之《易》。其卦坤上坤下，故曰《归藏》，言如地道之包含，万物所归而藏也。 
　　
　　郑樵曰：《连山》亡矣，《归藏》唐有司马膺注十三卷，今亦亡，隋有薛贞注十三卷，今所存者，《初经》、《齐母》、《本蓍》三篇，而已言占筮事，其辞质，其义古，后学以其不文则疑而弃之，往往《连山》所以亡者，且过于此矣，独不知后之人，能为此乎？ 
　　
　　杨简曰：孔子之时，《归藏》犹存，故曰“之宋得《坤乾》焉”。 
　　
　　罗泌曰：黄帝正坤乾，分离坎，倚象衍数，以成一代之宜，谓土为祥，乃重坤以为首，所谓《归藏易》也。 又曰：《归藏》者，归藏氏之书也，商人因之。 又曰：《归藏》用八。 
　　
　　罗苹曰：《归藏》，黄帝《易》，而《坤 启筮》乃有“尧降二女以为舜妃”之语，《节》卦云：“殷王其国常毋谷月”之类，其卦是也，其文非也，盖《归藏》之文，汤代之作。 
　　
　　林学蒙曰：《易疏》论《连山》、《归藏》一以为伏羲、黄帝之书，一以为夏商之《易》，未知孰是。 
　　
　　蒋君实曰：商之序《易》，以坤为首，其尚质，尚白之制，皆自此出也。 
　　
　　李过曰：《易钞》云：“天尊地卑，乾坤之定位也，商《易》首坤，是地尊乎天也。”商《易》所以不传，不知商人建丑，以十二月为岁首，取丑未之冲为地统，坤为地，商用地统，只得首坤。 
　　
　　王应麟曰：《越绝外传》范子曰：“道生气，气生阴，阴生阳”，愚谓先阴后阳，即《归藏》先坤之意，阖而辟，静而动。 
　　
　　马端临曰：《连山》、《归藏》乃夏商之《易》，本在《周易》之前，然《归藏》《汉志》无之，《连山》《隋志》无之，盖二书至晋、隋间始出，而《连山》出于刘炫伪作，此史明言之，度《归藏》之为书，亦此类尔。 
　　
　　葛寅炎曰：《归藏》，黄帝中天易也。 
　　
　　家铉翁曰：《归藏》之书，作于黄帝，而六十甲与先天六十四卦并行者，乃中天《归藏易》也。 
　　
　　朱元升曰：《归藏》虽自黄帝作，实循伏羲之序卦，《汉 律历志》曰：“伏羲画八卦，由数而起，至黄帝而大备”，是知伏羲《易》与黄帝《易》一以贯之者也。 又曰：《周礼 太卜》：“掌三《易》之法”、“筮人掌三《易》以辨九筮之名”，初未尝以《周易》废《归藏》也。鲁襄公九年，穆姜为筮而遇艮之八，杜预释之曰：“是杂用《连山》、《归藏》、《周易》也”，以此见春秋之时《归藏》尚无恙也。 又曰：《归藏》取则《河图》者也。《河图》藏十不具，是以《归藏》去十不用。 
　　
　　吴澄曰：《归藏》，商之《易》。 又曰：夏商二《易》，盖因羲皇所画之卦而用之，以占筮，卦序与先天自然之序不同，故《连山》首艮，《归藏》首坤。 
　　
　　吴莱曰：《归藏》三卷，晋薛贞注，今或杂见他书，颇类焦赣《易林》，非古《易》也。 
　　
　　赵道一曰：轩辕黄帝取伏羲卦象，法而用之，据神农所重六十四卦之义，帝乃作八卦之说，谓之“八索”，求重卦之义也。帝一号“归藏氏”，乃名所制曰《归藏》书，此《易》之始也。 
　　
　　朱隐老曰：《归藏》，黄帝之《易》也，以坤为首，而凡建丑者宗之，不特殷人为然也。 
　　
　　朱升曰：《归藏》首坤，静动之首也。 
　　
　　丁易东曰：夏曰《连山》，商曰《归藏》，虽首艮、首坤之不同，然皆止以下卦为贞，上卦为悔，故箕子《洪笵》但云占用二耳。 
　　
　　何乔新曰：隋《经籍志》有《归藏》十三卷，出于刘光伯所上，意甚浅陋，书虽不传，《易》所谓坤以藏之，即《归藏》之遗意也。 
　　
　　何孟春曰：殷《易》先坤后乾，有静斯动，阴阳之定理也。 
　　
　　杨慎曰：《连山》藏于兰台，《归藏》藏于太卜，见桓谭《新论》，则后汉时《连山》、《归藏》犹存，不可以《艺文志》不列其目而疑之。 
　　
　　胡应麟曰：《七略》无《归藏》，《中经簿》始有此书，《隋志》因之称此书“惟载卜筮，不类圣人之旨”，盖唐世固疑其伪矣。 
　　
　　郑元锡曰：《归藏》首坤，藏而后发，孔子曰：“吾欲观商道，得坤乾焉”，盖善之也，然于《易》褊矣。 
　　
　　沈懋孝曰：商《易》首坤以藏敛，而发动直之机。 
　　
　　郝敬曰：《归藏》坤卦，坤为地，百昌归土曰《归藏》。 
　　
　　焦竑曰：《归藏》坤也，商时讲学者首重在静。 
　　
　　董斯张曰：《归藏易》今亡，惟存六十四卦名而又阙其四，与《周易》不同。 
　　
　　孙奇逢曰：《归藏》首坤，坤以藏之，天下事不竭于发而竭于藏，退藏不密生趣，所以日枯也，故藏者养也，坤元所以资生也。 
　　
　　徐善曰：《归藏》之亡久矣，有求之《古三坟》及司马膺、薛贞之书者，失之讹；有即指归魂、纳甲之书为《归藏》者，失之陋；有谬解乾君坤藏之语而谓方图即《归藏》者，失之附会；若卫氏之操笔妄拟则失之肆矣。 
　　
　　朱彝尊曰：按《归藏》隋时尚存，至宋犹有《初经》、《齐母》、《本蓍》三篇，其见于传注所引者，辞皆古奥。而孔氏《正义》谓《归藏》伪妄之书，亦未尽然。若《三坟书》以《归藏易》为《气坟》，其爻卦大象曰：“天气归，地气藏，木气生，风气动，火气长，水气育，山气止，金气杀，各为之传，则较传注所引大不伦矣。” 
　　
　　马骕曰：《周礼》大史掌三《易》，近师以《归藏》为殷《易》之名也，其繇辞诸书所引用多古质。
　　
　　秦简本《归藏》 
　　
　　
　　
　　江陵王家台15号秦墓出土竹简本《归藏》 
　　
　　
　　
　　王家台秦简《归藏》编号者一百六十四支，未编号的残简二百三十支，共计三百九十四支，总字数约四千余字。由于残缺过甚，至今尚未拼出一支整简，顺序也难以排定。在这批竹简重，共有七十组卦画，其中十六组相同，除去相同数，不同的卦画有五十四种。卦画皆以一表示阳爻，以∧表示阴爻。卦名有七十六个，其中重复者二十三个，实际卦名五十三个。此外，卦辞也有一部分重复。竹简有两种，一种宽而薄，而另一种窄而厚。因此，我们推测，这批《归藏》有两种抄本。秦简《归藏》的卦画皆可与今本《周易》对应起来，卦名也与传本《归藏》、不帛书《周易》及今本《周易》大部分相同。现摘录部分释文如下（本释文以录简头为主，重复者只录其一，但卦画和卦名可互相补充者则皆录下来。释文大致按马国翰《玉函山房辑佚书》之《六十四卦》的顺序排列，下面的编号为清理时的原始编号，上面的编号为临时序列号。竹简残断者以◇标出，字迹模糊、无法辨识者以□标出，通假字、异体字不另注明，但据文意明显有脱字者以【】补足。本释文是刚清洗出来时所作的原始释文，未经仔细校对，错误之处在所难免，若有抵触，以将来正式出版为准）： 
　　
　　
　　
　　1、寡曰：不仁者夏后启是以登天啻弗良而投之渊寅共工队□江□◇ 501 
　　
　　2、天目朝＝不利为草木赞＝称下□◇ 181（知北游按：此简头有乾卦卦画） 
　　
　　3、肫曰昔者效龙卜为上天而攴◇ 323 
　　
　　4、【蒙】曰昔者□□卜□◇ 
　　
　　5、讼曰：昔者□□卜讼启□□□◇ 
　　
　　6、师曰：昔者穆天子卜出师而攴占□□□◇439 ◇龙降于天而□◇ ◇远飞而中天苍◇ 
　　
　　7、比曰：比之芣＝比之苍＝生子二人或司阴司阳不□姓□◇216 
　　
　　8、少督曰：昔者□小子卜亓邦尚毋有吝而攴◇206 
　　
　　9、履曰：昔者羿射陼比庄石上羿果射之曰履□◇461 
　　
　　10、柰曰：昔者考龙卜□□而攴占囷＝京＝占之曰不吉不柰之□◇11 
　　
　　11、否曰：昔者□□□◇ 
　　
　　12、同人曰黄啻与炎啻战◇182 ◇＝咸＝占之曰果哉而有吝□◇189 
　　
　　13、右曰昔者平公卜亓邦尚毋【有】咎而攴占神＝老＝占曰古有子亓□间漻四旁敬□风雷不◇302 
　　
　　14、大过曰昔者日月卜望□◇ 
　　
　　15、亦曰：昔者◇ 
　　
　　16、囷曰：昔者夏后启卜亓邦尚毋有吝而攴占◇208 
　　
　　17、井曰：昔者夏后启贞卜◇319 
　　
　　18、鼒曰：昔者宋君卜封□而攴占巫苍＝占之曰吉鼒之芲＝鼒之焠＝初有吝后果述214 
　　
　　19、丰曰：昔者上啻卜处□□而攴占大＝明＝占之曰不吉□臣体＝牝□雉＝◇304 
　　
　　20、大过曰：昔者□小臣卜逃唐而攴占中＝虺＝占之曰不吉过亓门言者□◇523 
　　
　　21、临曰：◇ 
　　
　　22、灌曰：昔【者】夏后启卜◎（知北游按：原字左酉右阳）◇ 
　　
　　23、【卒】曰昔者□卜出云而攴占◇ 
　　
　　◇卒曰：昔者仙卜出云而攴占囷＝京＝占之曰不吉卒◇305 
　　
　　24、复曰：昔者陼王卜复白雉□◇ 
　　
　　25、毋亡曰：出入汤＝室安处而墅（原字上予下土）安藏毋亡◇471 
　　
　　26、瞿（知北游按：原字左目右瞿）曰：昔者殷王贞卜亓【邦】尚毋有咎◇ 
　　
　　27、散曰：昔者◇◇□卜□散实而攴占大◇ 
　　
　　28、节曰：昔者武王卜伐殷而攴占老＝考＝占曰吉◇194 
　　
　　29、涣曰昔者高◇328 
　　
　　30、【蹇】□◇ 
　　
　　31、损曰◇ 
　　
　　32、【咸】曰◇ 
　　
　　◇咸曰□◇ 
　　
　　33、恒我曰：昔者女过卜作为缄而◇476 
　　
　　34、◎（知北游按：原字上罒下左炎右匕，即夬卦）曰：昔者赤舄止木之遽初鸣曰鹊后鸣曰舄有夫取妻存归亓家◇212 
　　
　　35、□（知北游按：此简头有姤卦卦画，此当即姤卦）曰：昔者◇5 
　　
　　36、兑曰：兑＝黄衣以生金日月并出兽□◇ 
　　
　　37、丽曰：昔者上◇ 
　　
　　38劳曰：昔者蚩尤卜铸五兵而攴占赤□◇536 
　　
　　39、陵（知北游按：此简头有谦卦卦画，此即谦卦）曰：昔者赤乌卜裕水通而见神为木出焉是啻◇503 
　　
　　40、介（知北游按：此简头有豫卦卦画）曰北＝黄鸟杂彼秀虚有丛者□□有□□人民◇207 
　　
　　41、归妹曰：昔者恒我窃毋死之□◇307◇□□奔月而攴占□□□◇201 
　　
　　42、渐曰：昔者殷王贞卜亓邦尚毋有咎而攴占巫咸＝占之曰不吉不渐于◇335 
　　
　　43、晋（知北游按：原字上艹下晋。下同）曰：昔者◇◇卜◎（知北游按：原字左酉右阳）帝晋之虚作为□◇ 
　　
　　晋曰：昔者夏后启卜◎（知北游按：原字左酉右阳）帝晋◇336 
　　
　　44、明夷曰：昔者夏后启卜成乘飞龙以登于天而攴占□□◇ 
　　
　　45、蜷（知北游按：原字上下虫,或释螣。此简头有既济卦画）曰：昔者殷王贞卜亓邦尚毋有咎而攴占巫咸＝占之曰不吉蜷亓席投之◎（知北游按：原字左亦右谷）蜷在北为牝□◇213 
　　
　　46、□□（知北游按：此简头有未济卦画）□□□攴卜□□□◇ 
　　
　　47、◎（知北游按：原字从辶彖声，即遁卦）曰：◎旦（知北游按：原字从艹）以入为羽不高不下即利初事有利□◇463 
　　
　　48、亦（知北游按：此简头有蛊卦卦画）曰：昔者北□◇343 
　　
　　夜曰昔者北□夫＝卜逆女◇ 
　　
　　49、□曰昔者北敢夫＝逆女过而攴占□◇404 
　　
　　50、筮曰□之□筮盖之□□◇537 
　　
　　51、□（知北游按：此简头有贲卦卦画）曰昔【者】◇ 
　　
　　52、中绝（知北游按：绝字当是从纟包声，即中孚）曰：啻□卜◇317 
　　
　　53、大【壮】曰：昔者◇408隆卜将云雨而攴占囷京＝占之曰吉大山之云降◇196 
　　
　　壮曰：昔者丰隆◇320 
　　
　　
　　
　　知北游按：以上根据王明钦《王家台秦墓竹简概述》（2000年北京大学新出简帛国际学术研讨会论文，手写本）抄录，开篇一段介绍即王先生之文；原简头具有卦画，兹从略，唯卦名用字与《周易》不同者用按语说明；打不出来的古体字亦用按语描述。如有疑问请核对王先生原稿。 
　　
　　本资料蒙清华大学思想所廖名春教授热忱提供，兹谨致谢意。
　　
　　归 藏 
　　
　　（《全上古三代秦汉三国六朝文》辑本） 
　　
　　清 严可均 辑 
　　
　　
　　
　　归藏 谨案：杜子春注《周礼》云：“归藏，黄帝也。”《御览》六百九引《帝王世纪》云：“殷人因黄帝曰《归藏》。”《礼运》：“我得坤乾焉”，郑元云：“其书存者有《归藏》”，《疏》引熊安生云：“殷《易》，以坤为首，故先坤后乾。”《隋志》、旧、新《唐志》：“《归藏》十三卷”，《隋志》又云：“《归藏》汉初已亡，晋《中经》有之，唯载卜筮，不似圣人之旨，以本卦尚存，故取贯于《周易》之首，以备殷《易》之缺。”案《御览》六百八引桓谭《新论》云：“《归藏》四千三百言”，是西汉末已有此书，《汉志》本《七略》，偶失载耳。《文献通考》引《崇文总目》云：“今但存《初经》、《齐母》、《本蓍》三篇”，《玉海》引《中兴书目》同。《文渊阁书目》不着录，盖三篇又亡于元明之际。今搜辑群书所载，得八百四十六字，视桓谭所见本略存十二焉。 
　　
　　
　　
　　昔黄神与炎神争斗涿鹿之野，将战，筮于巫咸，曰：“果哉而有咎。”《御览》七十九，《路史 前纪三》、《后纪四》。 
　　
　　昔者丰隆筮将云气而吉核之也。 《北堂书钞》一百五十。 案：旧写本每条删下半段，以“之也”字代之，通部如此。《穆天子传》二注云：“丰隆筮御云，得《大壮》卦，遂为云师”，疑《归藏》之文。陈禹谟本作“虽有丰隆茎，得云气而结核”，盖臆改也，不足据。 
　　
　　昔者河伯筮与洛战，而枚占，昆吾占之，不吉。 《初学记》二十 
　　
　　昔常娥以西王母不死之药服之，遂奔月为月精。 《北堂书钞》一百五十，《文选 月赋》注、《宣贵妃诔》注、《祭颜光禄文》注，《御览》九百八十四。 
　　
　　羿请不死之药于西王母，姮娥窃之以奔月，将往，枚筮之于有黄，有黄占之曰：“吉。翩翩归妹，独将西行，逢天晦芒，毋惊毋恐，后且大昌。” 《续汉天文志上》注引张衡《灵宪》，当是《归藏》之文。 
　　
　　鲧筮之于《归藏》，得其大明，曰：“不吉。有初亡后。” 《路史 后纪》十三 
　　
　　昔者夏后启享神于晋之墟，作为璇台，于水之阳。 《艺文类聚》六十二，《文选》王元长《曲水诗序》注，《初学记》二十四，《御览》一百七十七。 
　　
　　昔夏后启筮享神于大陵而上钧台，枚占皋陶曰：“不吉。” 《北堂书钞》八十二，《初学记》卷二十四，《御览》卷八十二。 
　　
　　启筮徙九鼎，启果徙之。《路史 后纪》十四 
　　
　　昔者桀筮伐唐而枚占于荧惑曰：“不吉。不利出征，惟利安处，彼为狸，我为鼠，勿用作事，恐伤其父。” 《御览》卷八十二，又九百十二，《路史 后纪》十四。 
　　
　　武王伐商，枚占耆老曰：“不吉。” 《路史 后纪》五 
　　
　　昔穆王天子筮出于西正，不吉，曰：“龙降于天，而道里修远。飞而冲天，苍苍其羽。” 《御览》卷八十五。 
　　
　　穆王猎于戈之野。 《御览》八百三十一 
　　
　　昔穆王子筮卦于禺强。 《庄子 大宗师》释文，《路史 后纪》五 
　　
　　节卦：殷王其国，常毋谷目。 《周礼 太卜》疏，《路史 发挥》 
　　
　　剥：良人得其玉，君子得其粟。 《御览》八百四十 
　　
　　鼎有黄耳，利得鳣鲤。 《艺文类聚》九十九 
　　
　　有凫鸳鸯，有雁鹔鸘。 《艺文类聚》九十二，《御览》九百二十五 
　　
　　乾者，积石风穴之琴。亭之者弗亭，终身不瘳。 《北堂书钞》一百五十八 
　　
　　君子戒车，小人戒徒。 《文选》严延年《秋胡诗》注 
　　
　　上有高台，下有雍池。以此事君，其贵若化；若以贾市，其富如河。 《御览》四百七十二。 
　　
　　有人将来，遗我货贝。以正则彻，以求则得。有喜则至。 《艺文类聚》卷八十四，《太平御览》卷八十七 
　　
　　有人将来，遗我钱财，自夜望之。 《太平御览》卷八百三十五。 
　　
　　东君、云中。 《史记 封禅书》《索隐》云：“见《归藏易》” 
　　
　　乾为天、为君、为父、为大赤、为辟、为卿、为马、为禾、为血卦。 《路史 发挥》。 案：此盖《说卦》文，殷《易》先有，非始《十翼》。 
　　
　　已上二十五事，引见不着篇名，其云“黄神”至“夏后启”占验，当在《启筮篇》，而并及武王、穆王者，盖太卜增加。《北堂书钞》一百一引桓谭《新论》：“《归藏》藏于太卜”，故殷《易》有周事。凡繇辞外，皆传说耳。 
　　
　　
　　
　　归藏 启筮 
　　
　　太昊之盛，有白云出自苍梧，入于大梁。 《艺文类聚》一，《文选》谢脁《新亭渚别范零陵诗》注，《初学记》一，《白贴》二，《御览》八，又八百七十二 
　　
　　昔女娲筮张云幕而枚占，神明占之曰：“吉。昭昭九州，日月代极。平均土地，和合万国。” 《北堂书钞》一百三十二，《初学记》二十五，《御览》七十八 
　　
　　共工人面蛇身朱发。郭璞《山海经 大荒西经》注，《艺文类聚》十七，《御览》七十八 
　　
　　蚩尤出自羊水，八肱八趾疏首，登九淖以伐空桑，黄帝杀之于青丘。《初学记》九，《路史 后纪》四。 案：《路史》又云：“蚩尤疏首虎腃，八肱八趾，见《归藏 启筮》。” 
　　
　　瞻彼上天，一明一晦。乃有夫羲和之子，出于阳谷。 《山海经 大荒南经》注 
　　
　　帝尧降二女为舜妃。 《周礼 太卜》疏引《坤 开筮》，坤是其卦名。 
　　
　　滔滔洪水，无所止极，伯鲧乃以息石息壤以填洪水。 《山海经 海内经》注，又见《史记 甘茂传》索隐。 
　　
　　鲧死，三岁不腐，副之以吴刀，化为黄龙。 《山海经 海内经》注 
　　
　　鲧殛死，三岁不腐，副之以吴刀，是用出禹。 《初学记》二十二，《路史 后纪》十二 
　　
　　丽山之子鼓，青羽人面马身。 《山海经 西山经》注，《路史 后纪》四 案：《西山经》又云：“钟山其子曰鼓，其状如人面而龙身”，注云：“其类皆见《归藏 启筮》。” 
　　
　　金水之子，其名曰羽蒙，乃之羽民，是生百鸟。 《文选 鹦鹉赋》注，《御览》九百十四 
　　
　　羽民之状，鸟喙赤目而白首。 《山海经 海外南经》注 
　　
　　昔彼《九冥》，是与帝《辨》同宫之序，是为《九歌》。 《山海经 大荒西经》注 
　　
　　不得窃《辨》与《九歌》以国于下。 《山海经 大荒西经》注 
　　
　　
　　
　　归藏 郑母经 
　　
　　昔者羿善射，彃十日，果毕之。《尚书 五子之歌》疏，《左传 襄四年》疏，《论语 宪问》疏，《孟子 梁惠王》疏。 案：洪兴祖《补注天问》引《归藏易》云：“羿毕十日”，即此约文。 
　　
　　夏后启筮御飞龙登于天，吉。明启亦仙也。 《山海经 海外西经》注。 案：《穆天子传》五注云：“嵩高山，启母在此山化为石，而子启亦登仙，皆见《归藏》。” 
　　
　　明夷曰：昔夏后启上乘飞龙以登于天，皋陶占之曰：“吉。” 《御览》九百二十九。 案：《路史 后纪》十四引《归藏 郑母经》“明夷曰夏后启筮，御飞龙升于天”，与上文连为一条。 
　　
　　
　　
　　归藏 初经 
　　
　　初坤、初乾、初离、初坎、初兑、初艮、初厘、初巽。 《路史 后纪》五，又《发挥》。 案：《玉海》三十五引作“初乾、初奭、初艮、初兑、初荦、初离、初厘、初巽，卦皆六画，奭即坤，荦即坎，厘即震，世有《归藏镜》，亦作奭、作荦、作厘。” 
　　
　　
　　
　　归藏 齐母经 
　　
　　瞿有瞿有，觚宵粱为酒，尊于两壶，两羭饮之，三日然后苏。士有泽，我取其鱼。《尔雅 释畜》注，《释畜》疏云：“《归藏 齐母经》之文也。瞿有，卦名。” 
　　
　　
　　
　　归藏 本蓍篇 
　　
　　蓍末大于本为上吉，蒿末大于本，次吉，荆末大于本次吉，箭末大于本次吉，竹末大于本次吉。蓍一五神，蒿二四神，荆二三神，箭四二神，竹五一神。筮五犯皆藏，五筮之，神皆聚焉。《御览》卷七百二十七引《归藏》，不着篇名，《崇文总目》云：“今唯存《初经》、《齐母》、《本蓍》三篇”，知此为《本蓍篇》文。
　　
