　　钦定四库全书　　　　　　子部十四
　　席上腐谈　　　　　　　　道家
　　提要
　　【臣】等谨案席上腐谈二卷宋俞琰撰是书乃其札记杂说惟上卷前数十条为考证名物之语词意多肤浅无稽如谓妇人俗称妈妈乃取坤卦利牝马之贞意谓之名因出于渠搜谓防之名取于蹋以登床多附防穿凿不足为据其余则皆辟容成之术及论褚氏遗书胎孕之说下卷则备述丹书而终以黄白为戒大防皆不出道家而在道家之中持论独为近正亦由其先明儒理故不惑方士之诡说也朱存理楼居杂着有是书防语二条其一称石涧先生注易外别有席上腐谈易说皆有刻此编特手笔存于家黄岩林公守郡时持之而去其家别无副本至今吴中失其庚戌秋与海昌董子壬防于逆旅偶谈家有是书又已失去遂同过祝秋官处转为假之归幸此书又复来吴中云云是此书之出于存理其一称俞氏家集云腐谈四卷今止二卷今本曰辅谈者虽声相近而字画转讹不同必有据也云云考永乐大典所引或作辅或作腐参差不一观存理防知当时本自异文非有两书矣乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀





　　钦定四库全书
　　席上腐谈卷上
　　元　俞琰　撰
　　邵康节曰动物自首生植物自根生自首生命在首自根生命在根又曰飞者栖木食木鹰鹯之毛犹木也走者栖草食草虎豹之毛犹草也飞之喜风而敏于飞上走之喜土而利于走下在水者不瞑在风在地者瞑走之上睫接下飞之下睫接上使之然也水出水即死风入水即死然有出入之者龟蟹鹅凫之是也
　　牛顺物乘顺风而行则顺马健物遡逆风而行则健书费誓云马牛其风春秋左氏云风马牛不相及盖马牛奔则各自从风而行也
　　北地马群每一牡将十余牝而行牝皆随牡而不入他群焉易之坤卦云利牝马之贞盖谓此也今人称妇人为妈妈亦是此意蚁亦不入他群故呼为马蚁一名驹
　　琐碎录云鱼逆水而上鸟向风而立取其鳞羽之顺也有微风不知所从来但观鸟之所向
　　虱阴物其足六北方坎水之数也行必北首验之果然向见一书云耳今忘其书之名
　　周礼山虞仲冬斩阳木仲夏斩阴木在山南者为阳在山北者为阴仲冬日南至仲夏日北至皆日光之所及也是故木之面南者在水则面向上
　　肝属木当浮而反沈肺属金当沈而反浮何也肝实而肺虚也石入水则沈而南海有浮石之山木入水则浮而南海有沈水之乌木虚实之相反也
　　尔雅云鸟之雌雄不可别者以翼左掩右为雄右掩左为雌张华博物志亦载此陶君曰鸟之雌雄难别旧云其翼左覆右是雄又烧毛纳水中沈者是雄浮者是雌
　　魏伯阳参同契云男生而伏女偃【一作仰】其躯非徒生时着而见之及其死也亦复效之本在交媾定制始先禇氏遗书云阳气聚面故男子面重溺死必伏阴气聚背故女子背重溺死必仰走兽溺死伏仰皆然
　　素问云升降出入无器不有注云壁窗户牖两面伺之皆承来气冲击于人是则出入气也以物投井及阱中翩翩不疾皆升气所碍也虚管溉满捻上悬之水固不泄为无升气而不能降也空瓶小口顿溉不入为气不出而不能入也故曰升降出入器无不有予幼时有道人见教为剧烧片纸纳空瓶急覆于银盆水中水皆涌入瓶而银盆铿然有声盖火气使之然也又依法放于壮夫腹上挈之不坠即如铜水滴捻其窍则水不滴放之则滴修养家存神于泥丸则丹田之气上升盖神之所至气亦随之而住也房中术所谓手按尾闾吸气咽津虽得其绪余而亦不泄
　　欲知时辰阴阳常别以鼻鼻中气阳时在左阴时在右亥子之交两鼻俱通丹家谓玉洞双开是也
　　马痛死者不可食食之杀人而肝为甚医书云马火畜也有肝而无胆木脏不足故食其肝者死史记云秦缪公亡马野人得而食之者三百余人吏欲法之缪公曰君子不以畜产害人吾闻食马肉者不饮酒伤人乃皆赐酒而赦之予近见里人葛恒斋食马肉肿伤以煮酒入盐饮之而愈然则酒诚可以解马毒也
　　左氏传云国狗之瘈无不噬也杜预注云瘈狂也宋书云张收尝为猘犬所伤食虾蟇脍而愈猘居例反亦作征列切狂犬也或谓杏仁亦可以治犬伤
　　内则云狼去肠狸去瘠去尻狐去首豚去脑鱼去乙鳖去丑郑氏云皆为不利人也左氏云晋侯梦楚子伏已而盬其脑子犯曰吉吾且柔之矣杜预注云脑所以柔物今人熟皮必用猪脑欲其柔也昔有人食猪脑一具期年手足软弱不能下榻遂成瘫痪乃知内则与左传之皆不诬矣
　　鱼去乙郑氏注云鱼体中害人者东海鰫鱼有骨名乙在目傍状如乙食之鲠人不可出尔雅云鱼枕谓之丁鱼肠谓之乙鱼尾谓之丙予谓郑谓乙为鱼骨尔雅则以为鱼肠皆以其为如书乙字也若以狼去肠推之则鱼之乙非肠矣乃鱼骨也
　　唐诗云杜宇呼名语巴江学字流盖以江势曲折如巴字或谓蛙形象蚯蚓形象之此皆鱼骨象乙之意也陆谓鸭能言能自呼其名或谓自呼其名者鸭鹊猫狗亦皆能之岂特鸭与杜宇
　　磷火俗谓之火兵死及牛马之血曰磷萤火亦曰磷其明皆如火而非火也吾家旧有老仆素不信随先人徃无锡青阳汇收租夜见火无数腾腾而来众惊走独老仆乘醉趋前扑之乃石楠叶之湿者予尝夜坐水亭雨初霁见草间有光遂起而拾之乃一湿虾殻叶玉岩云向在五台山中夜间见湿松皮有光呼从者拾满一布囊盖将持归遗江南亲戚故旧以示希有数日后视之则干而无光矣笑而弃之
　　古享礼犹今前筵古宴礼犹今后筵杜预曰享有礼貌设几不倚爵盈而不饮肴干而不食宴则折俎相与共食
　　古之素积即今之细折布衫也荀子云皮弁素积杨倞注云素积为裳用十五升布为之蹙其腰中故谓之素积一升八十缕十五升千二百缕盖细布也
　　玉藻云士不衣织郑氏注云织染丝织之释文云织音志今讹为注遂称织丝为注丝志注声相近也或写为苎丝则又转讹矣
　　北方毛段细软者曰子氄子谓毛之细者氄温柔貌书尧典云鸟兽氄毛是也今讹为紫茸
　　豳诗云无衣无褐何以卒岁郑氏云褐毛布也贵者无衣贱者无褐何以卒岁愚按孟子云视刺万乘之君若刺褐夫以褐夫对万乘之君亦言贵贱之殊耳褐乃编枲粗短衣不黄不皂贱者之服非毛布也褐字从衣毼字从毛郑氏误以褐为毼遂云褐毛布也毛布乃今之斜毼价贵于苎麻多矣此岂贱者之服
　　今之衫即古之毳衣谓毛之细软貌如诗所云狐裘防茸之俗作氁其实即是毛衫毛讹为又转而为氁
　　毡之异名曰毛席毯之异名曰毛褥犹竹笠呼为竹巾东汉西域注毡曰毛席张衡四愁诗云美人赠我毡氍服防通俗又云织毛褥谓氍细者谓之毾防毾防者施大床之前小蹋床之上蹋而登床者
　　漆器有所谓犀皮者出西毗国讹而为犀皮桂浆者出罽浆国讹为桂浆以此推之氍恐即是渠拽国名音同而字不同耳西毗亦即是织皮国名讹而为西毗也渠拽织皮出书禹贡
　　幞头起于周武帝以幅巾裹首故曰幞头幞字音伏与幞被之幞同今讹为仆
　　韩退之元和圣德诗云以红帕首盖以红绡缚其头即今之抹额也帕首幞头本只是一物今分为二物唐人幞头初以皂纱为之后以其软遂折桐木山子在前衬起名曰举容头以为起于鱼朝恩五代相承用之至宋乃易以藤织者仍易以纱后又易以漆纱周武所制不过如今之结巾就垂两角初无带唐人添四带以两角垂前两角垂后宋又横两角以铁线张之庶免朝见之时偶语近时凉缁巾以竹丝为骨如凉防之状而覆以皂纱易脱易戴夏月最便以此见幞头之制亦是展转翻腾故其样古今不同如此
　　向见官妓舞柘枝戴一红物体长而头尖俨如靴形想即是今之罟姑也碎录云柘枝舞本后魏拓拔之名易拓为柘易拔为枝
　　琵琶又名鼙婆唐诗琶字皆作入声音弼王昭君琶琵懐肆胡人重造而其形小昭君笑曰浑不似今讹为胡拨四
　　觱栗二字豳诗文觱作毕朱晦庵曰筚篥元名悲栗言其声悲壮也悲觱毕三声皆相
　　张衡四愁诗云美人赠我金错刀古之错即今之磋也磋【千个反】北人读错作去声南人读错作入声其实一也须眉荀子作须麋杨倞注云麋与眉同髭须亦作兹疏荀子云龙兹刘向列女云龙疏火席名也杨倞云兹与髭同一作须龙兹即龙疏疏须声相近也
　　郊特牲云筦簟之安而蒲越稿秸之尚左氏传云大路越席越户括反今钱塘市肆所卖蒲合即越也以越为合声之讹耳
　　柫水车柫也杨倞以为连枷枷乃打稻器非柫也古之承溜以木为之用行水即今之承落也
　　崔豹古今注云长安御沟谓之杨沟谓植高杨于其上也又曰羊沟谓羊喜抵触墙垣为沟以隔之故曰羊沟愚谓今人以水沟在庭内不可见者为阴沟在庭外可见者曰阳沟
　　吴人指积薪曰柴积【音祭】即周礼天官委积之积郑氏云委积谓牢米薪刍释文云积【子赐反】今讹为祭以委积停留曰祭留
　　礼记云天无二日孟子亦云天无二日乃若春秋左氏云天有十日盖谓十干甲至癸也列子乃云尧时十日并出庄子淮南子又从而附益其虽寓言不亦过乎或者曰亦有两日并出而相斗者载之信史不可谓无也予曰不然唐干符六年十一月两日并出而斗此必日初出时水中映日荡揺上下不定遂成两日之相摩天安得有两日
　　二十八宿有房日兔毕月乌丹书云日乌月兔盖谓日月之交也易以离为日阳中有阴也坎为月阴中有阳也张横渠谓阴阳之精互藏其宅是也兔四足汉张衡以为阴其数偶乌有三迹阳之其数奇愚谓兔自属日所谓月中兔者月中之日光也丹家借此以喻神入气中犹日光照入月内乃着兔于月以为法象故其有云者月者药也世俗遂谓月中有捣药兔妄矣今于数百步之外观山上行人如白蚁之小及过数十里外山亦不见何况地去天数万里之高远安能见月中之兔哉月中果有可见则不知此兔何等样之大小也张衡谓羿请无死之药于西王母羿妻姮娥窃之以奔月中是谓蟾蜍刘昭盛称张衡天文之妙而张衡论姮娥与蟾蜍如此得非承前人之谬乎
　　晋志云羲和占日常仪占月区车占星仪【音蛾】今谓月中女名嫦娥因又名日月为羲娥谬之甚矣谓月中嫦娥者妄也又谓有广寒清虚之府则又妄之又妄矣月中有蟾兔桂之皆妄也然战国时已有是矣楚辞云夜光何德死则又育厥利维何而顾菟在腹朱晦庵云菟与兔同世俗桂蟾光之其惑久矣或者以为日月在天如两镜相照而地居其中故日月防黑处乃镜中大地之影略有形似而非直有是物也斯言有理足破千古之惑
　　宋苍梧王使杨玉夫伺织女渡河曰见当报我不见当杀汝遂为玉夫所弑织女乃经星万古不移岂有渡河之时盖丹家运夹脊之气上升昆仑顶中谓之黄河逆流又以任督二脉为天河因以牛女喻身中之阴阳交媾尔杜子美天河诗乃有牛女年年渡何曾风浪生之句张文潜七夕歌形容织女一宵之欢以为犹胜嫦娥不嫁人夜夜孤眠广寒殿大扺骚人才士嘲风咏月不过一时之嬉耳宁复揆之以理织女星名也安有机杼之具武后七夕得金梭于庭乃宫人为之耳犹真宗之得天书天有书乎乃王钦若之徒为之耳
　　黄河出于地上昆仑山东流至于碛石故夏禹导河至碛石而始天河自在天上随天运转昼夜不定岂得与黄河相接李大白乃云黄河之水天上来太白盖以昆仑山为天上也天河与海霄壤高下之不同岂乘槎可到张华博物志乘槎入天河见牵牛织女星可见其诞也
　　列子谓女娲氏炼五色石以补天儒者讥其诞天未尝有缺纵有缺岂炼石可补况天体运转不停从何而措手讥之诚是也殊不知五色石以喻五脏之气耳养生之法潜神内视则五脏之气聚于丹田自丹田熏蒸达于脑中脑为昆仑居上象天补天即黄庭经所谓填脑所谓子欲不死修昆仑是也江东采石世俗相女娲补天炼五色石于此故名采石以讹讹
　　女娲氏伏羲氏之王天下后世以女娲为古圣女乃伏羲之妹颛顼之母岂其然乎且夫氏名女娲犹国名女直又如左氏传所谓女艾庄子所谓偊女高孟子所谓冯妇果皆妇人哉
　　书云皇天后土皇者大也后即厚也古字后厚通用也杨州后土夫人祠塑后土为妇人像谬矣月令云其神后土注云颛帝之子孙祭法云共工氏之霸九州也其子曰后土能平九州故祀以为社左氏传云共工氏有子曰句龙为后土此岂妇人哉古者天子称元后诸侯则为群后若以后土为妇人则后防后稷亦可为妇人乎
　　朱晦庵曰如今祀天地山川神塑貌像以祭极无义理愚按西汉郊祀志天地合祭位皆南向同席共牢高帝高后配于坛上西向亦同席共牢盖取干父坤母之义此时未有塑像不敢设位尔乃若山川之神与天地神只本皆无形今塑东岳神为帝者像又塑后夫人像以为之妻妾则不知其娶何氏为妻买何氏为妾也
　　郡有土地庙曰城隍庙以其在郡城之下也古者凿土以筑城而城下之地无水曰隍有水曰池易曰城复于隍谓泰之上六极则必反逆倒转为否之初六亦犹城圯而其土复填于隍也盖有城则有隍县无城而称其土地庙为城隍庙何耶
　　吕氏春秋云鲁哀公问于孔子曰防之一足信之乎孔子对曰调六律和八音惟一人则足矣愚谓哀公所问盖以防为独脚也或称轩辕有四目唐尧有八眉道听途之不实街谈巷语之失真皆此也东汉曹褒传云章帝语班固曰尧作大章一足矣此必古有是语与孔子答哀公之意同防乃虞舜时典乐教胄子者哀公以为独脚也冤哉独脚乃山魈见道家烟萝子图连胲一只脚故唐诗有山趫跳惟一足之句岂可以为物者哉
　　孔丛子曰土石怪防罔两国语云木石之怪防蝄蜽未有所谓一足之庄子乃云防之一足其行趻踔注云一足兽如牛无角声如雷黄帝杀之以皮冒鼓声闻五百里怪哉
　　东汉西南夷有国乃黄帝时盘瓠之种盘瓠之甚怪而可笑盖理之所必无也理之所必无惟可与烛理之明者道庸人孺子不必与之辩也大扺语怪者多托以黄帝时事昧者以为信然识者之所不取也
　　大孤山状如一只履小孤山状如一瓣香相对有彭浪矶今以小孤山为小姑彭浪为彭郎谓彭郎娶小姑为妻江行者过其庙皆致敬也
　　温州有土地杜拾姨无夫五撮须相公无妇州人迎杜拾姨以配五撮须合为一庙杜拾姨为谁乃杜拾遗也五撮须为谁乃伍子胥也少陵有灵必对子胥笑曰尔尚有相公之称我乃为拾姨岂不雌我耶
　　近见廉司李裕佥事云江陵北有奉甲站初不晓奉甲为何义询之父老乃言春申君所居春讹为奉申讹为甲也
　　有自中原来者云北方有牛王庙画百牛于壁而牛王居其中问牛王为何人乃冉子伯牛呜呼冉伯牛乃为牛王
　　真武即武宋避祖讳改为真夫武乃斗牛女虚危室壁七宿位居北方属水江南人家祀之以厌火灾如汉武帝栢梁殿饰以蚩尾蚩乃海器水之精也水能克火因置此像又如徐州黄楼黄土色土所以胜水也朱晦庵曰真武非是有一个神人被发者盖只是武所谓青龙朱雀白虎武亦非是有四个物以角星为角心星为心尾星为尾是为青龙虚危星如螣蛇在虚之下故为武真宗时讳字故改为真参星有四脚如虎故为白虎翼星如翼轸星如项下嗉井星如冠故为朱雀卢仝诗头戴井冠杨子云言龙虎乌正是如此
　　武即乌之异名水族也水属北其色黑故曰龟有甲能捍御故曰武其实只是乌龟一物耳北方七宿如龟形其下有螣蛇星蛇火属也丹家借此以喻身中水火之交遂绘为龟蛇蟠蚪之状世俗不知其故乃以武为龟蛇二物
　　贾秋壑防客食鳖一客不食鳖问之则曰奉祀真武秋壑曰真武之龟不可以为鳖也龟鳖不辨何以治民客乃求郡者也遂不与郡座客同戏之曰鳗与鳅鳝皆不可食象真武之蛇也蔗笋亦不可食象真武之旗竿也满座皆笑秋壑亦笑
　　韩退之与轩辕弥明石鼎联句云时于蚯蚓窍鸣作苍蝇声后人乃云茶鼎声号蚓香盘火度萤句虽工然蚯蚓安得有声盖不熟玩韩诗耳退之盖谓鼎中汤鸣如苍蝇之声非谓如蚯蚓之声也蚯蚓窍乃石鼎之窍如蚯蚓藏身于泥中之窍耳崔豹古今注云蚯蚓一名曲蟮善长吟于地下江东人谓之歌女谬矣按月令蝼蝈鸣蚯蚓出盖与蝼蝈同处鸣者蝼蝈非蚯蚓也吴人呼蝼蝈为蝼蛄故谚云蝼蝈叫得肠防曲蟮乃得歌名晦庵曰今以武为真圣而作真龟蛇于其下已无义理而又天蓬天猷及翊圣作四圣殊无义理
　　医家谓肝属东方木而藏魂肺属西方金而藏魄道家乃有三魂七魄之魂果有三魄果有七乎曰非也盖九宫数以三居左七居右也白玉蟾三龙四虎之说亦犹是盖太以三为木四为金也
　　苏子由云古说左肾其腑膀胱右命门其腑三焦丈夫以藏精女子以系胞以理推之三焦皆如膀胱有形质可见而王叔和言三焦有名无状不亦谬乎曾虎臣云按白虎通性情篇谓上焦若窍中焦若编下焦若渎据此则三焦有形质矣叔和既不察而子由亦偶忘之耶愚谓闻之者云三焦即黄庭也丹书以心火肾大膀胱火聚于此以猛烹极煅故曰三焦焦乃武火之谓也沈存中亦云黄庭有名而无形与叔和之同然存中亦不知黄庭即三焦叔和亦不知三焦即黄庭与曾虎臣谓三焦有形亦是已就从白虎通分为上中下则又非也
　　丹书云奇经八脉惟任督二脉为一身阴阳之海五气贞元此为机防任脉起于中极之下以上毛际循腹里上关元至咽防属阴脉之海督脉起于下极之腧并于脊里上至风府入脑上颠循额至鼻属阳脉之海运尾闾寿五百岁为白鹿盖通此督脉者也之寿亦然能闭息伏气盖通此任脉者也又能通此二脉海则贯尾闾通泥丸百脉皆通黄庭经云皆在心内运天经昼夜存之自长生天经即黄道乃日月往来之路在人身为任督二脉乃呼吸往来之路
　　予曩得一子不哭不乳三日而死不知何疾后读医书保生方三因方皆因儿生不啼不乳盖因剪脐带之时为风所入自脐以上循胸喉攻至下胲齿龈当中作黄粟一粒疼不可忍故不啼不乳但以指甲破之出黄脓一防便啼便乳后以此法敎人凡活数儿矣按素问难经甲乙经皆云任脉者起于中极之下以上毛际循腹里上关元至咽喉又按朱肱内外二景图云上下齿缝中间龈交二穴乃任督二脉之防乃知婴儿初生所以不啼不乳者风入任脉故也
　　木渎酒肆吴其姓者病精滑不禁百药不可疗予授以一术极简易但胁腹缩尾闾闭光瞑目头若带石即引气自背后直入泥丸而后咽归丹田不问遍数行往坐卧皆为之仍敎以服既效方保真丸彼亦不服但行此术不半年后见之疾已愈而颜如桃矣此术亦可疗头风
　　道家傍门术有鼻吸口吐之以为不漏既吐矣安得不漏始不信试之果验此术亦可疗梦遗
　　世传三峰采战之术托黄帝素之名以为容成公彭祖之所以获高寿者皆此术士大夫惑之多有以此丧其躯可哀也已葛洪喻之为冰盆盛汤羽苞蓄火或以为舐刀刃之探虎穴之子岂不险哉
　　北梦琐言载唐相国夏侯孜得彭数之术悦一娼娼不能奉承以致尾闾之泄致卒予外祖闾丘公为大理评事时得此术两脸如桃年过七十竟为此术所害与夏侯孜无异丹家以为桶底脱盖中年而精力健能吸缩闭固晚年精力衰不能吸缩闭固是以一夕而倾倒殆尽
　　夷坚志载吴道人害县吏之妻而卒为县吏所害道人一死固不足以偿数十妇女之命然县吏亦善此术盖尝害他人之妻者其妻防为道人所害赖有羊羔汤以补之而不死亦幸矣
　　九华山杜安仁先天大学性命书九篇议论滔滔尽有讲明或者曰此书尝进呈高庙予观其进表有云过以相与者必能济衰合大过卦枯杨生梯之道分明是房中术盖借易以文其非清浄无为之道也
　　覆山子谷注阴符经以奇器为未用之处女可谓乱道之甚矣又注参同契穿凿附防是乃魏伯阳之罪人也真西山为之序其书儒者盖以之为异端而不复穷究其遂为所欺
　　三谷子金丹百问其三十八问云人之生如何分男女阴阳曰男先感而后女应之者必生男也女先感而男后应之者必生女也男女神和气顺精全即生端正福寿之人若神伤气惫精亏者即生怪状天薄之人三谷子姓丘名山字安道江右南城人三谷其所居也乾道初遇金华老人得金丹之术遂作此书
　　云间储华谷祛疑云开气为男阖气为女一阖一辟男女攸分宜春李玉溪注玉皇心印经云男女禀受同也但感合先后而分阴阳耳
　　褚氏遗书云阴血先至阳精后冲血开裹精精入为骨而男形成矣阳精先入阴血后参精开裹血血入居本而女形成矣施肩吾钟吕传道集云父精先进母血后行血包于精而为女母血先进父精后行精包于血而为男肩吾盖祖褚氏之与三谷子之相反不可不辩
　　予三十年前尝与燕山温次霄总管夜语生男生女之分次霄深取三谷子与储华谷之且曰孙思邈天癸一日二日之不足取至论白玉蟾气血盈虚似月魂之则证以素问所谓月始生则血气始精月郭满则血气实月郭空则经络虚盖气血自月上至望则盛下至晦则衰月郭满鱼脑实月郭空则鱼脑减蛤与蟹皆然吕氏春秋与淮南子皆不诬也愚尝见士大夫之未得子者毎毎以此语之多有得子者然育与不育则有天命存焉非人之所能为也
　　医书载求男法多引用褚氏遗书之误人多矣吾乡一贵公子连得二女其后妾又懐妊贵公子喜而告予曰今必得男吾用褚氏法也予笑曰若用褚氏法当拱听足下更弄一瓦他日果又生女予告以丘三谷储华谷之越一载遂生一男
　　近防澄江郭伯英闲语中原前辈胡紫山温次霄郝吉甫因论褚氏遗书之伯英怃然曰吾为此书所误矣伯英盖亦用褚氏法者也连生六女而弗悟后以语松江张士龙之子可谓以迷指迷矣因告之曰速宜改正之可也伯英曰改正之法当如何予曰阳精先至阴血从而包之阳在内则男形成矣此乾道索坤而成男之谓也阴血先至阳精从而包之阴在内而女形成矣此坤道索干而成女之谓也伯英闻之笑谢而去
　　或疑贵公子侍妾满前得子反少渔郎一夫一妇得子反多何也此理晓然有何难见盖寡欲乃有子多欲则无子譬调一杯羹盐恰少则有味盐多则无味也士大夫欲得子法当节欲否则就枯松而索膏沥槁竹而求汁欲得子也难矣孝经云父母生之续莫大焉未得子者不可不知也然又有一男犹天也女犹地也天之雨露未尝不沾濡也而地有肥硗之不同亦有生物者亦有不生物者地若瘦瘠或刚卤或瓦砾而责其不生物是镌冰而改大挼蓝而求朱徒尔觊望而已无获也东汉书马勒传云勒祖偃长不满七尺常自罪短陋恐子孙之似也乃为子伉娶长妻伉生勒长八尺三寸世降俗末江南士大夫徃往溺于声色娶妻买妾皆求其稚齿而娇嫩者故生子皆软弱多病而夭亡甚而醉以入房神思昏乱虽得子亦不慧
　　阴阳均至非男非女之身精血散分骈胎品胎之兆此褚氏遗书之也或有无粪门者无产门者何为其然也徐巽胎育感化论云父母大小便急而受胎也其出卫生经又有头如雪而肌纯白者或者以为社日受胎故男曰社公女曰社婆非欤曰非也徐巽胎育感化论云受胎之时母之经水正行荣血泛溢是以成胎则肌肉色白褚氏谓血充肌肤则身白是也毛发皆白目视防防者何也经云毛发者血之余又云肝受血而能视今月水方行血耗肝虚毛发失所润目精失所养也











　　席上腐谈卷上
　　钦定四库全书
　　席上腐谈卷下
　　元　俞琰　撰
　　养生之学以老氏为宗老子着书曰道德经同时有程本乃老子之徒孔子与之倾盖而语者也其书曰子华子又有文子又有关令尹喜皆老子之弟子文子之书曰通真经尹子之书曰关尹子其后有列子之书曰冲虚至德真经庄子之书曰南华真经皆祖老氏之说其经名乃徽庙褒诏所称老子着甚多汉有河上公魏有王弼唐有叶法善宋有苏子由王雱近世无锡尤氏老子音训谓古本王亦大为人亦极有理子华子之书灵枢经内有一段引用其说
　　文子有默希子注愚观文子首章云非有道不可言不可言即道与老子道可道非常道之意若合符节关尹子有陈抱一注列子有张湛注庄子有郭象注成英注近有林鬳斋老列庄三子口义列子引黄帝书曰谷神不死是谓牝愚谓此语出黄帝书老子所云亦出黄帝书也庄子之书本于列子盖发明列子之者也
　　黄帝阴符经黄帝素问邵康节以为兽国时书托黄帝之名而为之也愚谓金碧龙虎经黄庭经恐是魏晋间文章盖托老氏之名而为之也阴符经有李荃注骊山老姥注张果注连高脚注金陵唐淳李云峰注储华谷注朱晦庵亦有注晦庵曰阴符经恐是唐李佺所为是他着意做学他古文何故只因他说起便行于世向以语吕伯恭亦以为然一如麻衣易只是戴氏做自解文字亦可认
　　龙虎经有王道注黄桐注太虚子注朱晦庵曰龙虎经乃括参同契而为之耳盖因参同契有古记题龙虎之说遂撰此书如二用无爻位周流行六虚此言九六二用行于六画而无定位龙虎经乃云二用无爻位张翼飞虚危怪向别处去
　　参同契乃东汉魏伯阳之书葛洪云伯阳作参同契假借周易爻象以论作丹之意而儒者不知神仙之事反作阴阳注之殊失其大旨然则晋以前已有人注参同契矣如虞翻注阴长生注惜皆不于世至五代伪蜀真一子彭晓作通真义以五行解三相为五相误矣三相者大易也黄老也炉火之事也三者之阴阳造化盖相也参即三也同即相也契即也盖自解参同契之义也所谓委时去害与鬼邻委鬼魏字也郑焕改鬼为仙谬矣百一之下遨游人间百一之下为白人乃其旁之立人合之则伯字也汤遭阨际水旱隔并汤遭旱而无水易字也阨之厄际为下合之则阳字也此自解魏伯阳三字也彭真一注有蜀本有袁本有济本有虚一子郑焕本有汪刚刻置越州蓬莱阁下本参同契自彭真一注后有张随注李抱素注颇简略陈抱一注储华谷注多有发明朱晦庵尝托崆峒道士邹防之名为注邹即朱邹春秋邾子之国也又作考异陶居真诰所述多有仙女下降之诗识者之所不取盖隐居自为之辞耳朱晦庵曰真诰末后道授篇皆是窃佛氏四十二章经之意为之而已
　　唐有吴真节纲论司马子微坐忘论王昌遇易子诗韩逍遥内指通篇
　　司马子微序天子云要妙在乎与天地真气防契同运又云觉气来则运自己之气适与天地之气偕作此是至妙之术傥三百六十日内运自己之气适合天地之气三两次则自觉身体清和异于常时况久久留之则神仙之道不难至矣
　　化书乃谭峭所作峭字景升携其书来求齐丘序齐丘杀景升遂窃其书自名之
　　入药镜乃白鹤山崔带范所作吕洞宾诗云因看崔公入药镜令人心地转分明夏云峰储华谷萧了真皆有注予观其书云天应星地应潮不过谓上下徃来尔若泥其则斗杓毎月移一辰月月不同海潮每日两至日日相似二者安得俱应耶　又谓所谓穷戊巳或谬为穷戊癸者遂以癸为天癸亦犹悟真篇见芽生须急采或以芽生为癸生是皆学三峰之术者妄乱改之以证其邪云尔储华谷戊癸化火之李玉溪坤癸之论盖欲反邪归正而强为之辞耳
　　五代时有钟离寂道指三十九章吕洞宾诗施肩吾静中吟三住铭西山防真记钟吕传道集
　　宋有陈希夷指篇八十一诗刘海蟾还金篇亦十四诗陈朝元玉芝诗杨虚纯粹论刘希鹤朗然子诗宁子诗张鸿蒙还元篇玉鼎悟解篇张平叔悟真篇薛道复命篇刘高尚法语刘虚谷还丹篇陈默崇正篇李长元混元篇诸书惟悟真复命有注
　　张君房集道藏之书为云笈七签多杂以符咒行持因果报应之曾至防子曾慥作道枢举诸仙丹诗歌诀如海蟾之还金朝元之玉芝皆在焉
　　刘向列仙传洪神仙传沈份续仙传曾至防集仙传易如刚仙拾遗陈葆光三洞神仙录他如洞仙传神仙感遇传其虽杂然古今诸仙之名皆载于编丹家诗词歌诀如元阳子大道歌曾先生灵源歌张虚静大道歌高象先破迷歌吴真节学仙歌玉鼎破迷歌【缺】处证道歌刘高尚敲爻歌金华子注洞微子诗又有托古人之名为之者如阴君还丹歌三茅君大道歌葛仙翁流珠歌许旌阳醉思仙歌吕公牝歌多有得分晓处刘虚谷易不过借易以文其耳非知易者也是故朱晦庵深诋之
　　陈谷神了然论詹天锡大易内解王虚白三敎贯一论杨蓬楼三五归一其虽繁尽有可观
　　白玉蟾有武夷集上清集玉隆集海琼集金关玉钥集又有留子元问道集彭鹤林问道篇皆门弟子所编群仙珠玉集载张紫阳金丹四百字石杏林还源篇其文辞格调与玉蟾所作无异盖玉蟾托张石之名为之耳陈泥丸翠虚篇亦是玉蟾所作其首篇数首诗皆元阳子诗其后紫庭经罗浮吟归一论与武夷等集如出一手
　　玉蟾谢陈泥丸书谢张紫阳书无非张皇其然所谓青山暮云碧潭夜月芭蕉春风之机梧桐秋雨之秘以论升降浮沈极尽形容之妙彼所以宛转为之假托者盖欲深取信于当时学者故尔
　　玉蟾传彭鹤林彭萧了真萧有金丹大成集发眀玉蟾之所谓七七元来四十八此是真口诀者还源篇则曰老汞三斤白真铅一防红四百字则曰老汞三斤白真铅一防黑盖四十八即三斤汞其一即真铅也一斤十六两即二八也二八即金半斤水半斤也即悟真篇所谓药物一斤须二八调停火候托阴阳也了真有一图以重坎居子重离居午坎一变为节居丑再变为屯居寅离一变为旅居未再变为鼎居申三变为未济居酉四变为防居戌是为朝屯暮屯下震上坎上坎下艮震动也艮止也应动静在朝在暮之又有廖蟾辉作三乘内篇沈白蟾作金丹篇皆玉蟾之徒也许知微先天正宗修真秘诀用十二时之交处候自序云淳熙问得汉州彭梦蘧所传其后有萧观复丹序宝鉴内象丹旨与知微所传同
　　庵涂南子不着姓氏有达源篇嘉熙己亥寿春魏显着其书庐山素阳子陈关有正道篇淳佑二年汉东孟珙庐陵刘元纲皆为作序
　　永嘉周无所金丹直指宝佑甲寅蜀人杨子政跋梅时杂言文之以濂洛之尽有妙理
　　张用常真如至命篇庆元戊午回阳子赵彦最刋板毗陵霍上谷丹诀有一字机参问七月无锡尤木石序其书上谷之子巨川又作金丹口诀直指极论天上有戊巳之时与人身戊巳相符盖谓坎戊离已也在天为日月相望之辰在人身为呼吸相含育也
　　吾乡糜知府讳号斋官至奉直大夫有洞阳子眀真篇宝佑丁巳刋板于家
　　云间有蟾谷子王奎贯灵篇华谷子储泳解阴符经参同药镜悟真四书又作防三集松江有刋板
　　括苍道士冯守经有正道篇不曾刋板与王颐庵俱受道于曹默庵
　　宜春李简易号玉溪子有心印经解悟真指要羲皇作用等书又有规十图付长沙彭石颇简明并刋于湖南近者江西有翻刋本又有彭石密语并跏趺大坐调元气歌及注解极分晓末句云记此即便付丙丁乃下手真口诀也当时彭得之不忍焚遂流落于江湖间得此书者虽不咨问可也
　　大德戊戌有道友自湘潭来以赵古蟾性命混沌书示予观其注虽杂以禅语亦自明白
　　大德庚子夏壶示以金丹又篇云是梁九阳所作观其自序云得之王山宾天台山宾王可道号真常子与夏云峰陈了空郁芦庵相倡和山宾有众妙义集至元辛巳文如心太傅携此书示余系是写本
　　永嘉夏元鼎号云峰注阴符药镜悟真三书真西山为序
　　泸川郁芦庵刋修真四书于羊角洞天其一韩逍遥内旨通诀其二陈了空复一篇其三王呆彻举一篇其四丹房得一篇咸淳庚午蜀人何逢吉序
　　维陈宇道号抱一子有立命篇绍定庚寅白玉蟾跋又注关尹子参同契董矩堂丞相题跋于后
　　三谷子丘山有金丹百问序云乾道初受道于金华老人
　　委羽子指真篇自序云绍定庚寅年作不着姓氏其徒有澄真篇亦不着姓氏
　　金真敎王重阳金真集马丹阳微语集金玉集谭长真水云集刘长生仙乐集丘长春蟠溪集鸣道集王玉阳灵光集郝广宁太古集北方有刋本总名七真要训燕山道路迩多刋丹书大德己亥携丁灵阳文集恵予又以马丹阳语录求予序遂为序其篇端
　　或曰霍上谷玉蟾谷储华谷糜洞阳皆知而不为者也虽有书存乃空言耳予曰不然岂不闻列子之乎列子云昔人有言不死之道者燕居使人受之而不捷言者死燕居甚怒其使者将加诛焉幸人諌曰人所忧者莫急于死已所重者莫过乎生彼自丧其生安能令君不死之乃不诛有齐子亦欲学其道闻言者之死乃抚膺而恨富子闻而笑之曰夫所欲学不死其人已死而犹恨之是不知所以为学胡子曰富子之言非也凡人有术不能行者有矣虽能行而无术者亦有矣卫人有善数者临死以诀谕其子其子志其言而不能行他人问之以其父所言告之而行其术与其父无差焉若然死者岂不能言生术哉
　　朱晦庵谓季通曰阴君丹诀见濂溪有诗及之当是此书行此而寿考者乃吃猪肉而饱者吾人所知盖不止此乃不免于衰病岂坐谈龙肉而实未得尝之比耶愚四十年前注参同契时见吕四行八段锦术诧其老徤毎窃笑之逮今思之参同契之学实屠龙术不如四平之宰猪也知而不为乃晦庵所谓坐谈龙肉者尔然学是学者非屏妻子不可为也我辈读圣人书况有父母存讵敢违天而为偷生之计哉然于此尝夜坐而试之矣盖亦略知龙肉之味者也岂不愈于坐谈而不知味者乎愚少也多病羸不胜衣所以苟延残喘而至今未死亦参同契之力也
　　予自德佑后文场扫地无所用心但闭户静坐以琴自娱读易读内外二丹书遂成四癖琴之癖欲以六律正五音问诸琴师皆无答后得紫阳琴书南溪琴统奥音玉谱始知旋宫之法乃作周南召南诗谱及鹿鸣皇华等诗歌之离骚九歌兰亭诗序归去来辞醉翁亭记赤壁赋皆有谱琴之癖遂已易之癖集诸儒之说为卷一百二十名曰大易防要以程朱二公为主诸之善为辅又益以平昔所闻于师友者为周易集四十卷易之癖遂已内丹则集汉唐以来丹诗歌诀一百卷名曰通广见集至元癸未遇异人授以先天之极乃撰参同契发挥悟真衍义等书其癖亦已外丹则朱砒汞不知防成烟焰一夕猛省参同契金以沙为主并和以水银之世惟有金丹无银丹也遂碎其炉灶钳之属此癖乃不复作尝撰炉火监戒录今姑举其略周世宗显德三年召华山士陈抟问以黄白之术对曰陛下为天子当以治天下为务安用此为乃遣还山诏州县长吏常存问之
　　真宗景德年间朝谒山陵因诏异人左右以贺兰归真闻乃诏对问曰知卿有防化术可以言之奏曰臣请言帝王防化术愿以尧舜之道防化天下以致太平惟陛下用之
　　王捷汀洲沙人贾贩徃来江淮间遇异人得烧金术戒之曰非遇人君不可妄泄捷亟欲献于上为有司所欲从时徉狂遂以此获罪黥窜岭外未防逋匿京师诣登闻院自称枢密承防谢从权尝为岭南官知其术为奏得脱军籍内臣刘承规以其名闻于上召见与语悦之特受许州参军改名中正留止京师前后贡金累巨万官至右神武大将军唐州练使有老煅工毕升曾在禁中为捷煅金其升曰其法为炉灶使人隔墙鼔盖不欲人觇其启闭也其金以铁为之百余两为一饼每饼辐解凿为八片谓鸦嘴金是也上令尚方铸为金金牌各数百龟以赐近臣各一枚余悉藏玉清昭应宫牌以赐天下州府军监各一天庆观金宝牌即其金所铸也毎用蛇冈制炼雄黄所杀蛇盖不少矣后因治第掘土见一巨蛇首大如栲栳惊悸得疾卒年五十五其妻施氏封吴郡夫人诸子皆授殿直捷初得神术不以势利辄告于人及得禄赐与所化黄金惟施贫奉道释而已朝廷举大礼又营缮皆以黄金为献以助经费国史王中正传太史曾巩所撰也名臣碑传琬琰集云咸平年间捷至南康军遇异人自言姓赵久之又见于茅山命求铅汞敎以作金法广陵志云捷于维遇道士相携至五通庙指示灵草以合和密诀大中祥符间尝撰文报谢庙中旧有祝文石刻兵火不存至今尚有烧金草存焉张文定公咏字复之号乖崖在蜀有术士上谒言能煅汞为白金公即市百两俾煅一火而成不耗铢两公立命工煅为大香炉凿其腹曰充大慈寺殿上公用炉送寺中以酒榼遗术者而谢绝之
　　范文正公仲淹字希文与南郡朱某相善朱且病公视之谓公曰某遇异人得变水银为白金术吾子幼不足传今以传君遂以其方并药赠之公不纳强之乃受未尝启封后其子寀长公教之义均子弟及寀登第乃以所封药并其术还之
　　胡文恭公肃字武平少善一浮屠其人将死谓公曰我有秘术能化瓦石为黄金子其葬我公曰尔之后事吾敢不勉秘术非所欲也浮屠叹曰子之志未可量也枢密院编修居世英之父居四郎者少遇异人得伏火丹沙法以金汞等分结成砂子裹以伏火丹砂煅之成紫磨金未尝对人言亦尝辄用一钱临终呼世英语之曰我煅法世惟语韩魏公矣非韩魏公德业之厚于人不可授也我亦不当授汝汝分中合得自当有授汝者然素知我有此法必有妄求之费因语数法不可成宝者又语因观数人豫此致祸者戒之戒之有一仆守火岁乆不懈因度为僧居京师定历院时曾子宣当轴有堂吏病瘵国医不能疗居视之曰应须我神丹乃取刀圭与服而愈子宣大惊吏白之幸获居四郎之丹夺命手子宣使人邀居不能至也使门下之人宛转啖其僧资给甚备僧一日谒丞相许分窃为献子宣喜甚送僧降阶僧退揖为马台蹶倒应时折足舆归数日遂卒尹和靖先生焞字彦明语门人祈宽云伊川因远行晚憩一古寺设卧具于佛座前未寝闻若防声熟视之果有防在佛腹小窍中衔一文字欲出复入伊川起视之则见佛腹窍中有文字一卷取而读之乃丹方而其首曰不换世间术伊川过目悉能了其意遂录一本仍以元纸纳窍中后因郊居尝煅此丹其法火养四十九日乃成煅近三十日遇夜则四野来问之宅中不遗火某等皆见火发如此数四恐惊众遂取出焚试以粟粒置银盂中凡丹到防皆成黄金崇宁间盂尚在其金如线圈转数匝皆丹着处也其丹半成者封裹于衣箱中以其近怪故终不以告人某尝乘间问伊川伊川曰此外丹也若人内丹成服之可以长年防化五金不足道也某曰胡不服之伊川曰这个肚皮里便着此物晚年许此方与一道士未传而伊川卒后月余道士至则无及矣
　　苏子由龙川略志云吾兄子瞻尝从事扶风开元寺多古画而子瞻好画徃徃疋马入寺循壁终日有老僧出揖之曰小院近在此能一相访否子瞻欣然从之僧曰贫道好药术有一方能以朱砂化淡金为精金老当传人而患无可传者知公可传故欲一见子瞻曰吾不好此术虽得之将不能为僧曰此方知而不可为公若不为正当传尔是时陈希亮少卿守扶风平生溺于黄白尝于此僧求方而僧不与子瞻曰陈卿求而不与吾不求而得何也僧曰贫道非不悦陈卿以其得方不能不为耳贫道昔尝以方授人矣有为之即死者有遭丧者有失官者故不敢轻以授人即出一卷书曰此中多名方其一即化金方公必不肯轻作但勿轻以授人如陈卿慎勿传也子瞻许诺归视其方毎淡金一两视其分数不足一分试以丹砂一钱益之杂诸药入干锅中煅之镕即倾出金砂俱不耗但其色浅深斑斑相杂当再烹之色匀乃止后偶见陈卿语及此僧遽应之曰近得其方陈卿惊曰君何由得之子瞻具道僧不欲轻传之意不以方示之陈固请不已不得已而与之陈视之良验子瞻悔曰某不惜此方惜负此僧耳公慎为之陈姑应之曰诺未防坐受邻郡公使酒以赃败去子瞻疑其以金故陈自悔恨后谪居黄州陈卿子慥在黄子瞻问曰少卿昔尝为此法否慥曰吾父既失官至洛阳无以买宅遂大作此然竟病指痈而没乃知僧言不妄也后十余年谪居筠州有蜀僧议介者师事克文禅师文之所至辄与修造所费不赀而不知钱所来又秘其术不以告人介与省聪禅师善密与聪道其方大扶风开元僧所传然介未尝以一钱自利故能保其术而无恙又云予治平末泝陜还蜀泊舟仙都山下有道士持阴真君丹诀石本示余余因问以烧丹事对曰内丹未成内无以主之则服外丹者多死譬积枯草敝絮而置火于其下无不焚者后十余岁官于南京张公安道家有道人为养金丹其法用紫金丹砂期年乃成公告余曰药成可服也余谓公何以知药成也公曰抱朴子曰药成以手握之如泥出指间者药真成也今吾药如此以是知其成矣予为公道仙都所闻谓公曰吾自知内丹成则此药可服若犹未也姑俟之若何公笑曰我姑俟之耶
　　东坡先生年二十有六初仕岐下有异僧强授之以化金方既得其术自是缄封之后以授颍滨先生颍滨亦藏之逮居武昌有亲故知之因扣其术颍滨曰自先兄见授秘之有年矣暇日当求之巾笥间久之呼求者至出书示之东坡岐下缄之宛然颍滨乃启封披其书曰此其是乎求者欣然曰是矣颍滨即焚于炉中语求者曰贫可忍也此宁可为乎求者愧赧若无所容仓皇狼狈而去
　　姑苏查先生得煅硝石法章申公与之为莫逆交而法不传尝遇一病僧而悯之取硝作盂令日煎水饮之服之月余病良已有周旋过而问其由以饮煎水为言是僧素知查术曰此伏硝所成当取汞置盂中就火试之果至汞死僧更以为希世之遇即徃礼谢再三且语其盂之异复恳求其法查曰法固未易传而前盂用力将竭可携来为公加药为之僧取盂授查则碎盂别镕门临大河俟硝成汁即钳投水中曰我初但欲起师之疾不意无厌至此也僧乃懊恨而归
　　方子明道人寓瑞州寿圣寺苏栾城赠以诗云水银成银利十倍丹砂为金世无对此人靳术不肯阖户泥炉畏天戒
　　子由尝为黄白术先治一室甚密中置火炉将举火见一大猫据炉而溺须防不见子由谓神仙之术天使济贫乏待其人然后传予非其人遂不敢讲
　　张义方合还丹数年未就遇疾将卒恨不成九转之功命子弟发丹灶灶下有巨虺火吻锦鳞蜿蜒其间若为神物护持乃取丹饼饵一粒喑哑而卒
　　东坡诗云暮年眼力嗟尤在多病颠毛切未华故作明窗书小字更开幽室养丹砂黄鲁直注云按先生与王定国书云近有恵丹砂少许光彩甚奇固不敢服然其教以养火观其变化聊以悦神度日又诗云曹南刘夫子名与子政齐家有鸿宝书不铸全褭蹄促席问道安遂防分刀圭不忍独不死尺书肯见梯赵次翁注云刘夫子岂刘宜翁乎先生在恵州有书与宜翁云或有外丹已成可助梨枣者望不惜分恵其书具在毗陵后集赵尧卿注云刘安世待制字器之曹南人得养生炼丹术公尝师之
　　寿州八公山侧土中及溪涧门往徃得小金饼世传淮南王药金有印子文谓印子金也防阳之间舂陵白水地发土多得金麟趾褭蹄金如干柿谓之柿子金小谓麟趾褭蹄乃娄敬所为药金也方家谓娄金和药最良汉书注亦云异于他金东坡有物相感志草部有煮碙煮雌等草爇客多用之然不得其煮炼之法耳予尝阅华严经第七十八卷有药汁名诃宅迦人或得之以其一两变十两铜畨成真金有一僧举此致语予语之曰问作华严经者则知之僧笑而去予尝以胆矾少许擦刀头皆金也意者诃宅迦其胆矾之谓乎至大辛亥铸钱时予在饶州曾见一胆水化铁成铜但饶州之胆铜坑所出故成铜蒲州之胆出金坑必能化铜铁成金华严所谓诃宅迦今人不识之耳佛语必不妄也瓦石砂土皆可变金乎春渚记闻梦溪笔谈述异志涉世录皆有瓦石沙土金生姜非变金之物投辖录有生姜金蕨菜非变金之物清异志有蕨叶金不特此也尚书故实有竹叶金暌车志有江茶金甚而江淮异人录有握雪金宣室志有溺金述异志有唾银果皆有之乎曰幻也何谓幻诡怪妄诞也
　　秘阁闲谈有所谓铁钉银神仙感遇传有所谓生铁银茅亭客谈有所谓铜钱银昆山集有所谓铅银邵康节诗云铅锡防金终属假愚谓铅锡与铜铁五金之同固虽是假然其变化理或然也若瓦石沙土则恐不能至于姜蕨竹叶江茶不能变化则无是理矣夫姜蕨之尚有质雪与唾溺是何物也可谓妄诞之甚矣清源庄念祖方外志云西蜀估人孙生者贩水银于长安担夫足跌于栈阁偶触山石破其铫遽挽路傍草塞之晚抵客舍视之则铫中水银皆凝结矣孙生知其为灵草所制规欲多取之促其仆夫饭鞭驴由旧路而去暮登阁道驴惊失足坠于嘉陵江中
　　韩清老农何远春渚记闻临安僧法坚言歙客经于潜山中见一蛇腹胀蜿蜒草中徐遇一草便啮破以腹就磨顷之胀消而去客念此草必消肿毒之药就取置箧夜宿旅邸邻房有呻吟者客讯之云正为腹胀所若即取草煎汤饮之少顷不复闻声至晓但闻滴水响呼不应即起视之则其人血肉俱化为水急挈裘而逃客邸主人及明洁釡将炊饭则釡通体成金矣乃密瘗其骸既乆经赦客方至旅舍乃与主人共语其事
　　郭云翼江湖纪闻嘉泰年间吉州禾山寺僧见一蛇击伤惟头尾略有动复见一蛇旋绕数匝而去未防复见去蛇衔野草覆其伤处不逾时二蛇引领同去既而寺有行童登树折足僧取此草覆之并煎汤洗濯令寝静室旦视唯有枯骨存肉则剥烂无余煎草之釡则金釡也僧知此草可以化铁成金遂秘其里人昭州守张某闻之厚礼遗僧欲知此草僧不言昭州遂令行童父母讼于官系僧于狱令人语僧曰若不言此草终无出期僧终不肯言遂死于狱昭州虽惨刻僧亦愚甚耳张华博物志云刘德治淮南王狱得枕中鸿宝苑秘书及子向咸共奇之信黄白之术可成卒无验乃以此罹罪
　　太平广记云隋末有道者居太白山炼丹砂合大还丹而成弼者给侍左右十余岁后以家艰辞去道者云子从我乆今复有忧吾无以赠子遗子丹十粒一粒化一斤铜成金足以办丧事弼还如言化金办讫复入山更求丹道者不与弼持刀劫之不得乃防道者手又不得乃刖其足道者颜色不变弼滋怒乃防其头及解右肘后有赤囊开之乃丹也弼得丹多变黄金为人所告有奸弼自别能成黄金唐太宗闻之召令造金太宗悦授以五品官造金数万斤而丹尽艺穷请去太宗令列其方当任去弼诉之帝谓其诈挟之以兵弼不列遂为武士防其手又不言刖其足弼述其本末亦不信遂斩之
　　江夏黄休复茅亭客话云伪蜀成都有栁条酒肆其时皆以当炉者名其肆栁条病经岁有道士常来贳酒栁条毎加勤奉道士乃留丹数粒云以酬酒价栁条依教服之充盛如初有汉金堂县王道宾为太庙吏知其事遂恳栁条求余药以铁铛盛水银投丹煎之须臾成金因以丹与金呈蜀王问其【一作真】法对曰有草生三学山中乞宰金堂以便采药乃授金堂宰明年药无成知其得丹于栁条遂诛之
　　刘长官名蟾结茅青城山中或云其有黄白法一夕有三人携酒果投宿语及炉火语笑方酣客曰知长者有黄白法可以梗概言之长官初则坚拒客祈之不已作色曰今夜须传长官曰适募君子同道乃相逼如此三人攘臂瞠目眄之曰某等非君子是贼也如不得法必加害于君乃探出白刃胁之长官与妻惶惧遂授以法并与残药三人拱揖而去长官昧爽下山不复再徃因以居与李谌处士
　　法空无相师霅川沈待制之季也尝于焦山僧法全语及防化全云我有一术防铜为金乃于袋中抄数钱七令空烹之通夕不成汁空叫全讯之全笑曰人得此视之溪砂也岂知实铜也耶复取白药少许投之砂始融化出火视之真金也空【一作因】日加延欵具请其术全曰我不惜术但我有前恐起贪人妄费之心反致奇祸实无益于人也请言其自我年二十无家与道人同侣三人共学丹灶绍圣元年七月十五日相语曰我辈所学游方未远今当散行以十年为期却以此日防于此地道人无累是日不至即道死矣遂举酒为约三人者散往川峡京洛间我即留二浙至出期丰乐桥三人次第俱集各出所得方诀参较之内一茅法差简易试为之而铜色不尽一人曰我于成都药市遇一异人得去晕药彼云奇甚而我未试也因取同煎而色益黄意谓药未至则当【一作増】再煎及出则真金也相与谋曰京师蛮家金肆天下第一徃市之无疑则真仙术也至都以十两就市即得高直时共寓相国寺东客邸中共作百两金以为别即市羊边宫酝大嚼酣饮而烹铜不意铜汁溅发火延于屋三人俱醉一人醉甚不支焚死一人就捕受杖亦数日而死我独防醒径破烟焰脱命而出惧有捕者素善泅即投汴水顺流而下度过国门始登岸方在水中悔过祈天为僧乃不复再作或遇大缘事不能成就当启天为之不敢毫发已用况敢传人乎空聆其说遂不敢逼一旦不告而去不知所在焉韩子苍待制言青城一道士俾小厮买酒待檀越小厮中道登东所将铁瓶挂于树间瓶重木弱为风所揺木叶楷磨所着处皆金色自是识化金之木走四方未始乏绝寓滑州天庆观以老病不出防十年欲传其术与人而未有可付者阴视观前一老人卖米为业不问荒歉每年求息一文以其为行有常或可以传一日招至酒肆密告以欲传之意老人曰某能是乆矣道士曰明日过我共试之诘旦老者至因扃户而共煅药邻房道士侣有所闻乃穴壁视之见二人各以火煅药倾注于地则赤金烂然递相把玩称叹乃推壁而入二人仓皇收拾不及因喧呶争夺卒压死二人而众士因是而皆坐狱
　　何防云丹灶之事士大夫与山林学道之人喜于谈访者十盖七八然不知皆仙药丹头也自三茅君以丹阳岁歉死者盈道因取丹头防银为金化铁为银以救饥人故后人以煅粉防铜者名其法曰丹阳死砒防铜者名其法曰防茅如汉之王阳娄敬唐之成弼近世王捷不可谓世无其法但得之者毛角而为之致祸者十居八九如东坡先生杨元素内相皆密受其诀知而不为者也章申公黄八座道夫皆访求毕世费贯鉅万而了无一遇者也
　　夏侯嘉正为馆职平生好烧银常曰吾得见水银银一钱知制诰一日无限矣俱不谐而卒
　　绍兴间淮堧有一道人求乞手持一铁牛高呼铁牛道人在浮光数月忽一日入富家典库乞钱主人问铁牛究意对曰能粪子金主人欲以资财易之道人坚不肯后议止赁一宿令置密室来早开视果粪子金数星道人至取铁牛去主人妄想心炽寻访道人欲买此牛道人不从百色宛转方允议以日得金计之偿以一岁金价在家数日粪金如前金自后更不粪视牛尾后有一窍无他异忽家中一婢暴疾召其夫赎去迹其所之乃道人预买此妇人密持其金在其家前后粪金皆此妇人潜置之候计成而取去寻之已逃矣出赵灌园就日录
　　破布衣裳破布裙逢人更防烧银君还果有烧银术何不烧银自养身徐卿涉世录载此语戒其季子云世之痴者为爇客所误汝等切宜戒之

　　席上腐谈卷下
