吕洞宾丹道之纯阳祖师 [清]  傅金铨注

    一、黄鹤赋  

    奥矣！最上一乘，乃无作而亦无为。还丹七返，因有动而方有静。  

    【注：道分三乘：初乘、中乘、上乘也。到最上一乘，无所作为。从三关逆返，至扑地声离胎，再返至元年之初，此时声臭俱泯，廓然太虚。一旦露出乾元面目，释氏谓之得证实相，于以见初中之必有作为也。还丹者，丹本我之故物。还者，自外而还于内，从彼而还于我，去而复返，失而复得之辞也。七乃火之成数，阳动极而静，阴静极而动，动静相推，互为其根。炼丹之道，就极静中，寻觅动机。邵子所谓一动一静之间，天地人之至妙至妙者也。】        

    上德以道全其形，斯纯乾之未破；下德以术延其命，乃撅坎之已成。  

    【注：《道德经》曰；上德不德，下德不失德。仙训曰：形以道全，命以术延，必先有接命之术，乃能得有道，以全其形也。纯乾未破，是全体未漏之童身。倘遇圣师，不须用筑基接命之功，直从十月做起。然此旷劫难有之事，过此或耗精一次，便是有漏之身。撅坎已成者，必须行百日炼精化气之功，然后十月三也。】      
    是以用阴阳之道，即依世法而修。出世之法，效男女之生，必发天机而作泄天之机。  

    【注：《易》曰：一阴一阳之谓道。《无根树》曰：离了阴阳道不全。斯道必匹配阴阳，交接水火。世人见入山住静，不婚不宦，便谓此是修道。岂知道在人间，不在山内。佛云：我于五浊恶世修行，而得大道。夫修道欲以出世也。岂知出世之法，即在此世法中求之。所谓世法者，君臣、父子、夫妇、兄弟、朋友，日用平常之事也。人道生男育女，修丹者效之。三丰祖曰：顺生人，逆生丹。只一句儿，超了千千万，再休题清静无为枯坐间。天机者，天根也。必发天根，乃可透泄此天机也。】        

    方其性命以双修，须仗法财而两用。  

    【注：性无命不立，命无性不全。始也以性而修命，终焉以命而全性。始彻终，只是完全此性命二字，必要双修，不可单行。祖不云乎只修性，不修命，恰似乌金饰顽磬；只修命，不修性，恰似鉴容无宝镜。又曰：只修性，不修命，此是修行第一病。只修祖性不修丹，万劫阴灵难入圣。萧了真曰：性命双修是的传，冥冥杳杳又玄玄。世人只解孤修静坐，不悟双修妙理，离了阴阳，背却造化，断无成就。若欲行双修之事，全仗法财相济。法财者，法中之财。两用者，两得其用也。起手必需，所以有方其须仗之语。】        

    先结同心为辅佐，次觅巨室以良图。  

    【注：钟离祖曰：财不难兮侣却难。《参同契》曰：两七聚，辅翼人。莹蟾子曰：辅弼同声不可无，三人同志谨相扶。天来子曰：要修丹，须结友，同志三人互相守。若无同志一般人，大药难成金汞走。《金丹节要》曰：须择同门三友，辅弼相依。薛道光曰：三人同志谨防危。《鼎器歌》曰：须用同心三个人。千经万典，皆曰三人，从未有一人独行者。觅巨室以良图，谓欲图此事，必依巨室，常言金丹出富豪。石杏林仙翁授薛紫贤曰：可往通都大邑依有力者为之。《节要》谓：必依富势一家，以为内助外护。张紫阳得马都运而后事就，薛道光得张环卫而后丹成。先结同心，次觅机缘，渐次而求，非历年岁，未可骤得也。】        

    然欲希至道，须密叩玄关。  

    【注：世人欲希图此至真之道，其理精微，其法秘密，不容易闻知，有至玄至妙之机关，当密叩于师，而密印于心也。】  

    择善地慎事之机密，置丹房器皿之相当。  

    【注：善地者，福地也，慎事者，敬慎其事，机密而不敢露也。丹阳祖曰：择侣择财求福地。上阳子曰：得侣得财多外护，做仙何必到深山。有此善地，然后置造丹房，一切器皿动用之物，必须相当。相当者，对待也。】 

    安炉立鼎譬内外，两个乾坤，炼己筑基，固彼我一身邦国。  

    【注：法财侣地，缺一难成。四者俱全，然后安炉立鼎。鼎器法天象地，因而有乾炉坤鼎之喻，有内鼎外鼎之称。《天仙正理》曰：凡言外鼎者，指丹田之形言也；凡言内鼎者，指丹田中之气言也。乾坤而曰两个，两个而分内外。祖有云：两重天地，四个阴阳是也。鼎器既备，然后行炼己筑基之功。己不炼，则基不可筑；筑基不成，是炼己无功也。古训曰：修仙有程，炼己无限。《金丹节要》曰：采药容易，炼己最难。务令性灵神融，心灰意定。《天仙正理》曰：能合一，则基成；不能合一，则基不可成。古人每以邦国喻人之一身，心为君，气为臣，精为民。精全气足，谓之国富民安。《悟真篇》曰；民安国富方求战，战罢方能见圣人。民安国富，筑基已成也。一身而分彼我，鼎炉有不内外乎】       

    紧关对境忘情，凭锐气之勇猛；大抵煨炉铸剑，借金水之柔刚。  

    【注：下手行工，紧要关头，在于对境忘情。对境而不染于境，斯真能淡于人情，忘乎物我。当其下手之际，万念皆空，一心归命，全凭此刚锐勇猛之气，庶乎有济。《金丹节要》谓：勇猛易就，怠惰难成。玉液炼己之枢，金水铸剑之要，乃天地之灵根，阴阳之骨骸，得其淬利光茫，始可飞灵走圣。时当三五，神峰利爽，刚柔应节。祖云：一口飞灵剑两角，还丹却在峰头落。煨炉者，温温行火也。】        

    若运用，若抽添，遇险而须当沐浴；若鼓琴，若敲竹，逢争而便宜守雌。  

    【注：天关在手，地轴由心，枢纽阴阳，斡旋造化，运乾坤阖辟之机，行日月交并之法，抽铅添汞，帘帷光透，铅鼎温温，龙虎会于鹊桥。斯时大有危险，当退火停符，行沐浴之工。沐浴者，洗心退藏之谓也。《金丹真传》曰：竹要敲，琴要鼓。《一枝花》曰：俺向花丛中，敲竹鼓琴心似水。《节要》曰：先敲竹以提死，次鼓琴以和音。《悟真》曰：敲竹唤龟吞紫芝，鼓琴招凤饮刀圭。敲竹以虚其心，鼓琴以实其腹。经曰：水善下而不争，是真能守雌者矣。老子曰：未尝先人，而尝随人。《悟真》曰：劝君临阵休轻敌。又曰：饶他为主我为宾。只此便是不争，对面的乾兑，倒转的夫妻，得唱随之义矣。        

    百日功灵，曲直而能应物。一年功熟，追摄而已由心。  

    【注：《玉皇心印经》曰：回风混合，百日功灵。《金丹节要》曰：功成百日，妙夺周天，能曲能直，应物而灵。一年者，大慨而言之，即十月加卯酉也。薛道光曰：一年沐浴防危险，十月调和须谨节。《采金歌》曰：十月功夫要勤咽。到此胎成果熟，追摄由心。所谓三百日火，一十月胎，其神离身，忽去忽来，除死录，证仙阶，只待调神出壳。行三年乳哺、九年面壁之功矣。】 

    能盗彼杀中之生气，以点我阳里之阴精。  

    【注：道者，盗机也。于极阴中盗取至阳，故《阴符经》曰：其盗机也。天下莫能见，莫能知。斯道水火同宫，生杀互用。生气即在此杀气之中求之。上阳子谓：有杀人刀子，活人手段。《悟真篇》曰：若能转此生杀机，反掌之间灾变福。又曰：若会杀机明反覆，始知害里却生恩。三才相盗，窃天地之机，而长生不死。夫我乃阳里之阴精。《悟真》谓：阳里阴精质不刚，独修一物转羸诳。必须得彼杀中生气以点之。故曰：但得坎精点离穴，纯乾便可摄飞琼。盗彼点我，如此明白，人何不细思乎】        

    玉液金液，一了性而一了命；二候四候，半在坎而半在离。  

    【注：玉液了性，金液了命。《金丹节要》曰：玉液还丹更妙玄，全凭金液炼凡铅。又因铸剑成栽接，赢得长春寿万年。又曰：金丹大道，全在神交。玉液玄机，别无妙术。一时六候，前二候得药，后四候温养。所谓二候采牟尼，四候别神功。半坎半离，非将六候分配坎离。盖离虚坎实，离为阳中阴，坎为阴中阳。故曰：取将坎位中心实，点化离宫腹内阴。】 

    始也将无人有，已见龙居虎位；终焉流戊就己，始知虎会龙宫。  

    【注：《参同契》曰：有无互相入，上有神德居。无者性也，有者命也。将无入有，起初入手之功，以性修而命也。性为青龙，命为白虎，探虎穴，拔虎须，寻虎酥酪，虎穴龙眠矣。己为阳土，戊为阴土，二土成圭。《鹤林》曰：流戊作媒将就己，金来归性贺新郎。白虎，水中金也；青龙，火中木也。木火同宫，金水为侣。二物中含四象，交会玄宫，而丹结矣。】 

 
吕洞宾丹道之纯阳祖师“五篇” 
 

(2005-12-7 11:01:39) 
  

  要知药物之老嫩，在辨水源之清浊。  

    【注：采药真工，端在分别老嫩。《天仙正理》曰：真工不明，虽采之而无药可采。药气未至于纯阳，虽知采之，而药不为之采。盖嫩则气未足，老则气已散，皆不成丹。夫所谓水源者，天一之生，贵于清洁，不贵污浊，而亦由于一心之静定。古歌曰：意定神闲水源清，意乱神昏水源浊。辨之常审，行之要精，不容丝毫盲昧。】 

    炼己待时者，务待阳生于赤县；遇急临炉者，必须癸动于神州。  

    【注：《泌园春》曰：七返还丹，在人先须炼己等时。正一阳初动，此其时矣。待时者，候其时之来也。赤县，犹云赤水。赤水玄珠，依时可得。盖临炉对境，必候真时。遇急者，令到即行，时不可失。癸动者，癸生之候。《悟真》谓“铅遇癸生须急采”是也。《采金歌》曰：知癸生，晓癸现，三十时辰两日半。阳生赤县，癸动神州。求炉置鼎者，可不知乎】 

    若观见龙在田，须猛烹而极煅；忽闻虎啸出窟，可倒转而逆施。  

    【注：《易》曰：见龙在田，利见大人。此乾之九二爻，正好抽添，须当猛烹极煅。非若初九潜龙之太嫩，及九三成质，不堪采取也。《悟真篇》曰：西山白虎正猖狂，东海青龙不可当。两手捉来令死斗，化成一块紫金霜。《金丹四百字》曰：龙从东海来，虎向西山起。两兽战一场，化作天地髓。颠倒阴阳，逆施造化，吹巽风，鼓橐龠，自太玄关，逆流至天谷穴，金精贯顶，银流滔天，泥丸风生；绛宫月明，鹊桥瑞香，甘露下降，百脉归元，九关彻底，所谓“乾坤交媾罢，一点落黄庭”。】       

    所谓火逼金行出坤炉，故名七返；金因火炼归乾鼎，号曰九还。  

    【注：金即药也。《参同契》曰：金来归性初，乃得称还丹。《指南》曰；火逼金行，颠倒自然。《唱道真盲》谓；人知火克金，而不知金实爱火。金未出矿离炉，非猛火逼之，无由上升。所以曰：七返，朱砂反本；九还，金液还原。七乃火数，九乃金数。出坤炉，归乾鼎，一施一受，而为返还。一性一情，而为运用，谓之取坎填离，谓之还精补脑，谓之点离穴，谓之复还乾健体，皆此之义。】 

    还者，乾所失而复得之物；返者，我已去而复来之真。  

    【注：先天之乾坤，变而为后天之坎离，是乾之中爻，有所失也。今者取得坎位中心实，点化离宫腹内阴，乾之所失，今复还乾，我即乾也。自先天混洞之始，失落而去，今者得返我所故有，岂非去而复来乎 】 

    殊不知，顺则生人生物，逆者成成仙佛。  

    【注：“殊不知”三字，犹言甚易知也。老子曰；吾道甚易知，甚易行；而天下莫能知，莫能行。夫天地与我同根，万物与我同体。人为万物之灵，而与万物并育。故人物合称。欲知生仙生佛之理，初不异于生人生物之理，只争顺逆耳。顺则生凡，逆则成圣，此古训也。陀阳真人《入火镜》曰：顺则人，逆则丹。得此理，便成仙。《无根树》曰：顺为凡，逆为仙，只在中间颠倒颠。《一笔勾》曰：若知你生身的根由，才晓得造化在手。张紫阳曰：五行顺兮，常道有生有灭；五行逆兮，丹鼎常灵常存。《灵宝毕法》曰：人受凡父母精血之初，溟滓混沌而无形。精血既安，一月为胞，二月成胎，三月生魂，四月定魄，五月分五脏，六月开六腑，七月明七窍，八月具八景，九月相足，十月气全，脱胎而生。还丹之道，大率类此。方其受灵父圣母妙气之初，必九和十合，而金气始来，亦溟滓混沌，洞灵寥廓，无色无渊之可倚，无形无影之可依，元气镇安，五行敷落，弥罗周回，冥然凝合。泛啸朗营，复元归空，摄聚郁辅，含孕怀真，生五脏，理五气，合百神，结胎婴，号曰阳神。】        

    虽分彼我，实非闺丹御女之术；若执一己，岂达鹏鸟图南之机。  

    【注：上文能盗彼杀中之生气，以点我阳里之阴精，已分明彼我矣。兹复申言之。虽分彼我，实属正大光明，并非卑污暧昧。试看天地间，何者非对待之数乎有天便有地，有日便有月，有阴便有阳，有男便有女，有我便有彼。则凡寒暑昼夜，清浊动静，刚柔夫妇，牝牡雌雄，有独而不配者乎失其理矣。祖师慈悲度世，恐人错认此理，猜为闺丹食秽，御女采战，此地狱妄人，不知彼我之事者也。故申言曰：虽有彼我之分，实非此等之事。《庄子》曰：北溟有鱼，其名为鲲。鲲之大不知其几千万里也。化而为鸟，其名为鹏。鹏之大不知其几千万里也。是鸟也，海运则将徙于南溟。以鲲鹏喻道之大，化而为鸟，化气而腾也。自北而南，由彼至我也。我为离，为南方朱雀，中含木液青龙；彼为坎，为北方玄武，中含金精白虎。祖师垂慈，恐人死执着心肾，在一己身中摸索，便不解庄周图南之文义也。《一笔勾》曰：只说是命在我身里头，谁晓得一己无有。此个妙术，此个机关，原有彼我之分，不是一己之事。】 

    坎中一点黑铅，号曰先天，非同类而终不能得；离里七般朱汞，无真种而片刻难留。  

    【注：《参同契》曰：坎男为日，离女为月；日以施德，月以舒光。月受日化，体不亏伤。坎中一点真阳，是为黑铅。本玄水之精，先天之真气也。离中一点水汞，是为朱砂。本太阳之气，先天之真液也。《灵宝毕法》曰：天一生水，坎中藏铅；地二生火，离中产砂。抱天一之精，而为五精之首者，黑铅也。铅以生银，铅乃银之母，感太阳之气，而为众石之首者，朱砂也。砂中生汞，汞乃砂之子。难得者铅中之银，易失者砂中之汞。祖师慈悲指点，谓欲觅此一点黑铅，当于同类中求之。《契》曰：同类易施功，非种难为巧。又曰：以类附自然，物成易陶冶。又曰：同类者相从，事乖不成宝。又曰：雌雄错杂，以类相求。三丰祖曰：除此同类都是狂。《节要》曰：但有得同类而易成，乏丹财而不成者。《无根树》曰：类相同，好用功。苟非同类，则孤阴不生，断无有得铅之日。离卦外阳而内阴，即我是也。七般七窍，所出之津液也。钟离祖曰：人身内外皆属阴，不知何物是阳精真种者，先天真气，黑铅是也。汞性飞扬难制。《契》谓：鬼隐龙匿，莫知所存。得先天真铅一到，则真汞自留，不复飞扬。如猫伏鼠，如兔逢鹰，自然而驯矣。】 

    是以假乾坤，立炉鼎，觅太乙所含之真气，赖阴阳作筌蹄，求水府所蕴之玄珠。  

    【注：因乾坤有鼎炉之名，因鼎炉有药物之称。斯道借假修真，弄假成真。《百句章》曰：他未知吾道，分明假作真。借喻乾坤，强名炉鼎。《复命篇》曰：鼎鼎原无鼎。又曰：此药无炉只有鼎，一鼎化为千万鼎。假乾坤为炉鼎之名，借易象明丹道之理。惟在得象忘言，不可执文泥象。先天太乙之真气，觅之非炉鼎无从施工；鼎炉非乾坤无以显象。不晓阴阳，无从下手。是阴阳实修丹之筌蹄。筌以求鱼，蹄以获兔，法则是也，玄珠丹也。此珠蕴于北极太渊之中，求之者，须洞彻阴阳，深明造化。有如求鱼之有筌，获兔之有蹄，庶有把捉，不至虚妄无成矣。】 

    趋踹时卒，补我乾之一缺；俄然间已，返彼坤之六虚。  

    【注：趋踹须臾，俄然倏忽也。此言还丹之易。《心印经》曰：存无守有，顷刻而成。自阴阳始交，乾之中爻，入于坤而为坎；坤之中爻，入于乾而为离。今抽去离中一阴，填入坎中一阳，补离成乾，乾不缺矣。我既抽却坎中一画补离，而为乾之三连；彼亦抽去离中两断还坎，而为坤之六虚。《圭旨》曰：从此变成乾健体，潜藏飞跃尽由心。】 

    到此心归神室，位列天仙，丹落黄庭，千灵舒泰。上帝嘉赞，天地咸惊。  

    【注：到此，犹言不易至此。到此气聚神全，心定神凝，心空神灵。《庄子》曰：其天守全，其神无隙。《阴符经》谓：不神之神，无息不息，列职天曹，位为上真。一自灵根火发，海底珠还，一点之丹，落于黄庭。此时气结神凝，魂安魄定，一身和畅，百脉皆春，天君泰然，万神听令，上帝嘉赞，奖其勇烈。天地咸惊，以为难得。《悟真篇》曰：无限神龙尽失惊。  
 
吕洞宾丹道之纯阳祖师“五篇” 
 

  

    抱元守一，温养十月，神有象调神。面壁坐忘，九载体无形。  

    【注：《金丹节要》曰：国富民安道已成，更宜面壁养元神。功成九转朝天去，永做天仙寿万春。还丹之后，继以温养。抱元神，守真一，大周天之火，不可丝毫间断。迨至十月功圆，泥丸顶上，进出一神，身外有身。泥丸祖谓：十月胎仙出，雷电送金虬。调神者，谓十步百步，切须照顾。此乳哺之功，必得三年。然后再选名山福地，古迹灵坛，水拱山朝，聚气藏风之所。傍云构室，兀坐忘形，形神俱妙，与道合真，水火无伤，刀兵不害，功满三千，时当九载，变化通灵，八极无碍，可以排山倒海，达地通天，济世安民，诛邪除害。待天诏下临，白日冲霄，位天仙之上品，与乾坤齐大，日月齐明，寿同天地，为最上第一乘。天仙大道，此大丈夫之事，非大英雄大豪杰，不能干也。】 

    斯其道术造端，似行邪而实正；就中火候始末，如出奇而用兵。 

    【注：造端之始，下手之初，实有接命延年之妙术。斯术秘密，《悟真》谓始于有作人难见。本属正经施为，并非邪淫妄诞。《三字诀》曰：说着丑，行着妙。人人憎，个个笑。白玉蟾曰：说破人须失笑。《葫芦歌》曰：行着妙，说着丑，惹得愚人笑破口。语似不经，事同怪诞，有不目为行邪者乎语曰：邪人行正正亦邪，正人行邪邪亦正。至心清净，毫无苟且。但行迹似可疑耳。若夫火候，始而野战，终而守城，有出奇制胜之方，有争战摧锋之象。《无根树》曰：龙虎登坛战一场。《悟真篇》曰：用将须分左右军，饶他为主我为宾。白紫清曰：神通战罢，方能见圣人。英雄不时，干戈定太平。】 

    铅与汞，无丙叟，东西间隔；婴与姹，非黄婆，咫尺参差。 

    【注：丙叟火也。炼铅烹汞，非火不为功。东方之木汞，西方之铅金，两相隔绝。必得丙丁之火，以融洽之。然后不相克而相生。《悟真篇》曰：木性爱金顺义，金情恋木慈仁。相吞相啖自相亲，始觉男儿有孕。《翠虚篇》曰：婴儿姹女，隔阻在天涯远，全仗着黄婆在两下缠。《一枝花》曰：感只感黄婆勾引，候只候少女开莲。《敲爻歌》曰：黄婆匹配得团圆，时刻无差口付传。《入药镜》曰：托黄婆，媒姹女，轻轻地，默默举。黄婆者，丹房之副帅，断断不可少者。若无黄婆，虽咫尺至近，而姻缘乖舛，情意不符，参差而不可为矣。】 

    谙缓急，虑吉凶，在匠手，以斟酌，明进退，知止足，岂愚昧而能为。 

    【注：炼丹至要，在于缓、急、吉、凶四字，最宜谙虑周详。守城是缓，野战是急；温养是缓，采药是急；生气是吉，杀气是凶；阳气是吉，阴气是凶。《入药镜》曰：受气吉，防成凶。《悟真篇》曰：守城野战知凶吉，争得灵砂满鼎红。知之稔，行之熟，方得谓之匠手。斟酌者，言有分寸，不差绳墨。《无根树》曰：匠手高强牢把舵，一任洪波海底翻。《一枝花》曰：施匠手，在逆水上行舡，即此意也。张全一曰：阳火进来从左转，阴符退去往西旋。邱长春祖小周天秘诀云：自子至巳，六阳用九，三十六息，采取进升；自午至亥，六阴用六，二十四息，退降炼烹。进退即升降。《天仙正理》曰：当吸机之阖，我则转而至乾，以升为进也；当呼机之辟，我则转而至坤，以降为退也。冲虚子曰：进退者亦虚喻耳，其实不见有进退也。张紫阳曰：未炼还丹须速炼，炼了还须知止足。若也持盈未已心，不免一朝遭殆辱。萧了真曰：切忌不须行火候，不知止足必倾危。此言丹成止火，其理精微。非得真师指授，虽上智明人，不易通晓。岂愚昧之夫，所能为乎】 

    认消息，如海潮之有信；测造化，比日月之盈亏。 

    【注：信之一字，实千真万圣之总路。庄子曰：有情有信，无为无形。《百句章》曰：此中有真信，信至君必惊。子午不差，潮汐有候。《入药镜》曰：天应星，地应潮。白于蟾曰：地下海潮天上月。《节要》曰：临期潮候，月出庚方。以此测信，则消息之理，可得而认其源矣。日月者，阴阳二曜。气之发而为明者，月借日以生光。以日之对照偏正，为月之魂魄圆缺。即此盈亏之理，可测造化之机矣。 

    三日月出庚，乃一阳生于坎位；十五月圆甲，则六爻周以乾元。 

    【《真经歌》曰：初三日，震出庚，曲江上，月华明。《参同契》曰：三日出为爽，震受庚西方；八日兑受丁，上弦平如绳；十五乾体就，盛满甲东方。《悟真篇》曰：西南路上月华明，大药还从此处生。大药，即来复之一阳也。此阳生于坤体，从纯阴中进出。圆甲者，乾纳甲壬，坤纳乙癸，甲木庚金，对照而圆。《契》曰：三五德就，乾体乃成，六爻相周。《易》曰：变动不拘，周流六虚。《契》曰：周流六爻，难以察睹。此乾坤二卦之周于六卦，坎离中爻之周于六爻也。乾坤生六子，各得其中爻一画，故曰非其中爻不备。】 

    劈金窍，凿混沌，露老庄之肺腑；明橐龠，饮刀圭，吐平叔之心肝。 

    【注：开金锁之秘藏，凿开混沌，已将《道德》、《南华》，老子、庄子，肺腑深机，发露透彻。橐龠者，鼎器也。有底曰橐，无底曰龠。橐天龠地，即琴、笛，即葫芦也。欲饮刀圭，先明橐龠。《入药镜》曰：饮刀圭，窥天巧。《契》曰：粉提以一丸，刀圭最为神。紫阳真人张百端，字平叔，着《悟真篇》，披肝露胆，吐泄真诠。】 

    遂烟霞明悟之友，发龙虎珍藏之秘。 

    【注：烟霞之士，不乏明悟之才。有志修真，无缘得法，读我此赋，足以遂其夙志，开其慧悟。非徒排偶其文，实乃明至道之真诠，发龙虎秘藏之旨。 】 

    各寻火候，早饵黍珠，阆苑玄圃，他日有冀。 

    【注：有志者，各自寻觅因缘，行火候之秘，饵黍米之珠，阆苑玄圃，三千弱水，非飞仙莫到。能依此赋修持，他日有冀而不难矣。《契》曰：御白鹤兮驾龙鳞，游太虚兮谒仙君，受天图兮号真人。又曰：太乙乃召，移居中洲，功满上升，膺箓受图。】  文章共有 7 页，当前第 3 页  1  2  3  4  5  6  7  下一页    
 
  

二、百句章 

    无念方能静，静中气自平，气平息乃住，息住自归根，归根见本性，见性始为真。 

    【注：人之所以不能静者，为有念耳。一念未止，一念复起，万虑纷纭，无刻不有。自少至老，几曾得一息清宁。欲修静者，先从止念入门。念尽则情欲尽，而寸心清净矣。心既清净，气自和平，如春沼鱼，如百虫蛰，氤氲开阖，其妙无穷，其气平矣。久之出入息定，归于其根，呼吸全无。所谓真人潜深渊，浮游守规中。混混续续，兀兀腾腾。此其气归中极，旋转不息，非无息也。息既归根，则静而定矣。定极而本性自现，慧光自生。本性者，本命之元神也。释曰：见性成佛，是名得道。实无所得，得无所得，始为真得。】 

    万有无一臭，地下听雷鸣，升到昆仑顶，后路要分明。 

    【注：万缘寂静，声臭泯绝，茫无朕兆之际，来复之机至，忽然雷出地奋。丹经曰：地雷震动山头雨，洗濯黄芽出土来。此是真阳透露，形如烈火，状如炎风。《黄庭经》曰：中有真人巾金巾，负甲持符开七门。此非枝叶实是根。此时驾动河车，渡尾闾，过夹脊双关，循玉枕而上昆仑。此是后上前下之功，须要理路分明，不可含糊造次。】 

    下山接鹊桥，送下至黄庭，庭中演易卦，五十五堪均。 

    【注：丹自昆仑绝顶，垂上腭，过鹊桥，下重楼，送至黄庭而止。黄庭者，中宫神室也。其时泥丸风生，绛宫月明，肾气上升，甘露下降，送归土釜，风恬浪静，国泰民安矣。庭中演易卦者，卦有三百八十四爻，火有三百八十四铢，法乾坤，配坎离，行水火，皆演也。五十五者，天数五，地数五，五位相得而各有合，天数二十有五，地数三十。凡天地之数，五十有五。此所以成变化，而行鬼神也。均者，配合均匀，堪为炼丹之法则，教人即天地以求其象也。】 

    气卷施四大，坐卧看君行。此是筑基理，孤阴难上升。 

    【注：四大一身，皆气之充塞，无处不周，卷舒随时，施于四体，四体不言而喻。坐卧看君行者，《金丹节要》曰：两体对坐，二景现前。《指玄篇》曰：共床作起上天梯，是坐可行，卧亦可行也。此是筑基之理，须知孤阴不生，独阳不长。孤修静坐，何从而得其升降乎 】 

    更要铸神剑，三年炼己成。念正情忘极，临炉不动神。 

    【注：是剑非铜铁铸成，乃智慧剑也。丹经曰：出有入无三尽剑，长生不死一丸药。修丹之士，必先炼剑，始能采药。炼己功成，乃可还丹。所谓炼己者，正念当前，邪意不起，忘情空色相，拚死下功夫。临炉下手，元神不动，一心归命，即是炼己之功，即是铸剑之法。】 

    觅买丹房器，五千四八春，先看初三夜，蛾眉始见庚。 

    【注：丹房器皿，殊不易得，须要钱买，须要寻觅，始能得之。惟此器皿，要合一藏真经五千四十八卷之数。惟此真经，于每月初三夜，现一弯峨眉新月于庚方，此是金精照耀，大药将产之时。《沁园春》谓“温温铅鼎，光透帘帷”是也。 

    要见庚花现，反向峨眉寻，如此采真铅，口口要真传。 

    【注：祖师慈悲，直指出天机。言汝等要见庚方之花现，其方位虽属西方庚地，其实反要向身中求之，立见蛾眉新月。丹经谓：乍睹西方一片月，纯阳疾走报钟离。时节到来，切勿迟误，错过天机，只此便是采真铅之妙诀，不容易得知，不容易得采。从古至今，口口相传，不轻授受。衣中珠子，近在眼前，迷人错用心机，皆不遇真师，不得真传之故也。】 

    火候从初一，一两渐渐生，十六退阴符，两两不见增。 

    【注：火有的候，候其时来而用之，必从初一起功。《契》曰：元年乃芽滋。元年即初一也。一两渐渐生者，从初一起，积累爻珠。所谓铅八两，汞半斤，皆累铢两而成也。十六是望后，法当退阴符，无铢两可增，乃罢火不行符之候，两不相见矣。】 

    沐浴逢鸡兔，防失防险倾，金气自熏蒸，体上汗淋淋。 

    【注：兔鸡者，卯酉也。卯于十二辰为兔，酉于十二辰为鸡。此时刑德临门，法当沐浴。沐浴者，洗心涤虑之谓也。《易》曰：君子以洗心退藏于密，兹事危险。上是天堂，下是地狱，当寸步操持，防其倾陷，始得金气熏蒸，循环上下，弥漫四体，充遍周身，暖气融和，滋滋汗下。】  

    十月胎方就，顶门要出神，还须面壁九，飞升上玉京。 

    【注：《参同契》曰：弥历十月，脱出其胞，十月功成，温养事毕。丹经曰：三百日火，一十月胎，其神离身，忽去忽来。此时矿尽金纯，遍体纯阳，更生五脏，再立百骸。口生灵液，血化白膏，一声雷震，彻地金光，婴儿从顶出矣。旋旋调神，慢慢出壳，透金贯石，瞬息万里。从此百千化身，方行面壁养虚。九载功成，天诏下临，飞身金阙，所谓“功成九转朝天去，永作天仙寿万春”。】 

    三段工夫诀，明明说与君，我今亲手释，成书体诀行。 

    【注：修丹工夫，共是三段。初关炼己筑基一段，中关炼气化神一段，上关炼神还虚一段。此三段工夫，从古无人道及，我今明明说破，亲手释出，敷衍成书，有志斯道者，尚其体认真诀，勤而行之，自能优入圣域，绝类离群矣。】 

    传与修真子，金玉之法程，丹诀真师授，须与神仙论。 

    【注：今将万古不泄之秘诀，释出成书，传与修真之子。此书实金玉之法程，登云之宝筏。虽然，此其大略，实不易闻。至若玄中之玄，妙中之妙，又在乎真师之口授。所谓真弦必要真仙授，世人因文解义，动辄错讹，何不求师志在神在，终必遇之。“须共神仙仔细论”，此之谓也。】 

    更有妙丹法，予恐太泄轻，弹琴并鼓瑟，夫妻和性情。 

    【注：玄妙深机，不止一法，更有丹法，其妙特殊。但恐泄露太尽，使闻者轻视此妙。其法为何弹琴鼓瑟之法也。诗曰：妻子好合，如鼓瑟琴。琴不独弹，瑟当并鼓。性情之道，以和为先，合唱随矣。《契》曰：推情合性，转而相与，丹法之妙，岂易知哉】 

    霞光照曲水，红日出昆仑，恍恍并惚惚，杳杳与冥冥。此中真有信，信到君必惊。 

    【注：金水照耀，木火腾红，金乌出海，玉兔升空，东出扶桑，西映曲水。曲水者，曲江也。《泌园春》曰：曲江上，见月华莹净，有个乌飞是也。老子曰：恍兮惚兮，其中有物；杳兮冥兮，其中有精。其精至真，其中有信。信者，准而不越其时之谓也。信至君必惊者，时节一到，妙理自彰，药产神知也。此恍惚杳冥，得药之景，先天气到，太极兆形之际。】 

    一点如朱桔，要使水银迎，绝不用器械，颠倒法乾坤。 

    【注：还丹之际，有形可见，一点落黄庭，状如朱桔，又似弹丸。水银者汞也。丹之到来，须运一点真汞以迎之。至则饶他为主，夫唱于前，妇随于后，颠倒阴阳，逆施造化，所谓两重天地，四个阴阳。《三字诀》曰：大关键，在颠倒，我反为宾他作主也。器械者，琴剑也。丹既归鼎，停符罢火，不用器械，惟此玄妙机关。举世学人，何啻万万，谁得而知知之不难，要在多积阴功，广行方便。志之所在，天必应之，自有神仙作汝师矣。】 

    世人不知理，三峰采战行，也有说三关，也有入炉临，又以口对口，丑秽不堪听。一切有为法，俱是地狱人。 

    【注：世人不达玄理见，丹经有“口对口，窍对窍，莫厌秽，莫计较”之言，便猜为女鼎，行三峰采战，九浅一深之法，美其名曰，彭祖房中术。又有说三关，后上前下；更有闺丹御女，临炉食秽，以口对口。丑秽不堪。一切旁门，如此秽恶。要皆地狱种子，无法可救。真师难遇，真诀难得。有志者，宜勤积德可也。】 

    有等执着者，信死清静真，发黄并齿落，鹊体似鹤形。 

    【注：有等愚顽，执着不化，死守清静，信杀不疑。苦修苦炼，昼夜打坐，使气血凝滞，鹊形鹤体，瘦骨如柴，到发黄齿落，犹不自悟，可胜叹息！所以然者，世人习见道门，不婚不宦，独坐穷山，深居岩壑，顽空枯坐，谓之修真。又见诸小说，皆云入山修道，便谓神仙。是山中修出来的，岂知坐到老死，都属空亡。究竟还是不细心读丹经之故。张三丰遇火龙真人，授以秘诀，命其速速出山。觅遇因缘。故《一枝花》曰：命我出山，觅侣求铅。杏林石仙翁授薛紫贤曰：可往通都大邑，依有力者为之。自古仙真，皆从人类中而得，富势中而求。古人要出山，今人偏要入山；古人皆从有作，今人单讲无为。种种相反，背道而驰。执杀清静，老死不悔，曷不观《清静经》云：如此清静，渐入真道；虽名得道，实无所得。为化众生，是名得道。其文极力敷衍，至此清静极矣。乃忽又补一句曰：能悟之者，可传圣道。清静至此，而尚有传，世人何其不悟也总之，习见人世之常理，不睹圣神之奇事，此又在根器浅深之说也。】 

    他未知吾道，分明假作真，观天之大道，执天之大行。 

    【注：一切旁门，执杀己见。他岂知吾道借假修真，弄假成真之妙。《阴符经》曰：观天之道，执天之行，尽矣。天地一大阴阳，人身一小阴阳。天上太阴太阳，人身少阴少阳，其理下二。经曰：只要专心效法天，天地日月之运行，人身坎离之妙用，四正玄关，法天象地，谁得而知之乎 】 

    月挂西川上，霞临南楚滨，三日前为晦，阳中之纯阴。 

    【注：月挂西川者，山头月白，药苗新嫩之象。霞临南楚者，潭底日红，阴怪消灭之象。《悟真》曰：西南路上月华明，大药还从此处生。西川产铅之所。南离发火之原。三日前者，先庚三日。晦者朔之前一日也。此言三日前为晦者，是活子时之前，亥末之候。此时大药将产，所谓铅光发现三日前，正是极阴之际。】 

    三日后为朔，阴中之阳精，亦如逢冬至，和景好阳春。 

    【注：三日后者，后甲三日，晦尽朔来，亥末子初之候。此时阴极阳生，一阳起于九地之下，亦如时令之冬至。冬至者天地之正子时，阳精者人身之活子时。阳回大地皆春，丽景韶光，满眼生气。人身真阳之来，如日出扶桑，彻地红光。骨节三百六十，毛孔八万三千，融和酥畅，遍体皆春。】 

    八日是上弦，一问兔卯门，十六方为姤，念三是酉门。以此参易卦，方知大道真。 

    【注：新月上弦，每月初八日也；残月下弦，每月二十三日也。卯属兔，酉属鸡。此二时为刑德之门，沐浴之候，当知卯沐浴乃益汞，酉沐浴乃益铅。朔为初三，一阳始复；十六望后，一阴始姤。《契》曰：八日兑受丁，上弦平如绳；十五乾体就，盛满甲东方；十六转受统，巽辛见平明；艮值于丙南，下弦二十三。学者将此理，参诸易卦，方知大道，自有其真，不可诬也。】 

    百句章中字，字字要寻文。此书雷将守，得者慎勿轻。 

    【注：此书共一百句。只此百句章中，计字五百，明珠照眼，字字精微。学者寻文揣义，句下言中，默会其理。超凡作圣，秘密玄机。上天之所宝贵者，是篇泄尽天机，雷神护此真诀，读者慎勿轻视为泛泛之言。敬之，毋忽！ 】   


三、真经歌 


    真经歌，真经歌，不识真经尽着魔，人人纸上寻文义，喃喃不住诵者多。 

    【注：真者对假而言。真经者，修真之经也。真经实无文字，乃混沌之初，玄黄之始，太极之先，元气之祖。万天仙佛。其来也，非此经无由入世；其去也，非此经无由出世。实生天生地、生人生万物之根源。仙佛炼此而升，鬼神因此而有。灵坛圣众，洞天福地，真宰造化。世间万事万理，自无而有之形，自有而无之气，莫不出之。大哉真经！不可思议，无得而称矣！凡夫用以生男育女而妮之，至人用以接命成真而宝之。此物众多，无论外国中华，不拘富贵贫践，遍大地无不是者。所谓屋下青天，眼前尽有活路。但不得真师指示！无由知妙用耳。世人惟不识妙用，故尽入魔道。如闺丹食秽，采战御女。此地狱种子，万劫不超生之事，缘何入此魔军，受此魔障为不识真经故耳。有等依文解义，专在语句中寻觅玄理，八卦中探索爻象，喃喃诵习，其去道皆千万里。】 

    持经咒，念法科，排定纸上望超脱，若是这般超生死，遍地释子成佛、罗。 

    【注：持咒念经，遵行科仪，专在语言文字中求超脱之法，谓真诀在纸。若是这般做作，便可脱离苦海，超凡入圣，了此生死大事，则大地众生，及诸释子，持咒诵经者，何啻千万，从古不闻有诵经咒而登仙作佛者，可知必有其道矣。】 

    得真经，出洪波，不得真经没奈何；若问真经端的处，先天造化别无多。 

    【注：上文皆虚指经之名义，至此方直说真经妙处。言此真经，甚不易得。若得此真经，则洪波可出。世人在苦海中，随波逐浪，无有出期。此经便是洪波宝筏，彼岸慈航。不得此经，真实无法，其奈此洪波何也。世人要问此真经的确玄妙之处，只在寻觅先天造化，真正玄机。其理至微，其事易简，实无多事也。】 

    顺去死，逆来活，往往教君寻不着。真经原来无一字，能度众生出大罗。 

    【注：仙道人道，只争顺逆，是故易逆数也。顺则生人生物，逆则成仙成佛。又曰五行顺行，法界火坑；五行逆行，不死长生。人道由最初一点，至哇然一声，而婴，而孩，而童，而少壮，而老死，此有生之顺行也。仙道返老还童，而胎婴，而太极，而无极，此无生之逆行也。万卷丹经，只是讲理。所以曰：只为丹经无口诀，教君何处结灵胎逆虽可活，而其法不传，往往使人无可摸捉，寻觅不着。须知此经，非有字之经，乃大海之潮汐，月不失期。《契》所谓“周旋十二节，节尽更须亲”是也。此经便能超度众生，而升大罗三清之境。昔者三藏法师，师徒四人，凡十四年，自西天取来。《悟真篇》曰：白虎首经至宝。三丰祖《一枝花》曰：爱的首经红铅，千圣万真，非经不度，即此是也。】 

    要真经，度自己，除非同类两相和。生天生地与生人，岂离阴阳造化窝。 

    【注：真经秘密，不易闻知。祖师慈悲，言汝凡夫。欲觅真经自度，今直为汝指陈。除非用同类，两相和合。同类为谁所配是也。祖不云乎“锅破还要铁来补，衣烂必用布为持，人损若无真金气，十死何曾得一活”《悟真》曰：竹破须将竹补宜，抱鸡当用卵为之。万般非类徒劳力，争似真铅合圣机又曰：衣破必用布补，人衰须假铅全。《契》曰：欲作服食仙，宜以同类者。又曰：同类易施工，非种难为巧。类同者相从，事垂不成宝。是以燕雀不生凤，狐兔不乳马，非类故也。既曰同类，又曰两相和，词旨明显，更何疑议学道之士，果能以类相求，妙化之气，自然发生。生人如此，生天地，生万物亦是如此。《灵宝毕法》曰：道气皆在人身，能化生诸天，开明三景。阴阳即同类也，有阴阳然后有造化。造化而曰窝，必有其窍矣。】 

    说真经，不脱空，西川涧底产黄金，五千四十归黄道，正合一卷《大藏经》。 

    【注：惟此真经，非如佛法之谈空，乃有凭有据之事。不曰西方，而曰西川。曰涧底，流水之源，金之所从出也。一部《大藏经》，五千四十八卷。人身亦然，五千四十八日，而黄道始开。黄道者，日月所行之道也。不独藏经五千四十八，即如《道德经》五千言，《金刚经》五千言，皆合一藏之数。】 

    日满足，气候通，地应潮兮天应星。初祖达摩亲口授，真玄妙法莲花经。 

    【注：日数未足，则气候不通。满足者，谓五千四十八日。至此而气候始通。气候不通，则天地隔绝；气候既通，则天地相应，潮应于地，星应于天。此天地之理，即道之理。天地之机，即道之机也。达摩闻东土有大乘气象，乃自西方渡海而来中国，释氏尊为初祖。亲口授者，所谓口口相传，不记文，真玄妙者言此口授乃是至真至玄至妙之法也。莲花经特借喻耳。莲中通外直，出污泥而不染。佛言我于五浊恶世，修行而得大道，是从污泥中出，不是从清静中出者。真玄妙法，在个中求。】 

    初三日，震出庚，曲江上，月华莹，花蕊初开含珠露，虎穴龙眠探浊清。 

    【注：初三哉生明，新月始出，在西南庚位，露出一弯蛾眉，此乃阳气初现。《契》曰：三日出为爽，震受庚西方。又曰：三日震动，八日兑行。《悟真篇》曰：西南路上月华明，大药还从此处生。《泌园春》曰：曲江上，见月华莹净，有个乌飞，皆谓此复卦初萌，长子继体，因母而兆形也。但此时如芽蘖新萌，花蕊含露，娇嫩之至，所谓初九之潜龙也。《悟真》曰：二物会时情性合，五行全处虎龙蟠。欲要龙眠虎穴，先看泾渭浊清。此时细心探候，以离配坎，以坎填离，入虎穴而眠矣。】 

    水生二，药正真，若待其三不可进。壬水初来癸未来，须当急采定浮沉。 

    【注：《参同契》曰：临炉定铢两，五分水有余。二者以为真，金重如本初，其三遂不入，火二与之俱。所谓水生二者，九二之见龙也。此时药物真正，恰好临炉。若待其水之三分，便是有悔之亢龙。所谓金逢望远，不可进火而用采工。壬为阳水，癸为阴水，采药者当去癸而取壬；于癸水将尽，壬水初生，此时药苗新嫩，先天正兆之时，当辨其浮沉而急采之。浮为阳银，沉为阴铅。《入药镜》曰：“识浮沉，明主客”是也。】 

    金鼎炼，玉炉烹，温温文火暖烘烘。真经一射玄关透，恰似准箭中红心。 

    【注：烹炼玉液金精，全借阳炉阴鼎。金鼎采金之鼎，玉炉烹玉之炉。陀阳真入《入火镜》曰：阳文火，阴武火，得之者，成道果。温养之火，惟温温暖气，非比采取之火，猛烹极炼。真经一到，直射玄关，恰似箭中红心，不差分寸，此言信有准也。】 

    遍体热，似笼蒸，回光返照人中宫。一得真经如酒醉，呼吸百脉尽归根。 

    【注：泥丸祖曰：其次膀胱如火然，内中两肾如汤煎。《规中指南》曰：夹脊如车轮，四肢如山石，两肾如汤煎，膀胱如火然。此还丹证验，干圣一辙。回光反照，两相内睹，须臾不离，造次在此。真经一到，则如醉如痴。《火候篇》曰：终日醺醺如酒醉，悠悠只守洞中春。《入药镜》曰：先天气，后天气，得之者，常似醉。元和内运，呼吸皆春，归根复命，返本还原，工夫至此，指日飞腾。】 

    精入气，气忽神，混沌七日复还魂。这般造化真消息，料得世上少人论。 

    【注：大丹只是精气神三件炼成。初工炼精化气，筑基之事也。中节炼气化神，还丹之事也。末节炼神还虚，归极之事也。斯道必重开混沌，再入胞胎。七日天机，还魂摄魄，即此混沌。七日，便是真消息，真造化。世人所说尽是世间法，此天上玄机，神霄秘藏，圣智难猜，鬼神不识。料应世上凡夫，少有得而知之者矣。】 

    活中死，死复生，自古仙佛赖真经。此个造化能收得，度尽阎浮世上人。 

    【注：祖云拚不得死，求不得生。古人誓死圜墙，要此刚决敌魔之真志，乃可死中求活耳。活中死，死复生，乃混沌七日，再开一重草昧之象，非真死也。邵子曰：恍惚阴阳初变化，氤氲天地乍回旋。即真经是造化，赖此成仙作佛，更无二道。今之禅和，参公案，听棒喝，打机锋，空诸爱欲，尽说无生，都是宗门衍象，岂真可以成佛乎别有真矣！宗教有云：金钵盂被如来丢入海底。又云：后来被释迦把断要津。又曰：有情来下种，因地果还生；无情又五种，无性亦无生。曰龙女献珠，曰地涌金莲，曰地涌宝塔，又曰成就如来马阴藏相，异乎不异乎今之释子，少真修矣。祖师慈悲，并为点出。若能知此真经，行此造化，阎浮提世界虽大，一时尽成仙佛。经曰：若教凡辈皆知得，天下神仙似水流。】 

    大道端居太极先，本于父母未生前。度人须要真经度，若问真经癸是铅。 

    【注：太极之表，大道之源，父母未生之前。《契》所谓元精云布，因气托初。祖云“穷取生身受气初”。未生之前，非如释氏之谈空，悟入无我；须要悟到有我之初。度人须要真经度，除此再无别法。知得此经，则鼎炉符火，尽在其中。天根月窟，皆从此起。世人若问真经，铅即是癸，癸即是经，慈悲慈悲，我直欲哭，哭尽世间有志不逮之士。空打熬，顽打坐，因缘不遇，熬苦一生，到老无成，可哀之甚。熔凡入圣，至大之事，生世难逢。愿天下贤俊，广种福田，多行阴骘。寻师指破水中铅，自然一通百达，一了百当，而成真矣。】 

四、鼎器歌

     鼎器本是乾坤体，大药原来精气神。若会攒采归一处，须用同心三个人。 

    【注：修丹必用鼎器，鼎器为何乾坤之体是也。夫乾坤而曰体，必非覆载之乾坤矣。《悟真篇》曰：先法乾坤为鼎器，法者效法之也。言效法天地以为鼎器也。不有鼎器，何由得此大药大药惟何人身之精气神也。夫安炉立鼎，会合阴阳。攒簇火候，非是一人可以独行。须同心密契，辅弼三人，乃可施工。薛紫贤曰：三人同志谨防危，此侣伴之必不可无者。】 

    三个人，无他说，只要真师真口诀，指破阴阳三品丹，方可存心待明月。 

    【注：惟此三人，法财相易，共辅真师，入室行工，必先秘授口诀，指破玄关，洞达阴阳，深明造化，将此三品大丹，三段大工，节节明白，毫无滞义。到下工之际，方可留心待月，见月而测海潮，测潮而定刻漏。水火同宫，生杀互用，无不契合。】 

    待明月，也莫迟，收拾身心且筑基。劈开尘心抛孽网，驱除五漏斩三尸。 

    【注：天机一到，时刻无差，急须收拾身心向内，先将基地筑固，使有漏之身不漏。此下手临炉工夫，莫教迟误真机，有防长生大事。然欲行工，必先养静，务要绝尽尘思，脱离孽网。一切不关于心，心清如镜，体净无疵，使五漏不漏，而三尸可斩矣。五漏者五官也。目漏于视，耳漏于听，舌漏于味，鼻漏于嗅，心漏于意是也。】 

    斩三尸，见铸剑，炼己通灵知应验。刚柔变化任施为，万里驱妖如掣电。 

    【注：三尸者，人身血肉之神。不欲人生，而利人死。凡人愤不顾身，及拚命色欲，遏止不住之际，皆三尸之神，暗暗助火，搬运而颠倒之。所以过后必悔。此尸最为道害。上尸居脑，中尸居腹，下尸居肾，即三彭也。学道之士，先斩三尸。《悟真篇》曰：杀尽三尸道可期。斩之非铜铁之剑所能，必须慧剑，方能使有漏不漏。此剑人人自有，而不肯用耳。铸之以意，运之无形，以助炼己之功，久自灵通响应。能刚能柔，能屈能伸，从心变化，万里驱妖，速如掣电。】 

    如掣电，剑方灵，挂向南方护水晶。若遇北方阴鬼起，一刀两断不容情。 

    【注：剑如掣电，始号通灵，挂向南方。南方者，南离之位。水晶者，心清如水。非得此剑扶持，断难一尘不染。须知此道系鬼窟中取宝，阴鬼寸步跟随。萧了真曰：外道邪魔忽逞威，七星宝剑向前挥，果于鬼窟交锋处，夺得明珠一颗归。“不容情”三字，决裂之极，稍纵即逝，戒之慎之。】 

    不容情，常清静，心中皎洁如明镜。镜心寂灭若虚空，始得临炉无弊病。 

    【注：柔情芥带，便不能清静矣。欲修净业，必绝尽情私，不容其放纵，使镜心澄澈，万虑俱消，与虚空等，临炉对镜，方能不沾滞而无弊病。不然一情偶动，万境俱非。此际端在人把持得定，自然履虎尾而不咥人亨矣。】 

    无弊病，可安炉，调和鼎器莫心粗。言语不通非眷属，龙兴虎旺始堪图。 

    【注：一尘不染，始可安炉立鼎。此鼎来自赤县神州，非钱不能办到。纵然买得，不是即刻可用，必待其日数足，时令到，还要细心调和。非是粗心浮气，可以用得。通语言，作眷属，要待龙虎兴旺，始而驱龙就虎，继而即虎擒龙。苟非二物兴旺之候，不可妄为，旺则堪图也。】 

    始堪图，观复作，凿开混沌鸿蒙窍。静观虎啸与龙吟，自然华池神水到。 

    【注：炼丹必待龙兴虎旺，始有来复之机。《易》曰：复其见天地之心。邵子谓：冬至子之半，天心无改移。一阳初动处万物未生时。此际正是先天太极，杳冥恍惚之际，亦如混沌初开，鸿蒙乍启。夫此鸿蒙之窍，谁为凿开端在真师传授之的。龙虎一交，风云际会，凝神入气穴而观之，玄黄立战化作天地之髓，此髓便是神水华池，自然而然，一时都到。所谓只要神水入华池者此也。】 

    神水到，辨浮沉，莫教时过枉劳心。铅遇癸生须急采，金逢望远不堪亲。 

    【注：神水者真铅也。先辨浮沉，次明主客，然后测海潮，听消息。此时一刻万金，切勿当面错过，致令枉用心机。采真铅者。以何为候当癸生之时，急用采工。此时阴极阳生，如初三之月，渐次生明，至望值金精盛极。若至望远，则铅已成质，不堪采取矣。亲者亲近之也。】 

    不堪亲，休乱取，地裂山崩难作主。不知止足必倾危，盛夏严霜冬大暑。 

    【注：不堪亲者，时已过也。便当止火，勿行采取之工。倘胡乱行为，必致炉残鼎败，龙散虎哮，不自主持矣。须知止火有定则。经曰：知足不辱，知止不殆。若也持盈未已，必遭倾覆，而取殆辱矣。《契》曰；纤芥不正，悔吝为贼。隆冬大暑，盛夏雪霜。天见其怪，山崩地裂。可不慎与 】 

    冬大暑，不遭逢，三宝牢关密守中。太极自然生造化，趁时搬驭人黄宫。 

    【注：盛夏严霜，隆冬大暑，须要谨慎，切勿遭逢。三宝者，耳目口。《契》曰：耳目口三宝，闭塞勿发通，真人潜深渊，浮游守规中。老子曰：多言数穷，不如守中。果能守中绝学，抱一无言，太极亟三，自然生出造化。惟此造化窟中，自然产出大药。时节一到，大用现前，急备搬腾，猛加抽添，驾动河车，由天谷泥丸，运入黄宫。黄宫者，中央土釜，即黄庭也。】 

    入黄宫，须爱护。十月浇淋休失误。子行阳火虎龙交，午退阴符自保固。 

    【注：中央神室，谓之黄庭。丹既入此，谓之神丹入鼎。《悟真篇》曰：“送归土釜牢封固”是也。从此浇培，行大周天之火候，依前子进阳火，午退阴符。阳火进而虎龙交，阴符退则自保固。此并行独行之分界，不遇真师，何由得解】 

    自保固，暂相离，端坐忘言更待时，辐辏循环终则始，三百六十莫违期。 

    【注：独自保固，龙虎分交，暂时离异。《契》曰：内以养己，安静虚无。即端坐忘言之义。更待时者，《无根树》曰：卸了重开有定期。契曰“周旋十二节，节尽更须亲”。如辐之辏毂，循环不穷，终则复始。三百六十者，乾坤一卦之总数也。乾之数，二百一十有六；坤之数，百四十有四。子行三十六，积得阳爻一百八十数；午行二十四，合得阴符一百二十数，此阳爻用九，四九三十六也；阴爻用六，四六二十四也。除卯酉沐浴不在内，此周天之数，为妙用之程限者，不可不知。】 

    莫违期，为则例，悟明真理须当契。若还执着爻象行，只恐劳神形蠹弊。 

    【注：莫违期，刻定期限，不可移易。准为则例，欲修妙道，先契妙机。此个真机，须要契合，切勿执着。若不悟彻玄微，执文泥象，数刻漏，按爻铢，形弊神劳，到老无成，空自费力。此皆不悟玄中至理，讹舛谬误，自作聪明，到老无成。当知此事，非真师指点，万无一是。】 

    形蠹弊，往来坚，只恐心机未得闲。思虑慕真毫发错，铅消汞散不成丹。 

    【注：往来者，小往大来之功，进退是也。世人到身形蠹弊，老髦不堪。若能行此往来之功，自然日见坚强，日有效验。所以不能行此者，为方寸无定，万虑千愁不得一刻宁止。夫炼铅烹汞，全在心静神闲。毫髦思虑，便是差错。《入药镜》曰：差毫发，不成丹。《悟真篇》曰：毫发差殊不作丹，此之谓也。】 

    不成丹，思炼己，皆因失却玄中理。水干火燥要调停，刑德临门知进退。 

    【注：丹之不成，总由炼己不熟。昔人谓炼己未熟；不敢还丹。炼己之功大矣哉。又曰：修仙有程，炼己无限。炼己二字，是修丹之大关键，大作用，大本领，断未有不先炼己而可以还丹者。愚迷不达，欲妄行一时二候之功．鲜不蹶矣。水火须要均平，不可偏胜。火炎则燥，水溢则滥，端在调停得中。刑德临门，临于生杀之门也。此时为沐浴之候，当知进退，不可违度。】 

    知进退，勿忧凶，炼就炉中一点红。产个婴儿兑气足，三年温养似痴聋。 

    【注：丹道先要知进知退，知吉知凶。所谓进退者，进火退符也。受气则吉，违误则凶。若进退分明，不越矩度，有吉无凶，一粒金丹，赫然长红于炉中矣。到得十月胎圆，婴儿出顶，兑金之气满足，至此不得不产也。此后行三年乳哺之功，与前温养之功不少异。俗事凡情，丝毫不挂，一似痴聋。 

    似痴聋，真快乐，静里调神离躯壳。东西南北任邀游，出入往来乘白鹤。 

    【人见他痴呆呆蠢，无灵醒气，岂知其被褐怀玉，中藏无价之珍。无何有之乡，寂灭海之境，真真快乐，谁得而知，谁得到此，便于此中调神出壳。所谓朝游北海，暮宿苍梧，观六合以内之名山，览八方不同之风气，驾鹤腾空，往来自在，何乐可以比乎】 

    乘白鹤，脱尘埃，三岛神仙集会来。一任桑田变沧海，我身无事挂灵台。 

    【注：前节言道成德就，潜伏待时也；此节言太乙乃召，移居中洲也。脱却凡尘，升于仙界。三岛者，海中有三神山，神仙集会之所，仙寿万亿。从此任他沧海桑田，我自灵台清寂，逍遥于真光法界中，无有穷极矣！ 

    积功累德超凡世，依然现化度群迷，那时方遂男儿志。 

     【仙阶等级，视功之大小。所以黄帝议大行而降世，一世为民，再世为臣，三世为君。故来人世积德累功，天上清虚建功难，人间浊恶立功易。任他一切仙佛，无不慈悲，游行尘世，救苦救难，或现灵异，或暗扶持，指引群迷化度海表，所谓度尽众生，然后成佛。那时功成名遂，大丈夫心胸，奇男子志愿。到此一时了却，盛德大业，孰有过于此哉 】 

五、采金歌 

    道道道，无巧妙，玄玄玄，无多言，开关展窍也不难。 

    【注：道之一字，亦是强名。先于天地而有，后于天地而存。乃虚无之蒂，太极之根。无一物是道，无一物非道。最至平常，绝无巧妙。玄之一字，理虽幽深，事极简易。五千言说不穷，半句话便可了。玉蟾祖曰：一言半句便通玄，何用丹书千万篇。又曰：口诀无多字，只在半句间。虽有开关展窍工夫，却也容易。只要心坚，自无难事。关者三关也，窍者玄窍也。丹经曰：“玄窍开时窍窍开，三关通透不须劳”是也。】 

    明雌雄，两剑全，筑基炼己采后天。虽后天名滓质，先服后天后先天。 

    【注：吾身雌雄二剑，自有生佩于吾身，非假师授，难明此理，鲜有能用之者。用之筑基而基成，用之还丹而功就。所谓筑基者，采后天中之先天，接命延年之术也。还丹者，采先天中之先天，作佛成仙之事也。先天自虚无中来，后天从滓质而有。先天无形，后天有体。均之一气，而先后之不同。《入药镜》曰：先天气，后天气，得之者，常似醉。】 

    此妙诀，要师传，不得真师枉徒然。筑基工夫往前进，火候屯蒙要抽添。 

    【注：欲学此道，先要洞明真诀。此诀非师不传，愚迷或得一知半解，便想行工，岂知玄理幽深，非得真师，逐节开陈，寸步指点，亦是枉然。初关进步筑基，便要勇猛直前。有进无退，即是真功。火候进退，按爻而行。朝屯暮蒙，日各两卦。有抽有添，抽铅添汞，皆有一定之则。《灵宝毕法》曰：可抽之时不可添。】 

    要抽添，认真铅，十三四五六相连。审黄道，知端的，亦要看经五千言。 

    【注：抽添之诀，先要认定真铅，不得错误。十三四五六者，选鼎之则也。鼎有大小，有强弱，有迟早，不可一概，用之有一定之期。相连者，连类而及，其妙限在于审黄道、知端的也。黄道者，日月所行之道；端的者，如矢之端正中的，不差绳墨，不违矩度也。其要妙在于看经。自不能看，探候者看而说之。《阴符》三百字，《道德》五千言，无非说此经之妙。二七为佳。五千四十八而合当。知此便是知道，行此便可飞升。】 

    药苗新，用心看，铅光发现三日前。癸水将至须急采，差之毫发不成丹。 

    【注：山头月白。药苗新嫩，此是先天兆形，正好用心看经。真铅将到，三日之前，其精光早耀于西南庚位，现出蛾眉一痕。《契》曰：潜潭见象，发现精光，此时癸水将到，当急用采工，勿致差殊。毫发一谬，丹即难成。《入药镜》曰：差毫发，不成丹。】 

    未采药，立匡廓，交合之时用橐龠。用橐龠，近我身，不看天体枉为作。 

    【注：大药将产，堪下采工。先于未采之前，立定匡廓。匡廓者，即橐龠之匡廓也。交合坎离，须用橐龠。此采药之器，谓之太极把柄，入室施工之要具也。《入药镜》曰：上鹊桥，下鹊桥，天应星，地应潮。用之之法，远不离人，近就我身，亦如乾坤天地，坎离日月，体配阴阳，运行水火。不解法天效地，便是枉为妄作，缘木求鱼，空劳神矣。】 

    知癸生，晓癸现，三十时辰两日半。采取只在一时辰，六候只于二候见。 

    【注：果能知癸生之的时，晓癸现之方位，只在两日半之间，三十时辰之内，真正天机，实隐于此。所谓“采有时，取有日”是也。然此采取，不多时候，只在一时。《悟真篇》曰：一时辰内管丹成，即此一时。分为六候，前二候得药，只此二候，便见工夫。】 

    外四候，别有干。得药之时勿贪乱。如痴如醉更省言，牢关牢锁牢上圈。 

    【注：一时分为六候。前二候既已得药归炉，尚余四候，另有炉鼎，另有事干。盖前二候，系采药真工；后四候，乃烹炼至诀。丹经曰：“二候采牟尼，四候别神工”是也。但得药之时，切要正心诚意，戒慎恐惧，不可稍起贪爱之心，致乱邦国。《契》曰：邪道险阻，倾危国家。此时如醉如痴，更要节省言语，丹入黄庭，牢关牢锁。《契》曰：守御固密，遏绝奸邪，曲阁相连，以戒不虞，慎之至也。】 

    择定饮食莫太过，又恐伤舟又霍乱。减酸咸，常咬淡，黄婆伏侍用心看。 

    【注：未饥先食，未饱先止，此养生家之诀。《天仙正理》亦谓调养口腹，安静气体，易易事耳。择定饮食者，戒荤腥，绝滋味，减酸咸。只用精洁芽茶淡饭。丹乃色身至宝，难得而易失。刻刻爱护，不可伤之，致霍乱不宁。黄婆伏侍，切要殷勤，细心探看，不可怠惰，致令失时，最宜叮嘱。】 

    一时饥饱失前功，铅散汞枯两不恋。十月工夫要勤咽，勤咽之时防危险。 

    【注：一息不谨，则铅散汞枯，阴阳不调，龙虎易位，两不相恋。此皆饥饱不节之故。中关十月大周天功夫，刻不可间断，须要勤咽勤炼，寸步防危。钟离祖曰：一年沐浴防危险，十月调和须谨节。】 

    颇得道理明性歌，得之莫作容易看。至人传，非人远，万两黄金不肯换。 

      【注：学道之士，先明道理，次习性功。道妙渊深，断无自悟。倘遇真师，取证斯文，得悟无上天机，此诀上天所宝，玄律至严，不易闻知。莫要看得容易，特留此歌，为后贤作上天梯子。《契》曰：天道无适莫兮，常传于贤者。紫阳三传非人，三遭天谴，慎之慎之！得此传者，成万劫不坏之金身，九祖超登仙界，妻子咸享无极，何宝可比万两黄金，直尘土耳，宁堪换易耶！】 
