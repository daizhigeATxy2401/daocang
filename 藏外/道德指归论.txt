　　钦定四库全书　　　　　子部十四
　　道德指归论　　　　　　道家
　　提要
　　【臣】等谨案道德指归论六卷旧本题汉严遵撰隋志着录十一卷晁公武读书志曰唐志有严遵指归四十卷冯廓注指归十三卷今考新旧唐书均载严遵老子指归十四卷冯廓老子指归十三卷无严遵书四十卷之说疑公武所记为传写误倒其文也此本为胡震亨秘册函所刋后以板归毛晋编入津逮秘书止存六卷钱曾读书敏求记云曾得钱叔宝钞本自七卷至十三卷前有总序后有人之饥也至信言不实四章今皆失去又引谷神子序云道德指归论陈隋之间已逸其半今所存者止论德篇近代嘉兴刋本列卷一之卷六与序文大相迳庭云云此本亦题卷一之卷六然则震亨所刻即据嘉兴本也曹学佺作元羽外编序称近刻严君平道德指归论乃吴中所伪作今案通考引晁氏之言【案此条通考所引与今本读书志不同】称其章句颇与诸本不同如以曲则全章末十七字为次章首之则是书原有经文陆游集有是书跋称为道德经指归古文亦以经文为言此本乃不载经文体例互异又谷神子注本晁氏尚着录十三卷不云佚阙此本载谷神子序乃云陈隋之间已逸其半今所存者止论德篇因猎其讹舛定为六卷与晁氏所录亦显相背触且既云佚其上经何以说目一篇独存至于所引庄子今本无者十六七不应遵之所取皆向郭之所弃此必遵书散佚好事者摭吴澄道德经注跋中庄君平所传章七十有二之语造为上经四十下经三十二之目又因汉志庄子五十二篇今本惟三十三篇遂多造庄子之语以影附于逸篇而偶未见晁公武说故谷神子伪序之中抵牾毕露也以是推求则学佺之说不为无据钱曾所辨殊逐末而遗其本矣以其言不悖于理犹能文之士所赝托故仍着于录备道家之一说焉乾隆四十五年三月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀







　　道德指归论原序
　　老子书注者无虑数十家独河上公最着然莫古于严君平矣君平生元成间与扬子云同时盖隐于卜筮其术道高藐才智渊蔚辨讨微持论悠畅几识洞变藏往知来与神谋阴阳为使其为防与老氏无间故因其篇章以发归趣以为道夲于无无无之无是生于无未始之始是为太始体既无矣不得不虚既未有始莫之端倪惟无倪也故能周遍虚之极也复何所穷故原物之生始惟至柔柔者生之端刚者生之魄也势之充满必始于虚柔为之夲不失其初故天道下降地道居卑川冲谷虚泽纳薮萃王公执谦能下为贵以卑为高以后为先去泰去矜知雄守雌以是为国以是为身祸之所去福之所存绵绵不绝为天下正重积蚤复惟怳与惚为于无为事于无事故天地遂成万物兼作长养一世含利四海无举大功而名号归之无伤吾神而万世为泽此君平之指而老氏之大要也人随所慕以自为说故有以柔弱胜刚强而为兵权之谲者取彼险武附于诈谋有以刍狗万物而为申韩之刻者绝圣去智以愚齐民有以清净无为而为盖公之言者慎守其常用以宁一则曹丞相辅汉一代之治是也有以谷神不死而为神仙长年之术者则推夲柱下原于道德关尹书之遂为谈之宗然其所述皆老之支流非其全体老氏岂虞其至是哉即六艺固有盗以为乱阶者庄叟固云古之博大真人哉而自着其道未尝附之今欲与列庄为一顾且未可而况彼诸家者自为解也毫千里而何以训诂为哉抑君平之书则大有司马季主者矣盖皆懐道不仕敦贲丘园上述天道下纪地理中极人事究观古览穷后世旁尽物情包洞幽晦防记未形与能凡庶故宋忠贾闻其言也抑心消志伏轼无气而严夫子端策正蓍抗论卜肆巨君之乱贞不绝俗清而不污其为文也宏淹该含通标贯靡靡纚纚条缕判析首尾温粹即之也近充也远不以才雄而郁耀莫遏不以辞贵理胜故超若千里骥盘旋垤中尘不出轨驭不范而践无遗地骋有余巧若江海为物淹浸荡沃滔陵汨陈渐润而不知其益若造化付形随所充具其新不穷而机不可测虽以释训为名故自为一家言其亡者已六卷即所存可以无恨其少矣刘凤序
　　余尝读君平座右铭曰疾行不能遁影大音不能掩响默然托防则影响无因常体卑弱则祸患无萌叹其深得老氏之防后知君平有道德指归探检不得壬寅冬孝辕从赵元度得之为读一过大抵旁该六合内究万情测阴阳之用观物之变以归合于同披玩不能去手其为文往往以转韵相叶似是从防传来又若无义无仁六合之内和合天亲无节无礼四海之内亲为兄弟则又三句首尾叶矣至于名身孰亲篇无名之名数句王辅嗣准之以注睽之上九便称妙解惜其前后残缺使大宝不完亦道函一大防本序题谷神子不显姓名晁公武以为唐人冯廓也绣水沈士龙识道德指归视河上公篇目直是下经然君平以四十篇为上经三十二篇为下经以今所存篇目校之尚多二篇又合反者道之动于得一篇治人事天子方而不割篇善为士于大似不肖篇复翦善复为妖巳上附之以正治国篇内读之则语势联惬理亦谐畅惟民之饥已下七篇都缺因后先检并其所合治人善为士二篇当自为学日益已下及所缺七篇始是君平下经而不出户已前九篇犹上经也更以河上三十七篇足之则君平上经又得四十六篇亦必有六篇合并始不肯说目耳至若阴八阳九之说虽林希逸谓非老氏本防似有独防乃其浚决防演倡宗风则亦元之素位矣海盐胡震亨识
　　严君平者蜀郡成都人也姓庄氏故称庄子东汉章和之间班固作汉书避明帝讳更之为严庄严亦古今之通语君平生西汉中叶王莽汉遂遁焬和盖上世之真人也其所着有道德指归论若干卷陈隋之际已其半今所存者止论德篇因猎其讹舛定为六卷而以其说目冠于端庶存全篇之大义尔谷神子序













　　钦定四库全书
　　道德指归论卷一　　　　　汉　严遵　撰说目
　　庄子曰昔者老子之作也变化所由道德为母效经列首天地为象上经配天下经配地阴道八阳道九以阴行阳故七十有二首以阳行阴故分为上下以五行八故上经四十而更始以四行八故下经三十有二而终矣阳道奇阴道偶故上经先而下经后阳道大阴道小故上经众而下经寡阳道左阴道右故上经覆来下经覆往反覆相过沦为一形冥冥混沌道为中主重符列验以见端绪下经为门上经为户智者见其经效则通乎天地之数阴阳之纪夫妇之配父子之亲君臣之仪万物敷矣
　　上德不德篇
　　天地所由物所以道为之元德为之始神眀为宗太和为祖道有深防德有厚薄神有清浊和有高下清者为天浊者为地阳者为男阴者为女人物禀假受有多少性有精粗命有长短情有羙恶意有大小或为小人或为君子变化分离剖判为数等故有道人有德人有仁人有义人有礼人敢问彼人何行而名号殊谬以至于斯庄子曰虚无无为开导万物谓之道人清静因应无所不为谓之德人兼爱万物博施无穷谓之仁人理名正实处事之义谓之义人谦退辞让敬以守和谓之礼人凡此五人皆乐长生尊厚德贵高名任其聪明道其所长归其所安趋骛舛驰或否或然变化殊方建号万差德有优劣世有盛衰风离俗异民命不同故或有溟涬寥而无名或蒙澒芒芒而称皇或汪然泛而称帝或廓然昭昭而称王或远通参差而称伯此其可言者也然而伯非伯而王非王而帝非帝而皇非皇而有非有而无非无千变万化不可为计重累亿万不可为名何以明之夫易姓而王封于泰山禅于梁父者七十有二君其有形兆圻堮仿髴不可识者不可称言此其性命不同功名不齐者耶非也是故上德之君体道而存神与化伦德动冥天下王之莫有见闻德归万物皆曰自然下德之君体德而行神与化游德配皇天天下王之或见或闻德流万物复反其君夫何故哉上德之君性受道之纤妙命得一之精防性命同于自然情意体于神明动作伦于太和取舍合乎天心神无所思志无所虑聪明远寂泊空虚动若无形静若未生功若天地事如婴儿遗形藏志与道相得溟涬蒙洪天下莫知潼溶方外翱翔至远阴阳为使神为谋身与道变上下无穷进退推移常与化俱故恬淡无为而德盈于域默寂寥而化流于无极恩不可量厚不可测兼包大营泽及万国知不足以伦其化言不足以其俗天下咮咮喁喁皆蒙其化而被其和若此者元无绝而不知为之者何谁也下德之君性受道之正气命得一之下中性命比于自然情意防于神明动作近于太和取舍体于至德托神于太虚隐根于冥动反柔弱静归和平戴防履矩镜视太清变化恍惚因应无形希夷茫昩几无谥号方地随天与化为常德盛泽流洋溢万方羙德未形天下童蒙四海为一荡荡默与民俯仰与物相望当此之时大道未分醇德未剖六合之内一人独处其务损而不益其事修而不作所为者寡所守者约民敦厚而忠信世和慎而寂泊水草为蓄积裘褐为盛服巨木为廊庙岩穴为室宅主如天地民如草木被道合德恬淡无欲阴阳和洽万物蕃殖无有制令宇内宾伏嘉禾朱草勺药并生神龙凤凰与人相托甘露降而不霁祥风动而不息无义无仁六合之内和合天亲无节无礼四海之内亲为兄弟亲而不和敬而不恭天地人物混沌通上仁之君性醇粹而清明皓白而博通心意虚静神气和顺管领天地无不包裹睹防得要以有知无养生处德爱民如子昭物遭变响应影随经天之分明地之理别人物之宜开知故之门生事起福以益万民录内略外之以亲积思重厚以招殊方法禁平和号令宽柔举措得时天下欢喜雷霆不作风雨不卒起草木不枯瘁人民不夭死跂行喙息皆乐其生蜎飞蠕动尽得其所老弱群游壮者耕桑人有孙黄发儿齿君如父母民如婴儿德流四海有而不取上义之君性和平正而达通情察防利害辩智聪明心如规矩志如尺衡平静如水正直如绳好举大功以建鸿号乐为福始恶为祸先秉权操变以度时世崇仁励义以临万民因天地之理制万物之宜事亲如奉神履民如临深兼听万国折之以中威而不暴和而不滛严而不酷察而不刻原始定终立势御民进退与时流屈伸与化俱事与务变礼与俗化号令必信制分别明纲要而不踈法正而不滛万事决于臣下权势独断于君延正以慎道显善以发奸作五刑刻肌肤敬元防始常与名俱因节而折循理而割权起势张威震海内去已因彼便民不苛纤芥之恶贬秋毫之羙举内施王室外及人物承弊通变存亡接绝扶防起防仁德复发有土传嗣子孙不绝上礼之君性和而情柔心踈而志欲举事则阴阳发号顺四时纪纲百变网罗人心尊宠君父卑损臣子正上下明差等序长防别夫妇合人伦循交友归奉条贯事有差品拘制者褒录不羁者削贬优防强梁包裹风俗以中行顺心从欲以和节之迫情禁性防堤未萌牵世系俗使不得滛绝人所不能已强人所不能行劳神伤性事众费烦乱得以治危得以宁知故通达醇悫消亡大道灭绝仁德不兴天心不洽四位失常雷霆毁折万物天伤父子有防而天不为之和昼夜凄凄而世不为之化钟磬喤喤而俗不为之变沈吟雅韵而风不为之移谦退辞让天下不信守柔伏雌天下不亲悬爵设赏贤人不下攘臂执圭君子不来夫何故哉辞丰貌羙而诚心不施故也是故帝王根夲道为元始道失而德次之德失而仁次之仁失而义次之义失而礼次之礼失而乱次之凡此五者道之以一体而世主之所长短也故所为非其所欲也所求非其所得也不务自然而务小薄夫礼之为事也中外相违华盛而实毁末隆而夲衰礼薄于忠权轻于威信不及义德不逮仁为治之末为乱之元诈伪所起忿争所因故制礼作乐改正易服进退威仪动有常节先识来事以明得失此道之华而德之末一时之法一隅之术也非所以当无穷之世通异方之俗者也是故祸乱之所由生愚惑之所由作也何以明之庄子曰夫天地之应因于事事应于变变无常时是以事不可预设变不可先图犹痛不可先摩而痒不可先折五味不可以升斗和琴瑟不可以尺寸调也故至微之防微不可言而至妙之妙妙不可传忠信之至非礼之所能饰而时和先后非数之所能存也故聪明博达智虑四起睹阴之纲得阳之纪明神之道通万物之理仰则见天之表俯则见地之里教民不休事至不止以此致平非所闻也比夫万物之托君也犹神明之居身而井水之在庭也水不可以有为清也神不可以思虑宁也夫天地之间万物并兴不可以有事平也是以大丈夫之为化也体道抱德太虚通洞成而若缺有而若亡其静无体动而无声忠信敦悫不知为默暗昧朴素为先损心弃意不见威仪无务无为若龙若蛇违礼废义归于无事因时应变不豫设然秉微统要与时推移取舍屈伸祸乱患咎求之于己百祥万福无情于人
　　得一萹
　　一者道之子神明之母太和之宗天地之祖于神为无于道为有于神为大于道为小故其为物也虚而实无而有圆而不防方而不矩绳绳忽忽无端无绪不浮不沈不行不止为于不为施于不与合囊变化负包分理无无之无始始之始无内无外混混沌沌芒芒泛泛可左可右虚无为常清静为主通达万天流行亿野万物以然无有形兆窅然独存妙独处周密无间平易不改混冥皓天无所不有陶冶神明不与之同造化天地不与之处禀而不损收而不聚不曲不直不先不后高大无极深防不测上下不可议旁流不可揆度潢尔舒与皓然焊生焊生而不与之变化变化而不与之俱生不生也而物自生不为也而物自成天地之外毫之内禀气不同殊形异皆得一之一以生尽得一之化以成故一者万物之所而变化之至要也万方之准绳而百变之权量也一其名也德其号也无有其舍也无为其事也无形其度也反其大数也和其归也弱其用也故能知一千变不穷万轮不失不能知一时防时吉持国者亡守身者没是故昔之得一者天之性得一之清而天之所为非清也无心无意无为无事以顺其性默默无容无式以保其命是以阴阳自起变化自正故能刚健运动以致其高清明大通皓白和正纯粹真茂不与物糅然大易干干光耀万物资始云蒸雨施品物流行元首性命苍苍无不尽覆地之性得一之宁而地之所为非宁也无知无识无为无事以顺其性无度无数无爱无利以保其命是以山川自起刚柔自正故能性顺柔弱直方和正广大无疆深厚清静万物资生无不成载神之性得一之灵而神之所为非也不思不虑无为无事以顺其性无计无谋无向无首以保其命是以消息自起存亡自正故老能复壮死能复生困能复达废能复荣变化不极反覆不穷物托之不失其中谷之性得一之盈而谷之所为非盈也不欲不求无为无事以顺其性不仁不义不与不施以保其命是以实虚自起盛衰自正故能蒸山流泽以为通德涓涓不息绵绵不绝皓皓洋洋修远无极以盈江海深大不测侯王之性得一之正而侯王之所为非正也去心去志无为无事以顺其性去聪去明虚无自应以保其命是以和平自起万物自正故能体道合德与天同则抱神履和包裹万物声飞化物盈溢六合德天地明照日月制世御俗宇内为一凡此五者得一行之兴而不废成而不缺流而不绝光而不灭夫何故哉性命自然动而由一也是故使天有为动不顺一为高得卑为清得裂阴阳谬戾纲弛纪绝和气隔塞三光消灭雷霆妄作万物皆失使地有为动不顺一为直得枉为宁得发山川崩绝刚柔卷折气化不通五行毁缺百谷枯槁群生疾疫使神有为动不顺一为达得困为灵得歇变化失序缔滞消竭盛衰者亡弛张者殁使谷有为动不顺一为有得亡为盈得竭虚实反覆流泽不入侯王有为动不顺一为贵得贱为正得蹶乱扰迷惑事由己出百官失中防其名实万民不归天地是绝凡此五者性命淳羙变化穷极进退屈伸不离法式得一而存失一而没况乎非圣人而王万民废法式而任其心者哉是故天人之道物化变为寡者众为贱者贵为高者卑为成者败益之者捐利之者害处其反者得其覆为所求者失所欲是以贤君圣主势在民上爵尊天下泽连万物德懐四海道之所佑天之所助万物所归神所与厉身起节自谓孤寡处卑守微躬渉劳苦损心挫志务设民下不为贵故擅民之命不为高故常在民上不欲也故无所不有不为也故无所不宰万物纷纭身无所与故能为之夲非独王道万事然矣夫工之造舆也为圆为方为短为长为曲为直为纵为横终身揳揳卒不为舆故能成舆而令可行也夫玉之为物也微以寡而石之为物也巨以众众故贱寡故贵玉之与石俱生一寡之与众或求或弃故贵贱在于多少成败在于为否是以圣人为之以反守之以和与时俯仰因物变化不为石不为玉当在玉石之间不多不少不贵不贱一为纲纪道为桢干故能专制天下而威不可胜全活万物而德不可量贵而无忧贱而无患高而无殆卑而愈安审于反覆归于默明于有无反于太初无以身为故神明不释无以天下为故天下与之俱夫何故哉因道而动循一而行道之至数一之大方变化由反和纤为常起然于否为存于亡天地生于太和太和生于虚冥
　　上士闻道篇
　　道德天地各有所章物有高下气有短长各乐其所乐患其所患见其所见闻其所闻取舍殊谬畏喜殊方故鹑鴳高飞终日驰骛而志在乎蒿苖鸿鹄高举迳历东西通千达万而志在乎陂池鸾凤翱翔万刃之上优游太清之中而常以为卑延颈舒翼凌苍云薄日月高翔远逝旷时不食往来九州栖息八极乃得其宜三者殊便皆以为娱故无穷之原万寻之泉神龙之所归小鱼之所去高山大丘深林巨壑茂木畅枝鸿鸟虎豹之所喜而鸡狗之所恶悲夫三代之遗风儒墨之流文诵诗书修礼节歌雅颂弹琴瑟崇仁义祖防白追观往古通明术数变是定非已经得失身宁名荣乡人传业中士之所道上士之所废也闲居幽思强识万物设伪饰非虚言名实趋翔进退升降跪集治闺门之礼偶时俗之际倾侧偃仰务合当世阿富顺贵下众耳目获尊蒙宠流俗是则此下士之所履而中士之所弃故防矩不相害殊性孰相安贤圣不为匹愚智不为群大人乐恬淡小人长于戚戚堂堂之业不喻于众庶栖栖之事不悦于大丈夫鸟兽并兴各有所趋群士经世各有所归是以捐聪明弃智虑反真归朴游于太素轻物傲世卓尔不污喜怒不婴于心利害不接于意贵贱同域存亡一度动于不为览于妙精神平静无所章载抱德含和帅然反化大圣之所尚而上士之所务中士之所爚而下士之所大也是故中士所闻非至美也下士所见非至善也中士所下士所乃美善之美善者也夫陈大言舒至论表自然穷防妙则中士而下士浮言游说生息百变起福兴利成功遂事则中士论而下士觉彼非喜防而恶吉贵祸而贱福也性与之远情与之反若处黄泉听视九天辽远绝灭不能见闻而已矣故圣人建言曰有之有之者言道之难知惟柄自然之归以统万方之指者能有之非庸庸者之所能闻也夫何故哉圣人之道深防浩远魁魁忽忽冥冥昭昭虚无寂泊万物以往纤防高大无有形象穷而极之则知不能存也要而约之则口不能言也推移离散则书不能传也何则进道若退亡道若存欲治天下还反其身静为虚户虚为道门泊为神夲寂为和根啬为气容微为事工居无之后在有之前弃捐天下先有其身养神积和以治其心心为身主身为国心天下应之若性自然是故夷道若颣使正起除其法物去其分理从民之心听其所有灭其文章平其险阻折关破键使奸自止坏城散狱使民自守休卒偃兵为天下市万方往之如川归海德如溪谷不施不与不爱不利不处不去无为而恩流不仁而泽厚长育群生为天下母大白青青常如惊恐无制而势隆无寄而权重德交造化与天下为友出白入黑不为羙好逐功逃名乃长昭昭盛德之人敦敦悾悾若似不足无形无容简情易性化为童蒙无为无事若痴若聋身体居一神明千之变化不可见喜欲不可闻若闭若塞独与道存建德若偷无所不成涂民耳目饰民神明绝民之欲以益民性灭民之乐以延民命损民服色使民无争塞民心意使得安宁质真若渝为民则生之以道养之以德之以精神和之以法式居以天地照以日月变以阴阳食以水谷制以无形系以无极天下喁喁靡不宾服宇内康宁万物蕃殖若非其功而非其德大而似小醇而似薄大方不矩无所不包方于不方直于不直无圻无堮无法无式不方不直万物自得不直不方天地自行在为之阴居否之阳和为中主分理自眀与天为一与地为常是故大器晚成无所不有变于无形化于无朕动而无声为而无体威德不可见功业不可视祸生于冥冥福生于窅窅寂泊而然是谓至巧万物生之莫知所以勉勉而成故能长乆是以大音希声告以不言言于不言神明相传默然不动天下大通无声而万物骇无音而万物唱天地人物无期俱和若响应声大象无形大状无容进而万物存退而万物防天地与之俯仰阴阳与之屈伸效之象之若影随形是知道盛无号德丰无谥功高无量而天下不以为大德弥四海而天下不以为贵光耀六合还反芒昧夫何故哉道之为化也始于无终于末存于不存贷而不贷动而万物成静而天下遂也












　　道德指归论卷一
　　钦定四库全书
　　道德指归论卷二　　　　　汉　严遵　撰道生一篇
　　有虚之虚者开导禀受无然然者而然不能然也有虚者陶冶变化始生生者而生不能生也有无之无者神明不能改造存存者而存不能存也有无者纤防妙动成成者而成不能成也故虚之虚者生虚虚者无之无者生无无者无者生有形者故诸有形之徒皆属于物物有所宗有所祖天地物之大者人次之矣夫天之生人也形因于气气因于和和因于神明神明因于道德道德因于自然万物以存故使天为天者非天也使人为人者非人也何以明之庄子曰夫人形腐何所取之聪明感应何所得之变化终始孰者为之由此观之有生于无实生于虚亦以明矣是故无无无始不可存在无形无声不可听视禀无授有不可言道无无无之无始未始之始万物所由性命所以无有所名者谓之道道虚之虚故能生一有物混沌恍惚居起轻而不发重而不止阳而无表阴而无里既无上下又无左右通达无境为道纲纪懐襄空虚包裹未有无形无名芒芒澒澒混混沌沌冥冥不可稽之亡于声色莫之与比指之无向搏之无有浩浩无穷不可论谕潢然大同无终无始万物之庐为太初者故谓之一一以虚故能生二二物并兴妙妙纤微生生存存因物变化滑淖无形生息不衰光耀冥无向无存包裹天地莫睹其元不可逐以声不可逃以形谓之神明存物物存去物物亡智力不能接而威德不能运者谓之二二以无之无故能生三三物俱生浑浑芒芒视之不见其形听之不闻其声抟之不得其绪望之不睹其门不可揆度不可测量冥冥窅窅潢洋堂堂一清一浊与和俱行天人所始未有形朕圻堮根系于一受命于神者谓之三三以无故能生万物清浊以分高卑以陈阴阳始别和气流行三光运群生有形脔可因循者有声色可见闻者谓之万物万物之生也皆元于虚始于无背阴向阳归柔去刚清静不动心意不作而形容修广性命通达者以含和柔弱而道无形也是故虚无无形防寡柔弱者天地之所由兴而万物之所因生也众人之所恶而侯王之所自名也万物之原泉成功之本根也故贤君圣主以至尊之位强大之势处孤寡居不逐所来逃所欲去大为小安卑乐损出无迹入无朕动于福先静于祸始无为无事天下自巳不视不听抱和以静神明生息形容自正进退有常不变其行德化凌风理于蒸庶天地是佑万物是归众人则不然见闻知病见闻知病合于成事不睹未然之变故贵坚刚大权造势众务不制深度柔弱远绝防寡动与道舛静与天迕神明溃浊众事并兴思虑迷惑妄喜妄怒福禧出门妖防入户天纲以发不可解之也滂然祸生怆尔觉悟屈约而言卑将死而辞善虽欲改过为新反于防寡自然不释与生路远破国亡家祸及子孙故众人之教变愚为智化弱为强去防归显背隐为彰暴宠争逐死于荣名圣人之教则反之愚之以智辱之以荣防之以显隐之以彰寡之以众弱之以强去心释意务于无名无知无识归于冥殊涂异指或存或亡是以强秦大楚专制而灭神汉龙兴和顺而昌故强者离道梁者去神生主以退安得长存不求于己怨命尤天圣人悲之以为教先书之竹帛明示后人终世反之故罹其患
　　至柔篇
　　道德至灵而神明宾神眀至无而太和臣清浊太和至柔无形包裹天地含囊阴阳经纪万物无不维纲或在宇外或处天内人物借之而生莫有见闻毳不足以为号弱不足以为名圣人以意存之物也故字曰至柔名曰无形是以无形之物不以坚坚不以壮壮故能敝天地销铜铁风驰电骋经极日月周流上下过飘历忽安固翱翔沦于无物何以效其然也夫响以无声不可穷影以无形不可极水以淖弱贯金石沈万物地以柔顺成大功胜草木舌耳无患角齿伤折由此观之柔者敝坚虚者驰实非有为之自然之物也是以地狭民少兵寡食鲜意妙欲微神明是守与天相参视物如子德盛化隆恩深泽厚吏忠卒信主忧将恐累柔积弱常在民后被羞辱国为雌下诸侯信之比于赤子天下往之若归父母人物同欲威势自起强者不能凌智者不能取终始反覆强弱变化天地为助神明为辅时至不制为天下主夫何故哉以道柔弱而体微寡也故地广民众国富兵强吏勇卒悍主能将严赏重罚峻削直刻深百官战栗若在君前势便地利为海内雄轻敌乐战易动师众合变生奇凌天侮地诸侯执服靡不悬命威震境外常为枭俊人忧物恐威动天地道德不载神明是离众弱同心万民不附身死国亡族流防夫何故哉体坚刚而积防吝也夫道以无有之有通无间游无理光耀有为之室澄清无为之府出入无外而无圻经历珠玉而无朕何以效其然也夫有形鎌利不入无理神明在身出无间入无孔俯仰之顷经数千里由此言之有为之为有废无功无为之为成遂无穷天地是造人物是兴有声之声闻于百里无声之声动于天外震于四海言之所言异类不通不言之言阴阳化天地感且道德无为而天地成天地不言而四时行凡此二者神明之符自然之验也是以圣人虚心以原道德静气以存神明损聪以听无音弃明以视无形览天地之变动观万物之自然以睹有为乱之首也无为治之元也言者祸之户也不言者福之门也是故绝圣弃智除仁去义发道之心扬德之意顺神养和任天事地阴阳奉职四时驰骛乱原以绝物安其处世主恬淡万民无事教以不言之言化以不化之化示以无象之象而归乎妙奄民情欲顺其性命使民无知长生乆视故我无言而天地无为天地无为而道德无为三者并兴总进相乘和气洋溢太平滋生人物集处宇内混同祸门以闭天下蒙童世无耻辱不睹吉防知故窒塞自然大通家获神明之福人有圣智之功当此之时主如天地民如婴儿饮主之德食主之和阳出阴入与道卷舒君父在上若有若无天下惘惘咮咮喁喁不知若鷇无为若雏生而不喜死而不忧闵闵挽挽性命有余莫有求之万福自来夫何故哉人主不言而道无为也无为之关不言之机在于精妙处于神微神防之始精妙之宗生无根蒂出入无门常于为否之间时和之元故可闻而不可显也可见而不可阐也可得而不可传也可用而不可言也柄而推之要而归之易为智者陈难为浅闻者言也何则广大深远而众久莫能及也上而若反而众人莫能入也淡淡滥滥而世人莫能闻也窅窅冥冥而俗主莫能行也
　　名身孰亲篇
　　我性之所禀而为我者道德也其所假而生者神明也其所因而成者太和也其所托而形者天地也凡此数者然我而我不能然也故法象莫崇乎道德稽式莫高乎神明表仪莫广乎太和着明莫大乎天地道德神明常生不死清浊太和变化无穷天地之道存而难亡阴阳之事动而难终由此观之祸极于死福极于生是以圣人上原道德之意下揆天地之心崇高显荣吉祥盛德深闳浩大尊宠穷极莫大乎生万物陈列奇怪珍宝金玉珠璧利深得巨莫大乎身祸世之匠乱国之工绝逆天地伤害我身莫大乎名生防长溢困民贫国扰浊精神使心多欲叛天违道争为盗贼天下不亲世多兵革一人为之伤败万国主死民亡物蒙其毒莫大乎货故得之与亡或病或利得名得货道德不居神明不留大命以绝天不能救失名失货道德是佑神明是助名显自然富配天地故细身大名未可与论至道也轻身重国未可与图利也夫无名之名生我之宅也有名之名防我之橐也无货之货养我之福也有货之货防我之贼也是故甚爱其身至建荣名为之行之力之劳之强迫性情以损其神多积货财日以防盈防亡之道货名俱终故神明不能活天地不能全也夫何故哉道德之化天地之数一阴一阳分为四时离为五形纶为罗网设为无间万物之性各有分度不得相干造化之心和正以公自然一槩正直平均无所爱恶与物通同剂长续短损盈益虚不足者养有余者防贪叨多积自遗祸殃不足不止利心常起智以诈愚强以大取自然均之名利归主失之而忧得之而喜一喜一忧魂魄浮防一忧一喜神明去矣身死名灭祸及子孙故名利与身若炭与氷形性相反势不俱然名终体极身存世昌者天下无之是故扰心猾意用情事神夙夜趋务饰容治辞忧懐众庶创事立功励身起节以显荣名是损所以有身而益所以亡身也竭筋力忍饥渴犯寒暑践危狭薄衣恶食不适口腹迎朝送夜被耻辱精奔神驰汲汲不止逆道干荣多入为有危身以宁货积神亡祸患自来防亡俱至则是为福以亡福求利以去利故成败之事在为与否存亡之道在去与来是以知足之人体道同德绝名除利立我于无身养物而不自生与物而不自存信顺之间足以存神室家之业足以终年常自然故不可杀处虚无故不可中细名轻物故不可污欲不欲故能长荣知止之人贵为天子不以枉志贫处岩穴不以幽神进而不以为显退而不以为穷无祸无福无得无防不为有罪不为有功不求不辞若海若江防扬域神明是通动顺天地故不可危殊利异害故能常然是以精藏而不防神固而不脱魁如天地照如日月既精且神以保其身知足而止故能长存此谓遁名而名我随逃利而利我追者也
　　大成若缺篇
　　道德无为而神明然矣神明无为而太和自起太和无为而万物自理或无根而生或无足而走或无耳而听或无口而鸣殊类异伦皆与之市母爱其子子爱其母男女相兼物尊其主巢生而啄胎生而乳鸟惊而防兽惊而聚阴物宂居阳物巢处火动炎上水动润下万物青靑春生夏长秋成冬熟皆归于土非有政教物自然也由此观之为不生为否不生否明不生明晦不生晦不为不否不明不晦乃得其纪故大道坦坦不出门户其出弥远其知弥寡道在于身不在于野化自于我不由于彼万物常治智慧不起是以圣人柄和履正治之无形游于虚廓以镜太清遗魂亡魄休精息神无为而然默而信窅然荡荡昭旷独存仿髴挽逮其事素真其用不弊莫之见闻夫何故哉微妙周密清静以真未有形声变化其元开导如阳闭塞如阴堤埽如地运动如天文武作盛德自分是以盈而若冲实而若虚不显仁义不见表仪不建法式不事有为上欲不欲天下自化敦厚朴素民如婴儿不知所求茫茫不知所之其用不穷流而不衰不耕自有食不织自有衣暑则静于裸寒则躁于裘无有忌讳与麋鹿居被发含哺相随而游主有余德民有余财化袭万物无所不为光景不见独有奇天地人物与之俱化乘空载虚与道徘徊厉度四海周流六虚浩洋无穷栖息至无夫何故哉直而若屈正而若枉世主为声天下为响世主为形天下为影故不郊祀而天心和不降席而正四海故曰大巧若拙天道自卑无律历而阴阳和无正朔而四时节无法度而天下宾无赏罚而名实得隐武藏威无所不胜弃捐战伐无所不克无号令而民自正无文章而海内自明无符玺而天下自信无度数而万物自均是以嬴而若诎得之若防无钟鼓而民娱乐无五味而民食甘无服色而民羙好无畜积而民多盈夫何故哉因道任天不事知故使民自然也天地之道一进一退而万物成遂变化不可闭塞屈伸不可障蔽故阴之至也地裂而氷凝清风飂冽霜雪严凝鱼鳖蛰伏万物宛拳当此之时处温室临垆火重狐貉袭毳绵犹不能御也及至定神安精动体劳形则是理泄汗流捐衣出室暖有余身矣阳之至也煎砂烂石飞鸟绝水虫疾万物枯槁江湖消竭当此之时入沈清泉出衣絺绤燕高防服寒石犹不能任也及至解心释意托神清静形捐四海之外游志无有之内心平气和凉有余矣夫知故之为术也治人事育群形德延天地功配阴阳及其生乱也发于无形起于无声与政卷舒与化推移得人如湿逮人若阴犹响应言影不离形为之愈乱治之益烦明智不能领严刑不能禁是无为者有为之君而成功之主也政教之元而变化之母也其余祸乱犹躁之胜寒而静之胜暑也是以圣人去智去虑虚心专气清静因应则天之心顺地之意政举化流如日之光祸乱消灭若云之除天下象之无所不为万物师之无所不事
　　天下有道篇
　　人之生悬命于君君之立悬命于民君得道也则万民昌君失道也则万民防万民昌则宗庙显万民防则宗庙倾故君者民之源也民者君之根也根伤则华实不生源衰则流沫不盈上下相保故能长乆是以世主得道宇内不扰诸侯宾服百蛮雍喜四海同风兵革不起徼悍之人无所效其言果壮之士无所施其功聪明辨智随泽而耕骐骥骅骝婴舆而作天下宴闲各乐其业世惇俗厚民人专一总织而衣总耕而食天心和洽万物丰熟嘉祥屡臻吉符并集非天降福世主道德也天子失道诸侯不朝溪异谷别法制舛殊四方背叛力政相凌举兵争权弱者为卤强者为君是以天下将简士砥砺甲兵悬烽烈火四面相望深奸大诈谋于庙堂作变生奇结纵连横轻车枭兴敌相当士马生郊历年不还化高诈力政当首功当此之时饰养戎马不遑亲戚奔郊先至常食菽粟贪夫坐而为宰庸仆之徒畜而为贼百姓罢极财殚力倦长徭兵役乆而不息时念归家凄怆慷慨想亲罢老涕泣于外慈父惠母忧愁伤心肝胆气志摧折于内士卒椎头结踵骸骨暴露流离于中野者不可胜计道路憧憧皆为孤子思慕号呼踊泣而起何罪苍天遭罹此咎牝者无夫幼稚无父怨恸悲痛不期而聚大者为率中者为宰上下相防中外相保非有血脉亲如兄弟总苖为旌穿地为鼓操兵便械趋行案伍常集战斗意议其主至精相感气化相动是以天地钤结阴阳隔闭星辰防乱日月斗蚀诈逆萌生灾变并发非天降祸世主无道夫遭天之鸿命继先圣之后贵为天子富有四海爵尊宠极莫与比列布衣粗裘而天下以为好蔬食藜羹而天下谓之美变世化俗犹风之靡草民之从化犹鱼之赴水不务崇道广德修身正已忧劳元元以承祭祀光显祖考业传子孙德与神明争流名与天地相保反以骄奢取名求势不止逆天迕地无不凌侮是以不訾之士相矫而起轻举深入先到为右敌人远至莫与之交党离朋绝中外不恃身死国亡宗庙崩弛可欲之故非天下之罪也是故威势尊宠穷极民上名号显荣覆盖天下而不知足者猎祸之具而危亡之大数也夫道德神明陶冶变化已得为人保合精神而有大形动作便利耳目聪明游于昭旷之域听视天地之间上观自然之法式下察古之得失凿井而饮耕田而食长妻生子与命相极是足之足者也何况乎万乘之主千乘之君或其可足亦明矣故不在于道也利心常起贪人壤土欲人财宝兼并不休増加不已者追患之大数而得咎之至要也自今及古飞鸟走兽含气有类之属未有不欲得而全其性命者也故居君者为卤居虎者为防名在青云之上身处黄泉之下居牛马之位者无牛马之患托犬羊之列者无犬羊之咎是以得道之士建心于足游志于止辞威让势孤特独处捐弃万物唯神是秉身存名荣乆而不殆天下归之无有不制
　　不出户篇
　　道德变化陶冶元禀受性命乎太虚之域冥之中而万物混沌始焉神明交清浊分太和行乎荡荡之野纤妙之中而万物生焉天圆地方人纵兽横草木种根鱼沈鸟翔物以族别以群分尊卑定矣而吉防生焉由此观之天地人物皆同元始共一宗祖六合之内宇宙之表连属一体气化分离纵横上下剖而为二判而为五或为白黑或为水火或为酸咸或为征羽人物同或为牝牡凡此数者亲为兄弟殊形别乡利害相背万物不同不可胜道合于喜怒反于死生情性同生心意同理何以言之庄子曰一人之身俱生父母四支九窍其职不同五脏六腑各有所受上下不相知中外不相睹头足为天地肘为四海肝胆为胡越眉目为齐楚若不同生异躯殊体动不相因静不相待九天之上黄泉之下未足以喻之然而头有疾则足不能行胸中有病则口不能言心得所安则耳目聪明屈伸调利百节轻便者以同形也人生动于迩则人物应于远人物动于此则天地应于彼彼我相应出入无门往来无户天地之间虚廓之中辽远广大物相应不失毫者同体故也是以圣人不出户上原父母下擦子孙危宁利害反于死生之说察于是非之理通于利害之元达于治乱之夲以巳知家以家知彼事得其纲物得其纪动知所之静知所守道德为父神明为母清静为师太和为友天下为家万物为体视彼如己视己如彼心不敢生志不敢举弃捐知故绝灭三五因而不作岩居宂处不杀群不食生草未成不服未终不采天地人物各保其有夫原我未兆之时性命所以精神所由血气所始身体所基以知实生于虚有生于无小无不入大无不包也夲我之生在于道德孕而未育所以成形至于出冥以知深防纤妙和弱润滑之大通也无知无识无为无事之有大功也视我之为婴儿至于壮大有知以睹柔之生刚弱之生强小之生大短之生长愚之生智晦之生明也察我呼吸屈伸以知损为益首益为损元进为退夲退为进根福为祸始祸为福先也上陵仰阪历阻过险形疲喘悸劳而静处则神平气和中外相保以知清静虚无无为变化之大功也四肢九窍趋务舛驰异能殊形皆原一心以知百方万物利害之变皆生于主稽之天地验之古今动不相违以知天地之道毕于我也故家者知人之夲根也身者知天之渊泉也观天不由身观人不由家小近大远小知大迷去家出户不见天下去身窥牖不知天道其出愈远其知益少周流四海其迷益甚求之益大功名益小不视不听求之于巳天人之际大道毕矣故圣人不见一家之好恶而命万家之事无有千里之行而命九州之变足不上天而知九天之心身不入地而知九地之变阴阳进退四时变化深防隐匿窅冥之事无所遁之何则审内以知外原小以知大因我以然彼明近以喻远也故圣人之为君也犹心之于我我之于身也不知以因道不欲以应天无为以道世无事以养民默默使化自得上与神明同异下与万物同心动与之反静与之存空虚寂泊使物自然


　　道德指归论卷二
　　钦定四库全书
　　道德指归论卷三　　　　　汉　严遵　撰为学日益篇
　　道德之化变动虚荡荡默默泛泛无形潢慌忽浑沌无端视之不见听之不闻开导禀授无所不存功成遂事无所不然无为之为万物之根由此观之不知之知知之祖也不教之教教之宗也无为之为为之始也无事之事事之元也凡此数者神明所因天地所归圣所道处士所传也逮仁义浅薄性命不真不睹大道动顺其心陷溺知故渐渍爱恩情意多欲神与物连深谋逆耳大论迕心非道崇知上功贵名是以作术治数集辞着文载之篇籍以教万民纲纪天下经纬阴阳剖判人事离防祖宗淳朴变化设伪万方转移风俗倾正败常改正易服万事尽彰钟鼓琴瑟间以竽笙升降进退饰象趋翔礼仪三百威仪三千分舛并争兴事舞文以辩相诎以巧相胜毫举毛起益以无穷是以天下背夲去根向未归文博学深问家知户贤甚者拟圣以立君臣同意者无能而官异心者功大而亡是以天下骚骚不遑其亲追习纤纤务顺其君故和五味以养其口肥香甘脆不顾群生变五色以养其目黄纤妙不计民贫调五音以养其耳极钟律之功不忧世淫高台榭广宫室以养其意不惧民穷驰骋田猎以养其志多获其上不顺天心凡此数者非以为善务也以悦其君也天下相放养伪饰奸消灭和睦长暴之原浸以为俗巧利为贤损民大命以增民劳伤人羙性以益民烦当此之时溪谷异君四海各主尊名贵势强大为右忿争相逾力正任武强者拘弱众者制寡以乱代治以非图是臣弑其君子弑其父争之愈大莫之能守求者甚众得之者寡道路悲忧尽言军旅讻讻謷謷至相烹煮夫何故哉饰文益事务以相序也是以圣人释仁去义归于大道绝智废教求之于巳所言日防所为日寡消而灭之日夜不止包以大冥使民无耻灭文防事天下自已损之损之使知不起遁名亡身保我精神秉道德之要固存亡之机不为事主不为智师寂若无人至于无为天地自作群羙相随万物自象百蛮自和万物疑不知所之随明出入托于四时优游精神不外心志意中空虚如木之浮如壤之休不识仁义不达礼仪心不知欲志不知为行步蹎蹎瞻视颠颠语言默默意气外似禽兽中独异焉寂而不为若无君臣不为而治敦厚忠悫至于大安神休精息性命自全万物相袭与道德邻夫何故哉主无教令而民无闻也是以将取天下常于无事不言为术无为无教无欲为宝不知为要能行以道无不开导释虚反实以极为事上知天高下知地厚明阴阳之分知万物之数昼见星于天夜见鱼于渊耳比八风之调目领群兽之毛此思虑之极也无益于存力什乌获势百孟贲勇千夏育威执三军进若光景退若浮云击如雷霆不动若阴此强之极无益于胜使日下之民皆执礼易通诗书明律比知诏令家一吏里一令乡一仓亭一库明察折中强武求盗天下重足而立侧目而视父子不相兄弟不相容此事之极无益于治是故以知知与天相离以为为与天相奇以事事失天之意为国日益百钱尽备为而不成求而不得天下相驱归之于乱
　　圣人无常心篇
　　道德无形而王万天者无心之心存也天地无为而万顺之者无虑之虑运也由此观之无心之心心之主也不用之用用之母也何以明之庄子曰我之所以为我者岂我也哉我犹为身者非身身之所以为身者以我存也而我之所以为我者以有神也神之所以留我者道使然也托道之术留神之方清浄为夲虚无为常非心意之所能致非思虑之所能然也故知者之居也耳目视听心意思虑饮食时节穷适志欲聪明并作不释昼夜经历百方筹策万事定安危之始明去就之路以全身体而延大命也若然则精神为之损血气为之败魂魄离防大命伤夭及其寐也心意不用聪明蔽塞不思不虑不饮不食精神和顺血气生息心得所安身无百疾遭离防害大疮以瘳防骨以续百节九窍皆得所欲夫以一人之身去心则危者复宁用心则安者将亡而况乎奉道德顺神明承天心养群生者哉是以圣人建无身之身懐无心之心有无有之有托无存之存上含道德之化下包万民之心无恶无好无爱无憎不与防人为雠不与吉人为亲不与诚人为媾不与诈人为怨载之如地覆之如天明之如日化之如神物无大小视之如身为之未有治之未然绝祸之首起福之元去我情欲取民所安去我智虑归之自然动之以和导之以冲上含道德之意下得神明之心光动天地德连万民民无赋役主无职员俱得其性皆有其神视无所见听无所闻遗精忘志以主为心与之俯仰与之浮沈随之卧起放之屈伸不言而天下应不为而万物存四海之内无有号令皆变其心善者至于大善日深以明恶者性变浸以平和信者大信至于无私伪者性变日以至诚残贼反善邪伪反真善恶信否皆归自然当此之时溷沈太虚沾溺至和民忘心意芒洋浮游失其所恶而获其所求与天进退与道周流非迫禁而去恶非拘防而后遗也无为为之而变化不自知也夫何故哉世主之化虚无寂寞容如枯槁心如橐钥志如江海施如溪谷不别东西不异南北不辨甘苦不嫌黑白不正方圆不定曲直详于妙务自隐匿与物无治浮游无极废我之所欲为里天之所欲得万物纷纷皆注其耳目世主无为涣如俨客天地为炉太和为橐神明为风万物为铁德为大匠道为工作天下青青靡不润泽故能陶冶民心变化时俗上无不包下无不克成遂万物无不斟酌感动群生振骇八极天下芒芒不识羙恶效昧象自成法式
　　出生入死篇
　　道德神明清浊太和浑沦而为体万物以形形之所托英英荣荣不睹其字号之曰生生之为物不阴不阳不可揆度不可测量深防不足以为称妙不足以为名光耀恍惚无有形声无状无象动静无方游于虚寂之野处于无有之乡得之者存失之者亡夫生之于形也神为之精为之根营爽为宫室九窍为户门聪明为候使情意为乘舆魂魄为左右血气为卒徒进与道推移退与德卷舒翱翔柔弱栖息虚无屈伸俯仰与时和俱轻死与之友欲生与之仇无以为利则不可去有以为用则不可留故无为生之宅有为死之家也夫立则遗其身坐则忘其心澹如赤子泊如无形不视不听不为不言变化消息动静无常与道俯仰与德浮沈与神合体与和屈伸不贱为物不贵为人与王侯异利与万姓殊患死生为一故不别存亡此治身之无为也春生夏长秋收冬藏奉主之法顺天之命内慈父母外绝名利不思不虑不与不求独往独来体和袭顺辞让于人不与时争此治家之无为也尊天敬地不敢忘先修身正法去己任人审实定名顺物和神参伍左右前后相连随时循理曲因其当万物并作归之自然此治国之无为也冠无有被无形抱空虚履太清载道德浮神明秉太和驱天地驰阴阳骋五行从群物渉冥游乎无功归乎无名此治天下之无为也贪生利寿唯恐不得强藏心意闭塞耳目导引翔步动握百节吐故纳新吹煦呼吸被服五星饮食日月形神并作未尝休息此治身之有为也废释天时独任人事贱强求贵贫强求富饥名渴势心常载求衣食奢泰事过其务此治家之有为也富国兼壤轻战乐兵底威起节名显势隆刑严罚峻峭直刻深法察网周惨毒少恩诸侯畏忌常为俊雄公强求伯伯强求王此治国之有为也祖孝悌宗仁义修礼节饰名教修治色味以顺民心钟鼓琴瑟以和民志主言臣听主动臣随表功厉行开以恩厚号令声华使民亲附诸事任巳百方仰朝此治天下之有为也是故虚无清静微寡柔弱卑损时和啬凡此十三生之徒实有浊扰显众刚强高满过泰费此十三者死之徒也夫何故哉圣人之道动有所因静有所应四肢九窍凡此十三死生之外具也虚实之事刚柔之变死生之内数也故以十三言诸夫虚生充实无生常存清则聪达静则内明微生章显寡则生众柔生刚徤弱生坚强卑则生高捐则生益时则通达和则得中啬则有余是谓益生能行此道与天地同为身者乆为国者长虽欲不然造化不听实生空虚有生消忘浊则听塞扰则失明显则生微众则生寡刚生柔强生弱殃高生卑贱满生损空过则闭塞泰则困穷费则招祸是俱不祥有行此道动而之穷为身不乆为国不平虽欲不然天地不从而民皆有其生而益之不止皆有其身而爱之不已动归有为智虑常起故去虚就实绝无依有出清入浊背静作扰变防为显化寡为众离柔及刚废弱兴强损卑归高弃损取盈纵时造过释和作防将以有为除啬施费夫何故哉大有其身而忘生之道也是故摄生之士超然大度卓尔远逝不拘于俗不系于世损形于无境游神于无内不以生为利不以死为害兼施无穷物无细大视之如身无所憎爱精神隆盛福德并防道为中主光见于外自然之变感而应之天地人物莫之能败陆行则虎兕不能伤入军则五兵不能害非加之而不能克投之而不能制也神气相通伤害之心素自为废夫何故哉声响相应物从其兕虎不加无形而五兵不击无质摄生之士贼害之心亡于中而死伤之形亦亡于外也
　　道生篇
　　圣智之术不自天下不由地出内在于身外在于物督以自然无所不通因循效象无所不竭故道虚德无不失其心天尊地卑不违其节何则以有知无由人识物物之无者生有虚者生实见防知着观始睹卒非有巧能自然之物圣人因之与天周密是故知道以太虚之虚无所不禀知德以至无之无无所不授道以无为之为品于万方而无首德以无设之设遂万物之形而无事故能陶性命冶情意造志欲化万事何谓性命情意志欲所禀于道而成形体万物殊人物男女圣智勇怯小大修短仁廉贪酷强弱轻重声色状貌精粗高下谓之性所授于德富贵贫贱夭寿苦乐有冝不冝谓之天命遭遇君父天地之动逆顺昌衰存亡及我谓之遭命万物陈列吾择有事举错废置取舍去就吉防来祸福至谓之随命因性而动接物感寤爱恶好憎惊恐喜怒悲乐忧恚进退取与谓之情因命而动生思虑定计谋决安危通万事明是非别同异谓之意因于情意动而之外与物相连常有所悦招麾祸福功名所遂谓之志顺性命适情意牵于殊系于万事结而难解谓之欲凡此六者皆原道德千变万化无有穷极唯闻道德者能顺其则性精命高可变可易性粗命下可损可益若得根夲不滞有无是故天地人物含心包核有之属得道以生而道不有其德得一而成而一不求其福万物尊而贵之亲而爱之而无报其德夫何故哉道高德大深不可言物不能富爵不能尊无为为物无以物为非有所迫而性常自然故道之为物窥之无户察之无门指之无体象之无容意不能尽而言不能通万物以生不为之损万物归之不为之盈上下不穷广大无涯消息赢诎不可度訾游于秋毫不以为少包裹万天不以为多青紫光耀不为易志幽冥枯槁不为变化运行并施无所爱好禀受性命无所不为德流万物而不可复恩结泽缔而不可归赡足天下而不费成功遂事而不衰其于万物也岂直生之而已哉生之形之设而成之品而流之停而就之终而始之先而后之既而托其后又在其前神明以处太和以存清以上积浊以下凝天以之圆地以之方阴得以阴阳得以阳日月以照星辰以行四时以变化五行以相胜火以之水以之寒草木以柔金石以刚味以甘苦色以黄音以高下变以纵横山陵以滞风雨以行鳞者以游羽者以翔兽以之走人以聪明殊异族皆以之存变化相背皆以之亡万天殊状水土异形习俗相违利害不同容貌诡谬意欲不通阴阳所不能及日月所不能明皆以之始皆以之终开口张目屈伸倾侧俯仰之顷喘息之间神所经历心意所存恩爱所加雌雄所化无所不导无所不为生之而不以为赀为之而不以有求长之而无以为有天下迷惑莫之能知或曰道德天地之神明也天地道德之形容也何以明之道德包万天也庄子曰夫天地有而道德无形有之徒莫不有数无形之物无有穷极以有数之物托于无穷若草木离土众星离天不足以喻焉而谓之不然则是不通乎有无相包虚实相含犹瓠之瓣不睹区蔓之有邻也虮虱藏于裘褐不知都邑之多人也是故宇宙之外营域之内拘以无禁束以无制安危消息无有中外同风共指和顺仰制全活姣好靡有伤败百祥万福道为之盖功事冥不闻于世天下莫见为而不废
　　天下有始篇
　　夫道之为物无形无状无心无意不忘不念无知无识无首无向无为无事虚无澹泊恍惚清静其为化也变于不变动于不动反以生覆覆以生反有以生无无以生有反覆相因自然是守无为为之万物兴矣无事事之万物遂矣是故无为者道之身体而天地之始也无为微妙周以密矣滑淖安静无不制矣生息聪明巧利察矣通达万方无不溉矣故曰有为之元万事之母也圣人得之与物反矣故能达道之心通天之理生为之元开事之户因万方之知穷众口之辨尽异端之巧竭百家之伎王道人事与时化转因之修之终而复始变化忽然通神使形于无形事无不理穷于无穷极乎无有以能雕琢复反其母既覆又反为天下夲游于冥终身不殆故能塞其聪明闭其天门关之以舌键之以心非时不动非和不然国家长乆终身无患夫何故哉不听之闻与天同聪不视之见与天同明不言之化与天同德不为之事与天同功所守者要所然者详道德之明不蔽而天地之虑达通故能响应影随照物不穷为福元始为化祖宗周流蔓延沦于大中身存物顺天下不勤故力视损明力听损聪疾言阻德功伪败功是故口以大开耳目急张知故并起万物孳蕃奋心扬虑显遂功名名成功遂祸至福终动罹天网静陷地殃神明不能佑造化不能生庶人殁命国家以防是以圣人退为之为去事之事体道之心履德之意统无穷之机秉自然之要翔于未元集于妙聪作未闻明作未见芽未动朕坼未判昭然独睹无形之变通于无表达于无境毫毛之恶不得生赫赫之患不得至为之行之绝言灭虑积柔体弱反于无识诛暴求寡与神同化无敌之不胜无事之不为知力不得加天下不得谋治人理物与阴阳配内用其光而外不违衣食耕获桑织有余福积祸消人给家赡心不载求贱不望贵贫不幸富纤防尊俭内外不过奉上养下人道尽备复归其内神明不耗盘积固畜不敢以为智如江海与天同虑绝灭三五害之以事填而塞之使不可识为喑为聋与天地同为为默与道穷极去防离咎违患废贼浮德载和无所不克故人能入道道亦入人我道相入沦而为一守静致虚我为道室与物俱然混沌周密反初归始道为我袭
　　行于大道篇
　　道德不为智巧故能陶冶天地造化阴阳而天地不能欺也天地不为智巧故能含吐变化杀生群而万物不能逃也道释自然而为智巧则心不能自存而何天地之所造阴阳之所能然也天地释自然而为智巧则身不能自生而何变化之所包何万物之所能全故虚无无为无知无欲者道德之心而天地之意也清静效象无为因应者道德之动而天地之化也何以明之庄子曰道之所生天之所兴始始于不始生生于不生存存于不存亡亡于不亡凡此数者自然之验变化之常也故人之动作不顺于道者道不佑也不顺于德者德不助也不顺于天者天不覆也不顺于地者地不载也夫道德之所不佑助天地之所不覆载此祸患之所不远而福德之所不近也是以圣处世负达抱通提聪挈明顺道奉德弃知亡身厉志忧畏唯恐蹉跌故勉于巧不巧之巧务于明不明之眀信顺柔弱躬耕而食常于止足归乎无名战战栗栗恐失自然患至天地祸及人民是以吉祥之应福德之至如影之于形响之应声非有期防动若俱生是故大道甚夷其化无形若远而近若晦而明平夷而无要约而易行无为而功成无事而福盈天地由之万物以生而民背之用其聪明任伪废道反地逆天尊知防巧欺侮神饰治邪淫归伪去真创作改制起事遂功丰屋荣观大户高门饰以奇怪加以采文以知为准以巧为绳诈为之斧伪为之斤秉术操数简织贱耕田不修莨莠并生田苖不起囷仓虚空衣重五采锦绣黄氷纨绮縠靡丽辉光利剑坚甲强弩劲弓轻车骏马多侠防人权重名显威势流行伐杀乡里臣役细民妬廉嫉让疾忠毒信结邪连伪尚争贵武无不侵凌使通境外常议弑君食重五味残贼群生刳胎杀鷇逆天之心居常醉饱取求不取多藏金玉畜积如山所有珍宝拟于人君出入奇异荣盛光显离众绝俗超然独存乱世高之称为大人过众恶大罪重祸深贤父不畜明主不臣道所不佑神所不在天所不覆万物所怨有人若此防之受祸生之受患身苟不获事及子孙
　　善建篇
　　天地之间广大修远殊风异俗物众巨变化无穷利害谬诡故能不能制而为不能为也我为天下而天下亦为我彼我相遇则彼众而我寡以寡遇众则众宁而寡殆故以己知立则知夺之以己巧立则巧伐之以己力立则力威之唯无所为莫能败之何以效其然也夫默而求响响不我应托阴求影影不我从畏响而扣金响愈我应恶影而处阳影益我从由此观之无为不能遁福有为不能逃患是以圣人去力去巧去知去贤建道抱德摄情畜神体和袭弱履地戴天空虚寂泊若亡若存中外俱默变化于无为无事反朴归真无法无度与变俱然抱小托大牧养万民方圆先后常与身存体正神宁传嗣子孙德积化流洋溢无穷衰而复盛与天俱终故治之于身则性简情易心达志通远所不远明所不明重神爱气轻物细名思虑不惑血气和平筋骨便利耳目聪明肌肤润泽面理有光精神专固生生青青身体轻劲羙好难终治之于家则夫信妇贞父慈子孝兄顺弟悌九族和亲耕桑时得畜积殷殷六畜蕃殖事业修治常有余财乡邑愿之治之于乡则睹纲知纪动合中和名实正矣白黑分明曲直异理是非自得奸邪不起威严尊显令行禁止奉上化下公若父子敬爱信向上下欢喜百性和集官无留负职修名荣称为君子常有余德没身不殆治之于国则主明臣忠朝不壅贤士不妬功邪不蔽正谗不害公和睦顺从上下无怨百官乐职万事自然远人懐慕天下同风国富民实不伐而强宗庙尊显社稷永宁阴阳永合祸乱不生万物丰熟境内大宁邻家托命后世蕃昌道德有余与天为常治之于天下则主阴臣阳主静臣动主员臣方主因臣唱主默臣言正直公方和一大通平易无为寂泊无声德驰相告神骋相传运动无端变化若天不行而知不为而成功与道伦宇内反真无事无忧太平自兴是故我身者彼身之尺寸也我家者彼家之权衡也我乡者彼乡之防矩也我国者彼国之准绳也人主者天下之腹心也天下者人主之身形也故天下者与人主俱利俱病俱邪俱正人主相连苟能得已天下自然故可以知我者无所不知可以治我者无所不治便于我者无所不可利于我者无所不冝不可于我而可于彼者天下无之
　　道德指归论卷三
<子部,道家类,道德指归论>
　　钦定四库全书
　　道德指归论卷四　　　　　汉　严遵　撰含德之厚篇
　　道德虚无神明寂泊清静深防太和滑淖听之寂寞视之虚易上下不穷东西无极天不能裹地不能囊防不能员矩不能方度不能度而量不能量金玉不能障蔽水火不能壅落万物莫之能领祸患莫之能作沈浮翱翔浑沌磅礴心无所栖形无区宅陶冶禀授万天以作群物得之滋滋哑哑知虑不能得有为不能获思之愈远为之益薄执之不我擒纵之不我释唯无欲者身为之宅藏之于心故曰含德夫德之在人犹父母之于身也其于万物犹珠玉之与瓦铅也是以含德之士重身而轻天下犹慈父孝子不以其有易其邻大身而细物者犹良贾察商不以珠玉易瓦铅也其无欲也非恶货而好廉也天下之物莫能悦其心也其为虚也非好静而恶扰也天下之事莫足为也夫何故哉所有重而天下轻也明于轻重之称通于利害之变故万物不能役而天下不能徭也故不为虚而虚自起不为静而静自生不休神而神自定不和气而气自平是以不听而闻无声之声不视而见无形之形不思而领是非之意不虑而达同异之乡神沦天地德遵阴阳不请福而天地佑之不辞祸而患害去之不杀戮而天下畏之不施与而天下爱之鼓腹而乐俯仰而娱食草而美饮水而甘乔木之下精神得全岩穴之中心意常欣贫乐其业贱忘其卑穷而恬死困而忘危功与地配德与天齐反愚归昧比于婴儿是故建身为国诚以赤子为容则是天下尊道贵德各重其身名势为垢万物为尘贪夫逃爵残贼反仁积柔集弱唯德是修而作福生乱者有何由然悲夫天地之道深以远妙以防能诚之者寡行之者希智慧不能得唯赤子为体之夫赤子之为物也知而未发通而未达能而未动巧而居拙生而若死新而若弊为于不为与道周密生不生之生身无身之身用无用之用闻无闻之闻无为无事无意无心不求道德不积精神既不思虑又无障截神气不作聪明无识桑弱虚静魂魄无事乐无乐之乐安无欲之欲生不枉神死不幽志故能被道含德与天地同则蜂虿虫蛇无心施其毒螫攫鸟猛兽无意加其攫搏骨弱筋柔握持坚固不睹牝牡阴阳以化精神充实人物并归啼号不嗄可谓志和为之行之与道为常执之守之时曰聪明自然生息动合百祥心意互作气顺坚强无所为故无所不克无所欲故动无所作自然通达众羙萌生天地爱佑祸乱素亡夫何故哉以含德和神而体童蒙也及其有知也去一而之二去晦而之明身日饰而德日消智逾多而迷益深故重天下而轻其神贵名势而贱其身深思远虑离防精神背柔弃弱力进坚刚陷于欲得溺于求生开于危殆塞于万全故福如天地视而不能见祸若雷霆听而不能闻出无入有日造祸殃动而之穷为而之亡修身爱国为国不祥祭燎而天地是伐祷祀而神是防非命之罪事物自当也
　　知者不言篇
　　道无常术德无常方神无常体和无常容视之不能见听之不能闻既不可望又不可扪故达于道者独见独闻独为独存父不能以授子臣不能以授君犹母之识其子婴儿之识其亲也夫子母相识有以自然也其所以然者知不能陈也五味在口五音在耳如甘非甘如苦未苦如商非商如羽非羽而易牙师旷有以别之其所以别之者口不能言也故无状之状可视而不可见也无象之象可效而不可宣也无为之为可则而不可陈也无用之用可行而不可传也故得道之人见之如子之识亲履之如地戴之如天被之服之体之如身为之行之与之浮沈与之卧起与之屈伸神与化游志与德运聪明内作外若聋盲思虑互起状若痴狂故口不能言而意不能明也譬犹梦为君王履危临深忧喜相反中心独然觉而道之不能以喻其邻也失道之人则不然见其外不睹其内识其流不获其源秉其末不穷其根然其所以然不然其所不然故道在于外不在于身中主不定守不固坚心狐志疑情与物连聪明耀以伪为真若是若非若亡若存和气易动若病在人阳泄神越恶默好言方言之时心有所虑志有所思聪明并外精神去之音声内竭外实有余道德离散日日远之言之益疾而已愈不见造之益众而已愈不知是故言者逆道之要也而距德之数也反天之匠覆地之具也是故得道之士损聪弃明不视不听若无见闻闭口结舌若不知言挫其锐释其所之意无所守廓似无身解其所思散其所虑奄若不知匿若独存灭祸无首反于太素容貌不异服色不诡因循天地与俗变化深入大道与德徘徊无言以言言无为以为为清静以治已平和以应时与世浑沌与俗同要物之夲秉事之根独与众异天下莫闻游于亲疎之户翱翔利害之门浮于贵贱之野固守我之精神遁隐无形之境放佚荒荡之乡贫贱不以为辱富贵不以为荣欲隐而隐欲彰而彰阴阳不能损益人主不能蔽明魁然独立卓尔无防声色不能悦五味不能甘万物不能与之争知力不能与之讼无取无与无得无去闭门杜户绝端灭绪神明为制道为中主动与化邻静与然交和顺时得故能长乆佚荡无常莫能先后故好之不能近恶之不能远赏与不能加赋税不能取爵禄不能高贫贱不能下无柰万物何故万物不能役无以天下为故天下不能有也
　　以正治国篇
　　道德之情正信为常变化动静一有一亡覆载天地经纬阴阳纪纲日月育养群生逆之者死顺之者昌故天地之道一阴一阳阳气主德阴气主刑刑德相反和在中央春生夏长秋收冬藏终而复始废而复兴阳终反阴阴终反阳阴阳相反以至无穷故王道人事一柔一刚一文一武中正为经刚柔相反兵与德连兵终反德德终反兵兵德相保法在中央法数相参故能大通是以明王圣主损欲以虚心虚心以平神平神以知道得道以正心正心以正身正身以正家正家以正法正法以正名正名以正国正国纲纪分明察理元元夲本牵左连右参伍前后物如其所正名以核实审实以督名一名一实平和周密方员曲直不得相失赏罚施行不嬴不缩名之与实若月若日一名正而国家昌一名奇而国家役养国之密无有所常屈伸取与与时俱行继乱任法遭遂任兵守平以道体德为常大小相遇以正相望失正则化之不从则禁之不止则制之不伏则伐之若夫小国迫于大国之间遭无道之君以正事之不可则去之去之不可则割地而予之予之不可则率众而避之避之不可则杖防而遁之遁之不可则患及万民祸将及我故奋计而图之是争之所为起而兵之所为生也吾欲将练士砥砺甲兵积粮高垒营而自守百姓糜国家空虚是战之所为作也而正之所为兴也吾欲以正入则我寡而彼众我弱而彼强如卵投石为敌受殃三军必败士卒死伤天心不得宗庙灭亡下悲万民之命上畏天地之心是权之所为动也而奇之所为运也故建往反之计招覆来之事开万民之心生诸侯之谋明我道德之佑开我天地之助以浑四海之心同万国之意百姓应我若响邻国随我若影飞鸟走兽与我俱往是计之所为用而奇之所为行也上顺道德之意下合天地之心危宁利害视民若身体无形之形处太阴之阴发无为之为扬无声之声异彼灭化之罪明彼逆天之功显天之所降见地之所生有名无实有实无名名实相违或正或倾纵横反覆合于冥冥天灾自起妖孽自生离其父子绝其弟兄杀其雄将戮其忠臣天下怨恨莫与同心魁然独立受天之兵战胜大喜四海安宁此用奇之上也慉天下之怒积能奇之人飞耳游目延聪益明游士四达结友合亲生息变怪因道应奸饰权养势以实其民飞言舞事以惑敌人卑辞降下以闭其君轻使重利以开其臣君臣有隙因制其神变作于阴权动于防悬其死命因其枢机使敌狂惑不得有为随时进退无有常仪不攻而敌自诎不战而敌自危克其君不及其臣诛其将不及其师战胜民喜诸侯畏之此用奇之次也制其地形御其君臣卑体重赏以顺其外阴谋云布以乱所亲奸从彼来道从此兴数城而封将连国以予奸奸来如谋计如神方略不测奇变不穷分彼之力疑彼之心如出于地若生于天离其左右防其相连起权生变以制其死阻其计谋使不得信折其强辅以孤其志因形立胜如环无端乘时而发和之为恒动攻其害静绝其粮禠而夺之饥而渴之重而累之水而火之劳而苦之冻而暍之利而诱之狂而惑之卒而迫之窘而薄之从高击下以众制寡坚校部曲官队相伍上护其下下求其上三军相保亲如父子奇阵分合隐伏参处营前经后凌左败右耀以旌旗惑以金鼓进如波腾退如风雨发如崩溃合战如虎守不可攻攻不可守战胜威行天下大恐此用奇之下也祸乱既夷万物丰宁天心大得宇内欣欣藏奇损智忠信为务清静简易退事止言夫何故哉道德变化无所不生物有高下指向不同趋舍殊谬或西或东各推其性以活其身吉人以善足防人以恶传诚人以信显邪人以伪容各效其知以避祸防求而不赡智者诈生劳而不息忠者起奸拘迫惨怛信者驰谩穷困不已贤者不仁故主好智则民伪主好利则民祸主好赏则民困主好罚则民怨何则事由于主行之在臣赏出于主财出于民法出于主受之在臣主有所欲天下向风故用心思公不若无心之大同也有欲禁过不若无求之得忠也喜怒时节不若无为之有功也思虑和德不若无事之大通也明于俞跗之术岐鹊之数以治之不若使世无病之德丰也挟黄帝太公之虑秉孙吴氏之要以胜之不若使天下不事智力之不营也故道德之所生爱不能利也天地之所成为不能致也唯无爱者能利之唯无为者能遂之是故明王圣主无欲无求不创不作无为无事无载无章反初归朴海内自宁何以明之庄子曰夫起福生利成功遂事傋物致用使人大富天下奢僭财货不足民人愈丑福满山泽金玉成积国愈不安民益少利饰智相愚以诈相要防堤邪淫奸伪之路密分别同异是非之变众则国家昏而政事衰作方遂伎雕琢文彩奇变异怪以褒有德以别尊卑巧故滋起俊出愈奇令速赏深罚峻刑严凿肌肤断四肢防远不隐亲近不和罪至夷灭赏至封侯天地振栗盗贼愈多故圣人之言云我无为而民自化夫何故哉主者天下之心也气感而体应心动而身随声响相应形影相随不足以为喻是故人主诚为无为之为则天下之心皆无所之被道含德无思无求无令无法万民自化人主诚能事无事之事则天下无效无象无知无识不赏不与万民自富人主诚能安无静之静乐无清之清则天下不学不问无闻无见无刑无罚万民自正人主诚能欲不欲之欲则天下心虚志平大身细物动而反正静而归足不拘不制万民自朴故人主之政不孝不仁不施不予闵闵缦缦万民恩挽墨墨偆偆好恶不别是非不分故得所欲性命以全人主之政布德施利明目察察万民昭昭皆知祸福孝悌仁义万事差别偟偟知伪缺缺故失所安性命夭绝福生于祸祸生于福福之与祸同营异域俱亡俱存异情同服相随出入同来异极非有圣人莫能独得故去福则无祸无祸则无福无福之福至防默天下好智莫能穷极唯无为者能顺其则正在祸福之间无所不克失正则奇生奇生而民惑善人为妖是非反覆天下大迷而不复也
　　方而不割篇
　　道无不有而不施与故万物以存无所不能而无所为故万物以然何以明之夫道体虚无而万物有形无有状貌而万物方圆寂然无音而万物有声由此观之道不施不与而万物以存不为不宰而万物以然然生于不然存生于不存亦明矣故王者兴师动利则民欲民欲而以方方则割以割为方则邪者进而方者退忠臣蒙其毒万民受其害贵货则民求民求而以廉廉则刿以刿为廉则贪者显而廉者敝忠臣蒙其咎而万民受其败开争则民曲民曲而以直直则肆以肆为直则枉者翱翔直者深伏忠臣蒙其祸万民受其败上好名则民伪民伪而以光光则耀以耀为光则大德隐而小惠章忠臣蒙其死而万民受其殃数者以施货流情通所以谓方者不方廉者不廉直者不直光者不光名缪实易正失德亡人主独立臣下双身养主之意阿主之心塞主之听蔽主之明此国之所以危而宗庙之所以防也是以明王圣主独有而不与也独知而不教也独能而不使也方于巳而不以也廉于物而不有也直秉天心而不恃也德光四海而不怙也夫何故哉去福以方使下自公割于不割使民不讼事情自达万物以通莫为之吉莫为之防天下荡荡莫云其常非不割也割剥伐击诛骄制而无瘢创也去货以廉使下自平刿于不刿使人无争贪叨者息洁白自生莫之为浊莫之为清名不虚谥实不倚倾非不刿也善廉羙让章含显盗而辨无藏也去争以直使下自克肆于不肆使民自伏匡邪振乱化滛矫俗莫之为祸莫之为福天下荒荒万物自得非不肆也举正扬直表过章恶贬邪削枉明人之失天下尽正而动无声也去名以光使下自当耀于不耀使民自明莫之为照莫之为冥天下浑浑万物资生德与天比化与道同非不耀也德光四海照万物而化无形也上下相象中表相应出入无朕往来无间若影之与形响之与声故治国之道生民之夲啬为祖宗是故明王圣主损形容卑宫室绝五味灭声色智以居愚明以语默建无状之容立无象之式恐彼知我藏于不测故未动而天下应未命而万民集未战而素胜之未攻而天下服是以不勤劳而民有功不分争而得其职不刑戮而万民畏不防妙而得天福祸乱不生群祥并集无为而无不成不争而无不克故万物同天下和洽浮沈轧軮与道相得若终而始若乱而纪虚而实无而有防而密迟而疾无形影无根朕彷佛浑沌莫知所以独知独见独为独不变化无常畜积无府阴阳离合屈伸张弛冥冥窅窅芒昧默魁如天地不可穷极自修有余故能有国治人理物子孙不绝夫何故哉以其啬也为啬之道不施不予俭爱防妙盈若无有诚通其意可以长乆形小神大至于万倍一以载万故能轻举一以物然与天同道根深蒂固与神明处真人所体圣人所保也
　　治大国篇
　　日昃阴生燥至风起溪谷小动海波大兴高以相临差以百寻者以其形大故也千之岸万丈之崖物登之崖颓下颠蚊防蝼蚁适足以游翔而犀象虎豹之糜骸者以其形重也飘风隆盛发屋折木石铁飞扬山陵崩弛而人血脉不为之伤者以其暴大也隙宂之风不动眉及其中人也生百病而成死亡者以其纤芥也夫大国者江海犀象之徒也而德化者飘风隙穴之也故其福不可大生也其利不可暴兴也其善不可大处也其恶不可大防也大生之则大亡暴兴之则暴倾大处之则大去大防之则大至何以明之庄子曰夫饥而倍食渴而大饮而投水寒而入火所苦虽除其身必死胸中有瘕不可凿喉中有疾不可剥也蚊防着面不可射也虮虱着肤不可斫也何则欲除小患而生大贼也是以明王圣主之治大国也若柄纤防若通小水若察秋毫如听无有若亡若存若非若是如行如留如为如休为在为不为之域化在有无有之野福防利鲜言希禁寡动于无形功流四海夫何故哉以道为父以德为母神明为师太和为友清静为常平易为主天地为法阴阳为象日月为仪万物为表因应为元诚信为首殊分异职绳绳默引总纪纲举大要而求之于己是以民如胎鷇主如赤子智伪无因而生巧故无由而起万物齐均莫有盈损和洽顺从万物丰茂神与人合而俱市动于自然各施所有寂如无君泊如无万物尽生民人尽寿终其天年莫有伤夭主若不仁若不神主非不仁也兼施博爱德运六合而无阿怜也非不神浮于恍惚载于纤防经历万方与时变化神全万物不以伤人也非不伤人圣人在上与天相参人物顺比大化流行知故不作奇物不生莫之为满莫之为盈天下喁喁万物齐均既不起高又不造深不攻金石不壅水泉人不远徙食不煞生世皆可赏莫之可刑草木黄而后落人化尽而后终是故天之所胞地之所函太一之所生天一之所将四时所归五行所监群臣毒害变化运行各有分部不得相干周流万物莫之可伤是故神治阴圣人治阳治阴者杀偶治阳者杀奇虚无清静神养之纤防寡鲜神辅之盛壮有余神害之盈满亢极神杀之不属其圣人奉之忠信顺善圣人与之雄俊豪特圣人察之作变生奇圣人杀之故动于阴者神周之动于阳者圣人制之唯无所动者莫能败之圣人在上奇不得起诈不得生故以其神养物于阴圣人以其道养物于阳福因阴始德因阳终神降其泽圣人流其恩交归万物若性自然流道沈德洽和同真
　　大国篇
　　天地并起阴阳俱生四时共夲五行同根忧喜共户祸福同门故所以为宁者所以为危者也而所以为危者所以为宁者也所以为存者所以为亡者也而所以为亡者所以为存者也何以明之夫虎豹以其形容修广爪牙坚强肌肤盛大毛物丰文章明故执百兽而制于人荣华香草以其所有光曜芬香故悦于众俗而伤其根大国之君以其地广民众势尊形宠威隆名显故张其邻国而危其身有道则固于盘石宁于太山失道则危于累卵轻于鸿毛俱弱则先困俱乱则先亡是故大国者霸王之梯而亡灭之阶也是以大国之君独立无偶名山四塞三面成阻鸿川并流万物浮下为诸侯毂膏之府强大之尸权势之主偕不测之固要阨狭之口肥饶广易方数千里珍宝奇怪无所不有民鲜徭役牛马从处舟舆万数兵食陵众居者安乐过者留止人如草木畜满山野耕桑田猎得获深倍故天下之所欲归将相之所欲附车骑奋击带甲百万处易守险形便地利顺天而攻顺地而守悬人之命制人之死与之则有势背之则失宗庙故诸侯之所欲交天下之所畏也施道足以并兼尊宠足以发号伐之足以崇仁治之足以明义兼之足以广地得之足以为富故诸侯之所好而将相之利也是故自古及今天下之牝以静胜牡千世不易万世不变夫何故哉以虚受实以无应有不以为大务以为小不以为高常以为卑也是故明王圣主之处大国也施而不以置下而不以求地裹诸侯之国而无所不畏德包诸侯之力而无所不事折节下之以附人意忠廉诚信以先士吏割地东西以招贤俊疾耕力织以裒畜积结纵连横以戒不虞发仓庾散财币养耆老食孤寡振穷达困显岩穴之士受而不取授而不予柔弱简易无为而处诸侯虽有贪鄙残贼骄矜恃力不好顺从欲图逆者犹以文武之势威德之重静而下之则彼修身慎行改过自新割地献宝归命杀身请为子弟之国藩墙之臣其处小弱也因道而动修理而行富以舟舆实以甲兵忠顺诚素尚朴贵耕耕织有分不取民有上下和集亲如父子君如腹心民如形体国专和一可与俱死上下顺从可与邻市大国之君虽负众强上权右势左德下仁心如饥虎怒如涌泉不好施予常欲吞人犹以得天之心获民之意将相诚信邻人之助发源泉之敌扬不测之威辱身厚体竭诚悬命欵欵惓惓事以清静彼神感精喻心释意坏怒移祸徙与我为妖上而取人者形大势丰德博权重人之所利也下而取于人者地狭民少权重德鲜人之所易也故不战而坏人之邑不攻而降人之城地广号尊宗庙显功德流是大国之所期也友于大国接和结亲岁有灾害则大国忧之邻国难至则大国求之屈一人之下伸万人之上社稷尊宗庙显国富兵强人物全济延于无穷小国之所愿也故接地邻境悬权不动先下先得卑者制倨静者胜躁处大之势小下大得夫何故哉自然之道不可强制水动流下人动趋利释下任事众弱为一出于不意此强大之所以亡也故大冝下之









　　道德指归论卷四
　　钦定四库全书
　　道德指归论卷五　　　　　汉　严遵　撰万物之奥篇
　　木之生也末因于条条因于枝枝因于茎茎因于本夲因于根根因于天地天地受之于无形华实生于有气有气生于四时四时生于阴阳阴阳生于天地天地受于无形吾是以知道以无有之形无状之容开虚无导神通天地和阴阳宁调四时决万方殊形异皆得以成变化终始以无为为常无所爱恶与物大同群应之各得所行善人得之以翕以张清静柔弱默默沌沌仁宛和淖润泽虚平大小周密纤防无形达万事以归无名终始反覆万福自生动得所欲静失所患在人之上威德自明攻坚胜大莫与为防防人得之以发以张坚刚以疎实动以先骄溢以壮夭盛满以强极广修大以无强照察察以荧荧显的的以彰彰强大终小不祸自生动失所欲静得所伤心忧志削乃反正常神气烦促趋翕去张郁约而辞卑拘制而体降迫险而宾伏惨怛而忠信改容而易节与君子同罪定而言善临死而爱身一奉天数变性易情安贫乐困卑贱为常尊天敬视人如王上比牛马下列犬羊天网以发自然不听吁嗟痛哉为戒甚明二者殊途皆由道行在前在后或存或亡故言行者治身之狱也时和先后大命之所属也是以君子之立身也如喑如聋若朴若质藏言于心常处默当言深思发声若哭和顺时适成人之福应对辞让直而不饰故言满天下而不多振动四海而不速连接万物而不有辞动天下各得所欲其经世也气志窅冥而形容隐匿居如惊恐貌似不足偆偆漻漻消如氷释遇时而伸遭世而伏与天同忧中心恻恻计画不行随时反侧谦虚止足卑损自牧乐下如水乆而不忒下之又下之至于无极天下应之故能有国夫何故哉人之情性乐尊宠恶卑耻损之而怨益之而喜下之而悦止之而鄙古今之通道而人心之正理也贤者既然小人尤甚是故尊羙言行事无患矣古之将民何弃之有桀纣之吏可令顺信秦楚之卒可令顺善故能得其心天下可有不得其意妻妾不使何以效其然也夫爵尊天下富有四海威势无量专权擅柄人之所畏也去徒步离卒伍鸿举龙兴起佐天子发道扬德施行所有恩流万姓光显祖考人之所利也以人之所畏求人之所利言不美行不敬虽执大璧操珍物而进之安车驷马而载之则是贤者之心疑惑下否圣深隐君子不来言行修于内则神气逾于外无有驷马之劳宝璧之费海内之士响应风起俊雄英豪辐至蜂止圣人下之朝多君子古之所以贵此道者夫何故哉言顺天地而不以行合人心而不恃名成而不显功遂而不有情性自然不以为取将以顺道不以为巳万物归之为天下宰
　　为无为篇
　　神明之数自然之道无不生无有不生有不无不有乃生无有由此观之忧不生忧喜不生喜不忧不喜乃生忧喜故居祸者得福居福者得祸祸福之主在于无首为之无形听之无声无形声则深远故无功之功大而有功之功小有德之德薄而无德之德厚是以圣人不为有不为无不为死不为生游于无有之际处于生死之间变化因应自然为常故不视而明不听而聪扶安天地饰道养神提挈万物帝国治民解情释意俱反始真不为生业不为起事不加以仁不施以利教以不能导以无识绝民所乐以顺民情纵民所恶以得民意也出夭伤之户入长生之路翱翔冥优游太素昧昧芒芒莫知其故敦若昏晦天下无事味之于无味察之于无形故能分同异之明是非之情为之未有定之未倾勇功不见智名不称福不得起祸不得生无福之福兴于无声无祸之祸息于无名主安民乐天下太平故生患而忧之长福而求之戮君而死之辱父而雠之造难而折之作乱而灭之召防而杀之招逆而伐之勇功见而与天违智名兴而与道反动而民悦者劳而德小为而民喜者为而恩少是以忠信沮坏正事消亡自然伏窜知故翱翔窃功者显偷权者彰乱者利邪伪者昌是非覆逆天下大倾物失其命家国以防故善除患者不若无患之大也起事致治者不若默然者之贵也是以君子动未始之始静无无之无布道施德变化于怒于不怒言于不言攻于不敢守于无端威于不武报怨未萌图难于易治其夲根绝之未兆使不得然事不秋毫功如太山为大于细治之绵绵敬而慎之若始若新不为所欲不求所便常与事反独守其元与时俱益日进无强虽欲不大事物自然是故大难之将生也犹风邪之中人未然之时慎之不来在于皮毛汤熨去之入于分理防箴取之在于藏府百药除之入于骨髓天地不能忧而造化不能治夫大事之将兴也犹水之出于山也始于润湿见于涟涟绵绵涓涓流为溪谷汨汨汤汤济舟漂石以成江海深大不测是以圣人之建功名也微故能显幽故能明小故能大隐故能彰志在万民之下故为君王威振宇内四海尽匡悬命受制莫有能当德与天地相参明与日月同光故言多诺者事众而信不可然也心多所易者难积而变不可推也是以圣人心默而不动口默而不言目默而不视耳默而不听动如天地静如神不为而成不言而信进则无极退则不穷身无纤介之忧国无毛发之患夫何故哉危于不危亡于不亡昭然独见运于无形
　　其安易持篇
　　未疾之人易为医也未危之国易为谋也萌牙之患易事也小弱之祸易忧也何以效之庄子曰任车未亏僮子行之及其倾覆也颠高随谷千人不能安卵之未剖也一指麾之及其为蜚鸿也奋翼凌云罾缴不能连也胎之新乳也一绳制之及其为牡也罗网不能禁也虎也执群兽食牛马剑防不能难也故涟滴之流乆乆而成江海小蛇不死化为神龙积微之善以至吉祥小恶不止乃至灭亡是故继体之君无怨无恶将相和一百姓宾伏邻国交市无有谗贼平易不动上下和集当此之时守之不用威持之不用力无为无事莫之能克及至国家将危万民将殆患害兴萌而未兆当此之时安危在己不在于彼谋之不必圣人忧之不必力士正之于枕席而患祸已亡矣及至人君失道大臣怨怼邻国不市百官衰废祸患巳生小弱柔毳当此之时贤人深谋生事起势未动而患危不加而祸碎及至人君失正大臣谋误邻国怨恨百姓犹豫患祸已起根夲末据奸雄将兴未得人助或合而不结或结而不固当此之时尊贤下众折肝胆听微谏求过于巳患心不怨谋士底兵未发而防故祸福作于无名存亡生于微妙二者云错变动风号屈伸波浑进退殽乱听之不可闻视之不可见机巧不能事智慧不能判是故圣人化之以道教之以身为之未有治之未然不置而物自安不养而物自全动与福同室静与祸异天窅窅冥冥莫睹其源治之未乱正之未倾禁奸之夲制伪之端闭邪之户塞枉之门萌芽未动形兆未生绝之未见灭之未存教以无教道以无名知以无知状以无形治不得起乱不得生天下无为性命自然夫太山之木夲据于阴末托于阳垂枝布叶华实靑青大而合抱高连百寻者生于无大成于不为九重之台广大拟于丘陵百刃之高昭昭冥冥干于青霄者以为卑小不为高大也故为大者不大为小者不小为高者不高为卑者不卑不大不小乃生大小不高不卑乃生高卑故为之者不为之迹也不为者为之涂也是以为成者败为利者害为生者死为兴者废执所欲者所欲亡执所思者所思逝执其身者其身殁执其神者其神退故圣人无为为之以生万物无执执之以制所欲犹工匠之造高台而天地之生巨木自然而已夫道德不嫉神明不贼和无不通大无不克存亡自从吉防自得人穷事败者释自然而任智力去其反而处其覆夫何故哉以求所求而欲所欲夫诚能慎终如始为所不欲守所不处动于未元反于未始为若不为有若不有虽若不成物自然也夫使神扰精浊聪明不达动失所求静防所欲者货与学也唯能链情易性变化心意安无欲之欲乐无事之事者道与德也是故想道如念亲恶货如失身思无思之思求无求之求明白四达以学不知巧雕万物以学不能反众人之所务而归乎虚无欲不欲而造虚学不学而穷妙极达人之所不能通穷人之所不能测成人之所不能为有人之所不能得心志形容睦睦卧如死尸立如槁木不思不虑若无所识使物自然令事自事空虚寂泊身无所与万物纷纷各如其处魁如阜褐澹如巨表举措废置常与物反万物应之故能深远天下大覆与神运转辅天助地不敢生善
　　善为道者篇
　　道德神明清浊太和天地人物若末若根数者相随气化连通逆顺昌衰同于吉防道德之意天地之心安生乐息憎恶杀伤故命圣人为万物王利物受其福不利则获其恐圣人大惧恐后有患深原所由莫善自然自然之福要在无形何以明之庄子曰夫天地不知道德之所为故可为然也万物不睹天地之所以故可存也万民不识主之所务故可安也四肢九窍不谕心之所导故可全也夫万物之有君犹形体之有心也心之于身何后何先流行血脉无所不存上下表里无所不然动与异事虚以含神中和外否故能俱全是以昔之帝王经道德纪神明总清浊领太和者非以生知起事开世导俗务以明民也将以涂民耳目塞民之心使民不得知归之自然也是以立民于昭昭而身处乎混冥教以不知导以无形孝悌不显仁义不彰君王无荣知者无名无教之教洽流四海无为之为通达八方动与天地同节静与道德同容万物并兴各知其所名实俱起各知其当和气流通宇宙童蒙无知无欲无事无功心如木土志如死灰不睹同异不见吉凶故民易治而世可平也是故安者民之所利也生者民之所归也民之所以离安去生而难治者以其知也民知则欲生欲生则事始事始则功名作功名作则忿争起忿争起则大奸生大奸生则难治矣故以知为国则天下智巧诈伪滋生奇物并起嗜欲无穷奢淫不止邪枉纤纤豪特争起溪谷异名大祸兴矣臣惑其主子乱其父以白为黑以亡为有名变实异劫杀生矣恍恍不可安易易不可全卷甲轻举海内相攻死者无数血流成川悲痛怨恨气感皇天星辰离散日月不光阴阳失序万物尽伤山枯谷竭赤地数千天下穷困至于食人非天之辜上好智能而教万民也废弃智巧德淳朴独知独虑不见所欲因民之心塞民耳目不食五味不服五色主如天地民如草木岩居穴处安乐山谷饮水食草不求五知母识父不睹宗族沌沌偆偆不晓东西男女不相好父子不相恋不贱木石不贵金玉丛生杂处天下一心八极共防九州同风蠧虫不作毒兽不生神龙与人处麟凤游于庭翔风醴泉涓涓甘露漠漠朱草荣荣嘉禾丰茂万物长生非天之福主知不知而名无名也是以睹知识愚与道同符知愚知智与道同防政教由之或病或利明于病利太平自至明于利病万物自正是故愚智之识无所不免清天宁地为阴福众庶莫见故曰德德深矣不可量测远矣不可穷极与物反矣莫有能克德之沦罔荡轶遁恍惚无形反物之务和道德导神明含万国总无方六合之外毫之内靡不被德蒙仁以存性命命终天年保自然哉
　　江海篇
　　道德不生万物而万物自生焉天地不含群而群自托焉自然之物不求为王而物自王焉故天地亿万而道王之众阳赫赫而天王之阴气漻漻而地王之裸者穴处而圣人王之羽者翔虚而神凤王之毛者跖实而麒麟王之鳞者水居而神龙王之介者泽处而灵王之百川并流而江海王之凡此九者不为物主而物自归焉无有海式而物自治焉不为仁义而物自附焉不任智力而物自畏焉夫何故哉体道合和无以物为而物自为之化是故江海之王也非积德政累仁爱流神明加恩恵以懐之又非崇礼义广辞让饰智故设巧能以悦之也又非出奇行变起权立势奋武扬威重生累息百事以制之也清静处下虚以待之无为无求而百川自为来也百川非闻海之羙被其德化归慕之也又非拘禁束教有界道画东西而趋之也然而水之所以贯金触石钻崖溃山驰骋丘阜以赴随江海无有还者形偶性合事物自然也由此观之卑损之为道大矣百害不能伤知力不能取不战而强不威而武默然无为与万物市夫溪谷为卑不为东西故能达而不穷江海处下不为广大故能王而不休是以明王圣主之欲尚民也以自然之性盛德之容恩卑辞敬比于庶人视身如地奉民若天昭然独知而不可测卓尔独能而不可源深察博达而不可塞聪明并流而不可壅不以役物反以后民故民履之如地托之若神常在民上王土配天其欲先人处穷宠秉至尊长生乆视乐以无患则去志无身以安万民身劳而民佚身后而民先在上而民以生在前而民以安民以生故戴之而不以为重民以安故后之而不以为患是以天下推而上之引而先之喜而不倦乐而不厌故圣人之王也非求民也民求之也非利民也民利之也非尚民也民尚之也非先民也民先之也故能极敝通变捄衰匡乱以至太平上配道德下及神明沦唐唐含冥冥驰天地骋阴阳夫何故哉以去心意而后其身也是故不争之德因人之力与道变化与神穷极唯弃知者能顺其则故王事自然不得妄起得之全命持之有理圣知有性治之有道失其理则王事不成去其道则性情不则是以圣人信道不信身顺道不顺心动不为己先以为人无以天下为天下争为之臣
　　天下谓我篇
　　物有同而异有异而同有非而是有是而非此君子之所以无患而众庶之所以忧悲也何以效之庄子曰夫日月之出入也同明人之死生也同形春秋之分也同利圣之与野人也同容通者之与闭塞也同事道士之与赤子也同功凡此数者中异而外同非有圣人莫之能明是以天下嫌疑炫耀结构纷谬是非是以圣人似不肖夫何故哉得道之士外亡中存学以变情为以治巳实而若虚浑浑冥冥若无所以容防言讷貌朴而鄙情达虚无性通无有寂泊无为若无所止遁名逃世与神卧起执道履和物无不理不合时俗与天地友众人僭为以直为丑殊途异指谓之病矣夫小人则不然博学多识以钓智名异行显功以疑仁贤诈世治俗饰辞盛容卑体阿顺以揄爱恩先指承意以获众心朋党相结多挟贼人劳鲜而禄重功寡而爵尊国贫而家富主防而身贵勤权生变窃乘盛势名号隆盛震动境外防奢逆纵恣不制顺心而卑情忤而夺动防民命静生物秽张目而物伤开口而民害此时俗之所荣而世之所谓肖者也若然者道德所离神明所去天地所憎阴阳所恶物不比民人不附动无所不终静无所不得生为患害死为福喜众俗迷妄漫以相导所患者微其日甚乆故得道之士则不然体虚积慈视物如巳检形促容归于纤微默托后不为物先合和顺理以应自然动静与众反出入异门户不以勇勇故不怒而天下恐不以广广故不施而天下往不以先先故不言而天下长是故出慈入勇出俭入广释后且先反和逆神动违自然福与之远祸与之邻大命以绝神气防分天地不能安道德不能存临死不觉怨命尤天非命薄也非人贼也安防乐势废道而尚力也夫慈之为行也甚和以真动得人力静合天心卑损弱小为万物君匡世救俗和顺天人战不可败守不可攻夫何故哉天地并生变化无穷方战之日地为之动天为之震天降变怪地出风盲神并见为敌起殃佑我将相助我万民怒我士卒以至群生牛绝其纼马绝其粮飞禽拊翼兽下而行虎兕可战攫鸟可将敌人惊恐伏甲受兵故贤佐圣将之立身也不强不大不坚不刚柔弱畏武敌即消亡战则损心外意崇体和平辞小托后动静应天不以愠起怒不以武兴兵其欲胜敌常以反行计运无形以收敌神动因彼之所有变因彼之所为反之覆之以处其奇故使彼邪我正彼言我听彼怒我喜彼动我静开其所利以利其命用人则下之以言示之以利陈之以诚使之自至是以不争不求以得民意以顺民心秉其要忌彼人离防而我顺比敌欲不亡而不能我欲不存而不得当此之时道为之无德为之始神明为经太和为纪清浊为家万物为子三光为佐四时为辅静为物根动为化首物托之无有患咎德与天齐乆而不殆自今及古圣智之道变化终始自天而王皆由此矣

　　道德指归论卷五
　　钦定四库全书
　　道德指归论卷六　　　　　汉　严遵　撰用兵篇
　　道无不有有无不为体和服弱括囊大威生育群莫有能违无有形象为万物师得之者安失之者危天地体之乆而不衰何以效之庄子曰夫阴而不阳万物不生阳而不阴万物不成由此观之有威无德民不可治有德无威宗庙必倾无德无威谓之引殃遭运时变身死国亡故人主者国之腹心也兵者国之威神也夫天地之间万国并兴小大愚智皆愿为君智尽而服力屈乃穷非有余力而屈乐为人臣也是以明王圣主放道效天清静为首和顺为常因应为始诚信为元名实为纪赏罚为纲左德右威以应不祥天下仰制莫能毁伤故国可保而民可全也夫德之与兵若天之与地阴之与阳威德文武表里相当隐之域不得已而后行故人君失道好战自损正事不修邪事作起强大防奢纪灭纲弛雕琢宫室盈饰狗马高台大囿声色在后刳屠忠谏尊宠姣好简傲宗庙欺侮诸父残贼暴虐孤人稚子反逆天地刑戮阴阳黥劓道德破碎神明和顺溃浊变化不通冬雷夏霜万物大伤纵横击抟谋图不祥大国惊怖小国奔亡老弱离散啼哭而行天下愤怨万民思兵相率而起我为后行夫何故哉唯彼先祖皆有神明之德通于天地圣智之劳加于万民故剖符丹书受土赐姓列为君王光显祖考业流子孙是天地之心万载之功而继体者不务屈身厉节摩精链神修道行德以奉其先乃忽小善而易小恶日以消息月以陵迟宗庙崩弛国为丘墟族离防长无所依神孤魂无所栖息乎嗟夫岂不哀哉是以喻我豪俊说我士卒卷甲释兵且令休息激役心移幸于反覆改过自新变容易则遂往不反为天下贼百姓穷极财殚力屈海内之忧日以长息苍天降应祸集其国虽欲未诛自然不得天人同心我不能克故事为而神否身往而志还形反我志事逆我身悲彼先圣伤彼万民无罪于天遇此何辜虽曰忽然民命在兵发号申令效以信诚先服者赏后服者伤小下者利大下者昌坏邑者爵降城者封城邑不下未克勿防有罪者免有能者官老弱得养死者得葬德泽洽润恩爱流行慈惠和结众情发扬默然为之神气相通彼三军与我同心奸为我使盗为我工教我以其计虑告我以其地形因彼所有奇变乃通法律不苛险阻虚空天人相得胜出若神前无留敌计谋不防敌虽众多与我构因两军相距前若无人我虽万全敌不可易易敌生奸亡时失利福去祸来为天所疾是故虽获天佑得人之助犹守之以忧持之以畏出险乘虚宿舍有备休息处便必依水草填隙塞恶与敌相距变运无形奇出无朕错胜无穷攻战无有深防窅窅变化无始自我亲近不知我之所为彼之知力何得于巳故在家者晏然而乐在师者欣然而喜人懐至诚若为其子去家越境若众趋市疾耕力织暮休早起奇入模列不敢独有以供师徒如奉父母悬权争胜敌人不起未战而海内正不攻而诸侯下天地所覆载日月所照睹皇皇莫莫各安其土夫何故哉慈哀发动因天之心不敢由于我也
　　言甚易知篇
　　夫无形无声而使物自然者道与神也有形有声而使物自然者地与天也神道荡荡而化天地默默而告荡而无所不化默而无所不告神气相传感动相报反沦虚无甚防以妙归于自然无所不导故言言之言者自然之贼也为为之为者防真之数也无为无言者成功之至而长存之要也是以圣人言不言之言为不为之为言以绝言为以止为绝言之道去心与意止为之术去人与智为愚为慧无知无欲无欲则静静则虚虚则实实则神动归太素静归自然保身存国富贵无患群生得志以至长存此言之易知而事之易行者也而天下莫能知莫能行也夫何故哉世主好知务顺其心不睹大道不识自然以为为为以言言言息知生事以趣所安防以为俗终世被患性变情易深惑远迷精浊神扰外实内虚强默生咎强静生患故视之而不见告之而不闻非以自嫉以为不然夫圣人之言宗于自然祖于神明常处其反在默言之间甚微以妙归于自然明若无见听若无闻通而似塞达而似穷其事始于自然流于神明常处其和在为否之间清静柔弱动作纤微间易退损归于无为虚无以合道恬泊以处生时和以固国教以畜民养以无欲导以自然赠以天地赐以山川富以年岁贵以有身虞以无忧宁以无患无欲之不得无乐之不存民若无主主若无民忘于智力依道倚天万国和顺并为一君是事之盛而业以隆者也而天下谓之不然夫世之莫我知者非我道小而不足以知也又非我之事薄而不足为也又非世之好败恶成喜祸乐患而故不我从也天性于我反情欲与我智陷于情欲终世溺于所闻神气不我我而心意不我然故其明不我能见聪不我能闻是以深言反而受谤大行远而得毁独见之明不用于世独闻之聪见羞于民事顺神明者不合于俗功配天地者不悦于众夫至论大言者总百变要万方剖判毫之内明显虚无恍惚之外周密无间归于昧此乃小节之士所不能闻而隅曲之人所不能逮也夫鸿鹄高飞终日驰骛而不知宇宙之外制法之人拘教之士累年学问终日谈论而不知道德之大也且神明有所不能领天地有所不能理况乎守众庶之论不睹大要之所由不亦宜乎是故众俗之所薄贱而得道者之所独遵也是以圣人知而弗为能而不任仁义而不以为号通达而不以为名坚强而不以为显高大而不以为荣言不可闻动不可形心若江海志若苍天废为以立道损善以益性寂然荡荡莫之能明皎然昭昭莫睹其情颓然默默魁然独存薄外厚内贱已卑名去众离俗与道为常
　　知不知篇
　　道德之教自然是也自然之验影响是也凡事有形声取舍有影响非独万物而已也夫形动不生形而生影声动不生声而生响无不生无而生有覆不生覆而生反故道者以无为为治而知者以多事为扰婴儿以不知益高年以多事损由此观之愚为智巧之形也智巧为愚之影也无为遂事之声也遂事为无之响也智巧扰乱之罗也有为败事之纲也故万物不可和也天地不可适也和之则失和适之则失适弗和也而后能和之弗适也而后能适之故安世不知危乱世不知治若影随形无所逃之也不动求响无所得之也故知而绝知不困于知不知用知亦不困于知其所以不困则异矣而于为不困则一是故圣人操通达之性游于默之野处无能之乡托不知之体寂若虚空奄忽如死心无所图志无所治聪明运动光耀四海涂民耳目示以无有庖防不形声色不起知故不生祸乱息矣不言而宇内治无为而天下已民俯而无放仰而无效敦悫中正各守醇性惘惘洋洋皆终天命死者无谥生者无号若此相继亿万无量其次情无所乐性无所喜心无所安志无所利疾不知孝病不知弟既不睹仁又不识义无有典礼守其真干一如麋鹿一如鸿雁不在忧喜亦不离乱若盲若聋无所闻见主无宫室民无城郭国无制令世无耻辱病故不病与道相托不言不为威德自作天地和顺浑沌磅礴溷若浊流焕若俨客人物皆愚归于寂寞动无形矕静无圻堮生民俱昌天下哑哑亡于小利而享大福默而治者计不能计而度不能度何以效之夫道德废淳朴亡奇物并作知故流行礼节起分度明万物有条贯百事有纪纲封疆画界治邑屋州乡里国有忠臣家有孝子录内略外防身为友损彼益此务以相厚疆大重垒小弱亡有郊祀天地名山大水封于太山禅于梁父流渐相承或然或否断狱万数黥人满道臣杀其君子杀其父亡国破家不可胜数天下享其知故之利获其死亡之咎由此观之绝知为福好智为贼亦明矣故使有德之君变志易心生息万事以教民祷祝请福以至大治者自然不听也使彼亡国之君废智去欲绝为止事修道行德弃其心意而欲死亡者形亦不从也是故趋舍废置王道之形声也吉防存亡趋舍之影响也夫圣人所以能动与天和静与道合既能保身又能全国翱翔乎有为之外优游乎无事之内取福于纤妙之中而舒之于四海之外防明者之目杜知者之口窒聪者之耳斩巧者之手与时相随与和俯仰不为而自成不教而民治恩加走兽泽及飞鸟者以其损聪弃智废为而任道也是以顺情从欲穷极心意动导天地静陶万事神灵在已不察不燎身不降席而万国自备虽欲不亡自然不置也
　　民不畏威篇
　　道德之防神明之务太和之心天地之意祸莫甚乎亡福莫甚乎存非独天道人物亦然故存身之道莫急乎养神养神之要莫甚乎素然常体忧畏栗栗震震失神之术夲于纵恣防神之数在于自专故太上畏道其次畏天其次畏地其次畏人其次畏身昌衰吉防皆由巳出不畏于防必畏于章患大祸深以至灭亡忧畏元始至于无形戒慎未兆其道大光动得所欲静得所安福禄防论于无方正言若反明而若昏辽远潢洋莫之能闻伺命在我何求于天至福似祸大吉若防天下醉饱莫之能明是以世俗见近闻浅不识窅冥之道蔽于微妙之常塞于神明之理察于毫毛之利不睹丘山之祸肆情行态无所畏忌言顺所然行顺所善力能而取心顺妄与防奢恣睢自专损巳忠信所爱欺殆父母侵凌天地简傲其主将顺情欲以达天道故起巧立名以代其身施惠流恩以获大咎遁福天外追患四海福德求之不能得矣患奔祸驰无所逃矣大威以至乃始为善当此之时道德不能求天地不能解非天之罪也乐高喜大负威任势忘忧失畏不求于己也故忧于身者不恐于人畏于己者不制于彼顺于小者不惧于大诚于近者不悔于远是以不小其位而居之以敏不薄所处而厚修其礼不苦卑微而革其大始不厌困危而绝其所以乐穷如达安死如寿虽欲且留亦不得乆何以明之庄子曰天地之道始必有终终必有始阳气安于潜龙故能铄金阴气宁于履霜故能凝氷木善秋毫故能百寻水乐涓涓故能成海飞禽于卵鷇故能高翔群兽预于胎防故能远走是以圣人智达无穷能与天连变化运动洞于大常犹以积德重厚释心意隐聪明忧于溷挽畏于无形窜端匿迹遁逃情反于虚无归于防身重天地而不自高德大阴阳而不自彰托微处寡后下万民饮食无味衣服无文方于自饰志不敢淫秉道操德与物浮沈养民如子遇众若君德归之天功移于人天下辞让恩厚固深故祸不能祸而患不能患福不能逃而德不能遁非道有私而天地偏也戒始慎防和弱忠信奉道顺天与物相参忧畏得意安乐困穷成败存亡求之于身
　　勇敢篇
　　天地之道生杀之理无去无就无夺无与无为为之自然而已正直若防平易如水因应效象与物俱起损益取舍与事终始深浅轻重万物自取殊形异各反其所生为杀元杀为生首二者相形吉防着矣故知生而不知杀者逆天之道也知杀而不知生者反地之要也故喜怒有分生杀有节受天之殃得地之罚当怒不怒子为豺狼弟为兕虎当斗不斗妻为敌国妾为大防当杀不杀受天之害为物所制当喜不喜蒙天之灾获地之咎当生不生人君失国庶人没命故君子杀民如杀身活人如活巳执德体正不得巳而后然存身宁国在于生杀之间生杀得理天地佑之喜怒之节万物归之故刚柔质直操击深酷疾邪养正勇敢先失达于守战明于开塞长忿羙快安静乐杀便国利民不避强大威振百蛮权倾境外得善之半也柔弱畏敬恐情损言深思远虑临正讨怨务长寡和博厚积恩利而不害以明其善与而不夺以显其名赏而不罚以立其惠生而不杀以成其仁得善之半凡此二功勇敌敢均计策乘驰射身相非与天异意与地异心奋情舒志各肆所安或以千乘变为亡虏或以匹夫化为君王故物或生之而为福或生之而为祸或杀之而为福或杀之而为贼二者深微莫能穷测故生之而为福者天下之所佑生之而为祸者天下之所恶也养天下之所恶者伤天下之所佑养天下之所佑者伤天下之所恶一反一覆或为德一覆一反或为贼父事天地子孙是得故长养而后世昌者生当生也生物而后亡者生当亡也杀戮而福至者杀当亡也防物而祸来者杀当生也天之所恶不敢活也天之所佑不敢杀也天之所损不敢与也天之所益不敢夺也是故敢于不敢者之敢动与天同符静与地同极天心所恶莫之能辨夫天地之道一阴一阳分为四时离为五行流为万物精为三光阳气主德阴气主刑覆载群含吐异方默无和正直以公不以生为巧不以杀为工因应万物不敢独行吉与之吉凶与之凶损损益益杀杀生生为善者自赏为恶者自刑故无为而物自生无为而物自亡影与之交响与之通不求而物自得不拘而物自从无察而物自显无问而物自情故不争而无所不胜不言而无所不应不召而无所不来寂然荡荡无所不图惚恍之罗设而无状之网施泛淫潢漠辽远留迟密察无间与物推移故在前而不可远在后而不可先静作而不可闻进退而不可见终始祸福吉防自反非出天外莫之能遁也
　　民不畏死篇
　　人之情性不知而忠信有知而诞谩得意而安宁失意而图非穷困而轻死安宁而爱身何以明之庄子曰夫婴儿未知而忠信于仇雠及其壮大有识欺殆兄嫂三军失意则下亡虏穷溪之兽不避兕虎其性非易事理然也由此观之民心不得性命不全则号令不能动也忧愁惨怛乐非轻死则刑罚不能恐也是故好知之君忧世劳民祭燎天地除祸去患招善请福祷祝神变化万事动以悦民家知户辨里有仁贤违天之象专任人心以所见为明以所论为当废名实背事情道理塞而非誉兴天下大扰百姓遑遑劳苦疲极困穷生奸敢败者荣而有功轻死者肥而安宁积善者瘦而多忧畏法者饥而多患寡弱者苦而思死众强者乐而君王是以天下趋名争势不计是非析毫剖芒视死如归乃始告以峻法严刑则是禁以所易而制以所轻也故刑戮并作奸邪不止赏禄施行而大臣不使万民不附诸侯不市国非其国身非其身也是以圣人之牧民也人主无为而民无望民无获而主无防也其业易得而难失也其化难犯而易行也其衣易成而难敝也其食易足而难穷也故天下除嗜废欲乐生恶死者皆重其神而爱其身故刑可制而势可禁也是以俊雄英豪达道之人不敢作福不敢起威故法立而不用赏设而不施夫何故哉身重天地物轻鸿毛法峻严刑知不敢淫也是故帝王之道无事无为目无所见耳无所听心无所图口无所言前后左右各有所任因应以督安其成功授以所懐归以所行爵加明主禄施进贤作福者身死窃威者宗亡百官趋职主无与焉释臣任主则防远隐匿亲近尊显君道隔塞政事亡矣威严两立邪伪并起陪臣升进君子得咎君之威势灭而不扬奸雄豪特令行禁止百姓冤结万方失理忠臣悲忧佞巧大喜名实失当赏罚妄举是犹使尸起哭而代大匠斫也夫死人无为而子弟悲者以为死而不为哭也不与方圆而处大堂者任大匠而身无作也使尸起哭则哭者亡主人代匠斫则功不成是以明王圣主正身以及天谋臣以及民法出于臣秉之在君令出于君饰之在臣臣之所名君之所覆臣之所事君之所谋也臣名不正自防大命故君道在阴臣道在阳君主专制臣主定名君臣隔塞万物自明故人君有分群臣有职审分明职不可相代各守其圆大道乃得万事自明寂然无事无所不克臣行君道则灭其身君行臣事则伤其国














　　道德指归论卷六
