
紫清指玄集


宋白玉蟾撰

玄关显秘论


　　一言半句便通玄，何用丹书千万篇，人若不为形所累，眼前便是大罗天。若要炼形炼神，须识归根复命。所以道：归根自有归根窍，复命还寻复命关。且如这个关窍，若人知得真实处，则归根复命何难也。故曰：虚无生自然，自然生大道，大道生一气，一气分阴阳，阴阳为天地，天地生万物，则是造化之根也。此乃真一之气，万象之先。太虚太无，太空太玄，杳杳冥冥，非尺寸之可量，浩浩荡荡，非涯岸之可测，其大无外，其小无内，大包天地，小入毫芒，上无复色，下无复渊，一物圆成，千古显露，不可得而名者，圣人以心契之，不获已而名之曰“道”。以是知心即是道也，故无心则与道合，有心则与道违。惟此“无”之一字，包诸有而无馀，生万物而不竭。天地虽大，能役有形，不能役无形；阴阳虽妙，能役有气，不能役无气；五行至精，能役有数，不能役无数；百念纷起，能役有识，不能役无识。今修此理者，不若先炼形。炼形之妙，在乎凝神，神凝则气聚，气聚则丹成，丹成则形固，形固则神全。故潭真人云：忘形以养气，忘气以养神，忘神以养虚。只此“忘”之一字，则是无物也。本来无一物，何处有尘埃！其斯之谓乎？如能味此理，就于“忘”之一字上做工夫，可以入大道之渊微，夺自然之妙用，立丹基于顷刻，运造化于一身也。然此道视之寂寥而无所睹，听之杳冥而无所闻，惟以心视之则有象，以心听之则有声。若学道之士，冥心凝神，致虚守静，则虚室生白，信乎自然也。惟太上度人，教人修炼，以乾坤为鼎器，以乌兔为药物，以日魂之升沉应气血之升降，以月魄之盈亏应精神之衰旺，以四季之节候应一日之时刻，以周天之星数应一炉之造化。是故采精神以为药，取静定以为火，以静定之火，而炼精神之药，则成金液大还丹。盖真阴真阳之交会，一水一火之配合，要在先辨浮沉，次明主客，审抽添之运用，察反覆之安危。如高象先云：采有时，取有日。刘海蟾云：开阖乾坤造化权，煅炼一炉真日月。能悟之者，效日月之运用，与天地以同功。夫岂知天养无象，地养无体，故天长地久，日光月明，真一长存，虚空不朽也。吾今则而象之，无事于心，无心于事，内观其心，心无其心，外观其形，形无其形，远观其物，物无其物，知心无心，知形无形，知物无物，超出万幻，确然一灵。古经云：生我于虚，置我于无。是宜归性根之太始，反未生之已前，藏心于心而不见，藏神于神而不出。故能三际圆通，万缘澄寂，六根清净，方寸虚明，不滞于空，不滞于无，空诸所空，无诸所无，至于空无所空，无无所无，净裸裸，赤洒洒，则灵然而独存者也。道非欲虚，虚自归之，人能虚心，道自归之。道本无名，近不可取，远不可舍，非方非圆，非内非外，惟圣人知之。三毒无根，六欲无种，顿悟此理，归于虚无。老君曰：天地之间，其犹槖钥乎！虚而不屈，动而愈出。若能于静定之中，抱冲和之气，守真一之精，则是封炉固济以行火候也。火本南方离卦，属心，心者神也，神则火也，气则药也，以火炼药而成丹者，即是以神御气而成道也。人能手抟日月，心握鸿蒙，自然见槖钥之开阖，河车之升降，水济命宫，火溉丹台，金木交并，水土融和，姹女乘龙，金翁跨虎，逆透三关，上升内院，化为玉汞，下入重楼，中有一穴，名曰丹台，铅汞相投，水火相合，才若意到，即如印圈契约也。自然而然，不约而合，有动之动，出于不动，有为之为，出于无为。当是时也，白雪漫天，黄芽满地，龙吟虎啸，夫唱妇随，玉鼎汤煎，金炉火炽，雷轰电掣，撼动乾坤，百脉耸然，三关透彻，玄珠成象，太乙归真，泥丸风生，绛宫月明，丹田烟暖，谷海波澄，炼成还丹，易如反掌，七返九还，方成大药，日炼时烹，以至九转，天关地轴，在吾手中。经云：人能常清净，天地悉皆归。则是三花聚顶，五气朝元，可以入众妙门，玄之又玄也。更能昼运灵旗，夜孕火芝，温养圣胎，产成赤子，至于脱胎神化，回阳换骨，则是玉符保神，金液炼形，形神俱妙，与道合真者也。张平叔云：都来片饷工夫，永保无穷佚乐。诚哉是言！盖道之基，德之本，龙虎之宗，铅汞之祖，三火所聚，八水所归，万神朝会之门，金丹妙用之源，乃归根复命之关窍也。既能知此，则欲不必遣而心自静，心不必澄而神自清，一念不生，万幻俱寝，身驭扶摇，神游恢漠，方知道风清月白，皆显扬铅汞之机，水绿山青，尽发露龙虎之旨。海南白玉赡，幼从事先师陈泥丸学丹法。每到日中冬至之时，则开乾闭巽，留坤塞艮，据天罡，持斗杓，谒轩辕，过扶桑，入广寒，面鹑尾，举黄钟，泛海槎，登昆仑，佩唐符，撼天雷，游巫山，呼黄童，召朱儿，取青龙肝、白虎髓、赤凤血、黑龟精，入土釜，启荧惑，命阏伯，化成丹砂，开华池，吸神水，饮刀圭，从无入有，无质生质，抽铅添汞，结成圣胎。十月既满，气足形圆，身外有身，谓之胎仙。其诀曰：用志不分，乃可凝神，灰心冥冥，金丹内成。此余之所得也如此。施肩吾之诗曰：气是添年药，心为使气神，若知行气主，便是得仙人。惟此诗简明，通玄造妙，故佩而诵之，自然到秋蟾丽天，虚空消殒之地，非枯木寒泉之士，不能知此。余既得之，不敢自默。《太上玄科》曰：遇人不传失天道，传非其人失天宝。天涯海角，寻遍无人，不容轻传，恐受天谴。深虑夫大道无传，丹法湮泯，故作《玄关显秘论》。盖将晓斯世而诏后学，以寿金丹一线之脉也。复恐世人犹昧此理，乃复为之言曰：以眼视眼，以耳听耳，以鼻调鼻，以口缄口，潜藏飞跃，本乎一心。先当习定凝神，惩忿窒欲；惩忿窒欲，则水火既济；水火既济，则金木交并；金木交并，则真土归位；真土归位，则金丹自然大如黍米。日复一粒，神归气复，充塞天地。孟子曰，我善养吾浩然之气者，此也。肝气全则仁，肺气全则义，心气全则礼，肾气全则智，脾气全则信。若受气不足，则不仁、不义、不礼、不智、不信，岂人也哉！人能凝虚养浩，心广体胖，气母既成，结丹甚易，可不厚其所养，以保我之元欤？学者思之！敬书以授留紫元云。



修仙辨惑论


　　海南白玉蟾，自幼事陈泥丸，忽已九年，偶一日，在乎岩阿松阴之下，风清月明，夜静姻寒，因思生死事大，无常迅速，遂稽首再拜而问曰：玉蟾事师未久，自揣福薄缘浅，敢问今生有分可仙乎？陈泥丸云：人人皆可，况于汝乎？玉蟾曰：不避尊严之责，辄伸僭易之问，修仙有几门？炼丹有几法？愚见如玉石之未分，愿与一言点化。陈泥丸云：尔来，吾语汝。修仙有三等，炼丹有三成。夫天仙之道，能变化飞升也，上士可以学之，以身为铅，以心为汞，以定为水，以慧为火，在片饷之间，可以凝结，十月成胎，此乃上品炼丹之法，本无卦爻，亦无斤两，其法简易，故以心传之，甚易成也；夫水仙之道，能出入隐显者也，中士可以学之，以气为铅，以神为汞，以午为火，以子为水，在百日之间，可以混合，三年成象，此乃中品炼丹之法，虽有卦爻，却无斤两，其法要妙，故以口传之，必可成也；夫地仙之道，能留形住世也，庶士可以学之，以精为铅，以血为汞，以肾为水，以心为火，在一年之间，可以融结，九年成功，此乃下品炼丹之法，既有卦爻，又有斤两，其法繁难，故以文字传之，恐难成也。上品丹法，以精神魂魄意为药材，以行住处卧为火候，以清静自然为运用；中品丹法，以心肝脾肺肾为药材，以年月日时为火侯，以抱元守一为运用；下品丹法，以精血髓气液为药材，以闭咽搐摩为火候，以存思升降为运用。大抵妙处不在乎按图索骏也，若泥象执文之士，空自傲慢，至老无成矣。玉瞻曰：读丹经许多年，如在荆棘中行，今日尘净鉴明，云开月皎，总万法而归一，包万幻以归真，但未知正在于何处下手用功也。陈泥丸云：善哉问也！夫炼丹之要，以身为坛炉鼎灶，以心为神室，以端坐习定为采取，以操持照顾为行火，以作止为进退，以断续不专为堤防，以运用为抽添，以真气熏蒸为沐浴，以息念为养火，以制伏身心为野战，以凝神聚气为守城，以忘机绝虑为生杀，以念头动处为玄牝，以打成一块为交结，以归根复命为丹成，以移神为换鼎，以身外有身为脱胎，以返本还源为真空，以打破虚空为了当，故能聚则成形，散则成气，去来无碍，逍遥自然矣。玉蟾曰：勤而不遇，必遇至人；遇而不勤，终为下鬼。若此修丹之法，有何证验？陈泥九云：初修丹时，神清气爽，身心和畅，宿疾普消，更无梦昧，百日不食，饮酒不醉，到此地位，赤血换为白血，阴气炼成阳气，身如火热，行步如飞，口中可以干汞，吹气可以炙内，对境无心，如如不动，役使鬼神，呼召雷雨，耳闻九天，目视万里，遍体纯阳，金筋玉骨，阳神现形，出入自然，此乃长生不死之道毕矣。但恐世人执着药物、火候之说，以为有形有为，而不能顿悟也。夫岂知混沌未分以前，焉有年月日时？父母未生以前，乌有精血气液？道本无形，喻之为龙虎；道本无名，比之为铅汞。若是学天仙之人，须是形神俱妙，与道合真可也，岂可被阴阳束缚在五行之中，要当跳出天地之外，方可名为得道之士矣。或者疑曰：此法与禅学稍同。殊不知终日谈演问答，乃是干慧，长年枯兀昏沉，乃是幻空，然天仙之学，如水晶盘中之珠，转漉漉地，活泼泼地，自然圆陀陀、光烁烁。所谓天仙者，此乃金仙也。夫此不可言传之妙也，人谁知之？人谁行之？天下无二道，圣人无两心，何况人人具足，个个圆成。正所谓处处绿杨堪系马，家家门阃透长安，但取其捷径云尔。玉蟾曰：天下学仙者纷纷，然良由学而不遇，遇而不行，行而不勒，乃至老来甘心赴死于九泉之下，岂不悲哉！今将师传口诀，锓木以传于世。惟此泄露天机甚矣，得无谴乎？泥丸云：吾将点化天下神仙，苟获罪者，天其不天乎！经云我命在我不在天，何谴之有？玉蟾曰：师祖张平叔，三传非人，三遭祸患，何也？泥九云：彼一时自无眼力，又况运心不普乎！噫！师在天涯，弟子在海角，何况尘劳中识人甚难，今但刊此散行天下，使修仙之士，可以寻文揣义，妙理昭然，是乃天授矣，何必乎笔舌以传之哉！但能凝然静定，念中无念，工夫纯粹，打成-片，终日默默，如鸡抱卵，则神归气复，自然见玄关一窍。其大无外，其小无内，则是采取先天一气，以为金丹之母。勤而行之，指日可以与钟、吕并驾矣！此乃己试之效验，学仙者无所指南，谨集问答之要，名之曰《修仙辨惑论》云。



性命日月论


　　性命之在人，如日月之在天也。日与月合则常明，性与命合则长生。命者因形而有，性则寓乎有形之后。五脏之神为命，七情之所系也，莫不有害吾之公道。禀受于天为性，公道之所系焉。故性与天同道，命与人同欲。命合于性，则交感而成丹，丹化为神则不死。日者，擅乾德之光以着乎外；月体坤而用乾，承乎阳尔。晦朔相合，日就月魄，月承日魂，阴阳交育而神明生。故老子谓出生入死，生之徒十有三，死之徒十有三。言每月月三，日出而明生，生至于十五日也；每月月十六，日入而明死，死至于二十八日也。日月于卦为坎离。坎卦外阴而内阳，乾之用九归乎中；离卦外阳而内阴，坤之用六归乎中。乾坤之二用，既归于坎离，故坎离二卦，得以代行乾坤之道。一月之内，变见六卦，垂象于天。三日一阳生于下而震卦出，八日二阳生于下而兑卦出，十五日三阳全而乾始出，此盖乾索于坤而阳道进也；十六日一阴生于下而巽卦出，二十三日二阴生于下而艮卦出，三十日三阴全而坤始出，此盖坤索于乾而阴道进也。天地以坎离运行阴阳之道，周而复易，故魏伯阳谓日月为易，陆德明亦取此义，训诂“周易”之字。余窃谓在天为明，明者日月之横合；在世为易，易者日月之纵合；在人为丹，丹者日月之重合。人之日月系乎心肾，心肾气交，水火升降，运转无穷，始见吾身与天地等，同司造化，而不入于造化矣。



谷神不死论


　　谷者，天谷也。神者，一身之元神也。天之谷，含造化，容虚空；地之谷，容万物，载山川。人与天地同所禀也，亦有谷焉。其谷藏真一，宅元神，是以头有九宫，上应九天，中间一宫，谓之泥丸，亦曰黄庭，又名昆仑，又名天谷，其名颇多，乃元神所住之宫，其空如谷，而神居之，故谓之谷神。神存则生，神去则死。日则接于物，夜则接于梦，神不能安其居也。黄梁未熟，南柯未寤，一生之荣辱富贵，百岁之悲忧悦乐，备尝于一梦之间，使其去而不还，游而不返，则生死路隔，幽明之途绝矣。由是观之，人不能自生而神生之，人不能自死而神死之。若神居其谷而不死，人安得而死乎？然谷神所以不死者，由玄牝也。玄者，阳也，天也；牝者，阴也，地也。然则玄牝二气，各有深旨，非遇至人，授以口诀，不可得而知也。《黄帝内经》云：天谷元神，守之自真。言人身中上有天谷泥丸，藏神之府也；中有应谷绛官，藏气之府也；下有灵谷关元，藏精之府也。天谷，玄宫也，乃元神之室，灵性之所存，是神之要也。圣人则天地之要，知变化之源，神守于玄宫，气腾于牝府，神气交感，自然成真，与道为一，而入于不死不生，故曰谷神不死，是谓玄牝也。圣人运用于玄牝之内，造化于恍惚之中，当其玄牝之气，入乎其根，闭极则失于急，任之则失于荡，欲其绵绵续续，勿令间断耳。若存者，顺其自然而存之，神久自宁，息久自定，性入自然，无为妙用，未尝至于勤劳迫切，故曰用之不勤。即此而现，则玄牝为上下二源，气母升降之正道明矣。世人不穷其根，不究其源，便以鼻为玄，以口为牝。若以鼻口为玄牝，则玄牝之门又将何以名之？此皆不能造其妙，非大圣人安能究是理哉！



阴阳升降论


　　夫以乾道轻清而在上，地以坤道重浊而在下，元气则运行乎中而不息。在上者以阳为用，故冬至后一阳之气自地而升，积一百八十日而至天，阳极而阴生；在下者以阴为用，积一百八十日而至地，阴极而阳生。一升一降，往来无穷。人受冲和之气，以生于天地之间，与天地初无二体，天地之气，一年一周，人身之气，一日一周。自子至巳，阳升之时，故以子时为日中之冬至，在易为复；自午至亥，阴降之时，故以午时为日中之夏至，在易为姤。阴极阳生，阳极阴生，昼夜往来，亦犹天地之升降。人能效天地橐钥之用，冲虚湛寂，一气周流于百骸，开则气出，阖则气入，气出则如地气之上升，气入则如天气之下降，自可与天地齐其长久。若也奔骤乎纷华之域，驰骋乎是非之场，则真气耗散，而不为吾之有矣，不若虚静守中以养也。中者，天地玄牝之气会聚之处也。人能一意守之而不散，则真精自朝，元气自聚，谷神自栖，三尸自去，九虫自灭，此乃长生久视之道也。以是知真息元气，乃人身性命之根。深根固蒂，乃长生久视之道。人之有生，禀大道一元之气，在母胞胎，与母同呼吸，及乎降诞之后，剪去脐蒂，一点元阳，栖于丹田之中，其息出入，通于天门，与天相接，上入泥九，长于元神，下入丹田，通于元气。庄子云：众人之气为喉，圣人之息为踵。踵也者，深根固蒂之道。人能屏去诸念，真息自定，身入无形，与道为一，在世长年。由是观之，道之在身，岂不尊乎？岂不贵乎？



鹤林问道篇


　　海南白玉蟾过三山，次紫虚真官之居，鹤林彭耜过之，问以道法之要。曰：愚尝究金丹大药之旨，所谓日月、龙虎、铅汞、坎离、火候、周天、卦象之类，与夫偃月炉、朱砂鼎等语，名既不一，事亦多端，末审一物而分众名耶？其或众名而各一物耶？在内求之则无形，在外求之则有象，或妙在作为，或妙在静定，古者尝言有所作为，即非道也，又曰溺于静，是枯坐也。懵然不知其所以入之蹊径、到之堂奥，愿闻其说。答曰：先圣仰观天文，俯察地理，近取诸身，远取诸物，创为丹诀，以长生不死之意，以淑人心，其实-理也。其始入也，在乎阴阳五行，其终到也，归乎混沌无极，如丹法所言，尽有所据，第互立一说，各执一见，所以众楚不可以一齐，耍在吾所遇所传所得如何耳。在天则为日月星辰，在地则为禽兽草木，在人则为夫妇男女。以易道言之，则乾坤坎离也；以五运言之，则金木水火也；以药物言之，则铅银砂汞也；以丹道言之，则龙虎乌兔也。用之则有坛炉鼎灶之名，行之则有升降交合之象，体之则有浮沉清浊之变，则之则有阴阳寒暑之候。圣人故曰：采以药物，炼以火候，结而成丹，超凡人圣。所以取之于内，而不泥于内象，取之于外，而不求其外物，是所谓无物无象者也。谓之先天一气，混元至精，则是大而不可知之之谓神之意也。其体或聚或散，如轻烟薄雾然也；其象或有或无，如梦幻泡影然也。天地与我同根，万物与我同体，往古来今，本无成坏，第以生死流转，情识起灭，如浮云之点太清，如黑风之翳明月。圣人悯世浇漓，诏人修炼，使从无入有谓之成，以有归无为之了。其运用之要，有动之动，出于不动，有为之为，出于无为，不过炼精成气，炼气成神，炼神合道而已。若有作用，实无作用，似乎静定，即非静定，如龙养珠，如鸡抱卵，可以无心会，不可以用心作，可以用心守，不可以劳心为。此乃修丹之要，入道之玄。


　　又问曰：古者入道，以调心为要，以精思为妙，精思则是存念也，调心则是把捉也，存念既久，则其念或差，把捉稍紧，则心转难调，或者谓存念不宜久，把捉不宜紧，愚窃谓曰，存念不久，则其念必不真，把捉不紧，则此心何可调

答曰：存者有也，亡者无也，存者存我之神，想者想我之身，闭目见自己之目，收心见自己之心，有物则可以存，谓之真想，无物而强存之，谓之妄想，此乃精思存念之妙。操者存也，舍者亡也，操者操真一之气，存者存太玄之精，凝一神则万神俱凝，聚一气则万气俱聚，顺我之物，可以无心藏之，逆我之物，可以无心顺之，至如真妄本空，逆顺俱寂，则三际圆通，一灵晃耀，此乃把捉调心之要也。盖缘一念起动则万念起，一窍开则九窍开，此无他，乃是以神驭气之意。我自无始以来，无名烦恼，业识茫茫，不可消释于顷刻，而寝息于目前也。故古人有心息相依，息调心静之语，此非调心乎？又如用志不分，乃凝于神等语，此非精思乎？先圣有曰：制心一处，无事不办。所以谭真人云：忘形以养气，忘气以养神，忘神以养虚。只此“忘形”二宇，则是制心之旨。虽然，与其忘形而心游万物，曾未忘之不如，何耶？吾所以忘者，非惟忘形，亦乃忘心，心境俱忘，湛然常寂。


　　又问曰：今而有人，迷而不学，学而不遇，遇而不行，行而不成，抑时节未至，而因缘未熟耶？抑赋分良薄，而骨不可仙耶？答曰：古人目击道存，未语先会，盖在我已纯金璞玉，惟求巧倕之定价，若泛泛无统，茫无所据，朝参师黄，暮参师李，今年学道，明年学法，今日勤，明日懈，若如是以求寻直，是所谓自假不除，更求他真也。但以“信”之一字，为人道之阶；以“勤”之-字，为行道之本；以“无”之一字应物；以“有”之一字凝神。久久行之，天其使圣师为子发踪指示矣。学道之士思之。


　　又问曰：古之系易者，惟穷理尽性，以至于命，固尝究之矣，夫性与命，其一理耶？二理耶？答曰：先圣不云乎天命之谓性，率性之谓道，修道之谓教，实一理也。

　　又问曰：所谓金液还丹者，先则安炉立鼎，次则知汞识铅，然后以年月日时采之，以水火符候炼之，故匹配以斤两，法象以夫妇，结丹头，饮刀圭，怀圣胎，产婴儿，则可以身外有身，此修仙者之学也，愚亦尝入其阃奥，而终有龙虎之疑、乌兔之惑，不知先生能出标月之指乎？答曰：坛炉鼎灶，本自虚无，铅银砂汞，本自恍惚，水火符候，本自杳冥，年月日时，本自妄幻，然而视之若无，而实有也。在乎斤两调勾，造化交合，使水火既济，金土相融，苟或不尔，则黄婆纵丁公以朝奔，姹女抱婴儿而夜哭，故先辈尽削去导引吐纳、搬运吞咽、呼吸存想、动作等事，恐人执着于涕唾精津气血之小，而不知专气致柔，能如婴儿之旨也。呜呼！妙哉！结之以片饷，养之以十月，是所谓无中养就婴儿者也。大要则曰：有用用中无用，无功功里施功。又曰：恍惚里相逢，杳冥中有变。然虽如是，要须亲吃云门饼，莫只垂涎说□□（左饣右华，左饣右罗）。


　　又问曰：老氏所谓金丹，与大道相去几何？道无形，安得有所谓龙虎？道无名，安得有所谓铅汞？如金丹者，术耶？道耶？答曰：魏伯阳《参同契》云，金来归性初，乃得称还丹。夫金丹者，金则性之义，丹者心之义，其体谓之大道，其用谓之大丹，丹即道也，道即丹也。又能专气致柔，含光默默，养正持盈，守雌抱一，一心不动，万缘俱寂，丹经万卷，不如守一，守得其一，万法归一。是故天得一以清，地得一以宁，人得一以灵，谷得一以盈，日月得一以明，万象得一以生，圣人得一而天下平。道生一，一生二，二生三，三生万物。道者一之体，一者道之用，人抱道以生，与天地同其根，与万物同其体。夫道一而己矣，得其一，则后天而死，失其一，与物俱腐。子守之以一以为基，采之以一以为药，炼之以一以为火，结之以一以为丹，养之以一以为圣胎，运之以一以为抽添，持之以一以为固济，澄之以一以为沐浴。由一而一，一至于极，谓之脱胎；极其无极，一无所一，与道合真，与天长存，谓之真一。圣人忘形以养气，忘气以养神，忘神以养虚，道非欲虚，虚自归之，人能虚心，道自归之。子欲得衣，一与之裳；子欲得食，一与之粮；子欲得饮，一与之浆；子欲得居，一与之堂；子欲得寒，一与之霜；子欲得热，一与之汤。虚其心，忘其形，守其一，抱其灵，故能固其精，宝其气，全其神，三田精满，五脏气盈，然后谓之丹成，一一于一，可以长生。先圣有云：后其身而身先，忘其身而身存。此诚有以也。


　　又问曰：愚夙昔夤幸，天假其逢，极荷大慈，剖示玄旨，如所问道，则示之以心，如所问金丹大药，则又示之以心，愚深知一切惟心矣，恍然若有所得，虽欲喻之而无物可喻，虽欲言之而无语可言，但天机深远，道要玄微，虽知药物如此分明，而于火候则犹有疑焉。答曰：二十四气，七十二候，二十八宿，六十四卦，十二分野，此乃天地推移，阴阳度运如是也，夫一年有十二月，一月有三十日，一日有十二时，总计百刻，其间六阳六阴，无非一气升降，在乎人身，则何以异于天地哉！此炼丹之法，所以攒簇五行，会合八卦，法天象地，准日测月，分排卦数，布位星辰，以时易日，内修外应，上水下火，一文一武，故有进退之符，抽添之候，固济之门，沐浴之时，卦象之变，造化之妙，谓之火候，一如月魄之盈亏，潮候之消长，此却简易，不容轻传，以其夺天地之造化，盗日月之魂魄故也。夜三更，吾将盟天以告子矣。先圣有云：虽知药物，而不知神室，则不可结胎；虽知神室，而不知火候，则不可成丹。非子其孰能与于此？鹤林彭耜稽首再拜而言曰：耜虽不敏，愿受教焉。



丹房法语与胡胎仙


　　吕先生鹤颈龟腮，适有钟离之会；石居士鹿鼻鼠耳，偶逢平叔之来。叹夤缘时节之难，岂名利是非之比。金丹大药，古人以万劫一传；玉笥灵篇，学者之十迷九昧。月里乌，日里兔，颠倒坎离；水中虎，火中龙，运用复垢。采先天一气，作铅中之髓；夺星象万化，为汞里之精。惟弦前弦后之时，乃望缺望圆之际。知之者，癸生须急采；昧之者，望远不堪尝。精半斤，气半斤，总在西南之位；火一两，药一两，实居东北之乡。收金精木液，归于黄庭；炼白雪黄芽，结成紫粉。《悟真篇》所谓华池神水，《知命论》又言地魄天魂。采之炼之，结矣成矣。如夫妇最初一点，十月成胎；似君臣共会万机，百官列职。遇日中冬至，则野战；退时中夏至，则守城。都来片饷工夫，要在一日证验。九三二八，算来只在姹女金翁；七六十三，穷得无过黄婆丁老。更不用看丹经万卷，也只消得口诀一言。子之来意甚勤，知汝积年求慕。非夙生有此丰骨，岂一旦用是身心！自采药以至结胎，从行火而及脱体。包括抽添之妙，形容沐浴之机。无金木间隔之忧，有水土同乡之庆。但须温养，都没艰辛。十二时中只一时，三百日内在半日。丹田有物，行住坐卧以无忧；紫府书名，生死轮回而不累。了然快乐，自此清闲。这工夫，向闹里也堪行；论玄妙，只顷中都交结。聚而不散，炼之尤坚。朱砂鼎、偃月炉，何难寻之有？守一坛、中央釜，惟自己而求。宜识阴阳，要知玄牝。龙精满鼎，遣金童下十二重楼；凤髓盈壶，令玉女报三千世界。此时丹熟，更须慈母惜婴儿；不日云飞，方见真人朝上帝。



金液还丹赋


　　身木欲槁，心灰已寒。愿飞升于玉阙，必修炼于金丹。乾马坤牛，卫丁公于神室，离乌坎兔，媒姹女于真坛。绛阙散郎，清朝闲士。使扶桑青龙，奋翅出火；而华岳白虎，飞牙入水。天炉地鼎，三关造化之枢机；日魄月魂，一掬阴阳之精髓。铅里藏土，汞中产金。龟乃子爻，蛇乃午象，兔为卯畜，鸡为酉禽。四象五行，不离乎戊；三元八卦，当资厥壬，朝既屯，暮既蒙，六爻有象；夜必复，昼必姤，万物无心。由是三性会合，攒簇元宫；二气升降，盘旋黄道。惟水银一味，才变黑玉；故七返朱硅，乃成红宝。朱橘琼榴，交梨火枣。普天白雪，翩翻紫府之清飙；满院黄花，隐映丹田之瑞草。吾知夫抽添何物、采取何地；生杀有户、缺圆有时。以浮沉为清浊之本，以间隔明动静之机。养正以抱-，持盈而守雌。举世无人，能达此者；终日枯坐，不知所之。恩生害，害生恩，房躔见昴；主中宾，宾中主，斗度回箕。尝谓大道无言，内丹非术。玄珠垂象，而阴里抱阳德；婴儿结胎，而雄中含雌质。君臣之间，先后悔吝；夫妇之外，存亡凶吉。丁位之心，癸位之张，甲宫之女，庚宫之毕。刑德生旺，虽有否泰；沐浴潜藏，初无固必。药材斤两，东西南北以归中；火候城池，二八九三而为一。如是则鹊桥河车，百刻上运；华池神水，四时逆流。荣卫寒温，而鹑火鬼井；精神衰旺，而玄枵斗牛。子母函盖，身化心化；兄弟埙篪，福修慧修。六画动爻，见晦朔弦望之变；二至改度，有蝗虫水旱之忧。真人宇宙妙纵横，万里溪山归掌握。左军右军，自古仁义；大隐小隐，从今宫角。风悄悄，月娟娟，片云孤鹤，而长啸一声，编书遗后学。



必竟恁地歌


　　我生不信有神仙，亦不知有大罗天。那堪见人说蓬莱，掩面却笑渠风颠。七返还丹多不实，往往将谓人虚传。世传神仙能飞升，又道不死延万年。肉既无翅必坠地，人无百岁安可延？满眼且见生死俱，死生生死相循旋。翠虚真人与我言，他所见识大不然。恐人缘浅赋分薄，自无寿命归黄泉。人身只有三般物，精神与气常保全。其精不是交感精，乃是玉皇口中涎；其气即非呼吸气，乃知却是太素烟；其神即非思虑神，可与元始相比肩。我闻其言我亦怖，且怖且疑且擎拳。但知即日动止间，一物相处常团圆。此物根蒂乃精气，精气恐是身中填。岂知此精此神气，根于父母末生前。三者未尝相反离，结为一块大无边。人之生死空自尔，此物湛寂何伤焉。吾将矍然以自思，老者必不虚其言。是我将有可受业，渠必以此示言诠。开禧元年中秋夜，焚香跪地口相传。偶尔行持三两日，天地日月软如绵。忽然嚼得虚空破，始知钟吕皆参玄。吾之少年早留心，必不至此犹尘缘。且念八百与三千，云鹤相将来翩翩。



炼丹不成作


　　八两日月精，半斤云雾屑。轻似一鸿毛，重如千秤铁。白如天上雪，红如猩猩血。收入玉葫芦，秘之不敢泄。夜半忽风雷，烟气满寥泬。这般情与味，哑子咬破舌。捧腹付一笑，无使心烦热。要整钓鱼竿，再斫秋筠节。



述翠虚真人安乐法


　　收敛神光少默然，顶门一路聚云烟。且升阳火烹金鼎，却降灵泉灌玉田。交结只于牛渚外，分明正在鹊桥边。工夫九九数六六，此是人间安乐仙。


呈万庵


归山


　　生死轮回第几番，尘尘劫劫不曾闲。一潭湛绿是非海，千尺粉青人我山。性地灵苗思水国，心天明月掩云关。衣中珠子无寻处，今且随缘炼大还。


采药


　　五蕴山头多白云，白云深处药苗芬。威音王佛随时种，元始天尊下手耘。石女骑龙攀雨术，木人驾虎摘霜芸。不论贫富家家有，采得归来各一斤。


炉鼎


　　须信先天事事无，阴阳陶铸此形模。真空平等朱砂鼎，虚彻灵通偃月炉。九窍可风坛掸暖，二时失火药材枯。只此一点无名焰，炼出人间大丈夫。


火候


　　无位真人炼大丹，倚天长剑逼人寒。玉炉火煅天尊胆，金鼎汤煎佛祖肝。百刻寒温忙里准，六爻文武静中看。有人要问真炉鼎，岂离而今赤肉团。


沐浴


　　药炉丹鼎火炎炎，六贼三尸怕令严。无去无来无进退，不增不减不抽添。爱河浪静浮朱雀，觉海波深浸白蟾。一自浴丹归密室，太阳门下夜明帘。


温养


　　金翁姹女结亲姻，洞口桃花日日春。拾得一轮天上月，炼成万劫屋中珍。黄婆即是母之母，赤子乃其身外身。龙汉元年消息断，威音前面更何人？


脱胎


　　青天白日一声雷，撒手悬崖了圣胎。有眼如盲光烁烁，无绳似缚笑咍咍。黄金殿下千株柳，碧玉堂前万树梅。辜负鸳帏人寂寞，秦楼宴罢盍归来？


金丹


　　佛与众生共一家，一毫头上现河沙。九还七返鱼游网，四谛三空兔入罝。混沌何年曾结子，虚宅昨夜复生花。阿谁鼎内寻丹药，枯木岩前月影斜。


冲举


　　自从踏着涅盘门，一枕清风几万年。弱水蓬莱虽有路，释迦弥勒正参禅，谁将枯木岩前地，放出落花啼鸟天。两个泥牛斗入海，至今消息尚茫然。


参同


　　道人家在海之南，来访庐山老万庵。露柱灯笼同请举，僧堂佛殿总和南。山河大地自群动，蠢动含灵共一龛。齑瓮里鱼淹未死，此香炷向活瞿昙。


水调歌头四首


一

　　金液还丹诀，无中养就儿。别无他术，只要神水入华池。采取天真铅汞，片饷自然交媾，一点紫金脂。十月周天火，玉鼎产琼芝。

　　你休痴，今说破，莫生疑。乾坤运用，大都不过坎和离。石里缘何怀玉，因甚珠藏蚌腹，借此显天机。何况妙中妙，未易与君知。

二

　　不用寻神水，也莫问华池。黄芽白雪，算来总是假名之。只这坤牛乾马，便是离龙坎虎，不必更猜疑。药物无斤两，火候不用时。

　　偃月炉，朱砂鼎，总皆非。真铅真汞，遇之不炼要何为？自己金公姹女，渐渐打成一块，胎息象婴儿。不信张平叔，你更问他谁？

三

　　要做神仙去，工夫譬似闲。一阳初动，玉炉起火炼还丹。捉住天魂地魄，不与龙腾虎跃，满鼎汞花干。一任河车运，径路入泥丸。

　　飞金精，采玉液，过三关。金木间隔，如何上得玉京山！寻得曹溪路脉，便把华池神水，结就紫金圆。免得饥寒了，天上即人间。

四

　　土釜温温火，橐钥动春雷。三田升降，一条径路属灵台。自有真龙真虎，和合天然铅汞，赤子结真胎。水里捉明月，心地觉花开。

　　一转功，三十日，九旬来。抽添气候，炼成白血换枯骸。四象五行聚会，只在一方凝结，方寸绝纤埃。人在泥丸上，归路入蓬莱。



