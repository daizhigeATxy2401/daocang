　　钦定四库全书　　　　子部十四
　　周易防同契通真义　　　道家
　　提要
　　【臣】等谨案周易防同契通真义三卷后蜀彭晓撰晓字秀川永康人自号真一子仕孟昶为朝散郎守尚书祠部员外郎赐紫金鱼袋其事迹未详杨慎序古本防同契则以晓为道士考王建之时杜光庭尝以道士授官晓为道士亦事理所有但未知所据何书也洪神仙传称魏伯阳作防同契五行相凡三卷其说是周易其实假借爻象以论作丹之意世之儒者不知神丹之事多作阴阳注之殊失其防矣今案其书多借纳甲之法言坎离水火龙虎铅汞之要以阴阳五行昏旦时刻为进退持行之候后来言炉火者皆以是书为鼻祖隋书经籍志不着录旧唐书经籍志始有周易防同契二卷周易五相一卷而入之五行家殊非其本防晓序谓伯阳先示青州徐从事徐乃隐名而注之至桓帝时复以授同郡淳于叔通遂行于世而传其诀者颇鲜其或然欤至郑樵通志艺文略始别立防同契一门载注本一十九部三十一卷今亦多佚亡独晓此本尚传共分九十章以应阳九之数又以歌鼎器一篇字句零碎难以分章独存于后以应水一之数又撰明镜图诀一篇附下卷之末晓自作前后序阐发其义甚详诸家注参同契者以此本为最古至明嘉靖中杨慎称南方有发地中石函者得古文防同契以为伯阳真本反谓晓此本淆乱经注好异者往往信之然朱子作防同契考异其章次并从此本永乐大典所载防同契本亦全用晓书而以俞琰诸家之注分其下则又此本为唐末之书授受远有端绪慎所传本殆丰坊古大学之流殊荒诞不足为信故今录参同契之注仍以此本为冠焉乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀










　　周易参同契通真义序
　　按神仙真人魏伯阳者防稽上虞人也世袭簮琚惟公不仕修真潜默养志虚无博赡文词通诸纬候恬淡守素惟道是从每视轩裳如糠秕焉不知师授谁氏得古文龙虎经尽获妙旨乃约周易撰参同契三篇又云未尽纤微复作补塞遗脱一篇演丹经之奥所述多以寓言借事隐显异文密示青州徐从事徐乃隐名而注之至后汉孝桓帝时公复授与同郡淳于叔通遂行于世公撰参同契者谓修丹与天地造化同途故托易象而论之莫不假借君臣以彰内外叙其坎离直指永铅列以乾坤奠量鼎器明之父母系以始终合以夫妇拘其交姤譬诸男女显以滋生析以阴阳之反覆示之晦朔通以降腾配以卦爻形以变化随之斗柄取其周星分以晨昏吻诸刻漏故以乾坤为鼎器以阴阳为堤防以水火为化机以五行为辅助以真铅为药祖以精为丹基以坎离为夫妻以天地为父母亘施八卦驱役四时分三百八十四爻循行火候运五星二十八宿环列鼎中乃得水虎潜形寄庚辛而酉转火龙伏体逐甲乙以东旋易曰圣人有以见天下之赜而拟诸其形容象其物宜公因取象焉非天下之至通其谁能与于此哉乃见凿开混沌擘裂鸿蒙径指天地之灵根将为药祖明视阴阳之圣母用作丹基泄一气变化之元漏大冶生成之本非天下之至达其孰能与于此哉其或定刻漏分晷时簇阴阳走神蹙三千六百之正炁回七十二候之要津运六十四卦之阴符天关在手鼓二十四气之阳火地轴由心天地不能匿造化之机阴阳不能藏亭毒之本致使神变无方化生纯粹非天下之至明其孰能与于此哉契曰混沌金鼎黑白相符龙马降精牝牡袭气如霜马齿似玉犬牙水银与姹女同居朱汞共婴儿合体分明药质细露丹形尽周已化之潜功大显未萌之朕兆非天下之至诚其孰能与于此哉其有假借爻象寓比事端不敢泄漏天机未忍袐其理是以铺舒不已覼缕再三欲罢不能遂成篇轴盖欲指陈要道汲引将来痛彼有生之身竟作全阴之非天下之至仁其孰能与于此哉复有通德三光游精八极服金砂而化形质饵火汞以炼精魂故得体变纯阳神生真宅落三尸而超三界朝上清而登上仙非天下之至精其孰能与于此哉晓所分真契为章义者盖以假借为宗上下无准文泛而道正事显而言防后世议之各取所见或则分字而议或则合句而笺不无浍殊流因有妍媸亘起木学寻究难便洞明既首尾之议论不同在取舍而是非无的今乃分章定句所贵道理相黏合义正文及冀药门附就故以四篇统分二卷为九十章以阴阳九名曰分章通直义复以朱书正文墨书旁义而显然可览也上卷分四十章中卷分三十八章下卷分十二章内有歌鼎器一篇谓其辞理钩连字句零碎分章不得故独存焉以应水一之数也喻丹道阴阳之数备矣复次依约真契撰明镜图诀一篇附于下卷之末将以重启真契之户牖也晓因师授岁久留心不敢隐蔽文是谓课成真义庶希万一贻及后人也昌利化飞鹤山真一子彭晓序













　　钦定四库全书
　　周易参同契通真义卷上
　　后蜀　彭晓　撰
　　乾坤者易之门户章第一
　　乾坤者易之门户众卦之父母坎离匡廓运毂正轴太易太虚太初之前虽含虚至妙则未见兆萌太始太素太极之际因有混成乃混沌也中有真一之精为天地之始为万物之母一气既形二仪斯析然后有乾坤焉有阴阳焉有三才五行焉有万物众名焉故配乾坤为天地之纲纪运阴阳为造化之槖钥是以乾坤立而阴阳行乎其中矣魏公谓修金液还丹与造化同途因托易象以论之莫不首采天地混沌真一之气而为根基取乾坤精粹潜运之踪而为法象循坎离否泰之数而立刑德盗阴阳变化之机而成冬夏阴生午后阳发子初动则起于阳九静则循于阴六乃修丹之大防也故以乾坤为鼎器以坎离为匡廓以水火为夫妻以阴阳为龙虎以五行为纬而含真精以三才为经而聚纯粹寒来暑往运行于三百八十四爻兔起乌沉升降于三百八十四日此皆始于乾坤二卦之体而成变化者也故云乾坤易之门户众卦之父母也
　　牝牡四卦章第二
　　牝牡四卦以为槖钥覆冒阴阳之道犹工御者准绳墨执衔辔正规矩随轨辙处中以制外数在律历纪月节有五六经纬奉日使兼并为六十刚柔有表里
　　凡修金液还丹鼎中有金母华池亦谓之金胎神室乃用乾坤坎离四卦为鼎器药物槖钥者枢辖也覆冒者包裹也则有阴鼎阳炉刚火柔符皆依约六十四卦周而复始循环互用又于其间运春夏秋冬分二十四气劈七十二候以一年十二月气候蹙于一月之内以一月气候攒于一昼夜十二辰中定刻漏分二隔子午按阴阳通晦朔合龙虎依天地之大数叶阴阳之化机其或控御不差运移不失则外交阴阳之符内生龙虎之体故云善工者准绳墨以无差能御者执衔辔而不挠合其规矩轨辙也盖喻修丹之士运火候也月节有五六乃三十日也昼夜各一卦乃六十卦也乾坤坎离四卦为药之父母枢辖鼎器则非昼夜之数契乃统而言之兼并为六十四卦也经纬奉日使者卦爻为日用之经而纬者律历数也刚柔有表里者阳刚阴柔水火金木互为表里
　　朔旦屯直事章第三
　　朔旦屯直事至暮防当受昼夜各一卦用之依次序凡运昼夜阴阳升降火数皆依约卦爻昼夜各一卦直事始以屯蒙二卦为首朝屯暮从此为次叙也
　　既未至晦爽章第四
　　既未至晦爽终则复更始日辰为期度动静有早晚既未者既济未济二卦也晦爽者晦朔阴阳明暗往复也日辰为期度动静有早晚者谓阳属动阴属静于十二辰中早晚分隔阴阳升降火数周而复始更互用之也
　　春夏据内体章第五
　　春夏据内体从子至辰巳秋冬当外用自午讫戌亥阳火自子进符至巳纯阳用事乃内阴求外阳也阴符自午退火至亥纯阴用事乃外阳附内阴也此内外之体盛衰之理始复而终坤皆以爻象则之也
　　赏罚应春秋章第六
　　赏罚应春秋昏明顺寒暑爻辞有仁义随时发喜怒如是应四时五行得其理
　　春气发生谓之赏秋气肃杀谓之罚自子丑寅为春夘辰巳为夏阳火候也午未申为秋酉戌亥为冬阴符候也乃于十二时中运其火符应此四时五行昏明寒暑仁义喜怒爻象不得纤毫参差故谓之不失鼎内四时无亏象中寒暑则一其丹必成矣古歌曰圣人夺得造化意手日月安炉里微微腾倒天地精攒簇阴阳走神日魂月魄若个识识者便是真仙子鍊之饵之千日期身既无阴那得死是故修金液还丹若非取法象天地造化以自然之情别无所也
　　天地设位章第七
　　天地设位而易行乎其中矣天地者乾坤之象也设位者列阴阳配合之位也易谓坎离坎离者乾坤二用二用无爻位周流行六虚往来既不定上下亦无常幽潜沦匿变化于中包囊万物为道纪纲
　　天地设位者以其既济鼎器法象乾坤也易行乎其中者乃阴阳坎离符火运行其中也既鼎器法乾坤复于其中安金母以备天地人三才也坎离二用无爻位者谓外施水火运转动静无常故周流六虚往来上下无常位也或或显或用或潜更为变化之宗互作生成之母故云为道纪纲也以无治有章第八
　　以无治有器用者空故推消息坎离没亡
　　无者龙也有者虎也无者汞阳之气也有者阴之质也铅汞处空器之中而未能自生变化因坎离升降推运四时遂见生成盖用空器而以无制有也古文龙虎经曰有无相制朱雀炎空故阴生而阳退阳起而阴潜一消一息则坎离随时而亡没也
　　言不苟造章第九
　　言不苟造论不虚生引验见效校度神明推结字原理为证坎戊月精离巳日光日月为易刚柔相当土旺四季罗络始终青赤白黑各居一方皆禀中宫戊己之功
　　圣人不苟造虚言以惑后人故引验日月推效神明分擘刚柔指陈金水喻龙虎而取象运阴阳而采精以五土而终功以四季而结果遂得青赤白黑循环而皆禀戊己也坎戊月精者月阴也戊阳也乃阴中有阳象水中生金虎也离已日光者日阳也已阴也乃阳中有阴象火中生汞龙也故修丹采日月之精华合阴阳之灵气周星数满阴阳运终尽归功于才德而神精备矣推结字者盖易字象日月也
　　易者象也章第十
　　易者象也悬象着明莫大乎日月穷神以知化阳往则阴来辐辏而轮转出入更卷舒易有三百八十四爻据爻摘符符谓六十四卦晦至朔旦震来受符当斯之际天地媾其精日月相撢持雄阳播施雌阴化黄包混沌相交接权舆树根基经营养鄞鄂凝神以成躯众夫蹈以出蠕动莫不由
　　易者象也盖以日月相合而成也金液还丹莫不合日月阴阳精炁而成也故阴阳精气出入卷舒昼夜循环周而复始约六十四卦依三百八十四爻据爻摘符火随进退阴来阳往阳伏阴施东西之气相交夫妇之情相契当斯之际震来受符天地媾其精神日月合其魂魄混沌者神室象鸡子两相合如混沌也阳龙阴虎在混沌中相承交感之气树立根基长养鄞鄂以致凝神成躯终为精物也故鼎室中乃自是一天地也凡关蠕动之物莫不由之也雄阳属天乃也雌阴属地乃黄也此乃老阳老阴干父坤母互用火符极数也则知一鼎中造化一一明象天地运动发生万也若火候失时抽添过度寒暑不应进退差殊则令天地之间凭何节候而生物象哉凭何阴阳而生龙虎哉
　　于是仲尼章第十一
　　于是仲尼赞鸿蒙乾坤德洞虚稽古当元皇关睢建始初冠婚气相纽元年乃芽滋
　　仲尼赞易道分乾坤为万物之首立咸恒为夫妇之宗辟之鸿蒙凿之混沌显神之状通天地之情则君臣父子夫妇男女五伦之道得而阴阳大化之机尽矣乃乾坤昭其洞虚也故魏公喻易创立鼎器运动天机媾龙虎之形合夫妇之体初则全无形质一如鸿蒙混沌之中既经起火运符则男女精气相纽故关睢两慕冠婚相求自此起火之初便应元年滋产日居月诸龙虎之体就矣圣人不虚生章第十二
　　圣人不虚生土观显天符天符有进退诎伸以应时故易统天心
　　虙牺圣人仰观俯察定易象之数知万物之情留示后人俾未达者既得知天地之窍盗阴阳之精识造化之根辨符应之体相生相克进退诎伸皆在乎掌握故云易统天心也是以设法象采至精具鼎炉运符火循刻漏行卦爻定时辰分节候以尽天地之大数也
　　复卦始萌章第十三
　　复卦建始萌长子父体因母立兆基消息应钟律升降据斗枢三日出为爽震庚受西方八日兑受丁上平如绳十五干体就盛满甲东方蟾蜍与兔魄日月气双明蟾蜍视卦节兔魄吐光生七八道已讫屈折低下降
　　复卦建始萌长子继父体因母立兆基者六阴爻下初变一阳爻为复卦故云建始萌也谓因坤卦下变一干爻内体成震坤是震之孕母故云立兆基也震是干之长子从此随时渐变至十五日变成纯干干父也故云继父体也亦如月自三日现形至于八日成上阳数得半喻鼎中金木各半也至十五日圆满出于东方蟾蜍与兔魄双明喻鼎中金水圆满得火候也魏公托此卦象喻月生者盖将半月三候攒于半日六辰内进阳火抽添于鼎中内受火符有此变化兆萌也七八道已讫者谓十五日干体成就也屈折低下降者谓下文十六日以后退阳火用阴符也
　　十六转受统章第十四
　　十六转受统防辛见平明艮直于丙南下二十三坤乙三十日东北丧其明节尽相禅与体复生龙
　　十六转受统者谓十六日以后阳火初退阴符始生也防辛见平明者亦如阳火初进之时与月生三日同也下二十三日复如上同义金水各半也坤乙三十日东北丧其明者阴符到此消尽阳火也缘一月内阴阳各半阴阳相禅水火相须一月既终复又如初再用复卦起首故云体复生龙也
　　壬癸配甲乙章第十五
　　壬癸配甲乙乾坤括终始七八数十五九六亦相应四者合三十阳气索灭藏八卦布列曜运移不失中壬癸阴也甲乙阳也阴阳相配谓丹母在乾坤鼎中受阳龙阴虎相合之气故云乾坤括终始也七八九六者合三十日也三十日内七九应阳数六八应阴数乾坤各分其半至三十日而尽阴符阳火俱终故当一月运火之时皆循八卦列曜运行子午东西抽添升降则阴阳舒卷使金水调和如或运火失时霖旱不节既亏生成之理难留龙虎之形运火之士细忖度之
　　元精眇难睹章十六
　　元精眇难睹推度效符证居则观其象准拟其形容立表以为范占候定吉凶发号顺时令勿失爻动时上察河图文下叙地形流中稽于人心防合考三才动则循卦节静则因彖辞乾坤用施行天地然后治可得不慎乎
　　元精者是鼎中神灵真精天地之元气也抟之不得视之不见而能潜随化机生成万物既窈防难睹当推效符证立表为范发号施令以应天符故仰观象天文俯察循地理乃得合天地之魂魄防阴阳之惨舒树立三才勘定休王依卦象顺爻辞分旦暮叙升降故得乾坤泰而夫妇和龙虎交而天地理以上并论循刻漏运符火明抽添分进退一一不失日月星辰行度之数则鼎内依四时生产万物神精也运火之士得不慎乎
　　御政之首章第十七
　　御政之首管括防密开舒布宝要道魁柄统化纲纽爻象内动吉凶外起五纬错顺应时感动四七乖戾誃离俯仰
　　御政之首者运符火之士起首次第也既铸金成鼎器则管括固济令防密也开舒布宝者内金舒畅滋液金水相依也复随斗柄经历十二辰上顺五星于四七之间【四七乃二十八宿也】如或纬候参差符节不应则吉凶生于爻象符火失于晨昏故使外五星错乱则内五气不和四七乖戾则周星誃离而鼎内不生成也外火虽动而行内符闲静不应则天魂地魄不相交接是以星辰错乱日月差殊四序不调万物不产良由运火夏秋失节致鼎内霖旱不常也
　　文昌统录章第十八
　　文昌统录诘责台辅百官有司各典所部
　　文昌统录者斗魁戴筐六星曰文昌宫一曰上将二曰次将三曰贵相四曰司命五曰司禄六曰司灾台辅者魁下六星两两而比者曰三台主宰天下上佐天子理阴阳顺四时下遂万物之宜使卿大夫各得任其职则象鼎内受天地万物之气而生成变化也阴阳既乖四时失度犹运火符之士调燮过差故云诘责也金液还丹秘在火二字为之终始既得真又难得真火其可轻议也哉是以魏君广而喻之犹虑后人之迷惑也
　　日合五行精章第十九
　　日合五行精月受六律纪五六三十度度竟复更始原始要终存亡之绪或君骄溢亢满违道或臣邪佞行不顺轨望盈缩乖变凶咎执法刺讥诘过贻主
　　日合五行精者每一月一度与月交媾也月受六律纪者谓金水于鼎内逐月分受得半月律气也【律吕各六而日月共分之】日月五星经纬共生万物喻鼎内受外来阴阳之升降子午之符排运五星之精交媾日月之粹否泰相继存亡相续周而更始始复而终坤也其神室阴精处中宫居土德而象君若鼎内应而外不专良由国君骄溢则四方贡输不入臣下邪佞致使时刻有差望亏盈晦朔吝咎皆归过于主主即金精土德神室也臣即五行六律精也得失即运符火之士也因兹姹女逃亡赤龙奔逸神精既走金液何求
　　辰极受正章第二十
　　辰极受正优游任下明堂布政国无害道内以养已安静虚无原本明内照形躯闭塞其兑筑固灵株三光陆沉温养子珠视之不见近而易求
　　辰极受正优游任下者谓神胎居中宫喻君处明堂如北辰也阴阳五行之气臣下也但君臣理内如北辰正天之中则阴阳五行之气和顺鼎室金水之液滋生君得以养已安静任运虚无自然变化也原本隐明内照形躯者谓金能明又能自照得火而同益光明也闭塞其兑者兑口也既安金虎灵根于中宫则须固济筑塞其鼎口运役三光真精而入其内哺养子珠灵汞故云三光陆沉也三光者即阳火阴符金胎以象日月星也外运亦有三光分在动静交刻之内阴阳符火之中变化而成也缘内外各有阴阳变易之体不可备论到此防妙莫非口诀难以书也金汞在鼎变化莫测莫可得而窥视或以天机运制法象枢辖则金汞不敢逃亡龙虎得以交媾故云近而易求也阴符经曰宇宙在乎手万化生乎身是也
　　黄中渐通理章第二十一
　　黄中渐通理润泽达肌肤初正则终修干立末可持一者以掩蔽世人莫知之
　　易曰君子黄中通理正位居体美在其中而畅于四肢发于事业美之至也谓金虎在鼎中初受外来阴阳精气渐渐润泽肌肤既初受气始生萌芽正其枝干而终成果实也盖喻金砂真汞初吐芽蘖也一者水也缘水根真金在器中固济蒙密常人莫能知之也
　　上德无为章第二十二
　　上德无为不以察求下德为之其用不休上闭则称有下闭则称无无者以奉上上有神德居此两孔穴法金气亦相须
　　上德者水在上也下德者火在下也水火既济乾坤之谓也水在上常静无为而处阴不以察求也火在下常动运转经历十二辰内其用不休也上闭称有内水也下闭称无外火也无者以奉上谓火运四时五行之气以资奉神胎故云上有神德居即神胎金汞也此两孔穴法金气亦相须者谓水火阴阳二气双关相须而成神药余无别径也魏公述此一章深明法象大纲神药指归也知白守黑章第二十三
　　知白守黑神明自来白者金精黑者水基水者道枢其数名一阴阳之始含黄芽五金之主北方河车故铅外黑内懐金华被褐懐玉外为狂夫
　　白者金也黑者水也知金水之根用为药基则神精自生于器中故云神明自来也白金自水而产乃为神器水体不绝乃金水两情为道枢纽也水数一为天地阴阳五行万物之始也水一火二木三金四土五是也含黄芽者谓金水生黄芽也五金之主北方河车河车者水火也谓水火二气运生五行也故铅外黑内懐金华者诸未化白金之前混于矿内外貌黑而内藏金华若被褐懐玉之狂夫也
　　金为水母章第二十四
　　金为水母母子胎水者金子子藏母胞真人至妙若有若无仿髴大渊乍沉乍浮退而分布各守境隅水生于金金为水母谓金生水而反形于水乃子胎水者金子子藏母胞者谓黑变质而寄位西方为白虎金胎水含金而复藏质于金胞中真水银是也真人至妙各守境隅者谓真汞被外来符火逼逐在母胞中乍沉乍浮飞伏不定若有若无继以符应进退又各守其界分则不敢动越也魏公述此一章深明内象视听不及真精希夷出没之状也妙哉神圣哉
　　采之白章第二十五
　　采之白造之则朱鍊为表卫白里真居方圆径寸混而相拘先天地生巍巍尊高
　　采之白者谓初运动之时先以白金为首也造之则朱者谓陶冶之际次以赫火成朱也鍊为表卫白里真居者盖以白金为神室也方圆径寸混而相拘者谓金胎象混沌而制造分上下两中虚方圆径寸以安真汞既两相合固济绵密使阴阳相符纤防不漏以养龙虎古歌曰固脐胎不泄变化在须臾是也先天地生巍巍尊高者谓真未有天地混沌之前铅得一而先形次则渐生天地阴阳五行万物众故铅是天地之父母阴阳之本元盖圣人采天地父母之根而为大药之基聚阴阳纯粹之精而为还丹之质故殆非常物之造化也而修丹之始则以天地根为药根以阴阳母为丹母如有不能于其间生天地阴阳者即非金液还丹之道若以有天地阴阳之后所产者五金八石草木灰汁晨霜夜露雪浆氷水青盐白卤诸物杂而为之者不亦难乎同志思之久而自悟故后篇云万遍将可睹神明或告人
　　旁有垣阙章第二十六
　　旁有垣阙状似蓬壶环匝关闭四通踟蹰守御密固阏绝奸邪曲阁相通以戒不虞可以无思难以愁劳神气满室莫之能留守之者昌失之者亡动静休息常与人俱
　　凡修还丹有坛炉鼎灶上下相接如蓬壶之状周旋四通鼎内复有神室金胎委曲相连鼎内复有枢辖固济阏绝奸邪以防真走失方免别生思虑仍无愁劳也虽固密堤防得神满于室内又须调运阴阳交互施功将以留连真精而成变化如运火符差忒纵有真精在内亦复飞走不住全在调燮水火守而勿失则必昌盛故真动静休息一一常与人俱也
　　是非历藏法章第二十七
　　是非历藏法内视有所思履行步斗宿六甲以日辰阴道厌九一浊乱弄元胞食气鸣肠胃吐正吸外邪昼夜分寤寐晦朔未尝休身体日疲倦恍惚状若痴百脉鼎沸驰不得澄清居累土立坛宇朝暮敬祭祠物见形象梦寐感慨之心欢意喜悦自谓必延期遽以夭命死腐露其形骸举措辄有违悖逆失枢机诸术甚众多千条有万余前却违黄老曲折戾九都
　　是非历藏法曲折戾九都者魏公谓世人不达大道之宗元而趋旁门之曲径故有内思小伎履步魁罡六甲日辰乃童防之渐阶也复有对景接气房中之术屈伸握固闭气咽津因兹气乱神疲魂伤魄瘁以致阳神逃于宫宅阴贼盗于肺肝良由内外相侵寅申相逼七魄游于死户三尸战于眼睛百脉沸腾三田溃乱本期永寿反尔伤生岂得见于清澄者乎复有外立坛墠祭祠淫欲希遇道乞遂延龄致使气于精魄邪风起于心室或交梦寐或见形声自谓长生可期不知我命在我乃致促限弃腐形骸此属多般皆为左道欲行转住欲速更迟悖乱至真乖讹天理妄称高道明违黄帝之文蔽真诠全失老君之防故魏公不欲人习旁门俾令迳入正道而历藏诸法纵有小成终亦不免其死坏惟金液还丹得服之后返老还婴位证真人与天地同其长乆也故下文云金砂入五内雾散若风雨薫蒸达四肢颜色悦泽好发白皆变黑更生稚牙齿老翁复丁壮耆妪成姹女改形免世厄号之曰真人又黄庭经曰百二十年犹可还过此修道诚甚难虽待九转八琼丹日月之华救老残则知此法是白日冲天长生之上道明矣
　　明者省厥防章第二十八
　　明者省厥防旷然知所由勤而行之夙夜不休服食三载轻举远游跨火不焦入水不濡能存能亡长乐无忧道成德就潜伏俟时太乙乃诏移居中州功满上升膺箓受图
　　魏公警好道之人省究其防当自豁然既得之后夙夜勤修始终勿怠药成之后服食三年轻举远游水火无碍坐在立亡暗施阴德潜伏俟时太乙见召移居中州计日上升膺箓受图也太乙乃修丹之主司也中州乃神州也世人初得道镂名金简于此州膺受图箓始获上升也
　　火记不虚作章第二十九
　　火记不虚作演日以明之偃月法鼎炉白虎为熬枢汞日为流珠青龙与之俱举东以合西魂魄自相拘上兑数八下艮亦八两合其精乾坤体乃成二八应一斤易道正不倾铢有三百八十四亦应卦爻之数火虽有记须约易道而行之循诸卦爻运诸否泰鼎器偃月即仰月也金虎在内为药枢机朱汞青龙被丙丁朱雀随时趂逐俱入金胎故谓之举东合西也魂魄者东龙魂西虎魄也上下两合为一斤之数分三百八十四铢应一月二八之候则乾坤形体俱就与一周天之数同也
　　金入于猛火章第三十
　　金入于猛火色不夺精光自开辟以来日月不亏明金不失其重日月形如常金本从月生朔旦受日符金返归其母月晦日相包藏其匡廓沉沦于洞虚金复其故性威光鼎乃嬉
　　五行相克火乃克金金得火复能成器两不伤损故金胎在鼎中而不耗散金色益自光明自立乾坤鼎器以来日月运精入内两相有益俱得精明金体重如初日月常环照也金本从月生者金是阴精寄位西方故云金从月生月自朔旦受日辰之符因生金也金返归其母者月转受统金归于水至月晦阳气消尽则金水两物情性自相包裹藏匡廓沉沦洞虚也月晦象年终月朔象年首也金水成形鼎室长含和气乃见成功故云鼎嬉嬉则和怡和怡则金水凝结自然之道备矣子午数合三章第三十一
　　子午数合三戊己号称五三五既和谐八石正纲纪呼吸相含育伫思为夫妇黄土金之父流珠水之子水以土为土镇水不起朱雀为火精执平调胜负水胜火消灭俱死归厚土三性既合防本性共宗祖
　　子水数一午火数二共合成三也戊己土数五也三五合成八此乃三五既和谐八石正纲纪也故得青龙呼白虎白虎吸青龙呼吸相含育伫思为夫妇也黄土金之父流珠水之子者土能遏水银乃得不飞走则四季尾火行土候是也金全自朱雀火神调匀胜负水胜火灭晦朔俱终归功土德也三性既合防本性共宗祖者谓金火自一数水气中产出盖是先天地生元始中而能生五行非只以金水二味而已
　　巨胜尚延年章第三十二
　　巨胜尚延年还丹可入口金性不败朽故为万物宝术士服食之寿命得长乆土游于四季守界定规矩金砂入五内雾散若风雨薫蒸达四肢颜色悦泽好发白皆变黑齿落生旧所老翁复丁壮耆妪成姹女改形免世厄号之曰真人
　　巨胜胡麻也人食之尚得延年况金液还丹之口岂不长生乎还丹始生于真金金体故无败朽然真金者是天地元气之祖以为万物之母道德经曰无名天地之始有名万物之母是也天地之先一气为初而生万象金是水根取为药基是故真金母能产金砂而成还丹也土游四季为丹道始终也魏公喻后人修炼服之神妙不同凡药此砂入口如云雾风雨径入五脏四肢还童却老变发生牙长生乆视矣
　　胡粉投火中章第三十三
　　胡粉投火中色坏还为铅氷雪得温汤解释成太金以砂为主禀和于水银变化由其真终始自相因欲作服食仙宜以同者植禾当以黍覆鸡用其卵以辅自然物成易陶冶鱼目岂为珠蓬蒿不成槚同者相从事乖不成宝是以燕雀不生凤狐兔不乳马水流不炎上火动不润下
　　胡粉制黑铅而成若投火中却归铅体氷雪自水气而结若以汤沃还化为水金砂水银皆一体之物以金为母还产砂汞故云植禾以其黍覆鸡以其卵一旦受气足乃成鸡与黍盖以众相生终始相因自然之道也若以金石草木霜露氷雪盐卤之皆为误用上文注中已详矣是将天地根为药根真金母为药母令产阴阳成精金砂灵汞以为长生之药不其然乎故云燕雀不生凤狐兔不乳马火气本炎上不可使润下水性本润下不可使炎上既以自然本性根而推之则金母产金砂明矣
　　世间多学士章第三十四
　　世间多学士高妙负良才邂逅不相遇耗火亡货财据按依文妄以意为之端绪无因缘度量失操持捣治羌石胆云母及矾磁硫黄烧豫章泥澒相炼飞鼓下五石铜以之为辅枢杂性不同安肯合体居千举必万败欲反成痴侥幸讫不遇圣人独知之稚年至白首中道生狐疑背道守迷路出正入邪蹊管窥非广见难以揆方来
　　魏公谓世间多有通儒博学之士留心道域好火求邂逅不遇明师但只看文据诀妄自出意亡损货财捣治杂药拟望长生度世历年白首执而不回迷守管见自入邪径千举万败难揆将来杂性不同上文注中已释之矣
　　若夫至圣章第三十五
　　若夫至圣不过伏羲始画八卦效法天地文王帝之宗结体演爻辞夫子庶圣雄十翼以辅之三君天所挺迭兴更御时优劣有步骤功德不相殊制作有所种推度审分铢有形易忖度无兆难虑谋作事今可法为世定诗书素无前识资因师觉悟之皓若褰帷帐瞑目登高台
　　魏公赞庖牺文王孔子三圣人天纵英灵互有明德演易道则通天地万物之情删诗书则叙君臣众名之训复有定爻象拆分铢辖周星数穷大道天地虽大难缄否泰之机阴阳至虚无藏动静之数是以圣人因之取谋大道以乾坤象鼎室使抱一而宗万灵以阴阳贯晷时俾历六虚而生庶然有形易忖者天地也无兆难谋者阴阳也若不因三圣演易将水火何路施张若不赖万世垂文驱龙虎何门钤键故云素无前识因此思之若褰帷帐则明有所睹如登高台复莫知其极盖喻圣人之道仰之弥高钻之弥坚也因易道而复明火记下文当略释之
　　火记六百篇章第三十六
　　火记六百篇所等不殊文字郑重世人不熟思寻度其源流幽明本共居窃为贤者谈曷敢轻为书若遂结舌喑绝道获罪诛写情着竹帛又恐泄天机犹豫增叹息俛仰缀思虑陶冶有法度未可悉陈敷略述其纲纪枝条见扶疎
　　火记六百篇盖是周星运火之大数朝屯暮防各系一卦直事云六百篇篇次一一皆同故年与月同月与日同日与时同也魏公既不敢结舌而蔽大道复不敢显着竹帛而泄天机犹豫增叹深虑不及将来故略述纲纪少露枝叶其余细防备于口诀云耳
　　以金为堤防章第三十七
　　以金为堤防水入乃优游金计有十五水数亦如之临炉定铢两五分水有余二者以为真金重如本初其三遂不入火二与之俱三物相含受变化状若神下有火阳气伏蒸须臾间先液而后凝号曰黄舆焉岁月将欲讫毁性伤寿年形体如灰土状若明窗尘
　　金母在中宫为水银堤防则金水优游性情相恋金水逐辰受气各得其半共合一斤之数既产金砂母亦不损故云金重如本初也其三遂不入者真土也金火木为三物被水火二者逐辰与之俱入器中乃得三性合防二味相拘变化若神也金母始因太阳精气伏蒸遂能滋液而后凝结是名黄舆焉以至周星阴阳五行功考互满退位藏形尽归功于中宫黄帝土德也故云毁性伤寿年归土德而化土则精神状若明窗尘也
　　捣治并合之章第三十八
　　捣治并合之持入赤色门固塞其际防务令致完坚炎火张于下昼夜声正勤始文使可修终竟武乃陈候视加谨慎密察调寒温周旋十二节节尽更须亲气索命将绝体死亡魂魄色转更为紫赫然成还丹粉提以一丸刀圭最为神
　　捣治丹基坚完固济然后安鼎内号曰赤色门上水流下下火炎上晦朔进退昼夜升降文发子初武随巳止午起阴符以至于亥运之否泰调以寒温十二节终终则更始一周火足魂魄改形转为紫金赫然成丹服之一粒刀圭便成神妙之功述无尽已
　　推演五行数章第三十九
　　推演五行数较约而不繁举水以激火奄然灭光明日月相薄蚀常在晦朔间水盛坎侵阳火衰离昼昏阴阳相饮食交感道自然
　　五行是虚无之窥视难明若以天地总数则之则无逃其运用至感鼎内五行自拘阴阳交姤火兴水退水激火衰日魂起于朔辰月魄终于晦暮雌雄相禅砂汞互生天地自然而丹道昭矣名者以定情章第四十
　　名者以定情字者以性言金来归性初乃得成还丹吾不敢虚仿效圣人文古记题龙虎黄帝美金华淮南炼秋石王阳加黄芽贤者能持行不肖母与俱古今道由一对谈吐所谋学者加勉力留念深思惟至要言甚露昭昭不我欺
　　金者情也水者性也金既生水银是情归性也且金生于水水为金子子复生于金水返为金母故有还丹之号上文云母子胎子藏母胞是也然魏公所述殆无虚诈乃托易象及古文龙虎经而论之仍赞黄帝淮南王阳先真圣人皆能持而行之古今同一门径非不肖者所可及也故喻后来留意思之要言甚露昭昭明不我欺也














　　周易防同契通真义卷上
　　钦定四库全书
　　周易防同契通真义卷中
　　后蜀　彭晓　撰
　　干刚坤柔章第四十一
　　干刚坤柔配合相包阳禀阴受雌雄相须须以造化精气乃舒坎离冠首光耀垂敷明难测不可画图圣人揆度防序元基四者混沌径入虚无六十卦周张布为舆龙马就驾明君御时和则随从路平不邪邪道险阻倾危国家
　　干刚坤柔配合相包凡修金液还丹先立乾坤既济鼎器然后使阴阳合精气于其中次运水火坎离继合日月龙虎故得鼎中光耀明罔窥良由防度圣文究寻药母俾乾坤离坎混而相符而游降六虚敷舒五气循六十卦历十二辰布为车舆以迎龙马内有中宫金母如君治国御时运和气以相从任无为而大顺是故路平不陂无往不复若或运火参差取时无准则路生险阻国家见倾致使神室金妃无凭滋产然金丹之要全在铅火二字铅火则水火也为还返之祖宗其余五行气候皆辅助而成功金妃则金母也
　　君子居其室章第四十二
　　君子居其室出其言善则千里之外应之谓万乘之主处九重之室发号出令顺阴阳节藏气俟时勿违卦月屯以子申以寅戌余六十卦各自有日
　　易曰君子居其室出其言善则千里之外应之喻金翁处于神室如君居九重之上凡运旦夕水火如发施号令欲令众气得所又须安静无为藏器俟时顺爻辞循刻漏一一领览屯旦夕之符谓六十卦应一月候昼夜各受一卦周而复始寅申是阴阳始终之位也
　　聊陈两象章第四十三
　　聊陈两象未能究悉立义设刑当仁施德逆之者凶顺之者吉案历法令至诚专密谨候日辰审察消息纤芥不正悔吝为贼
　　聊陈两象谓水火阴阳也从子至己属春夏火行发生之候含于器中而温养精神乃象施仁德也自午至亥属秋冬符运肃杀之候降于胎中而凝合灵汞乃象立义刑也魏君使后人则知日月之行度分阴阳之兴废循以卦爻顺之寒暑垂诫专谨消息往来俾鼎内悔吝不生象中盗贼不起则赤精降气白汞成形金液还丹不日而就矣二至改度章第四十四
　　二至改度乖错委曲隆冬大暑盛夏霜雪二分纵横不应刻漏风雨不节水旱相伐蝗虫涌沸群异旁出天见其怪山崩地裂孝子用心感动皇极近出已口远流殊域或以招祸或以致福或兴太平或造兵革四者之来由乎胸臆
　　夏至冬至春分秋分此四者谓子午夘酉于十二辰间分擘四季疆界复有土德巡游四季之末生成龙虎金木之形非只以四季为文更于十二辰间又分二十四气七十二候象一年之气数也如纤毫刻漏参差咫尺日月失度晦朔偏陂昼夜不等或阳火过刻水旱不调则隆冬变为大暑或阴符失节寒暖相侵则盛夏返作浓霜金宫既砂汞不萌一鼎乃虫螟互起大则山崩地圯金虎与木龙沸腾小则雨暴风飘坎男共离女奔金虎木龙乃东西之魂魄坎男离女是南北之夫妻孝子迸散者则胎中真汞被火候过差飞走不住以至皇极鼎口因而迸出殊域也或吉或凶或兴或起四者及以上变证皆由运火之士胸臆也若能轨范天机衡量日月细意调燮至诚运图召和气于鼎内而产干精俾真宰于胎中而生坤粹号曰真水银是也
　　动静有常章第四十五
　　动静有常奉其绳墨四时顺宜与气相得刚柔断矣不相涉入五行守界不妄盈缩易行周流屈伸返覆凡运水火动静依时使龙虎二气相须子母重胞慕恋五行守界四季周流盈缩不返覆无失即日见其成功也
　　晦朔之间章第四十六
　　晦朔之间合符行中混沌鸿蒙牝牡相从滋液润泽施化流通天地神明不可度量利用安身形而藏始于东北箕斗之乡旋而右转呕轮吐萌潜潭见象发散精光
　　晦朔之间金水符合之际昏后寅前是也阳符既退金水同宗故混沌相符牝牡相得流金滋润施液母胎化生神灵不可度量又能安身利用藏质形伏体潜潭精光渐发既于东北右转乃是遇朔复兴起自箕斗旋转西位呕轮吐萌渐思明耀尚在伏阴之际将拟复圆旧形故于东北艮乡以循发生始终之位再动潜龙也比喻运符至戌亥之间鼎中金水如经晦朔将近子符发生谓艮位去寅不远故曰呕轮吐萌同金母于晦朔之间金水滋畅至月旦遇子符一阳之火金遇【阙】　明复遇则左旋吐萌渐生龙体也故下文云盛衰渐革终还其初也
　　昴毕之上章第四十七
　　昴毕之上震出为征阳气造端初九潜龙阳以三立阴以八通故三日震动八日兑行九二见龙和平有明三五德就干体乃成九三夕惕亏折神符盛衰渐革终还其初巽继其统固济操持九四或跃进退道危艮主进止不得逾时二十三日典守期九五飞龙天位加喜六五坤承结括终始韫养众子世为母上九亢龙战德于野用九翩翩为道规矩阳数已讫讫则复起推情合性转而相与
　　昴毕之上震出为证者谓月之初生于西方昴毕之上以行阳火至子丑将运五日一周之气自此而始再生一阳爻震气初动发生之端于鼎内因此渐生阳气至三五十五日方成纯干而体成就也阳以三立者火行三日鼎内阳气初布故云三日震动也阴以八通者已得二候【阙】二阳爻至于八日兑金得用金水气停属上金水相通故云八日兑行也九二见龙和平有明者谓月当上成形方半喻鼎内金水受寅卯之符阴阳各半也三五德就者谓九三干干行至辰巳正得三候共计十五日三爻尽为纯阳干体成就也此后阴阳界分故谓之盛衰渐革终还其初乃周而复始也巽继阴统九四或跃进退道危者阳爻退而变一阴爻巽故得承领阴符行五日在午未之上柔爻渐进阴气旋生包固阳精无敢动四候既满生二阴爻艮行五候符至申酉遇下二十三日金水复均也九五飞龙天位加喜者谓六候三十日坤行阴符至戌亥是乾坤之气俱足龙虎阴阳万物之数周旋故云九五加喜也六五坤承结括终始韫养众子世为母者谓坤始变一爻为阳成震作干家长男以至三爻俱变为纯阳成干阳极阴生复于干体变一爻为阴成巽作坤家长女以至三爻俱变为纯阴成坤始终出没皆由坤体长养万物世为母众子即众卦是也故六五坤承结括还丹终始为道之规矩也用九翩翩者亢极见命以退位乃阳数已讫则转而相与也
　　循据璇玑章第四十八
　　循据璇玑升降上下周流六爻难可察睹故无常位为易宗祖
　　谓上文云乾坤为道之规矩欲顺阴阳之则须循魁斗之行变化备于六爻周流故无常位乃为易道宗祖盖喻坎离运气于鼎中周流六虚于象内莫能窥睹妙潜生是为药之宗祖也
　　朔旦为复章第四十九
　　朔旦为复阳气始通出入无疾立表为刚黄钟建子兆乃滋章播施柔暖黎蒸得常
　　朔旦为复者五阴一阳阴气已极阳气复生谓六柔爻下体初变一刚爻是一阳发生之兆故从子初起阳火也阳气始通律应黄钟鼎内受微阳之气始造砂汞之基五阴一阳以阳为主则布气通流无所不至是谓出入无疾也易曰复返复其道复其见天地之心乎喻天地鼎中将生万物自兹而始应十一月子进阳火候也
　　临炉施条章第五十
　　临炉施条开路正光光耀渐进日以益长丑之大吕结正低昂
　　临卦四阴二阳喻行丑火阳德渐进光耀鼎中冬至之后日以益长阳气浸布生成神气精也符应大吕结正低昂者金水感气渐结流珠于上应十一月丑进阳火候也
　　仰以成泰章第五十一
　　仰以成泰刚柔并隆阴阳交接小往大来辐辏于寅运而趋时
　　泰卦三阴三阳阴阳气停夫妇交接渐兆龙虎之精敷荣金汞故云小往大来易曰无平不陂无往不复阴阳相承之道应正月寅进阳火候也渐历大壮章第五十二
　　渐历大壮挟列夘门榆荚堕落还归本根刑德相负昼夜始分
　　大壮卦二阴四阳谓仲冬阳气虽盛阳中犹含阴气阴道将离故榆荚随阳而落也刑德相负者谓二月八月阴阳分位之时阳为德德则万物生阴为刑刑则万物死故二月阳中含阴阴气犯物乃于仲春而榆荚堕落象金砂随余阴气动静落于胞中故云归根也八月阴中含阳阳气发生乃于仲秋而荠麦复生象金水随余阳气滋液满于室内故云复荣也下云观卦内云形德相负之际阴阳相停之时应二月卯息符候也
　　夬阴以退章第五十三
　　夬阴以退阳升而前洗濯羽翮振索宿尘
　　夬卦一阴五阳阳升阴退阳气已盛而鼎内尚余些些阴气被辰火荡涤金砂得以洗涤羽翮振其宿尘应三月辰进阳火候也
　　干健盛明章第五十四
　　干健盛明广被四邻阳终于己中而相干
　　易曰大哉乾元刚健中正纯粹精也乾元万物资始自冬至一阳生至于纯阳云行雨施品物流形喻鼎内自十一月受符至四月六爻尽变为纯干资成品故金胎遇正阳之火金得火而成器固益光明广被四邻充满鼎室应四月巳进阳火候也中而相干者阳极阴生谓下文阴干阳德也媾始纪叙章第五十五
　　媾始纪叙履霜最先井底寒泉午为宾宾伏于阴阴为主人
　　易曰媾遇也五阳一阴阴生阳退阴阳分界龙虎交媾故相遇也又曰系于金柅贞吉谓一阴首唱系午后变以至极阴也履霜最先者一阴初生必至极阴既有微霜必至坚冰井底寒泉者谓五阳下有一阴阴气未得敷舒五阳虽多阴方受事凡卦之六爻五阴一阳以阳为主五阳一阴以阴为主多以少为主故曰阴为主人也谓鼎内金母本是太阳水精初得阴气微信金水少得舒情必知坚氷极阴之至也应五月午退阴符候也
　　遁世去位章第五十六
　　遁世去位收敛真精懐德俟时栖迟昧防
　　遁世四阳二阴阴气渐盛阳气渐衰谓阳遁其位收敛真精以待将来残阳居阴渐欲阏绝乃栖迟于昧也易曰物不可以终遁故俟时也喻鼎内赤龙之精被阴用事渐合金水欲萌姹女则收敛真精任阴阳之变化也应六月未退阴符候也否塞不通章第五十七
　　否塞不通萌者不生阳伸阳屈没阳姓名
　　否卦三阳三阴天地俱息阴阳不交万物不萌中宫金母舒卷自然安稳应七月申退阴符候也观其权量章第五十八
　　观其权量察仲秋情任蓄微稚老枯复荣荠麦芽【阙】因冒以生
　　观卦二阳四阴阴气已盛此仲秋情谓鼎内金得阴气随水相合变化滋生姹女水银也然阴气得用而鼎内犹余阳和反于仲秋复生荠麦故云老枯复荣也冒生者遍地生也喻金水承阴符于仲秋生养灵汞满胎中也八月二月阴阳刑德相负已于上文大壮卦中注之应八月酉息符候也剥烂肢体章第五十九
　　剥烂肢体消灭其形化气既竭亡失至坤
　　易曰剥剥也一阳五阴阴盛阳衰柔侵刚尽金水俱息肢体消化归功土德应九月戌退阴符候也亡失至坤者谓下文六爻纯阴也
　　道穷则反章第六十
　　道穷则反归乎坤元恒顺地理承天布宣
　　干始于坤六阴柔爻凡地之下变一刚爻谓之一阳生阳气从兹而始以至六变纯阳干体成就纯阳气足阳极阴生复于干六阳刚爻之下变一柔爻谓之一阴生以至六变纯阴复归坤体也故云道穷则反归乎坤元也坤地母也阴也干天父也阳也故阴得阳而生阳得阴而成一阴一阳之谓道曲成万物而不遗故云恒顺地理而承天布宣也比喻一年十二月一日十二辰运阴阳进退之火符合乾坤坎离之精气周而复始妙用无穷因使圣女灵男交阴阳于神室飞龙伏虎姤魂魄于母胎是以神变无方化生纯粹者也
　　幽远章第六十一
　　幽远隔阂相连应度育种阴阳之元寥廓恍惚莫知其端先迷失轨后为主君无平不陂道之自然变易更盛消息相应始复终坤如循连环帝王承御千载常存天地虽则远谓日月交气应其行度则又相连育种万物为阴阳祖也阴阳姤精于天地寥廓恍惚之间则莫知其出没也喻鼎器设象乾坤父母运轴坎离男女于鼎内寥廓恍惚之间则莫睹其变化踪由也金为药宗于鼎内初则黄未分迷失轨辙次则阴阳剖判终则仁君五行互用无往不复否泰相济阴阳相因始复终坤起朔止晦入符出火益水安金行火止水理似循环内象金水养育亦同人主如四时符火加减不失时节千秋龙虎常存也将欲养性章第六十二
　　将欲养性延年却期审思后末当虑其先人所禀躯体本一无元精云布因气托初
　　魏公谓世人欲延生命却死期者须知得身之始末始末者元气也喻修还丹全因元气而成是将无涯之元气续有限之形躯无涯之元气者天地阴阳长生真精圣父灵母之气也有限之形躯者阴阳短促浊乱凡父母之气也故以真父母之气变化凡父母之身为纯阳真精之形则与天地同寿也陶真人云元气者人之根本也古歌曰鍊之饵之千日期身既无阴那得死故纯阳之精气无死坏也阴阳为度章第六十三
　　阴阳为度魂魄所居阳神日魂阴神月魄魂之与魄互为宅室性主处内立置鄞鄂情主营外筑垣城郭城郭完全人物乃安爰斯之时情合乾坤干动而直气布精流坤静而翕为道舍庐刚施而退柔化以滋九还七返八归六居男白女赤金火相拘则水定火五行之初上善若水清而无瑕道之形象真一难图变而分布各自独居阴阳为度者凡修金液神丹先定阴阳行度次立乾坤鼎炉也魂魄所居互为室宅者谓日魂月魄相拘于金室之中为丹根基也性主处内立置鄞鄂者性属金也金主理内承领外符而养灵汞鄞鄂即形貌也情主营外筑固城郭者情火符也火行六虚而为砂汞城郭人民即砂汞也当此之际亦由乾坤动静流气布精土居中宫为道舍庐阳伏阴施泰来否去阴阳刑德是为药之本途也九还七返八归六居者谓金生数四成数九火生数二成数七木生数三成数八水生数一成数六土生数五成数十是也男白女赤者谓金始因生水而属阴系北方坎卦是象干中男乃曰坎男金白故云男白也火属阳系南方离卦是象坤中女乃曰离女火赤故云女赤也真金在鼎内则为坎男是离女之夫及在鼎外反为离女是坎男之妻故金母受太阳之气而产灵汞也则水定火者谓金火相拘使真水不流荡也五行之初者水生数一也上善若水者水为万物之母清而无瑕不可视见道之形象者潜运于鼎中变化不一不可图画也变而分布者谓五行各守疆界而符火四时不差忒也
　　如鸡子章第六十四
　　如鸡子黑白相符纵广一寸以为始初四肢五脏筋骨乃俱弥历十月脱出其胞骨弱可卷肉滑若铅凡修金液还丹有坛坛上有炉炉上有灶灶中有鼎鼎中有神室神室有金水也神室象鸡子金水亦如之言如鸡子者重叠相裹也黑白相符者金水相包也纵广一寸者以安灵汞也若以乾坤枢辖坎离生成十月具形与人无异四肢五脏筋肉俱全此数联者盖魏公显揭内外法象砂汞形仪也阴真君神室歌曰后土金鼎生死常七神室明三圆五径一混沌徘徊天地五星阴阳两合象如鸡子形容无差黄白表里厚薄均匀六一固济好守午门防同契又曰以水飞土母制之也肉滑若铅者丹砂因铅而生以象母曹真人歌曰百刻达离气丹砂从此出体似真珠状丹砂本非我是明形似珍珠而肉铅滑也
　　阳燧以取火章第六十五
　　阳燧以取火非日不生光方诸非星月安能得水浆二气且远感化尚相通何况近存身切在于心胸阴阳配日月水火为效征
　　阳燧方诸感气而犹生水火乾坤日月设象而宁不生成况近取诸身远取诸物始采天地之母将为丹基终合日月之精用为药祖种相产水火相拘岂无效证乎
　　耳目口三宝章第六十六
　　耳目口三宝闭塞勿发通真人潜深渊浮游守防中旋曲以视听开阖皆合同为己之枢辖动静不竭穷离气内荣卫坎乃不用聪兑合不以谈希言顺鸿蒙三者既关键缓体守空房委志归虚无无念以为常证难以推移心专不纵横寝寐神相抱觉寤候存亡颜容浸以润骨节益坚强排却众阴邪然后立正阳修之不辍休庶气云雨行淫淫若春泽液液象解氷从头流达足究竟复上升往来动无极怫怫被容中返者道之验弱者德之柄耘锄宿污细微得调畅浊者清之路昏乆则昭明
　　易曰坎为耳离为目兑为口坎离兑乃水火金也钤键水火封固金母谓婴儿姹女为真人浮游于胎中使母缓体安于空器中无念动之间以证其自然男女滋生也既鼎内阴阳升降调和则胎中龙虎起伏相抱固住真精颜色浸润骨节坚强修之不休久而可验祛除阴火谓排却阴邪添入阳符乃正兴阳运周而复始神室安和云行雨施汞流金液如氷解释自足至头遍匝真人之身往来金母之体火气怫郁于鼎内金精守弱于规中昏久则明是阴极阳生之际清中显浊乃火往水复之时四季迭兴五行互用反者为证道之验坎去离来弱者乃树德之基阳施阴伏坎耳不聪者令阴魄合和真水使不流荡也离目不视者令阳魂温养真汞使不逃逾也兑口不谈者缄闭金胎使不开阖漏失赤龙精也魏公所述真契四篇立辞指喻皆是远取近用事显言防其意不欲明泄天机复不欲蔽藏至道故于此尽明内象与外用同焉者也
　　世人好小术章第六十七
　　世人好小术不审道浅深弃正从邪径欲速阏不通犹盲不任杖聋者听商宫投水捕雉兔登山索鱼龙植麦欲获黍运规以求方竭力劳精神终年无见功欲知服食法事约而不烦
　　魏公谓世人好学小术要趋疾径不知小术疾径有始无终用功至多获成者少如盲聋者苟于视听渔猎者误于江山既取舍之有乖在是非之宁别勤求至道约而不烦况金液还丹是白日冲天之上道若遇明师或逢神授遵其妙诀而修之则易简之理得矣
　　太阳流珠章第六十八
　　太阳流珠常欲去人卒得金华转而相应化为白液凝而至坚金华先唱有顷之间解化为水马齿琅玕阳乃往和情性自然迫促时阴拘蓄禁门慈母养育孝子报恩严父施令教勅子孙五行错旺相据以生火性销金金伐木荣二五与一天地至精可以口诀难以书太阳流珠者地气合天气而化珠露是纯阳精气能发生万物有气而无形故号曰赤龙也阳火化气为朱砂故火生土土生金金是太阴之能长养万物有气而有质故号曰金华也赤龙者本生于甲乙亦名曰青龙阳也父也夫也火也金华者寄生于庚辛亦名曰白虎阴也母也妻也水也盖取青龙白虎之义如此或以阴阳颠倒五行互用更为男女递作夫妻则其义也如彼太白真人歌曰五行颠倒术龙从火里出五行不顺行虎向水中生还丹之宗龙虎之祖龙从火生虎向水产其言不易也金妻先唱木壻播施神母妊娠而生姹女姹女渐长变化多端或解化为水或马齿琅玕其金母始自水生而变化之中终不绝水体也阳乃往和情性自然者金汞相生也迫促时阴拘蓄禁门者阴气运资防内宫也慈母育养孝子报恩者慈母内胎也孝子真水银也阴真君歌曰阳真砂阴真汞也是水银生于金母故谓之报恩也相吞相防乃龙虎之交气也严父施令教勑子孙者乾卦父也谓勅众卦使轮助离女坎男及五行共生砂汞子孙也还丹以铅火二字为宗祖终始运用者也其余气候节符俾佐共成神基也过此以往则皆非金液还丹之道也火能销金火又生于木金复克木是以金木反制为荣古歌曰丹砂木精得金乃并又曰三性既合防三味自相拘固济胎不泄变化在须臾三性者火金木也三味者铅汞龙虎也故云二五与一天地至精也可以口诀难以书者岂轻议于非人也注云更为男女者神水克火及至在神室中火却克金汞为金中水金为水中砂砂生汞金生水也
　　子当右转章第六十九
　　子当右转午乃东旋夘酉界隔主客二名龙呼于虎虎吸龙精两相饮食俱相贪便遂相衔咽咀嚼相吞荧惑守西太白经天杀气所临何有不倾狸犬守鼠鸟雀畏鹯各得其功何敢有声
　　子西转至酉也午东旋至夘也【此十二辰阴阳从复符火候也】夘酉二界者金木气停也主客二名金木之号也青龙既能吐气白虎因得吸精精气相含共生纯粹荧惑者极阳火数也守西者火气逼金胎也金得火盛明光耀遍于器内金气承火经天故云杀气临之何有不倾则姹女真铅不敢逃逾如猫捕鼠似雀畏鹯也太白者金精也经天者甲乙也金火木递互制伏俱无所伤各得成功则无不顺之声也
　　不得其理章第七十
　　不得其理难以妄言竭殚家产妻子饥贫自古及今好者亿人讫不谐遇希有能成广求名药与道乖殊如审遭逢睹其端绪以相况揆物终始
　　魏公谓修金液还丹不得其理不可妄动虚费财产复累妻子自古及今好道之士计有亿人不遇明师不逢真诀竟至无成若得授见其端倪取而修之则终始成功矣
　　五行相克章第七十一
　　五行相克更为父母母含滋液父主禀与凝精流形金石不朽审专不泄得为成道立竿见影呼谷响岂不灵哉天地舒象若以野葛一寸巴豆一两入喉辍僵不得俛仰当此之时虽周文揲蓍孔子占象扁鹊操针巫咸扣鼓安能令苏复起驰走
　　五行相生相克更为父母互作夫妻父母相禀而生阴阳相须而立共成不朽之丹人或得之宜乎慎密以成其道也其有立竿见影空谷应声野葛入口尚能立有效验况金液还丹者乎
　　河上姹女章第七十二
　　河上姹女灵而最神得火则飞不见埃尘龙匿莫知所存将欲制之黄芽为根
　　河上姹女者真汞也见火则飞腾如龙潜莫知所往或拟制之须得黄芽为母养育而存也黄芽即真铅也
　　物无阴阳章第七十三
　　物无阴阳违天背元牝鸡自卵其雏不全夫何故乎配合未连三五不交刚柔离分施化之精天地自然犹火动而炎上水流而润下非有师导使其然也资始统政不可复改观夫雌雄交媾之时刚柔相结而不可解得其节符非有工巧以制御之若男生而伏女偃其躯禀乎胞胎受气元初非徒生时着而见之及其死也亦复效之此非父母教令其然本在交媾定制始元
　　易曰一阴一阳之谓道天地之间若离阴阳即无万物也孤阴寡阳不能自生成也故喻神药之用或三五未连与金木不交其何以成丹乎火炎上水润下皆自然之性配合而修之则自产其精神盖各受元始之气而情性定矣且如男生则伏死亦如之女生则仰死亦如之故自雌雄交姤而其真精也
　　坎男为月章第七十四
　　坎男为月离女为日日以德施月以舒光月受日化体不亏伤阳失其气阴侵其明晦朔薄蚀掩冒相倾阳消其形阴凌灾生男女相须含吐以滋雌雄错杂以相求
　　月魄金砂也日魂火汞也若遇日退则月便承权金火递互施功更相制伏俱无所伤也晦朔之间是阴阳相禅之际日月盈缩之时故日月薄蚀掩冒相倾而消其形也喻鼎内阴符阳火逐刻漏而相交晦去旦来分时晷而易换既有相掩故云灾生也其中复有坎男离女雄情雌性相须含吐聚生成变化真精以为神药也
　　金化为水章第七十五
　　金化为水水性用章火化为土水不得行故男动外施女静内藏溢度过节为女所拘魄以钤魂不得淫奢不寒不暑进退合时各得其和俱吐证符
　　火至二八月金水舒畅或水液生于金或金砂化为水故和融用章也火数既极复归功于土土守四季水不得飞故水不得行也男动外施则火行于外女静内藏则金守于中宫火气虽遇金被火拘阴魄既拘阳魂亦伏寒温相恋各得其宜俱吐证符滋生灵汞也
　　丹砂木精章第七十六
　　丹砂木精得金乃并金水合处木火为侣四者混沌列为龙虎龙阳数奇虎阴数偶肝青为父肺白为母肾黑为子心赤为女脾黄为祖子五行始三物一家都归戊已
　　丹砂木精得金乃并者丹砂本归金胎而结就金又是水银金因火击发而产丹砂故丹砂因得与金兼并也金木自变化水火互经营四者相混杂其内龙虎行阴阳奇偶数昼夜升降分肝青为父者甲乙为火宗而与金母合故得名为父肺白为母者金母镇内胎常以火为符故得名为母肾黑为子者金母本于水中生在乎鼎中水却返生金故为水子也子水数一为五行始金火木三物同功首尾造化俱归戊己者是故脾黄为药之祖也刚柔迭兴章第七十七
　　刚柔迭兴更历分布龙西虎东建纬夘酉刑德并防相见欢喜刑主伏杀德主生起二月榆落魁临于夘八月麦生天罡据酉子南午北互为纲纪一九之数终而复始含元虚危播精于子
　　水火迭兴遍历经行分布十二辰中龙虎夘酉分界阴刑伏杀阳德生起刑德相逢两相制伏俱成和合故云欢喜也二月榆落者缘自子进火至夘虽阳气得用而未至纯阳尚余阴气乃阳中有阴故被刑杀阴盗阳气反于仲春发生之月而落榆荚也八月麦生者缘自午退阴符至酉虽阴气得用而未至纯阴尚余阳气乃阴中有阳故被德生阳盗阴气反于仲秋肃杀之月而生麦苖也比喻鼎中金母因阴阳盛衰相盗之际或则卷舒真精或则摧落砂汞子南者亦阴中含阳坎男之象也午北者亦阳中含阴离女之象也一数阴也九数阳也阴阳始终为药之用元气生虚危阳气复播精于子而生真灵也
　　关关睢鸠章第七十八
　　关关睢鸠在河之洲窈窕淑女君子好逑雄不独处雌不孤居武蛇蟠虬相扶以明牝牡竟当相须假使二女共室颜色甚殊令苏秦通言张仪结媒发辩利舌奋舒美辞推心调谐合为夫妇敝发腐齿终不相知若药物非种名不同分刻参差失其纲纪虽黄帝临炉太乙执火八公捣鍊淮南调合立宇崇坛玉为阶陛麟脯凤腊把籍长跪祷祝神只请哀诸沐浴斋戒冀有所望亦犹和胶补釡以硵涂疮去冷加氷除用汤飞龟舞蛇愈见乖张
　　凡修金液还丹者先明铅火之根次认阴阳之理孤阴不自产寡阳不自成须候阴阳相交牝牡袭气龙呼虎吸男成女产故云牝鸡自卵其雏不全二女同居其情不契且天地之间若离阴阳即无万物故采天地之真精取阴阳之根本而非药基若以金石草木氷雪霜露盐卤之物非种异孤阴寡阳纵使黄帝临炉太乙执火八公捣鍊淮南合和以致广置坛墠丰备肴酒敬跪祝辞告诸神而望还丹之成者有如和胶补釡以硵涂疮飞龟舞蛇终不得矣






　　周易参同契通真义卷中
　　钦定四库全书
　　周易参同契通真义卷下
　　后蜀　彭晓　撰
　　惟昔圣贤章第七十九
　　惟昔圣贤懐抱真伏鍊九鼎化迹沦含精养神通德三光津液腠理筋骨致坚众邪辟除正气常存累积长乆变形而仙忧悯后生好道之伦随傍风采指画古今着于图籍开示后昆露见枝条藏本根托号诸名覆谬众文学者得之韫椟诸身子继父业孙踵祖先世迷惑竟无见闻遂使宦者不仕农夫失耘商人弃货志士家贫吾甚伤之定录此文字约易思事省不繁披列其条核实可观分两有数因而相循故为乱辞孔窍其门智者审思用意参焉
　　魏公谓三皇修九鼎神丹而服食致含精养气通德三光化沦无形以为神仙宾于上帝伤悯后来好道之士或依约古文或旁采经诀开示浅近启发枝条匿本根假托金石谬乱祖宗不显真防后人得之不究踪迹据文率意将假作真韫椟藏诸迷迷相指遂有财业破虚损道心故得定录此篇所贵字约而易思事省而不挠露其核实非示乱辞庶几开发未萌直论砂汞智者熟思必获其真诠也
　　法象天地章第八十
　　法象莫大乎天地兮沟数万里河鼓临星纪兮人民皆惊骇晷影妄前却兮九年被凶咎皇上览视之兮王者退自改关键有低昂兮害气遂奔走江淮之枯竭兮水流注于海天地之雌雄兮徘徊子与午寅申阴阳祖兮出入复终始循斗而招揺兮执衡定元纪
　　既济鼎器法象天地于鼎间沟便同数万里也河鼓三星或临星纪以近北斗主有兵威是故人民惊骇且兵主金盖喻鼎内金被火候猛烈迫胁使金镕铄鼎室亢旱凶咎是生良田刻漏参差致阳作诊尚赖皇上土德止遏金水烁火自消改过归已其或关键未固鼎器泄符则周运元气奔腾江淮水符流荡阴生于午阳起于子动静徘徊不离二位寅阳申阴水火终始皆循斗建以定衡纪也
　　升熬于甑山章第八十一
　　升熬于甑山兮炎火张设下白虎唱导前兮苍液和于后朱雀翱翔戏兮飞色五彩遭遇罗网施兮压之不得举嗷嗷声甚悲兮婴儿之恋母颠倒就汤镬兮摧折伤毛羽刻漏未过半兮鱼鳞狎鬣起五色象耀兮变化无常主潏潏鼎沸驰兮暴涌不休止接连重叠累兮犬牙相错距形如仲冬冰兮防干吐钟乳崔嵬而杂厕兮交精相支拄
　　鼎居灶上炉坛接连故以谓甑山也鼎炉上水下火也白虎前唱金母得火成形或吐白砂或生苍液丙丁朱雀运气往来驱趂五行因成五彩五气聚乾坤之鼎四时逐水火之门天地关防阴阳罗网姹女被防真汞难逃时有嗷嗷声悲终乃依依恋母以致摧折毛羽胎内则或汞或砂及经刻漏火符胎中则或鳞或鬣变化无常主动静有常程或暴涌不休或潏溢不止实甃则犬牙相距虚悬则钟乳防干偎倚相支崔嵬杂厕皆明金水之变化尽显砂汞之形仪妙用无穷神精是产希微哉魏公以此指示丹砂水银之成象也
　　阴阳得其配章第八十二
　　阴阳得其配兮淡泊而相守青龙处房六兮春华震东卯白虎在昴七兮秋芒兑西酉朱雀在张二兮正阳离南午三者俱来朝兮家属为亲侣本之但二物兮末而为三五三五并为一兮都集归二所治之如上科兮日数亦取甫
　　阴阳得配则金木淡泊相守也青龙白虎朱雀乃木金火三气也运入鼎中而为亲侣且药基元只有金火二物末成三五三五为一者木上水合内金火二物共成变化也所有修运日数前篇已备释矣
　　先白后黄章第八十三
　　先白而后黄兮赤黑达表里名曰第一鼎兮食如大黍米自然之所为兮非有邪伪道若山泽气相蒸兮兴云而为雨泥竭遂成尘兮火灭化为土若檗染为黄兮似蓝成缘组皮革煮成胶兮曲蘖化为酒同易施功兮非种难为巧惟斯之妙术兮审谛不诳语于亿世后兮昭然自可考焕若星经汉兮炳如水宗海思之务令熟兮反复视上下千周灿彬彬兮万遍将可睹神明或告人兮心灵乍自悟探端索其绪兮必得其门户天道无适莫兮常与贤者
　　内胎金水变化之状先白者乃金吐玉液也后黄者乃液变黄芽也赤黑达表里者水火阴阳精气通达胎气也金液还丹为第一鼎者号曰金砂黄芽也古文龙虎经曰殻为金精水环黄液是也日食一粒如黍米大三年限满白日冲天又曰众丹之灵迹长生莫不由盖道门有二十四品大丹皆由第一鼎金砂黄芽而始若不由此而始者乃旁门有质之药非金液还丹之列也昔李筌注阴符经云还丹之术百数要在神水华池百数者火候也抽煅炼九十日成丹又十日补完火数总之百日也要在神水华池者盖金砂黄芽由是而出则曰自非凿开混沌见天地之根擘裂阴阳视水火之本无以识金液还丹之正道然神母在鼎中被阴阳之气相蒸如云行雨施而水火运用各归于土则药在胎内颜色形状随时变易而定貌不常似蓝蘖之染绿黄如皮曲之为胶酒逐其本变化而成也故圣人采天地之根基为还丹之父母运五行而化生灵药殆非五金八石诸物杂而为之也所述斯文昭然可考如星在汉如水朝宗事理周旋法圆象备魏公岂欺我哉但须熟读万遍其义自彰或神助心灵因而自悟乃得见其门户也道德经曰天德无亲常与善人是也晓按诸道书或以真契三篇是魏公与徐从事淳于叔通三人各述一篇斯言甚误且公于此自述三相一篇云今更撰录补塞遗脱则公一人所撰明矣况唐时蜀有真人刘知古者因述日月枢论进于宗亦备言之则从事笺注淳于授之更复奚疑今以四篇统分三卷为九十章以应九九阳数也
　　补塞遗脱章第八十四
　　参同契者敷陈梗槩不能纯一泛滥而纤微未备阙略仿髴今更撰录补塞遗脱润色幽深钩连相逮防意等齐所趋不悖故复作此命三相则太易之情性明之尽矣
　　乙【浮石】　丁【文火】　已物　辛【世银】　癸【真铅】　　五位相三木　二火　五土　四金　　一水　得而各甲【沉石】　丙【武火】　戊药　庚【世金】　　壬【真汞】　有合魏公先述参同契三篇铺舒寥廓未备纤微且复撰三相一篇补塞遗脱则乾坤阴阳五行终始之情性尽矣还丹首尾法象之大防备矣
　　大易情性章第八十五
　　大易情性各如其度其度黄老用究较而可御炉火之事真有所据三道由一俱出径路
　　乃知鍊丹之义一一各有节度黄帝老君用究其道垂文至斯度量炉火之事真有所据五行同宗金水火三道俱出一径也
　　枝茎华叶章第八十六
　　枝茎华叶果实垂布正在根株不失其素诚心所言审而不误
　　凡修金液还丹当须先认根株方得药生华叶而果实垂布也不失其素谓不失其水银也但认得真铅为药根株则自然药生真汞如果之实不失其信诚如斯言而不误后之人也
　　象彼仲冬节章第八十七
　　象彼仲冬节草木皆摧伤佐阳诘贾旅人君深自藏象时顺节令闭口不用谈天道甚浩广太无形容虚寂不可睹匡廓以消亡谬误失事绪言还自败伤别叙斯四象以晓后来盲修丹火候或枝茎繁舒或果实茂熟或草木零落应彼仲冬启塞顺时皆由运火节符也其佐阳诘贾旅者闭关禁旅象固塞鼎器不令漏泄其精真气也人君深自藏者乃中宫金母也闭口不谈者兑金室也天道甚浩广则鼎内变化无涯太无形容则金水滋液罔测潜运无极神化无方四序推移匡郭消灭而金水之形变化矣魏公谓大道运育真宰无形若不以法象调和阴阳拘束契之潜化合以天机争得牵引日月之精魂留连咫尺之鼎室而成妙化哉如谬误事绪则必败伤故叙此文以悟后来之未见者耳
　　会稽鄙夫章第八十八
　　会稽鄙夫幽谷朽生挟懐朴素不染权荣栖迟僻陋忽略利名执守恬淡希时安宁晏乐闲居乃撰斯文歌叙大易三圣遗言察其防趣一统共论
　　此乃魏公自述不徇世名至亲道域安闲晏处乃撰斯文约三圣之遗言会一端而共论将乾坤鼎而同大冶运坎离气而比化权则而象之取而行之谓天且弗违而况于人乎况于神乎是故神无方易无体得不叶其动静循彼阴阳而成变化于其虚无之中乎神哉
　　务在顺理章第八十九
　　务在顺理宣耀精神神化流通四海和平表以为历万世可循叙以御政行之不繁引内养性黄老自然含德之厚归根返元近在我心不离已身抱一毋舍可以长存配以服食雄雌设陈挺除武都八石弃捐
　　火候须顺阴阳之理然而启发精神遍满金宫一室和畅依法御政事不至繁万世可循也使金水养性于中宫俾黄老含德于内象金生砂汞归根返元抱一胞胎则水生母舍姹女恋母则终始长存若非雌雄设陈其其真母亦无成功也如以挺除武都雌黄乃八石五金之而为之者尽可弃捐也
　　审用成物章第九十
　　审用成物世俗所珍罗列三条枝茎相连同出异名皆由一门非徒累句谐偶斯文殆有其真磔硌可观使予敷伪却被赘愆命参同契微览其端辞寡意大后嗣宜遵委时去害依托丘山循游寥廓与为邻化形为仙沦寂无声百世不下遨游人间敷陈羽翮东西南倾汤遭厄际水旱隔并柯叶萎黄失其华荣吉人相乘负安稳可长生
　　魏公令至诚修鍊此药是世上珍宝之物也罗列三条则青龙白虎朱雀木金火是也还丹不出此三物而成且三物本只金火二味未成木金火三物【此乃内象三物非外木金火也】虽多异名盖以寓言穷理其实一门而已也缘属辞比事谐偶斯文所贵分擘黄去除瘤赘故命真契以览其端后人遵而修之便于名山仙择地安居积行累功去世离俗与天地合其德与日月合其明与四月合其序与神合其吉凶专密无差高尚其事故阴真君歌曰不得地莫妄为须密审防持保守莫失天地机以至道成之后身入无形坐在立亡遨游东西水火无碍尧水汤旱之沴阳九阴六之灾俱无患矣鼎器歌
　　晓所分参同契并补塞遗脱四篇为九十章以应阳九之数外余歌鼎器一篇本在补遗之前谓其辞理钩连字句零碎独存于此以应水一之数歌曰
　　圆三五
　　鼎周围一尺五寸中虚五寸又张随注云此名太一炉圆象天方象地状若蓬壶亦如人之身形三层象三丹田也故三光五行四象八卦尽在其中矣
　　寸一分
　　厚一寸一分
　　口四八
　　口偃开如今之锅釜卧唇仰拆周围约三尺二寸明心横有一尺
　　两寸唇
　　立唇环匝高二寸
　　长尺二
　　鼎通身长一尺二寸上水入鼎八寸
　　厚薄均
　　通身厚一寸一分令均匀也
　　腹脐三
　　鼎通身腹底通直令上中下等
　　坐垂温
　　鼎悬于灶中不着地悬胎鼎是也
　　阴在上
　　上水鼎以润下
　　阳下奔
　　下运火以炎上
　　首尾武
　　已午是阴阳界分已为阳子尾午为阴亥首故火武也
　　中间文
　　已午两向中间阴阳进退各得其中故火文也
　　始七十终三旬二百六善调匀
　　七十三旬二百六都合三百六十日应周天火数也于其间细意调匀火符不令失天地之大数魏公欲谐偶成文故分而言之也
　　阴火白
　　火数遇阴云火白是也金水得用故多白少赤
　　黄芽铅
　　黄芽生于铅铅是芽母也
　　两七聚辅翼人
　　两七十后篇云青龙处房六兮白虎在昴七兮喻青龙七宿之气与白虎七宿之气合聚神胎辅翼而生灵汞真人也缘鼎器立三才中宫为人故中篇云真人潜深渊浮防守规中是也
　　赡理脑定升子处中得安存
　　神室金母养育水银真子也前篇云温养子珠是也
　　来去游不出门渐成大情性纯
　　姹女婴儿得母安养又为关键鼎器坚牢无路逃只在器内上下防泳日月数周渐成纯质
　　却归一还本原
　　始以水母为丹基水母复生真水银故谓之归一还元也
　　善爱敬如君臣至一周甚辛勤密防防莫迷昏
　　周年辛勤细意防防无致懈怠也
　　途路远复幽若达此会乾坤
　　丹道幽微防深远若能了达可谓乾坤入掌日月在心无所不致也
　　刀圭沾浄魄魂
　　金液还丹刀圭沾五内即神鍊气清魂安魄静更易凡骨变为真人
　　得长生居仙村乐道者寻其根
　　令好生之子寻究神药根源而修之勿致误用杂也
　　审五行定铢分
　　凡修还丹先究阴阳之情性次明水火之根源审察五行区分昼夜循环刻漏析别分铢得阴阳相须五行互用方有所获也故曹真人曰金液通神仙须向五行觅五行处处有数非仙人惜要识真铅汞一水与一石中宫先为主水火繁为物二物为夫妇夫妇相配匹百刻达离气丹砂从此出则知金液还丹非阴阳五行真铅真汞和合成药则余无别径也
　　谛思之不须论深藏守莫文
　　使研精覃思勿轻易论之缄藏于心若妄以书必遭天谴
　　御白鹤驾龙鳞游太虚兮谒仙君录天图兮号真人丹成之后功满德充膺箓受图位居真人证诸道验不其然乎
　　晓分章义毕窃谓真契言微道秘文泛理深既三卷之首尾钩连而五行之上下轮起在至人之铺舒甚显恐末学之愚昧难明是敢复约真契着成明镜图诀一篇列八环而符动静明二象以定阴阳真契幽一览而便无遗矣诀曰
　　造化潜施迹莫穷　　簇成真诀指童
　　三篇秘列八环内　　万象门开一镜中
　　离女乘龙为木壻　　坎男跨虎作金公
　　同人好道宜精究　　究得长生路便通
　　又
　　至道希夷妙且深　　烧丹先认大还心
　　日爻阴偶生真汞　　月卦阳奇产正金
　　女妊朱砂男孕雪　　地藏荧惑丙含壬
　　两端指的真铅汞　　莫向诸般取次寻









　　日者阳也阳内含阴象砂中有真汞也阳无阴则不能自耀其魂故名曰雌火乃阳中含阴也日中有乌卦属南方为离女也





　　月者阴也阴内含阳象铅中有真银也阴无阳则不能自荧其魄故名曰雄金乃阴中含阳也月中有兔卦属北方为坎男也

<子部,道家类,周易参同契通真义,卷下>















　　周易防同契通真义卷下
