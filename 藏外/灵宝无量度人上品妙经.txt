
元始无量度人上品妙经

　　道言：

　　昔于始青天中，碧落空歌，大浮黎土。受元始度人，无量上品，元始天尊，当说是经。周回十过，以召十方，始当诣座。天真大神，上圣高尊，妙行真人，无鞅数众，乘空而来。飞云丹霄，绿舆琼轮，羽盖垂荫。流精玉光，五色郁勃，洞焕太空。七日七夜。诸天日月，星宿璇玑，玉衡停轮，神风静默，山海藏云，天无浮翳，四气朗清。一国地土，山川林木，缅平一等，无复高下，土皆做碧玉，无有异色。众真侍座，元始天尊，悬座空浮于五色狮子之上。

　　说经一遍，诸天大圣同时称善，是时一国男女聋病，耳皆开聪。

　　说经二遍，盲者目明。

　　说经三遍，喑者能言。

　　说经四遍，跛疴积逮，皆能起行。

　　说经五遍，久病痼疾，一时复形。

　　说经六遍，白发反黑，齿落更生。

　　说经七遍，老者反壮，少者皆强。

　　说经八遍，妇人怀妊，鸟兽含胎，已生未生，皆得生成。

　　说经九遍，地藏发泄，金玉露形。

　　说经十遍，枯骨更生，皆起成人。

　　是时，一国是男是女，莫不倾心，皆受护渡，咸得长生。

　　道言：

　　是时，元始天尊，

　　说经一遍，东方无极无量品至真大神，无鞅之众浮空而至。

　　说经二遍，南方无极无量品至真大神，无鞅之众浮空而至。

　　说经三遍，西方无极无量品至真大神，无鞅之众浮空而至。

　　说经四遍，北方无极无量品至真大神，无鞅之众浮空而至。

　　说经五遍，东北无极无量品至真大神，无鞅之众浮空而至。

　　说经六遍，东南无极无量品至真大神，无鞅之众浮空而至。

　　说经七遍，西南无极无量品至真大神，无鞅之众浮空而至。

　　说经八遍，西北无极无量品至真大神，无鞅之众浮空而至。

　　说经九遍，上方无极无量品至真大神，无鞅之众浮空而至。

　　说经十遍，下方无极无量品至真大神，无鞅之众浮空而至。

　　十遍周竟，十方无极天真大神一时同至。

　　一国男女，倾心归仰，来者有如细雨密雾。无鞅之众，迮国一半，土皆偏陷，非可禁止。于是元始，悬一宝珠，大如黍米，在空玄之中，去地五丈。元始登引天真大神，上圣高尊，妙行真人，十方无极至真大神，无鞅数众，俱入宝珠之中。天人仰看，惟见勃勃，从珠口中入，既入珠口，不知所在。国人廓散，地还平正，无复欹陷。元始即于宝珠之内，说经都竟，众真监度，以授于我。当此之时，喜庆难言，法事粗悉，诸天复位，倏欻之间，寂无遗响。是时天人，遇值经法，普得济度。全其本年，无有中伤，倾土归仰，咸行善心，不杀不害，不嫉不妒，不淫不盗，不贪不欲，不憎不缀，言无华绮，口无恶声，齐同慈爱，异骨成亲，国安民丰，欣乐太平。

　　经始出，教一国以道，预有志心，宗奉礼敬，皆得度世。

　　道言：

　　元始天尊，说经中所言，并是诸天上帝内名、隐韵之音，亦是魔王内讳、百灵之隐名也，非世上之常辞。上圣已成真人，通玄究微，能悉其章。

　　诵之十过，诸天遥唱，万帝设礼，河海静默，山岳藏云，日月停景，璇玑不行，群魔束形，鬼精灭爽，回尸起死，白骨成人。

　　至学之士，诵之十过，则五帝侍卫，三界稽首，魔精丧眼，鬼妖灭爽，济度垂死，绝而得生。

　　所以尔者学士，秽气未消，体未洞真，召制十方，威未制天，政德可伏御地祇，束缚魔灵，但却死而不能更生，轻诵此章，身则被殃，供养尊礼，门户兴隆，世世昌炽，与善因缘，万灾不干，神明护门。斯经尊妙，独步玉京，度人无量，为万道之宗，巍巍大梵，德难可胜。

　　道言：

　　凡诵是经十过，诸天齐到，亿曾万祖，幽魂苦爽，皆即受度，上升朱宫。格皆九年，受化更生，得为贵人。而好学至经，功满德就，皆得神仙，飞升金阙，游宴玉京也。上学之士，修诵是经，皆即受度，飞升南宫。世人受诵，则延寿长年，后皆得作尸解之道，魂神暂灭，不经地狱，即得返形，游行太空。此经微妙，普渡无穷，一切天人，莫不受庆，无量之福，生死蒙惠，上天所宝，不传下世，至士斋金宝，效心盟天而传。轻泄漏慢，殃及九祖，长役鬼官。

　　侍经五帝，玉童玉女，各二十四人，营卫神文，保护受经者身。

　　道言：

　　正月长斋，诵咏是经。为上世亡魂，断地逮役，上南宫。七月长斋，诵咏是经，身得神仙，诸天书名，黄箓白简，削死上生。十月长斋，诵咏是经，为国王帝主，君臣父子，安镇国祚，保天长存，世世不绝，常为人君，安镇其方，民称太平。八节之日，诵咏是经，得为九宫真人。本命之日，诵咏是经，魂神澄正，万气长存。不经苦恼，身有光明。三界侍卫，五帝司迎，万神朝礼，名书上天，功满德就，飞升上清。

　　道言：

　　行道之日，皆当香汤沐浴，斋戒入室，东向叩齿三十二通，上闻三十二天，心拜三十二过，闭目静思：身坐青黄白三色云气之中，内外翁冥，有青龙白虎，朱雀玄武，狮子白鹤，罗列左右，日月照明，洞焕室内，项生圆象，光映十方，如此分明。

　　密咒曰：无上玄元，太上道君，召出臣身中，三五功曹，左右官者，侍香玉童，传言玉女，五帝值符，值日香官，各三十二人，辟启所言，今日吉庆，长斋清堂，修行至经，无量度人，愿所启上彻，径御无上三十二天元始上帝至尊几前。

　　毕，引气三十二过，东向诵经。

元始洞玄灵宝本章

　　上品妙首。十回度人。百魔隐韵。离合自然。混洞赤文。无无上真。

　　元始祖劫。化生诸天。开朗三景。是为天根。上气复祖。唯道为身。

　　五丈开廓。普殖神灵。无文不光。无文不明。无文不立。无文不成。

　　无文不度。无文不生。是为大梵。天中之天。郁罗萧台。玉山上京。

　　上极无上。大罗玉清。渺渺劫仞。若存若亡。三华离便。大有妙庭。

　　金阙玉房。森罗净沾。大行梵气。周回十方。

　　中有度人不死之神。中有南极长生之君。

　　中有度世司马大神。中有好生韩君丈人。

　　中有南上司命司录。延寿益算度厄尊神。

　　回骸起死。无量度人。今日校录。诸天临轩。

　　东方无极飞天神王长生大圣无量度人。

　　南方无极飞天神王长生大圣无量度人。

　　西方无极飞天神王长生大圣无量度人。

　　北方无极飞天神王长生大圣无量度人。

　　东北无极飞天神王长生大圣无量度人。

　　东南无极飞天神王长生大圣无量度人。

　　西南无极飞天神王长生大圣无量度人。

　　西北无极飞天神王长生大圣无量度人。

　　上方无极飞天神王长生大圣无量度人。

　　下方无极飞天神王长生大圣无量度人。

　　十方至真，飞天神王，长生度世，无量大神。并乘飞云，丹舆绿辇，羽盖琼轮，骖驾朱凤，五色玄龙，建九色之节，十绝灵旛，前啸九凤，齐唱后吹，八鸾同鸣，狮子白鹤，啸歌邕邕，五老启送，群仙翼辕，亿乘万骑，浮空而来，倾光回驾，监真度生，诸天丞相，南昌上宫，韩司主录，监生大神，执箓把籍，齐到帝前，随所应度，严校诸天，普告三界，无极神乡，泉曲之府，北都罗酆，三官九署，十二河源，上解祖考，亿劫种亲，疾除罪簿，落灭恶根，不得拘留，逼合鬼群，元始符命，时刻升迁，北都寒池，部卫形魂，制魔保举，度品南宫，死魂受炼，仙化成人，生身受度，劫劫长存，随劫轮转，与天齐年，永度三途，五苦八难，超凌三界，逍遥上清，上清之天，天帝玉真，无色之境梵行。

　　东方八天

　　太皇黄曾天，帝郁鉴玉明

　　太明玉完天，帝须阿那田

　　清明何童天，帝元育齐京

　　玄胎平育天，帝刘度内鲜

　　元明文举天，帝丑法轮

　　上明七曜摩夷天，帝恬憓延

　　虞无越衡天，帝正定光

　　太极蒙翳天，帝曲育九昌

　　南方八天

　　赤明和阳天，帝理禁上真

　　玄明恭华天，帝空谣丑音

　　耀明宗飘天，帝重光明

　　竺落皇笳天，帝摩夷妙辩

　　虚明堂曜天，帝阿加娄生

　　观明端靖天，帝郁密罗千

　　玄明恭庆天，帝龙罗菩提

　　太焕极瑶天，帝宛离无延

　　西方八天

　　元载孔升天，帝开真定光

　　太安皇崖天，帝婆罗阿贪

　　显定极风天，帝招真童

　　始皇孝芒天帝，萨罗娄王

　　太皇翁重浮容天，帝闵巴狂

　　无思江由天，帝明梵光

　　上楪阮乐天，帝勃勃蓝

　　无极昙誓天，帝飘弩穹隆

　　北方八天

　　皓庭霄度天，帝慧觉昏

　　渊通元洞天，帝梵行观生

　　太文翰宠妙成天，帝那育丑瑛

　　太素秀乐禁上天，帝龙罗觉长

　　太虚无上常容天，帝总监鬼神

　　太虚玉隆腾圣天，帝眇眇行元

　　龙变梵度天，帝运上玄玄

　　太极平育贾弈天，帝大择法门

　　三十二天。三十二帝。诸天隐讳。诸天隐名。天中空洞。自然灵章。

　　诸天隐韵。天中之音。天中之尊。天中之神。天中大魔。天中之灵。

　　九和十合。变化上清。无量之奥。深不可详。敷落神真。普度天人。

　　今日欣庆。受度历关。

　　诸天请灭三恶，斩绝地根，飞度五户，名列太玄，魔王监举，无拘天门。东斗主算，西斗记名，北斗落死，南斗上升，中斗大魁，总监众灵。青帝护魂，白帝侍魄，赤帝养气，黑帝通血，黄帝中主，万神无越。

　　青天魔王，巴元丑伯。赤天魔王，负天担石。白天魔王，反山六目。黑天魔王，监丑朗馥。黄天魔王，横天担刃。五帝大魔，万神之宗。飞行鼓从，总领鬼兵，麾幢鼓节，游观太空，自号赫奕，诸天齐功。

　　上天度人，严摄北酆，神公受命，普扫不祥，八威吐毒，猛马四张，天丁前驱，大帅仗旛，掷火万里，流铃八冲，敢有干试，拒遏上真，金钺前戮，巨天后刑，屠割鬼爽，风火无停，千千截首，万万翦形，魔无干犯，鬼无妖精。

　　三官北酆，明检鬼营，不得容隐，金马驿程，普告无穷，万神咸听，三界五帝，列言上清。

　　元洞玉历，龙汉延康，渺渺亿劫，浑沌之中，上无复色，下无复渊，风泽洞虚，金刚乘天，天上天下，无幽无冥，无形无影，无极无穷，溟涬大梵，寥廓无光，赤明开图，运度自然，元始安镇，敷落五篇，赤书玉字，八威龙文，保制劫运，使天长存，梵气弥罗，万梵开张，元纲流演，三十二天，轮转无色，周回十方，旋斗历箕，回度五常，三十五分，总气上元，八景冥合，气入玄玄，玄中太皇，上帝高真，泛景太霞，啸咏洞章，金真朗郁，流响云营，玉音摄气，灵风聚烟，紫虚郁秀，辅翼万仙，千和万合，自然成真。真中有神，长生大君，无英公子，白元尊神，太一司命，桃康合延，执符把箓，保命生根，上游上清，出入华房，八冥之内，细微之中，下镇人身，泥丸绛宫，中理五气，混合百神，十转回灵，万气齐仙，仙道贵生，无量度人。

　　上开八门，飞天法轮，罪福禁戒，宿命因缘，普受开度，死魂生身，身得受生，上闻诸天，诸天之上，各有生门，中有空洞，谣歌之章，魔王灵篇，辞参高真。

　　第一欲界飞空之音

　　人道渺渺。仙道莽莽。鬼道乐兮。当人生门。仙道贵生。鬼道贵终。

　　仙道常自吉。鬼道常自凶。高上清灵爽。悲歌朗太空。

　　唯愿仙道成。不愿人道穷。

　　北都泉曲府。中有万鬼群。但欲遏人算。断绝人命门。

　　阿人歌洞章。以摄北罗酆。束诵妖魔精。斩馘六鬼锋。

　　诸天气荡荡。我道日兴隆。

　　第二色界魔王之音章

　　落落高张。明气四骞。梵行诸天。周回十方。无量大神。皆由我身。

　　我有洞章。万遍成仙。仙道贵度。鬼道相连。天地渺莽。秽气氛氛。

　　三界乐兮。过之长存。身度我界。体入自然。此时乐兮。皆由我恩。

　　龙汉荡荡。何能别真。我界难度。故作洞文。变化飞空。以试尔身。

　　成败懈退。度者几人。笑尔不度。故为歌首。

　　第三色界魔王歌曰

　　三界之上。眇眇大罗。上无色根。云层峨峨。唯有元始。浩劫之家。

　　部制我界。统乘玄都。有过我界。深入玉虚。我位上王。匡御众魔。

　　空中万变。秽气纷葩。保真者少。迷惑者多。仙道难固。鬼道易邪。

　　人道者心。谅不由他。仙道贵实。人道贵华。

　　尔不乐仙道。三界那得过。其欲转五道。我当复奈何。

　　此三界之上，飞空之中魔王歌音，音参洞章。诵之百遍，名度南宫；诵之千遍，魔王保迎；万遍道备，飞升太空，过度三界，位登仙公，有闻灵音，魔王敬形，敕制地祇，侍卫送迎，拔出地户，五苦八难，七祖升迁，永离鬼官，魂度朱陵，受炼更生，是谓无量，普渡无穷。

　　有秘上天文，诸天所共崇，泄慢堕地狱，祸及七祖翁。

　　道言：

　　此二章并是诸天上帝，及灵魔王隐秘之音，皆是大梵之言，非世上常辞，言无韵丽，曲无华宛，故谓玄奥，难可寻详。上天所宝，秘于玄都，紫微上宫，依玄科四万劫一传，若有至人，斋金宝质，心依旧格，告盟十天，然后而付焉。

　　道言：

　　夫天地运度，亦有否终；日月五星，亦有亏盈；至圣神人，亦有休否；末学之夫，亦有疾伤。凡有此灾，同气皆当，齐心修斋，六时行香，十遍转经，福德立降，消诸不祥，无量之文，普渡无穷。

　　道言：

　　夫末学道浅，或仙品未充，运应灭度，身经太阴，临过之时，同学至人，为其行香，诵经十过，以度尸形如法，魂神迳上南宫，随其学功，计日而得更生，转轮不灭，便得神仙。

　　道言：夫天地运终，亦当修斋，行香诵经；星宿错度，日月失昏，亦当修斋，行香诵经；四时失度，阴阳不调，亦当修斋，行香诵经；国主有灾，兵革四兴，亦当修斋，行香诵经；疫毒流行，兆民死伤，亦当修斋，行香诵经；师友命过，亦当修斋，行香诵经。夫戒斋诵经，功德甚重，上消天灾，保镇帝王，下禳毒害，以度兆民，生死受赖，其福难胜，故曰无量，普渡天人。

　　道言：

　　凡有是经，能为天地，帝主兆民，行是功德。有灾之日，发心修斋，烧香诵经十过，皆诸天记名，万神侍卫，右别至人，克得为圣君金阙之臣。诸天记人功过，毫分无失，天中魔王，亦保举尔身得道者，乃洞明至言也。

　　诸天中大梵隐语无量音，道君撰

元始灵书上篇

　　东方八天

　　广生高映。觉元洞虚。应玄九真。化交肇图。文灵运构。宗范玄都。

　　感变总括。威昭自成。绿岑迁景。皇道含明。天琳耀耀。气晶育魂。

　　融罗负立。圆英隐旻。期巨神包。洪纲告宁。

　　南方八天

　　章炎通泛。坚敷澄宗。虚象玄华。龙阳舞穹。微正霄艳。渊太凝冲。

　　元关三纽。大梵飞空。隐觉龙益。天伦庆呈。神户缠络。真元散精。

　　净握冥照。回合升迁。导骞宴云。灵应腾天。

　　西方八天

　　刚泽微控。阴峻孤仪。贯气明素。宸洞开微。周化幽应。澄辉帝台。

　　平遐挹虚。恢茂童池。结飙临育。丽无散开。阳通百六。沉芒隐阶。

　　幽廓冥默。真峰会灵。坚丕顺道。告命骞林。

　　北方八天

　　龙安洞变。纯阳隐玄。方本还气。象伏高员。神变惠允。解炼灵根。

　　赤精纯道。城号威尊。利云友常。亿仞中丘。郁成琼垒。谣音庆流。

　　受位玉室。大宪通幽。玄章焕落。纲轮乃周。

元始灵书中篇道君撰

　　东方八天

　　亶娄阿荟。无恕观音。须延明首。法揽菩昙。稼那阿奕。忽诃流吟。

　　华都曲丽。鲜菩育臻。答落大梵。散烟庆云。飞洒玉都。明魔上门。

　　无行上首。回跖流玄。阿陀龙罗。四象吁员。

　　南方八天

　　南阎洞浮。玉眸诜诜。梵形落空。九灵推前。泽落菩台。绿罗大千。

　　眇莽九丑。韶谣缘邅。云上九都。飞生自骞。那育郁馥。摩罗法轮。

　　霟持无镜。揽姿运容。馥朗廓奕。神缨自宫。

　　西方八天

　　刀利禅猷。婆泥咎通。宛薮涤色。太眇之堂。流罗梵明。景蔚萧嵎。

　　易邈无寂。宛首少都。阿鉴郁竺。华莫延由。九开自辩。阿那品首。

　　无量扶盖。扶罗合神。玉诞长桑。柏空度仙。

　　北方八天

　　玃无自首。九日导干。坤母东覆。形摄上玄。陀罗育邈。眇气合云。

　　飞天大丑。总监上天。沙陀劫量。龙汉瑛鲜。碧落浮黎。空歌保珍。

　　恶奕无品。洞妙自真。元梵恢漠。幽寂度人。

　　道言：

　　此诸天中，大梵隐语，无量之音，旧文字皆广长一丈。天真皇人，昔书其文，以为正音。

　　有知其音能斋而诵之者，诸天皆遣飞天神王下观其身，书其功勤，上奏诸天，万神明礼，地祇侍门，大勋魔王，保举上仙，道备克得，游行三界，升入金门。

　　此音无所不辟，无所不禳，无所不度，无所不成，天真自然之音也，故诵之致飞天，下观上帝谣唱，万神朝礼，三界侍轩，群妖束手，鬼精自亡，琳琅振响，十方肃清，河海静默，山岳吞烟，万灵振伏，招集群仙，天无氛秽，地无妖尘，冥慧洞真，大量玄玄也。

元始灵书下篇天真皇人撰

　　东方八天

　　森角储云。九魂炼晶。枳默窥玦。浮枚臼存。鹿几阳房。碧提质回。

　　池滇党负。趾逭谒势。忝章变瑜。兰泮璧环。亢滂野生。极中昆清。

　　曜展洞涸。寂无眇凝。素荷虚罗。皇达元灵。

　　南方八天

　　炎镀绰堂。太逍谣隅。历遐荐漪。周扃加图。披峣蹊躆。觚坛浑都。

　　戢芸荼炫。井欺持蒲。掌维迮仪。奕洸琅璀。扁屡益但。幽微毕雷。

　　涓湟实东。赤曜丛稽。玉玄演候。柏渠至规。

　　西方八天

　　镐正左适。婆泥煞灵。悲昭均疆。洎南巉魁。静夷损光。混元觉缘。

　　道守岑遥。绵征知宣。太灵淹漠。炳和卢随。哲京常华。墟咸坚沙。

　　栗铎黜株。会衍球裴。卓云青府。页睹般基。

　　北方八天

　　洼孩蒙甘。翠宇九兰。萧勾连兴。龙汾神关。沟沦沉魔。豁蛮祈通。

　　玄寥亢息。无知肆明。莽修吉夕。馥坛时畎。汤长敷昌。匪庸谨济。

　　朝康堲宽。秘法侈宣。广帝理生。卫肇宏人。

　　天真皇人，梵气玄辽，天宝自然，八合之音，主治世会，地垒洪泽，变灾厄难，诵咏之者，禳辟妖祥，清静道气，无不宁也，地官奉书，百灵敬畏，神朱写文，服佩明验，施之于至学，不宣于下俗也。

　　太极真人颂

　　神云焕层虚。梵罗屯碧霄。元始九龙驾。皇人按青駋。灵光集万真。

　　珠景开阳寥。出示灵宝篇。福德由是招。洞玄隐高严。玉音泛云璈。

　　无量匪得思。道海生波涛。法义同涓流。滋植成嘉苗。用以拯饥穷。

　　教兴卫中朝。帝尊寿亿年。太平灭兵刀。稽首望玉宸。灵华散金毫。
