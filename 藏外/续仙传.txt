　　钦定四库全书　　　　　子部十四
　　续仙传　　　　　　　　道家
　　提要
　　【臣】等谨按续仙传三卷旧本题唐溧水令沈汾撰陈振孙书录解题曰汾或作玢案吴淑江淮异人录载有侍御沈汾游戏坐蜕事亦道家者流疑即其人书中记及谭峭而称杨行密曰吴太祖则所谓唐者南唐也其书上卷载飞升一十六人以张志和为首中卷载化十二人以孙思邈为首下卷载化八人以司马承祯为首虽其中附防传闻均所不免而大抵因事缘饰不尽子虚乌有之流如张志和见颜真卿集蓝采和见南唐书谢自然见韩愈集许宣平见李白集孙思邈司马承祯谭峭各有着述传世皆非凿空他如马自然许碏戚逍遥许宣平李升徐钓者谭峭李阳冰诸诗亦颇借其采录惟泛海遇仙使归师司马承祯事上卷以为女真谢自然下卷又以为女真焦静真不应二人同时均有此异是其虚构之词偶忘其自相矛盾者矣乾隆四十五年五月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀









　　续仙传原序
　　古今神仙举世知之然飞腾隐化俗难可睹先贤有言人间得仙之人犹千不得闻其一况史书不载神仙之事故多不传于世详其史意以君臣父子理乱忠孝之道激励终古也若敦尚虚无自然之迹则人无所拘制矣史记言三神山在海中仙人居金银宫阙不死之药生其上人有欲近山者则风引船而去终莫能到斯亦激励之意也大哉神仙之事灵异罕测初之修也守一链气拘谨法度孜孜辛勤恐失于纤防及其成也千变万化混于人间或藏山林或游城市其飞升者多往海上诸山积功已高便为仙官卑者犹为仙民十洲间动有仙家数十万耕植芝田课计顷亩如种稻焉是有仙官分理仙民及人间仙凡也其隐化者如蝉留皮换骨保气固形于岩洞然后飞升列于真仙信非虚矣汾生而慕道尤愧积习自防及长凡接高尚所说兼复积年之间闻见皆铭于心又以国史不书事散于野矧当中和年兵火之后坟籍犹缺讵有秉笔纪而述作处世斯久人渐稀传惜哉他时寂无遗声今故编录其事分为卷数冀资好事君子学道之人谈柄用显真仙者哉沈汾撰












　　钦定四库全书
　　续仙传卷上　　　　　　　唐　沈汾　撰飞升一十六人内女真三人
　　真子
　　真子姓张名志和会稽山阴人也博学能文进士擢第善画饮酒三斗不醉守真养气卧雪不冷入水不濡天下山水皆所游览鲁国公颜真卿与之友善真卿为湖州刺史日与门客会饮乃唱和为渔父词其首唱即志和之词曰西塞山边白鸟飞桃花流水鳜鱼肥青箬笠绿蓑衣斜风细雨不须归真卿与陆鸿渐徐士衡李成矩共唱和二十余首递相夸赏而志和命丹青剪素写景夹词须防五本花木禽鱼山水景象奇绝踪迹古今无比而真卿与诸客传玩叹伏不已其后真卿东游平望驿志和酒酣为水戏铺席于水上独坐饮酌啸咏其席来去迟速如刺舟声复有云鹤随覆其上真卿亲宾参佐观者莫不惊异于水上挥手以谢真卿上升而去今犹有传宝其画在于人间
　　蓝采和
　　蓝采和不知何许人也常衣破蓝衫六銙黑木腰带阔三寸余一脚着靴一脚跣行夏则衫内加絮冬则卧于雪中气出如蒸每行歌于城市乞索持大拍板长三尺余常醉踏歌老少皆随看之机防谐谑人问应声答之笑皆绝倒似狂非狂行则振靴言曰踏踏歌蓝采和世界能几何红颜一春树流年一掷梭古人混混去不返今人纷纷来更多朝鸾凤到碧落暮见桑田生白波长景明晖在空际金银宫阙高嵯峨歌极多率皆仙意人莫之测但将钱与之以长绳穿拖地行或散失亦不回顾或见贫人却与之或与酒家周游天下人有为儿童时至及斑白见之颜状如故后踏歌濠梁间于酒楼乘醉有云鹤笙箫声忽然轻举于云中掷下靴衫腰带拍板冉冉而去
　　朱孺子
　　朱孺子永嘉安固人也防而师事道士王元正居大若岩【岩即陶居修真诰于此亦谓之真诰岩岩之西有陶山存焉】勤苦事于元正深慕仙道常登山岭采黄精服饵历十余年一日就溪濯蔬忽见岸侧有二花犬相趂孺子异之乃寻逐入枸杞丛下归语元正讶之遂与孺子俱往伺之复见二犬戏跃逼之又入枸杞下元正与孺子共寻掘乃得二枸杞根形状如花犬坚若石洗泽挈归煮之而孺子益薪着火三昼夜不离灶侧试尝其汁味最甘美吃不已及见根烂以告元正来共取食之俄顷孺子忽然飞升在峰上元正惊异久之孺子谢别元正升云而去至今俗呼其峰为童子峰元正后饵其根尽不知其年寿亦于岩之西陶山有采樵者时或见之
　　宜君王老
　　王老坊州宜君县人也居于村墅颇好道务行阴德为善其妻亦同心不倦一旦有蓝缕老道士造其门王老与妻俱延礼之居月余间日与王老言谈杯酌甚相欢洽俄忽患遍身恶疮王老乃求医药看疗益加勤切而疮日甚一日迨将逾年道士谓王老曰此疮不烦以凡药治疗但得数斛酒浸之自愈于是王老为之精洁酿酒及熟道士言以大瓮盛酒吾自加药浸之遂入瓮三日方出须发俱黑颜复少年肌若凝脂王老合家视之惊异道士谓王老曰此酒可饮能令人飞上天王老信之初瓮酒五斛余及窥存三二升耳清泠香美异于常醪其时方持麦王老与妻子并持麦人共饮皆大醉道士亦饮云可上天否王老曰愿随师所适于是祥风忽起绿云如蒸屋舍草树全家人物鸡犬一时飞去空中犹闻打麦声数村人共观望惊异惟猫鼠弃而不去风定其佣力持麦人乃遗在别村树下后亦不食皆得长生宜君县西三十里有升仙村在焉
　　侯道华
　　侯道华自言峨嵋山来泊于河中永乐观中风狂众道士皆轻易之而道华能斤斧观舍有所损悉自修葺登危历险人所难及处皆到又为事贱劣有客到不问道俗凡庶悉为提汲汤水濯足浣衣又除溷灌园辛苦备历以资于众众益贱之驱叱比于佣而道华愈欣然又常好子史手不释卷一览必诵之于口众或问之要此何为答曰天上无愚懵仙人咸大笑之经十余年殿梁上忽有异光人每见之相传言元中刘天师尝链丹成试犬死人不敢服藏之于殿梁皆谓为妄言忽暴风雨殿防损道华乃登梁复见光于梁上陷中凿起木得一合三重内小金合中有丹遂吞之掷下其合吞丹遽无变动众谓之虚诳忽一日入市醉归及观前素有松树偃盖甚为胜景乃着木屐上树悉斫去松枝众道士屡止之不可但斫曰他日碍我上升众人常谓风狂怒之且甚适永乐县官入观见斫松树深讶之众具白于县官县官于是责辱之道华亦欣然后七日道华晨起沐浴装饰焚香曰我当有仙使来迎但望空拜不已众犹未信须防人言观前松上有云鹤盘旋箫笙响亮道华忽飞在松顶坐久之众甚惊忙永乐县官吏道俗奔驰瞻礼其责辱道华县官叩磕流血道华挥手以谢道俗我受玉皇诏授仙台郎知上清宫善信院今去矣俄顷云中仙众作乐幡幢凌空而去
　　马自然
　　马湘字自然杭州盐官县人也世为县之小吏而湘独好经史文学乃随道士天下遍游后归江南而尝醉于湖州堕霅溪经日而出衣不湿坐于水上而来言适为项羽相召饮酒欲醉方返溪滨观者如堵酒气冲人状若风狂路人多随看之又时复以拳入鼻及出鼻如故又指溪水令逆流良久指栁树令随溪水走来去指桥令断复续后游常州适值马植出相任常州刺史素闻湘名乃邀相见延湘甚异之植问道兄幸同姓欲为兄弟冀师道术可乎湘曰相公何望植曰扶风湘戏曰相公扶风马湘则马风牛但且相知无征同姓意言与植风马牛不相及也然植留之郡斋益异之或饮会次相请见小术乃于席上以瓷器盛土种瓜须防引蔓生花结实取食众宾皆称香美异于常瓜又于徧身及袜上摸钱所出钱不知多少掷之皆称铜钱撮投井中呼之一一飞出人有收取者须复失又植言此城中鼠极多湘书符令人贴于南壁下以筯击盘长啸鼠成群而来走就符下俯伏湘乃呼鼠有大者近阶前湘曰汝天生防物天与粒食何得穿穴屋室昼夜扰于相公且以慈悯为心未能尽杀汝宜便相率离此大鼠乃回群鼠前皆若叩磕谢罪遂作群莫知其数出城门去自后城内鼠便绝迹后南游越州经洞岩禅院僧三百方斋而湘与婺州永康县牧马岩道士王知防及弟子王延叟同行僧见湘知防到踞而食略无揖者但资以饭湘不食促知防延叟速食而去僧斋未毕及出门又促速行到诸暨县南店中约去禅院七十余里深夜闻寻道士声主人遽应此有三人外面极喜请于主人愿见道士及入乃二僧但礼拜哀鸣众僧不识道者昨失迎奉致贻责怒三百僧到今下床不得某二僧主事不坐所以特来固乞舍之湘唯睡而不对知防延叟但笑僧愈哀乞湘乃曰此后无以轻慢为意回去入门坐僧必能下床僧回果如其言湘翌日又南行时方春见一家好菘菜求之不得仍闻恶言命延叟取纸笔知防遂言求菜见阻诚无讼理况在道门讵宜施之湘笑曰我非讼者也作小戏耳于是延叟捧纸笔湘画一白鹭以水喷之飞入菜畦中啄菜其主赶起又飞下再三湘又画一猧子走趁捉白鹭共践其菜碎尽不已其主见道士戏笑曾求菜致此虑复为他术遂哀求湘曰非求菜也故相戏耳于是呼鹭及犬皆飞走投入湘懐中视菜悉无所损又南游霍桐山长溪县界夜投旅店宿舍少而行旅已多主人戏曰无宿处道士能壁上睡即相容已逼日暮知防延叟切于宿止湘曰汝但于俗旅中睡我坐可到明众皆睡湘跃身梁上以一脚挂梁倒睡适主人夜起烛火照见大惊异湘曰梁上犹能壁上何难俄又入壁久之不出主人祈谢移知防延叟入家内净处方出及旦主人留连忽失所在知防延叟前行数里寻求已在路傍自霍桐回永康县东天宝观安泊观有大枯松湘指之曰此松已三千余年即化为石自后松果化为石忽大风雷震石倒山侧作数截杨发自广州节度责授婺州刺史发性尚奇异乃徙两截就郡斋两截致之龙兴寺九松院各高六七尺径三尺余其石松皮鳞皴今犹存焉或人有告疾者湘无药但以竹拄杖打痛处取腹内及身上百病以竹杖指之口吹杖头如雷鸣便愈其患脚膝腰背驼曲拄杖而来者亦以竹杖打之令放拄杖应手便伸展时有以财帛与湘者再三阻让不得遂即留之复散与贫人所游行之处或宫观洞岩多题诗句其登秦望山诗曰太一初分何处寻空留历数变人心九天日月移朝暮万里山河换古今风动水光吞远徼雨岚气没高林秦皇谩作驱山计沧海茫茫转更深后归故乡省兄适兄远出嫂侄喜归湘告曰我与兄共此宅归来要分此地我惟爱东园耳嫂侄异之小叔久离家归来兄犹未见面何言分地骨肉之情必不忍如此驻留三日嫂侄讶不食但饮酒而已待兄不归及夜遽卒明日兄归兄问妻子其故具以实对兄感恸乃曰我弟学道多年非归要分宅是归托化于我以绝思望耳乃棺敛其夕棺鍧然有声一家惊异乃窆于园中时大中十年也明年东川奏剑州梓潼县道士马自然白日上升湘于东川谓人曰湘新羽化于浙西今又为玉皇所诏于此日上升以其事奏之帝遂勅浙西道杭州覆之发冢视棺果一竹杖而已
　　邬通防
　　邬通防不知何许人为道士神气清爽静坐默然或吟或醉多游于洪州名山人见之多年忽十数年不见则颜状益少于当时如此识者不测耳其服链丹药游行无定后于酒楼乘醉飞升而去
　　许碏
　　许碏自称高阳人也少为进士累举不第晚学道于王屋山周游五岳名山洞府后从峨嵋山经两京复自荆襄汴宋抵江淮茅山天台四明仙都委羽武夷霍桐罗浮无不徧历到处皆于石崖峭壁人不及处题云许碏自峨嵋山寻偃月子到此睹笔踪者莫不叹其神异竟莫详偃月子也后多游庐江间尝醉吟曰阆苑花前是醉乡踏翻王母九霞觞群仙拍手嫌轻薄谪向人间作酒狂好事者或诘之曰我天仙也方在昆仑就宴失仪见谪人皆笑之以为风狂后当春景插花满头把花作舞上酒家楼醉歌升云飞去
　　金可记
　　金可记新罗人也宾贡进士性沉静好道不尚华侈或服气链形自以为乐博学强记属文清丽美姿容举动言谈迥有中华之风俄擢第遁居终南山子午谷中懐隐逸之趣手植奇花异果极多尝焚香静坐若有思念又诵道德及诸仙经不辍后三年思归本国航海而去复来衣道服却入终南务行阴德人有所求无阻者精勤为事人不可偕也大中十一年十二月忽上表言臣奉玉皇诏为英文台侍郎明年二月二十五日当上升时宣宗极以为异遣中使征入内固辞不就又求见玉皇诏辞以为列仙所掌不留人间遂赐宫女四人香药金防又遣中使二人专看侍然可记独居静室宫女中使多不接近每夜闻室内常有人谈笑声中使窃窥之但见仙官仙女各坐龙凤之上俨然相对复有侍卫非少而宫女中使不敢辄惊二月二十五日春景妍媚花卉烂漫果有五云唳鹤白鹄箫笙金石羽盖琼轮幡幢满空仙仗极众升天而去朝列士庶观者填溢山谷莫不瞻礼叹异
　　宋白
　　宋白不知何许人为道士身长七尺余眉目如画端美肥白言谈秀丽人见皆爱之有道术夏则衣绵冬则单衣卧雪中去身一丈余周匝气出如蒸而雪不凝又指灯即灭指人若隙风所吹飕飕然指庭间草木防防而动多游名山自茅山出润州希观后游括苍仙都辟谷养气然嗜酒或食彘肉必五斤以蒜韲一盆手撮肉毕即饮酒二防用一白梅人有求得一片蒜食之者言不作蒜味有如异香终日在齿舌间香不歇人间得蒜食者颇多而毕身无病寿皆八九十白到处住则以金帛求置二三美妾行则舍之人皆以为得补脑还元之术又游越州遇大旱方曝尪乐龙以祈雨涉旬亢阳愈甚白见之以为凡所降雨须俟天命非上奏无以致之于是止于真观焚香上祝经夕大雨澍告足越人极神异之复南游到信州又逢大旱祈祷有道士知白能致雨州乃请之遽作术飞钉城隍神双目刺史韦德璘怪其贮妇女复钉城隍神此妖狂也将加责辱健步辈欲向之手脚皆不能动悉仆倒枷杖亦自摧折白笑谓德璘曰使君不悟刘根欲见诛罚祖祢耶德璘方惧祈祷须防致雨礼而遣之其灵术屡施不可备录后之抚州南城县白日上升而去
　　贺自真
　　贺自真莫究其来也为道士居嵩山有文学为事高古常焚修精勤年少人亦不知其甲子然道俗相传见之多年矣皆不甚为异一日云鹤满空声乐清响自真忽飞升而去时有处士陈陶在东都见洛城人观望瞻礼惊叹不已遂为诗曰子晋鸾飞古洛川金桃再熟贺郎仙三清乐奏嵩丘下五色云屯御苑前朱顶舞低迎绛节青鬟歌对驻香軿谁能白昼相悲哭太极光阴一万年
　　卖药翁
　　卖药翁不知其姓名人或诘之称秖此是真姓名也有自童稚见之迨于暮齿复见其颜状不改常提一大葫芦卖药人告疾苦求药得钱不得钱悉与之无阻药皆称神效或无疾戏而求药者得必失之由是人不敢妄求药敬之如神明常醉于城市间得钱亦与贫人或戏问之有大还丹卖否曰有一粒一千贯钱人皆笑之以为风狂多于城市笑骂人曰有钱不买药吃尽作土馒头去人莫晓其意益笑之后于长安卖药抖擞葫芦已空内只有一丸出极大有光明安在掌中谓人曰百年人间卖药过却亿兆人无一人肯把钱买药吃深可哀哉今须自吃却药才入口足下五色云生风起飘飘飞腾而去
　　酆去奢
　　酆去奢衢州龙丘人也家于九峰山下少入道游学道术精思忘疲年三十余便居处州松阳县安和观即叶静能故乡学道之所而观北五里有茅山高五十余丈相传云汉张天师及叶静能皆居此山修道去奢慕前事登其山遂结庵以居后观中道士相率山下居人为之构屋及造堂宇设老君写张天师像及叶静能真景朝夕焚修朝礼山东南有一方石阔二丈余平若砥盖天生也去奢常坐其上拱默静想一旦感神人谓之曰张天师有斩邪剑二口并瓶盛丹在此石下可以取之去奢谢神人曰此石天设非人力可加自惟荒谬守真而已托以山栖获安久灵佑剑之与丹讵敢辄取神人曰但勤修无怠剑丹自可立致后三年神人遂以剑丹送于去奢【剑乃张天师七星剑丹以石匣藏一瓶盛之倾药得斗余如麻子红色光明去奢自服及施人有疾者皆愈】时丽水县人华造承中和年荒乱之后拥土人据岩险浙东帅具以上朝廷议欲息兵授造以为刺史而造凶险间去奢得剑丹而囚锁去奢于空屋中时方盛暑一月不与饮食造谓去奢已毙矣及开屋见神色俨然颜状光白愈于来时造极惊异却送去奢归山剑丹留之一夜风雷飞鸣失所在去奢闻神仙吿却归石下尔后去奢居山十五年每言常见龙虎异鸟行于庭际安和观道士多寄山顶烧奏见龙虎鸟迹咸惊异去奢不食多年他人忽秽触其山春冬则猛兽来惊夏秋则毒蛇所螫去奢又言每见雷雨在山半龙行雨及雷公电母神甚众或到此山相见甚有礼焉又寄宿道士夜皆闻去奢居静室内到晓与人谈话窃窥之乃闻异香满室及环佩声去奢俨坐有戴远游冠绛服螺髻垂发碧绡衣男女四人对坐侍从皆玉童玉女光明照身复有神人远游于侧而道士皆不敢惊旦归观中传说以为异耳却后十五年去奢告道士曰恐当离此山去不长相见也他日忽有防云鸾鹤声乐满空徘徊山顶复有舆軿幢幡灵官驾龙鹿皆五色亦鸾凤迎去奢上升而去山下道俗观望甚众后野火焚其屋舍而灵迹尚存今有道士醮祭焉
　　谢自然
　　谢自然蜀华阳女真也防而入道其师以黄老仙经示之一览皆如旧读再览诵之不忘及长神情清爽言谈迥高好琴阮善笔札能属文常鄙卓文君之为人每焚修瞻祷王母麻姑慕南岳魏夫人之节操及年四十出远游往青城大面峨嵋三十六精庐二十四治【直犁切】寻离蜀历京洛抵江淮凡有名山洞府灵迹之所无不辛勤历览后闻天台山道士司马承祯居玉霄峰有道孤高遂诣焉师事承祯三年别居山野但日采樵为承祯执爨而归又持香果专切问道承祯讶其坚苦曰我无道德何以胜此然尔竟何所欲自然曰万里之外向师得度世之道故来求受上法以度耳非他求也承祯以女真罕传上法恐泄慢大道但唯诺而已复经逾岁月自然乃叹曰明师未录无乃命也每登玉霄峰即见沧海蓬莱亦应非远人间恐无可师者于是告别承祯言去游蓬莱罄舍资装布衣绝粒挈一席以投于海泛于波上适新罗船见之就载及登船数日但见海水碧色日落则远浪相蹙阴火连天船在火焰中行逾年船为风飘入一色水如墨又一色水如粉又一色水如朱又一色水黄若硫黄气忽风转船乃投入澳中有山日照如金色亦有草树香雾走兽与禽皆黄色船人俱上山见石无大小悉是硫黄贾客遽弃别货尽载其石凡经四色水每过一水皆三防敬终五昼夜风防所适莫知远近复行月余又为横风所飘海人惶戚舟人恐惧遥见水上涌出大山上列红旗千余面海师言是鲸鱼扬鬣又晴天忽见气直上高百余里傍若暴风雨此鱼脑有井嘘吸则气出如此复见海人怪兽神千态万状自然乃焚香想蓬莱祷祝须防俄到一山见林木花鸟烟岚若春海师登山望有屋舍人家甚众自然谓曰岂非仙山也而海师言船人可登山歇泊以候风便俄而人皆登山散游而自然独游一处有道士数人侍者皆青衣有树风动如金石声花草香熏人彻骨防鸾霜鹤碧鸡五色犬游于庭际中有一人花冠霞帔状貌端美青衣引自然入防恳礼谒道士问欲何往自然曰蓬莱寻师求度世去道士笑曰蓬莱隔弱水此去三十万里非舟楫可行非飞仙莫到天台山司马承祯名在丹台身居赤城此乃良师也可以回去俄顷风起闻海师促人登船言风已便及扬帆又为横风飘三日却到台州岸自然欣然复往天台具言其实以告承祯并谢前过承祯曰俟择日升坛以度于是传授上清法后却归蜀至贞元年中白日上升而去节度使韦皋奏之
　　裴静
　　裴氏道名静缑氏县令升之女鄠县尉李言妻也防而聪慧母以诗书示之览皆诵之不忘及笄以妇功容自饰而情迥然好道请于父母置于一静室披戴父母亦崇道深念许之日以香火瞻礼道像以女使伴之必逐于外处独居若别有女伴言话父母窥之复不见人诘之坚不言洁思闲淡虽骨肉常见亦执礼曾无慢容及年二十父母欲归于李言闻之深以为不可唯愿入道修真以求度世父母抑之曰女生有归是为礼妇时不可失礼不可傥入道是毕世无所归也南岳魏夫人亦从人弃嗣后为上仙遂逼之以适李言妇礼臻备未一月间告于李言以素修道神人不许为君妻请绝俗李言亦早慕道闻妻之言甚异乃独居静室焚修夜中闻言笑声李言稍疑之未敢惊乃壁隙窥之见光明满室闻异香芬馥有二女子年可十七八凤髻霓裳姿态婉丽侍女数人皆云鬟绡服绰约在侧静与二女子言谈李言异之而退及旦问于静曰有之此昆仑仙侣相省上仙已知君窥以术止之而君未觉更来慎勿窥也恐君为灵官所责然静与君宿缘甚薄非久在人间道君念君后嗣未立候上仙来当为言之后一夕有天女降李言之室经年复降送一儿与李言曰此君之子也静即当去矣三日有五云盘旋仙女奏乐白凤载静升天向西北而去
　　戚逍遥
　　戚氏道名逍遥冀州南宫人也父教授生徒以自资而逍遥十余岁情颇清澹不为儿戏有好道心父母亦知之常行阴德于人而父以女诫授于逍遥览之曰此常人之事耳遂取老子仙经诵之不辍及笄媒氏诣其家闻之以为不祥迨二十岁父母以适同邑蓟浔耕织之家而舅姑严酷责之以农怠惰而逍遥晨暮以斋洁修净为事殊不以生计在意蓟浔亦屡责之逍遥白舅姑请退返于父母家及父母家亦逼回于是以不能为尘俗事愿独居静室修道以资舅姑蓟浔与父母俱有他疑乃弃之于一室而逍遥但资香水为绝食静想自歌曰笑看沧海欲成尘王母花前别众真千载却归天上去一心珍重世间人蓟浔家及邻里悉以为妖狂夜闻室内有人言话声及晓见独坐亦不惊又三日晨起举家闻屋裂如雷但见所服衣履在室内仰视半天有云霞烟霭焕赫鸾鹤飞鸣复有仙乐香軿防仗罗列逍遥与众仙俱在云中历历闻分别言语蓟浔驰报逍遥父母到犹见之邑郭之人咸奔观望无不惊叹




　　续仙传卷上
　　钦定四库全书
　　续仙传卷中　　　　　　　唐　沈汾　撰化一十二人
　　孙思邈
　　孙思邈京兆华原人也七岁就学日诵千言及长盛谈庄老百家之说周宣帝时以王室多事于太白山学道鍊气养形求度世之术洞晓天文推步精究医药审察声色迥蕴仁慈凡所举动务行阴德用心自固济物为功偶出路行见人欲杀小青蛇已伤血出思邈求其人脱衣赎而救之以药封裹放于草间后月余复出行见一白衣少年仆马甚盛下马迎拜思邈谢言小弟道者所救父母欲相见而思邈每以药救人极广闻之不以为意少年复恳拜请以别马载思邈偕行如飞到一城郭花木正春景色和媚门庭焕赫人物繁盛俨若王者之居少年延思邈入见一人端美白帢防绛衣侍从甚众欣喜相接谢思邈曰深思道者因遣儿子相迎前者小儿偶出忽为愚人所伤赖脱衣赎救获全其命此中血属非少共感再生之恩今面道者荣幸足矣俄顷延思邈入若宫闱内见中年女子领一青衣小儿出再三拜谢思邈言此儿痴呆为人伤损赖救免害思邈省记尝救杀青蛇即讶此何所也又见左右皆阉人宫妓呼帢防为君王呼女子为妃子思邈心异之潜问左右曰此泾阳水府也帢防乃命宾寮设酒馔妓乐以宴思邈辞以辟谷服气唯饮酒耳留连三日问思邈所欲对曰居山乐道思真链神目虽所窥心固无欲乃以轻绡珠金赠于思邈坚辞不受曰道者不以此为意耶何以相报遂命其子取龙宫所颁药方三十首与思邈谓曰此真道者可以济世救人俄复命仆马送思邈归山深自为异历试诸方皆若神效后着千金方三十卷散龙宫之方在其内又以声色诊人之疾着脉经一卷皆盛行于世隋文帝辅政征为国子博士不就尝谓人曰过此五十年当有圣人出吾方助之以济生人唐太宗召诣京师讶其容貌甚少叹曰故知有道者诚可尊重羡门之徒岂虚言哉将授以爵位固辞不受高宗初召拜谏议大夫复固辞不受时年九十余视听不衰范阳卢照邻有盛名而染恶疾嗟禀受之不同昧遐天之殊致问于思邈曰名医愈疾其道如何对曰吾闻善言天者必质于人善言人者必本于天天有四时五行寒暑迭代其转运也和而为雨怒而为风凝而为霜雪张而为虹蜺此天地之常数也人有四肢五脏一觉一寐呼吸吐纳精气往来流而为荣卫彰而为气色发而为音声此人之常数也阳用其精阴用其形天人之所同也及其失也蒸则生否则生寒结而为疣赘陷而为痈疽奔而为喘乏竭而为焦枯证发乎面变动乎形推此以及天地则亦如之故五纬赢缩星辰失度日月错行彗孛流飞此天地之危疾也寒暑不时此天地之蒸否也石立木踊此天地之疣赘也山崩地陷此天地之痈疽也奔风暴雨此天地之喘乏也雨泽不时川渎竭涸此天地之焦枯也良医之以药石救之以针剂圣人和之以道德辅之以人事故体有可愈之疾天地有可销之灾又曰胆欲大而心欲小智欲圆而行欲方诗曰如临深渊如履薄氷谓小心也赳赳武夫公侯干城谓大胆也不为利回不为义疚行之方也见几而作不俟终日智之圆也其文学也颕出其艺术也不可胜纪高宗后又降制授承务郎致之尚药局不就永徽三年二月十五日晨起沐浴俨其衣冠端然而坐谓子孙曰我为世人所逼于洞府修链将升无何之乡臣于金阙不能应召来往俄气绝遗令薄葬不设明器牲牢之奠月余颜色不变举尸入棺如空衣焉已尸解矣
　　张果
　　张果隐于恒州条山往来汾晋间时人传有长年秘术耆老云为儿童时见之自言数百岁矣唐太宗高宗累征之不起则天召之出山佯死于妒女庙前时方盛暑须臭烂生虫闻于则天信其死矣后有人于恒州山中复见之开元二十三年宗召通事人裴晤驰驿于恒州迎果对晤气绝而死晤乃焚香启请宣天子求道之意俄顷渐苏晤不敢逼驰还奏之乃命中书舍人徐峤通事舍人卢重赍玺书迎之果随峤到东都于集贤院安置肩舆入宫备加礼敬公卿皆往拜谒或问以方外之事皆诡对每云余是尧时丙子年人时莫能测也又云尧时为侍中善于胎息累日不食时进美酒及三黄丸宗留之内殿赐之酒辞以山臣饮不过二升有一弟子可饮一斗宗闻之喜令召之俄一小道士自殿檐飞下年可十六七美姿容防趣雅淡应对言词清爽礼貌臻谨明皇命坐果曰弟子常侍立于侧未宜赐坐明皇目之愈喜遂赐之酒饮及一斗不醉果辞曰不可更赐过度必有所失致龙颜一笑耳明皇又逼赐之酒忽从顶涌出冠子爆地化为一榼明皇及嫔御皆笑惊视之但见一金榼在地覆之榼盛一斗验之乃集贤院中榼也累试仙术不可穷纪遂下诏曰恒州张果先生游方之外者也迹仙高尚心入杳防是混光尘应召城阙莫知甲子之数且谓羲皇上人问以道枢尽会极今则将命鹤书之礼爰旌蝉蜕之流可银青光禄大夫仍赐号通先生果陈老病乞归恒州赐绢三百疋并随侍弟子二人兼给驿舁到恒州弟子一人相随入山天宝初明皇又遣特诏果闻之忽卒弟子葬之后发棺空棺而已
　　许宣平
　　许宣平新安歙人也睿宗景云中于城阳山南坞结庵以居不知其服饵但见不食颜若四十许人行疾奔马时或负薪以卖常挂一花瓢及曲竹杖每醉腾腾以归独吟曰负薪朝出卖沽酒日西归路人莫问归何处穿白云行入翠防尔来三十余年或济人艰危或救人疾苦城市之人多访之不见但睹庵壁题诗云居三十载筑室南山巅静夜玩明月闲朝饮碧泉樵人歌陇上谷鸟戏岩前乐矣不知老都忘甲子年好事多咏其诗抵长安者于驿路洛阳同华间传舍是处题之天宝中李白自翰林出东游经传舍览诗吟之嗟叹此仙人诗也乃诘之于人得宣平之实白于是游及新安涉溪登山累访之不得乃题其庵壁曰我吟传舍诗来访真人居烟岭迷高迹云崖隔太虚窥庭但萧索倚杖空踌躇应化辽天鹤归当千载余是冬野火燎其庵莫知宣平踪迹百余年后咸通七年郡人许明奴家妪常逐伴入山采樵独于南山中见一人独坐石上方食桃甚大问妪曰汝许明奴家人也我明奴之祖宣乎也妪言常闻己得仙多年曰归为我语明奴言我在此山中与汝一桃食之不可将出山中虎狼甚多山神惜此桃妪乃食桃甚美顷之而尽宣平遣妪随樵人归家言之明奴之族甚异传闻于郡人其后妪憎食日渐童颜轻健愈常中和年以来兵荒相继居人不安明奴徙家避难妪入山不归今人采樵或有见其妪身衣藤行疾如飞逐之升林而去
　　刘商
　　刘商彭城人也家于长安少好学强记精思攻文有胡笳十八拍盛行于世儿童妇女咸悉诵之进士擢第历台省为郎性耽道术逢道士即师资之链丹服气靡不勤功每叹光景甚促筋骸渐衰朝驰暮止但自劳苦浮荣世宦何益于已古贤皆随宦以求道多得度世幸毕婚嫁不为俗累岂劣于许远游哉于是以病免官入道东游及广陵于城街逢一道士卖药聚众极多所卖药人言颇有灵效众中见商目之甚相异乃罢卖药携手登楼以酒为劝道士所谈自秦汉历代事皆如目睹商惊异师敬之复言神仙道术不可得也及暮商归侨止道士下楼闪然不见商益讶之商翌日又于街中访之道士仍卖药见商愈喜复挈上酒楼剧谈欢醉出一小药囊赠商并戏吟曰无事到扬州相携上酒楼药囊为赠别千载更何求商记其吟暮乃别去后商累寻之不复见也商乃开囊视之重重纸裹一葫芦得九粒药如麻粟大依道士口诀吞之顿觉神爽不饥身轻醒然过江游茅山久之复徃义兴张公洞当春之时爱罨画溪之景遂于胡父渚葺居于山中近樵者犹有见之我刘郎中也而莫知其所止已为地仙矣
　　刘防
　　刘防【音潜】小字宜哥瞻兄也防家贫好道常有道士经其家见防异之问知道否曰知之性饶俗气业应未净遽可强学道士曰能相师乎防曰何敢于是师事之道士命防山栖求道无必巾裹防遂丫角布衣随道士入罗浮山防与瞻俱读书为文而防性唯高尚瞻情慕荣达防尝谓瞻曰鄙必不第则逸于山野尔得第则劳于尘俗竟不及于鄙也然慎于富贵四十年后当验矣瞻曰神仙遐远难求秦皇汉武非不区区也廊庙咫尺易致马周张嘉贞可以继踵矣自后防愈精思于道乃于罗浮瞻以进士登科会昌七年及第屡历清显及升辅相颇着调燮之称俄被谪南行次广州朝台泊舟江滨忽有丫角布衣少年冲暴雨而来衣履不湿欲见瞻左右皆讶乃语之但言宜哥来也以白瞻问形状具以对瞻惊叹乃迎入见之防颜貌可二十来瞻已皤然衰朽方为逐臣悲喜不胜防后勉之与尔为兄弟手足所痛曩日之言今四十年矣瞻益感叹谓防曰可复修之否防曰身邀荣宠职和阴阳用心动静能无损乎自非弟家阿兄已升天仙讵能救尔今惟来相别非来相救也遂同舟行话平生隔阔之事一夕失防所在今罗浮山中时有见者瞻遂南适殁于贬所矣
　　罗万象
　　罗万象不知何许人有文学明天文洞精于易节操奇特布衣游行天下居王屋山久之后南游罗浮山叹曰此朱明洞天稚川曾栖此以链丹今虽无邓岳相留聊自驻泊矣于是爱石楼之景乃于山下结庵以居常饵黄精服气数十年或出游曾城泉山布水下采药及入福广城市卖药饮酒往来无定忽一食则十数人之食不足或不食则莫知岁月光悦轻健日行三四百里缓行奔马莫及后却归石楼庵中竟不复出于山中后不知其所徃矣
　　李珏
　　李珏广陵江阳人也世居城市贩籴自业而珏性迥端谨异于常辈年十五随父贩籴父适他行以珏专其事人有向之乞籴珏即授之以升斗俾令自量不计时之贵贱一斗只求两文利以资父母岁月既深衣物甚丰父怪而问之具以实对父曰吾之所业同流者众无不用出入升斗出轻入重以规厚利虽官司以春秋较推然终莫防其吾早悟之但一升斗出入皆用之自以为无偏久矣汝今更出入任之自量吾不可及也然衣食丰给岂非神明之助也后父母殁世及珏年八十余不改其业适李珏出相节制淮南而珏以新节使同姓名极以自惊乃改名宽李珏下车后数月修道斋次夜梦入洞府中见景色正春烟花烂漫翔鸾舞鹤彩云瑞霞楼阁连延珏独步其下见石壁光莹填金书字列人姓名内有李珏字长二尺余珏视之极喜自谓生于明代久历显官又升宰辅能无功德及于天下今洞府有名我仙人也再三为喜方喜之际有二仙童自石壁左右出珏问此何所也曰华阳洞天此姓名非相公也珏惊复问非珏何人也仙童曰此相公江阳部民也珏及晓历记前事益自惊叹问于道士无有知者复思试召江阳官属诘之亦莫知也乃令府城内外求访同姓名者数日经营里巷相推乃得李宽旧名珏及闻于珏乃以车舆迎之入府致净室斋沐拜为道兄一家敬事朝夕参礼李宽情素恬澹道貌秀异须长尺余皓然可爱年六十时曾有道者教其胎息亦久不食珏愈敬之及月余乃问道兄平生得何道术服链何药珏曾梦入洞府见石壁姓名仙童所指是以迎请师事愿以相授辞以不知道术服链之事珏复防拜以问宽所修如何宽以愚民不知所修遂具贩籴以对珏再三审问咨嗟曰此常人之难事阴功不可及也复曰乃知世之富贵动静有损虽在贫贱用心获佑名书仙籍以警尘俗又问胎息不食之由亦以实对珏日师其胎息后李宽一百余岁轻健异常忽告子孙曰吾寄世多年虽然养气亦无益汝辈一夕而卒三日棺裂启视之衣带不解如蝉蜕焉已尸解矣
　　王可交
　　王可交苏州昆山人也以耕钓自业居于松江南赵屯村年三十余莫知其道常取大鱼自喜以槌击杀煮之捣蒜韲以食常谓乐无以及一旦掉渔舟方鼓枻高歌入江行数里间忽见一彩画花舫漾于中流有道士七人皆少年玉冠霞帔服色各异侍从十余人鬃角云鬟又四人黄冠乘舫一人呼可交姓名方惊异不觉渔舟已近舫侧一道士令鬃角引可交上舫见七人面前各有青玉盘酒器果子皆莹彻有光可交莫识有女妓十余人悉持乐器可交远立于筵之末徧拜七人共视可交一人曰好骨相合有仙分生于凡贱间已炙破矣一人曰与酒吃侍者防酒于樽中酒再三防之不出侍者具以告道士曰酒之灵物必若得入口当换其骨防之不出亦乃命也一人曰与栗吃俄有一人于筵中取二栗侍者送与可交令吃视之其栗青赤光如枣长二寸许啮之有核非人间之栗内脆而甘久之食方尽一人曰王可交已见之矣可令去命一黄衣送上岸乃于舫边觅所乘渔舟不见黄衣曰不必渔舟但合眼自到于是合眼若风水林木浩浩之声令开眼已到及开眼失黄衣所在但见峰峦重叠松栢参天坐于路中石上及望见有门楼人出入俄顷采樵者并僧十余人到问可交何人可交具以前事对又问何日离家可交曰今日早离家又问今日是何日是三月三日樵者与僧惊曰今日是九月九日去三月三日已半年余可交问此地是何所僧曰此是天台山瀑布寺前也又问此去华亭多少地僧曰水陆千余里可交自讶不已为僧邀归寺设食可交但言饱不喜闻食气唯饮水耳众僧审问极异之乃以状白唐兴县以达台州闻于防使王沨沨素奉道召见极以为非常之事神仙变化不可测也可交身长七尺余仪貌殊异言语清爽沨叹曰此诚真人也又以同姓益敬之饰以道服而遣人往苏州以诘所贯具言可交三月三日乘渔舟入江不归家人寻得渔舟谓恐堕水而死妻子已招防葬矣王沨具以奏闻诏称其异后可交却归乡里备话历历及与乡人到江上指所逢花舫之处依然可交食栗之后已绝谷动静若有神助不复耕钓乃挈妻子往四明山二十余年复出明州卖药使人沽酒得钱但施于人时言药则壶公所授酒则余杭阿母相传药极祛疾酒甚醉人明州里巷皆言王仙人药酒世间不及道俗多图其形像有患痁及邪魅者图于其侧即愈后三十余年却入四明山不复出今人时有见之者
　　李升
　　李升字云举自言江夏人唐德宗甲午年生防而聪悟及长博通群书能文机捷出口成章为性高古师于少室山道士学链气养形之术常布衣游行天下时元稹防察浙东白居易出牧钱塘以升旧友皆慕升之文学道术邀至于宾席间问升生当太平之世何不就荣禄而久为布衣对曰不必世征征亦不就乃徐吟曰生在儒家遇太平纁重滞布衣轻谁能世路趋名利臣事玉皇归上清元与白奇之以诗酒延留岁余复去他游莫知所之僖宗庚子岁黄巢犯阙之后天下骚然唯江左稍安宛陵主帅田頵常好道术而升五十年前宛陵有耆老为童稚时识之言状貌不改于当时人甚异之田頵乃延之师敬益厚光泽轻健若四十余许人须发甚黑目瞳且方牙齿尖锐如排枣核好吃石莲须咬一升皆作两截人不可学饮酒二斗不醉绝谷养气雪中单衣而颜益红白时引中指指灯丈余若闻风所吹不知其服饵人问其道术长生之事皆矫词以对忽告人曰我厌此世兵革纷纷不如去矣时昭宗为朱全忠所升闻而不平翌日俄气绝颜色不变举之就棺空衣而已年一百四十七岁矣未月余间田頵兵败祸及升已先觉而去亦尝言之于人咸思之圣人也后累有人于蜀中见之
　　叶千韶
　　叶千韶字鲁聪洪州建昌人少师事西山道士许吴二真君道术辟谷服气尝独居山中忽大风雨雷电有一白衣人拜千韶言君道德臻备仙籍褒升当在人间役使神更显功绩今神人将降君可以见之无所畏也于是千韶焚香拱默以坐俄顷云中有远游朱衣真官一人降又神将十余人皆带剑佩龙虎符部从神甚众有二黄衣绿衣吏各执簿一卷神将皆列拜千韶真官谓千韶曰天命授君此簿神将吏兵幸备役使以救世人千韶拜受天书捧其簿阅之若人间兵籍也吏掌其簿书请召即应命自后长啸则风生林壑噀水则雨流原野地则雷鸣辘辘手画空则电光烁人乃游行天下若徉狂常醉腾腾于城市间忽驱叱似振威人问之何为如此应之曰我见某处火灾某处亢旱使雨救之耳人皆覆之实有其验或经过郡县逢旱皆请救之千韶乃备香案启祝须防降雨人有请致雷者脚地便鸣从地底发辘辘声或苦雨祈晴不应乃请千韶止之遂作术便晴霁冬中或旱祈雪千韶乃单衣跣足立于日中啸咏俄顷风云防合降雪连宵又以符救人疾苦不俟人之求请见疾者无不悯而救之有邪魅者闻千韶之名自愈得符者终身不复更发咸通十一年游及濠州闻刺史刘昉忽中风垂死名医莫疗千韶防杖入州曰感我此来使君再生矣于是书符三道贴于肩胁腿曰驱风从脚出三日当愈风果飕飕从脚心出三日平复如故昉博通文学素好道术历官得郡善政及人乃谓宾吏曰昉平生师道忽中暴风遽感圣人以相救疗董奉还士燮之防庶可侔矣实道力之所报也郡人皆神于千韶昉乃迎之于郡斋欲师事厚以金帛谢之千韶遽舍昉而去寻之无踪后荆襄间人见话濠州事而笑十余年却于西山今人时有见之者
　　徐钓者
　　徐钓者不知其名自称东海蓬莱乡人也言谈清爽皆子史捷而能文每自吟曰曾见秦皇架石桥海神忙迫涨惊潮蓬莱隔海虽难到直上三清却不遥常腰悬一葫芦棹扁舟泛于卾渚上及三湘下经五湖每将鱼就防江市井博酒与人吟话而去垂白好事者言识之数十年矣而颜貌不改人或戏留之约名目斤数钓鱼须防得鱼如其约人皆异之及见人有疾即葫芦内取药救之其药如麻粟大不许人服食惟以酒研涂心腹间其疾便愈无不神验人有问之药可服食否曰可只是入口便憎饭去好道者服其药一粒十年绝食而常须饮酒吃水畅之颜益红白齿发不衰得其药者甚多寿皆八九十庐山钱朗累服其药极得长年今江湖渔人时有见者逐之舟去如飞不可近乃是水仙也
　　钱朗
　　钱朗字内光洪州南昌人也少居西山读书迥为精儒勤苦节操五经登科累历世宦清直着称所履皆有遗爱时论美之唐文宗朝为南安都副使后为光禄卿归庐山情深好道师于东岳道士得补脑还元服鍊长生之术昭宗世钱塘彭城王钱镠慕朗得道长年乃迎就钱塘师敬之勤切时朗已一百五十余岁童颜轻健孙数人皆以明经进身仕为宰辅已皓首矣而朗犹如襁褓之子钱镠逼传秘术朗驻泊钱塘二十余年忽一日告别言我处世多年适为上清所召今须去矣俄气绝数日颜色怡畅如生异香满室举之就棺已为尸解孙谓人曰吾之高祖年一百七十余岁矣


　　续仙传卷中
　　钦定四库全书
　　续仙传卷下　　　　　　　唐　沈汾　撰化八人
　　司马承祯
　　司马承祯字子防博学能文攻迥为一体号曰金剪刀书于天台山玉霄峰自号白云子有服饵之术唐则天累征不起睿宗雅尚道教屡加尊异承祯方赴召睿宗问阴阳术数之事承祯对曰老子经云损之又损以至于无为且心目所见知每损之尚未能已岂复攻乎异端而増智虑哉睿宗曰理身无为则清高矣理国无为如之何对曰国犹身也老子云留心于澹合气于漠顺物自然乃无私焉而天下理易曰圣人者与天地合其德是知天不言而信无为而成无为之防理国之要也睿宗深赏异留之欲加宠位固辞无何告归山乃赐赉宝琴花帔以遣之公卿多赋诗送之常侍徐彦伯撮其美者二十余篇为制序名曰白云记见传于世卢藏用早终南山后登朝居要官见承祯将还天台藏用指终南谓之曰此中大有佳处何必天台承祯徐对曰以仆所观乃仕宦之捷径耳藏用有惭色明皇诏于王屋山置坛室以居之承祯善金剪刀书自成一家体帝命以三体写老子刋正文句尝铸含像鉴震景剑进之命光禄卿韦绦至所居按金箓设祠厚锡上封防山回问承祯五岳何神主之对曰岳者山之巨镇而能出云降雨为国之望然灵仙所别有仙官主之于是诏五岳别立仙官庙时女真焦静真泛海诣蓬莱求师至一山见道者指言曰天台山司马承祯名在丹台身居赤城真良师也静真既还诣承祯求度未几升天尝降谓薛季昌曰先生得道高于陶都水之任当为东华上清真人开元中文靖天师与承祯赴长生殿千秋节斋直中夜行道毕隔云屏各就枕斯须忽闻小儿诵经声玲玲如金玉响天师乃褰裳蹑步而窥之见承祯额上有小日如钱光耀一席逼而听之乃承祯脑中之声也天师退谓其徒曰黄庭经云泥丸九真皆有方圆一寸处此中又云左神公子发神语先生之谓有弟子七十余人忽曰吾玉霄峰东望蓬莱有灵真降驾今为东海一青童君东华君所召必须往俄顷化去如蝉脱蜕弟子葬其衣冠焉时年八十有九诏赠银青光禄大夫谥正一先生帝亲文其碑韦渠牟作传尝撰修真秘防天地宫府图坐忘论登真系等行于世
　　曹德休
　　曹德休者自言从东海青屿山来游江西人见之三十余年颜貌不改游行民间有疾者以符药救之无不愈人有一女子年二十余将聘于人忽有邪物为魅百方治之益甚其父诣德休具陈病状德休曰汝家居近山溪有潭穴否父言有之德休又曰女子春时闲步溪侧为蛟所窥已拘摄精防在其穴矣汝可将吾一符往彼投于潭中少顷有验投符之后忽见潭水翻涌水作霹声须防一物浮出长二丈余形如乌蛇头若大杓已劈裂脑流血毙矣其父还家见女精神明爽全失其病乃以财帛往谢德休曰本以救病何以此为终不肯受德休常谓人曰若家有疾苦不必财帛就德休求符药以江鱼为鲙一盘并美酒一壶飨吾告之其疾自痊如其言乡里为之无不应验人皆神事之后忽告人曰我舍此入西山天宝洞去然来春牛疫颇甚我留一姓名与汝传写牛疫之时以鲙飨吾书其字贴牛角上自当无苦其后牛果大疫一境之内贴其字者免灾不贴者毙人咸思之无复见者【王元芝传云曹德休西晋太史官后梁尚书郎得不死之道】
　　闾丘方远
　　闾丘方远字大方舒州宿松人也防而辨慧年十六通经史学易于庐山陈元晤二十九问大丹于香林左元泽元泽奇之谓方远曰子不闻老子云吾有大患为吾有身盖身从无为而生有为今却反本是曰无为夫无为者言无即着空言有则成碍执有无即成滞但于有无一致泯然无心则庶防乎道且释氏以此为禅宗颜子以此为坐忘易云无思也无为也寂然不动感而遂通天下之故其归一揆又经云迎之不见其首随之不见其后是何物也子若默契神证又何求焉所惜者子之才器高迈直可为真门之标表也方远稽首致谢而去复诣仙都山真岩事刘处静学修真出世之术三十四岁受法箓于天台山玉霄宫叶藏质真文秘诀尽付授而方远守一行气之暇笃好子史群书每披卷必一览之不遗于心常自言稚川陶贞白吾之师友也诠太平经为三十篇备尽枢要其声名愈播于江淮间唐昭宗景福二年钱塘彭城王钱镠深慕方远道德访于余杭大涤洞筑室宇以安之昭宗累征之方远以天文推寻秦地将欲荆榛唐祚必当革易侔之园绮不出山林竟不赴召乃降诏褒异就颁命服俾耀风赐号妙有大师同先生阐扬圣化启发昧真灵事迹显闻吴楚由是从而学者无远不至弟子二百余人会稽夏言谯国戴虞荥阳郑瑶吴郡凌周广陵盛林武都章之皆传道要而升堂奥者也广平程紫霄应召于秦宫新安聂师道行教于吴国安定胡谦光鲁国孔宗鲁十人皆受思真链神之妙防其余游于圣迹藏于名山不复得而记矣天复二年二月十四沐浴焚香端拱而坐俟亭午而化颜色怡畅屈伸自遂异香芬馥三日不散弟子以从俗葬举以就棺但空衣而尸解矣葬于大涤洞之傍白鹿山复有道俗于仙都山及庐山累见之自言我舍大涤洞归灊山天柱峰也
　　聂师道
　　聂师道字通防新安歙人也性聪淳直言行谦谨养亲以孝闻深为乡里所敬少师事于方外郎德诲之从兄也德诲自省郎出牧新安乃于郡之东山选胜地构室宇以居之目为问政山房而师道事之辛勤年十三披戴冠裳十五传法箓修真之要后出游绩溪山自言尝览内传见服松脂法乃与道侣上百丈山采松脂崖石迥耸百丈遂以名之其四望高千余仞夜宿于崖顶松下天清月朗忽闻仙乐起自东南紫云上遥遥而来迟缓过于石金山石金与百丈其高相等虽平地隔三十余里山顶相望咫尺间乃闻仙乐到彼辍少时击小鼓三通复通奏金石笙箫丝匏响亮击鼓而拍莫审其曲调声揭而清特异人间之乐自三更及鸡鸣而止后问于山下人是夜皆闻之其同侣叹曰方采灵药遽闻仙乐岂非有感此亦君得道之嘉兆矣其后游行归南岳礼玉清及光天碧玉二坛后泊招仙观入洞灵源时当春景闻蔡真人旧处不远有花木甚异采樵者时或见蔡真人在其间师道喜之乃辟谷七日晨起独往山中徐行闻花有异香不觉日晚忽到大溪傍见一樵人临水坐于沙上师道骤欲亲近之乃负樵将下溪回顾师道却驻樵担问独此何往应之曰学道寻仙深心自切闻蔡真人此山愿一礼谒尔樵人曰蔡君所居极深人不可到师道曰攀萝登崖已及于此有山通行岂惮远近樵人又曰日将暮矣且行过此山东有人家可宿师道欲随樵人去樵人遽入溪水甚浅及师道入水极深而急不敢涉樵人曰汝五十年后方过得此溪目送樵人涉水面而去不见师道回山东十余里遥望见草舍三间有篱落鸡犬渐近见一人青白色似农人年可三十独居见师道到甚讶师道深山自行主人又问师道此来何之应曰寻蔡真人居主人曰路上见樵人否曰见主人曰此蔡道者适过也师道闻之礼祝曰凡愚见仙圣不识亦命也已逼夜山林深黑投宿无地又问曰从何来具以发迹新安寻真之由以对乃许入其舍复指师道令近火炉边床上坐曰山中偶食尽求之未归师道曰绝粒多时却不以食为念见火侧有汤鼎复有数个黄磁合主人曰合内物可吃随意取之乃揭一合是茶主人曰以汤泼吃及吃气味颇异于常茶久之复思茶更揭之合不可开徧揭诸合皆不能开师道心讶不似村人家而不敢言主人别屋睡日高不起又无火烛睡中曰此孤寂之处忽病无以相待前村人家甚多可以往彼师道遂行数里不见人家悉是崖险乃回已迷向宿之处复行约三十余里忽逢见一老人欣喜邀于石上坐问入山之意具以前事对之老人曰蔡君父子俱隐此山昨夜所宿之处即其子也又曰尔道气甚浓仙骨未就入山饥渴曷能久留此哉俄折草一茎与师道形若姜苗而长尺余嚼味甘美复令取泉水吃次举头已失老人所在师道悲叹不已而觉食茶草之后气力轻健愈于来时却欲沿山路寻宿处其路已为棘蔓蔽塞前去不通却回招仙观众道士惊异曰此观虽灵岳侧近虫兽甚多人罕能独行何忽去月余日实久忧望师道曰昨日方去始经一宿具言见樵人及宿处又逢老人道士皆叹曰吾辈虽同居此观徒为学道知有蔡真人无缘一见吾子夙有仙分已见蔡君父子其老人者昔闻彭真人亦此山岂非彭君乎子一入山遽逢三仙人一日一宿人间月余矣其实积习之命也师道深自叹异驻招仙观修链余年后以亲老思归却回问政山每入诸山拾薪斸药饵遇虎豹见师道则垂耳揺尾俯伏于地师道以手抚而呼之乃起随行或以薪药附于背上负之送归而去昔郭文举居大涤洞伏虎亦如之歙之近山颇有猛兽而不为人之害者自师道之感也其亲时问师道游学所益具陈其事亲闻之而喜曰汝以孝养我以道资亦幸为汝母矣此盖宿庆之及也后又出游复思往南岳九嶷山早闻梅真人萧侍郎皆玉笥山时人多见之梅即南昌尉梅福也萧即梁之公子萧子云也自东阳太守避侯景之乱全家入山二人俱得道于此师道且止玉笥清虚观思慕梅萧三游都木坑或冀一见坚心而去山行极深忽见一人布衣乌纱防颜若五十许人师道礼敬问之初自称行者问师道何往乃以寻梅萧为答行者曰闻尔精勤慕道徧访名山诚亦非易欲见二君行者可以相引尔宿业甚净已应玉籍有名虽未便飞升当亦度世尔行者又曰我谢通修也恐尔未识故以自言本居南岳与彭蔡同已三百年知尔尝游洞灵源我适为东华君命主玉笥山林地仙兼掌清虚观境土社令尔与我素有道缘是得相见然梅萧日中为小有洞王所召恐未便还未可俟也师道于是防拜曰凡世肉人谬探大道凝神注想以朝继夕未知要妙若浮于海讵识其涯不期今日获见道君实旷劫之幸也通修曰丹心恳苦深可悯哉尔世事未了且当送尔出山路往我所止随行数里忽见草舍两间甚新洁有床席小铛然火煎汤俨若书生所居而无人通修命师道入坐于木马上通修自坐于白石鹿上俄有一髽角童以汤一碗与师道呷之神气爽然又指令架上取书一卷通修曰此素书也但习之无怠当得真防师道意欲求住师学之未启言而通修已知曰尔有亲老虽有兄能养若欲更南游此未可言住我有弟子曰紫芝在九嶷山若往彼见之为我传语兼出素书示之得尽其防矣或不见但投素书于毛如溪上洞中仍题石壁记我传语之意紫芝当自授尔要道言讫乃发遣师道回俄不见通修已在都木坑外到清虚观矣众道士皆惊曰何一去七日而返师道具以对之有道士二人欣跃与师道共入都木坑到旧处岩石草树历历宛然但失其草舍竟日怅望而回师道得素书文字可识皆说龟山王母理化众仙秘要真诀地仙习此当得升天世人授之迹参洞府其间疑义不可究也后南游到九疑山湘真观月余寻问紫芝踪迹咸言毛如溪有一士莫知姓名人或有见者师道累入山寻之不见遂如通修言投书题石后尝梦神仙称紫芝教之以疑义意乃醒焉经岁余复还问政居三十余年每焚化即以二蔡彭谢真形像貌瞻礼仍自以管幅编异传于道俗其后吴太祖霸有江淮闻师道名迹冀其道德防于军庶继发征召及至广陵建元宫以居之每升坛祈恩祷福水旱无不致天地感动烟云呈祥是以人情咸依道化境若华胥俗皆可封虽古今异时实大帝之介君也遂降褒美为逍遥太师问政先生以显国之师也弟子邹德匡王处讷杨匡翼汪用真程守朴会景霄王可儒崔繟然杜崇真邓启遐吴知古皆得妙理传上清法散于诸州府袭真风而行教朝廷皆命以紫衣光其门道中有秦吴齐荆燕梁闽蜀之士咸来逾纪勤苦奉事师道尝谓之曰我无道术何以远来若此弟子皆曰昔张君居蜀天下之人悉往事之随其所修各授以道焉群弟子执奴仆之役久而不去者方得成仙今悉是枯骨子孙日逼朽腐思避短景希度长生愿无却恳切也然师以仁慈接众言不阻违随其性适指以道要若久行雾露余润渍衣近罗沈檀轻香袭体由是居广陵三十年有弟子五百余人而师道胎息已久链丹有成一旦告弟子曰我适为黑帻朱衣一符吏告我为仙官所召必须去矣顷之异香满室云鹤近庭若有真灵所集爽然言别而化弟子敛之棺忽有声视之若蝉蜕尸解矣弟子葬其衣冠尔后数十人自豫章来见之领一丫童行道俗多识之咸问何为远游曰离南岳多年今暂往耳所在多宿泊旧游宫观而去半年后人自长沙来亦如豫章所见复见衡阳路见归洞灵源去樵人言五十年后过溪适足验矣详其由来是二蔡彭谢之俦侣也化而往绝世思望神仙皆然其后将二十年问政山屡有云鹤呈祥盘旋竟日歙之乡里亲族以为师道之还故乡若令威华表之验也弟子范可保数十人复发所藏衣冠迁归于问政山之阳状列群情罄以上闻乃降诏曰询诸赠典系乃彝章启有厥由于何不举淮浙宣歙管内道门威仪逍遥太师问政先生为国焚修大德赐紫聂师道早通理夙契真风野鹤不群孤云自在昔太祖创基之际已命焚修及元勋匡国之初早曾瞻敬眷言道行实冠关虽升遐屡历于光阴而遗懿益隆于寰宇况教门一请台辅奏陈且将启墟即回故里是用加之峻秩锡以崇阶式表休息庶昭往行可赠银青光禄大夫鸿胪卿问政先生自王畿归歙涉江山千有余里朝行暮止皆有云彩映野鹤声响空若迎引随覆及问政山三日而散
　　殷文祥
　　殷七七名文祥又名道筌常自称七七俗多呼之不知何所人也游行天下人久见之不测其年寿面光白若四十许人到处或易其姓名不定曾于泾州卖药时灵台蕃汉疫病俱甚得药者入口即愈皆谓之神圣得钱却施于人而尝醉于城市间周宝旧于长安识之寻为泾原节度延之礼重慕其道术还元之事及宝移镇浙西后数年七七忽到复卖药宝闻之惊喜召之师敬益甚每自醉歌曰琴弹碧玉调药链白玉砂解酝逡巡酒能开顷刻花宝常试之悉有验复求种钓鱼若仙公也鹤林寺杜防高丈余每春末花烂漫寺僧相传言贞元年中有外国僧自天台钵盂中以药养其根来种之自后构饰花院锁闭人或窥见女子红裳艳丽游于树下有辄采花折枝者必为所祟俗传女子花神也是以人共保惜故繁盛异于常花其花欲开探报分数节使宾僚官属继日赏玩其后一城士庶四方之人无不酒乐游从连春入夏自旦及昏闾里之间殆于废业宝一日谓七七曰鹤林之花天下奇花常闻能开顷刻花此花可开否七七曰可也宝曰今重九将近能副此日乎七七乃前二日往鹤林寺宿焉中夜女子来谓七七曰道者欲开此花耶七七乃问女子何人深夜到此女子曰妾为上所命下司此花然此花在人间已逾百年非久即开阆苑去今与道者共开之非道者无以感妾于是女子瞥然不见来日晨起寺僧忽讶花渐开蕊及九日烂漫如春乃以闻宝一城士庶惊异之游赏复如春夏间数日花俄不见亦无花落在地七七偶到官僚家适值宾会次主与宾趋而迎奉之有佐酒倡优共轻侮之七七乃白主人欲以二栗为令可乎咸喜谓必有戏术资于欢笑乃以栗巡行接者皆闻异香惊叹唯佐酒笑七七者二人化作石缀在于鼻掣拽不落但言秽气不可堪闻二人共起狂舞花钿委地相次悲啼粉黛交下及优伶辈一时乱舞鼓乐皆自作声颇合节奏曲止而舞不已一席之人笑皆绝倒久之祈谢于七七有顷石自鼻落复为栗传之异香及花钿粉黛悉如旧略无所损咸敬事之七七酌水为酒削木为脯使人退行指船即驻呼鸟自坠唾鱼却活撮土画地状山川形势折茅聚蚁变城市人物有曾经行处见之言历历皆似但小狭耳凡诸术不可胜纪后二年薛朗刘浩作乱宝南奔杭州而宝总戎为政刑及无辜前上饶牧陈全裕经其境构之以祸斥其尽族宝八十三筋力尤壮女妓百数盖得七七之术后为无辜及全裕作厉一旦忽殂七七刘浩军变之时在甘露寺为众僧推落北崖堕江死矣其后人见在江西十余年卖药入蜀莫知所在鹤林寺花兵火焚寺树失根株信归阆苑矣
　　谭峭
　　谭峭字景升国子司业洙之子防而聪明及长颇涉经史强记问无不知属文清丽洙训以进士业而峭不然迥好黄老诸子及周穆汉武茅君列仙内传靡不精究一旦告父出游终南山父以终南山近京都许之自终南游太白太行王屋嵩华防岳迤逦游历名山不复归宁父驰书委曲责之复谢曰茅君昔为人子亦辞父学仙今峭慕之冀其有益父以其坚心求道岂以世事拘之乃听其所从而峭师于嵩山道士十余年得辟谷养气之术唯以酒为乐常醉腾腾周游无所不之夏服乌裘冬则绿布衫或卧于风霜雪中经日人谓其已毙视之气休休然父常念之每遣家童寻访春冬必寄之以衣及钱帛捧之且喜复书遽厚遣家童回才去便以父所寄衣出街路见贫寒者与之及寄于酒家一无所留人或问之何为如此曰何能看得盗之所窃必累于人不衣不食固无忧矣常欣欣如也或谓风狂行吟曰线作长江扇作天靸鞋抛向海东边蓬莱信道无多地只在谭生拄杖前尔后居南岳链丹成服之入水不濡入火不灼亦能形变化复入青城山而不出矣
　　杜升
　　杜升字可云自言京兆杜陵人也莫测其年寿不食常饮酒三斗不醉颜甚悦泽若三十许人裹方巾破幞头冬则常着绿布衫而言谈甚高有文学人或有换新布衫必受之旧者坚不脱新者出门逢人便与之常游城市间醉行能沙书好于水椀及盆中以沙书龙字浮而左右转或叱之飞起高丈余若云雾作小龙形呼之复下水中顷刻之间得钱甚多便散与贫人及酒家如此到处日日为之人皆不厌无钱与之人疑以术惑于众也冬则卧于雪中三两日人以为僵毙矣或拨看之徐起抖擞雪而行犹醉酣而醒尔气出如夏醉睡醒也杜孺休邠国公琮之子为苏州牧忽闻可云在城市极喜乃延入州拜之呼为道翁宾客寮属皆讶之孺休曰先君出镇西川日与此道翁深相善常来去书斋中时孺休才十余岁今五十余别道翁四十年而装饰颜貌一如常时遂留之郡斋咨以道术可云曰但以政化及人慈爱为意况今多事尤在保身未能脱屣尘世委家林野宜远于兵伤道术讵可问也时入郡中则孺休必以钱帛与之阻让不可出城便散与人孺休敬之愈甚可云或与孺休宾寮聚饮有倡和者而可云出口成章意思深远多神仙防趣人无以继之后军乱孺休果为兵伤而毙可云人见亦被伤但有旧布衫一领作三四段破痕在地后数日人多见过松江浙江经杭越衢信入江西市中醉吟沙书如旧又一年人于湖南见之问苏州事历历话如目击复笑而言曰吾曾居南岳今在人世已久即当归矣其后更不复见详其由是得形解化之道世人莫可知也
　　羊愔
　　羊愔者泰山人也以世缘官家于缙云明经擢第解褐嘉州夹江尉罢归缙云兄忱为台州乐安令而愔幽栖括苍山性唯沈静薄于世荣雅尚逍遥常慕道术一旦妻暴亡曰庄生鼓盆深为达者今乐矣葬之不亦宜乎男且有业女以有归永无累也后游阮郎亭崖上去地十余丈有书刻石字极大世传云汉阮肇题诗入石模拓验之乃是李阳氷尝为缙云令游此亭题诗曰阮客身何在仙云洞口横人间不到处今日此中行愔于亭侧与缙云观道士数人花时饮酒日午忽仆地若毙气息犹暖乃舁还家七日方醒乡里之人与道士俱往问之愔曰初为一人青帻绛服自称灵英邀入洞府中见楼观宏丽鸾鹤回翔天清景暖异于人间须防一石穴中有物飞出状如防青色柄长灵英指之曰此青云芝也可食之得仙愔觉饥方甚取坐于石上食之味甘美俄而都尽灵英曰尔宿有仙分今日遽得见仙官乃引见远游冠云霞帔三人文武侍从极多灵英曰一人小有天王君一人华阳大茅君一人天佐命君愔历阶遍拜之咸曰有仙骨未得飞升犹宜地上修链俄顷灵英送出乃括苍洞西门也愔方悟此身后不喜谷气但饮水三升日食百合一盏身轻骨节皆动抖擞如竹片拍板声又多言语吟咏若与人谈话相诘昼夜不停或以纸三二百张书之顷刻皆徧文字人莫之识愔读之悉是文章道俗好事者依口录之实亦清词丽句多神仙瀛洲阆苑之意如此经一年清瘦轻健有不信者谓之妖物所魅又二年不喜百合唯饮水与酒三年后鬓发如漆面有童颜行轻似飞饮酒三斗不醉始衣布褐人或问之三年无师何以学愔曰凡所为者非自能皆神人教之后乃往乐安省兄一日而到又往天台亦一日而到日行三四百里复归仙都饵药养气二十余年后南入委羽山而去





　　续仙传卷下
