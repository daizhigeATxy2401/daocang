男女丹工异同辩

竹阳女史颜泽寰晏清纂述
仙井女史贺为烈全贞参校
皖江陈撄宁重校订

读者须知

一、此书作于光绪癸卯岁，即民国纪元前八年。

二、作者乃一终身不嫁之女子，事母甚孝，母则守节，女则守贞。母女二人皆好道，奈无师授，只得于各家道书中搜寻口诀，承母命，遂集此书，皆杂抄他种丹经而来，非其自作。

三、所抄各书，有善者，有不善者。故其理论偶有矛盾，而文辞亦颇嫌冗烦，虽稍加以删改，然不能不存其本意，学者当用自己智慧分别观之。

四、书中如香逸古母、玄天上帝、金阙帝君，瑶池王母、圆明道姥一类的称呼，皆是他种书上假托之名，当此破除迷信时代，本不应用此等名称，但因原书已有，故仍其旧。

五、书中谓女丹修成，必用待度，此段理论，不甚圆满，盖因昔日重男轻女之习惯使然。世界各种宗教制度，多数是男女不能平等，亦非独中国如是，惟赖女界有杰出之材，方能破此成例耳。

六、书中金阙帝君一段议论，他说「有谓赤龙不斩，而丹不得结，道不得成。不知血尽而气亦尽矣，如男子之精败，而丹亦难成，其理一也。盖男精女血，多不可绝，气离血而气无由生，血化气而精始流通，如谓血尽乃可炼丹，何以青年血枯而病反起？此终不离血之一证也」。

今按：斩赤龙即是用工夫把月经炼断，不是女子血枯，若说斩赤龙就是血绝、血尽、血枯，岂非变成干血痨的症候么？假使女子真有此病，必须要用特别工夫，并医药方法，令月经回复原状，每月按时而至，与普通健康身体无异，然后再依斩龙口诀，慢慢将他炼断，此乃一定之规则，这位先生，把斩赤龙的效验，同干血痨病一样看待，真可谓大大错误。

七、男女修炼下手方法之不同，就是因为生理上的关系，女子若要入道，必须先能明了普通医学知识，然后再做工夫，庶不至于弄错门路，学仙之士，未有不学医者，这是实在的凭据，非空讲玄理高谈心性所能比拟。

八、不论男女，若本身无生凡胎之能力者，决不会有结仙胎之希望，生人与成仙，其理原无二致，惟在顺逆之分而已，斩赤龙者，乃逆行造化也，倘自己身中无造化之生机，误认月经断绝，即可以成仙，则彼年龄已过五十之妇女，月经将呈自然断绝之状态，岂非各各都有仙人资格乎？若谓年老者又当别论，然现代青年女子，亦有请医生用手术将子宫卵巢割去者，其月经亦自然断绝，遂能称为斩赤龙乎？此中消息，不能不深究也。

中华民国二十四年十月，黄帝纪元四千六百三十二年。皖江陈撄宁识

序

　　泽寰少孤，母守节乏嗣，膝下惟余等姊妹三人。未几二妹殇，三妹亦字人待嫁。泽寰不忍母之孀居寂苦也，立志守贞奉母，誓不出阁。年十二，即随母持斋，互以《劝善歌》文自娱。每羡善书中言修行之美，仙佛之贵，憾无明师指点诀窍，复无丹经印证身心，默叩天缘，几历十载。忽值庚子夏京都之变，奉母预避峨山，始知佛门中言女修者有《摩邪【耶】夫人经》、《摩登伽女经》、《寄【给】孤长者女经》《比丘尼传》、《善女人传》海南一勺编。嗣又得《摩尼烛坤集》一部，约七十余种，系如山之夫人，名善一优婆姨者所集也。但释藏深邃，详性略命，非初机所能应手。若夫玄门中言女丹者，往往附诸《道藏》中，无次序、无专书，望海汪洋，无任于邑。不揣陋劣，割裂圣经，汇集女丹约百余纸，与母演说，一消寂闷，一励潜修。承欢之余，又尊母命，于所集女丹中，提出男女异同之处，另抄一册，约五千余言。颜曰：《男女丹工异同辩》置诸座右，以免工法混淆，身罹奇疾，牙慧之诮，知不免焉，若公同好，则吾岂敢？

光绪癸卯春，竹阳女史颜泽寰晏清自记。

男女丹工异同辩

竹阳女史颜泽寰晏清纂述
仙井女史贺为烈全贞参校
皖江陈撄宁重校订

集说

　　孙元君坤诀注曰：
　　《彖》曰："至哉坤元，万物资生。"坤属老阴，阴极阳生，顺承乎天，则生人生物；顺承乎己，则成道成真。

　　香逸古母曰：
　　凡男子修行，皆从初工运炼筑基起手。若是女子修行，与男子不同。男子阳从下泄，女子阳从上升，男子体刚，女子体柔。男子用丹田阳精，常常保守，不致外泄，积之既久，用火煅炼，使精化为气，气化为神，神化为虚，由渐而进，工完了道飞升。若女子则不同，女子仍【乃】是阴浊之体、血液之躯，用乳房灵脂，变化气质，久久运炼，自然赤反为白，血化为气，血既化气，仍用火符煅炼，亦能气反纯阳，了道归真。

　　女子初工，先炼形质，后炼本元。不似男子之工，先炼本元，后炼形质。其体各殊，其工自异。若不分门立教，何以能造化阴阳，男女共济也。然形既为我有，何必用炼？女子之体，原属阴浊，不若男子之体，实秉阳刚，苟不陶炼，不能使血化为气，如何孕得出先天，产得出真气？若不得真气，仍然一片纯阴，又焉能得还丹而成大道？故女子之形，必先练而后可。

　　女真之道，原与男子之工大不相同。男子之道，贵在炼药，是以前段工夫，逐一讲明，果能旦夕行之，虔心进步，使身中五脏之血皆返为气，自然化生。若真气潜生，将阴浊之体变为纯阳，工夫至此，方能用火行符，才与男子同等。若不分门别类，其工焉能有济？故男子先炼药后炼形，女子先炼形后炼药。因其体相攸分，故前后工夫差别。吾今立法教人，不得不分明指示，方使学者无亏。
女丹修法，其理原本不繁，当其运炼，亦自不难，诸丹经内，所以不传女子修炼者，盖因其未能男女双渡故也。吾今垂法教人，实愿男女双渡，故此于丹书后编，接列《女道十则》，以渡有缘之辈。

何以女丹之道，至简不繁？女子之性纯全，女子之身安靖，但得一点工夫，便能澈【彻】底造就。不似男子之念颇多偏僻，故其身心所尚不同，女子之工比男子便捷些。女丹从养真至胎息，其工已得三分之二，不若男子之工，便有许多作用，方能到得调神地步。所以女道丹书，从养胎直至胎息，工毕，便接录外行工修，俟其外行有余，方可炼调神一段。

　　女真修成，何以必用待度？因其血弱之躯，假内工修炼，以成阳体。体虽成阳，而阴凝之性，尚未炼尽，故女子工夫少还虚一段运用，未能尽天地之妙化，所以不得超升世外者，悉由体相之不坚，故也。不若男子之体已炼成金刚不坏之身，还虚之工养成，神光充满天地，故不用待度而可了道成真，亲朝上帝、游晏蓬莱。若女子则不然，女丹修成，务必广行功德，倘功德行满，上圣见而怜之，保奏上帝，方得敕旨下颁、金书选诏，证得人天无上道果，否则就成一个散仙而已。

　　吕祖曰："太阴炼形，与男子修炼之法大同小异。初工下手，是谓斩赤龙。其后十月工夫，阳神出现，粉碎虚空，一路修真，与男子同，无彼此之别也。"

　　绥山道士曰："赤龙自斩，乳头自缩，如男子一般，而真阴之气化为真阳，以后用工，与男子无异。但女属静体，后四层虽与男丹同其运用，而其建功更速矣。"

　　吕祖曰："男子修行降白虎，女子修行斩赤龙。"

　　《三命篇》曰："男子之命在丹田，丹田者，生丹之真土也。女命在乳房，乳房者，母气之木精也。"又云："女子以血为肾，乃空窍焉。过四十九岁，腰干血涸，无生机矣。养而久之，又生血元，似处子焉，此乃无中生有之妙也。见其有之，一斩即化，而命生矣。此时则用性命工夫，与男子同也。"

　　懒道人曰："女命何以有三？谓上、中、下也。上者阳穴，中者黄房，下者丹田。少则从上，衰则从中，成方从下耳。又女子内阳外阴，先须斩赤龙以全其体，则坎化为干矣。然后用男子之工修之，一年即得，以金丹在其中，故也。"

　　《修真辩难》或问："男女下手处，分别如何？"答曰：男子下手以炼气为要，女子下手，以炼形为要。炼气者，伏其气也，伏气务期其气回，气回则虚极静笃，归根复命，而白虎降。炼形者，隐其形也。隐形务期其灭形，形灭则四大入空，剥烂肢体，而赤脉斩。男子白虎降，则变为童体，而后天之精自不泄漏，可以结丹，可以延年。女子赤龙斩，亦变为童体，而阴浊之血自不下行，可以出死，可以入生。故男子修炼，曰太阳炼气，女子修炼，曰太阴炼形。
　　又问："女子炼形，不伏气乎？"答曰："女子性阴，其气易伏，而赤脉最能害道，其所重者在此，故下手则在着重处用力，赤脉一斩，气自驯顺，非若男子性阳，其气难伏。譬如男子伏气要三年，女子一年可伏。果是女中丈夫，得师口诀，行太阴炼形法，三五年间，即可成道，比男子省力。但女中丈夫最不易得，不易得者，刚烈须过于男子百倍之力者，方能济事。若与男子等力者，万万不能。"

　　又问："大道不分男女，何以男女有分别？"答曰："其道则同，其用则异，盖以秉性不同、形体有别，故同一性命之道，而行持大有不同也。"

　　玄天上帝曰：
　　《易》曰"干父坤母"，阴阳之义昭昭可考。有天地然后有男女，则阴阳之道，又不言而喻，则是天地之不可无男女明矣。男受乾坤之变化而成其象，女亦秉乾坤之交泰而有其形。凡具兹形象者，皆具乾坤之气，而同列于宇宙之间耳。今当慈航普渡之际，宝筏共撑之时，男则教亦多术，岂能舍坤维而不顾哉？指男之玄微奥妙者，汗牛充栋，度女之法范典型者，寥寥无几。吾切发悲而独论之。
　　男体以精中之气而贯些子，女子以血中之气而熏些子，些子足而莲窍足，莲窍足而抽添始运，抽添运而始有甘露下降。男子之精，其气充足；女子之血，其气甚微，故名之曰男阳而女阴也。修吾道者，绝七情为本，断六欲为先，则微微之气，又较胜于男子者多矣。何也？男子之心易动，女子之念略静，动则而气易泄，静则而气易长，男子之七莲，易收难放，女子之七莲，易放难收，苟能真心不懈，不待三五年，而甘露常降，七莲常开。开之易，岂有采取之不易哉？男女之辨，于此明矣。

　　若集中之言虚、言空、言玄、言妙、言神、言化，又男女之大同也。男子以胎名，女子不言胎，而单以息名者，恐后世之人错认胎字，卒受诬名耳。再者男子之神出，必至纯至阳，而始有脱壳之机，因阳中含阴也。女子之神出，不同于男子。女子造到三阳之时，即可脱化百里之遥，造至纯老二阳之会，则一出永出，断无天折之患也。盖男子阳中含阴，女子阴中含阳，男子阴在内，而阳在外，女子阴在外，而阳在内，阳胜则诸阴易退。吾今不惜真脉，道破于斯，无非切望早成真志之多耳。

　　金阙帝君曰：
　　以大处而论，百脉皆由无极分形，以细密而言，又属无形无象，却原万化尽包，男女皆同此至宝，只分血精两条。男精逆行而成仙，女血直腾归心窍，故而各有各法，各有各照。

　　男丹由精化气、气化神、神化虚，虚极静笃，而丹自结矣。女丹由血化气、气化神、神化虚，虚无自然，而丹自成矣。有谓赤龙不斩，而丹不得结、道不得成者，不知血尽而气亦尽矣。如男子之精败，而丹亦难成，其理一也。盖男精女血，多不可绝，气离血，而气无由生，血化气，而精始流通。如谓血尽而乃言炼丹，何以青年血枯而病反起？此终不离血之一证也。

瑶池王母曰："女子工夫，与男相兼，只分地步，地本非玄。一切妙化，俱不异男。尔等切悟，书中载全。毫不差错，各自修潜。"

圆明道姆曰：
吾今与点破，以免受冤孽。分配阴阳路，男女指一节。
男有此祖气，分配在精血。女之祖气合，阴从血海说。
男有此阳关，顺逆不须惑。女有北海地，波摇似水迫。

　　白莲真人曰：
　　男女金丹地不同，阴阳一理实相通。清心寡欲为根本，筑基先要斩赤龙。

　　无心子曰：
　　男子精液阳中阴，女子精液阴中阳；快寻明师求指破，返老还童在故乡。
　　七日天心如可复，此是上乘一妙着；以后便同男子工，般般口诀要师说。

　　吕祖曰：
　　妇人修炼，如男子一样，难得者是皎洁。须知妇人之欲，过于男子。或到经水已过之后，其心如莲之初放，乘天之雨露，才结其实，妇人若无男子，则孤阴矣。

　　贞一子曰：
大道不问男女，皆能有成。故男子道成为真人，女子道成为元君。自来丹经言男子修炼之功，至详且悉，女子修炼之道，多不论及。间有论及此者，不过略露一般，非薄女修也。推其意，以为人同此性命，即同一工夫，言男修，而女子之工不烦言解矣。不知男子外阳内阴，女子外阴内阳，秉性不同，形骸各别，虽同一性命，其行持大有不同者。《修真辩难》曰："男子下手以炼气为要，女子下手以炼形为要。"许祖曰："男子修成不漏精，女子修成不漏经。"其初关逈然各别，至炼己得药、还丹温养、结胎出神诸事，虽与男子同，而细微节次，未尝无大同小异之殊。

壬辰春，适有坤女问道，仆以多看古书，证其所授。而丹经言："女修者独少，难以考证异同。"爰不恤泄漏天机之罪，因将其所以同者何如，所以异者何如，并逐节次第形于楮墨，以为问津程途。俾得寻文释义，不致鱼目混珠，果能深知力行，庶几可成无上至道，而诸瑶池之会，不难与男仙同谒木公，共朝金母矣。

天阳地阴，干刚坤顺，阴无阳不长，阳无阴不生，刚柔得其中和，水火始能既济，阴阳必有匹偶，人物由兹孕生。是乾坤皆秉真元之气，男女各具不死之身。干曰大生，可以道成正觉；坤曰广生，亦能果证元君，如谓坤阴难入仙道，何以王母长处昆仑？嫦娥窃梁间之丹，永作月宫皇后；逍遥读漆园之书，自号瑶池谪仙。洛神、巫女，自古维昭；紫姑、湘妃，于今为烈，迹载史篇，固可考也。身秉坤德，岂不能乎？

　　女子原来命有三，紫白黄光不似男。少上衰中成在下，关头一错要深谙。

　　气穴即血元也，即乳房也，在中一寸三分，非两乳也。男命即在丹田，故以下田为气穴。女命在乳房，故以乳房为气穴。阴极变阳，从气穴化阴血，而流形于外，故斩赤龙须从阴生之处用工，久久行持，形自隐矣。若以男子脐下一寸三分中之气穴指之，则误矣。

　　许祖云："男子修成不漏精，女子修成不漏经。"盖女子之经为生人之始信，经返成气，则乳缩如男子，而经自不漏。若男子则炼精化气，阴根缩如童子，而精自不漏。不漏而后命可延。

　　又云："女子修到经不漏，其后性命工夫，与男子之功，大同小异，患无人以诀破其妙耳！"

　　柔人行道，与刚人不同，而其成功比刚人亦易。刚人伏气三年，柔人一年可伏，以丹在身中，故也。

　　孙不二元君曰：

男女本一气，清浊动静异；女人欲修真，切使真元聚。
阴中有元阳，存清勿以弃；明此色与欲，本来无所累。
屏除贪嗔痴，割断忧思虑；去浊修清性，不堕诸恶趣。
寂静守无为，我即男子具；无无无其形，有有有其意。
内视色声空，丝毫无沾滞；仗土为坤基，一阳本自地。
铅汞固不同，气神无二义；渺渺空灵心，心神能为制。
一气反春和，飞出云霄去；偕汝太清游，是曰真如偈。

　　夫干道动，坤道静，欲修性命，务须从静。汝今原静，又何以修？坤道浊，干道清，欲修性命，务须求清。惟能以浊修清，是以入道证果。

《长生胎元神用经》曰："成功之后，男子关元气聚精，女人胎泽不结婴，虽动于欲，不能与神争。"此是成胎之中【后】真精返为神，此是上清也。

