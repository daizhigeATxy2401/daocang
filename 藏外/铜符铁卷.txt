铜符铁卷

　　　
　总诀
　　三元神丹口诀

　　玉清有命封仙职，掌握南曹主化一。赤文幽隐彭仪房，玄科至禁蓝天碧。八万四千一劫传，传出天符火记历。庚甲之年杂气消，诸天庆会万余室。稽首恭默大道前，万圣千真总湛寂。琼台遐想玉清客，颦眉不展忧心匿。良久开扬九六门，驾鹤斜闻龟仰觅。大道流行满上天，尔曹仙子乐无边。龙汉延康三劫尽，玄宫大展令敷宜。东华升举西华主，太乙元君谌母传。亲受皇人二八机，至玄至妙至幽微。可令尘环流玉液，早将仙子赴瑶池。珠台降下铜符卷，敕下元君谌母知。弘道真人弘道仙，阐扬正教汞和铅。铅飞雪浪流珠滚，覆下依然真土眠。土禀天符生碧叶，朵朵金花起紫烟。紫烟飞上凌霄殿，连连续续水花片。日月抛光朗大千，巽风吹起金花现。不得流珠不计铅，生灵聚景防危战。日魂将迁月神圆，赫赫日魂霞九万。四方笼罩合真铅，铅含五彩何人见。炼铅无计觅真传，不得庚金华不坝。采得辛金一味真，再入灰池取次炼。上下浮沉颠倒间，壬花莫令乌云乱。抽出天魂霞夺日，水晶宫里是吾家。返得流金回圣体，何劳磋跎遍天涯。汞死为铅铅化土，白金鼎器丹之祖。怀尽天魂地魄中，玄元称此为丹母。汞积九九返成砂，龙出东方西就虎。晋世明王孝道存，金筋玉骨许之孙。咒将敕水降魔魁，明功暗德济苍生。可将铁卷天王旨，铜符细细口传君。玉清愿见功勋士，光眉大展笑颜欣。巨阙弥封碧玉匣，明珠照世破幽城。速令名山拿玉兔，灿日擒归再莫论。日魂消尽千山雪，奚虑区区遍体阴。但烹黍米扶神气，看看天时偏五陵。恶龙喷出三江水，毒气零零满世尘。若不敕汝扶厄难，骨城血海痛伤心。急以鼎池炉里炼，巧夺乾坤日月精。道法千门及万户，千门万户独斯尊。十二神符九白雪，三回五转号天青。一粒一服三期后，周身九窍自光明。白雪入口身生羽，神符吞下足生云。渐觉三阳开泰日，浮生腐草尽逢春。功高行备膺天禄，拨宅升腾及满门。早朝上帝抛金玺玉诏天书五岳迎。闲观碧落空歌韶，时传空青始气森。一自五云腾腾日，天香满室古今闻。九六天机亲嘱付，珍藏室秘莫为轻。至人授受吴王李，非之雷火即时临。金丹递运玄无始，五气分张一气成。不比燕呼三一法，不是回头口内津。不是闺丹御女术，不是砒黄丹矿成。铅是元神银是形，形神相得合为真。元神相遇真形后，果用元神观太清。

　　宝塔诀

　　古法九层，虚极药所不至，今减而用之。或七层五层，每屋高六寸，下安蓬壶，雌雄子口，层层俱有妙窍，以便龙虎气升，安合固济。坐于池上，外用铁环高挂于天梁上，令其安稳，方架内火。火近蓬壶，腰下以铁架架起，经围火力，庶使次火难侵于宝塔，朱雀易得安身。进铅门上用半寸，高连壶脚下。三方安三足，厚方如指节，今火势有力。上古传受，用风箱伏火，后人遂开风门，用处在人活法，不必—一构旧。阴阳为之道，变通为之法，风一开一闭，不使疾风吹惊池鼎，恒令人巡视恐有不虞之患，美作寻常为之，虽曰百日之功劳，乃是升天之基址。

　　烧取真铅诀

　　一初取出山铅砂数百斤，捣为末。就用矿上圳土，每一斤，配食盐四两，捣万杵。秤定铅砂末一斤以纸包裹数层，外用盐泥固之五六分厚，晒令极干。如此三五百枚，入炉煅之。炉式形如大甑，高六七尺，周围一丈，下安风箱，底火上升。用炭铺底一尺厚，方铺铅砂球在炭上，层炭层球。大火煅得内外通红，止火寒炉，阴土覆上。铅在下成一块，破球取出如生矿银状，如此，谓之乾父。将此乾父取流金，则药有精神，非是流铅圳土，否则神散杳茫。不得师授，苟或妄为，终为误事。神丹至药，只是一味铅精，若得此宝，万事毕矣。此为先天真一之水，多倍其数，以听圣灰筑基之用。采取土水一分真，不换黄金重一斤。至此，神机又听后续大法。

　　古羲黄修炼神丹大法

　　地元起手，金鼎神室。上下两弦，体重一斤。如九鼎七鼎，五鼎、三鼎，心依大法度数采用。假如白金八两，用伏气黑铅三十六斤。只有八九七十二两，按九池而取之。恐铅气不足。神精降少，难合天地符契，半斤八两之数。今用九两炼一两，泄气之用。先求地魄，地魄者，白金也。次取天魂，天魂者，黄金也。黄金产珠砂。是日精。白金生流珠，是月华。魂魄合体，精华自生一。夺天地日月之全功，是圣祖玄元之妙用。圣人知神物隐于北方，来此以作丹头。不用世上黄金，黄金虽纯阳之体，纵加百炼，决不受气。至于铜锡，性质大燥，难见金公，见则形必伤也。独与白金，一味相亲，畅体欣然。金花发泄流珠，珍珠豁然其间。真阴真阳，交光合体。巧取周天度数，满于五色中黄，自然阳生于真土也，土旺金乡。借水虎育养而生震龙，五色霞鳞，金膏碧体，朗朗常存，为升天药祖，愈炼愈灵，越温越妙。故有阴池阳鼎。因铅不受炼，设为法象，以定浮沉之性。造鼎为阳，使阳魂自升于天堂之上。制池为阴，使阴魄自沉于地狱之中。一九功在铅，二九功在母。诸方不用母，丹门甘自苦，壬癸怎分强。老脆化阴土，用铅有秘传。始初金炼铅，浮沉定得真。先天与后天，认得其中趣，无拘洞里仙。婴儿寻乳母，转转出玄关。药即是真汞，金丹是神丹。一母生九子，各自传枝叶。德薄不足以遇，缘浅不足以闻。此是杳冥真诀，子宜记在胸襟。

　　安炉立鼎诀

　　上供九天五土司命、北斗七天真君、丹房炉嘱正神。金木水火土五德星君，侍供香火灯烛果品，虔告上真。预造钳匙等器，余积黑虎铁池宝塔，多备以防损换。炉内合风开门如鸡子大，勿令大宽。宽则风力缓，缓则真气不升。池下三方，安三足，不用铁造，以磁土烧就，安如品字。外以盐泥固之，坚牢不损。安池在上方，架重楼，两边以铁环高挂于天梁之上。内火盖固，不令火力近鼎。别开出入火路，以便加减行持。


　
　　　
　　　
　地元九池秘诀
　　铜符铁卷

　　两两彭罗台，八宝昭阳殿。万圣拱中尊，元始天王现。王如啸丹墀，方使金公炼。一唱众真场，世界金光遍。谨候北丰魔，洗出朝天苑。用力在丹人，弃旧迎新换。乾金夺目魂，莫令乌云乱。产出夜明珠，五色辉煌片。上下令通风，金枣婴儿面。希夷阴浊来，放展河车转。紫气入重楼，子母不相见。初产寿年华，易到精神散。

　　直指函文名曰青埃

　　第一池炼铅法：则用出山净金一斤，白如雪朵，碎作十六片。乃于日月合壁日、五星联珠日、申酉金旺日，将池鼎安置停当，开风门，进文武大。文火温池，先投铅半斤，炼灰池结宝，基址坚固，免致折耗之患。待池将红，另用伏气净铅九斛，每斛分三进六十五株，每铢为一池，九池共铅八十一斤，以应九九周天之数。将金片片入池，武火溶化成汁。只待黑尽自现，一上一下浮现。两旋红光闪闪半虚空，瑞气炎炎浮紫廓，取次入铅，漏尽再添；满天星宿浮沉转，宝月金花劈面来，铅铢又进。莫离方寸；看看癸水尽，方见海金螯，急进铅爻，壬水上潮；和风吹得金花散，散却盈庚见酉孩；须用有力三人，互相轮换。饮食起居，八门开闭。进铅入炭，猛烹急炼。使朱雀炎空，紫神瑞气，金枣花红火火，生光爻爻露电。进铅不可大急，急则金乌不出海。又不可大缓，缓则玉兔恐伤形。水火交缠数足，无形合虚，旷然成质。壬水得金，自然升上泥丸之顶，结就昱日流珠。铅数投尽，退火封门。安金益水，进铅三钱四分。保神固形，不可有动池鼎。冷定取出，摘下鼎中壬水，号曰“青埃”。或金盒磁盒封固，勿令泄气，听后人元配合。

　　铜符铁卷

　　同志二三人，固守紫阳宫。黑以白为丹，红以黑为翁。中和天地髓，只此是丹宗。禹门三汲浪，漏滴令空空。殿上流珠滚，色似紫金红、池中翻玉液，吹嘘籍巽风。玉兔酉为宅，金乌日上东。龙虎遥相望，会合景阳宫。抽取铅中宝，火候莫匆匆。煅得金珠滚。珠珠气上冲。眼前红黄色，华盖要严封。漏尽池中浊，浮清透蕊降。

　　直指函文名曰黄轻

　　第二池炼铅火候法则，与首池相同，仍换新池新鼎，固济如法。将圣母不动，如有消耗，即添补数足。进文武火，投水铅半斤，坚固基址。铅干一半，入圣母在内，大火溶化。金汁清清明彻底，朱雀恍恍出南园，速进铅珠，勿容火急；昨夜婴儿初别母，今朝次子亦如前再进铅铢，铢钵如则；莫道黑龟初出海，也防风浪动人心，铅铅无差，火火一色；紫金台上凝霜雪，白玉堂前母独眼，策策丙丁升，滴滴铅入骨。铅数投尽，明镜无尘，退火封门。进金之铅，二钱三分寒炉一夜，轻轻敲取得鼎上流珠，号曰“黄轻”。取下另封，移池换鼎。

　　铜符铁卷

　　大道总无烦，铅汞两般是。铅见汞施仁，汞见铅施义。神丹一味铅，内隐先天气。媒约丙丁公，调变黄婆力。搬运赖河车，汞把铅精吸。浮沉上下间，一一又一一。华盖日日新，流珠号如意。黄鹤满空飞，青天雷轰霹。乾金露紫华，休使铅不及。但今四门开，上把玄窍闭。一动铅气通，金池当固密。这般火烹炼，无形又无质。

　　直指函文名曰金液

　　第三池炼铅火候法则，一一与前相同。将固池，架三足，上坐鼎，封严不动。圣体无亏，消耗补全。入筑基池中，大火风开。三文三武黄芽长，再升再降黑铅功，火火大张，爻爻无易；黑铅起手无生有，白金倒了有还元，依刻投铅，愈加珍重；青龙退骨三回转，白虎翻身就地存，进进铅爻，首尾如是；西池日月初相见，夺得清香各自归，龙霞红似火，真火腾龙霞。铅数进毕，退火停炉。入安全之铅，一钱二分。前三池是长男成象，震庚受符，共用安全之铅七钱，以应天符七日来复之说，以后六池则不用此法矣。退火寒炉，取出鼎上壬水，号曰“金液”，封记明白，又换新池作用。

　　铜符铁卷

　　东出太阳晶，光华灿灿明。遍照普天下，露入碧波城。昼夜东西转，西沉东复升。阖辟太阳母，万象禀光明。乾坤天地髓，神丹大道根。坤乙月将晦，昏昏体太阴。踏见西南地，微微露一星。日游东地陆，月渐望南行。七八光浮体，看看重一斛。半黑又半白，白者是金精。若非三足力，玉兔华不生。十五临甲地，丹光满玉京。

　　直指函文名曰红霞

　　第四池铅火候，与前俱同。不动圣胎，待母入池，大火风开。仍前进铅，不得荀筒。三天三合产真铅，不是阴阳定不出。又进铅爻，爻爻相续。金丹全仗庚辛力，壬不成庚癸不分。但看铅壬，相济白金。金水得合，凡子圣孙。华池母溶，各要分明。红光五色，袭之霞生。时时美景如金碧，日日花开样不同。下手只银铅，分散铅汞，土铢尽支，空寒炉一夜，取出鼎上壬水，号曰“红霞”，收记换池另炼。

　　铜符铁卷

　　黑铅天之精，白金地之液。黑隐水中阳，白有火之气。黑白往来翻，拘来归正位。二物性含情，丹经号同类。黑以白为主，阴以阳为配。阴阳混沌时，朵朵金花翠。宝月满丹田，猛烹火煅极。休闭通天窍。令其呼与吸。翻腾举目间；乌龟自隐匿。精奇口诀功，火候在消息。凡中养圣孙、万般只此贵。一日生一男，男男各居室。

　　直指函文名曰流金

　　第五池炼铅火候，采炼池鼎，一一相同。圣母入池，风开金汁。照前投铅，常加炭入。金公百炼精神长，惟有真铅上下飞。又进铅珠，黄白混沌。烹煎符火三阳运，九九流珠去母阴。认取铅金，不黄不紫。日魂乍进嫦娥宅，觅得中秋持蕊香。铅尽壬升，辛金自现。寒池取出，号曰“流金”，收贮换池另炼。

　　铜符铁卷

　　采得一味真，丹胎母易阴。一母生六子，扶桑日已临。池池俱似始，鼎鼎更奇新。上达红罗景，铢铢气腾清。莫使铅埋汞，诬言有气存。赫赫巽风烈，流金透体明。不为坚刚质，黄舆自此生。癸以壬为主，壬以癸为宾。都依大道法，壬癸定浮沉。弃遗浊下浊，轻清灵更灵。如此浮沉法，盖世不曾闻。火候熏蒸足，颗颗天谷青。

　　直指函文名曰壬华

　　第六池火候炼铅，斤两法度，一一大同。分铅度数，不拘旧巧，变化在人施为，炼过二三池，自生其妙。如流珠结少，神火不扬。炼己稍欠，神明不来。行结胎之火，使黄云满沼。阴极阳生，上下门开。细光闪灼，露滴黄庭。婴儿显象，光逐神生。铅如指顶，令其四方，以便作用。当令饮食满，方可近炉，邪气难入。铅尽退火，取鼎上壬水，号曰“壬华”，收贮换池另炼。

　　铜符铁卷

　　玄元大道根，玉清不二门。除此一乘法，余外即非真。煅炼铅中宝，抽取银内精，水滥车难转，不及恐伤金。泛泛流珠滚，茫茫瑞气升。子母互相顾，黄白混相吞。恍惚陶情趣，三叠九重城。洁白令见宝，青青在去阴。洗出铅汞骨，自然结精英。溷水荷花长，流茫浪涌生。除却真铅汞，休听节外音。铁卷铜符旨，丹门仔细听。

　　直指函文名曰壬花

　　第七池进铅火候亦同。武火开化圣母，只待红光笼罩宝月，方进铅铢。透体红璃，内外纯白，金生铅后，阳产铅中。火盛消金，金伐木荣。青赤黑白，归于中黄。顺其消息，以观景象。池池飞紫粉，火火起样光。上冲华盖，满室明尘。万里无云天一色，十二时中见太阳。黄舆紫粉皆由此，白雪青埃见者昌。原本只是一味铅精，以白金分去阴土。金乃水之基，水乃道之枢。只此二物，真砂真汞，皆自银铅而生。恍恍无形，冥冥有象。铅尽寒炉，收取鼎上壬水，号曰“壬花”，再移池作用。

　　铜符铁卷

　　布气生灵液，含光天地先。根发浮黎土，苗生大赤天。八宝皆由此，灵明独黑铅。今知天地秘，炼此是良田。六阴成圣体，枯骨返黄泉。法用心心指，机关细细研。不得真传授，空劳志力坚。枉进通天火，宥脆怎留连。刚柔有表里，阴阳禀自然。鼎内天中地，池中地里天。洁白瑶台上，素体净如绵。母怀七八子，精神越似前。至人承授受，良因宿有缘。君能知换骨，南昌任汝闲。

　　直指函文名曰紫金硫

　　第八池火候池鼎，俱各易新。爻铅九斤，筑基八两，炼法如前。至此手法纯熟，知其升降如何，多寡有则。流珠结少求乾父，折耗辛金补数全。金花原是池中药，采得金华莫再言。一则分铅之壬癸，—则洗金之垢阴。进进铅为药，抽药是抽铅。知得用铅意，神丹不是铅。如日月交光，止盗其神，不盗期形。用神弃形，乃得长生。铅铢已尽，取鼎上壬水，号曰“紫金硫”，换池另炼。

　　铜符铁卷

　　黑取黑之髓，白取白之油。黑白共合体，油髓自然稠。婴儿入紫府，姹女下重楼。煤灼中黄宝，修就紫金硫。下布长蛇阵，驾凤在碧游。瑶池初浴体，未济养三周。擒住南朱雀，真土葬为丘。火候同一二，法则似前求。三壬癸一两，九阳足以收。九九八十一，不足照前抽。夺尽九六数，西山鬼哭愁。逆顺颠倒理，为尾又为头。

　　直指函文名曰妙灵砂

　　第九池火候法则，炼铅亦同。入圣母在内溶化，红光笼罩宝月，方进铅钵。水银过度，神仙至秘。招摄龙精，赖于虎髓。不用铅形，只有铅气。铅气何得，先求同类。同类是金，灰池用意。阵阵火功，外包鼎器。流珠得金分出，不与世铅相同。见火则别，见金又住。从一至九，谓之炼已，是炼精化气之功。一池至九池，壬水各自封固。圣水多备，以防后用。所谓得药忘年，炼铅无计，乃活法也。寒炉开看，母体白如雪片方好，号曰“妙灵砂”。如青黄，非铅之真气，乃癸水未尽，必须猛烹极煅，浪涌波翻，方怀真气。后有温养赤文之诀，返魂换骨之功。详者如右（下）。


　
　　　
　　　
　人元九鼎秘诀
　　一鼎

　　人元一鼎丹，九九过铅关。复用青都所，返出又回还。辛金浑似雪，壬水化为烟。子母平平入，五五育天色。霹雳三周火，分胎上下间。莫此尘嚣事，笃志要心坚。一阳初复日，神魂一线缠。亲授铅符卷，铅汞自留连。诀曰：九炼辛金一斤碎为米粒，将首池青埃一斤，二物混合。入阴阳鼎内，神胶封固，铁线十字扎住，外用泥包固，入未济炉，三足上稳定，勿使偏歪颠倒，周围上下，净灰盖之。加顶火四两养一七，二七火六两，三七火半斤，温养二十五日。取出入明炉，先文后武，煅炼六六三十六时，鼎火一色，日足冷定。开鼎取看，变成红霞，在上成质，如赤玉紫粉。辛金在下成一饼，外白内黄。再又过度，中乘一月一鼎，祖气初传，乍离母体。神气混沌，魂魄不坚，不堪点化。再寻乳母，意志超越。为出类拔萃之神符，有起死回生之功力。

　　二鼎

　　人元二鼎丹，耀出禹门关。复用希夷所，夜落晓归还。日魂霞里见，月魄满秋天。兄弟平平入，五五赤文全。三十六时火，分开一二三。一子嚣浮骨，二子志方坚。二阳来复后，开如鸡子颜。亲授铜符卷，银铅鼎炭钳。诀曰：前圣金一斤，至此丝毫不折，不可伤动胎根。将一鼎青汞，配二池流珠，共二斤拌匀。与胎上下，铺盖固济。火候同前，温养日足。武火分胎，天地人三才定位。首子青汞如灰，虚嚣则无神气。二子似水晶黄芽，渐长成抽出尘嚣，谓之真铅。将此作长生匮，青汞三钱，伏光明砂一两，再加丙火三日。气绝形黄，将砂一钱，于干汞一两。以汞一钱化铜十两。如此神异变化无方，是宗祖之初功也。

　　三鼎

　　人元三鼎丹，飞出斗牛关。复用混沌所，牵转白牛还。金鹅飞去窟，赤凤伏丹田。生熟平平入，宗祖出黄泉。六六时中火。

　　江流动动潺。一二翠如玉，两长力难坚。三阳来复后，开之碧芷莲。铜符铁卷旨，梧桐宿凤鸾。诀曰：前圣金一斤，将二鼎流珠配三池金液，共二斤拌匀。与圣母上下铺盖固济，手法如前。文火温养，子母熏蒸。武火煅炼，返魂换骨。日足周全，一进一出。留少去老，二子不用。要得朱砂死，先须死黑铅。铅精一味，砂倒汞行。将二子三钱，伏好雄一两。三日火足，其雄实死。死雄一钱，干汞一两。死汞一钱化铜十两。永成至宝，济世扶危，无量之福，转转接养，化化生生。

　　四鼎

　　人元四鼎丹，九九勾萎关。用意青埃所，朱雀进西川。紫府华池长，黄芽满玉田。进退平平入，温养幼婴颜。骨大精神壮，禁奈肃霜寒。父少儿子老，天道自循环。四阳来复后，中黄白玉边。亲授铜符卷，神光满上弦。诀曰：前圣金一斤，将前三鼎金液，配四池红霞，铅汞共三斤，混合一处，固济火候亦如前法，生熟相制，温养二十五日取出。明火分胎，仔细鼎器，寒炉取之。弃却三子，以养硫黄，闻气而死。用硫一分，干汞一两，以汞一钱，化铁拾两，慎之又慎。

　　五鼎

　　人元五鼎丹，遍遍亦如前。离却神房所，云雾满山川。水虎不相顾，火龙怎出泉。次第平平入，虚虚辅浩然。汞长红璃色，铅枯面不鲜。抽铅添汞法，父子不相传。五阳来复后，月魄满南园。亲授铜符卷，百日福无边。诀曰：前圣金一斤，精神渐长，与前不同，鼎鼎各别。将四鼎壬水与五池流金混合一处，老嫩铺盖。圣金火候温养，分胎法则，如前一样。日足开取，退下四鼎嚣尘。三钱伏雌黄一两，开气而死。将雌一钱，化铅一两成银。将银溶化，再点灵雌七分，成上色黄金，以此金造神室，伏养八石，各有变化。

　　六鼎

　　人元六鼎丹，关过又重关。洒落明堂所，珠珠子奉还。青汞八百岁，也要半斤铅。来往平平入，金乌涌大渊。阴符不可急，阳火正炎炎。武短文长法，光华满大千。六阳来复后，喷鼻味香甜。亲授铜符卷，不怕不为仙。诀曰：前圣金一斤，移入新鼎。以五鼎流金，六池壬华，共三斤，混合一处养之。火候温养，分胎一一俱同。武火时候，切要谨慎，恐伤走神气，则前功俱废。鼎器坚牢封固严密，则阳光自入黄金合中。真父真母，合体传神，须用天符火候，补复还元。金生水液，转转配合。日足取下，抽出天魂。伏胆矾如猫捕鼠，化铁锡如风扫云。为圣金圣银之体万古无，更见火则红光直上，暗处似晓日光明，不与世宝相同。

　　七鼎

　　人元七鼎丹，金乌入广寒。太极团团转，封固密更严。乾生巽艮坤，坤生震兑乾。神火平平入，调变要周全。芙蓉方结果，粒粒在金盘。照破人天镜，月食太阳肝。七阳来复后，玄玄玄又玄。亲授铜符卷，天上又生天。诀曰：前圣金一斤，以六鼎壬华配七池壬花，混合一处，入鼎封固温养，火候同前。退下六子，以伏砒霜，开气而死，至此八石归真，各有变化，铅英伏汞英，金银目下成。秘之！慎之！

　　八鼎

　　人元八鼎丹，飘飘月正鲜。老蚌含珠养，明镜水晶盘。云收天霄外，婴儿显大千。翡翠平平入，四七运推迁。无质是真汞，真质是真铅。二物一斤重，日午正当天。八阳来复后，红果绿枝颠。这般真下手，跳出海天宽。诀曰：前圣金一斤已成庚体，以七鼎壬花配入池紫金硫，混合一处。火候、固济。分胎同前。日足取下七子，养砂千汞，灵妙无边，点化七十二石，脱凡成圣，此神火之精英。五金八石之顽体，独此补全。

　　九鼎

　　人元九鼎丹，巍巍象帝先。十月胎完足，九九复还乾。造作长生匮，砂汞骨毛寒。砂变凡为圣；汞返圣为神。一子经一月，过关换鼎闲。转转铅中炼，功成不用铅。早将阴行积，隐迹在人间。铁卷铜符旨，秘密勿多言。诀曰：前圣金一斤，将八鼎紫金硫，九池灵妙砂，共三斤，混合一处，温养火候法则与前俱同，不必一一拘说。胎嚣和匮妙难言，浇淋灌注，金笋黄芽皆从此处分技接养。三变而化金铁，瓦砾自然成宝。圣胎九阳数足，丹母全真。阴尽阳纯，脱胎神化。开看内外，纯黄表里。透彻光如水晶，似太阳初出，金星灿灿，神水汪汪，耀晃人目，五彩霞生，异香喷鼻。红琉璃绛琥珀，乃七返九还，炼气化神。黑金炼白金，白金成黄金，黄金为主药。真出世之丹砂，作升天之药祖。如要服食，悬入井中七日，消去火毒，烹成金栗，告明上帝高真，择日沐浴，晨昏向东。以清水服之，一日一粒，百日改形换骨，自然神气相适，魂魄凝和。三期之后，周身九窍，尽皆光明。修丹至此，万事毕矣。一转至九转，九九八十一磁盒封固，外用壬水流珠，上下铺盖。阴炉温养，自有三色四样之灵药。池池殊异，鼎鼎鲜明。再寻至友，选择名山，建立坛宇，鼓铸神室。上下二釜，明堂正德，俱于神丹秘范栽之。东晋武帝在道正行，谌母出焉，真君授于吴猛，吴猛传于谢迁盛，今玉辇龙车，金冠星服，永为金阙之臣。神方在世，付贤授德，不可轻泄慢漏咄。神仙费尽千辛苦，到头只是炼铅金。


　
　　　
　　　
　天元秘诀
　　夫神丹大药，必须于金土。明尘过隙，皆禀于离符。九九乾爻，六六坤策。八两水而八两金，金水何亏。半半清兮半半浊，云雾自契。金一滴以清明，火一符而莹澈，口诀精专，下手的确。仗一虎之权衡，降九龙之标格。于以体乾坤之象，于以显日月之光。希夷阖辟，万象自临。准则抽添，毫厘依法。预制法器于坛中，先办盆孟于左右。真友执事，忠直温良。未造神室归金鼎，且访良朋铺圣基。龙虎拱朝，龟蛇伏翼。

　　依按玄科，万无一失。具守至诚，始终无异。何劳天上金乌降，且捉人间玉兔归。炼出浮黎真土，产出如意宝珠。吞食一粒霞彩冲宵。未得之前阴德广，临炉之际不劳心。我将三段工夫指，片言无隐付降君。夙植道根。不求自临。莫把天机容易语，非人空闪丧其形。

　　水火直义

　　大丹用五会之真火。不用凡火。真火赖日生，黄帝将阳燧取火，阴燧难求，赤金亦可向日而取。大抵太阳乃天之真火，其精自有，其光自现。日日皆然，月月如是、若以木石凿拔而取，其性燥烈，非自然之意。不若当正午火旺之时，以火镜向日取之。借日生火，亦曰真火，故云“日魂”，以象真汞，又为真种，以足神丹之用，何必拘拘于阳燧也。取水必赖方珠；方珠乃是月华升上，就水结形，性是纯阴。八月十五夜，亥子二时，当月华旺盛而取之。除中秋之望，余月再不可取。倘德行未周，阴功未备，未习格天之诚，必多阴雨之晦，水何由得。纵得真水，一宵之取，能有凡何？养虚无神药，火在下，水有消折。每一昼夜，抽添用水十斤之数，一年用二千五百余斤之水。中秋一岁，不过亥子二时，焉能注二千五百余斤之水。不得此水，不合正配日魂月魄之意，天水天火之宜。若用凡水，又非真种，学人绝路，岂不误哉！今开方便之门，大显冲宵之径。盖水者，乃月华之阴精。天一之神水，流液俱出于神龙。每年纯阳之四月，乃神龙变化之时，其水有灵。大雨时行，多用磁器盛接，以物盖合，匆令尘投，以便一年之用。未有一月而全无雨者，此亦至人变通之妙，何必拘拘于方珠也。

　　地脉直义

　　修炼金丹，当择名山福地，风阜高巍，前后包拥；坐子向午，使金鸟玉兔，东升西没，左右轮转；水泽尽美，竹木清奇；龙辅叠叠于宫傍，虎翼层层于神室；玄武隐隐于屏，朱雀行行列面；避尘俗之往来，断常交之义友；修成琼岛之乡，勿迩尸粪之秽；上观天水。下察地理；日有奇禽而鸣，时增异兽而过；藏经隐史，露宾生芝，方可建立丹宫。自然仙圣降临，地神拥佑，终始无虞，多生庆幸。

　　宫室直义

　　鼎随药置，室依鼎修；一间一鼎，三鼎三房。高一丈六尺，阔一丈四尺。四隅令空，重廊往行。非齐云摘星之比，非雕梁画栋之华。四面置窗，或闭或开。凿顶通气，纳瑞招祥。地平如掌，无坡无凹。缝或堵塞，勿容邪秽。鼎室多寡，度量施为。每一鼎之功夫，俱合天地日月三才四时、五行七政八卦九宫十干、十二支二十四气、七十二候二十八宿，万象生成。卦正南开门。庖厨浴室；稍远别造。确守威严，如临君圣。

　　坛台直义

　　旺方取上等黄土，蒸炼筑实。仍用塑工，务令坚固。候至自干，勿容急迫。坛分三层，应天地人三才。下层高一尺二寸，开八门，门各高八寸，阔三寸，各造土门，以备启闭，仍各开路。透台中心，虚实径五寸，亦分八角，书八卦符，水一火二木三金四土五。上层高一尺三寸，中虚五寸，其度则圆，应天圆之意，周围一丈六尺，横径五尺三寸，图二十八宿之像，以及春夏秋冬七十二候。台上置太乙神。炉身高一尺六寸，四围及底，皆厚六寸。内明堂横径七寸，高四寸，身与足通，高二尺。自底足及盖，中虚五寸，与台心等。造土隔于炉中，中间以盛火，基厚三寸，径厚六寸。其炉半露半藏，台上画青龙白虎朱雀玄虎四象于上，布十二月将之圾。屋檐之东西，则画日月，象金鸟玉兔之明。其神炉须择黄道天德月德上吉等日，于旺方取纯黄正色之土，淘取极细，蒸曝润浸，用纸筋杵熟塑之。再加白蟮土细沙及代赭磁石，取四化合宿吉时，起手造成阴干，然后加火煅炼，封于台上。

　　鼎器直义

　　鼎身一尺二寸，通厚一寸一分，分三级。其唇至底，亦三级。内明堂横径一寸六分，口唇横径七寸，下有鳌足三分。一法用泥土，恐不坚，以九九炼净熟铁铸造，恐有漏眼，金汁不清者不用。择五星联珠日，日月合壁日铸之。多备以听更换，勿客苟简。铸毕，奏告师真，置于炉内一年。一鼎不可重用，上坎鼎入于下离鼎之内，蓄水高八寸四分。圆一尺五十，径五寸，唇一寸二分，其腹至脐，一寸二分，用赤金造之。坎离二鼎互相瞰入，其拔支之法，皆要细腻。所为瞰的平稳，无丝毫缝圻，方用极熟细泥。仍加塑工。严密制造，不可苟为。候干烘浊汁尽，方以金汁铸之。

　　坦郭直义

　　垣郭以安鼎，用土日取五方细土，以水飞过，经楮汁和成块。捣炼坚熟，形如锅釜。其高九寸，厚九分。离鼎宽一寸九分，口略敞而圆。土日取土，火日造之。下塑八柱，令其一坚固。一名丹龟，以坎离之气，归层之内。

　　神室直义

　　修炼大药，全借神室奇器。分毫有差。施化难矣，先造电式，熟泥塑上俟干，以辨正鼎之余，方可准厚薄宽窄，大小圆长。依大道，用玄水如法久炼。傍留一穴，固济停当。用火烧成清汁，以铁杖通透，泻于模式之中。两釜各铸，务令相合。上乾下坤，而为中黄，变理阴阳，中虚寸余，以生灵汞，生则为玄牝，合则为太极。铸室取金旺之月日。三月出庚，制炼下模。止用九池九鼎，炼就金母铸之。净金一斤，铸成止有十五两。既铸之后真气因大漏泄，若便入炉，恐金精结少，玉液生迟，不能变化，徒费前工。必须用前取壬水，内外填满，多培其气，入磁鼎固之，平火温养百日，一月一换为三接气使精神完全，魂魄坚固。百日后，方用六一泥、石膏、枯樊煅过。代赭黄、丹赤、石脂并重罗灰粉封固口缝，银丝十字扎住。外用圣金圣银制造包胎，重重裹定，勿令有差，雌雄子口，相合为一，形如鸡子，外圆内方。能受天地之精灵，水火之育养。模取圆转，土日造之，形高四寸，皆用周尺。

　　符镜直义

　　八方悬镜，各径尺二。靠屋面鼎，四隅挂剑，其镜剑铸，造及出没。已亥正三刻，预入各职。威守寂静，当如对待神明。用洁净黄袱包裹，安于圣真位前、晨昏奏祝。至土临官帝旺日，一阳初生，安于丹室。金鼎左右，峙立五岳。先炼五色土，塑五岳形神俟干，王鼎底平镇如岳，封固鼎缝，逐日祭告。至运行水火，各尽乃职。

　　陈设直义

　　创建丹房，造坛筑垣，立鼎安炉，感择土旺日时。悬三元宝照，以祛妖邪。插剑四隅以镇鬼神。宝照，即镜也。天照用甲子方，乃六六首阳之日。取黄道神，在金石合成日，方铸明堂，时大妙。地照用壬子日，太阳望中取时铸。人照用丙子日，太阳望正中时铸。各径过二尺四寸。剑用霜降日，造古剑尤妙。符简四片，太乙降宫时铸，金石合日亦可。四方符篆，五彩旗号，并有规律。旗准五方之色，各长二尺。紧于镜照之下，及重屋之顶。其十二元辰符，铁简符四壁符，三台符，八卦待，老君镇坛符，二十人宿符，及金乌玉兔四象图，以上符篆，诸经史书中，皆有载之者。每宫之内，供奉丹主周天妙化真人，九阳威德济生度死真人，日宫太阳火德星君，月宫大阴水德星君，太乙主宰高上帝师元君，十二元辰本命星君，正一龙虎玄坛赵天君，飞捷报应诸天使者，传经演教历代仙师，丹房通事，土地正神。依法面鼎，每日十二时，香盘轮换，灯烛勿绝。火盘靠东北隅，用铜造，等称以定．火数须用熟炭，庶无惊爆之患。水盘靠西南隅，造八株杓添水。抽水盂盛已用之水，添水孟盛蓄未用之水。每宫之内，用二友，可水火铜壶报刻。乃抽乃添，须准八门法遁三奇。在天禽时起手，乃推阴阳二遁。推九天在震宫刚挂东方符，悬镜一面于屋之东，上垂丝于东镜之下。推九天在巽宫，刚挂东南隅符，悬镜一面于东南隅。余六方以例推之。中央黄彩，却取天德黄道，与月德合日，子时正一刻垂于屋之中顶。其四方符篆，于四七合宿日安之，并宜奏告元君，天使证盟。

　　洁净直义

　　凡修大丹，先还淫欲，戒杀生，行慈善，致斋沐，洁净身心。方登坛安设祖师神位，香灯供义，祈祷恳求，以祈神明保助。待一阳来复之月，一阳生时，依法起工。甚忌僧尼妇女鸡犬秽浊，如或有违，神明恶之，丹道难成。每日真友司祭，考其功过。关防户窗，铜壶昝影。司财掌膳，典水典大。侍香奏白，踏罡布斗。科其勤惰，动静不苟，和气从容。绝发折齿，歃血结盟，立誓于雷将案下，共修物外之丹砂，同结逍遥之大会。他日功成，齐登碧落。

　　卦象直义

　　天地变化，本于阴阳。阳变阴合，起于乾坤。乾卦用九，坤卦用六，各有六爻。乾爻六九，为策五十有四；坤爻六六，为策三十有六；合四时而倍之。故易曰：乾之策二百一十有六，坤之策一百四十有四，凡三百六十当期之日。盖阴阳起伏生成朔望，万物之大数也。圣人促年于月，促月于日，促日于时，每一时于二十四气分是二气，于七十二候分得六候。自子至巳，是冬至后夏至前；自午至亥，是夏至后，冬至前。修炼大药于十二时辰，进退阳火阴符各吐寒暄气候。运入中宫神室，互生变化，产毓真精。每昼夜二卦直符，一年则七百二十卦，总计四千三百二十爻，应四千三百二十年之气候，是知时辰之内，符火进退，夺四千三百二十年正气，归于神鼎之中。大抵火候之数，以乾坤坎离四卦为体，余六十卦爻为用。爻止三百六十，一爻为一星，一星准一铢。子行阳火三十六铢，二十四铢为一两，余十二铢为半两。是知子时，得阳火一两半，前六时属阳。其数得九，阳火则进九两也，总计二百一十六体。其余少阳少阴，五日之数，不在正例。阴符者，自午至亥，皆属阴，其爻亦减止一百四十四铢其数得六。六为老阴之策。午退阴符二十四爻，一爻为一铢，二十四铢为一两。是知六阴时，得火亦六两也，总一百四十四铢。前六阳时得九，后六阴时得六，阳九阳六之机，于斯尽矣。总三百六十支，合神室一斤之体用。今九六止一十五两，余乾坤二卦为鼎器，坎离二卦为药物。该二十四爻，为一两之数也。凡后学修炼大丹，遵明师旨，火是药之父母，药是火之子孙，口口相传，。心心相授，惟专于火。逊曰：神室一斤，火数亦一斤，二物不可偏废。今火只十五两，又何为哉？元君曰：鼎中修炼火符之进退，按天上月华之盈亏。故一日有十二时，一年有十二月，一时即一月，以上七日半为春，中下七日半为夏，为发生之气；其后中七日半为秋，下七日半为冬，为杀伐之气；故火止十五两，以按月华光满之正数。若加一两则大阴过宫，以临阴乡丧魂之位，传药不传火。火候真机，尽于九六之数，子于宴处，其致思焉。

　　沐浴直义

　　夫炼丹之法足以周岁，止有十月丹成者，何也？盖因二八之月，各有停息。二月属兔，阳气方盛，阴气初萌，榆荚始落之候，止卯木之火，而益水安全也。八月属鸡，阴气方盛，阳气初萌，荠麦渐生之候，止酉金之水，而增火安胎也。修炼大丹，必用乎火，大准卦爻斯定其数。不然，则失其多寡之日。火虽有十五两之进，至百日方透金鼎之中。微微有形，孕生金液。外炼一鼎，过百日后，开看金液如何。或如灯花云朵，五象俱足，告明上帝高真，取服一九，服之百日，聚精累气，接命延年。仍温养至周天数足，十月功完，无质生质，结成泰米玄珠，方为灵药。一鼎灵汞，服之则永固形骸也。诸友愈加精勤修，直至三年神丹，九年白雪，十二神符，瓦砾成金，枯骨成人，形神俱妙，万德周全，花开果熟，游赏太清。汝宜珍重，三卷灵文，言穷意尽，吾返玉京。


　
　　　
