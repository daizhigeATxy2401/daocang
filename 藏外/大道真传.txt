大道真传   西蜀魏尧则之口述　浙东陈威公孟笔记 


　　道自心中求，心空道可修。 
　　若为希福果，尚隔一江舟。 
　　诸生于道已得，执着人我即非，务要放下身心，乃能冲开龙虎。自修自检，克念克思，贪嗔不起，一意存诚，道义之门，便是玄牝。一朝得药，遍体生春，那时德馨，香如桂花，津甜如蜂蜜，乃知其好处。务竭诚努力，勿误勿怠，切切勉之！劫运已兴，道运亦启，切勿自己耽延、负天恩也！慎行之！审修之！切切！切切！ 


　　大道真传口诀第一讲 
　　何谓小周天之火候？夫候者，时也。以活子时、活午时之候，候其时到而起火，故曰火候。火，离也，心中之神也。用火皆心神之妙用，妙在于觉。以自然神觉，修天然之火候以炼大药，其中有一定之规矩。丹经中皆照规矩说法，其实自自然然，不必有意去用功，自然无为而无不为。此中火候，皆修天然之次序而出，可以证验者也。然必修自然，乃有神觉，若稍不自然，则神不灵，因着相动念之故，而火候亦时生错误，故吾以“自然神觉”四字名之，丹经谓为黄婆。黄，婆之色。婆者，纯坤之象，又取其婆心柔顺也。《西游记》唐僧九九八十一难，皆火候之错误也。其间遇魔之因，不为斋，即因借宿，皆缘衣食住之故，人因此生贪求之心。盖人心中有食色之性，与生俱来，此性半禀诸父母，半受于中阴。父母食色之遗传于我，一也；中阴乃历劫食色之业根据于我之心地，二也。有此二者，因而生贪、嗔、痴、爱之心，无时或已，稍一不慎，生心动念，火候即错误矣。猪八戒动言散伙，即火分散也。 

　　火候唯小周天最要，至大周天则自然神觉已全，故错误较少。在小周天则或灵、或不灵，故须步步照管，丹经皆详为解说，职是故也。《悟真》曰：“毫发差殊不结丹”，可知火候断不可误也。然因详述之故，学者转入岐途，譬如用九、用六、乾策、坤策之说，事实并非如此，不过有此理而设此象耳。若照书死做，即着相矣。《龙门秘旨》中，邱祖有《小周天歌诀》，若照歌诀下工，亦不合也。柳华阳真人《风火经》亦详讲火候，皆以色身比相，行火之时，其不能执句下工，亦与《小周天歌》同也。何者为火？自然神觉是也。何者为药？先天之一炁是也。此从“药火”上说。若从“炼”字上说，则气是炉也；神是炉中之火也；虚空一窍是鼎也，神气合而招摄之先天炁即鼎中药物也。白玉蟾曰：“以火炼药而成丹，即以神驭气而成道。”李清庵曰：“为佛为仙不劳力，只在凝神入气穴。”即此语，药火鼎炉皆备言之矣。 

　　炼丹时采取最要，封固亦不可忽。采取得到真阳，恐再有遗漏，须用封固之功，要在定忘二字。定者，在真阳到身之时，用之使之长足；至用忘之一字，则不采之采，不取之取也。封固即止火也。已采取真阳而尚行火不止，则过犹不及，反易漏失，故必须止火而封固之，此亦最要者也。 

　　《小周天歌诀》所说，皆证验也，法度也，而非行功之法。至应如何行功，仍须用定、忘、止之三字。阳生而能知觉，已有活子、活午矣。午，离也；子，坎也。既觉则子午已相交，既交以后，正是炼药之时。在大周天则为乾坤相交，正为行火候之时。在上已有活子、活午，而或不能灵于活午而不自觉知；或虽觉而不照法用火；或用火而着相、着意，皆为水源不清。《悟真篇》曰：“要知火候通灵处，须供神仙仔细论。”书上所不详者在此，定、忘、止之三字，故须与神仙论之也。吕祖曰：“但安神息任天然。”“安”字最要，能安则有自然神觉火候，但须顺其自然，即无错误矣。小周天做到工夫极熟时，可快至一分钟行一周天。倘照书上所说，须乾坤用三百六十度数之息，则必须若干分钟，必不能一分钟毕事。可知数隐于其中，不过其理与法度如是而已，事实上决不如是，不可因此而生疑义也。 

　　兹将邱祖《小周天歌诀》详释如下： 
　　“静极而动兮，一阳来复”者。小周天功夫，应从阳生时下手，而阳须静极而生。静极时所生之阳，水源极清，故“静极”二字，最须注意。静时所生者为真阳。平常因意念感动而生阳，是为淫精。唯静极而动时，方生真正之阳精也。张紫阳真人曰：“药物生玄窍。”由药物而生玄关，药从虚空中产生。初生时由阴蹻入命门。命门，内肾也。命门冲动而外肾自举，一面而上行冲动心府，而知外肾之举，是为活午时，坎水中真火上交于离也。一阳来复，是地雷复卦。七日来复，为天地之造化。地下真阳之生，七日一次。《易》曰：“复其见天地之心乎！”道家简称曰天心。一阳来复，外肾勃举，即是天心发现之时也。外肾之举，因为阳气所冲动。此项阳气，即太极之理气，与先天太极所具生天地者相同。此气一到吾身，外肾即举，譬如时逢冬至，一阳生于重阴之下，由地下震冲而出，以复天心。人身之阳举，亦由下而上，正与之同，其举即一阳来复也，亦即复卦也。静极纯阴之时，一阳爻生于五阴爻之下，故曰“来复”。此时药虽已有，嫩而不可采取，不过即从此下手而已。吾人做功到杳冥之时，万象俱寂，一阳来复，恍惚之间，而外肾忽举，是天人合发。先天之阳初感于身，但举而未坚，以其只有一阳故也。《道德经》曰：“惚兮恍兮，其中有象；恍兮惚兮，其中有物；窍兮冥兮，其中有精；其精甚真，其中有信。”此所曰象，即阳生复之相也。阳何以举？因有精之故，此为虚无元精；阳生，感至身上为元精到身，亦为混元至精有相，即生精矣。在交感之时，亦阳举而生精，而与此所生之元精不同，故以“甚真”二字别之。“信”为信用之信，天心七日来复，千古而不稍差异，故谓之信。而阳举即天心发现之信，修士凭此信而行采取之功也。人能到虚极静笃之际，则一阳必然来复，无论二十岁，乃至百岁，一也。其信何如焉？然必须杳冥恍惚，方能有信。孔子曰：“自古皆有死，民无信不立。”有信方可免死以立命而得命宝，朱子不知，故所注不合。盖唯知此，乃可不死，而亦不妨于死，生死由己而不由天，自己自有把握。能心身两静，一阳来复，自能出入生死，自由自在，而不受造物之拘束也。静极而动，则返于太极，太极返无极，从此而一阳来复。若能静坐生阳固好，倘其不能，则改用睡功，自能静极而生阳矣。语曰：向晦入息睡，为大休息之时，身心两静时也。然人多为七情六欲所蔽，睡亦不能真静而梦扰之，梦中仍贪欲好色，不得休息。倘真身心两静，则睡而无梦，静极阳举，一阳来复，心神自能觉知。因神气相合，气一动，神自能动而知之故也。 

　　“药产神知兮，妙诀通灵”者。“知”即“知白守黑，神明自来”也。一阳，即药也；来复，即药产也；一阳来复，即活子时也。神知，即活午时也，先天之一炁，来即知之。因真阳由阴蹻而进，冲动命门真火而外肾举，上冲心脏而神觉知。阴极生阳而药产，阳里生阴而神知，活子、活午相连，气动而神随之动故也。《契》曰：“寝寐神相抱，觉悟候存亡”是也。其中有妙诀，自可通灵。通灵为通天地之灵气，自己之灵性。妙诀即药产神知之诀，活子活午之诀也。吾人应下手采取之时候，倘能知而修之，自能“天人合发，万化定基”，故曰“通灵”也。 

　　“微阳初生兮，嫩而勿采”者。既通此诀，即须采取。药嫩不可采，老亦不可采。孔子曰：“道之不行也，我知之矣，知者过之，愚者不及也；道之不明也，我知之矣，贤者过之，不肖者不及也。”老嫩皆不可用，过与不及，一也。必其无过不及，而合乎时中，方为合法。孔子称为“时圣”，正是“喜、怒、哀、乐未发”之“中”。采取工夫，系有作有为，即“发而皆中节”之“和”。至封固，则为和合凝结矣。嫩阳，刚生之时也。微阳初生，虽举未坚，嫩而不能用，不可以采取。一阳为地雷复，不可采；二阳地泽临，亦不可采；必至地天泰卦，上三阴而下三阳，彼此平衡，真铅八两，真汞半斤，阴阳得其平衡，方可采取也。初生时嫩不可采，须定于鼻外虚空之中，火逼金行，使阳生足。盖真金必须一点一滴积渐而成也。 

　　“药物坚实兮，十五光盈；时当急采兮，莫教错过”者。时则药物坚实，则已可采取矣。十五光盈，即金满之时。坚实，即阳举而坚实之时也。此时已无过不及，正是圆月，不可错过，即须下手采取矣。所谓采取，即用“忘”字工夫，此时应拳拳服膺勿失，以为不采之采、不取之取。夫人每日有阳生之时，而多当面错过，因不能知诀而采取之故也。药物坚实，即正子时也。初觉其动时，活午时也。“时当急采”之“时”字，正午时也。外肾初轻举，继高举，后坚实，缘药足而冲动心脏，故再觉而知其坚实，此为正午时也。是为口诀之口诀，学者须切志之！ 

　　“久而望远兮，采之无成”者。即《悟真篇》“金逢望远不堪尝”是也。“久”字最须注意，已坚久而过时为久，是则去十五日已远为十七、八、九日之月，老而不能用，不能成丹矣。即此数语，已将小周天药物之老嫩及其火候完全讲毕矣。下文所讲，为神气相依，活子、活午相连之理也。 

　　“气驰于外兮，神亦驰外；神返于根兮，气亦回根”者。上句为行则同行，下句则住则同住；上句药产神知，下句则凝神入气穴；上句气动而神随之，下句即神住而气亦同住；上句活子、活午相连，气动即觉，而神随之，对外之说也。真阳自外来，故气由外至，神即出而相迎，所谓“铅至汞迎”是也。下句说采取封固之时，初时用定，外药之作用也。阳生已定，即须采取，应用“忘”字工夫。气归而神相随，神亦入于鼎炉之中。气为药，而神为火，神归根而气复命是也。《道德经》曰：“归根曰静，静曰复命。”养气为立命工夫，定而在外至忘则归根矣。采取用忘，气归根而神亦归根也。以火炼药，神归根而真阳外生，即将此阳收归于鼎炉之中，不采之采，不取之取，采取足而归根忘身，气亦归于根矣。神气归根之时，气将盈而外肾落下矣。采取为一候，封固为一候，是为二候采牟尼也。 

　　“气回将盈兮，采封候足；子时起火兮，须要分明”者。即已落下而采封候足，即应止火而停工不做，不可再用火候。倘不知止，药则又泄矣。 
　　下文所说者，乃工夫之证验，而非工夫也。吕祖曰：“自有天然真火候。”火候有天然之次序。下文所说，皆火候中进阳火、退阴符之理也。人自静极而动，一阳来复，用定功而真阳到身，以至充足，即须从事采取。既采取矣，神气已归于根，即须止火，此为一度功夫。日日如此，行持久久，采到阳足之时，即积金实腹已到真金满腹之时也，因而生此烹炼之作用，使三百六十周天能即速毕工，金木水火同时来而相交以采取外药。盖行功到此程度，则进阳、退阴同时并举。既已采封候足，自能起火而退去身上之阴也。 

　　“如何是火兮，后天呼吸；如何运火兮，呼降吸升”者。火即后天呼吸之气。此为自然工夫，到此则元神能灵，而有自然神觉矣。呼即前降，吸即后升也。 
　　“用火玄妙兮，如无似有”者。即有无不立，其呼吸之升降，出入似有而仍如无，所谓“但安神息任天然”，用忘字工夫，而不着相也。 
　　“行火鼎内兮，息效真人”者。即将后天之气收归鼎内，而效法真人之息。“真人之息以踵”，踵即深深之义，此即真息也，此时呼吸之气，能及足之后跟也。 
　　“火须有候兮，数息出入；名为刻漏兮，用定时辰”者。数息工夫，即刻漏之武火也，须以默听为数，亦即刻漏。刻漏以定时辰，此亦以之记时刻也。因用刻漏之武火，听息之出入，方能坚实，而得正子时，方可采取炼药也。 

　　“自子至巳兮，六阳用九；三十六息兮，采取进升”者。自子到巳为六阳爻，乾卦用九，计三十六息，即进阳火之时也。即到正子时，须用忘，其中自自然然，有三十六个呼吸，此三十六息即进火也。 

　　“自午至亥兮，六阴用六；二十四息兮，退降炼烹”者。自午至亥为六阴爻，坤卦用六，计二十四息，以之退身中之阴气。即有凉液下降，自顶过重楼入腹，是即退阴符也。所谓二十四息，仍是自然，不可着数之相，而吾之神觉自能主持火候以烹炼之也。 

　　“卯阳沐浴兮，阳火宜熄；酉阴沐浴兮，阴符宜停。不降不升兮，沐浴景象；较之大周兮，略有微形”者。卯酉沐浴宜停息用忘，停息即不呼不吸，停止呼吸而不升降，是即卯酉之沐浴也。总而言之，子动午觉，药产神知，即应下手而定。定，即刻漏之武火也。定在鼻外虚空，而以耳听息，即是数息之出入，有此方能坚实其药物，而正子、正午时刻到矣，此时即应采取，宜用“忘”字工夫，亦即卯酉沐浴之时。 

　　十字大交之时，既知正子时到，即进阳火。一面觉而正午时，即退阴符。子午本同时而来。所谓三十六、二十四，乃火候之法度也。然督长任短，长有三十六息，短仅二十四息，彼此正相当。相交之点，在卯酉之间，内而水火交，外而金木交。金木水火同交于中宫，此即取坎填离，二土成圭是也。然此工夫，皆在忘字之中。六阳六阴，皆为法度之比相。督有三十六息，任有二十四息，一长一短，其工夫皆在忘中做完，自己自自然然，一物不知，身心无为，而神气自然有所为也。上下为水火交，左右为金木交。两两会作于中宫，九还七返，同时而来，无所先后，比之于大周天，略有不同也。（见图一）
　　“周天三百兮，除卯酉数；三百六十兮，连卯酉名。再加五度兮，四分之一；以象闰余兮，周天一巡。复归于静兮，依然沐浴；神凝气穴兮，再候阳生”者。此时行工一度，为周天一巡。一巡既毕，应止火不做，而沐浴凝气穴，候阳生再做，至三百六十周天做完，而小周天之工夫毕矣。从子到午，由午至亥，而外肾落下，即是周天一巡也。 

　　“行之日久兮，精返为气；回风直上兮，百日功灵”者。回风直上，即运行周天，日日做工，身上精皆化为气矣。小周天功夫告成，约须百日，经此百日，而筑基已完成，为胎仙，故百日功灵也。 

　　“六种震动兮，七日口诀；大周功起兮，再问迷津”者。由此到六种震动，其中尚有一年温养功夫。经一年温养后，应再行大周天之功，当求七日行功口诀，以过此大周天，故曰“大周功起，再问迷津”也。 

　　小周天行功，举要言之，只有“定、忘、止”之三字，而实行工夫，全在阳举之中，举而行工，落而毕工。身上所觉者，只酥麻一片而已。到行功纯熟时，其酥麻由后到前，及顶有凉液下降，此即进阳、退阴之证也。迨至阳落而酥麻消失，是为一度工夫，并无他方法。学者于此二事，加意可耳。 


　　大道真传口诀第二讲 
　　邱祖《小周天歌诀》所说景象火候，已完备矣。小周天起点在阳生，阳生之时即起火之候，阳落之时即止火之候。尚有一种，即伍真人《丹道九篇》所述“阳光三现”之说，是亦小周天之景象也。此景初下工之时，不能完全知觉，因其时恍恍惚惚，行不采之采、不取之取，工夫务在混混沌沌，（若起明觉，则为水源不清，）故无明觉，有景亦不能认清也。到末后阳光三现，筑基已成之时，即须止火。阳光发现，即是虚室生白，两眉中间放白光，来如掣电，《经》称如来眉间放白豪光，即此是也。此光初现，即阳生之时，不易觉知。活子到后，活午即至，而神方觉知。阳光之来，一闪即逝，此为阳光一现，《天仙正理直论》详言之。至阳足采取之时，此时药物坚实，下手采取后，阳光又一闪，此为阳光二现。吾侪做工时，对境忘情，身心两静之故，亦不明了此景，盖二现亦不能明觉也。前讲外肾落下，即止火之时。所谓阳光三现，亦即在此。外肾缩回之时，故曰阳光三现，须止火也。此觉已能微觉，唯阳光极速，昔伍真人此时不能止火，到四现方止火，而火已过矣。阳光三现之时止火，则恰到好处也。现在不因阳光之现而止火，惟凭外肾之伸缩，外肾缩回，身上一阵酥麻之时，即须止火，因恐阳光之现认不清楚，倘不退火及生错误故也。然到积金已满之时，元神能灵，发生自然神觉，自能觉知之矣。此阳光即铅花之光也。初现时，铅初到身，二现时铅已满足，三现时铅足入鼎，心斋坐忘，虚室生白，即此是也。所谓虚室，即是目前，不从身上出，而来自身外者也。 

　　小周天之工夫，即是烹炼。所谓文烹武炼，即是炼药，炼先天混元至精。此一点精炼在身中，身中阴精，皆化而为气，谓之曰炼精化气。初做时甚费时间，及至纯熟，则时可减少，故有攒簇之说。自一时始，继而一刻，后而一分钟，一秒钟，愈做则愈速也。迨至纯熟以后，则真阳积满而筑基成矣。积阳即还虚炼已也。炼已纯熟，则筑基坚固，到此发生景象，呼吸由周身出入，八万四千毛孔皆开，阳缩如龟矣。小周天功夫完全完了，筑基告毕。 

　　其中尚有温养工夫，必须经过。盖阳生后，采取封固。内丹得而封固于丹田之中，尚须有以温养之，方能永久缩如龟，现如马阴藏相。苟其不然，则虽得，亦不能保守，故此项温养功夫为最要也。温养计时须一年，为十二月，内中除卯酉二月，是为沐浴之时，故曰十个月，此为温养道胎工夫。《黄庭经》曰：“琴心三叠舞胎仙。”小周天毕而初结胎，过大周天则胎成而可出神矣。所谓结胎，乃比象之词，实即得药而结内丹是也。温养须一年者，不过举其略数，或不止一年，或不及一年，因人而异，不能一定也。经过此一年，方算真正现马阴藏相，永为童真之体，而成为人仙，亦结胎仙，又为地仙，是即陆地神仙也，可以保命而不死矣。 

　　小周天与大周天工夫，不相连续，中间有一年温养也。小周天生而后采，从虚空中生，阳到身而采取之。大周天则采而后生，必须有所积蓄，方可采而能生。此一年中温养所积者，即以预备大周天之采取也。过此一年后，方可行七日口授天机而采大药，行大周天之工夫。从古上真于此一年工夫，皆不提明而颠倒其时序，谓为大周天后有此温养工夫。其实不然，皆缘不愿泄漏而秘密之之故也。大周天后，有哺乳三年工夫，此即还虚工夫也。经此一年温养后，可以行大周天而出神。得大周天后，方行三年哺乳工夫。末后有九年面壁工夫，即为粉碎虚空是也。此则可做可不做。此项面壁工夫，全系性功。我辈修最上一乘者，最初即从还虚下手，以后处处以性功为根底，此时熟习，故不必有此九年也。若下手非修先天大道而为其余丹法，则此九年功夫，实不可缺，盖可籍此以打扫一切故也。再大周天七日出神后，若愿放下躯壳，则可不必做此三年哺乳之功；若不欲放下，再用三年之功，亦可也。 

　　现所最要而须讲者，为一年温养功夫，不在九年面壁之功也。此项温养功夫，与现在所用者不同，应入山静修；仍处尘世，应备幽深屋宇，使不闻外声，方可做功。能居静室，专心一志从事，方许一年毕事。如不能入山，又无适当静室，则不能专心为此，只能照现在兼修时之法用功，则一年不足，必须三年。我人现在皆系兼修，处世事而修出世法，或竟须延长至四五年，然亦无甚关系，因终究必能得之故也。此项工夫亦非甚难，要在真实能静而已。 

　　《悟真篇》曰：“未炼还丹莫入山，山中前后尽非铅”。铅为尘世上所有，由人能虚极静笃而生，非山中之产。今已得内丹，必须入山。以小周天有作有为之工夫，无人能见，朝晚在床上所做，及至无为而家始知之，故须入山专一为之，非其先有作为可比也。盖其功在终日入定。入定为佛家之说。其间工夫，有定有忘。能有幽深屋宇，每日划定做工夫时刻，能专一修持者，则一日十二时，除夜睡四时之外，尚有八时，其中以二时休息，六时用功，可矣！若不专修，亦须限定时刻，以四时或六时用功，但可不克定钟点，此为洗心涤虑功夫，紧切于身心无为之事也。第一在定，即《大学》定能静安虑之定也；第二在忘，即《老子》忘其形而形存之忘也。其与平时不同者，在必须定、忘平均，如以二时做功，则必以一时定，以一时忘。定忘相平，不能定多忘少，或忘多定少，亦不能定中夹忘，忘中夹定，此实即“朝屯暮蒙”二卦之工夫也。朝屯者，晨间日出之时，恐丹为阳火所伤，即须退火，退火须忘也；至暮日入，阳光已无，恐寒气伤丹，即须进火，进火须定也。实际上，使水火两平而已，朝恐其燥，用水以盖其铅，即朝屯之工夫也，忘字工夫也；暮恐其寒，用火以盖其汞（抽铅添汞），即暮蒙之工夫也，定字工夫也。朝须忘而暮须定，实则定忘即水火，必取其均匀，有一时定，必有一时忘；有二时定，必有二时忘，不可偏枯者也。在实际，朝屯暮蒙亦同时而并举，必须分其时间，以一半为定，一半为忘。此时之定忘功夫，要甚易为也。做工之初有神觉而不能自然，积久则做到安然自然，神觉自能调度一切，不必作意定忘，此时六根清静，万感不生，一坐而自然定、自然忘也。吾人但须调停使之平均而已，不然则不偏于燥，即偏于寒矣，故必使之两两平衡。即短至一二十分钟功夫，亦须如此，有忘即有定，有定即有忘，而用两者相等之时间也。吾人调停火候，即在于此。每日能用功到六时，则一年足矣。倘其不能，或竟短至一二时，则须时加长，可依此比例而定之也。观上举二语之理解，即在使定生汞，而忘生铅，因已有内丹，即是铅汞二物故也。修炼金丹功夫，能处处使之平均，则铅汞二物，自然平均，为半斤八两。铅汞既满，即到行大周天之火候矣。 

　　我人现所得者为后天中之先天。空中所生之阳，先天也。既到吾身上，则化为后天，故其本体为先天，而实际上已变为后天，故谓为后天中之先天。既得此后，再由此生出一物，则为先天之先天。此一年温养功夫，即得先天中先天之预备也。《入药镜》曰：“水怕干，火怕寒。”又曰：“采药时，调火功，火候足，莫伤丹。”即此是也。《易》卦皆两卦对举，如坎为水，对离为火；水火既济，对火水未济；天地否，对地天泰。两卦相对，两卦相反也。火候除乾坤坎离四卦外，用六十卦以为准则，正与炼丹阴阳对举、二八相当事实相合。如日一定一忘，一水一火，两两对举而相反相成，故火候配卦，象以乾坤坎离四卦为体，其余六十卦为用，一日用两卦，如朝用屯而暮用蒙，贯通相合而甚妙；如以定为地天泰，忘为天地否，正无不合也。卦有吉凶悔吝，而吉凶悔吝生乎动，盖能平均则无咎，偏枯则生凶吝矣。《入药镜》曰：“受气吉，防成凶。”受气之初，容易得吉；温养火候，即须防危，所谓防危虑险，即此是也。《大学》曰：“安而后能虑。”小周天后仍须顾虑，务在小心谨慎，不可使有偏枯而或寒或燥，盖唯以平均为要也。上谓须幽深之屋宇，亦为此故。用功时须静室，更须有人看守伴静，恐有惊扰。一有惊忧，即不平均矣。自古高真修炼，皆有伴侣，亦因是故也。吾人修持须定时间，或朝晚两次，必须室外有人，看管照顾，不使有人事之惊动，差其火候。故此为无为无不为之功夫，为外人所不能知之者也，与小周天行功不同，彼可在床上行功采取，不使人知；此时行功既须静室伴侣，则人皆知之矣。 

　　经此温养，内丹化生金液。金液满足，方能生出大丹。所谓内外，即大小虚空是也。小周天采自外而得在内，所结为内丹，是以外药结内丹。大周天采在内而得在外，所结为外丹，是以内药结外丹。此其不同之点也，所谓合内外之道，即此是也。 


　　大道真传口诀第三讲 
　　十月温养工夫，历来丹家皆不详言，而为丹道之秘诀。举要言之，即定忘平均是也。此时已得真自然神觉，定忘自然平均，不然则为差误。《悟真篇》曰：“毫发差殊不结丹”是也。调停者，即使之平均之谓。此时内丹已结，能以定忘平均之法温养之，方可生外丹而成阳神。盖内丹不过能化身上之阴，成为人仙而已。至阴神之群阴，历劫来之业根，入胎之中阴，内丹所不能化，唯大丹方可化之。故结内丹后，必温养之，使生外丹，方可毕事，而成为大觉金仙也。邱祖《小周天歌》外，尚有《大道歌》一章，为《龙门秘旨》各歌之纲领，今试举而解之如下： 

　　“大道渊微兮现在目前”者。开口即点窍。大道幽深，而不可测，其发现要即在目前也。 
　　“自古上达兮莫非师传”者。大道之源，书中语焉不详，全赖真师口口相传焉。 
　　“渺漠多喻兮究竟都是偏”者。且书中即有所说，皆为喻言，渺漠而不可认为实在，又皆偏于一边者也。古来着书立说，皆对时弊而言，因世人之弊，而思有以救之，故宋元间之着书，皆主张有为。因其时陷于清净，落于孤寂，故以有为之说进之；及至明清间之着书，多主张无为。因其时流于女鼎采战，故以无为之说药之。亦因真诀不能全漏，故各书多为比喻比象之言，渺漠多喻，究竟是偏也。 

　　“片言万卷兮下手在先天”者。此谓修道口诀，皆包罗于“下手在先天”一言之内也。 
　　“有名无象兮元气本虚然”者。元气，有名无象之物，体本虚空。修道须从此虚里下手，所采所得者，皆此物也。 
　　“阳来微微兮物举外形旋”者。先天一炁，从虚无中来。其来焉甚微，一点一点积渐而成，故曰微微也。其来也于何证之？即“物举外形旋”是也。阳物举时，即可知先天真阳已来。外形旋者，刚举之时也。举头便是，转念即非，故谓之曰旋。旋字最为重要。下手采取先天，在刚发动而不转念之时；旋举以后，一有杂念，则水源不清矣。 

　　“恍惚梦觉兮移入丹田”者。问阳举在于何时？曰：即在恍恍惚惚，在睡梦中时也，亦即梦觉刚动之时也。何以能恍恍惚惚梦觉？因神已入丹田，与气相抱，所以阳动而觉知之也。 

　　“鼓动巽风兮调药未采先”者。在未采之先，应鼓动巽风以调停之，使之不老不嫩。巽风即刻漏之武火也。不然，即生念而水源不清矣。鼓动巽风者，以此止念，一也；以此调药，二也。有此二者，故一觉即须定在鼻外虚空，以耳听息。鼓动巽风，药调既好，方能采取。不然，则不失之无，即失之有。失之无即无物，亦不采；失之有即念杂而源不清，欲采而不可以采。故必先以风火调药，此为最要。最要有刻漏之武火，方能使药生足而不失之于有无也。 

　　“无中生有兮天机现目前”者。此药从无中生有，既生即天机现于目前，是即眼前之相也，亦是玄关之相。眼前现一白圈，恍如圆月，合上弦下弦，而成为十五之月，正可采取之时也。此相既现于目前，即正子时到。盖以武火调之，即生正子、正午时矣。 

　　“虎吸龙魂兮时至本自然”者。从虚无中生阳，自外到身，由阴蹻至命门而外肾动，一面上冲心脏，即觉知其动。因用武火，火逼金行，则外肾坚实；一面心仍觉其坚实，是即正午时到也。因鼓风调火，仍定在外边，阳生不断，自外而来，渐渐满足，皆感到身上，故外肾能坚实也。既已坚实，而阳气上行，冲动心神，心神下行，是为水火已交，神气已合，所以谓之虎吸龙魂。又水火既交，方有正子时、正午时，故曰“时至本自然”也。 

　　“身心恍惚兮四肢如酥绵”者。以其时身心似觉非觉，一身又酥又软，四肢舒适已极，是为正子时，在我则已到正午时而觉知之矣。 
　　“药产神知兮正是候清源”者。此时水源甚清，即可采取也。药产神知，已觉坚实。盖唯此景，水源方清，而可采取也。 
　　“火逼金行兮橐钥凭巽旋，河车运转兮进火提真铅”者。水源既已甚清，须保持之，不可再失之于浊。仍用火逼金行之功，鼓动橐钥，凭巽风以回旋。用自然呼吸以逼之，以行自然之采取，即不采之采、不取之取也。其呼吸听诸自然，不用武火。既任其自然，所以有河车自然之运转，即进阳火、退阴符也。进火提真铅，即采取也。此项河车进退，全系自然转动，毋容以意去作用之。 

　　“周天数息兮四揲逢时迁”者。周天三百六十，以四分之，为九十。此时实只九十息，全为自然之息，因时迁流，可不必去数之也。 
　　“卯酉沐浴兮子午中潜”者。周天三百六十，用四分为九十息，即其中有卯酉沐浴，子午抽添。卯酉即藏在子午之中，子午即卯酉也。四候九十息，为子午卯酉，而卯酉藏于子午，所以即九十息亦无也，子午卯酉皆为比相而言也。 

　　“归根复命兮闰馀周天，数足三百兮景兆眉前”者。到归根复命之时，即为一周天。何以为归根复命？因采取功毕，阳物缩回，是即归根复命也。阳举之时，神气皆向外驰，一到缩回，则归复矣。三百六十度为一周天，此时其数既足，应即止火，目前即有止火之景。两眉中间虚室生白，如电光之一闪，即此是也。此时须进而封固之矣。 

　　“止火机成兮光候三牵”者。此时应即止火而休息，故曰“止火机成，光候三牵”，即伍真人所说，“阳光三现，止火之景”是也。 
　　上文所说小周天采取之工也，先须阳足水清，而后可采取。既已采取封固，而三现阳光，即须下来止功毕事。以下所说，即温养中之封固工夫也。经过三百周天，内丹已结，即有丹原，有物大如黄豆，而上下跳动，此时宜用采药归炉之功夫。药到腹中，须归入炉中，他书又谓之曰“移炉换鼎”，即《阴符经》所谓“机在目”是也。 

　　“双眸秘密兮专视中田”者。到内丹已结，上下跳动时，应用两目看着脐眼，此为秘密工夫，不可对人而看视也。专视数日后，其跳动更变矣。前者跳动，上到心脏，下到命门；此时则循脐眼而跳动，成一团形，此为已得内丹。以后应用上讲所述之温养工夫。此时丹原绕脐转动，平时已不觉知之矣。应用一年温养，使生大药也。 

　　“大药难采兮七日绵绵”者。须接连大定七日，用七日之功夫。一日须定到六时之时间，其定时盖甚长也。下文皆说大周天下功夫之法也。 
　　“蹊路防危兮机关最玄”者。蹊路即上下鹊桥之路，应防危虑险。机关亦指上下鹊桥而言，最为幽玄，恐有走丹之险，急须谨慎也。 
　　“深求哀哀兮早觅真传，择人而授兮海誓盟言，遇机服食兮全凭德先”者。大药难采，鹊桥甚险，必须得传后，方可下手做功。而为师者，授徒亦须谨慎，必经海誓山盟，方可传授。且大药之遇机关服食，全凭德性，若德薄福浅，行功必有魔障。《悟真篇》曰：“大道修之有易难，也知由我亦由天。若非积行修功德，动有群魔作障缘。”即此是也。 

　　“寂照十月兮不昧觉禅”者。十月中一意定忘，所谓“增忘减定”之功，行大周天以后事也。 
　　“二气休休兮性定胎圆，阳纯阴尽兮雪花飘迁”者。此时大周天已过，可以得六通而出神入化。既已阴尽阳纯，眼前见有雪花飘飘之景也。 
　　“超出三界兮乳哺在上田”者。此时超出三界，可以出神，故移在上田也。初时丹在下田，至大周天时，丹在中田。此时之丹，则移入上田矣。中田即脐上也。 
　　“无去无来兮坦荡逍遥仙，夙缘偶逢兮早修莫挨年，休待老来临头兮枯骨无资空熬煎”者。此时无拘无束，逍遥自在矣。结尾数语，即神仙得诀须早修，不要老来再做之意也。真人劝世度人之苦心，于此可见矣。 

　　此歌于全部丹法，皆已涉及，而详于小周天；至大周天功夫，不过举其大略而已。《龙门秘旨》各章中，惟《小周天歌》与此《大道歌》二章，确系为邱祖所作，其余理虽无差，恐非邱祖嫡笔，观其文辞即可明白，因落笔措辞皆有不同故也。 

　　上述所讲一年温养功夫，必须定忘平均。如定十分钟，忘亦十分钟；定一点钟，忘也须一点钟；定两点钟，忘亦须两点钟。盖忘多即寒而丹嫩；定多即燥而丹老，必须不寒不燥方可也。初下手时，须注意令其平均，久之纯熟，则任其自然，神气自能终日行之而得其平均也。一年温养，实为大周天而设，使内丹生药，方可行天周天功夫。故筑基毕后，即须从事一年温养。必其专一行持，使一点一点积聚起来，身中渐积渐多，方生先天之先天，方是行大周天之时也。到得温养已足，得药已满之时，则眼前有相，即见一黑球，内中有白，初与脐平，渐则上升到眉间；再加温养，即变为红球，此即行大周天时所用者也。《黄庭经》曰：“积精累气以成真。”每日积累生药，即“积精累气以成真”也。然必须定忘平均，方有效验。此项温养一年功夫，若做得良好，即过大周天无险难。做到自然神觉，即能按时自然定忘无误。大周天之能否做成，全视一年温养功夫是否良好以为准则，学者必须加意也。 


　　大道真传口诀第四讲 
　　前两回讲至温养。所谓温养内丹者，在使内丹充满于一身，化为金液，谓之金液还丹。盖金液充满于身，然后能生外药，谓之大药。诸书对于此项温养调停火候之功，多不详说，皆于百日行功后，紧接说大周天。其实内丹虽结，只有丹原而不满足，不能化为金液，必须温养变化之后，方可行大周天。 

　　百日后生丹原，定于下田，谓之精根。精根温养后，方能充满于一身，而化为金液，是即混元至精。所谓采取、封固、烹炼，皆此混元至精也。既化金液，方生大丹。大丹为大周天之丹，有色、有相者也。唯其有色有相，因而谓为外药，为大丹也。然温养到若何程度，方可行大周天？此不可不知也。夫日日定忘，自然生神觉，而火候由之主持，不用识神温养，自然水火平均，安而后虑，虑而后得，一得永得矣。终日定忘平均，真息开阖，无形之中，内丹渐渐化为金液，而我不自知之，唯觉六脉已停，气皆归根，脉细而几至于无，呼吸已停，赤血皆化为白血。迨至金液已满，改由毛孔呼吸，而渐渐无中生有矣。 

　　吾人已结内丹，则腹中有宝，譬如牛之有黄。人之有宝，内有宝则外必有相，即在温养之时，显现于眼前空中，有一个黑圈〇 , 
初见时与脐相平，渐渐上升而渐大。初唯灯下可见，而日中不见，继而日中亦可见之矣。其物内白外黑。《悟真篇》曰：“黑中有白为丹母，雄里怀雌见宝珍”是也。所谓丹母者，大丹之母也，其形如球而中空，谓为雌者，以其中空故也。此为人身之宝，是丹亦是金丹，周流在黄庭一路。此时仍用定忘平均，见相不着，应定时仍定，应忘时仍忘，则过若干时后，黑球变成一红球矣。初形仅一点，积久而其大如桔，谓之朱桔。既变成为朱桔之时，是即外丹也，是即大药也。所谓大周天之功，即应在此时行之矣。 

　　丹原即内丹之基也，用温养以光大之，渐积而成珠，成朱桔。若就此采取烹炼，是即行大周天之功也。大周天与小周天不同，七日之间，终日混沌，所谓“七日混沌，死而复生”是也。否则外丹不成。大周天七日死后复生，此七日中，无异于死，即是混沌之景象也。混混沌沌，死而复生，有此七日之死，方可以经万年而不死。夫得内丹者，不过已失去之真阳仍返于吾身而已。至此则日日金生，积久而得先天之先天。既得此物，方能去历劫之阴气，化一身之魂魄，达到无生之境。法身成立，从而出神，故此功实为最要，最要而不可或忽者也。夫此工甚为难能，仅仅经七日之久，而逐识神，绝中阴之魂魄，化历劫以来父母遗传，及己身所带有气质食色之宿业根性，因而有种种之魔障，亦固其所。盖此魔非他物，实即识神也；魂魄者，历劫以来遗留之业根也，在在皆可为吾人入道之障碍。必经过七日之锻炼，即行化去。故生平经历各事，皆潮上心来，与我有关系之人物，亦皆于目前出现，不但本生，更追溯而至于无始劫来所经历之事及人。 

　　盖过大周天，即《西游记》之过火焰山也，须用芭蕉扇以息火，方可过山。扇系木质而为罗刹女之物。罗刹女即牛魔王之妻，牛魔王即坤土，罗刹女是兑金，须用纯阴之功，即还虚是也。坤卦六爻，皆为虚境，必须一切皆空，所谓法相非法相，皆须空尽而等于太虚，方可过此难关。倘不能空，譬如火上加火，而有危险矣，故应慎之又慎也。然此时已经过一年温养之功，平日炼虚已久，若能得力自然，空空洞洞，见相不着，而安稳过去矣。苟或不然，则临时仍有动念着相之事，即处处有危险也。所以一年温养工夫为最要也。其法当温养中之定忘平均，以之调停水火也。既已平均，渐积而生一黑圈，仍然用定忘平均工夫。待到渐大，黑中有白之时，即应用过大周天之预备功夫也。 

　　在用功定忘之时，而忽黑中有白之球，白天亦能显现于眼前，此时即应增忘减定，忘时须多而定时须少，如以一时忘，即以半时定是也。忘者，万念皆空是也。定尚着意，此中尚有真意，忘则完全去尽，一物不留矣。用增忘减定功夫，即损之又损，先损后有益是也。此时必须忘时多而定时少，例如前此定忘平均，为定忘各两时，此时应定一时半而忘二时半。又从此渐增而渐减。朱桔生则外丹足而又足，外相之圈亦愈积愈大矣。定字尚有法相，虽系自然神觉，而元神尚须用力。忘则一物不存，法相亦空矣。定尚有微意，太极之体也；忘纯为虚空，无极之体也。定用自然神觉，忘则并自然神觉亦忘之矣。定时用心尚重，忘则到无心之境矣。忘功多则外丹愈足，迨至忘最多而定几乎无时，朱桔即大放光明矣，在眼前忽上忽下。到过大周天之时，则去定用忘，完全忘去，一物不知，万象皆寂，完全太空，与太虚同体矣。此即“损之又损，以至于无为”是也。 

　　损之又损，即增忘减定；无为即大忘之时也。朱桔，丹经又曰火珠，又曰玄珠，又曰水底玄珠，亦曰火球，此时行大周天之景象到矣。其证验不一种，即六种震动是：六根（眼耳鼻舌身意）震动，一也；脑后生风，二也；眼有金光，三也；鼻有搐气，塞而不通，四也；两肾汤煎，膀胱火热，内肾如在汤中煎熬，五也；外面火球忽上忽下，六也。此项六种景象，皆属于身，最怕不能忘身而动念，所以忘为最要也。必须不识不知，完全忘去方可。倘不能大忘，则药不能上行，丹不能成矣。是在完全忘了，心与太虚同体，此即火里炼丹，故曰过火焰山也。然仍是一相不着，而一意不散，身在太虚之中也。此功虽难，而实非难，先能将温养功夫做好，自然能忘，可以毋容忧虑也。温养已久，到此自入于忘，自然神能觉知，而仍忘而无为也。一到玄珠有象时，即日日忘而归于太虚。到此行功已熟，能自自然然，大忘特忘，而同于太空也。此六项，佛家名为六种震动。因此时内外真阳满足，将历劫以来阴气逐出，故有此种种景象，如三昧火烧身一样。除此六种外，尚有一种景象，即痒生毛窍是也。周身八万四千毛孔发痒，如炒豆然，即周身金液往外流注之故。此在采取之时，当即生物之时也。 

　　兹将《龙门秘旨》中《采大药赋》述之，并详为解释如下： 
　　“百日气足兮止火景到，待至三至兮采元精”者。待至三至，即阳光三现时也，即须止火，而采封之，大药因百日气足而生也。 
　　“真土擒铅兮归于本穴”者。即气归根，百神亦归根也。 
　　“龙从东至兮炁足神凝”者。此即表到时也。上句为铅，到此为小周天之结丹也。 
　　“乾住坤宫兮形神相合”者。即调停火候，定忘平均之工夫也。乾，有也；坤，无也。以有归无，即定忘在外，是为温养功夫。丹书俱在，不另详说，此章仅此一句而已。 
　　“七日天机兮火候无心”者。大周天为无心之火，与小周天不同。小周天有阳动阳举而觉等等，皆为有心，此则无心也。 
　　“忘形罔象兮真意不散”者。此项真意，自自然然，在虚空中，而忘既形罔象，方能一点真意不散也。 
　　“道在无为兮问之无云”者。此道全在无为，而不能说出来，无法可说，一物不有，毫无功夫也。 
　　“静合一候兮七日来复”者。照此虚极静笃做去，大周天大药方生，方有七日周天之景象也。 
　　“月圆魄足兮大药道灵”者。月圆精足，即是大药，故曰“大药道灵”。此时眼前有一轮明月照于窗前，复有一轮红日上来与之相并，是为日月合璧。此等皆外向之虚景也。 
　　“阳内癸生兮火珠之象”者。火珠即火球。丹结外间，即见火球之象，近在眼前，忽而上升，忽而下落，与狐狸之炼丹相同也。火球一上一下，即是升降，亦即周天也。 
　　“上朝离位兮复归坤原”者。此火球上朝于离位之顶上，而复归于腹下之坤原。其上下若干度，人皆见之，而我则大忘特忘，一物不知。其时外面一升一降，腹内真息一开一阖也。 

　　“因驰小腹兮转冲尾闾”者。此球亦由背后上去，到前面下来，忽上忽下，气足则由后上而前下矣。此时身上小腹中之阳气，亦从尾闾上冲心脏。到尾闾时，或恐走丹，走丹即为放屁，即须紧撮肛门。然已大忘特忘，忘形忘物，一物不知，无法行此紧撮之功，故必须有法以防之。即用一木塞，上裹以棉，塞住谷道。因气往下冲，若不闭谷道，恐有走丹之事也。此为下鹊桥之危险，须塞谷道。至上鹊桥之危险，亦同须紧塞鼻孔也。 

　　“此皆药力兮天机自然”者。凡上所说冲尾闾之事，皆因药力，皆为自然天机。此时真意与虚空同体，不识不知，不能以意引之也。或谓可以意引之者，是知此时情形之故，要皆为自然天机耳。 

　　“尾闾三穴兮精髓充满，鹊桥须度兮要问真仙”者。尾闾有三窍，皆为精髓所充塞者，兹以图明之：（见图二） 
　　尾闾三穴皆充满，欲度此窍须问真仙方知。倘能冲过此穴，而往上行，则大药已得之矣。然若已过下鹊桥，而不能过上鹊桥之危险，亦会得而复失也。此气度下鹊桥而上行，再过命门、夹脊两关，共为三关，三关计九窍，是为“一箭射穿九重铁鼓”。此等九窍，皆有精髓充塞，非先天真炁，不能冲开，故谓三关九窍，皆须先天真炁方开，其余无论何物不能开之也。 

　　过大周天有吸、闭、撮、舐四诀。吸者，气上行而走，不行过去之时用之，有时力薄，到命门等处，开窍稍停不行时，须用微微呼吸以通之。盖不能过关之时，即须微微用定也。此为阳不足而生，温养已熟，阳已足时，则无此弊，可不必用之也。三百周天中亦唯首二次有之，其余则无此也。闭者，闭谷道也。撮者，上鹊桥须塞鼻孔也。舐者，舐上颚也。亦有以吸为内呼吸，闭为闭六门，撮为撮谷道者。若照而讲，则吸闭皆为虚相，而不必实有此功矣。亦有以闭为紧闭其门者，六根门头，皆可名为口，与上述闭六门之意同也。 

　　大周天亦共须行三百次，于七日之内行毕。大定七日而毕功。此时如大死一番，死里求生，死后复生，皆此大周天之事也。朱桔到而即可采取，此为自生自采，与小周天之采取不同也。 


　　大道真传口诀第五讲 
　　《龙门秘旨》所载《采大药赋》以下各章，大小周天功夫混杂，次序亦不清楚，须分晰观之。兹更将《得大药赋》解释之如下： 
　　“尾闾在下兮子辰之盈 [1] 
”者。尾闾在子时之尽处。子为药生之时。尾闾在下兮子辰之尽者，尾闾在阴跷一窍之后也。由子到巳有六时，由复到乾共六卦，而尾闾在丑临之间，命门在寅泰之间，到顶心则为巳与乾。兹以图解之自明也。 

　　“二十四椎兮骨节之初”者。从尾闾起到顶下，共二十四节。初节尾闾，即在子时尽之候，亦即骨节之第一节也。 （见图三）
　　“沃焦九孔兮三岔之路”者。三岔路，即阴跷一窍也。九孔即三关皆有三孔，故三三成为九孔。佛曰：“一箭射穿九重铁鼓”是也。此九孔皆为骨髓所充满，唯先天炁可以通之。何以每关皆有三孔？修中下品丹法者，其传说中有三河之名，曰神河、精河、气河。丹为精炁神所结成之大药，原为此精炁神之三者。当大药上行之时，神河在中，而两边为一精一炁，三者分行而各走一孔，故有此名。不过行则同行，住则同住而已。 

　　“中正三窍兮行精神炁”者。即指中间三窍，内有精神炁之分是也。皆为象言，在此实际上，不能知有三孔，亦不能知若何行走，不过知有热气往上行而已。 
　　“后天血脉兮贯行其下”者。先天炁，开关无形者也，仅能觉有热气上行，而无形无相。有此先天炁开关，而后天血脉亦从此行走矣。后天破体之人，各关窍闭而不开，经过大周天开关，血脉亦于中行走，经此锻炼，能化赤血为白血也。 

　　“此中甚实兮不透真精”者。此中闭塞不透，唯先天炁可透之也，三关九窍本不通透也。 
　　“欲度阴关兮须知玄帝”者。欲打开此关，须知玄帝，即北方真武玄天大帝，是即坎中之阳，命门中之真阳也。须知者，即以外药合于命门中之真阳，两者同类相感，方能打开，是亦名为五龙也。 

　　“投身入壑兮五龙效灵”者。身，即法身也。我以炁透入小腹，即有自然神觉，自有“五龙捧圣”之象，亦为五龙效灵。即先天五行真炁之大药已到尾闾，即化五归三，化三为一，攒簇于一炁，方能上达而打通各关，故曰“五龙效灵”也。然此功究用在何处？夫五本中央之土，五即中也，中即空也。完全是空，而为真空，此应身心两静，以自然神觉与太虚同体，方能上行。倘不十分空，或有意，或着相，即不能上行也。必须皆忘而空之，方为合法。龙为变化不测之物，如真意能到真空境界，炁自上行，必有五龙出来也。 

　　“捧其至体兮冉冉而上”者。至体，即大丹、大药也。冉冉而升，由尾闾而上行也。 
　　“息和空意兮自致升腾”者。到此方说明如何方能升腾，即在真息与真空元意和合，自能升而上达。必须大忘，与太虚同体，方能自然上升，此即“五龙效灵”，亦即“五龙捧圣”也。息者，空息、真息也。 

　　“六门外闭兮一炁内转”者。此时耳不闻，目不见，心无物，完全返空，真阳之炁方能上行也。六根若一着相，周天不能运行，故曰七日如死，混混沌沌，六门皆闭。内转者，上行也。 

　　“三关九窍兮历历分明”者。小周天亦有气上下，而自己不能觉知，三关九窍不分明也。此则历历分明矣。火珠得由北方玄帝，故曰玄珠，亦曰火珠，在外有球之相，在内有热气熏蒸。随火球上行，历历分明，此即自然神觉，药到何处，能自觉知，此外则一物不知也。 

　　“阳精上返兮脉关之上”者。过了三关九窍，阳气直到顶上，是即到脉关之上也。《悟真篇》曰：“种在乾家交感宫”是也。到乾宫则已得药，由乾宫下行，是为减火之作用，过火焰山而火灭也。 

　　“默默玄珠兮滚过昆仑”者。顶为昆仑山。由背到顶而下，是即滚过昆仑也。 
　　“背负青天兮更图南下”者。此为《庄子》第一篇《逍遥游》中所说，主旨在取坎填离。其言曰：“北溟有鱼，其名为鲲。鲲之大，不知其几千里也。化而为鸟，其名为鹏。鹏之背，不知其几千里也。怒而飞，其翼若垂天之云。是鸟也，海运则将徙于南冥。南冥者，天池也。《齐谐》者，志怪者也。《谐》之言曰：鹏之徙于南冥也，水击三千里，抟扶摇而上者九万里，去以六月息者也。”又曰：“风之积也不厚，则其负大翼也无力。故九万里，则风斯在下矣，而后乃今培风。背负青天而莫之夭阏者，而后乃今图南。”所谓玄漠之鲲，即玄珠也。上行，即到顶而至南，是为图南。六月息，即须经过六卦也、六时也。《庄子》此篇，知道者始知其为说火候工夫，昧者则不知所云为何矣。更图南，即到南方而下，是为一升一降，从后升而从前降，亦即为阳升阴降也。 

　　“伸而复屈兮法天循环”者。伸屈即阴阳也。法天即周天也。玄珠滚过昆仑，有上鹊桥之危险，是在明堂山根间，故到明堂，须防危险也。上下鹊桥之险相同，皆为一实窍、一虚窍相间。上山根，实窍也；鼻孔，虚窍也。下尾闾，实窍也；肛门，虚窍也。虚者有门，而实者有髓。实不能通过，恐其由虚漏出，则在下者为走丹，在上者为漏丹，皆不可也。此时已是不息，不息则无口鼻之外息，似若无妨，不知此为熟路，稍不注意，仍恐漏泄也。为防此危险，亦自有法，须用木棉以塞之。其实，塞否无甚关系，要在心合太虚，任其自然，即能下行而无危险矣。 

　　“至于明堂兮须防危险”者。此时万不可起有形之呼吸，有息即随之而漏出矣，故曰须防危险也。 
　　“急采金丹兮上安丹田”者。已到上丹田，即为采得，即须服食而吃于腹中。其实非是吃下，由上丹田自行流下，即是“甘露洒须弥”也。此甘露为水液。《西游记》过火焰山，以芭蕉扇四十九扇，先下细细雨，而后下大雨是也。 

　　“由斯而下兮自流玄腑”者。顺流而下，自然到乎脏腑也。 
　　“微微仰面兮舌舐而迎”者。为防止上鹊桥之险，舌须仰舐上腭，面应稍仰而甘露自下。或曰：此露即由玄膺所生者也。 
　　“药贯舌端兮重楼而下”者。此药随舌尖经重楼而下，入于腹。重楼，即喉管也。其实丹自下行，因通过喉管，故亦曰“服食”也。 
　　“名为服食兮阶梯渐行”者。此功应一步一步历级而行也。 
　　“绛宫相见兮水火既济”者。绛宫为泥丸宫之小虚空。到绛宫即为水火既济，此时合真阴而上行，化为甘露。既到绛宫方有先天真阴，故曰相见。真阳与真阴相见，即是水火既济也。 

　　“返于帝乡兮得一归宗”者。服食之后是还丹，即得一归根也。 
　　“精神含运兮金居于内，始名得丹兮神胎基成，诸经百脉兮归复本位，外屏内除兮太极完真”。上列四句，为大周天初过得丹后之效验。大周天功夫，由后升而前降，周天三百次，七日而毕，一日不计行若干次。现所讲者，皆为首次行功而说，能首次顺利，则自然而然，安稳无难。始终归于大忘，神胎自成，而可以出神矣。既过大周天，诸经百脉归位，外绝六识，内除七情，从此情识消灭，归于太极之真矣。到七日而完功，亦有仅五日而完功者。炼已纯熟，自然致速也。 

　　下文一段曰：“六根灭识兮六般震动，眼吐金光兮脑后鹫鸣，两肾汤煎兮丹田火炽，身涌鼻搐兮耳内生风，真炁为息兮皆有景象，精神合中兮永证长生，超脱精境兮证真无漏，更不化精兮中炁天成，斯成神质兮声先所发，大周天起兮炼炁化神。”上列十句，为大周天以前之景。筑基已毕，温养已足，则永永不“漏”，此后应炼炁化神，得六种震动之景，而炼大周天也。 

　　再大周天之险，即阴魔潮涌与上下鹊桥之险也。上下鹊桥，只要首次慎防避免，则以后自可无妨。大周天亦有三百周天，做功既熟，眼前即发生魔难。盖此大周天，即是以三昧火炼身，心中之阴气，使之尽去。阴气即魔，凡历劫以来中阴之业根，父母遗传之气质食色等等，皆是魔也。功夫熟而难做，多在于七日之第二天发生。此时火球忽上忽下，一上即心血来潮，平日所作所为者，皆现于目前。如声色货利、贪嗔痴爱，种种可悲、可喜、可爱、可惧之事，形形色色，无所不有，不特此世，即历劫以来所经历者，亦无不现前。所以炼大定功夫，无论来者若何，一切不管。尚有天魔、地魔亦来试我定力，如心爱女色，即有如天仙之美女现于当前；心爱银钱，即有银山金穴任我携取。凡此等等，由外来者，曰天魔。地魔虽由外来，亦吾心中之所感也。其他如平生所交之友人，及已故之亲属、友朋，亦皆出现。非真有此人、此鬼，实皆我心之魔也。七日大周天，烧得神号鬼哭，到第五六日为最甚，第六天稍静，至第七天，则安然无事矣。所谓三灾八难，即须明心见性，是即须真意归空也，能归空即无事矣。先是温养中增忘减定，完全空矣。此时若能达到一意不散，一念不生之境，儒家谓之至诚，炼心到此，方可行大周天也。修道者，全凭德性，而德性仍在不染六尘、不着四相之中。故《金刚经》谓：“有人能不住于相，其福甚大。”能到空无所空，无心、无物、无我、无人，不着一相之境，其功德最大也。《老子》曰：“外其身而身修，忘其形而形存。”忘字之中，有三千八百之功德也。能大忘，是能得大周天，可以出神而事毕矣。至末后还虚之功夫，可做可不做也。 

　　大周天炼过七日后，外面红球化为紫金色之光而笼罩于一身。尚有一口诀，即出神之诀也。大周天所炼，即在炼去情识而使之化去，炼成即为阳神，不留情识业根，即无阴气矣。此功夫亦不可视为甚难而畏之，苟能照法步步做去，自可成功也。此时，法、财、侣、地皆不可少。地者，因炼大周天时须择清静山林，或须看过地势风水，不遇凶煞，择一清幽之所。同伴者，须有三人轮流照顾，一人则不敷分布也。法，即大周天之口诀也。财，即衣食之资也，皆须先行备具。又已做大周天之功夫，而大药不来，或已见红球，行功而炁不至，道家指为德性不足，须舍财以积德，盖丹为天宝，而财为世宝故也，应舍财祀天，发誓再做功夫；儒家指为炼己不熟，故感而不应；佛家指为有宿业，须忏悔以禳之。佛家之言近俗；道家之言虽有至理，而嫌太空；惟儒家所说，为最当也。白玉蟾自得师传以后，自谓此道可必得，神仙可必成，临时有“夜半风雷”之患，私意拟不再炼。张紫阳真人知之，由天台送《金丹四百字》文一卷，白受而读之，始明火候细微，由此再炼而成功；其初稍有轻忽之意，故致此患也。吕帝行大周天，亦三次不得，因看《入药镜》，再炼而成。此因钟祖所传，纯阳祖未尽体会之故耳。盖微细之节目，若不注意，亦不能得。《悟真篇》曰：“毫发差殊不作丹。”学者须细味也！ 


　　大道真传口诀第六讲 
　　大周天之后升前降，即是炼炁化神也。在小周天炼精化炁，即采混元至精，积累凝结，以化太乙含真之炁，而交感精亦随之而化焉。交感精既化，故能不动情欲。炼精化炁结成内丹，化金液感摄成真阳之正炁，合之已得之阳精，以神锻炼之而成大丹焉。小周得内丹，大周得外丹。内为阴丹，外为阳丹。阳丹可以锻炼识神，便归藏识，合于太虚，而业根断绝矣。小周天所得者，为后天之先天，是为元炁，元炁结成内丹。经过大周天，化为金液，产生大药，未服食以前为药，既服食以后为丹，是为先天之先天，是化神也。后天之先天，经烹蒸而生红球，此红球即外丹也。经三昧火锻炼为红色，即火气也。所以曰炼炁化神，得此炁而化神矣。扩而充之，可以出神；再扩充即还虚也。 

　　神，一也；炁，二也；精，三也。由三化二，由二化一，得一而神矣。此一即性，空性即空灵。修道者，因此灵而得六通。分为三则不灵，合而一即灵也。天地间虚空中真阳之一炁，本太极之理气，最灵者也。化而为神，无两仪、四象、五行等等，故而神也。《中庸》曰：“其为物不二，则其生物不测。”一如独立而无对者，所以变化无穷而灵也。神也者，化万物而为言者也。大而化之之为圣，圣而不可知之之为神。圣尚可道，神则难知。致广大，尽精微，极高明，博厚而悠久无疆，道家指为神仙，佛家名为菩萨，皆有永久万能之意。 

　　经过大周天后，谓为神丹，此丹即是阳神也。火球在外之时，阳尚在外，经过七日之后，而阴尽阳纯，与神合德矣。外来之种种魔难，即历劫以来宿业之根也。今皆显现，以心神最灵，识神亦灵，因历劫以来之经验留有影像于识里，今将化去，须出现一次，古谓大周七日即以炼阴魔。待将识神之影像化去，与外来阳神合而成道，所谓“形神俱化”是也。识神元阴退尽，业根尽绝，其识全空，与元神之空体合一，所以形神俱化，聚则成形，散则成气也。至身中精血，过大周天后，变为白膏；至其骨肉则至坚强，可经久远不坏，唯究为重浊之物，不能飞升。 

　　在天成象者，元神出神也；在地成形者，即将躯壳委之于地也。唯形身已成，为金刚不坏之体，天地坏时方坏，其余则无物能坏之也。神去而躯壳在地，历久不坏，色身之指爪发眉等物附属于骨肉者，骨肉有灵气能长育之，故指爪发眉等仍能生长也。试举例以明之。山东青岛崂山上清宫中有修道者居焉，相传为明代时人，至今仍端坐于中，不食不睡亦不语。地方官交替一人，加一封条于其上。此屋虽已破败，道者仍端坐不移，人皆见之，其爪极长，绕腰三匝。类乎此者，各省皆有之。肉身经几百年如生，其指爪等仍能长也。前清山东省河道总督靳辅在山东黄河修堤，掘得一古棺，其棺见风日即化，中有尸体在焉，历久不坏，发甚长，而指爪绕身数周。以其为无名古尸，有人主张付之火化，正欲付火，天大雷雨而止。其夜靳正从事办公，见有古衣冠丈夫过而告之曰：我为得道之人，肉体能永久不坏，既欲筑堤，请改地以葬，随地皆可，不可付火，火之则不利于公也。又宋时修某官，掘得古墓，棺开见尸如生，似汉时之人，共观之时，尸忽坐起，好事者仍从傍注视，见尸开眼望天而言曰：天何以如是垂垂，比我时低之多矣。言毕仍睡下不起。考之志历，知为东汉时修道之某君，仍为葬之如故。凡此皆因经过锻炼，身上阴尽，肉体能永久不坏也。 

　　前后升降，从后升而由前降。升上之时，其热有似火球，从督脉而上，到顶稍住，仍由昆仑而下明堂入口，谓之曰服食还丹，即“白云朝顶上”也。前降即“甘露洒须弥”也。服食到口之时，仅仅三数滴，少时仅一滴而已，由重楼而下，物少而其效甚着，有声如雷。大药到腹中，谓之得丹。一日数次，积累到三百次之满足，眼前之火球化为红紫之光而罩身。初时只能罩至半身，渐渐罩尽全身。其人迷离恍惚，似在云烟之中，其光红色。此中盖有工夫，有次第也。初经七日之后，红光遍体，此光即我人之阳神，是其初步也。我人应用温养之工，丹法谓之沐浴之工、乳哺之工也。大周天无定而纯忘，此时更宜用忘也。阳丹既得，神移上田，即以我之虚空通天地之虚空，放之则弥六合也。此时身心仍用大忘，而微微用我神觉，觉我之小虚空，通入于天地之大虚空中。将天地之虚空，为我之虚空；而我之虚空亦为天地之虚空，则我神居天地之中，炁包天地之外矣。此实炼炁化神后、还虚前之温养工夫也。 

　　经过小周天后，则精满不思色。又经大周天，则炁满不思食，神满不思睡，终日大定，不食不息。以我虚空之中，合于天地虚空之中，少则百日，多则三百日，如慧根之人，亦可顿即贯通，而身上照体之紫红光，渐渐变为紫金光，由紫金光再变金光罩身。《悟真篇》曰：“近来遍体金光现，不与旁人话此规”是也。到红光罩身之时，仙佛皆可目见，至变金光之时，即可与神佛往还矣。炼神还虚，光大阳神之口诀，全在“以我之虚空，通天地之虚空”二语也。 

　　金光罩身之后，再过数日，或数十日，遍身金光，照而覆于顶上。初小渐大，竟至大如车轮，即出神之时刻。到阳神完全可以出神，守护伴侣见金光大如车轮之时，应告之曰出神，使之觉而速出。若仍不觉，应再告之，觉一动而神即出矣。古有断臂出神者，如蓝养素，因出神景到，而己不觉，时过已久而不出神，钟祖虽点化之，而神仍不出，因用力断臂，神一惊而出矣。若有伴侣在旁，能早惊觉而告之，则觉动即能随金光而神出。盖此时早已归于大忘，正觉非感不通，必有人为之告。蓝仙之神不出，即景到未觉，致神滞于彀中，真意不动，故以断臂惊之，乃忽然而觉耳。 

　　初出神时，阳神幼稚，其胆甚小，不可远出，一出即须收回。觉动而出，亦觉动而回。初时仅可五步十步，或三四十步，渐放渐远，至五里十里。时时炼习，到纯熟之时，意欲出到何处，即至何处。及至放到五百里、一千里方可用之。用神之初，到其地若住若干时或一刻钟或半点钟，而再收回之也。能放到千里以上，住一点钟之久，则到万里亦同之矣。此时用其灵而作种种之举动，能放之愈远，住时愈久，而神愈灵也。炼到随时放而随时收时，方为完全，此时入地通天，阳神皆能之矣。聚而成形，散则成气。聚时俨然人也，散时则化而为气，可以随心所欲而为之矣。然此时尚为一神，而不能化多身，再进则可化多身矣。 

　　出神之时，为炼神还虚；化身之时，为炼虚合道。道本空，无名无相，而炼虚以合之，道家谓之“粉碎虚空”；佛家谓之“千百亿万化身”；儒家谓之“放之则弥六合，卷之则退藏于密”也。此时已能随心所欲，若欲解脱，可以脱离躯壳而去；若欲留形度世，亦可带躯壳而修炼。炼虚合道，即以我之阳神，归于虚空，化于虚空之中是也。带躯壳做功，佛家谓之曰“九年面壁”之功。九年二字，亦假言之，实不在乎年月也。修炼年久，则化身愈多，由一而三，由三而九，由九而八十一。修到九年，则可化到无数之化身也。此中久暂，全视根器之利钝而别。根器利者，一日亦可，甚至立刻圆通，亦可成功，固甚速也。若根器钝者，固须时日也。然此功无止境，用力愈久者，神通愈大，在天上之神仙，亦用此功也。化之千百亿万法身，充满于宇宙，是为大觉金仙，亦即佛也。炼时空空洞洞，完全与虚空同体，其究也，可以三千大千世界，恒河沙数之化身，充塞虚空，其神通为何如也！ 

　　炼虚合道之功，在道家带躯壳而修者甚少，以已出神之后，多视躯壳如赘瘤，不愿留之也。至佛家则多带躯壳而修，以达于完全成功之域。其实留否，于已无甚关系，所关系在济人利物行功之时，有便利与否之分而已。利济之功，佛道两家不同。道成之后，应以道利济天下，两家所同也。而道家多脱去躯壳，以阳神入世度人。一面仍以阳神炼虚合道，如张三丰真人见明成祖时，以阳神飞入朝中，且曰：我不是张三丰，是张三丰之阳神。当真人在扬州时，即已化去，而以阳神入武当山修炼虚合道工夫，且行利济之事，其后周行天下，皆阳神也。佛家则不以周行天下为利济之事，其间住在何处，即于何处度人，故多带躯壳行之。若欲周行天下度人，自以不带躯壳为便也。 
