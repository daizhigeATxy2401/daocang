黄帝九鼎神丹经诀

　　黄帝受还丹至道于玄女。玄女者天女也。黄帝合而服之。遂以登仙。玄女告黄帝曰。凡欲长生而不得神丹金液。徒自苦耳。虽呼吸导引。吐故纳新。及服草木之药。可得延年。不免于死也。服神丹令人神仙度世。与天地相毕。与日月同光。坐见万里。役使鬼神。举家升虚。无翼而飞。乘云驾龙。上下太清。漏刻之间。周游八极。不拘江河。不畏百毒。黄帝以传玄子。诫之曰。此道至重。必以授贤者。苟非其人。虽积金如山地方万里。亦勿此道泄之也。得一足仙。不必九也。传授之法。具以金人一枚重九两。金鱼一枚重三两。投东流水为誓。金人及鱼皆出于受道者也。先齐沐浴。设一玄女座于水上。无人之地烧香上白。欲以长生之道用传某甲。及以丹经着案上。置座在此。今欲夹道。向北伏一时之中。若天晴无风。可受之。受之共饮白鸡血为盟。并传口诀。合丹之要。及投金人金鱼于水。万兆无神仙骨之者。终不得见此道也。


　　黄帝曰。欲合神丹。当于深山大泽。若穷里旷野。无人之处。若于人中作之。必于高墙厚壁。令中外不见。亦可也。结伴不过二三人耳。先斋七日。沐浴五香。置加精洁。勿经秽污丧死嫁女之家相往来。黄帝曰。欲市其神药。必先斋七日。以子丑日沐浴。以执日市之。当于月德地坐。勿与人争贵贱。玄女曰。作药以五月五日大良。次用七月七日。始以甲子丁巳开除之日为善。甲申乙巳乙卯次之。作药忌日。春戊辰已巳。夏丁巳戊申壬辰已未。秋戊戌辛亥庚子。冬戊寅已未癸卯癸酉。及月杀。及支天。季四孟仲。季月收壬午丙戌癸亥辛巳。月建。诸朔望。皆凶。不可用以起火。合神药慎不得与俗间愚人交通。勿令嫉妒多口舌人不信道者闻知也。神药不成。神药成便为真人。上天入渊。变化恍惚。可以举家皆仙。何但一身。俗人惜财。不合丹药。及信草木之药。且草木药埋之即朽。煮之即烂。烧之即焦。不能自生。焉能生人。可以疗病益气。又不免死也。还丹至道之要非凡所闻。


　　黄帝曰。起火时当于釜边施祭。以好白酒五升。牛羊脯各三斤。黄梁米饭二升。大枣三升。梨一斗。熟鸡子三十枚。鲤鱼三头各重三斤。凡用皆三案。案皆用二杯。烧香再拜。祝曰。小兆臣某共诚惟大道君老君太和君。哀。小兆臣某贪生药。道某令药不飞不亡。皆使伏火。药已好善。随手变化。黄白悉伏。服药飞仙。朝于紫宫。命长无极。得至真人。行酒。起。再拜。毕诸赤果木橘柚皆上之。讫然放火如法。黄帝曰。欲作神丹皆先作玄黄。


　　玄黄法

　　玄黄法。取水银十斤。铅二十斤。纳铁器中。猛其下火。铅与水银吐其精华。华紫色。或如黄金色。以铁匙接取。名曰玄黄。一名黄精。一名黄芽。一名黄轻。当纳药于竹筒中。百蒸之。当以雄黄丹砂水和飞之。雄黄丹砂水在三十六水中。黄帝曰。又当作六一泥。


　　六一泥法

　　泥法。用矾石戎盐卤咸礜石。四物先烧。烧之二十日。东海左顾牡蛎赤石脂滑石。凡七物分等。多少自在。合捣万杵。令如粉。于铁器中。合裹火之。九日九夜。猛其下火。药正赤如火色。可复捣万杵。下绢筛。和百日华池。以为泥。当开以泥赤土釜。土釜令可受八九升。大者一斗。涂之。令内外各厚三分。暴之于日中十日。令干燥。乃取胡粉烧之。令如金色。复取前玄黄各等分。和以百日华池。令土釜内外各三分。暴之十日。令大干燥。乃可用飞丹华矣。又法。作药釜及六一泥。讫之时着瓮内。盖口阴干。瓮去地三四尺。勿令湿。


　　第一丹

　　第一神丹名曰丹华。作之法。用真砂一斤。亦可二斤。亦可十斤。多少自在。随人富贫。纳釜中。云以卤咸覆捣之。以六一泥涂釜口际会。无令泄也。谨候视之。勿令有拆如发。则药皆飞。失其精华。但服其糟滓。无益也。涂讫干之十余日。乃可用。不干燥不可火之也。先以马通糠火去釜五寸温之九日九夜。推火附之又九日九夜。以火壅釜半腹又九日九夜。凡三十六日。可止火一日。寒之。药皆飞着上釜。如五彩琅玕。或如奔星。或如霜雪。或正赤如丹。或青或紫。以羽扫取。一斤减四两耳。若药不伏火者。当复飞之。和以玄水液龙膏泽。拌令浥浥。复置玄黄赤土釜中。封其际如始法。猛火飞之三十六日。药成。凡七十二日毕矣。欲服药。斋戒沐浴五七日。焚香。乃以平旦东向。礼拜长跪。服之如大黍粟。亦可如小豆。上士服之七日乃升天。中士服之七十日得仙。愚人服之以一年得仙。成以其丹华釜飞第二之丹及九丹一切神丹大善也。玄女曰。作丹华成当试以作金。金成者药成也。金不成者药不成。药未伏火而不可服也。或涂釜不密。或是犯禁所致。云。更准前飞之试之。龙膏丸之如小豆者。致猛火上。鼓囊吹之。食顷即成黄金。又以二十四铢丹华。点粉汞一斤。亦成黄金。黄金成以作筒盛药。又以一铢丹华投汞一斤。若铅一斤。用武火渐令猛吹之。皆成黄金也。斤与铢慎勿多。多则金刚。少则金柔。皆不中搥也。又云。金若成世可度。金不成命难固。徒自损费。何所收护也。


　　第二丹

　　第二神丹名曰神符也。取无毒水银。多少自纳。在六一泥釜中。封之干讫。一如调治丹华法也。飞之九上下。寒。发。扫取。和以鲤鱼胆。复封涂如初。复飞之九上下。寒。发。扫取。和以龙膏。名曰神符。取铅黄华十斤。置器中。以炭火之。即又取水银七斤。投铅中。猛火之。须臾精华俱上出。状如黄金。又似流星紫赤流珠。五色玄黄。即以铁匙接取之。得十斤。即化九转。名曰丹华之黄。一名玄黄之液。一名天地之符。即捣治汞化为丹。名曰还丹。圣人秘之。非凡俗道士之所知见也。非殊达者。不能知也。火名子明。汞亦名子明。一者铅精也。一名太阴。一名金公。一名河车。一名姹女。一名立制石。下愚治调直用山中立制石。实非也。真人曰。石胆皆出铅中。凡人愚昧治调神药。反用羌里石胆。非也。去道万里。为药故不成也。真人曰。以丹砂精化为流珠霜雪。铅精化为还丹黄白。乃成服之神仙矣。不用此二物调治药。虽得丹服之犹候死矣。太阴者铅也。太阳者丹也。取汞九斤。铅一斤。合置赤土釜中。猛火上。从平旦至日午上晡。一云日下时。水银与铅精俱出。如黄金色。名曰黄精。一名黄芽。一名黄轻。一名黄华。以井华水火之。名曰黄华池。一名黄龙。一名黄服。一名立制石。取玄黄。和以玄水液。合如封泥。丸之。纳赤土釜中。以六一泥内伏之。令各厚三分。令干十日。无令泄。以马通若糠火火之八十日。当成金药。取玄黄一刀圭。纳猛火。以鼓囊吹之。食顷皆消。成黄金。黄金若不成药仍生。未可用也。当更纳赤土釜中。如前封泥。火之八十日药。乃可用服矣。玄黄一名伏丹。一名紫粉。欲服之。当以甲子日平旦向东。再拜。服如小豆。吞一丸日一。百日神仙。万病皆愈。大癫大癞并愈。无所不瘥。即服以百日华池和玄黄。令如泥。以置苴两赤土釜中。内外各厚三分。纳水银一斤。亦可十斤。作药多少任意。三斤可以仙一人耳。可得玄黄精十两。取汞三斤。纳土釜中。复以玄黄覆其上。厚二寸许。以一土釜合之。封以六一泥外内。固济无令泄。置日中暴。令大干乃火之。湿者不可得火即坼破。如调丹华法。以马通若糠火火之九日夜。寒一日。发之。药皆飞着上釜。状如霜雪。紫红朱绿。五色光华。厚二分寸。余以羽扫取之。和以黄狗大胆。亦可以河伯余鱼者。诀云是鲤鱼胆和之。一云以此玄黄令如封泥。注云其所丸之物。诀云是水泉也。复丸纳土釜中。已下同。丸纳土釜中。复以玄黄覆之。令厚一寸。一云釜合盖之。以六一泥封之。如初法暴十日。令大燥乃火之。湿者不可也。得热釜即拆也。复火九日夜。可止一日。寒之。发开。以羽扫取着上釜精飞。若但紫名曰神符还丹。和以龙膏。丸如小豆。常以甲子平旦东向。再拜长跪。服之百日。与仙人相见。玉女来至。于是从诸神方而飞行矣。欲渡大水。和神符以龙膏。若河伯余。以涂足下。行水上足不没溺也。欲入火服一丸。即不热也。服药百日。三尸九虫皆自败坏。长生不死也。


　　第三丹

　　第三神丹名曰神丹也。先以六一泥泥两赤土釜内外。令厚各三分。又取牡蛎赤石脂磁石。法无磁石。存本不改。凡三物分等。调治之万杵。令如粉。和以百日华池令浥。一云以苴釜中涂釜内服。又以玄黄华着此苴上。令厚一寸许。乃取帝男二斤。雄黄也。帝女一斤。雌黄也。先以百日华池小沽之濡之。乃即上不敢飞。乃铁臼中调捣之万杵。令如粉。上釜中复盖以黄粉。令厚一寸许。以一釜合之。封以六一泥。勿令泄气。干之十日。乃以马通糠火火之九日夜。火去釜边五寸也。以推火拥之九日夜也。推火至釜一日猛火九日夜。以大壅至釜半腹火之九日夜。止。凡三十六日。一日寒之。以羽扫飞精上着者。和以龙膏通。纳釜中也。复泥封之。干之。复火之三十六日。一云二十七日。止一日。寒。发之。以羽扫取之。名曰飞精。治之者曰神丹。上士服之一刀圭日一。五十日神仙。中士服之百日。愚人服之一年乃神仙矣。凡夫男女小儿奴婢六畜以与服之。皆仙而不死矣。辟五兵。带系之。夫神多所卫护辟兵。服丹百日诸神仙来迎之。即玉男即玉女即玉童山卿泽尉皆来侍从。见形如人。度代无种事在人耳。


　　第四丹

　　第四神丹名曰还丹。取矾石礜石代赭戎盐牡蛎赤石脂土龙矢云毋滑石。凡九物皆烧之一日一夜。猛其火。皆合治捣。令如粉。和以左味。令如泥。以苴一釜中。纳汞一斤。次以帝男。次以曾青。次以矾石亭脂。次以卤咸。次以太一禹余粮。次以矾石。礜石在上而水银独在下也。凡七物各异器调捣之。令如粉。以水银一斤独在下。余先乃以次纳之。以一釜合上。以左味和六一泥泥之。封令密。暴之十日。置铁弋三柱上。令高九寸。以马通糠火火之。去釜底五寸。候其火九日夜。没增火至釜半腹九日夜。常以湿布加釜上。令药不飞。视布干取复濡湿之。凡八十一日止。寒之一日。发之。药皆飞着上釜。釜出五色。飞法一同药之要也。以鸡羽扫取之。合以百草花。以井华水一服之。一百日朱雀凤凰翔覆其上。神人玉女至。二百日登天入地。仙人来侍。一年太一以云车龙马迎之矣。服此丹令人不饥不渴。百岁辄饮石泉。食枣栗二十枚牛羊脯五寸。又以还丹涂钱用市物。钱即日皆自还至。以还丹书人目匡郭上百鬼皆走避去。又以药一刀圭粉水银一斤。火之立成黄金。一法以龙膏和药火之九日夜。乃成真金也。


　　第五丹

　　第五神丹名曰饵丹。取汞一斤。置六一釜中。又取帝男一斤。捣之如粉。加汞上。禹余粮一斤。捣之如粉。加帝男上。以六一釜合之。封其际。以六一泥泥之。令干。加马通糠火火之九日夜。止。更以炭火烧之九日夜。乃止火。寒之一日。发之。药皆飞着上釜。如霜雪。以羽扫取之。和以龙膏少室天雄分等。乃鸡子服。一云鸡子血。一刀圭三十日。羽飞仙矣。万神来侍卫。玉女皆可役。神仙迎之。上升天矣。百鬼社稷神风伯雨师皆来迎之。可使役。


　　第六丹

　　第六丹名曰炼丹。取八石而成之。八石者取巴越丹砂帝男帝女飞之。曾青矾石礜石石胆磁石。凡八物等分。多少在意。异捣令如粉。和以土龙膏。乃取土龙矢二升。以黄犬肝胆合为釜。牡蛎赤石脂各三斤捣令如粉。以左味和为泥。涂釜内外。各厚三分。干之。一法八味多少自在。以土龙膏土龙矢一升。以和黄狗胆。合土龙矢二升。牡蛎赤石脂末之如粉。和以为泥。涂釜内外。各厚三分。干之。八石各异末之如粉者。乃纳。丹砂在下。次以帝男。次以帝女。次以曾青。次以矾石。次以礜石。次以石胆。次以磁石。磁石独在上。以六一釜合之。以六一泥封其会际。干之。如上法乃以马通糠火火之三十六日。止。寒之一日。发之。药皆飞上着如霜雪。羽扫取之。和以龙膏。丸如小豆。食后服一丸日一。十日仙矣。鬼神来侍。卫之役使。亦可以作服黄金。非但男子。女人亦得飞仙。若欲辟谷。常绝房事。但饮水勿交接也。此丹下滓可疗百病。一法铅合之成黄金。以炼丹刀圭合水银一斤火之成黄金也。一云柔丹与炼饵丹相似。滑泽易食之。


　　第七丹

　　第七丹名曰柔丹。用汞三斤。以左味和玄黄。合如泥。以涂土釜内外。各厚三分。乃纳汞。合以一釜。用六一泥涂其际会。干之十日。乃火之如太丹华法三十六日。止。寒之一日。发之。以羽扫取上着釜者。和以龙膏。服如小豆日三。令人神仙不死。以缺瓮汁和之。九十岁老翁服之更二十日白头黑。益阳精阴气。虽交则生子无数。以柔丹书梧桐为人也。以柔丹书字奴婢终不逃走。八十妇人服之皆有子。长吏服之得迁。与铅合火成金银。一名黄金。


　　第八丹

　　第八丹名曰伏丹。其色颇黑紫。如有五色之彩。取汞一斤。亦可多之。以玄黄华苴其土釜。令内外各厚三分。复捣曾青磁石。令如粉。以着玄黄华及曾青磁石末。覆汞上。以一釜合。以六一泥涂其会际。干之十日。乃以马通糠火火之九日夜。转以上釜为下釜。复火之九日夜。又复以下釜为上釜。火之九日夜。如是九上九下。乃止。寒之一日。发之。以羽扫之。取其飞着上者。和以龙膏。后还纳釜中。更火之一旬。乃止。寒一日。发之。以羽扫取飞上着者。捣之如粉。盛以金银筒若生竹筒中。常平旦面东向日。再拜长跪。以井华水服一刀圭。便为神仙也。以如枣核大。着手中而行百鬼销灭。以此柔丹书门户。百邪众精魑魅魍魉不敢前。又辟盗贼。乃至虎狼皆避之。若妇人独守。赉持如大豆者。百鬼盗贼远避。不敢来。


　　第九丹

　　第九丹名曰寒丹。法用赤土釜。以六一泥泥其内外。令各厚三分。干之如治丹华法。取帝男帝女曾青礜石磁石各一斤。异捣之如粉。先以玄黄苴以六一釜。如丹华法。乃内流珠一斤于釜中。次以帝男加流珠上。次以帝女。次以曾青。次以礜石。次以磁石。磁石最上。以一釜合之。以六一泥涂其会际。令厚三分。复以土龙矢黄土各半斤。令为泥。一云以牡蛎赤石脂涂其上厚三分。又以土龙矢涂厚三分。暴之十日。令干。乃微火先文后武九日夜。寒一日。发之。以羽扫取着上者。和以龙膏黄犬胆。丸如小豆许。平旦以井华水向日。再拜。吞一丸。令人身轻。百日百病除愈。玉女来侍。司命消除死籍名着仙箓。飞行上下。出入无间。不可拘制。坐在立亡。轻举乘云。升于天矣。

