葛仙翁太极冲玄至道心传 

清 凝阳子着

    任督二脉图说
    任脉起中极之下，以上毛际，循腹里，上关元，至咽喉，贯中升上，从空入脑而住，脉至龈交而止（即下齿缝中），属阴脉之海也。督脉起下极之腧，从脊里，上升风府，入脑上巅，循额至鼻柱，气至此贯中，从空入喉而降，脉至龈交而止（即上齿缝中），属阳脉之海也。
    故齿牙相合，舌柱上腭，交其督任二脉也。任脉者，女子得以妊养者也；督脉者，督理经脉之海也。
古仙云：“鹿运尾闾，通其督脉，故得千年不死；龟纳鼻息，通其任脉，故得延年久寿。”人能通此二脉，则百脉皆通。
    黄庭经曰：“皆由心内运天经，昼夜存之自长生。”天经，乃吾身之黄道，呼吸往来于此，即所谓任督二脉也。

    五品仙说
    人禀二仪之气，成四大之形，其间感赋不同，贤愚各异。不揣根器浅深，悟性利钝，甫闻片言一语，无纤毫功德，概欲希仙作佛，岂非自诬自欺！盖仙有五品，天、地、神、人、鬼，第顾遇之迟速，从事何如耳。天仙者，屡劫修来夙具灵根慧性，托生善门，童真入道，至人传示，无上一乘，以天地为炉鼎，日月为水火，清静自然，内外丹纯，超出三界，打破樊笼，是乃倚天出天者也。地仙者，信行必果，志坚离俗，壮年学道，明造化之机，知生物之理，修炼丹药，服饵长生，留形住世，陆地行仙，是乃藉地为地者也。神仙者，生有仙风逮骨，大忠大孝，积功累行，少年慕道，厌居尘俗，入名山福地，炼精化气，炼气化神，炼神还虚，先修玉液，后炼金丹，阴尽阳纯，超凡入圣，分形化气，自在追遥，是乃炼神还神者也。人仙者，谦恭持己，善与人同，中年晚景，名利无机，对境忘情，运气接命，抽铅添汞，取坎填离，吐纳随时，导引按节，身心安乐，却病延年，是乃借人济人者也。鬼仙者，性本庸常，不明大道，但执一话头，使心不乱，而得识神触悟为奇，或执斋守戒，身同枯木，心若死灰，定中可出阴神，死后精灵不散，能投胎夺舍，是乃纯阴无阳，终不离鬼趣者也。学道之士，不执着，不偏倚，升堂入室，由渐而深，至道不远，勤行可到。丹经云：“屋破修容易，药枯生不难。但知归复法，金宝积如山。”诚哉是言也。

    行住坐卧说
    行住坐卧不离这个，离了这个，便是错过。这个是大道，以持敬为主。敬者，玄学成始成终之妙，以神驭气，归于气穴之中，不可须臾离也，提防睡魔来弄，常要惺惺地以守之。若一念有差，神离腔内，则结丹不成也。

    行列指步于坦途
    凡行动之间，不可疾奔而走，必须逐步缓慢而行，神顾于中。若走太急，久行伤筋，作丹不能成也。

    立则凝神于太虚
    凡立仁之时，不可放下心意，东思西想，必须以目内视，凝神于天谷、泥丸、大渊之中。若生邪念，则神适气离，久立伤骨，结丹不成也。

    坐则调息于绵绵
    凡打坐之时，正身端坐，以默为守，以柔为用，知止如愚，知谨如讷，知微如拙，物我两忘。一心守中，返光内照，身不可动，动则虎走、精失、铅飞、神不入气；一意规中，心不可动，动则龙奔、气散、汞逃、气不入神。凝神忘形，至于忘忘，然后身心泰定，圣智圆明，慧光虚白，与道为一矣。夫调息者，始则用意，久则自然，从容和缓，不可息粗，息粗则药飞。盖人之元气，与天地相似，一吸而天气下降，一呼而地气上升。呼至于根，吸至于蒂，呼则龙吟云起，吸则虎啸风生。一呼一吸为一息，气行一月天，但得一息住，自有一年之节候，使一灵真性与气相随，呼吸调匀，至于无息，凝成金液，以结黍米之丹也。若顽坐念驰，神离气散，久坐伤肉，难以结丹。书云“辛勤二三年，快活千万劫”是也。 

    卧则沉神于幽谷
    幽谷者，坤腹也，元神昼居于首，夜居于腹，机在二目。凡睡之时，东首而寝，不可仰卧伸足，务如龙之伏蛰，以一手枕头，以一手攀足跟，侧卧曲足，弯腰闭目，内视于气穴，沉神幽谷之中，一心内守，如鸡抱卵，使惺惺以睡之。若仰卧伸足，张口喘气，神游气散，久卧伤气，难以结丹。
务要行住坐卧，念兹在兹，始终如一，方得成就，毫发有差，前功尽弃，书云“耳目口三宝，闭塞勿发通，真人潜深渊，浮游守规中。”是也。 

    金液还丹直泄天机口诀 
    修炼贵乎忘言守一，忘言气不散，守一神不出。一者，太极也，西南乡也，其要妙在乎坤、复之交，循环无穷，神潜于坤（即知白守黑），神明自来。坤者，六交也，即六日也。守静之笃，阴极阳生，六交之下，复生一阳，即天地七日丽来复。何则？铅汞从一所生，一乃五行之始，大衍之数，五十五数，内除五数，以象五行，又除一数，以象太极，即一也。其余数四十有九，分两仪四象以生卦者也。圣仙知一为铅汞，故抱一而修行四十九日，而阳气复乎五阴之下，一阳萌动，即地逢雷处见天根也。盖地支亥数已尽，至子初生复，卦复见天地之心乎！雷在地中复，雷乃刚阳，地乃柔顺，以刚阳在柔阴之下，复号曰先天一气。得太极静而生阳，专心致志，绝其杂泛之念，以求先天一气，必须委志归于虚无。盖虚元气之所生处，故曰先天一气自虚无中而来。虚无者，非虚无寂灭之谓，身居恍惚杳冥之中，六脉俱停，真息自住，混沌大定，则神明自来矣。诀云：“若问先天却也无，后天便要下工夫。”奈何世人染习七情，业累牵缠，成后天之神，非先天之妙也。后天一蒙，则先天之心蔽矣。凡修仙之士，垂帘闭兑，兑者口也，调鼻息，缄舌气，凝耳韵，闭谷道，四象和合，归于虚无，使身、心、意不动，收后天之神，归于造化窟中，与气交合，时时觉照，刻刻规中，久久纯熟。神归金鼎，玄牝立基，能生真气，真气化生真铅，精、气、神全，其功方应。小静一百日，中静二百日，大静三百日。先试小静，神光透于帘纬，一钩新月挂于西南之乡，如初三夜月出庚，而金气初现也。坎中一点热气，上冲心主，以意顺下，穿尾闾，由黄道，过玉枕，上泥丸，游九宫，自上腭而下。初则温气而降，沥沥然淋水之状，香似醍醐，味如甘露，以目送之，以意迎之，入于鼎内，畅于四肢，美在其中矣，乃小坎离交姤之妙。至此方知静默有功，愈加决烈，愈倍前功，静之又静。中静一至，入于无何有之乡，日月停景，璇玑不行，杳冥混沌，天根机动，坤宫如震雷之声，腹中如裂帛之音，膀胱火热，两肾汤煎。以神息沉归海底，轻轻然运，冲透三关；真气如迅雷烈火，默默然举，周流六虚。忽然飞上泥丸，月窟风生，眉中涌出圆光，化生玉液，如冰片之美，如薄荷之凉；降下重楼，送归土釜，即二候得药。默运周天，子行阳火二百一十六，得铅八两，午退阴符一百四十四，炼汞半斤，周天数足，即四候别有妙用。当此之时，精神如夫妇欢合，魂魄若子母留恋，以一意守之，名目“情来归性初”，乃得称还丹，大坎离交姤玉液还丹之妙。循环无端，周而复始，运行不息，今时玉液入鼎，来日玉液依时复生，运用同初，前功无间，美哉景也，不可殚述，自然而然，吾莫知所以然也。工夫至此，九窍如法固济，愈加精进，六根大定，夺尽天地劫运大数，方得天地七日来复。大静一至，恍惚杳冥之中，但见日出庚象，渐渐生圆，悬于中天，须臾涌出太阳红光，升人月中，与月交会，成一圆明红光，即真铅真汞，日月合璧之妙。即以鼻吸红光，便是神潜虚危之穴。鼓动巽风，方得二气交感于黄道，三华混一于元宫，金木自然交并，龙虎自然降伏，不时天地清朗，四无云翳，惟见规中现一黍米之珠，悬于北海之中，光明炬赫。默运周天，火符数足，金液流酥，形如黍米，升上泥丸，状若冰珠，忽然一点落于土釜之中，乃乾坤交姤之妙也。众机由此而定，幻化由此而定，千百万亿之洪劫，咸由乎一黍之萌生。斯黍也，厥大渐星，厥色渐赭，惟定以机，机由我立，化由机生，一机万化，信乎！无象之黍珠而变有象之真也。《契》云：“金砂入五内，雾散若风云。熏蒸达四肢，颜色悦泽好。”得此金液附体，十月火功不缺，息息归根，绵绵不绝，如鸡抱卵，如龙养珠，念兹在兹。念不可起，念起则火炎；意不可散，意散则火冷。但使无过不及，操舍得中，日行二卦，朝屯暮蒙。故曰：“火候六百遍，遍遍相似遇。”有丹火发热，存眉中，有一黑球真水收入鼎中，其热自退。十月满足，婴儿显象，移神换鼎，调神出壳，次第行之，圣胎显化，其妙无穷矣。

    身中证验
    静中忽然鼻闻异香，舌涌甘泉，上见天堂，下见地狱，顶上红霞旋绕，眼中精明电掣，耳听仙音，鼻流玉柱，或见龙虎交泰，日月交合；或见脏腑洞彻，金光罩体；或寒泉下降口中，即便咽下丹穴，不可吐，即丹也；或肾堂真气发生，上透泥丸，下至涌泉，耳听千千战鼓，万万雷声，如狂风揭地，上下通红，周天火发，遍身疼痛，透骨穿筋，四肢八脉，遍体流行，脑如斧劈，骨如破碎；或达三五日，不省人事；或听天人语，心地大开，地理山河，如同指掌，知天文地理，明过去未来，毫光满室，异香四达。忽然一性跳出形体之外，便嫌四大臭秽，乃出神之兆，急急收回。演习千日，神通自在，一日百飧不饱，百日不食不饥，饮酒不醉，寒暑不侵。如见以上证验，愈要精进加工，直超无上之域矣。 

    阳神出演口诀
    自古仙圣出神，别无妙诀。即我之元神，得金液点化，温养十月，气足神灵，脱胎自出，身外有身，光烛九天，聚则成形，散则成气，阴神不能分身化形，阳神可以万亿化身，隐显莫测，变化无穷，步日月无影，入金石无碍，千里万里，顷刻即至，过去未来，一一皆知，所谓圣而不可知之谓神也。顶门初开，如大斧劈脑，切勿惊骇。选黄道吉辰，天无云翳，四气清朗，向开、休、生三方而出。初出须左右盘旋，回顾神室。九九数足，方布身中五脏五芽之气，列于空中，化为五色祥云，将神升腾，射入祥云之中。时见天魔外道，百般景色，引诱吾神。若是着他一去不回，入于天魔之内，止于坐化而已。专以一意守定，阳神金光为主，其前景象，隐隐自退。即将元神提回中宫，混合复出，立现于前，与自己形相无异，便不可轻放，而回顾自己尸壳，犹如粪土，秽污可憎。即复提回神室，待往来纯熟，始出一步，复回中宫，演习九九之数。又至二步，复回复出九九数。至二步、四步、五步、十步、至百步复回九九数。至一里、三里、五里、十里、百里、千里、万里，亦如前演习纯熟。一年五载，方入洞府，炼神还虚。

    炼神还虚
    三年演神纯熟后，将阳神收入泥丸神室。不饥不渴，无寒无暑，超出三界，脱离五行，忘神合虚，阳神入于无象，止见一光明境界，神与太虚同体，日月同明，宇宙在于，万化从心，吾之神气充塞乾坤，无往不周，上下一天，瞬息万里，大地山河，举日遍照，飘然太空之云，荡然四海之舟，独超物表．万神一神，万气一气，在在处处皆我之神，聚成形、散成气，乃万劫不坏之金身也。所谓“千江有水千江月，万里无云万里天。”噫！千圣觅踪寻不得，全身隐在太虚中。若不忘神合虚，止可出百千神耳，焉能周遍宇宙哉？ 

 


