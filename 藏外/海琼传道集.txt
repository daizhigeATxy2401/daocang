海琼传道集
　　序
　　关尹子曰：所可传者，只谓之事，不谓之道。老君曰：吾不知其名，强名曰道。此集之行，其与三千六百法，养命数十家，大故天渊矣。凡我同志，其精研之鲁语。有谓夫子之言，性与天道，不可得而闻也。吁天下后世，不审夫子之意，即以为甚高难行之事。夫岂知夫子之门，独称颜渊。颜渊得之，则三月不违仁，而又终日如愚。故其在陋巷，甘以箪食瓢饮为乐，所以三十二岁而蜕去矣。人能悟颜渊心斋之旨，则知神室之说。既知神室，则知神水。孟子曰：性犹水也。其斯之谓乎？悟真篇云：修生之要，在乎金丹；金丹之要，在乎神水华池。至简至易，虽愚暗小人行之立跻圣地。道德经云：吾道甚易知，甚易行。昔者钟离云房以此传之吕洞宾，吕传之刘海蟾，刘传之张平叔，张传之石泰，石传之道光和尚，道光传之陈泥丸，陈传之白玉蟾，则吾师也。乙亥之秋，遇之于武夷山越，戊寅之春，复于庐山相会。
　　过太平兴国宫，有道士洪知常，字明道，自号坎离子，于内外二丹留意久矣。千师外友参究已遍，千经万论搜括无踪。一旦与之因缘契合，半句之下，金篦刮膜；片晌之间，玄珠成象。洪公将隐形遁迹，杜门绝交，坐进火候，以图圣胎。恐此道无传，故以所得吾师金丹捷径一篇，钩锁连环经一卷，及庐山快活歌一章，刊行于世。总而名之曰：传道集，欲天下共之。刀圭子陈守默紫芝，詹继瑞稽首拜书。
　　
　　
　　  
　　仙化图此图论药物（老君曰后其身而身先忘其身而身存）
　　图第一转金丹
　　谓之一返，谓之一还。如粪壤中有虫名曰蜣螂用铅不用铅须向铅中作
　　图第二转金丹
　　谓之二返，谓之二还。如蜣螂才粪成丸子玄珠成象太乙归真
　　图第三转金丹
　　谓之三返，谓之三还。如蜣螂有两个一雌一雄夫妇老相逢恩情自留恋
　　图第四专金丹
　　谓之四返，谓之四还。如蜣螂共滚粪丸从地上行周天火候自在河车
　　图第五转金丹
　　谓之五返，谓之五还。如两个蜣螂共抱粪丸守而精思养正持盈守雌抱一
　　图第六转金丹
　　谓之六返，谓之六还。如粪丸之中有蠕白者精神聚会结成圣胎
　　图第七转金丹
　　谓之七返还丹，谓之七还。如粪丸中蠕白已成蝉形。
　　其中有精，杳杳冥冥；其中有物，恍恍惚惚。
　　图第八转金丹
　　谓之八还。如蝉形已弃其粪丸之壳，节候既周，脱胎神化。
　　图第九转金丹
　　谓之九还。如蜣螂死，粪丸裂，其蝉飞，形神俱妙。
　　天机图此图论火候（老君曰绵绵若存用之不勤）
　　十一月，第一转火候，如桃核入土。
　　取将坎位中心实点破离宫腹内阴
　　十二月，第二转火候，如桃核生芽。
　　无质生质是还丹谁信无中养就儿。
　　正月，第三转火候，如桃核抽条。
　　白雪黄芽才过了一炉猛火锻红桃
　　二月，此一月属卯木，
　　旺在卯，防危虑险，沐浴丹头。
　　三月，第四转火候，如桃条发英。
　　一霎火焰飞，真人自出现。
　　四月，第五转火候，如桃条敷叶。
　　牵将白虎归来养，产个明珠似月圆。
　　五月，第六转火候，如桃树生花。
　　到此丹砂须沐浴抽添，运用更防危。
　　六月，第七转火候，如桃花已落。
　　花蒂留其萼，饮刀圭，服丹砂。
　　七月，第八转火候，如桃花之萼。
　　结子鸡卵中，黄龙珠内白。
　　八月，此一月属酉金，旺在酉。
　　只宜养火，不可放逸沐浴。
　　九月，第九转火候，如桃实红熟。
　　十月霜飞丹始熟。十月胎圆，超凡入圣。
　　十月，十月脱胎吞入腹，始知我命不由天。
　　 
　　  
　　   
　　  
　　老君曰：道非欲虚，虚自归之。人能虚心，道自归之。
　　天地交乾之图：                             日月合璧之图：
　　 金丹火候口诀
　　古云：圣人传药不传火。此金丹捷径，备言丹法细微之旨矣。终不敢明说火候。夫火候者，乃夺天地之气，盗日月之精，不敢轻世。夙有仙骨，自然有分。
　　造物图：
　　白玉蟾曰：虚无自然，无中生有。万物一物，一贵乎守。回风混合，终日如酒。大梦得醒，雷轰电走。云收雨散，天长地久。
　　仙泒：
　　正阳真君钟离权　纯阳真君吕洞宾　海蟾真君刘海蟾
　　紫阳真人张伯端　杏林真人石  泰　道光真人薛  式
　　泥丸真人陈  楠　玉蟾真人白玉蟾
　　钩锁连环经
　　太乙元君曰金丹即是汞汞即是铅铅即银
　　银即砂砂即金金即锡锡即水银水银即青
　　金青金即白金白金即黑金黑金即黄金黄
　　金即紫金紫金即河车河车即黄芽黄芽即
　　白雪白雪即玉符玉符即神水神水即华池
　　华池即青龙青龙即白虎白虎即朱雀朱雀
　　即玄武玄武即勾陈勾陈即黄房黄房即真
　　土真土即戊己戊己即金木金木即水火水
　　火即卯酉卯酉即兔鸡兔鸡即乌兔乌兔即
　　龟蛇龟蛇即马牛马牛即乾坤乾坤即坎离
　　坎离即雌雄雌雄即夫妇夫妇即子孙子孙
　　即房毕房毕即日月日月即天地天地即人
　　人即黄婆黄婆即金公金公即姹女姹女即
　　婴儿婴儿即丁公丁公即赤子赤子即圣胎
　　圣胎即三关三关即金液金液即玉液玉液
　　即刀圭刀圭即丹田丹田即绛宫绛宫即泥
　　丸泥丸即气海气海即肾肾即心心即道道
　　即法法即术术即虚无虚无即自然自然即
　　运用运用即火火即药药即气气即神神即
　　丹头丹头即大还大还即七返七返即九还
　　九还即金火金火即紫芝紫芝即水源水源
　　即土釜土釜即金鼎金鼎即玉炉玉炉即神
　　室神室即元坛元坛即黄庭黄庭即眼眼即
　　鼻鼻即耳耳即松松即蜣螂蜣螂即桃桃即
　　朱橘朱橘即六贼六贼即三尸三尸即三魂
　　三魂即七魄七魄即五神五神即万神万神
　　即一神一神即万宝万宝即沐浴沐浴即抽
　　添抽添即进退进退即文武文武即斤两斤
　　两即吉凶吉凶即刑德刑德即存亡存亡即
　　黑白黑白即有无有无即始终始终即动静
　　动静即寒暑寒暑即阴阳阴阳即冬至冬至
　　即夏至夏至即望望即朔朔即弦弦即晦晦
　　即潮候潮候即月轮月轮即日华日华即太
　　一太一即玄珠玄珠即四象四象即五行五
　　行即八卦八卦即三才三才即三光三光即
　　两仪两仪即太极太极即太上太上即混元
　　混元即无始无始即无终无终即元始元始
　　即一气一气即虚空虚空即虚无虚无即混
　　沌混沌即金丹
　　老君曰得其一万事毕毕其万一事办
　　张紫阳曰钩锁连环相续不断道无终始流
　　转无穷惟人最灵以心契道道在天地天地
　　不知道在万物万物不知故得道者身即天
　　地天即地地即天天即道道而天地天地即
　　身身即心心即神
　　陈泥丸云古仙上圣口口相传不立文字吾
　　今于世书而录之上士得之心同太虚中士
　　得之身同枯木下士得之身心营营
　　关尹子曰贤人执于内众人执于外圣人皆
　　伪之
　　白玉蟾曰得悟之者可传圣道无悟无得悟
　　者自得得悟圣道无古无今其去非古其来
　　非今所可传者只谓之事不谓之道道本无
　　传道无声色道无相貌道无古今道无往来
　　道光和尚曰行之一年圣胎成行之二年婴
　　儿灵行之三年身外身行之四年子生孙行
　　之九年可飞升功行未备或聚散聚则成形
　　散则风子但片晌见玄珠玄珠即是混元精
　　日炼时烹火温温保尔身同天地存
　　刘海蟾曰勤而不遇终遇圣师遇而不勤终
　　为下鬼
　　吕真人曰轻泄漏慢殃及九祖修炼行持身
　　登太微
　　钟离云房曰轻轻卷默默收灌沐怡怡兮滚
　　滚道德经云绵绵若存专气致柔犹于婴儿
　　常德不离复归于婴儿
　　
　　快活歌（赠道士陈知白）
　　快活快活真快活，被我一时都掉脱。散手浩歌归去来，生姜胡椒果是辣。
　　如今快活大快活，有时放颠或放劣。自家身里有夫妻，说向时人须笑杀。
　　向时快活小快活，无影树子和根拔。男儿端的会怀胎，子母同形活泼泼。
　　快活快活真快活，虚空粉碎秋毫末。轮回生死几千生，这回大死方今活。
　　旧时巢臼泼生涯，于今净尽都掉脱。元来爹爹只是爹，懵懵懂懂自瓜葛。
　　近来仿佛辩东西，七七依前四十八。如龙养珠心不忘，如鸡抱卵气不绝。
　　又似寒蝉吸晓风，又如老蚌含秋月。一个闲人天地间，大笑一声天地阔。
　　衣则四时惟一衲，饭则千家可一钵。三家村里弄风狂，十家街头打鹘突。
　　一夫一妻将六儿，或行或坐常兀兀。收来放去任纵横，即是十方三世佛。
　　有酒一杯复一杯，有歌一阙又一阙。日中了了饭三餐，饭后齁齁睡一歇。
　　放下万缘都掉脱，脱得自如方快活。用尽惺惺学得痴，此时化景登晨诀。
　　时人不会翻筋斗，如饥吃盐加得渴。偶然放浪到庐山，身在白苹红蓼间。
　　一登天籁亭前望，黄鹤未归春雨寒。心酸世上几多人，不炼金液大还丹。
　　忘形养气乃金液，对景无心是大还。忘形化气气化神，斯乃大道透三关。
　　绛宫炎炎偃月炉，灵台寂寂大玄坛。朱砂乃是赤凤血，水银乃是黑龟肝。
　　金铅采归入土釜，木汞飞走居泥丸。华池政在气海内，神室政在黄庭间。
　　散则眼耳鼻舌忙，聚则经络荣卫闲。五脏六腑各有神，万神朝元归一灵。
　　一灵是谓混元精，先天后天乾元亨。圣人采此为药材，聚之则有散则零。
　　昼夜河车不暂停，默契大造同运行。人人本有一滴金，金精木液各半斤。
　　二十八宿归一炉，一水一火须调匀。一候刚兮一候柔，一爻武兮一爻文。
　　心天节候定寒暑，性地分野分楚秦。一日八万四千里，自有斗柄周天轮。
　　人将蜕壳阴阳外，不可不炼水银银。但得黄婆来紫庭，金翁姹女即婚姻。
　　青龙白虎绕金鼎，黄芽半夜一枝春。九曲江头飞白雪，昆仑山颠腾紫云。
　　丁公默默守玉炉，交媾温养成胎婴。神水沃灭三尸火，慧剑扫除六贼兵。
　　无中生有一刀圭，粪丸中有蜣螂形。诚哉一得即永得，片晌中间可结成。
　　忽然四大生虚白，不觉一灵升太清。纵使工夫汞见铅，不知火候也徒然。
　　大都要籍周天火，十月圣胎方始圆。虽结丹头终耗失，要须火候始凝坚。
　　动静存亡宜沐浴，吉凶进退贵抽添。火力绵绵九转后，药物始可成胎仙。
　　一时八刻一周天，十二时辰准一年。每自一阳交媾后，工夫炼到六纯乾。
　　精神来往知潮候，气血盈虚似月魂。一毂从来三十辐，妙处都由前后弦。
　　专气致柔为至仁，礼义智信融为仁。真土归位为至真，水火金木俱浑全。
　　精水神火与意土，炼使魂魄归其根。先天一气今常存，散在万物与人身。
　　花自春风鸟自啼，岂知造物天为春。百姓日用而不知，气入四肢徒凋零。
　　松竹虚心受气足，凌霜傲雪长年青。况人元神本不死。此气即是黄芽铅。
　　老者可少病可健，散者可聚促可延。心入虚无行火候，内景内象壶中天。
　　须知一尘一蓬莱，与夫一叶一偓佺。神即火兮气即药，心为炉兮身为田。
　　自耕自种自烹炼，一日一粒如黍然。灵芝一生甘露降，龟蛇千古常相缠。
　　一朝雷电撼山川，一之则日万则烟。日中自有金乌飞，夜夜三更入广寒。
　　子子孙孙千百亿，炉鼎鸡犬皆登天。大道三十有二传，传到天台张悟真。
　　四传复至白玉蟾，眼空四海嗟无人。偶遇太平兴国宫，白发道士其姓陈。
　　半生立志学铅汞，万水千山徒苦辛。一朝懈逅庐山下，摆手笑出人间尘。
　　翠阁对床风雨夜，授以丹法使还元。人生何似一杯酒，人生何如一盏灯。
　　蓬莱方丈在何处，青云白鹤欲归去。快活快活真快活，为君说此末后句。
　　末后句，亲分付，普为天下学仙者，晓然指出蓬莱路。
　　
　　
