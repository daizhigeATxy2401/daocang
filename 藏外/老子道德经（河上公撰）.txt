　　钦定四库全书　　　　　子部十四
　　老子注　　　　　　　　道家
　　提要
　　【臣】等谨按老子注二卷旧本题河上公撰晁公武读书志曰大史公谓河上丈人通老子再传而至盖公盖公即齐相曹参师也而葛洪谓河上公者莫知其姓名汉孝文时居河之滨侍郎裴柱言其通老子孝文诣问之即授素书道经两说不同当从太史公云云案晁氏所引乃史记乐毅列传赞之文叙述源流甚悉然隋志道家载老子道德经二卷汉文帝时河上公注又载梁有战国时河上丈人注老子经二卷亡则两河上公各一人两老子注各一书战国时河上公书在隋已亡今所传者实汉河上公书耳明朱东光刻是书题曰秦人盖未详考惟是文帝驾临河上亲受其书无不入秘府之理何以刘向七略载注老子者三家独不列其名且孔颕达礼记正义称马融为周礼注欲省学者两读故具载本文后汉以来始就经为注何以是书作于西汉注已防入各句下唐书刘子元传称老子无河上公注欲废之而立王弼前此陆德明作经典释文虽叙录之中亦采葛洪神仙传之说颇失辨正而所释之本则不用此注而用王弼注二人皆一代通儒必非无据详其词防不汉人殆道流之所依托与相传已乆所言亦颇有发明姑存以备一家可耳乾隆四十二年十月恭校上
　　总纂官【臣】纪　【臣】陆熊【臣】孙士毅
　　总　校　官　【臣】　陆　费　墀


　　老子道德经原序
　　老子体自然而然生乎太无之先起乎无因经历天地终始不可称载终乎无终穷乎无穷极乎无极故无极也与大道而伦化为天地而立根布炁于十方抱道德之至淳浩浩荡荡不可名也焕乎其有文章巍巍乎其有成功渊乎其不可量堂堂乎为神明之宗三光恃以朗照天地禀以得生乾坤运以吐精高而无民贵而无位覆载无穷阐敎八方诸天普大道开辟以前复下为国师代代不休人莫能知之匠成万物不言我为之德也故众圣所共尊道尊德贵夫莫之命而常自然惟老氏乎周时复托神李母剖左腋而生生即皓然号曰老子老子之号因而出在天地之先无衰老之期故曰老子世人谓老子当始于周代老子之号始于无数之劫其窈窈冥冥眇邈久远矣世衰大道不行西游天下关令尹喜曰大道将隐乎愿为我着书于是作道德二篇五千文上下经焉夫五千文宣道德之源大无不包细无不入天人自然经也余先师有言精进研之则声参太极高上遥唱诸天欢乐则携契人静思期真则众妙感防内观形影则神炁长存体洽道德则万神震伏祸灭九阴福生十方安国宁家孰能知乎无为之文洿之不辱饰之不荣挠之不浊澄之不清自然也应道而见传告无穷常者也故知常曰明大道何为哉之由人所以尊妙可不极精乎粗述一篇唯有道者宝之太极左仙公葛撰
　　或问曰六经之后诸子之书出焉今独行五子何与余应之曰老庄极道之者也荀扬文中子明道之要者也焉得而不行曰吾尝闻之荀子着书辩儒墨也扬子法言象论语也文中子论六经又所以昭先王之道也若老子道德生乎无先终乎无极其流也寂庄子寓言一物我齐死生其失也诞抑可与推明圣道者并论哉余曰不然道有精粗学有本末大易无思无为自穷理尽性始大学能静能定自格物致知始由本而至末由粗而造精荀扬文中三子之讲学是也不观象心其易不践形性其天言精而遗其粗舍本而求其末老庄之谈是也圣贤之学大概从头彻底做出老庄只直截从向上处去故葛谓其为天地立根盖体道之自然郭象谓其明内圣外王之道皆旷然自得兹岂浅浅造道者所能至哉夫学至道而止道至精而止学者倘自荀书儒道而推明之则可以至王道之无为自扬子法言而精进之则可以会道德于不言自文中子六经之学而充广之又可以富胸中之六经至是则老氏自然之天庄生自得之境若夫欲观其书当观其心景定改元蒲节前三日石庐龚士卨序





　　钦定四库全书卷
　　老子道德经篇目
　　道经
　　河上公章句第一
　　体道第一
　　养身第二
　　安民第三
　　无源第四
　　虚用第五
　　成象第六
　　韬光第七
　　易性第八
　　运夷第九
　　能为第十
　　无用第十一
　　检欲第十二
　　厌耻第十三
　　赞元第十四
　　显德第十五
　　归根第十六
　　河上公章句第二
　　淳风第十七
　　俗薄第十八
　　还淳第十九
　　异俗第二十
　　虚心第二十一
　　益谦第二十二
　　虚无第二十三
　　苦恩第二十四
　　象元第二十五
　　重德第二十六
　　巧用第二十七
　　反朴第二十八
　　无为第二十九
　　俭武第三十
　　偃武第三十一
　　圣德第三十二
　　辨德第三十三
　　任成第三十四
　　仁德第三十五
　　微明第三十六
　　为政第三十七
　　德经
　　河上公章句第三
　　论德第三十八
　　法本第三十九
　　去用第四十
　　同异第四十一
　　道化第四十二
　　徧用第四十三
　　立戒第四十四
　　洪德第四十五
　　俭欲第四十六
　　鉴远第四十七
　　忘知第四十八
　　任德第四十九
　　贵生第五十
　　养德第五十一
　　归元第五十二
　　益证第五十三
　　修观第五十四
　　符第五十五
　　德第五十六
　　淳风第五十七
　　顺化第五十八
　　守道第五十九
　　河上公章句第四
　　居位第六十
　　谦德第六十一
　　为道第六十二
　　恩始第六十三
　　守微第六十四
　　淳德第六十五
　　后巳第六十六
　　三宝第六十七
　　配天第六十八
　　用第六十九
　　知难第七十
　　知病第七十一
　　爱己第七十二
　　任为第七十三
　　制惑第七十四
　　贪损第七十五
　　戒强第七十六
　　天道第七十七
　　任信第七十八
　　任契第七十九
　　独立第八十
　　显质第八十一






　　老子道德经篇目
　　钦定四库全书卷
　　老子道经卷上
　　河上公章句第一
　　体道第一
　　道可道【谓经术政教之道也】非常道【非自然长生之道也常道当以无为养神无事安民含光藏晖灭迹匿端不可称道】名可名【谓富贵尊荣高世之名也】非常名【非自然常在之名也常名谓如婴儿之未言鸡子之未分明珠在蚌中美玉处石间内虽昭昭外如愚顽】无名天地之始【无名者谓道道无形故不可名也始者道本也吐气布化出于虚无为天地本始也】有名万物之母【有名谓天地天地有形位阴阳有柔刚是其有名也万物母者天地含气生万物长大成熟如母之养子】故常无欲以观其妙【妙要也人常能无欲则可以观道之要要谓一也】常有欲以观其徼【徼归也常有欲之人可以观世俗之所归趣也○徼音叫又古吊反即窍字】此两者同出而异名【两者谓有欲无欲也同出者同出人心也而异名者所名各异也名无欲者长存名有欲者亡身也】同谓之【天也言有欲之人与无欲之人同受气于天】之又【天中复有天也禀气有厚薄得中和滋液则生贤圣得错乱污辱则生贪滛也】众妙之门【能知天中复有天禀气有厚薄除情去欲守中和是谓知道要之门户也】
　　养身第二
　　天下皆知羙之为羙【自扬巳美使显彰也】斯恶巳【有危亡也】皆知善之为善【有功名也】斯不善巳【人所争也】故有无相生【见有而为无也】难易相成【见难而为易也】长短相形【见短而为长也】高下相倾【见高而为下也】音声相和【上唱下必和也】前后相随【上行下必随也】是以圣人处无为之事【以道治也】行不言之教【以身师导之也】万物作焉【各自动也】而不辞【不辞谢而逆止】生而不有【元气生万物而不有】为而不恃【道所施为不恃望其报也】功成而弗居【功成事就退避不居其位】夫惟弗居【夫惟功成不居其位】是以不去【福德常在不去其身也此言不行不可随不言不可知即上六句有高下长短若开一源下生百端百端之变无不动乱】
　　安民第三
　　不尚贤【贤谓世俗之贤辩口明文离道行权去质为文也不尚者不富之以禄不贵之以官】使民不争【不争功名返自然也】不贵难得之货【言人君不御好珍宝黄金弃于山珠玉捐于渊】使民不为盗【上化清净下无贪人】不见可欲【放郑声远美人】使心不乱【不邪滛不惑乱也】是以圣人治【圣人治国与治身同也】虚其心【除嗜欲去乱烦】实其腹【懐道抱一守五神也】弱其志【和柔谦让不处权也】强其骨【爱精重施髓满骨坚○强平声】常使民无知无欲【反朴守淳】使夫知者不敢为也【思虑深不轻言夫音扶知音智】为无为【不造作动因循】则无不治【德化厚百姓安】
　　无源第四
　　道冲而用之【冲中也道匿名藏誉其用在中○冲音防】或不盈【或常也道常谦虚不盈满】渊乎似万物之宗【道渊深不可知也似为万物之宗祖】挫其锐【锐进也人欲锐精进取功名当挫止之法道不同也○挫子卧反锐音睿】解其纷【纷结根也当念道无为以解释】和其光【言虽有独见之明当如暗昧不当以曜乱人也】同其尘【当与众庶同垢尘不当自别殊】湛兮似若存【言当湛然安静故能长存不忘】吾不知谁之子【老子言我不知道所从生】象帝之先【道自在天帝之前此言道乃先天地生也至今在者以能安静湛然不劳烦欲使人修身法道】
　　虚用第五
　　天地不仁【天施地化不以仁恩任自然也】以万物为刍狗【天地生万物人最为贵天地视之如刍草狗畜不责望其报也】圣人不仁【圣人爱养万民不以仁恩法天地行自然】以百姓为刍狗【圣人视百姓如刍草狗畜不责望其礼意】天地之间【天地之间空虚和气流行故万物自生人能除情欲节滋味清五藏则神明居之也】其犹槖钥乎【槖钥中空虚又能有声气○槖音托钥音药】虚而不屈动而愈出【言空虚无冇屈竭时动揺之益出声气也】多言数穷【多事害神多言害身口开舌举必有祸患○数王弼注去声谓理数也明皇注音朔】不如守中【不如守德于中育养精神爱气希言】
　　成象第六
　　谷神不死【谷养也人能养神则不死也神谓五藏之神也肝藏魂肺藏魄心藏神肾藏精脾藏志五藏尽伤则五神去矣】是谓牝【言不死之由在于牝天也于人为鼻牝地也于人为口天食人以五气从鼻入藏于心五气清微为精神聪明音声五性其曰魂魂者雄也主出入人鼻与天通故鼻为也地食人以五味从口入藏于胃五性浊厚为形骸骨肉血脉六情其曰魄魄者雌也主出入于口与天地通故曰为牝也】牝之门是谓天地根【根元也言鼻口之门是乃通天地之元气所从徃来】绵绵若存【鼻口呼噏喘息当绵绵微妙若可存复若无有】用之不勤【用气常宽舒不当急疾勤劳也】
　　韬光第七
　　天长地久【说天地长生久寿以喻教人也】天地所以能长且久者以其不自生【天地所以独长且久者以其安静施不责报不如人居处汲汲求自饶之私夺人以自与】故能长生【以其不求生故能长生不终也】是以圣人后其身【先人而后己者也】而身先【天下敬之先以为长】外其身【薄己而厚人也】而身存【百姓爱之如父母神明佑之若赤子故身常存】非以其无私邪【圣人为人所爱神明所佑非以其公正无私所致乎】故能成其私【人以为私者欲以厚己也圣人无私而己自厚故能成其私也】
　　易性第八
　　上善若水【上善之人如水之性】水善利万物【水在天为雾露在地为泉源也】而不争处众人之所恶【众人恶卑湿垢浊水独静流居之也○恶去声】故几于道【水性几与道同○几音机】居善地【水性善喜于地草木之上即流而下有似于牝动而下人也】心善渊【水深空虚渊深清明】与善仁【万物得水以生与虚不与盈也】言善信【水内影照形不失其情也】正善治【无冇不洗清且平也】事善能【能方能圆曲直随形】动善时【夏散冬凝应期而动不失天时】夫唯不争【壅之则止决之则流听从人也】故无尤【水性如是故天下无冇怨尤水者也】
　　运夷第九
　　持而盈之不如其已【盈满也已止也持满必倾不如止也】揣而锐之不可长保【揣治也先揣之后必弃捐】金玉满堂莫之能守【嗜欲伤神财多累身】富贵而骄自遗其咎【夫富当赈贫贵当怜贱而反骄恣必被祸患也○遗去声咎音臼】功成名遂身退天之道【言人所为功成事立名迹称遂不退身避位则遇于害此乃天之常道也譬如日中则移月满则物盛则衰乐极则哀】
　　能为第十
　　载营魄【营魄魂魄也人载魂魄之上得以生当爱养之喜怒亡魂卒惊伤魄魂在肝魄在肺美酒甘肴腐人肝肺故魂静志道不乱魄安得寿延年也】抱一能无离【言人能抱一使不离于身则长存一者道始所生太和之精气也故曰一布名于天下天得一以清地得一以宁侯王得一以为正平入为心出为行布施为德总名为一一之为言志一无二也○离去声】专气致柔【专守精气使不乱则形体能应之而柔顺】能婴儿【能如婴儿内无思虑外无政事则精神不去也】涤除览【当洗其心使洁静也心居冥之处览知万事故谓之览也○涤音迪】能无疵【不邪也净能无疵病乎○疵音眦】爱民治国【治身者爱气则身全治国者爱民则国安】能无知【治身者呼吸精气无令耳闻也治国者布施惠德无令下知也】天门开阖【天门谓北极紫防宫开阖谓终始五际也治身天门谓鼻孔开谓喘息阖谓呼吸也○阖音盍】能无雌【治身当如雌牝安静柔弱治国应变和而不唱】明白四达【言达明白如日月四通满于天下八极之外故曰视之不见听之不闻彰布之于十方焕焕煌煌也】能无知【无有能知道满于天下者】生之畜之【道生万物而畜养之】生而不有【道生万物无所取有】为而不恃【道所施为不恃望其报也】长而不宰【道长养万物不宰割以为器用○长上声】是谓德【言道行德冥不可得见欲德人如道也】
　　无用第十一
　　三十辐共一毂【古者车三十辐法月数也共一毂者毂中有孔故众辐共凑之治身者当除情去欲使五藏空虚神乃归之也治国者寡能总众弱能使强○辐音福毂音谷】当其无有车之用【无谓空虚毂中空虚车得其行舆中空虚人能载其上也○当去声】埏埴以为器【埏和也埴土也和土以为饮食之器○埏音膻埴音植】当其无有器之用【器中空虚故得有所盛受】凿户牖以为室【谓作屋室】当其无有室之用【言户牖空虚人得以出入观视室中空虚人得以居处是其用】故有之以为利【利物也利于形用器中有物室中有人恐其屋破坏腹中冇神畏形之消亡也】无之以为用【言虚空者乃可用盛受万物故曰虚无能制有形道者空也】
　　检欲第十二
　　五色令人目盲【贪好色则伤精失明也○令平声】五音令人耳聋【好听五音则和气去心不能听无声之声】五味令人口爽【爽亡也人嗜五味于口则口亡言失于道味也】驰骋田猎令人心发狂【人精神好安静驰骋呼吸精神散亡故发狂也】难得之货令人行妨【妨伤也难得之货谓金银珠玉心贪意欲不知厌足则行伤身辱也○行去声妨音方】是以圣人为腹【守五性去六情节志气养神明】不为目【目不妄视妄视泄精于外】故去彼取此【去彼目之妄视取此腹之养性○去上声】
　　厌耻第十三
　　宠辱若惊【身宠亦惊身辱亦惊】贵大患若身【贵畏也若至也畏大患至身故皆惊】何谓宠辱【问何为宠何为辱宠者尊荣辱者耻辱及身还自问者以晓人也】辱为下【辱为下贱】得之若惊【得宠荣惊者处高位如临深危也贵不敢骄富不敢奢】失之若惊【失者失宠处辱也惊者恐祸重来也】是谓宠辱若惊【解上得之若惊失之若惊】何谓贵大患若身【复还自问何故畏人若身】吾所以有大患者为吾有身【吾所以有大患】
　　【者为吾有身有身忧其勤劳念其饥寒触情从欲则遇祸患也】及吾无身吾有何患【使吾无有身体得道自然轻举升云出入无间与道通神当有何患】故贵以身为天下者则可寄于天下【言人君贵其身而贱人欲为天下主者则可寄立不可以久也○为去声】爱以身为天下者乃可以托于天下【言人君能爱其身非为己也乃欲为万民之父母以此得为天下主者乃可以托其身于万民之上长无咎也】
　　赞第十四
　　视之不见名曰夷【无色曰夷言一无采色不可得视而见之】听之不闻名曰希【无声曰希言一无音声不可得听而闻之】搏之不得名曰微【无形曰微言一无形体不可搏持而得之】此三者不可致诘【三者谓夷希微也不可致诘者谓无色无声无形口不能言书不能传当受之以静求之以神不可诘问而得之也】故混而为一【混合也故合于三名之而为一】其上不皦【言一在天上不皦皦光明○皦音皎】其下不昧【言一在天下不昧昧有所暗冥○昧音妹】绳绳不可名【绳绳者动行无穷极也不可名者非一色也不可以青黄白黑别非一声也不可以宫商角征羽听非一形也不可以长短大小度之也】复归于无物【物质也复当归之于无质○复音服】是谓无状之状【言一无形状而能为万物作形状也】无物之象【一无物质而为万物设形象也】是为忽恍【一忽忽恍恍者若存若亡不可见之也】迎之不见其首【一无端末不可预待也除情去欲一自归之也】随之不见其后【言一无形迹不可得而看】执古之道以御今之有【圣人执守古道生一以御物知今当有一也】能知古始是谓道纪【人能知上古本始有一是谓知道纲纪也】
　　显德第十五
　　古之善为士者【谓得道之君也】微妙通【天也言其志节妙精与天通也】深不可识【道德深远不可识知内视若盲反听若聋莫知所长】夫唯不可识故强为之容【谓下句也○强上声】与兮若冬渉川【举事輙加重慎与与兮若冬渉川心犹难之也】犹兮若畏四邻【其进退犹犹如拘制若人犯法畏四邻知之也】俨兮其若客【如客畏主人俨然无所造作也】涣兮若氷之将释【涣者解散释者消亡除情去欲日以空虚】敦兮其若朴【敦者质厚朴者形未分内守精神外无文采也】旷兮其若谷【旷者宽大谷者空虚不有德功名无所不包也】浑兮其若浊【浑者守举真浊者不昭然也与众合同不自专】孰能浊以静之徐清【孰谁也谁能知水之浊止而静之徐徐自清也】孰能安以久动之徐生【谁能安静以久徐徐以长生也】保此道者不欲盈【保此徐生之道不欲奢泰盈溢】夫唯不盈故能蔽不新成【夫唯不盈满之人能守蔽不为新成蔽者匿光荣也新成者贵功名○夫音符】
　　归根第十六
　　至虚极【得道之人捐情去欲五内清净至于虚极】守静笃【守清净行笃厚】万物并作【作生也万物并生也】吾以观其复【言吾以观见万物无不皆归其本也人当念重本也】夫物芸芸【芸芸者华叶盛】各复归其根【言万物无不枯落各复反其根而更生也】归根曰静【静谓根也根安静柔弱谦卑处下故不复死也】是谓复命【言安静者是为复还性命使不死也】复命曰常【复命使不死乃道之所常行也】知常曰明【能知道之所常行则为明】不知常萎作凶【不知道之所常行妄作巧诈则失神明故凶也】知常容【能知道之所常行去情忘欲无所不包容也】容乃公【无所不包容则公正无私众邪莫当】公乃王【公正无私可以为天下王治身正则形一神明千万共凑已躬也】王乃天【能正德合神明乃与天子】天乃道【德与天通则与道合同也】道乃久【与道合同乃能长久】没身不殆【能公能天通天合道四者纯备道德远无殃无咎乃与天地俱没不危殆也】
　　河上公章句第二
　　淳风第十七
　　太上下知有之【太上谓太古无名之君也下知有之者下知上有君而不臣事质朴也】其次亲之誉之【其德可见恩惠可称故亲爱而誉之】其次畏之【设刑法以治之】其次侮之【禁多令烦不可归诚故欺侮之】信不足焉有不信【君信不足于下下则应之以不信而欺其君也】犹兮其贵言【太上之君举事犹贵重于言恐离道失自然】功成事遂【谓天下太平也】百姓皆谓我自然【百姓不知君上之德淳厚反以为只自当然也】
　　俗薄第十八
　　大道废有仁义【大道之时家有孝子户有忠信仁义不见也大道废不用恶逆生乃有仁义可传道】智惠出有大伪【智惠之君贱德而贵言贱质而贵文下则应之以为大伪奸诈】六亲不和有孝慈【六亲绝亲戚不和乃有孝慈相牧养也】国家昏乱有忠臣【政令不行上下相怨邪辟争权乃有忠臣匡正其君也此言天下太平不知仁义尽无欲不知廉各防已不知贞大道之君仁义没孝慈灭犹日中盛时众星失光】
　　还淳第十九
　　绝圣【绝圣制作反初守元五帝垂象苍颉作书不如三皇结绳无文】弃智【弃智惠反无为】民利百倍【农事修公无私】绝仁弃义【绝仁之见恩惠弃义之尚华信】民复孝慈【德化淳也】绝巧弃利【绝巧者诈伪乱真也弃利者塞贪路闭权门也】盗贼无有【上化公政下无邪私】此三者【谓上三事所弃绝也】以为文不足【以为文不足者文不足以教民】故令有所属【当如下句○令平声属音烛】见素抱朴【见素者当抱素守真不尚文饰也抱朴者当见其笃朴以示下故可法则○见音现】少私寡欲【少私者正无私也寡欲者当知足也】
　　异俗第二十
　　绝学【绝学不真不合道文】无忧【除浮华则无忧患也】唯之与阿相去几何【同为应对而相去几何疾时贱质而贵文○唯上声】善之与恶相去何若【善者和誉恶者谏争能相去何如疾时恶忠直用邪佞也】人之所畏不可不畏【人谓道人也人所畏者畏不绝学之君也不可不畏近令色杀仁贤】荒兮其未央哉【或言世俗人荒乱欲进学为文未央止也】众人熙熙【熙熙滛放多情欲也】如享太牢【如饥思太牢之具意无足时也】如登春台【春阴阳交通万物感动登台观之意志滛滛然】我独怕兮其未兆【我独怕然安静未有情欲之形兆也○怕音拍】如婴儿之未孩【如小儿未能答偶人时也】乘乘兮若无所归【我乘乘如穷鄙无所归就○乘平声】众人皆有余【众人余财以为奢余智以为诈】而我独若遗【我独如遗弃似于不足也】我愚人之心也哉【不与俗人相随守一不移如愚人之心也】沌沌兮【无所分别】俗人昭昭【明且达也】我独若昏【如暗昧也】俗人察察【察察急且疾也】我独闷闷【闷闷无所割截】忽兮若海【我独忽忽如江海之流莫知其所穷极也】漂兮若无止【我独漂漂若飞若扬无所止也志意在神域也】众人皆有以【以有为也】而我独顽【我独无为】似鄙【鄙似若不逮也】我独异于人【我独与人异也】而贵食母【食用也母道也我独贵用道也】
　　虚心第二十一
　　孔德之容【孔大也有大德之人无所不容能受垢浊处谦卑也】唯道是从【唯独也大德之人不随世俗所行独从于道也】道之为物唯怳唯忽【道之于万物独怳忽徃来于其无所定也○怳音恍】忽兮怳兮其中有像【道唯忽怳无形之中独为万物法像】怳兮忽兮其中有物【道唯怳忽其中有一经营主化因气立质】窈兮冥兮其中有精【道唯窈冥无形其中有精实神明相薄阴阳交防也○窈音杳】其精甚真【言存精气其妙甚真非有饰也】其中有信【道匿功藏名其信在中也】自古及今其名不去【自从也自古至今道常在不去】以阅众甫【阅禀也甫始也言道禀与万物始生从道受气】吾何以知众甫之然哉【我何以知从道受气】以此【此今也以今万物皆得道精炁而生动作起居非道不然】
　　益谦第二十二
　　曲则全【曲已从众不自专则全其身也】枉则直【枉屈己而申人久久自得直也】洼则盈【地洼下水流之人谦下德归之也○洼音蛙】弊则新【自受薄后己先人天下敬之久久自新也】少则得【自受取少则得多也天道佑谦神明托虚】多则惑【财多者惑于所守学多者惑于所闻】是以圣人抱一为天下式【抱守法式也圣人守一乃知万事故能为天下法式也】不自见故明【圣人不以其目视千里之外也乃因天下之目以视故能明达也○见音现】不自是故彰【圣人不自以为是而非人故能彰显于世】不自伐故有功【伐取也圣人德化流行不自取其美故有功于天下】不自矜故长【矜大也圣人不自贵大故能久不危】夫唯不争故天下莫与之争【此言天下贤与不肖无能与不争者争也】古之所谓曲则全者岂虚言哉【传古言曲从则全身正言非虚妄也】诚全而归之【诚实也能行曲从者实其肌体归之于父母无有伤害也】
　　虚无第二十三
　　希言自然【希言者是爱言也爱言者自然之道】飘风不终朝骤雨不终日【飘风疾风也骤雨暴雨也言疾不能长暴不能久也】孰为此者天地【孰谁也谁为此飘风暴雨者乎天地所为】天地尚不能久【不终于朝暮也】而况于人乎【天地至神合为飘风暴雨尚不能使终朝至暮何况人欲为暴卒乎】故从事于道者【从为也人为事当如道安静不当如飘风骤雨】道者同于道【道者谓好道人也同于道者所谓与道同】德者同于德【德为好德人也同于德者所谓与德同也】失者同于失【失谓任巳失人也同于失者所谓与失同也】同于道者道亦乐得之【与道同者道亦乐得之也】同于德者德亦乐得之【与德同者德亦乐得之也】同于失者失亦乐失之【与失同者失亦乐失之也】信不足焉【君信不足于下下则应君以不足也】有不信焉【此言物相归同声相应云从龙风从虎水流湿火就燥自然之也】
　　苦恩第二十四
　　跂者不立【进也谓贪权慕名进取功荣也则不可久立身行道也○跂音企又去声】跨者不行【自以为贵而跨于人众共蔽之使不得行】自见者不明【人自见其形容以为好自见所行以为应道殊不自知其形猊操行之鄙】自是者不彰【自以为是而非人众共蔽之使不得彰明】自伐者无功【所谓輙自伐取其功美即失有功于人也】自矜者不长【好自矜大者不可以长久】其于道也曰余食赘行【赘贪也使此自矜伐之人在治国之道曰然敛余禄食为赘行○行去声】物或恶之【此人在位动欲伤害故物无有不畏恶也○恶去声】故有道者不处也【言有道之人不居其国也】
　　象元第二十五
　　有物混成先天地生【谓道无形混沌而成万物乃在天地之前○先去声】寂兮寥兮独立而不改【寂者无音声寥者空无形独立者无匹双不改者化有常】周行而不殆【道通行天地无所不入在阳不焦托阴不腐无不贯穿不危殆】可以为天下母【道育养万物精气如母之养子】吾不知其名字之曰道【我不见道形容不知当何以名之见万物皆从道所生故字之曰道也】强为之名曰大【不知其名强曰大者高而无上罗而无外无不包容故曰大也○强上声】大曰逝【其为大非若天常在上非若地常在下乃复逝去无常处所也】逝曰远【言远者穷乎无穷布气天地无所不通也】远曰反【言其远不越绝乃复在人身也】故道大天大地大王亦大【道大者包罗诸天地无所不容也天大者无所不盖也地大者无所不载也王大者无所不制也】域中有四大【四大道天地王也凡有称有名则非其极也言道则冇所由有所由然后谓之为道然则是道称中之大也不若无称之大也无称不可得而名曰域也天地王皆在乎无称之内也故曰域中有四大者也】而王居其一焉【八极之功有四大王居其一也居一作处】人法地【人当法地安静柔和也种之得五谷掘之得甘泉劳而不怨也有功而不制也】地法天【天湛泊不动施而不求报生长万物无所收取】天法道【道清净不言阴行精气万物自成也】道法自然【道性自然无所法也】
　　重德第二十六
　　重为经根【人君不重则不尊治身不重则失神草木之华轻故零落根重故长存也○轻去声】静为躁君【人君不静则失威治身不静则身危龙静故能变化虎躁故天亏也○躁音灶】是以圣人终日行不离辎重【辎静也圣人终日行道不离其静与重也○离音利辎音缁重去声】虽有荣观燕处超然【荣观谓宫观燕处后妃所居也超然远避而不处也○观去声】奈何万乘之主【奈何者疾时主伤痛之辞万乘之主谓王○乘去声】而以身轻天下【王者至尊而以其身行轻躁乎疾时王奢恣轻滛也】轻则失臣【王者轻滛则失其臣治身轻滛则失其精】躁则失君【王者行躁疾则失其君位治身躁疾则失其精神也】
　　巧用第二十七
　　善行无辙迹【善行道者求之于身不下堂不出门故无辙迹○行去声】善言无瑕谪【善言谓择言而出则无瑕疵谪过于天下○瑕音遐谪直革反】善计不用筹防【善以道计事者则守一不移所计不多则不用筹防而可知也○筹音俦】善闭无关揵而不可开【善以道闭情欲守精神者不如门户有关揵可得开○揵音键】善结无绳约而不可解【善以道结事者乃可结其心不如绳索可得解也】是以圣人常善救人【圣人所以常教人忠孝者欲以救人在命】故无弃人【使贵贱各得其所也】常善救物【圣人所以教民顺四时以救万物之残伤】故无弃物【圣人不贱石而贵玉视之如一】是谓袭明【圣人善救人物谓袭明大道也】故善人者不善人之师【人之行善者圣人即以为人师】不善人者善人之资【资用也人行不善圣人犹教导使为善得以给用也】不贵其师【独无辅也】不爱其资【无所使也】虽智大迷【虽自以为智言此人乃大述惑】是谓要妙【能通此意是谓知微妙要道也】
　　反朴第二十八
　　知其雄守其雌为天下溪【雄以喻尊雌以喻卑人虽知自尊显当复守之以卑防去雄之强梁就雌之柔和如是则天下归之如水流入深溪也○溪音溪】为天下溪常德不离【人能谦下如深溪则德常在不复离于己○离去声】复归于婴儿【常复归志于婴儿蠢然而无所知也】知其白守其黑为天下式【白以喻昭昭黑以喻默默人虽自知昭昭明白当复守之以默默如暗昧无所见如是则可为天下法式则德常在】为天下式常德不忒【人能为天下法则德常在于己不复差忒○忒音慝】复归于无极【德不差忒则长生久寿归身于无穷极也】知其荣守其辱为天下谷【荣以喻尊贵辱以喻污浊知己之有荣贵当守之以污浊如是则天下归之如水流入深谷也】为天下谷常德乃足【足止也人能为天下谷德乃止于己】复归于朴【复当归身于质朴不复为文饰】朴散则为器【万物之朴散则为器用也若道散则为神明流为日月分为五行也】圣人用之则为官长【圣人升用则为百官之元长也○长上声】故大制不割【圣人用之则以大道制御天下无所伤割治身则以天道制情欲不害精神也】
　　无为第二十九
　　将欲取天下【欲为天下主也】而为之【欲以有为治民】吾见其不得已【我见其不得天道人心已明矣天道恶烦浊人心恶多欲】天下神器不可为也【器物也人乃天下之神物也神物好安静不可以有为治】为者败之【以有为治之则败其质性】执者失之【强执教之人则失其情实生于诈伪也】故物或行或随【上所行下必随之也】或呴或吹【呴温也吹寒也有所温必有所寒也○呴音虚】或强或羸【有所强大必有所羸弱也○羸力为反】或载或隳【载安也隳危也有所安必有所危明人君不可以有为治国与治身也】是以圣人去甚去奢去泰【甚谓贪声色奢谓服饰饮食泰谓宫室台榭去此三者处中和行无为则天下自化○去上声】
　　俭武第三十
　　以道佐人主者【谓人主能以道自辅佐也】不以兵强天下【以道自佐之主不以兵革顺天任德敌人自服】其事好还【其举事好还自责不怨于人也○好去声还音旋】师之所处荆棘生焉【农事废田不修】大军之后必有凶年【天应之以恶气即害五谷五谷尽伤人也】善者果而已【善兵者当果敢而已不休】不敢以取强【不以果敢取强大之名也】果而勿矜【当果敢谦卑勿自矜大也】果而勿伐【当果敢推让勿自伐取其美也】果而勿骄【骄欺也果敢勿以骄欺人】果而不得已【当果敢至诚不当追不得已也】果而勿强【果敢勿以为强兵坚甲以侵陵人也】物壮则老【草木壮极则枯落人壮极则衰老也言强者不可以壮】是谓不道【枯老者生不行道也】不道早已【不行道者早死】
　　偃武第三十一
　　夫佳兵不祥之器【祥喜也兵者惊精神浊和气不善人之器也不当修饰之】物或恶之【兵动则有所害故万物无有不恶之○恶去声】故有道者不处【有道之人不处其国】君子居则贵左【贵柔弱也】用兵则贵右【贵刚强也此言兵道与君子道反所贵者异也】兵者不祥之器【兵革者不善之器也】非君子之器【非君子所贵重器也】不得已而用之【谓遭衰逆乱祸欲加万民乃用之以自守】恬惔为上【不贪土地利人财宝○惔一作然】胜而不美【虽得胜而不以为利己也】而美之者是乐杀人【美得胜若是为喜乐杀人者也】夫乐杀人者则不可以得志于天下矣【为人君而乐杀人此不可使得志于天下为人主必专制人命妄行刑诛】吉事尚左【左生位也】凶事尚右【阴道杀人】偏将军居左【偏将军卑而居阳者以其不专杀也】上将军居右【上将军尊而居右者言其主杀也】言以防礼处之【上将军于右防礼尚右死人贵阴也】杀人之众以悲哀泣之【伤已德薄不能以道化人而害无辜之民】战胜以防礼处之【古者战胜将军居防主礼之位素服而哭之明君子贵德而贱兵不得已诛不祥心不乐之比于防也知后世用兵不已故悲痛之】
　　圣德第三十二
　　道常无名【道能阴能阳能弛能张能存能亡故无常名也】朴虽小天下不敢臣【道朴虽小微妙无形天下不敢有臣使道者也】侯王若能守之万物将自宾【侯王若能守道无为万物将自宾服从于德也】天地相合以降甘露【侯王动作能与天相应合天即下甘露善瑞也】民莫之令而自均【天降善瑞则万物莫有教令之者皆自均调若一也】始制有名【始道也有名万物也道无名能制于有名无形能制于有形也】名亦既有【既尽也有名之物尽有情欲叛道离德故身毁辱也】天亦将知之【人能去道行德天亦将自知之】知之所以不殆【天知之则神灵佑助不复危殆】譬道之在天下犹川谷之与江海【言道之在天下与人相应和如川谷与江海相流通也】
　　辩德第三十三
　　知人者智【能知人好恶是为智】自知者明【人能自知贤不肖是为反听无声内视无形故为明】胜人者有力【能胜人者不过以威力也】自胜者强【人能自胜己情欲则天下无有能与己争者故为强】知足者富【人能知足之为足则长保福禄故为富也】强行者有志【人能强力行善则为有意于道道亦有意于人】不失其所者久【人能自节养不失其所受天之精气则可以久】死而不亡者寿【日不妄视耳不妄听口不妄言则无怨恶于天下故长寿】
　　任成第三十四
　　大道汜兮【言道汜汜若浮若沉若有若无视之不见之难殊○汜音泛】其可左右【道可左右无所不冝】万物恃之而生【恃待也万物皆恃道而生】而不辞【道不辞谢而逆止也】功成不名有【有道不名其有功也】爱养万物而不为主【道虽爱养万物不如人主有所放取】常无欲可名于小【道匿德藏名恒然无为似若微小也】万物归焉而不为主【万物皆归道受气道非如人主冇所禁止也】可名为大【万物横来横去使各自在故不若于大也】是以圣人终不为大【圣人法道匿德藏名不为满大】故能成其大【圣人以身师导不言而化万事修治故能成其大】
　　仁德第三十五
　　执大象天下徃【执守也象道也圣人守大道则天下万物移心归徃之也治身则天降神明徃来于巳也】徃而不害安平太【万物归徃而不伤害则国安家宁而致太平矣治身不害神明则身安而大寿也】乐与饵过客止【饵美也过客一也人能乐美于道则一留止也一者去盈而处虚忽忽如过客○乐音岳饵音珥】道之出口淡乎其无味【道出入于口淡淡非如五味有酸咸苦甘辛也○出去声】视之不足见【足得也道无形非若五色有青黄赤白黑可得见也】听之不足闻【道非若五音有宫商角征羽可得听闻也】用之不可既【用道治国则国安民昌治身则寿命延长无有既尽时也】
　　微明第三十六
　　将欲噏之必固张之【先开张之者欲极其奢滛○噏音吸】将使弱之必固强之【先强大之者欲使遇祸患】将欲废之必固兴之【先兴之者欲使其骄危也】将欲夺之必固与之【先与之者欲极其贪心也】是谓微明【此四事其道微其效明也】柔弱胜刚强【柔弱者久长刚强者先亡也】鱼不可脱于渊【鱼脱于渊谓去刚得柔不可复制也】国之利器不可以示人【利器权道也治国权者不可以示执事之臣也治身道者不可以示非其人也】
　　为政第三十七
　　道常无为【道以无为为常也】而无不为侯王若能守万物将自化【言侯王若能守道万物将自化效于己也】化而欲作吾将镇之以无名之朴【吾身也无名之朴道也万物以化效于己也复欲作巧伪者侯王当身镇抚以道德】无名之朴亦将不欲不欲以静【言侯王镇抚以道德民亦将不欲改当以清静导化之也】天下将自定【能如是者天下将自正定也】
　　老子道经卷终
　　钦定四库全书卷
　　老子德经卷下
　　河上公章句第三
　　论德第三十八
　　上德不德【上德谓太古无名号之君德大无上故言上德也不德者言其不以德教民因循自然养人性命其德不见故言不德也】是以有德【言其德合于天地和气流行民得以全也】下德不失德【下德谓号谥之君德不及上德故言下德也不失德者其德可见其功可称也】是以无德【以有名号及其身故】上德无为【谓法道安静无所改为也】而无以为【言无以名号为】下德为之【言为教令施政事也】而有以为【言以为己取名号也】上仁为之【上仁谓行仁之君其仁为上故言上仁也为之者为仁恩】而无以为【功成事立无以执为】上义为之【为义以断割也】而有以为【动作以为己杀人以成威赋下以自奉也】上礼为之【谓上礼之君其礼无上故言上礼为之者言为礼制度序威仪】而莫之应【言礼华盛实衰饰伪烦多动则离道不可应也】则攘臂而仍之【言烦多不可应上下忿争故攘臂相仍引○攘音禳】故失道而后德【言道衰而德化生也】失德而后仁【言德哀而仁爱见也】失仁而后义【言仁衰而分义明也】失义而后礼【言义衰则施礼聘行玉帛】夫礼者忠信之薄【言礼废本治末忠信日以衰薄】而乱之首【礼者贱质而贵文故正直日以少邪乱日以生】前识者道之华【不知而言知为前识此人失道之实得道之华】而愚之始【言前识之人愚暗之倡始】是以大丈夫处其厚【大丈夫谓得道之君也处其厚者处身于敦朴】不居其薄【不处身违道为世烦乱也】处其实【处忠信也】不居其华【不尚言也】故去彼取此【去彼华薄取此厚实○去上声】
　　法本第三十九
　　昔之得一者【昔徃也一无为道之子也】天得一以清地得一以宁【言天得一故能垂象清明地得一故能安静不动揺】神得一以灵【言神得一故能变化无形】谷得一以盈【言谷得一故能盈满而不绝也】万物得一以生【言万物皆须道以生成也】侯王得一以为天下正【言侯王得一故能为天下平正】其致之【致诚也谓下五事也】天无以清将恐裂【言天当有阴阳施张昼夜更用不可但欲清明无巳时将恐分裂不为天】地无以宁将恐发【言地当有高下刚柔气节五行不可但欲安静无巳时将恐发泄不为地】神无以灵将恐歇【言神当有王相囚死休废不可但欲灵无巳时将恐虚歇不为神也】谷无以盈将恐竭【言谷当有盈缩虚实不可但欲盈满无巳时将恐枯竭不为谷】万物无以生将恐灭【言万物当随时生死不可但欲生无巳时将恐灭亡不为物也】侯王无以贵高将恐蹶【言侯王当屈己以下人汲汲求贤不可但欲高于人将恐颠蹶失其位也○蹶音厥】故贵以贱为本【言必欲尊贵当以薄贱为本若禹稷躬稼舜陶河滨周公下白屋也】高必以下为基【言必欲尊贵当以下为本基犹筑墙造功因卑成高下不坚固后必倾危】是以侯王自谓孤寡不毂【孤寡喻孤独不毂喻不能如车毂为众毂所凑】此非以贱为本耶【言侯王至尊贵能以孤寡自称此非以贱为本乎以晓人】非乎【嗟叹之辞】故致数车无车【致就也言人就车数之为辐为轮为毂为衡为舆无冇名为车者故成为车以喻侯王不以尊号自名故能成其贵○数上声】不欲琭琭如玉落落如石【琭琭喻少落落喻多玉少故见贵石多故见贱言不欲如玉为人所贵如石为人所贱当处其中也○琭音禄】
　　去用第四十
　　反者道之动【反本也本者道所以动动生万物背之则亡也】弱者道之用【柔弱者道之所常用故能长久】天下万物生于有【万物皆从天地生天地有形位故言生于冇也】有生于无【天地神明蜎飞蠕动皆从道生道无形故言生于无此言本胜于华弱胜于强谦虚胜盈满也】
　　同异第四十一
　　上士闻道勤而行之【上士闻道自勤苦竭力而行之】中士闻道若存若亡【中士闻道治身以长存治国以太平欣然而存之退见财色荣誉或于情欲而复亡之也】下士闻道大之【下士贪狼多欲见道柔弱谓之恐惧见道质朴谓之鄙陋故大之】不不足以为道【不为下士所不足以名为道】故建言有之【建设也设言以冇道当如下句】明道若昧【明道之人若暗昧无所见○昧音妹】进道若退【进取道者若退不及】夷道若【夷平也大道之人不自别殊若多比也○音颣】上德若谷【上德之人若深谷不耻垢浊也】大白若辱【大洁白之人若污辱不自彰显】广德若不足【德行广大之人若愚须不足也】建德若偷【建设道德之人若可偷引使空虚也】质真若渝【质朴之人若五色有渝浅不明】大方无隅【大方正之人无委曲廉隅】大器晚成【大器之人若九鼎瑚琏不可卒成也】大音希声【大音犹雷霆待时而动喻常爱气希言也】大象无形【大法象之人质朴无形容】道隐无名【道潜隐使人无能指名也】夫唯道善贷且成【成就也言道善禀贷人精气且成就之也○贷音态】
　　道化第四十二
　　道生一【道始所生者一】一生二【一生阴与阳也】二生三【阴阳生和清浊三气分为天地人也】三生万物【天地共生万物也天施地化人长养之也】万物负阴而抱阳【万物无不负阴而向阳回心而就日】冲气以为和【万物中皆有元气得以和柔若胸中冇藏骨中有髓草木中有空虚与气通故得久生也】人之所恶唯孤寡不毂而王公以为称【孤寡不毂者不祥之名而王公以为称者处谦卑法虚空和柔○恶去声称去声】故物或损之而益【引之不得推之必还】或益之而损【夫増高者崩贪富者致患】人之所教【谓众人所以教去弱为强去柔为刚】我亦教之【言我教众人使去强为弱去刚为柔】强梁者不得其死【强梁谓不信妙背叛道德不从经教尚势任力也不得其死者为天所绝兵刃所伐王法所杀不得以寿命死也】吾将以为教父【父始也老子以强梁之人为敎戒之始也】
　　徧用第四十三
　　天下之至柔驰骋天下之至坚【至柔者水至坚金石水能贯坚入刚无所不通○骋音逞】无有入无间【无冇谓道也道无形质故能出入无间通神群生也】吾以是知无为之有益【吾见道无为而万物自化成是以知无为之有益于人也】不言之教【法道不言师之以身】无为之益【法道无为治身则有益精神治国则冇益万民不劳烦也】天下希及之【天下人主也希能有及道无为之治身治国也】
　　立戒第四十四
　　名与身孰亲【名遂则身退也】身与货孰多【财多则害身也】得与亡孰病【好得利则病于行也】甚爱必大费【甚爱色费精神甚爱财遇祸患所爱者少所亡者多故言大费】多藏必厚亡【生多藏于府库死多藏于邱墓生有攻劫之忧死有掘冢探柩之患】知足不辱【知足之人绝利去欲不辱其身】知止不殆【知可止则财利不累身声色不乱于耳目则身不危怠也】可以长久【人能知止足则福禄在己治身者神不劳治国者民不扰故可长久】
　　洪德第四十五
　　大成若【谓道德大成之君若者灭名藏誉如毁不备也○音缺】其用不【其用心如是则无弊尽时】大盈若冲【谓道德大盈满之君也如冲者贵不敢骄也富不敢奢也】其用不穷【其用心如是则无穷尽时也】大直若屈【大直谓修道法度正直如一也如屈者不与俗人争如可屈折】大巧若拙【大巧谓多才术也如拙者亦不敢见其能】大辩若讷【大辩者智无疑如讷者口无辞】躁胜寒【胜极也春夏阳气躁疾于上万物盛夫极则寒寒则零落死亡也言人不当刚强也○躁音灶】静胜【秋冬万物静于黄泉之下极则者生之源】清静为天下正【能清静则为天下长持正则无终巳时也】
　　俭欲第四十六
　　天下有道【谓人主有道也】却走马以粪【粪者粪田也兵甲不用却走马治农田治身者却阳精以粪粪身○粪弗问反】天下无道【谓人主无道也】戎马生于郊【战伐不止戎马生于郊境之上久不还也】罪莫大于可欲【好色也】祸莫大于不知足【富贵不能自禁止也】咎莫大于欲得【欲得人物利且贪也○咎音臼】故知足之足【守真根也】常足【无欲心也】
　　鉴远第四十七
　　不出户知天下【圣人不出户以知天下者以己身知人身以己家知人家所以见天下也】不窥牖见天道【天道与人道同天人相通精气相贯人君清净天气自正人君多欲天气烦浊吉凶利害皆由于己○牖音酉】其出弥远其知弥少【谓去其家观人家去其身观人身所观益远所用益少也】是以圣人不行而知【圣人不上天不入渊能知天地以心知之】不见而名【上好道下好德上好武下好力圣人原小知大察内知外】不为而成【上无所为则下无事家给人足万物自化成也】
　　忘知第四十八
　　为学日益【学谓政教礼乐之学也日益者情欲文饰日以益多】为道日损【道谓自然之道也日损者情欲文饰日以消损】损之又损【损情欲又损之所以渐去】以至于无为【当恬淡如婴儿无所造为】无为而无不为【情欲断绝德与道合则无所不施无所不为也】取天下常以无事【取治也治天下常当以无事不畜烦劳也】及其有事不足以取天下【及其好有事则政教烦民不安故不足以治天下也】
　　任德第四十九
　　圣人无常心【圣人重改更贵因循若自无心】以百姓心为心【百姓心之所便因而从之】善者吾善之【百姓为善圣人因而善之】不善者吾亦善之【百姓虽有不善者圣人化之使善也】德善【百姓德化圣人为善】信者吾信之【百姓为信圣人因而信之】不信者吾亦信之【百姓为不信圣人化之使信也】德信【百姓德化圣人为信】圣人在天下怵怵【圣人在天下怵怵常恐怖富贵不敢骄奢】为天下浑其心【言圣人为天下百姓浑浊其心若愚暗不通也○浑音混】百姓皆注其耳目【注用也百姓皆用其耳目为圣人视听也】圣人皆孩之【圣人爱念百姓如孩婴赤子长养之而不责望其报○孩胡来反】
　　贵生第五十
　　出生入死【出生为情欲出于内魂定魄静故生也入死谓情欲入于胸臆精神劳惑故死】生之徒十有三死之徒十有三【言死生之各有十三谓九窍四关也其生也目不妄视耳不妄听鼻不妄香臭口不妄言味手不妄持足不妄行精神不妄施其死也反是也】人之生动之死地十有三【人之求生动作反之十三死也】夫何故【问何故动之死地也】以其生生之厚【所以动之死地者以其求生活之事太厚违道忤天妄行失纪】盖闻善摄生者【摄养也】陆行不遇兕虎【自然远避害不干也○兕徐履反】入军不避甲兵【不好战以杀人】兕无所投其角虎无所措其爪兵无所容其刃【养生之人虎兕无由伤兵刃无从加之也】夫何故【问虎兕兵甲何故不害之】以其无死地【以其不犯十三之死地言神明营防之此物不敢害】
　　养德第五十一
　　道生之【道生万物】德畜之【德一也一生布气而畜养】物形之【一为万物设形象也】势成之【一为万物作寒暑之势以成之】是以万物莫不尊道而贵德【道德所为无不尽惊动而尊敬】道之尊德之贵夫莫之命而常自然【道德不命召万物而常自然应之如影响】故道生之德畜之长之育之成之熟之养之覆之【道之于万物非但生之而已乃复长养成熟覆育全于性命人君治国治身亦当如是也】生而不有【道生万物不有所取以为利也】为而不恃【道所施为不恃望其报也】长而不宰【道长养万物不宰割以为利也】是谓德【道之所行恩德暗不可得见】
　　归元第五十二
　　天下有始【始有道也】以为天下母【道为天下万物之母】既知其母复知其子【子一也既知道己当复立一也】既知其子复守其母【已知一当复守道反无为】没身不殆【不危殆也】塞其兑【兑目也目不妄视也】其门【门口也使口不妄言】终身不勤【人当塞目不妄视口不妄言则终身不勤苦】开其兑【开目视情欲也】济其事【济益也益情欲之事】终身不救【祸乱成也】见小日明【萌芽未动祸乱未见为小昭然独见为明】守柔日强【守柔弱日以强大也】用其光【用其目光于外视时世之利害】复归其明【复当反其光明于内无使精神泄也】无遗身殃【内视存神不为漏失○遗去声】是谓习常【人能行此是谓习修常道】
　　益证第五十三
　　使我介然有知行于大道【介大也老子疾时王不行大道故设此言使我介然有知于政事我则行于大道躬无为之化】唯施是畏【唯独也独畏冇所施为失道意欲赏善恐伪善生欲信忠恐诈忠起】大道甚夷【夷平易也】而民好径【径邪不平正也大道甚平易而民好从邪径也○好去声】朝甚除【高台榭宫室修】田甚芜【农事废不耕治○芜音无】仓甚虚【五谷伤害国无储也】服文防【好饰伪贵尚华】利剑【尚刚强武且奢】厌饮食财货有余【多嗜欲无足时】是谓盗夸【百姓不足而君有余者是由劫盗以为服饰持行夸人不知身死家破亲戚并随也】非道哉【人君所行如是此非道也复言哉者痛伤之辞】
　　修观第五十四
　　善建者不防【建立也善以道立身立国者不可得引而防也】善抱者不脱【善以道抱精神者终不可防引解脱】子孙祭祀不辍【为人子孙能修道如是长生不死世世以久祭祀先祖宗庙无绝时】修之于身其德乃真【修道于身爱气养神益寿延年其德如是乃为真人】修之于家其德乃余【修道于家父慈子孝兄友弟顺夫信妻贞其德如是乃有余庆及于来世子孙】修之于乡其德乃长【修道于乡尊敬长老爱养防小教诲愚鄙其德如是乃无不覆及也】修之于国其德乃丰【修道于国则君信臣忠仁义自生礼乐自兴政平无私其德如是乃为丰厚也】修之于天下其德乃普【人主修道于天下不言而化不教而治下之应上信如影响其德如是乃为普博】故以身观身【以修道之身观不修道之身孰亡孰存也】以家观家【以修道之家观不修道之家也】以乡观乡【以修道之乡观不修道之乡也】以国观国【以修道之国观不修道之国也】以天下观天下【以修道之主观不修道之主也】吾何以知天下之然哉以此【老子言吾何知天下修道者昌背道者亡以此五事观而知之也】
　　符第五十五
　　含德之厚【谓含懐道德之厚也】比于赤子【神明保佑含德之人若父母之于赤子也】毒虫不螫【蜂虿蛇虺不螫○螫音适】猛兽不据玃鸟不搏【赤子不害于物物亦不害之故太平之世人无贵贱之心有刺之物还反其本有毒之虫不伤于人○玃音矍抟音博】骨弱防柔而握固【赤子防骨柔弱而持物坚固以其意心不移也○防音斤】未知牝牡之合而防作精之至也【赤子未知男女之合防而阴作怒者由精气多之所至也○防音韵】终日号而不哑和之至也【赤子从朝至暮啼号声不变易者和气多之所至也○号平声】知和曰常【人能知和气之柔弱有益于人者则为知道之常也】知常曰明【人能知道之常行则日以明达于妙也】益生日祥【祥长也益生言欲自生日以长矢】心使气日强【心当专一和柔而气实内故形柔而反使妄有所为和气去于中故形体日以刚强也】物壮则老【万物壮极则枯老也】谓之不道【老不得道】不道早已【不得道者早已死也】
　　德第五十六
　　知者不言【知者贵行不贵言也】言者不知【驷不及舌多言多患】塞其兑其门【塞之者欲绝其源】挫其锐【情欲有所锐为当念道无为以挫止之也　挫子卧反】解其纷【纷结恨不休当念道无为以解释之】和其光【虽有独见之明当和之使暗昧不便矅】同其尘【不当自别殊也】是谓同【天也人能行此上事是谓与天同道也】故不可得而亲【不以荣誉为乐独立为哀】亦不可得而踈【志静无故与人无怨】不可得而利【身不欲富贵口不欲五味】亦不可得而害【不与贪争利不与勇争气】不可得而贵【不为乱世主不处暗君位】亦不可得而贱【不以乘权故骄不以失志故屈】故为天下贵【其德如此天子不得臣诸侯不得屈与世沉浮容身避害故为天下贵也】
　　淳风第五十七
　　以正治国【以至也天使正身之人使至有国也】以奇用兵【奇诈也天使诈为之人使用兵也】以无事取天下【以无事无为之人使取天下为之主】吾何以知其然哉以此【此今也老子言我何以知天意然哉以今日所见知】天下多忌讳而民弥贫【天下谓人主也忌讳者防禁也令烦则奸生禁多则下诈相殆故贫】民多利器国家滋昏【利器者权也民多权则视者于目听者惑于耳上下不亲故国家昏乱】人多伎巧奇物滋起【人谓人君百里诸侯也多知伎巧谓刻画宫观雕琢服章奇物滋起下则化上饰金镂玉文绣防色日以滋甚】法物滋彰盗贼多有【法物好物也珍好之物滋生彰着则农事废寒并至故盗贼多有也】故圣人云【谓下事也】我无为而民自化【圣人言我修道承天无所作为而民自化成也】我好静而民自正【圣人言我好静不言不教民皆自忠正也】我无事而民自富【我无徭役征召之事民安其业故皆自富】我无欲而民自朴【我常无欲去华饰民则随我为多质朴也】
　　顺化第五十八
　　其政闷闷【其政教宽大闷闷昧昧似若不明也】其民醇醇【政教宽大故民醇醇富贵相亲睦也】其政察察【其政教急疾言决于口听决于耳也】其民【政教急民不聊生故日以踈薄】祸兮福之所倚【倚因也夫祸因福而生人遭祸而能悔过责已修善行道则祸去而福来】福兮祸之所伏【祸伏匿于福中人得福而为骄恣则福去祸来】孰知其极【祸福更相生谁能知其穷极时】其无正【无不也谓人君不正其身其无国也】正复为奇【奇诈也人君不正下虽正复化上为诈也】善复为訞【善人皆复化上为訞祥也】民之迷其日固乆【言人君迷惑失正以来其日已固久】是以圣人方而不割【圣人行方正者欲以率下不以割截人也】廉而不害【圣人廉清欲以化民不以伤害人也今则不然正巳以害人也】直而不肆【肆申也圣人虽直曲巳从人不自申之也】光而不曜【圣人虽有独知之明常如暗昧不以曜昡人也】
　　守道第五十九
　　治人【谓人君欲治理人民】事天【事用也当用天道顺四时】莫若啬【啬贪也治国者当爱民财不为奢泰治身者当爱精气不放○啬音色】夫惟啬是谓早服【早先也服得也夫独爱民财爱精气则能先得天道也】早服谓之重积德【先得天道是谓重积德于己也○重平声】重积德则无不克【克胜也重积德于己则无不胜】无不克则莫知其极【无不克胜则莫冇知己德之穷极也】莫知其极可以有国【莫知己德有极则可以有杜稷为民致福】有国之母可以长久【国身同也母道也人能保身中之道使精气不劳五神不苦则可以长久】是谓深根固【人能以气为根以精为蒂如根不深则枝蒂不坚不坚则落言深藏其气固守其精使无漏泄○蒂音帝】长生久视之道【深根固蒂者乃长生久视之道】
　　河上公章句第四
　　居位第六十
　　治大国若烹小鲜【鲜鱼烹小鱼不去肠不去鳞不敢挠恐其糜也治国烦则下乱治身烦则精散】以道莅天下其不神【以道德居位治天下则不敢见其精神以犯人也】非其不神其神不伤人【其非无精神也邪不入正不能伤自然之人】非其神不伤人圣人亦不伤人【非神不能伤害人以圣人在位不伤害人故不敢干之也】夫两不相伤【与圣人俱两不相伤也】故德交归焉【夫两不相伤人得治于阳得治于阴人得全其性命得保其精神故德交归焉】
　　谦德第六十一
　　大国者下流【治大国当如居下流不逆细微】天下之交【大国天下士民之所交会】天下之牝【牝者阴也柔谦和而不昌也】牝常以静胜牡【女所以胜屈于男阴胜阳以安静不先求之也】以静为下【阴道以安静为谦下】故大国以下小国则取小国【能谦下之则常有之○下去声取平声又去声】小国以下大国则取大国【此言国无大小能执谦畜人则无过失也】故或下以取或下而取【下者谓大国以下小国小国以下大国更以义相取】大国不过欲兼畜人【大国不可失则兼并人国而牧畜之○过平声又去声】小国不过欲入事人【使为臣偞】夫两者各得其所欲大者宜为下【大国小国各欲得其所大国又宜为谦下】
　　为道第六十二
　　道者万物之奥【奥藏也道为万物之藏无所不容也○奥音懊又音】善人之宝【善人以道为身宝不敢违】不善人之所保【道者不善人之保倚也遭患逄急犹自知悔卑下】美言可以市【美言者独可于市耳夫市交易而退不相冝善言美语求者欲疾得卖者欲疾售也】尊行可以加人【加别也人有尊贵之行可以别异于凡人未足以尊道○行去声】人之不善何弃之有【人虽不善当以道化之盖三皇之前无有弃民德化淳也】故立天子置三公【欲使教化不善之人】虽有拱璧以先驷马不如坐进此道【虽冇美璧先驷马而至故不如坐进此道○先去声】古之所以贵此道者何不日以求得【古之所以贵此道者不日日远行求索近得之于身】有罪以免耶【有罪谓遭乱世暗君妄行刑诛修道则可以解死免于罪耶】故为天下贵【道德洞远无不覆济全身治国恬然无为故可为天下贵也】
　　恩始第六十三
　　为无为【因成修故无所造作】事无事【豫有备除烦省事也】味无味【深思远虑味道意也】大小多少【陈其戒令也欲大反小欲多反少自然之道也】报怨以德【修道行善绝祸于未生也】图难于其易【欲图难事先于易者未及成也○易去声】为大于其细【欲为大事必作于小祸乱从小来也】天下难事必作于易天下大事必作于细是以圣人终不为大故能成其大【天下共归之也】夫轻诺必寡信【不重言也】多易必多难【不慎患也○难去声】是以圣人犹难之【圣人动作举事犹进退重难之欲塞其源】故终无难【圣人终身无患难之事犹避害也】
　　守微第六十四
　　其安易持【治身治国安静者易守持也】其未兆易谋【情欲祸患未有形兆时易谋正也】其脆易破【祸乱未动于朝情欲未见于色如脆弱易除破○脆七岁反】其微易散【其未彰着微小易散去也】为之于未有【欲有所为当于未有萌芽之时塞其端也】治之于未乱【治身治国于未乱之时当豫闭其门也】合抱之木生于毫末【从小成大】九层之台起于累土【从卑至高】千里之行始于足下【从近至远】为者败之【有为于事废于自然有为于义反于仁有为于色废于精神也】执者失之【执利遇患执道全身坚持不得推让反还】圣人无为故无败【圣人不为华文不为色利不为残贼故无坏败】无执故无失【圣人有德以教愚有财以与贫无所执藏故无所失于人也】民之从事常于几成而败之【从为也民人为事常于功德防成而贪位好名奢泰盈满而自败也】慎终如始则无败事【终当如始不当懈怠】是以圣人欲不欲【圣人欲人所不欲人欲彰显圣人欲伏光人欲文饰圣人欲质朴人欲色圣人欲于德也】不贵难得之货【圣人不为服不贱石而贵玉】学不学【圣人学人所不能学人学智诈圣人学自然人学治世圣人学治身守道真也】复众人之所过【众人学问反过本为末过实为华复之者使反本也】以辅万物之自然【教人反本实者欲以辅助万物自然之性也】而不敢为【圣人动作因循不敢有所造为恐远本也】
　　淳德第六十五
　　古之善为道者【谓古之善以道治身及治国者】非以明民【不以道教民明知巧诈也】将以愚之【将以道德教民使朴质不诈伪】民之难治以其智多【以其智多故为巧伪】以智治国国之贼【使智惠之人治国之政事必远道德妄作威福为国之贼】不以智治国国之福【不使智惠之人治国之政事则民守正直不为邪饰上下相亲君臣同力故为国之福也】知此两者亦楷式【两者谓智与不智者当知智者为贼不智者能为福是治身治国之法式也】常知楷式是谓德【天也能知治身及治国之法式是谓与天同德也】德深矣远矣【德之人深不可测远不可极也】与物反矣【德之人与万物反异万物欲益已德施与人也】乃至于大顺【德与万物反异故能至大顺顺天理也】
　　后己第六十六
　　江海所以能为百谷王者以善下之【江海以卑故众流归之若民归就王○下去声】故能为百谷王【以卑下故能为百谷王也】是以圣人欲上民【欲在民上】必以言下之【法江海处谦虚○下去声】欲先民【欲在民之前也】必以身后之【先人而后己也】是以圣人处上而民不重【圣人在民上为主不以尊贵虚下故民戴而不为重】处前而民不害【圣人在民前不以光明蔽后民亲之若父母无有欲害之心也】是以天下乐推而不厌【圣人恩深爱厚视民如赤子故天下乐推进以为主无有厌也○厌去声】以其不争【天下无厌圣人时是由圣人不与人争先后也】故天下莫能与之争【言人皆冇为无能争与吾争无为】
　　三宝第六十七
　　天下皆谓我大似不肖【老子言天下谓我德大我则佯愚似不肖】夫唯大故似不肖【唯独名德大者为身害故佯愚似若不肖无所分别无所割截不贱人而自贵】若肖久矣【肖善也谓辨惠也若夫辨惠之人身高自贵行察察之政所从来久矣】其细【言辨惠者唯如小人也非长者】夫我有三宝持而宝之【老子言我有三宝抱持而保倚】一曰慈【爱百姓若赤子】二曰俭【赋敛若取之于己也】三曰不敢为天下先【执谦退不敢倡始也】慈故能勇【以为仁故能勇于忠孝也】俭故能广【天子身能节俭故民日用广矣】不敢为天下先【不为天下首先】故能成器长【成器长谓得道人也我能为道人之长也○长上声】今舍慈且勇【今世人舍慈仁但为勇武也】舍俭且广【舍其俭约但为奢泰】舍后且先【舍其后己但为人先】死矣【所行如此动入死地】夫慈以战则胜以守则固【夫慈仁者百姓亲附并心一意故以战则胜敌以守卫则坚固】天将救之以慈卫之【天将救助善人必与慈仁之性使能自当助也】
　　配天第六十八
　　善为士者不武【言贵道德不好武力】善战者不怒【善以道战者禁邪于胸心绝祸于未萌无所诛怒也】善胜战者不与【善以道胜敌者附近以仁来远以德不与敌争而敌自服也】善用人者为下【善用人自辅佐者常为人执谦下也】是谓不争之德【谓上为之下也是乃不与人争之道德也】是谓用人之力【能身为人下是谓用人臣之力】是谓配天【能行此者德配天也】古之极【是乃古之极要道也】
　　用第六十九
　　用兵有言【陈用兵之道老子疾时用兵故托巳设其义也】吾不敢为主【主先也不敢先举兵】而为客【客者和而不倡用兵当承天而后动】不敢进寸而退尺【侵人境界利人财宝为进闭门守城为退】是谓行无行【彼遂不止为天下贼虽行诛之不行诛也○无行音杭】攘无臂【虽欲大怒若无臂可攘也○攘音禳】仍无敌【虽欲仍引之心若无敌可仍也】执无兵【虽欲执持之若无兵刃可持用也何者伤彼之民罹罪于天遭不道之君愍忍防之痛也】祸莫大于轻敌【夫祸乱之害莫大于欺轻敌家侵取不休轻战贪财】轻敌几防吾宝【几近也宝身也欺轻敌者近防身也○几音祈音机】故抗兵相加【两敌战也】哀者胜矣【哀者慈仁士卒不远于死】
　　知难第七十
　　吾言甚易知甚易行【老子言吾所言省而易知约而易行○易并去声】天下莫能知莫能行【人恶柔弱好刚强也】言有宗事有君【我所言有宗祖根本事有君臣上下世人不知者非我之无德不与我反】夫唯无知是以不我知【夫唯圣人也是我德之暗不见于外穷极微妙故无知也】知我者希则我者贵【希少也惟达道者乃能知我故为贵也】是以圣人被褐怀玉【被褐者薄外懐玉者厚内匿宝藏懐不以示人也○褐音曷】
　　知病第七十一
　　知不知上【知道言不知是乃德之上】不知知病【不知道言知是德之病】夫唯病病是以不病【夫唯能病苦众人有强知之病是以不自病也】圣人不病以其病病【圣人无此强知之病者以其常苦众人有此病】是以不病【以此非人也故不自病夫圣人懐通达之知托于不知者欲使天下质朴忠正各守纯性小人不知道意而妄行强知之争以自显着内伤精神减寿消年也】
　　爱己第七十二
　　民不畏威大威至矣【威害也人不畏小害则大害至谓死亡也畏之者当爱精神承天顺地也】无狭其所居【谓心居神当宽柔不当急狭也】无厌其所生【人所以生者为有精神托空虚喜清净饮食不节忽道念色邪僻满腹为伐本献神○厌去声】　唯不厌是以不厌【夫唯独不厌精神之人洗心濯垢恬泊无欲则精神居之不厌也】是以圣人自知【自知己之得失】不自见【不自显见德美于外藏之于内○见音现】自爱【自爱其身以保精气也】不自贵【不自贵高荣名于世】故去彼取此【去彼自见自贵取此自知自爱○去上声】
　　任为第七十三
　　勇于敢则杀【勇敢有为即杀身也】勇于不敢则活【勇于不敢冇为则活其身】此两者【谓敢与不敢也】或利或害【活身为利杀身为害】天之所恶【恶有为也○恶去声】孰知其故【谁能知天意之故而不犯】是以圣人犹难之【言圣人之明德犹难于勇敢况无圣人之德而欲行之乎○难去声】天之道不争而善胜【天不与人争贵贱而人自畏之】不言而善应【天不言万物自动应以时】不召而自来【天不呼召万物皆负阴而向阳】繟然而善谋【繟宽也天道虽宽博善谋虑人事修善行恶各蒙其报也○繟音阐】天恢恢疎而不失【天所网罗恢恢甚大虽疎远司察人善恶无有所失】
　　制惑第七十四
　　民不畏死【治国者刑罚酷深民不聊生故不畏死也治身者嗜欲伤神贪财杀身民不知畏之也】奈何以死惧之【人君不宽刑罚教民去情欲奈何设刑法以死惧之】若使民常畏死【当除巳之所残克教民去利欲也】而为奇者吾得执而杀之孰敢【以道教化而民不从反为奇巧乃应王法执而杀之谁敢冇犯者老子伤时王不先道德化之而先刑罚】常有司杀者【司杀者天居高临下司察人过天网恢恢踈而不失也】夫代司杀者是谓代大匠斫【天道至明司杀者常犹春生夏长秋冬藏斗杓运移以节度行之人君欲代杀之是犹拙夫代大匠斫木劳而无功也○斫音卓】夫代大匠斫者希有不伤手者矣【人君行刑罚犹拙人代大匠斫则方圆不得其理还自伤代天杀者失纪纲不得其纪纲还受其殃也】
　　贪损第七十五
　　民之饥以其上食税之多【人民所以饥深者以其君上税食下太多】是以饥【民皆化上为矣叛道违德故饥】民之难治以其上之有为【民之不可治者以其君上多欲好有为也】是以难治【是以其民化上有为情伪难治】民之轻死以其求生之厚【人民轻犯死者以其求生活之道太厚贪利以自危】是以轻死【以求生太厚之故轻入死地也】夫唯无以生为者是贤于贵生【夫唯独无以生为务者爵禄不干于意财利不入于身天子不得臣诸侯不得使则贤于贵生也】
　　戒强第七十六
　　人之生也柔弱【人生含和气抱精神故柔弱也】其死也坚强【人死和气竭精神亡故坚强也○强上声旧平声】万物草木之生也柔脆【和气存也】其死也枯槁【和气去也】故坚强者死之徒柔弱者生之徒【以其上二事观之知坚强者死柔弱者生也】是以兵强则不胜【强大之兵轻战乐杀毒流怨结众弱为一强故不胜】木强则共【木强大枝弱共生其上也】强大处下柔弱处上【兴物造功大木处下小物处上大道抑强扶弱自然之效】
　　天道第七十七
　　天之道其犹张弓乎【天道暗昧举物以为喻也】高者抑之下者举之有余者损之不足者与之【言张弓和调之如是乃可用夫抑高举下损强益弱天之道也】天之道损有余而不足【天道损有余而益谦常以中和为上】人之道则不然【人道则与天道反也】损不足以奉有余【世俗之人损贫以奉富夺弱以益强也】孰能有余以奉天下唯有道者【言谁能居有余之位自省爵禄以奉天下不足者乎唯有道之君能行也】是以圣人为而不恃【圣人为德施不恃其报也】功成而不处【功成事就不处其位】其不欲见贤【不欲使人知己之贤匿功不居荣畏天损有余也】
　　任信第七十八
　　天下柔弱莫过于水【圆中则圆方中则方拥之则止决之则行】而攻坚强者莫知能胜【水能懐山襄陵磨铁消铜莫能胜水而成功也】其无以易之【夫攻坚强者无以易于水○易入声】弱之胜强【水能灭火阴能消阳】柔之胜刚【舌柔齿刚齿先舌亡】天下莫不知【知柔弱者长久刚强者折伤也】莫能行【耻谦卑好强梁】故圣人云【谓下事也】受国之垢是谓社稷主【君能受国垢浊者若江海不逆小流则能长保其社稷为一国君主也○垢音苟】受国之不祥是谓天下王【君能引过自与代民受不祥之殃则可以王有天下】正言若反【此乃正直之言世人不知以为反言】
　　任契第七十九
　　和大怨【杀人者死伤人者刑以相和报】必有余怨【任刑者失人情必冇怨及于良人也】安可以为善【言一人吁嗟则失天心安可以和怨为善也】是以圣人执左契【古者圣人执左契合符信也无文书法律刻契合符以为信也】而不责于人【但刻契之信不责人以他事也】有德司契【有德之君司察契信而已】无德司彻【无德之君背其契信司人所失】天道无亲常与善人【天道无有亲疎唯与善人则与司契者也】
　　独立第八十
　　小国寡民【圣人虽治大国犹以为小俭约不奢防民虽众犹若寡少不敢劳之也】使有什伯【使民各有部曲什伯贵贱不相犯也】人之器而不用【器谓农人之器而不用不征召夺人良时也】使民重死【君能为民兴利除害各得其所则民重死而贪生也】而不远徙【政令不烦则安其业故不远迁徙离其常处】虽有舟舆无所乘之【清净无为不作烦华不好出入游娱也】虽有甲兵无所陈之【无怨恶于天下】使民复结绳而用之【去文反质信无欺也】甘其食【甘其蔬食不渔食百姓也】美其服【美其恶衣不贵五色】安其居【安其茅茨不好文饰之屋】乐其俗【乐其质朴之俗不转移也○乐音洛】邻国相望鸡狗之声相闻【相去近也】民至老死不相徃来【其无情欲】
　　显质第八十一
　　信言不美【信者如其实不美者朴且质也】美言不信【滋美之言者孳孳华词不信者饰伪多空虚也】善者不辩【善者以道修身不防文也】辩者不善【辩者谓巧言也不善者舌致患也山冇玉掘其山水有珠浊其渊辩口多言亡其身】知者不博【知者谓知道之士不博者守一元也】博者不知【博者多见闻不知者失要真也】圣人不积【圣人积德不积财有德以教愚有财以与贫也】既以为人巳愈有【既以为人施设德化己愈冇德】既以与人己愈多【既以财贿布施与人而财益多如日月之光无有尽时也】天之道利而不害【天生万物爱育之令长大无所伤害也】圣人之道为而不争【圣人法天所施为化成事就不与下争功名故能全其圣功也】













　　老子德经卷终
