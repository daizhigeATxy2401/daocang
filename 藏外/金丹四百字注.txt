金丹四百字陆西星批注
　　
　　宋天台张紫阳真人着
　　明陆西星注解
　　 
　　序
　　七返九还金液大丹者，七以火数，九乃金数。以火炼金，返本还元，谓之金丹。
　　以身心分上下两弦，以神气别冬夏二至，以形神契坎离二卦。以东魂之木、西魄之金、南神之火、北精之水、中意之土，是以攒簇五行。
　　以含眼光，凝耳韵，调鼻息，缄舌气，是为和合四象。
　　以眼不视而魂在肝，耳不闻而精在肾，舌不声而神在心，鼻不香而魄在肺，四肢不动而意在脾，故名曰五气朝元。
　　以精化为气，以气化为神，以神化为虚，故名曰三花聚顶。
　　以魂在肝而不从眼漏，魄在肺而不从鼻漏，神在心而不从口漏，精在肾而不从耳漏，意在脾而不从四肢孔窍漏，故曰无漏。
　　精、神、魂、魄、意，相与混融，化为一气，不可见闻，亦无名状，故曰虚元。
　　炼精者，炼元精，非淫泆所感之精。炼气者，炼元气，非口鼻呼吸之气。炼神者，炼元神，非心意念虑之神。故此神、气、精者，与天地同其根，与万物同其体。得之则生，失之则死。以阳火炼之，则化成阳气，以阴符养之，则化成阴精。故曰：见之不可用，用之不可见。
　　身者，心之宅。心者，身之主。心之猖狂如龙，身之狞恶如虎。身中有一点真阳之气，心中有一点真阴之精。故曰：二物。
　　心属干，身属坤，故曰乾坤鼎器。
　　阳气属离，阴精属坎，故曰：乌兔药物。
　　抱一守中，炼元养素，故曰采先天混元之气。
　　朝屯、暮蒙，昼午、夜子，故曰行周天之火候。
　　木液旺在卯，金精旺在酉，故当沐浴。
　　震男饮西酒，兑女攀北花，巽风吹起六阳，坤土藏蓄七数，故当抽添。
　　夫采药之初，动乾坤之槖钥，取坎离之刀圭。初时如云满千山，次则如月涵万水，自然如龟蛇之交合，马牛之步骤。龙争魂，虎争魄，乌战精，兔战神，恍惚之中见真铅，杳冥之内有真汞。以黄婆媒合，守在中宫。铅见火则飞，汞见火则走。遂以无为油和之，复以无名璞镇之。铅归坤宫，汞归干位，真土混合，含光默默。火数盛则燥，水铢多则滥。火之燥，水之滥，不可以不调堡，故有斤两法度。
　　修炼至此，泥丸风生，绛宫月明，丹田火炽，谷海波澄，夹脊如车轮，四肢如山石，毛窍如浴之方起，骨脉如睡之正酣，精神如夫妇之欢合，魂魄如母子之留恋，此乃真境界也，非譬喻也。
　　以法度炼之，则聚而不散。以斤两炼之，则结而愈坚。魂藏魄灭，精结神凝，一意冲和，肌肤爽透。随日随时，渐凝渐聚，无质生质，结成圣胎。
　　夫一年十有二月，一月三十日，一日百刻。一月总计三千刻，十月总计三万刻。行住坐卧，绵绵若存。胎气既凝，婴儿显相，玄珠成象，太乙含真。
　　三万刻之中，可以夺天上三万年之数。何也。一刻之工夫，自有一年之节候。所以三万刻，可以夺三万年之数也。故一年十二月，总有三万六千之数。虽愚昧小人行之，立跻圣域。奈何百姓日用而不知元精丧也，元气竭也，元神离也。是以三万刻，刻刻要调和。如有一刻差违，则药材消耗，火候亏缺。故曰：毫发差殊不作丹。
　　是宜刻刻用事，用之不劳。真气凝结，元神广大。内则一年炼三万刻之丹，外则夺三万年之数。大则一日结一万三千五百息之胎，小则十二时行八万四千里之气。故曰夺天地一点之阳，采日月二轮之气。
　　行真水于铅炉，运真火于汞鼎。以铅见汞，名曰华池。以汞入铅，名曰神水。
　　不可执于无为，不可形于有作，不可泥于存想，不可着于持守，不可枯坐灰心，不可盲修瞎炼。
　　 
　　 
　　◎真土擒真铅，真铅制真汞。铅汞归真土，身心寂不动。
　　夫金丹之道，无过铅、汞、土三者而已，铅即金水也，汞即木火也。丹法五行皆以逆克而成妙用，故以土檎铅，以铅制汞，相呑相啖，死归厚土，而后金丹始成。真土者，己土也。上阳子曰：「用己土克水以求铅，是也。盖真铅之气，隐于二八之门，吾乘其爻动而取之若无己土，则感应相与之意乖，而药终不可得矣。大修行人必须辨取真心于此，真心出一真意，旋曲而侦之，审密而求之，濡弱以下之，乃其肯綮，则参同契所谓管括微密。开舒布宝。」实求铅之要诀也。然谓之真者，取无二无杂之意，盖铅既真铅，而土非真土，则不能以真摄真，而邪秽非道矣。及乎得药归鼎，即吾一身之阴汞，自然制伏，招铅而不飞不走，何者火为水灭，木受金伐，自然之道无足异者。参同契云：「水盛火消灭，俱死归厚土。」盖五行之妙，水得土则掩，火得土则藏，万物非土不生，故丹法以归土为究竟。长养圣胎，圆就丹药，无出乎此，然归土则身与心
　　皆寂然不动矣，身与心上下两弦气也，序云，以身心分上下，两弦金丹之道，以动为用，以静为体，寂然不动则静矣，故此以下遂言归静之妙。
　　 
　　◎虚无生白雪，寂静发黄芽。玉炉火温温，金鼎飞紫霞。
　　虚无寂静，不动之极也，「白雪黄芽」，皆丹药之异名。盖「白雪」者阴之精，「黄芽」则铅之萌蘗也。参同契云，「阴火白，黄芽铅」。盖一当身心不动之际，丹在中宫，但见和气春融，生机活溌，穰穰焉如白雪之飞于虚空，茁茁焉如黄芽之萌于土壤。此时用火工夫不宜太燥，但当养之以温温，存之以绵绵。如我圣师所言：「丹灶河东休矻矻，鹤胎龟息自绵绵」者。至于鼎上霞飞，则阳光冲顶，喻以外丹炉火，取其易晓耳。
　　 
　　◎华池莲花开，神水金波静。夜深月正明，天地一轮镜。
　　华池神水，说者非一。古歌云：「命基只在金华池」令以悟真之语参之，「华池莲花开」即少女初开北地花也。「神水」者，己之真汞也。波浄水澄、静定之极也。「夜深月正明」者，夜半蟾光北海明也。夜深者，亥子之交，冬至之侯也。「天地一轮镜」，明莹之极也。
　　盖药必气足而后生，静定而后采。当其金精壮盛，月华莹浄之时，金莲半绽，药苗正新。于此采之，要惟守之以恬淡，先之以不争，是谓水澄波浄，然后可以鉴映万象，而骊龙之珠可得。不然则有动于中，必揺其精，凶害悔吝，由之以生，而药终不可得矣。
　　 
　　◎朱砂炼阳气，水银烹金精。金精与阳气，朱砂而水银。
　　朱砂水银皆丹之别名。言朱砂者，乃所炼之阳气也。水银者，乃所烹之金精也。盖丹凭火化，故二六时中，以阳火炼之，则成阳气。而朱砂者，即阳气之所结也，以阴符养之，则成阴精。而水银者，即阴精之所成也。
　　然金精阳气一而已矣。故总括之云：「金精与阳气。朱砂而水银」。是知一物两体，必非判然可分为二者，但随火符而变耳。序云：「以阳火炼之，则成阳气，以阴符养之，则成阴精。」意盖如此。
　　 
　　◎日魂玉兔脂, 月魄金乌髓。衿来归鼎中，化作一泓水。
　　阴阳之精，互藏其宅，故曰之魂，太阳之精也，为玉兔之脂，即坎之中爻，真铅是也。月之魄，太阴之质也，为金乌之髓，即离之中爻，真汞是也。是曰乌兔药物二者，掇归鼎内，则解化为水，而成金液。参同契云：「解化为水，马齿琅玕」是也。盖药之始生，无过一气升于甑山，则化而为水，先液后凝，还丹乃就。诸书所谓玉浆甘露，灌顶醍醐，皆不出此。
　　 
　　◎药物生玄窍、火候发阳炉。龙虎交会罢、宝鼎产玄珠。
　　如上指陈药物火候，既已详明。仙翁恐人不知交结之处，故复示此一窍。其意旨则见序中。序云：「身中一窍，名曰玄牝，非心非肾、非口鼻也。非脾胃也，非谷道也，非膀胱也，非丹田也，非泥丸也。能知此之一窍，则冬至在此矣，药物在此矣，火候亦在此矣，沐浴亦在此矣，结胎亦在此矣，脱体亦在此矣。夫此一窍，亦无辺傍，亦无内外，乃神气之根，虚无之谷。则在身中求之，不可求于他也。」如此指示，可谓言约而意尽矣。
　　 
　　◎此窍非凡窍、乾坤共合成。名为神气穴、内有坎离精。
　　「或问何谓药物。曰：药者坎中真乙之气，真铅是也、」物者，离中久积之精，真汞是也。道德经云：「恍恍惚惚，其中之物」。是物之谓也。「窈窈冥冥，其中有精。其精甚真，其中有信。」是药之谓也。
　　夫药物生于窈冥恍惚之中，而曰生于玄窍何也。曰阴阳之宅，真精互藏。此时龙虎未交，玄牝未立。故尚属之两家。既归一处，则神气自然，归乎其根。而虚无之中，成此一窍，名曰玄牝。于中药物，日滋月长，真至三百功圆脱胎神化，皆不外此。故曰结胎在此，脱体在此。
　　问火候冬至何以在此。曰：火候者，周天卦数也。周遭环匝皆在此处。冬至在此者，晦至朔旦。震来受符，阳炉发火，皆在于此。然非他家之冬至也。故曰则在身中求之，不可求之于他。仙翁立言深有意味言则在教人始认取身中，言不可求之于他，见他处亦有求之之时。
　　 
　　◎木汞一点红、金铅四斤黑。铅汞结成珠、耿耿紫金色。
　　木汞者，已之灵汞也，无有铢两，故言一点。上阳子云：「就近便处运一点真汞以迎之」是也。
　　金铅者，坎中真乙之水，水中产金，故曰日金铅。言三斤者，四十八两。毎两真铅三铢，共计一百四十四铢，乃坤之策数也。盖金铅全体未破，铢两完足，乃有此数。
　　丹砂者，金液还丹之别名。紫者红黑相合之色。参同契云：「色转更为紫，赫然成还丹」。
　　耿耿者，即赫然之意。夫金丹乃无质之质，非可以色相求者。仙翁因方弁色，反象示人，要在得乎言意之表。若必求所谓「耿耿紫金」者，而后谓之丹，则痴人说梦，失之远矣。
　　 
　　◎家园景物丽、风雨正春深。犁锄不费カ、大地皆黄金。
　　「家园」者，以自己身中而言。「景物丽」言药物全也。「风雨春深」，火候足也。夫得药归鼎，抱一守中，要皆和以无为之油，镇以无名之璞，故虽有犂锄，无劳费力。至于功成药化，则大地变为黄金。大地者，亦指吾身而言。如血化白膏，骨如琼玉，阴尽阳纯，改形易质。丈六金身，万劫不坏，岂虚语哉。一本作不废力，言不怠其功也。然以「用之不勤」，与「难以愁劳」之义参之，则作「不费」者为优。
　　 
　　◎真铅生于坎、其用在离宫。以黑而变红、一鼎云气浓。
　　此指药物所产之乡，与夫所用之处。真铅生于坎者，水中产金，用在离宫，用以伏汞也。丹法以黑投红，此时真气薫蒸，上下融液，若山泽之蒸云者。然序中所谓「初时云满千山」，意盖指此。
　　 
　　◎真汞产于离、其用却在坎。姹女过南园、手持玉橄榄。
　　真汞生于离者，火生南方，用之在坎，用以求铅也。姹女者，汞也，南园乃其本乡，过南园者，过自南园也。过自南园，往彼西邻，则相撢相持，而玄珠呈象矣。玉橄榄者，玄珠之别名。橄榄回味而甘，取而喻之甚明切矣。
　　 
　　◎震兑非东西、坎离不南北。斗柄运周天、要人会攒簇。
　　震兑坎离者，四象之卦也。东西南北者，四象之位也。作丹之时、攒簇五行，和合四象，而归于中宫，则东西南北混合为一矣。故金不在西。木不在东。火不居南，水不居北。既无卦爻，亦无方位，忘形罔象，不可致诘，而名之曰丹。然其要在于以斗柄而运周天，火侯数足，然后混合之功可成。盖天以北斗鲜酌元气，周天运转，夫是以五气顺布而成岁功，人亦有之。苟或不能「观天之道，执天之行」，求吾人之所谓辰极者执而运之，焉能攒簇混合而成真乙之丹乎。
　　 
　　◎火候不须时、冬至岂在子。及其沐浴法、卯酉时虚比。
　　金丹火侯，自子以后六时为阳，自午以后六时为阴。至于亥子之交，一阳来复，名为冬至。卯酉之月，木金气旺，法当沐浴。当此盖阴阳之定理，造化之成数，有不可以毫发差殊者。
　　然法虽死定，理实圆活，运移之妙，存乎一心。故入药起火自有进退，不用子午也。震来受符，自有真信，不在子月也。沐浴金丹，至有时节，不在卯酉也。入药镜云：「一日内，十二时；意所到，皆可为。」又云：「初结胎，看本命；终脱胎，看四正。」此足相发明矣。
　　 
　　◎乌肝与兔髓、擒来共一处。一粒复一粒、从微而至着。
　　乌肝兔髓，坎离之精也，是必擒归一处而后金丹始成。及乎火运周天，功圆三百，是谓日复一粒，从微至者，婴儿显相，而脱胎神化矣。
　　 
　　◎混沌包虚空、虚空括三界。及寻其根源、一粒黍米大。
　　三界者，欲界色界无色界也，三者皆括于虚空之中，而混沌包之。混沌者，先天无极也。丹法神气归根虚无生窍，能以无质之中而生灵质，是虚空括三界也。脱胎之后，莫不以返于虚无，归于混沌，而后谓之了当，是混沌包虚空也。然而求其立命之根源，则亦不过一黍玄珠，从微至着耳。盖黍米之珠，乃无中之有，脱胎神化，复归于无，则圣不可知，而与道为之合真矣。
　　 
　　◎天地交真液、日月含真精。会得坎离基、三界归一身。
　　天地者，阴阳配合之体也，日月者，阴阳互藏之精也，天地交则日月之精合矣，真精合则天地之液行矣。坎离即日月也，人能会此以立丹基，则宇宙在乎手，万化生乎身，而三界归于一身矣。三界即上意，皆人身所自有者。以精用者，则成欲界，以气用者，则成色界。以神用者，则成无色界。
　　
　　◎龙从东海来、虎向西山起。两兽战一场、化作天地髓。
　　药物既属坎离，龙虎复为何物。丹书异名殊字融通，实出一原。盖坎铅难得，而易于咥人，故象之以虎；离汞好飞，而难于控御，故象之以龙。龙从东海来，来而就虎也；虎从西山起，超而从龙也。丹法驱龙就虎，驾虎从龙，故此两兽相呑相啖，交战于戊己之宫，则混合和融，化为天地之髓，而还丹可成矣。其实天地之髓，即坎离之精也，岂有二哉。
　　 
　　◎金花开汞叶、玉蒂长铅枝。坎离不曾间、乾坤经几时。
　　草木花含叶中，蒂生枝上，是皆阴阳互根，相纽相结之妙。比之丹法，则金华开于汞叶，阴中含阳，坎铅之象也。玉蒂者，己之命蒂，鄞鄂是也。命基不能自立，必得真铅合以己汞，然后神气交结而生圣胎，故玉蒂长于铅枝。惟此阴阳构精，相纽相结，要皆造化之自然。圣人名之坎离，以泄其互藏之精，象之日月，以取其交光之妙。然后丹法大明，即观天地设位，日月运行，昼夜循环，无有一息之间暇，而乾坤不毁。万古一日者，实由于此。
　　故万古此乾坤，则万古此日月；万古此日月，则万古此丹法。使日月有时而停玑，则万物不生，而乾坤或几乎息矣，丹体何由而常灵常存哉。今几时言万古一日也。或以序中一刻之功夫，可夺天地一年之数为解者，于义差远。
　　 
　　◎沐浴防危险、抽添自谨持。都来三万刻、差失恐毫厘。
　　夫月当卯酉刑德临门，法宜沐浴。沐浴者，正所以防危险也。盖沐浴之说，兼有二义：一者卯酉之月，木金气旺，加之以火，则有飞走之虞；二者卯酉之月，阴阳气平，加之以火，则有偏重之患。故沐浴停火，以防危险。抽者抽铅，添者添汞。自谨持者，进退升降，务合天度。一念少差，则悔吝为贼，而三万刻之功亏矣。三万刻乃十月也。抽添二字，学者多不能晓，予已着之玄肤论中。
　　 
　　◎夫妇交会时、洞房云雨作。一载生个儿、个个会骑鹤。
　　金丹之道，顺则成人，逆则成丹。故仙翁篇末，以洞房夫妇之事明之。要在使人易晓，然非。世法之所谓洞房夫妇也。圣人洞晓阴阳，故于互藏之宅，盗其机而逆用之。故懐胎则十月无殊，脱胎则万变莫测。要之乘龙控鹤，皆阳精之所显化。神无不为，神无不通，又乌可以寻常识见思议之哉。
　　
　　
