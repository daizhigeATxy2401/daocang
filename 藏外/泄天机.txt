泄天机

　金液大还直指
　　至道药物，固是三才。而生成妙义，不外二五。凡人下手，总以神充气足入门，神充气足，真精乃生，真精发生，气神乃保，盖以精竭则神飞，神亡则气散。而气自心生，精由身出。识此妙义，还返圣功，不过身心混化。则此生成至道，不外乎此。泥丸氏曰：气属天，精属地，神则属人。盖以人禀二五之精而成，则人即天地，天地即人。故完天地之道，法天象地，不外一我。其法惟何？心如天之清，身如地之宁。克清克宁，即天即地矣！从而大还。学造自然而已。造极之诀，不外至诚无息焉尔。其得无息者，学承二五之精故，故尔泥丸氏曰：学惟至诚无息，乃得金液大还。然非自内自外，先哲谓自虚无是也。盖言道本至虚，体本至无，则知金液大还，还自道体也，学循道体，是即太上所谓识得一，万事毕也夫！

　　闵小艮曰：谨按是书，书名篇目，洵出神人口授，乃体其文，决非口述原本。定经后人参杂。故都玉石错砌，不以增删，误后非细，爰纂神人口授太虚诚斋玄论，成章於左，惜未经证先哲，录以待证高明云。

　筑基全凭橐龠
　　凡人神生於精，精生於气，五气融充，发为营卫，补益阴阳，化为精髓。然或体流则精泄，若人不知保惜道体，则精流而髓从，渐渐耗竭矣。凡今世人，无不下手於既破之后，则其下手也，必先立基。其立基也，必自调心始。心调气和，则可冀造真息。真息也者，盖即南华之踵息，泥丸谓为胎息之由。而籍意引，未造自然。一成胎息，则直与天地合德，而中无容心处。呼则随呼，吸则随吸，一如橐龠。吸吸呼呼，循环不息，是谓真息。真息既调，意到即现，阖开自如，不假意念，只须依法开接。上下鹊桥，微以胸膈撑开，将心中之气，降下少腹，存於坤宫中极。谓之虚心实腹。两手将肾茎并阴囊，兜捧使热，若举更妙，令我之阳气发露，则天地之阳气方应，得招摄入我身中也。切不可着意於彼，拨动欲念，欲火一炽，原阳乱动，反被天地消受我身阳气而去矣。故尔只要心息相依而已。泥丸氏曰：学於此际，用意存养，且须听降禁升，迨到丹田火炽，两肾汤煎，约经九息，乃以意引，穿闾后透，自得五龙捧圣之验，然有破脊烧关撒壁入脑声势，切戒惊惶，而忽洞府瞥启，得有闻所未闻，见所未见，尤戒眷恋。寂守久之，但觉下降得有甘露霈洒，咽不胜咽，由重楼达降阙，加得凉趣袭心，安泰难状，迟忽坠下，变若汤倾，而觉遍体冲和，功造此后，人道尽矣，续事仙道，可无躐等之弊。仙道维何？乃於阳生之际，法用天目，照於阴跷，但随真息阖辟，微微吸动阴跷，随息起伏，行造若亡，自觉尾闾之前，启有灵窍，现觉窍内飕飕然，如磁吸针，天地之真气，入於阴跷，升从脊前心后夹缝中，直达泥丸，学须存留，约至三五息，听下华池，降由重楼下阙下丹田，两地均须存留约有三五息，又至阴跷，吸接后息所入之气，而须大存九息，始听上升。此后行持，一听自然。盖已得寓升降於阖辟之中也。泥丸氏曰：如是行持，不计遍数，造至循环无端，迨到二气相停，惟觉遍身融畅，然其初得，或有四肢若山石，而身若木墩者，乃我身中伏阴之气，见此阳气攻击欲去，故有此沉重幽爽之状。片晌阴尽，清快难名，向后每一行持，火足身轻，神悦美好之景，日进日增，元阳渐茂，元气冲和，化身中阴垢而为元和之精，化心中凡焰而为真一之气。髓固精凝，永无渗漏妄泄之患，基址坚实，丹家外户具矣。是云身不动也。然身不动之义，不但精固，即涕汗津液七般俱无，即见可欲而不动。且经所谓精足不思淫，皆主身不动而言也。

　　闵小艮曰：丹家理气，原有三道，曰赤，曰黑，曰黄。赤乃任脉，道在前，心气所由之路，心色赤，故曰赤道，而赤性炎上，法必制之使降，则心凉而肾暖，黑乃督脉，道在后，肾气所由之路，肾色黑，故曰黑道，而黑性润下，法必制之使升，则髓运而神安。原斯二道，精气所由出，人物类以生存者，法故标曰人道，丹家医家详述如此。黄乃黄中，道介赤黑中缝，位在脊前心后，而德统二气，为阖辟中主，境则极虚而寂，故所经驻，只容先天，凡夫仙胎之结之圆皆在斯境，虽有三田之别，实则一贯，法故标曰仙道。然为先哲宝秘，故尔丹书充栋，鲜敢备述，周秦迄明，法皆口授，而受必三更盟授。先师太虚翁曰：授而笔之书者，始自蓬头尹氏，我师泥丸神人也，然亦不过略示端倪者，盖以心性未明，后凡体踞，而质禀好奇且躁，兼之世多外道，总以闻见开导，此与道体显背，何论其他。得今肃读是篇，抹煞赤黑，迳述黄中，天机仍未直泄，得何敢隐？不为补述，辜负神人，爰为补述成章，见者谅之。

　炼己须用真铅金水铸剑采先天
　　己者土也，土者意也，即至诚无妄真意是也。心属火，妄想情欲，皆属后天，炽灼奔驰，难以遏灭，必得先天水中真金元阳真精一点，方能绝其凡焰，变成真意，丹家所谓黄中黄庭，而又谓之金鼎神室，故能有方无方，无体而体者。按前筑基之始，己备炼己，而有相须妙用，但前以汞投铅，炼铅产金，在人身为炼形，资养真精，至此节方是以铅投汞，水火既济，在人身为炼精化气，而成金丹神室也。秘诀，在阳举之时，即活子时，急宜采取，然活子时，亦有先天后天之不同，悟真所谓两般作用是也。若见可欲，有触动念起者，乃后天人心，从欲念至者也。此时只用追摄法，上下关按定，安体静心，垂帘下照阴跷转尾上升，鼓动橐龠，迳透虚空，则其念自灭，其欲自熄，此虽阳气，内带欲火，倘住泥丸，而无点化之法，则后来积聚数满，必致喷顶坐化，救法，须用天目，自绕泥丸，用意左旋三十六转，右旋二十四转，少停，则此阳气，亦自化为寒泉，而下入绛宫，并即散归脉络矣。静坐片时，亦得小补。若乃先天活子时，或半夜子时，或丑寅时，静极生阳，身中凡阳真气，应天地之阳气而发，不由情念气触而生，乃天心真一元阳之气也。然此时，有经有度，不得太过不及，不及，则火未极而金不现，若采之，乃火也，则药销铄而无用。太过，则金化水而成质，若采之，乃水也，秽浊而害事。故经曰：铅遇癸生须急采，金逢望远不堪尝。须以识金水平分，冬至子半，天心无改，万物未生之际，其阳坚极，阴跷与尾闾，有虫蚁蠕动之状，乃其候也，急用手诀，缓提谷道，并提小便，鼓动橐龠，则吾身之真气，遂引天地之阳气，从尾闾飕飕而入，随橐龠巽风升上泥丸，定观不动，则斯阴阳二气，化为玉露，下洒绛宫，此液一点，凡焰全消，而元气出现，与之相交，入於黄中，结成一块死朱，称之为己也。然经曰：分明一味水中金，则知丹家始终，只此一物一事。按前止言橐龠，至此炼铅金，生真精，言产铅金中之水，用以制火为土也。而功夫尚属操持，故称炼己，炼己以后，则真土已就，乃采天地之气，化土生金，而成乾阳金液之丹。此药所以有浅深，而各以境殊也。

　得药方施烹炼抽添火候不忒方为陆地神仙
　　烹者，阳烹；炼者，阴炼。得药必在活子，乃身中一阳来复之时，二候所得之大药也。自下手筑基炼己，俱有采药之功，此又重出发明者，前之采药，为修鼎炉，今之采炼，用成还丹也。必俟夜半清静之子，天机自动，外阳举时，谓之天人合发，未可便采，还须用意助之，谓之进阳火，直至龟眼圆睁，龙身直竖，正是火候。只用意目，普照下田，意乃真意，目则天目也，嗣必田现黍珠，内外二气，觉相引从，从微至着，自觉真气愈吸愈来，关窍之间，如蚁蠕动，胸腹颈背，真光隐现，此是真金气满，天癸正生之时也，急须采之。乃用武火，提小便，摄谷道，掀少腹，开橐龠。少顷，便觉此药自化真气，随即用意后导，自必飕飕升透，乃是由督达脑，抵镇而止，镇乃人镇，顶谷是也，此骨成自落地以后，一身生气升成之物，上应天镇，天镇也者，五星之中星，大地精华升结之星。辰位天罡之主，光照则生，光注则化。照乃普照，注则入注。造化赖以生成，至人假以结蜕者，今则假以会罡合任而前降，乃由天目，分经池柱，下停绛阙。池则上池，人口是也，柱乃鼻柱，山根是也。法於抵镇，即脑迎星，星乃天镇。迎以化凡而返先。至要要用，故必数之九息，非有留恋而然，盖俟元阳气化甘露，分随罡镇，霈下池阙，此一露也，清凉香美，玄用无穷，而其霈随罡镇，更有玄义。泥丸氏曰：有形之露，随罡点阙，无形之露，随镇归黄，故凡露由鹊桥，下停绛阙者，概籍口咽，乃得经楼抵关，而有阴阳清浊之别，至人於此，乃以阴浊存化血液，流行脉络，以其清阳融落中黄，与我元气交接，随同真意，即於中宫，左上右下，自小至大，顺运三十六转，又於右胯，右上左下，自大至小，逆旋二十四转，止於中宫之中，谓之卯酉周天。静坐片时，或起或睡，任意施事，不必追寻落在何处，住於何地，惟觉融化於虚静不着之中，亦为神息胞胎真气之实际，方其得药升降，定觉周身畅美，切忌贪着，一或染着，立变凡后，为祸非细。法於事后，只守真息，浮游规中，不得外求，如此日采日炼，至於爻满铢盈，三田充足，两肾汤暖，气海火炽，玉液浮空，大药将生，即须入圜，候结产婴，以臻天仙大道。谨秘谨秘！

　再求大药证金仙火候修持九转
　　大药者，金液大还，天仙之大药也。即悟真所谓学仙须是学天仙，惟有金丹最的端是也。前药乃外真铅，是谓外金丹，又名玉液还丹，地仙之药物也。玉液既满，急宜入圜，寂俟金液产生，点化元神，结成圣胎，点化元气，凝为神宝。须择名山福地，筑立圜室。高低明暗适宜，用志心道友三人卫护。房中设平榻一张，四面帏帐，上悬明镜，左右插剑，床下镇雄黄三斤，上置蒲团，并混元衣一领，起臀一个，余外不安一物於前，四维安列八卦，须择吉奏达上帝。入圜静坐，无为无着，一意规中，身如槁木，跏跌端坐，昼夜不间，只存胎息，神气相抱，不出不入，如在母腹，外人视之，宛同不省人事，是乃归根复命，金液产生之际，有或七日十四日，甚有二十一日者，志友护卫，不可暂离，大戒音扰，尤忌声惊，盖以学者斯时，神休应谷，音触则觉，声触则惊，觉虑出定，养功失矣。惊则神散，祸莫大焉，泥丸故曰：外护一职，生死系之。学者得此，内必现月一轮悬於西，又现日如悬於东，寂而守之，两轮必相吞吐，旋竟合璧，悬於谷前，长春有言曰：学於斯时，全赖知音志友，从旁谛审寂守，但得学者眉间，一放光明，须即通知，无劳声达，第以音传，学自神会，应用心罡，引镇眷注，则神自休谷，自得感生大药，随罡合元，融成珠若也。学造此境，已与太虚神通气贯，无复三界六合可分，盖即丹经金归性初之候，而珠即神宝也，神宝即金仙也，神宝既得，还须加行十月温养，谨持九转，始得胎完珠化，身证圣婴。然此温养，此火候，与前不同，前有抽添升降之别，此则一意规中，如春沼鱼，如百虫蛰，吸聚元阳，灵气不散，招摄太虚，培育元精。此一步也，全仗罡镇两星，刻时葆照，而功法不外若存若亡、勿忘勿助焉。泥丸氏曰：意不可散，意散则火冷，念不可起，念起则火炎，二俱伤胎，切宜详慎。如此一年，实则九月之功，故谓之九转。一年除二八两月，不用火功者，非撒手抛空，竟置膜外，只如无心照顾，不复加意耳。然退火则水潮清静之象，乃沐浴之候，灌溉黄芽之时，此法只以结丹日，为十一月冬至节，算至九十日，候即沐浴一节，为二月节，月以结丹之日为初一日，至八月二十三沐浴一节，至次月一日，又为十二月初一日也，则以结胎之时，至第四时为卯，第十时为酉月也，以此活法，温养沐浴，九转火足，气候圆满，婴儿欲动，还宜自问，曾否到返还功纯，如后凡悉化悉销者，自必动定一如，驻世升遐，惟其所愿，盖已即身即世、即地即天，与道合真，何有出入升降高下远近凡胜(疑作圣)乎哉！倘或凭运而通而化而结而圆，先少后多，未能融化此身，则必预放金光一团，悬於顶上虚际，名曰意珠，上应镇星者。

　　太虚氏曰：镇为天罡罡主，为坤地真元气升而结，光照则生，光注则化，人物赖以生成者，位在中天，按即五星之中星，高出日月诸星之上。我师泥丸氏曰：於人身，按即卤门盖骨，此一骨也，人身生气所聚结，成於落地之后，吕神谓为人镇。其华，金阙谓为意珠，太上用以卫婴者，学人不可不知。倘得药过早者，用於圣婴既育未壮之时，假取是珠悬於顶上虚际，以补平时还返未纯、识神未化功夫，祛除诱侮，不致被魔吞食耳。已详正阳末后一着，正阳有言，学造婴成，谈何容易，然而分阴未尽，必有身识勾引外魔朋比串侮，法惟退隐道体，苟或先少后多，则惟混入意珠，自融自化自造，内外冰释，久久身等古佛也。太虚曰：意珠足珍如此。然而历祖传经，鲜有备述者，尚因此法，为救下士性根未彻而设，如性光早定者，末后无须此法故也。

　　随将我身透入，珠随包覆我身，内融外洽，销化后凡，自然淘净，学士惟自存虚寂寂虚以化之。已而闻见胥泯，到得寂无所寂，真常得性，自与还返功纯一般。此禀受有不同，入手有各别，安行利行，功成则一。造物毫无容心焉。是故证贵自审，乃有留形之驻世，所以尽性正以致命而圆志耳。

　　闵小艮曰：我侪修道，一生精勤，只为证升，稍或迷昧，前功尽去，今按是篇，削删口授，详述世传，果何心哉？爰故删削其述，详为补述师授，并述师训以注以证者，以见神人确有所授，非无根无蒂云尔。

　九年面壁绝尘缘始合神仙本愿
　　欲了本愿，无过面壁一宗，是盖行於得圆未化时也。泥丸氏曰：是西圣教外别传，启自薄伽筏帝，达摩承之。於是现身东士，乃有九年之面壁。自是千百年来，两地人承，鲜识宗旨。而率皆为了性了命，岂知初祖来时，一生性命，行已极圆，故能乘苇飞渡，此明征也。而仍行夫九年面壁者，特示震旦至人，共行即身即世、即世即心，而功必以面壁入门，是以世治愿始圆耳。其法备於吕祖《三尼医世功诀》，而行乘色身未脱时，故有乘此生年月日时之训。吾宗乃全真，全真末后大着，指此步也。是以道凭行进，功赖德圆，故有三千功八百行之积，然以在下匹夫，功由何积，行由何圆哉。惟此别传，不劳丝力，不费一钱，只与造化一心，即身以理，但具恒诚而无息，行无不验，功无不圆，其诀至简至易，盖惟致如天之清地之静而已。是以心即天也，身即地也，而神即人也。如是体之，何须身外求治乎哉。然皆天机也，古哲未之汇泄，泥丸氏泄之。余承而述，故仍以泄天机名之。

　　闵小艮曰：《医世》一宗，律宗之枕秘，向惟口授。是书不述，似出谨慎。然既详述篇目，理应略述端倪，如或不信此理，请读《碧苑坛经》。得承师训，谨补述之。

　　道光癸巳年七月七日后学闵一得谨识。

