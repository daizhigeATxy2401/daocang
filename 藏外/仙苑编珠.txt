仙苑编珠　五代（或宋）　天台山道士王松年
　　
　　
　　文字据正统道藏本。
　　
　　
　　仙苑编珠卷上
　　
　　
　　大道自然，混沌之先
　　《道经》云：有物混成，先天地生，寂兮寥兮，独立不改，周行而不殆，可以为天下母。吾不知其名，字之曰道。《庄子》云：夫道，有情、有信，无为、无形。神鬼、神帝，生天、生地；在太极之先而不为高，在六极之下而不为深，先天地生而不为久；长于上古而不为老。
　　
　　一气凝化，盘古生焉
　　《元始上真记》云：昔二仪未分，溟涬蒙澒，日月未具，状如鸡子，混沌玄黄，乃有盘古真人，天地之精，自号元始天王。游乎其中，天形如巨盖，上无所系，下无所根，玄玄太虚，无响无声，元炁浩浩，如水之形，若无此炁，天地不生，天地既分，相去三万六千里，元始天王在天脊膂中住，名曰玉京山，山中有宫殿并金玉，常呼吸天炁，俯饮地泉，忽生太玄玉女，在石间出，能言，人形具足，天姿绝妙，号曰太元圣母，元始君下游见之乃招还上宫。
　　
　　天王东立，王母西旋
　　自元始天王、太元圣母还上宫之后，经一劫，乃生天皇氏，治世三万六千年，受书为扶桑大帝，居东极扶桑宫，为东王公。今世间皇太子居东宫象此也。又生九光玄女，号曰太真西王母。居西极昆仑山。故曰木宫金母，天地之尊神也。
　　
　　伏羲八卦，轩后五篇
　　《庄子》云：伏羲得道，以袭气母。《书》云：伏羲始治世，感神龟负图而出，乃画八卦，造书契，得道为东方青帝。《庄子》云：黄帝得道，以登云天。《经》云：轩辕黄帝登峨嵋山，遇天真皇人，授以灵宝五符，治世三百年。乃铸鼎荆山炼丹，丹成，有黄龙下迎群臣同升者七十二人。以符藏于苑委山。
　　
　　颛顼元辈，帝誉龙軿。
　　《道学传》云：颛顼高阳氏，乘结元之辇，北巡幽陵，南巡交址，西巡游沙，东巡蟠木。山水之神，动植之类，日月所照，莫不属焉。周旋八卦，诸有洞台之山、阴宫之丘，帝召四海神，使运安息国天市山宝玉，封而镇之。铸羽山铜为宝鼎，各献一所于有洞之山。《庄子》云：颛顼得道，以处玄宫。帝誉高辛氏感九天真王，三天真皇乘九龙云舆降牧德之台。授以灵宝五符，帝用之得道。后封此符于钟山。
　　
　　虞舜得药，夏禹道川。
　　《真诰》云：虞舜感北戎长胡大王献白银之霜十转紫华，服之而成仙。《吴越春秋》云：禹平洪水，其功不就，乃按《黄帝中经》圣人所记，在乎九山东南，号曰苑委，承以文玉，覆以盘石，其书金简青玉为字，编以白银。禹乃南巡，登衡山，血白马以祭，不幸所求。乃仰天而叹，因梦赤绣衣男子云：欲得我治水之方、御龙之卫，可斋乎？黄帝之岳，峻岩之下，金简之书在矣。禹乃退斋，季庚之日，登苑委之山，发石，果得金简玉书。用以治水，凿龙门，通百川，天下有赖其功大矣。今道门《灵宝五符》即此书也。其探符处，在会稽山，禹穴是也。
　　
　　老君无极，籛祖长年。
　　孔子曰：窃比于我老彭。葛仙公云：老子体自然而然，生乎太无之先，起乎无因，经历天地终始，不可称载，终乎无终，穷乎无穷，极乎无极也。又云：世人谓老子当始于周代，老子之号始于无数之劫，其杳杳冥冥，渺邈久远矣。《庄子》疏云：彭祖姓籛，讳铿，颛顼玄孙，善养性，能调鼎，进雉羹于尧，封于彭城。其道可祖，故谓之彭祖。《神仙传》、《列仙传》并云：历夏经殷七百六十岁而不衰老。后西之游沙，莫知其终也。故罗隐碑文云：水运降灵，始分辉于玄帝；仙源启祚，乃袭庆于彭墟。星辰浮濮渚之阳，云鸐度游沙之境也。
　　
　　广成高卧，尹喜精研。
　　《庄子》云：黄帝诣崆峒山，谒广成子，问以理身奈何。广成子曰：善哉问乎。吾语汝：至道之精，杳杳冥冥，至道之极，昏昏默默，无视无听，神将自正，无劳汝形，无摇汝精，乃可长生。故我修之千二百岁矣，而形未尝衰。《本起传》并《西升经》并云：关令尹喜受老子《道德五千言》，精研万遍，于蜀郡青羊肆随老子白日升天，游四海，登三清，下化八十一国焉。
　　
　　卢敖游海，若士冲天。
　　《神仙传》云：卢敖者，燕人也。秦时游北海，至于蒙谷之山，见若士焉，方迎风而舞，顾见敖曰：吾与汗漫期于九陔之上，不可久。乃竦身入云中。
　　
　　赤松行雨，育封随烟。
　　《列仙传》云：赤松子者，神农雨师也。服水玉以教神农。能入火，随风雨上下。高辛时，复为雨师。今之雨师复是焉。宁封子者，为黄帝陶正。有人能出五色烟以教封，封乃积火自烧，随烟上下焉。
　　
　　黄山数百，白石三千。
　　《神仙传》云：黄山君者，修彭祖之术，年数百岁，犹有少容也。白石先生者，中黄大夫弟子也。至彭祖时，年已三千岁矣。尝于白石山煮白石为粮，故号白石先生。
　　
　　瑶水周穆，槐山偓佺。
　　《列子》云：周穆王乘八骏，日行万里，至于昆仑之山，与王母宴于瑶池。王母唱白云之谣，王和之也。《列仙传》云：偓佺者，槐山采药人也。好食松实，形体生毛，长数寸，两目正方，能飞行逐走马。
　　
　　医龙师皇，钓鱼寇先。
　　《列仙传》云：马师皇者，黄帝马医也。有龙下，向之张口，皇曰：此龙有疾。乃针其唇下，以甘草汤饮之而愈。后数数有龙出陂，告而治之。一旦乘龙而去。寇先者，宋人也。以钓鱼为业。得鱼或卖，或放，或自食。好种薜荔，食其葩实。宋景公问其术，不告，遂杀之。数年后踞宋城门，鼓琴而去。
　　
　　弄玉呜凤，萧史同仙。
　　《列仙传》云：萧史者，秦穆公时善吹箫，能致孔雀白鸐。穆公有女曰弄玉，好之，公遂妻焉。教弄玉作凤呜，凤止其台上。一旦乘凤，同去。
　　
　　李文黄白，沈太红泉。
　　《神仙传》云：沈文太者，九嶷人也。得红泉神丹去土符、还年返命之道。欲之昆仑驻，安心二千余年，以传于李文渊。以竹根汁煮黄丹并黄白术、去三尸法，出此二人矣。
　　
　　宋伦游空，葛洪兀然。
　　《楼观传》云：宋伦，字德玄，年二十二。日诵《五千文》，服黄精白术，感老君降授中景之道、通真之经、伦行之望、岩申步，日行三千里，凌波陟险，不由津路也。《道学传》云：葛洪，字稚川。读书万卷。求勾漏令，意在丹砂。着内外篇，凡一百一十六篇，碑诛诗赋百卷，檄章笺表三十卷，《神仙传》十卷，《良史传》十卷，《隐逸传》十卷，《集异传》十卷，抄五经史百家之言方杂事三百一十卷，《金匮药方》百卷，《肘后要方》四卷。年八十一，兀然若睡而蜕。
　　
　　郑远养虎，涓子剖鲜
　　郑思远，葛洪之师也。尝于山岩间收得虎子两头，其母已死。君喂饲之，长大。俄有一雄虎来庵前，乃二虎之父也。三虎出入相随。驼药囊经书，隐于括苍山，仙去。《列仙传》云：涓子，齐人。饵木三百年，钓于荷泽，得鲤鱼，剖之，腹内得符，能致云雨。
　　
　　
　　少翁拜山，宋莱扫市
　　《真诰》云：昔娄少翁入华山中，拜山二十年，遂一旦见西岳仙人授以仙道也。楚庄公时，市长宋莱子恒洒扫一市，忽遇一乞食公唱歌，莱子知是仙人，乃随之积，十三年，遂得仙道，为中岳仙人。
　　
　　永伯七星，王遥箧子。
　　《神仙传》云：陈永伯得七星散方，服之二十八日，忽不知所在。有儿年十一，服之二十八日，亦不知所在。本方云：服之三十日，自得仙去。王遥，字伯辽，与人治病，无不愈者。并不用针药，但令坐一布帕上，须臾自愈。有一竹箧子，长数寸。有一弟子姓钱。忽一夜大雨，命弟子以九节竹杖担此箧子，雨中行，衣不湿。登山，入一石室中，中有二人同坐。遥发箧子，取玉舌簧三枚，三人对鼓之。良久，收簧内箧中，却担回。二人谓遥曰：早来，莫久恋人间。后百余日，遥复自担箧子，一去不复还。后三十年，弟子见在马蹄山也。
　　
　　介君竹杖，左慈木履。
　　《神仙传》：介象，字符则，会稽人，甚有道术。吴太帝礼重之，使作变化，种瓜果皆立生可食。帝思鲻鱼绘，象于殿庭作一方坎，着水，象垂钓于坎中，得鱼。帝曰：蜀姜不可得。象曰：请差人买。与五百钱，象书符置竹杖中，令使人骑之，闭目，唯闻风声。到蜀买姜回，厨人切绘未了。左慈，字符放，有道术，孙策欲杀之，驱于前，慈着木履竹杖，徐徐而行，孙公奔马追之，常相去百步。后曹公杀之，唯见一束草也。
　　
　　老父光白，刻都气紫。
　　《神仙传》：汉武帝东巡，见泰山下老父头上有白光，高数尺。帝问之。老父曰：臣年八十五时衰老，有道士教绝谷服术饮水，并作神枕，用药三十二味。臣今年一百八十矣，日行三百里。剡子都，汉武帝出游，见其头上有紫气，高丈余。问之，对曰：臣今已年一百三十八，所行者，彭祖之道也。帝传之不能行。子都年二百余岁，服术，白日升天。
　　
　　河上传经，汉文得旨。
　　葛仙公云：河上公者，莫知其姓名也。汉孝文皇帝时结草为庵，于河之滨。常读老子《道德经》。文帝好老子之言，有所不解数句。遣使问，不告。帝亲诣问之：普天之下，莫非王土；率土之宾，莫非王臣。子虽有道，由朕民，不能自屈，何乃高乎？朕足使人富贵贫贱。须臾，河上公乃拊掌坐跃，冉冉在虚空之中，去地数十丈而答帝曰：余上不至天，中不累人，下不居地，何民之有？陛下焉能令余富贵贫贱？帝乃稽首礼谢，河上公遂授《注解道德经》二卷与文帝。
　　
　　娄政变化，墨子朱英
　　　《神仙传》：娄政治《墨子五行记》，服朱英丸，年八百余岁，色如童子，能化一人为百人，百人为千，千人作万。能立起风云，步行水上，令水中鱼鳖尽上岸。能口吐五色气，方十里，上连天。能腾身虚空，无所不至。墨子，名翟，宋大夫也。着书曰《墨子》。善战，守之且巧，与公输班较机变，以云梯不足攻宋（面）〔而〕止。后入狄山中学道，有神仙授以翟朱英丸方、通灵五行变化凡二十五卷。因游五岳，不知其终也。
　　
　　孙博同道，班孟异名。
　　《神仙传》：孙博治墨子五行术，能令草木、金石、人物尽成猛火。他人以水沃之，终不灭。须博自止之，乃灭。物皆如故，不焦。又能自变量百众步行水上，不沾不没。或布席坐于水上，饮宴作乐。又能从石中来去。后入林虑山，合丹仙去。班孟者，是女子，能飞行，坐空入地，飞屋瓦，指地成井，能含墨喷纸成篇章。饮酒饵丹，四百余岁，后入天台山去也。
　　
　　王纲二气，章震五行。
　　《神仙传》：天门子，姓王名纲，善补养之法，行玄素之道，年一百八十岁，有童女之色。乃服珠醴仙去，入玄洲。章震者，王子也，师桑子，精于五行之意，以养性治病消灾。立起风云雷雨，化草芥瓦石为六畜龙虎。能分形为数百千人，步行江海。能喷水成珠玉，不变。能丸泥为马，日行千里。能吐五色气。能投符召鱼鳖，能使人见千里外物。能咒水治病立愈。入崆峒山合丹，白日升天。
　　
　　九灵却祸，北极贵精。
　　《神仙传》：九灵子，姓皇名化。得还年却老胎息之道，又得五行之要。能辟五兵虎狼，伏千殃，消万祸。专行此道，大得其效。在人间五百岁，服丹仙去。北极子，姓阴名恒，得保神养性贵精之道。其要曰：以金治金，谓之真。以人治人，谓之神。后服神丹仙去。
　　
　　太阳华发，绝洞长生。
　　《神仙传》：太阳子者，姓离名明，得玉子之道。好酒恒醉，玉子责之，对曰：晚学性刚，俗态未除，故以酒消其骄慢耳。善修五行之道。在人间五百年，肌肤光润，面目辉华，而鬓发皓白也。着七宝之术，深得其要，服丹而仙。绝洞子者，姓李名修，其术曰：弱能制强，阴能弊阳。常若临深履薄，长生之道也。年四百岁，颜色不衰。着书三十篇，服还丹而仙。
　　
　　阳女得妙，阴女亦成。
　　《神仙传》：太阳女，姓朱名翼，增益五行之道，其验得妙。年二百八十岁，色如桃花，如十七八人也。得神丹仙去。太阴女者，姓卢名金，好玉子之道，未得其妙。乃当垆沽酒，遇太阳子过之，遂教以补养之术、蒸丹之方，服而仙去。
　　
　　玄女行厨，南极通灵。
　　《神仙传》：太玄女者，姓顼名和，少丧夫，乃学道，治玉子之术，坐置行厨，变化无所不至。南极子者，姓柳名融，能含粉成鸡子如真，能咒杯成龟鳌壳，咒水成美酒，服云霜丹仙去也。
　　
　　奉林闭气，周君诵经。
　　《真诰》云：娄奉林者，学道于嵩山，积四百年。能闭气三日不息。服黄连以致不死也。周君兄弟三人学道于常山中，九十七年，遇老人授以真经七卷。三人共读之，忽有白鹿见，二弟放经看之，周君独不看。数满万遍，翻然冲天。二弟为看鹿，经忽火起焚之，不得冲天，为心不定也。
　　
　　伯真心正，季道天青。
　　《真诰》云：姜伯真行道，采药遇仙人，使平立于日中，其影偏，仙人曰：子心不正。因教以日出三丈时，披心向日，觉心中暖，即正也。伯真旦旦行之，得道也。徐季道学仙，遇神仙教云：子欲学道，当中天青，咏天历，蹑双白，徊二赤也。行之得道。
　　
　　刘安接士，八仙降庭。
　　《神仙传》：淮南王刘安好道，闻有术之士，不远千里，卑辞厚礼以迎之。时感八仙降焉。一人能坐致风雨，立起云雾。一人能束缚虎豹，召致蛟龙。一人能分形易貌，坐在立亡。一人能乘虚步空，越海凌波。一人能入火不灼，入水不濡。一人能千变万化，恣意所为。一人能防灾度厄，长生久视。一人能煎泥成金，凝汞为银也。
　　
　　丁鹤人语，苏鹿牛形。
　　《飞天仙人经》云：丁令威七岁入山求道，千年化鹤归乡，下华表柱头，歌曰：我是昔日丁令威，学道千年今始归也。《苏君传》：苏耽者，彬州人也。小时牧牛，牛化为白鹿，得道。后归乡，驻牛脾山上。州县官吏同往礼谒。日暮，君展《黄庭经》化为大桥，直跨城门，官吏登桥而还也。
　　
　　大足地黄，唐凤石蜜
　　《神仙传》：大足服地黄得道。唐凤服中岳石蜜得道。
　　
　　墨容黄连，羡门青实
　　《神仙传》：墨容公服黄连得道。羡门子服甘菊青实散得道。
　　
　　三老炼气，四皓饵漆
　　《神仙传》：长陵三老服阴炼气，乃得成道。又云：商山四皓，服九加散、饵漆得道。
　　
　　妙真入洞，暨琰飞棺
　　《道学传》：女真钱妙真幼而学道，居句曲洞山，年八十三，诵《黄庭经》数满，乃与亲友告别，服黄白色药了，乃入燕洞经宿。明晨，女冠道士竞往候之，忽闻洞有雷霆之声，见龙凤之车，自西北而来，载以升天也。暨慧琰居于潜天目山学道，蝉蜕之后，依俗礼葬之。数年中，忽有闻山盖山，訇然如雷霆之声。乡人往看，见棺版飞空，上片落南村，今为上片村，底版落北村，今为下版村。两边版同在一处，今为版同村。因此升天也。
　　
　　
　　遇药朱璜，盗术女丸
　　《列仙传》：朱璜，广阳人，病毒痴，道士阮丘与七物药，日服九丸，百病愈。教以诵《黄庭经》，随丘入浮阳山，八十年，髭发俱黑，仙去。女丸者，陈市上沽酒妇人也。仙人过之，寄《素书》五卷。丸乃盗写其文，得养性之道，不衰不老，弃家而去，不知所之。
　　
　　常生止雨，方回印关
　　《列仙传》：平常生者，数死复生。在谷城乡，忽大水出，所害非一。生乃登缺门山，大呼言：常生在此，雨水五日必止。如其言。后数十年，复为华阴门卒。方回者，尧时隐人也。炼食云母。夏启末，为宫士，为盗所劫，闭之室中，回化身而出，更以方回印封其户。时人曰：得回一丸泥，关可开也。
　　
　　仇生木正，子先竹竿
　　《列仙传》：仇生者，汤时为木正。食松脂，自作石室，仙去。周武王幸其室而祀之。呼子先者，卜师也，寿百余岁。夜有仙人持竹竿至，呼子先乃与酒家妪各骑一竹，乃龙也。上华阴山仙去。
　　
　　朱仲贩珠，任光卖丹
　　《列仙传》：朱仲，会稽人。常于市上贩珠。高后时求三寸珠。仲献之，赐五百金。鲁元公主私以七百金，仲献四寸珠。景帝时复献三寸珠数十枚而去，不知所在。任光者，上蔡人。善饵丹，卖于都里间。赵简子聘之于柏梯山，三世不知所在。
　　
　　牧豕商丘，铸冶陶安
　　商丘子胥者，高邑人。好牧豕、吹竽，服术菖蒲，饮水，不饥不老。人世世见之。三百年，不知所之。陶安公者，六安铸冶师也。一旦火散，上紫色冲天，须臾朱雀止冶上，曰：安公与天通。七月七日，迎汝以赤龙。至期，赤龙到，大雨，安骑之而升天。
　　
　　黄真武陵，刘阮桃源
　　传云：渔人黄道真，武陵人。棹渔舟，忽入桃源洞，遇仙。刘晨、阮肇，剡县人也，采药于天姥岑，迷入桃源洞，遇诸仙，经半年却归，已见七代孙子。
　　
　　初平松脂，凤纲花卉
　　《神仙传》：皇初平，丹溪人也。年十五，家遣牧羊，遇道士将入金华山四十年。其兄初起寻之，相遇，问羊，云在东山。往看，尽是白石。初平叱之，悉化为羊。兄弟二人共服松脂茯苓，至万日，坐在立亡，同升天。初平改姓赤氏，号松子。初起号赤须子。今婺州赤松观是其地也。凤网者，元阳人也。常采百草花，水渍泥封，埋之百日，丸之。死者以一丸内口中，立活。纲服药，不老仙去。
　　
　　吕恭遇仙，沈建寄婢
　　吕恭字文敬，少好服食，于太行山采药，忽见三仙人，曰：子好长生乎？吾一人姓吕字文起，公与吾同姓，合得长生。乃随仙人去，经二日，遂授秘方一首，曰：汝随吾二日，已二百年也。乃还乡，已见十余代孙。吕习者，作道士，涕泣拜迎，遂传其方。其家世世无有老死者，皆得仙去。沈建者，丹阳人，得导引服食之术。凡有病者，见之即愈。尝远行，寄二婢、三奴、一驴、十羊，各与药一丸，经三年，并不饮食。建既还，乃各与一丸药吃，饮食如故。建乃举身飞行，或去，或还。三百年后不知所在。
　　
　　华生易皮，乐长童子
　　《神仙传》：华子期者，师甪里先生，得灵宝隐方，合而服之，日行五百里，力举千斤。每一岁十度易皮。后乃仙去。乐子长者，齐人也，遇霍林仙人授巨胜赤松散方，曰：蛇服成龙，人服成童子。长服之，年百八十岁，色如少女。妻子九人皆服之，老者少壮，少者不老。登劳盛山仙去。
　　
　　叔卿不臣，伯阳示死
　　《神仙传》：中山卫叔卿服云母得仙。汉武帝闲居殿上，忽见一人乘云鴐白鹿，集于殿前。帝惊问为谁。答曰：我中山卫叔卿也。帝曰：子非我臣乎？叔卿不对，忽失所在也。帝甚悔恨。魏伯阳，吴人也。入山作神丹，将三弟子、一白犬。丹成，饲犬，犬死。乃自服，又死。一弟子姓虞，服之亦死。二弟子弃之而出。伯阳乃起，将服丹弟子并白犬而去。逢樵人，乃作书寄乡里并二弟子。伯阳作《参同契》、《五相类》凡二卷，尽神丹之旨也。
　　
　　方朔岁星，傅说箕尾
　　《登真隐诀》云：东方朔，字曼倩，仕汉武，服初神丸。至宣帝时，弃官，于会稽卖药。后升为岁星。又《庄子》云：传说得道以相武丁，奄有天下，乘东维，骑箕尾，而比于列星。
　　
　　沈羲三车，安世二士
　　《神仙传》：昊郡沈羲学道于蜀，但能消灾除病，救济百姓，功德感天。因与妻共载，路逢白鹿车、青龙车、白虎车，骑从皆朱衣，执矛仗剑，告羲曰：君有功于民，黄老今遣仙官下迎。有三仙人，以白玉版、青玉界、丹玉字授羲，遂载升天。陈安世，为灌叔本客，每行见鸟兽，皆下道避之，未尝杀物。年十三，叔本好道，忽有二仙人化为书生诣叔本。叔本不悟，待之不至，乃谓安世曰：汝好道，可教。乃与药二丸服之，不复饮食。叔本乃反师之。安世临升天，乃传其道。叔本亦仙而去。
　　
　　八百历代，李阿丐市
　　《神仙传》：李八百，蜀人，莫知其名，时人计其数已八百岁，故呼之。游行不定。知唐公房可教，乃托疮痍试之。百药不可，云：须人舐之。房乃令二婢舐之，不可。房乃自为舐之，不可。又令妻舐之。云：须得美酒三斛浴之。浴讫，体如凝脂。遂令公房并妻、三婢并入酒中浴之，并颜如童子。乃以丹经授公房，房合服仙去。李阿者，蜀人世世见之，不老，常乞食于市。有古强者，常随之。强时年十八，见阿如五十许人。至强年八十余，阿亦如故。忽告人曰：昆仑召吾，当去。遂不复还也。
　　
　　
　　仙苑编珠卷中
　　
　　天台山道士王松年撰
　　
　　
　　犊子易貌，桂父变容
　　　《列仙传》：犊子者，邺人，服松子、茯苓百年，时壮时老，时好时丑。忽牵一黄犊来过沽酒阳都家，女悦之，随犊子出，取桃李，味皆甘美。邑人伺而逐之，共牵黄犊耳而走，不能追也。数十年见在潘山下，冬卖桃李也。桂父者，象林人，色黑，时白，时黄，时赤。常服桂并叶，以龟脑和之千丸。至今荆州南有桂丸也。一旦飘然入云而去。
　　
　　务光蒲韮，阮丘薤葱
　　务光，夏时人，耳长七寸，好琴，服蒲韮根。汤让天下，不受，负石，身投蓼水以自惄。复四百年，至武丁时，复见也。阮丘者，蛆山上道士，被发，耳长七寸，口中无齿，日行四百里。常种葱薤。百余年，人不知之。
　　
　　赤斧饵丹，毛女餐松
　　赤斧者，巴戎人也，为碧鸡祠主簿。饵丹与消石，服之三十年，反如童子。毛发生，皆赤，掌中有赤斧文焉。华山中毛女字玉姜，自言秦宫人，避难入山。道士教食松叶，遂不饥寒，身生绿毛也。
　　
　　王乔控鹤，陵阳钓龙
　　王乔字子晋，好吹笙，作凤呜。道人浮丘公接上嵩山，三十年后，以七月七日于缑氏山控鹤冲天。《仙经》云：仙位为侍帝晨，领五岳，司桐栢真人，治天台金庭洞。陵阳子明者，好钓鱼，钓得白鱼，腹中有书，教服食法。遂上黄山，采五脂，服之三年，龙来迎上陵阳山也。
　　
　　溪父瓜子，骑呜守官
　　溪父者，南郡人，居山间，仙人来买瓜，教以练瓜子，与桂附芷实共藏，至春分食之，二十余年，能飞行也。骑龙呜者，浑亭人，年二十，于池中求得龙子，状如守官者千余头，养饲草庐以守之。龙长大，稍稍而去。后五十年，水坏其舍而去，一旦骑龙来至浑亭。
　　
　　季主长安，辛玄吴越
　　《道学传》：司马季主卖卜于长安市，时宋忠、贾谊为中大夫，见之，谓曰；先生业何卑乎。对曰：夫内无饥寒之累，外无劫夺之忧，处上无杀，居下无害，斯君子之道也。凤凰不与燕雀为群，公等何知。后宋忠抵罪，贾谊感结也。竟不知季主所在。《登真隐诀》云：受西灵剑解之法，在委羽山大有官，服明丹之华，抱扶晨之晖，貌如女子，须长三尺也。辛玄子好游山，志愿凭子晋以升虚，侣陵阳以步玄，故名玄子，字延期。自序云：西王母见苦行，北邓帝愍道心，于今二百年矣；而大帝且令领东海侯，为吴越神灵之司，未得振翠衣于九霄，舞云翔于十方也。
　　
　　许迈山林，龙威洞穴
　　《真诰》云：许迈小名阿映。《道学传》云：志在往而不返，故自改名远游。弱冠诣郭璞，筮告曰：君元吉自天，宜学升遐之道。乃师鲍靓。后与同志东游名山，饵朮断谷，能闭气千息。初止桐庐新城临安，所在作楼阁，开后门，上山采药，经月不返。每言：映好山林，犹鱼得水也。《真诰》云：师王世龙，服玉液朝脑精也。龙威丈人者，包山得道人也。莫知其姓，号日隐居。吴王阖闾登包山，令隐居极洞穴之源，乃入洞，经百七十四日而返，云：约行七千余里，忽见千径百路，处处如一有金城王屋，阒尔无人，城门牌曰：天后别官。玉房之中有一卷赤书，拜而取之，以为信。既出，以示吴王，乃夏禹所藏《灵宝五符》也。
　　
　　贤安甘草，伯玉松屑
　　《魏夫人传》：夫人字贤安，少多疾，清虚王真人告曰；夫学道先去病除疾，五藏充盈，肌泽髓满，耳目聪明，乃可修习。因授甘草丸方，按而服之，百痾悉愈。后得道为南岳上真司命紫虚元君也。褚伯玉，钱塘人也，年十六，家为娶妇，妇乘车而入，先生踰垣而出，隐于天台中峰二十年。樵人见之在重岩之下，颜色恰怡，左右惟有松屑二裹。由是远近知之。齐高帝征之不起，乃移居大霍山仙去。
　　
　　神丹马明，方术葛越
　　《神仙传》：马明生，临淄人也，本姓和，字君贤。少为贼所伤，在路遇神人，与药救之，再生。乃师安期先生。因游天下，勤苦备经，遂授与《太清金液丹经》。入山修炼，药成，未乐升天，乃服半剂为地仙。展转九州岛五百余年，乃白日升天。葛越者，号黄卢子，有病者千里寄名与之，皆愈。禁虎狼百虫飞乌，皆不得动。使水逆上一二里。天下大旱，能召龙致雨。力举千斤。行逐奔马。头上有五色气，高丈余。年二百八十岁，一旦乘龙而去。
　　
　　啸父乘火，师门发烟
　　《列仙传》：啸父者，少北曲周市上补履人。不知年几，唯见不老。有人求其术，不告也。唯梁母得其作火法，因上三亮山，与粱母别，乘数十炬火而升天也。师门者，啸父弟子也。得火术，好食桃李花，为夏孔甲龙师。孔甲杀而埋之，一旦风雨迎去，而山林间烟火自发也。
　　
　　伟道心定，黄观试全
　　《真诰》云：金伟道者，学仙在墦冢山十二年，仙人试之，以石重十万斤，以白发悬于空中，使伟道卧于下。伟道心定无疑，卧其下十二年，遂赐神丹，白日冲天。黄观子者，少好道，朝朝礼拜，求长生。积四十九年，后入噍山中，仙人以百四十事试之，皆全，遂得金丹，而诵《大洞真经》白日升天。
　　
　　子主佣顾，瑕丘弃捐
　　《列仙传》：子主者，楚语而细音，诣江都王言：宁先生顾我客作三百年。问宁先生所在，云：在龙眉山上。遣使往见先生，毛身广耳，被发鼓琴，谓曰：子主是吾比舍九世孙也。瑕丘仲者，宁人也。卖药于宁百余年。忽地动，舍坏数十家，屋临水皆败。仲死，人取其尸弃于水中，收其药卖之。仲乃被裘诣之取药，弃仲尸者叩头求哀，仲曰：吾恨汝使人知我耳，吾去矣。后却为胡王驿使来至宁，北方谓之谪仙人也。
　　
　　阴生丐乞，酒客万钱
　　阴生者，渭桥下乞人也。常于市中乞，市人厌之，以粪洒之，衣且不污。长吏试收系之以桎梏，而复在市中乞。俄而洒粪家屋自坏。故人歌曰：见乞儿，与美酒，以免破屋之咎。酒客者，粱市上酒家酿酒人也。酒美，日收万钱。酒客佯作过失，酒家逐之而酒酸败。贾人多以女迎之。或去或来，百余岁却来为梁丞，教民种菜，云三年当大饥。果如其言。忽解印绶而去焉。
　　
　　王质柯烂，徐公醉眠
　　《传》云：王质者，西安乡里人也，性颇好棋。因入山采樵，见二仙人于石桥下棋，质乃以斧柯磹坐观棋，局终乃起，斧柯已烂。归家，数百载矣。今衢州烂柯山是也。徐公者，金华乡里人也。入山见数人道士饮酒，乃与公一杯，饮讫醉卧。觉来见其地成一湖水。归家已数代孙子。至今金华山中有徐公湖也。
　　
　　商仙游火，太一浮莲
　　《仙传》云：商丘开者，晋人也。幼好道，居姑射山，能蹈水火而身不焦溺。或救覆舟，或噀水而灭大火。善丹青，然身常贫。客隐范氏家，诸客见商丘开，莫不狎侮欺诒。范氏一朝家大火，诸客莫能救，商丘开独入火取锦，往还埃不漫，身不焦。火大炽，而复对诸客噀水即灭。众方疑其神人，惭谢于商丘开。后入嵩山不出。又太一者，《汉遗史》云：武帝元狩中，有日者奏太一星不见。时帝召东方朔问其由，朔奏曰：是星不见则游于世，为君民福寿。帝又问：何以验焉？朔奏曰：陛下使人于巽方江海之滨设礼祭而迎之，或乘舟，或控鹤，特异于世人者，则为验。见则斫竹建坛，醮谢上帝。帝如朔奏而迎之。是月果有会稽郡守奏海中有一人，丫角，面如玉色，美髭髯，裸身而腰蔽槲叶，乘一叶红莲，约长丈余，偃卧其中，手执一黄书，自东北浮来。臣等焚香迎拜，俯及百步，俄为云雾所遮。后雾散，而不知所之。遗其黄书，飘至岸侧，获之，略不濡湿。其字光明，皆天篆也，莫有识者。遂进于帝。帝令朔验之，曰：此上界火珠经也。或曰连珠。
　　
　　李生服玉，桂子癞痊
　　李生者，名伸甫，丰邑中阳人也。学道于弘农王君。得服玉法，行遁甲隐形步斗术。年百余岁，每与客对语，但闻声而不见其形。后入西岳不复出。又桂子者，不知名，任徐州刺史。病癞十余年，众医不愈。冥心念道，后遇道人于君，使休官为于君役者。养马三年，心不退。君与其丹及书一百五十卷，挂服之癞愈。年百九十岁，色若童子，自货药于成都。复归西岳不出。
　　
　　方平道蔡，子玄师涓
　　《神仙传》：王远字方平，得道，在太尉陈就家三十余年，一旦托形蝉蜕。后东入括苍，过胥门蔡经家，知经有仙分，遂告以要言而去。经亦蝉蜕。后十年却还家，以七月七日王君后来，神仙音乐，仪仗羽盖，云车排空而至。王君既坐，遣人召麻姑。姑既至，各进行厨，金盘玉杯，肴餢多是诸花，香气闻于内外，擘脯而行之，云是麟脯也。麻姑自叙接侍已来，见东海三为桑田。适来蓬莱水乃浅一半也，当复为陆地乎？酒尽，乃命使者往余杭阿母求酒，使回，得一壶，五斗许。麻姑乌爪，经心中云：好爬背。闻空中行鞭，鞭经背也。《苏君传》云：君字子玄，初师琴高。又师仇先生，授以松脂方，云：吾服已二千七百岁也。后师涓子，授以制尸虫方，行三一之道，守泥丸九宫之要。以汉元帝神爵二年三月六日乘云驾龙望西北而升天，为玄洲上卿矣。涓子即剖鱼获字者。
　　
　　三茅弟兄，二许子父
　　《登真隐诀》云：大茅君字叔申，年十八入恒山学道，师西城王君。诣龟山得九转还丹。至汉元帝时，仙官下降，授玉皇九锡，为太元真人、东岳上真卿、吴越司命君，治天台赤城洞。弟字季伟，服太极九转丹，为吴越定录君，弟字思和，所学与中茅同，为三官保命君，封掌川源，监植芝英也。晋护军长史许穆字玄一，南岳元君使杨君授上清诸法，得道为左卿仙侯、上清真人。子名翙，字道翔，亦杨君授经，得道为侍帝晨、上清真人。
　　
　　茅蒙驾龙，萧贞驱虎
　　《道学传》：茅蒙字初成，即三茅君之高祖也。师鬼谷先生，以秦始皇三十一年于华山乘云驾龙，白日升天也。萧廉贞入遗山学道，年四十，唯饵栢叶，采诸花为丸。又取桑叶杂黄精木煎等服。年八十，白发黑，落齿生。常诵《黄庭经》，每有虎伏在床前，欲起，先以杕子驱虎，如犬前行。
　　
　　冯长遇彭，彭宗师杜
　　《楼观传》：冯长字延寿，周宣王辟为柱下史。年四十一，退官入道，诵《五千文》，服天门冬。居终南山，遇彭真人驾白虎降于道室，授以《太上隐书》。以平王时升天，为西岳真人。彭宗字法先，年二十，师于杜君，授丹经《五千言》、雌一之道。修之有应。常有神灯数枝，浮空照室。能三日三夜通为一息，能一气诵《五千言》两遍。年一百五十岁，厉王时升天，为太清真人。杜君讳冲，字玄逸，闻尹真人得道，后乃居其宅舍二十五。于此修行二十余载，感展真人降于寝室，授以仙方。合而服之，身生玉光。周穆王时年一百二十岁升天，为太极真人者也。
　　
　　王探云升，周亮禽舞
　　王探字养伯，汉文帝称为逸人。时年三十六，恒诵《五千文》。每散金帛拯济饥寒，投财要路。预是舍生，皆沾惠润。感赵真人化作狂人累岁求乞，心无厌怠。真人哀之，授以神方。又于终南遇太玄仙女授以藏景化形之术，遂能与日月同光，云霞合变。有故人谓曰：闻法师善于变化，试为一戏乎？乃化身为一树，其人乃持斧斫。又化为一石，复以火烧之。又化为波水，复以土壅之。又化为火，复以水沃之。又化为一乌，复以网罩之。又化为猛虎，复以刃击之。又化为死人，故人惧而走。至数里间，复见探如旧，乃礼谢之。复化为浮云高升，莫测其道也。周亮字太宜，母孕，经十五月而生。年十九，身长八尺。师姚坦得道术。王子晋召与鼓琴吹笙，同游伊洛，响金振玉，百禽率舞。年一百九十周烈王时升天。
　　
　　东海麻姑，余杭阿姥
　　事具王远、蔡经篇中。
　　
　　葛仙灵宝，王君上清
　　《灵宝经》云：葛仙公名玄，年十八，于天台山精思念道，感三真人降授灵宝诸经、金箓黄箓斋法。今修斋所请三师，即是此降经三真人也。《上清经》云：王君名襄，字子登。父楷为汉殿三老君。年三十一入华山学道，感西梁真人降授青精讯饭方。后入西城山，师总真王君授上清诸法，得道为清虚真人。
　　
　　天师正一，于吉太平
　　《正一经》云：张天师讳道陵，学道于蜀鹤呜山。时蜀中人鬼不分，灾疾竞起。感太上老君降授正一盟威法，以分人鬼，置二十四治，至今民受其福。有戒鬼坛见在。《神仙传》：于吉，北海人也。息癞疮数年，百药不愈。见市中有卖药公姓帛名和，因往告之。乃授以素书二卷，谓曰：此书不但愈疾，当得长生。吉受之，乃《太平经》也。行之，疾愈。乃于上虞钓台乡高峰之上演此经成一百七十卷，至今有太平山干溪在焉。
　　
　　九鼎王长，七试赵升
　　《神仙传》：王长，张天师入室弟子也。天师告诸弟子：尔等俗态未除，其九鼎之要唯付王长也。又有赵升，求为弟子。天师乃以七事试之，皆过，遂得入室。后与王长俱升太清天中也。
　　
　　少君委化，伯道丹成
　　《神仙传》：李少君闻汉武好道，故往见之。乃密作神丹。丹成，谓武帝曰：陛下不能绝奢侈，远声色，杀伐不止，喜怒不除，万里有不归之魂，市朝有漂血之刑，神丹大药未可得成，乃托疾而化。帝恨求少君不勤也。《真诰》云：毛伯道、娄道恭、谢稚坚、张兆期共合神丹，丹成，毛先服而死。娄次服，又死。谢、张见之，弃丹而出。回顾，见毛、娄二人行在山上，谢、张悲愕。告之，得茯苓方，服之皆数百岁，无复升天也。
　　
　　桂君养马，尹轨辟兵
　　《神仙传》：桂君者，徐州刺史也。忽病癞，医不愈。闻干吉得道，乃导从数百人诣之。吉曰：子欲病愈，乃可尽去将从，驻养马乃可。桂君乃去官，驻养马三年，并不见医治，不知病之愈也。乃授以道术。年一百九十仙去。尹轨字公度，常服黄精花，日三合，世人累代见之，计已千岁。晋永康中，过洛阳，投宿，明旦，谓主人曰：明年当有大兵，死者过半。与卿一丸药，带之可免。明年果有赵王之乱，死者数万，此人独免也。
　　
　　郭文探虎，娄冯盗惊
　　东晋郭文字文举，隐余杭大辟山。尝有一虎来文前，大张其口，文知其鲠，以手入喉中探去其骨也。《神仙传》：娄冯学于稷丘子，服石桂英、中岳石黄，年三百岁。尤精禁术，于路逢诸贾客，被劫贼数百围合，冯谓贼曰：汝徒急散，不尔当杀汝辈。贼不听，大放弓箭射诸贾客。冯乃喝箭，皆反中贼身。须曳大风拔树，飞砂走石，天地陡暗。贼众一时顿地，反手背上。贼乃求哀乞命。冯即勅天兵放之而去。
　　
　　孔安有志，范蠡易名
　　《神仙传》：孔安常行气服铅丹，年三百岁，色如童子。尝谓弟子曰：吾昔事海滨渔父，乃越相范蠡也。蠡数易姓名，哀我有志，授我秘方五篇，以得度世也。
　　
　　李根眼方，子皇齿生。
　　《神仙传》：李根字子元，人世世见之不老。寿春吴太文师之，得作金银法。又能变化，入水火，致行厨。太文常说根两眼瞳子正方。《仙经》云：八百岁也。陈子皇者，年七十余，发白齿落，乃依方饵木，断谷三年，发尽黑，齿更生。年二百三十仙去。
　　
　　御妾娄景，烧炭严青
　　娄景者，汉文帝侍郎也。从张君学道，得云母朱英丸方，服之，百三十岁，如年三十人。传其丸与王公子，年七十，服之，御八十妾，生二十儿。日行三百里，饮一斗酒，年二百岁。严青者，会稽人。家贫，常在山中烧炭。忽遇仙人云：汝骨相合仙。乃以一卷素书与之，令以净器盛之置高处。兼教青服石脑法。青遂以净器盛书置高处，便闻左左常有十数人侍之。每载炭出，此神便为引船。他人但见船自行。后断谷，入小霍山去。
　　
　　常在娶妇，仲甫变形
　　李常在者，蜀人也。少学道，人世世见之，计已四百岁而不老。每娶妇，有儿乃去。去后三十余年，人见在地肺山更娶妇。有儿后，七十余年又忽去。人见在虎寿山下，依前娶妇，有儿也。李仲甫，丰邑人也。师王君服水玉，行遁甲，能隐形。年三百岁，转少壮。其隐形或百日，或一年。与人相对饮食，但闻其声，不见其形。有相识人相去五百里，以张罗为业，一旦罗得大乌，视之乃仲甫也。在人间三百年，入西岳仙去。
　　
　　帛和视壁，赵瞿降灵
　　帛和字仲理，师董先生，行气断谷服木。又诣西城山师王君。君谓曰：大道之诀，非可卒得。吾暂往赢洲，汝于此石室中可熟视石壁，久久当见文字。见则读之，得道矣。和乃视之，一年了无所见。二年，似有文字。三年，了然见《太清中经》、《神丹方》、《三皇文》、《五图》。和诵之上口。王君回，曰：子得之矣。乃作神丹，服半剂，延年无极。以半剂作黄金五千斤，救惠贫病也。赵瞿字子荣，得癞病将死。其家恐相传染，乃以粮食送于深山石室中弃之。瞿昼夜涕泣，百余日，忽见三人入石室中。瞿号泣求救，神人乃以松子、松脂各五斗赐之，告曰：服此不但疾愈，当得长生。瞿乃服之，疾愈。服至二年，夜间满室有光如昼。夜卧，见面上美女二人，长三寸。至三年，长大如人，常在左右。又闻琴瑟之音。三百年，入霍山仙去。
　　
　　甘始门冬，黄敬赤星
　　甘始者，善行气，不食，服天门冬，在世一百八十六年，入王屋山仙去。黄敬，字伯严，学道于霍山，思赤星在脑中如火，以周一身。二百余年仙去。
　　
　　陈长祭水，宫嵩着经
　　陈长者，在苎屿山六百年。每四时设祭，亦不饮食，亦无所修。人有病者，与祭水饮之皆愈也。官嵩者，大有文才，着道书二百余卷，服云母，得地仙道。后入苎屿山中仙去。
　　
　　太宾鼓琴，傅生钻石
　　《真诰》云：周太宾有才艺，善鼓琴。昔教麋长生、孙广田独弦孑弹而成八音，真奇事也。得仙，今在蓬莱为左卿。昔有傅先生，少好道，入焦山石室中七年，遇木极老君与之木钻，使穿一盘石，厚五尺许，云：此石穿，便得道。生乃昼夜钻之，积四十七年，钻尽石穿，得金丹，升天为南岳真人。
　　
　　伯微昆仑，广信小白
　　《真诰》云：庄伯微者，少好道，常以日入时正西北坐，闭目存见昆仑山，积二十一年，服食学道，存之不已。又十年，闭目乃见昆仑仙人授金液方，得道也。赵广信，魏时居剡小白山，每日往长安市卖药救人，暮归小白。时人云：朝离小白，暮返长安也。《登真隐诀》，云：受服气法，守玄中之道，七十八年后，合九华丹一服，太一遣云驾下迎，在东华官。
　　
　　饵木玄宾，善啸成伯
　　《真诰》云：张玄宾者，师西河蒯公，受饵木方。后遇真人樊子明授以遁变隐景之道。昔在天柱山，今来华场洞为理禁伯，主雨水也。赵成伯者，善啸，啸如百乌呜，或如风激众林，或云翔其上，或冥雾飕合，或零雨其蒙矣。今在洞中，主五芝金玉草。
　　
　　仕文降枣，王乔飞乌
　　《楼观传》：田法师名仕文，年十九入道，师韦君，受三洞经法，挹气吞霞，兼饵白木。每遇节值庚申，常捧香登山朝谒。尝设醮，天降枣数枚，长二寸，甘美异常。年七十五，有旛花自空来迎，去入南官福堂也。汉王乔者，仙人也，混迹为邺令。夜会仙府，朝返莅事，人不知之。忽一旦厅吏见双凫飞入厅，吏以蒂帚击之堕地，乃乔双乌也。
　　
　　子阳桃皮，高丘金液
　　《真语》云：黄子阳者，学道在傅落山，九十余年，但食桃皮，饮石中黄水。遇司马季主授以仙方，得道。高丘子，学道入陆景山五百二十年，但读黄素道经，服木，合鸿丹以得地仙。二百年后，得金液一服而升太清，为中岳真人也。
　　
　　来子红泉，洛下夜芝
　　《神仙传》云：肯来子服红泉而仙，洛下公服赤乌夜光芝而仙。
　　
　　张常门冬，飞孟四时
　　张常服天门冬仙去，飞盂子服四时散俱得仙。
　　
　　（邢）〔邗〕子好犬，木羽因儿
　　《列仙传》云：（邢）〔邗〕子者，蜀人也，好犬。犬走入山穴，（邢）〔邗〕随犬入，十余宿，行数百里，上出山顶，有台殿官府，青松森然。仙史侍卫与（邢）〔邗〕符一函，令送与城都令乔君。乔发函，皆鱼子也。池中养之一年，皆成龙。（邢）〔邗〕复随犬往来，百余年乃上山不还也。木羽者，母常为人看产。有人产子，见母而大笑，遂夜夜梦大冠素帻者守此儿，云是司命君也，当令汝子木羽得仙。母果生儿，遂名木羽。忽一夜有车马来呼木羽，遂俱仙去也。
　　
　　马约神降，侯楷奉师
　　《楼观传》：马法师名俭，字符约，师孙君受五符真文三皇大字。能命召万灵，制御群邪。凡所施用，立皆有验。忽降天神告曰：法师宿有功德，名在仙录，何烦析祷，役使神灵？法师乃秘诸法术，抱一凝玄。年九十八，忽有白云从西北来，直赴寝室。弟子往看，已见白云南举渐远，不知所诣。侯法师名楷，字法先，年十四，师陈宝炽，传受真诀。谓曰：尔身佩经法，正宜入山，勿失时也。对曰：入山虽得妙之本，背师乃犯科之深，愿终侍奉。年五十二，方遂所修，感灵泉吐液，奇树含烟。年八十六仙去。
　　
　　母先禽聚，陈炽虎随
　　母法师名始先，年十一，师牛先生受道，朝野英贤咸慕其德。所得信施，皆访贫老密放其家，不告姓名。又冬月常净地一亩，布撇谷米，以救禽乌，乌皆群聚于庭。陈先生字宝炽，年二十一，能琴，善棋。初事王法师，后于华阴师陆景真先生，以授玄秘。每清晨朝礼，恒有白虎驯其左右，随逐往来。后有群虎来击树以警恶人，有暴虎来，亦击树。时人号为考虎树也。
　　
　　梁谌入云，孙彻拂衣
　　梁谌字考诚，年十七，师郑法师受道。视地而行，恐伤含气。有乌兽当路，常下路避之。年七十七，忽见云气弥林，乃竦身入云而去。孙彻字仲宣，年十八，师王先生。或宿空树，或坐幽房。编葛为席，时有问者，但观其颜色，即知吉凶，不必更陈言语。年七十，忽告弟子曰：吾须暂行。乃拂衣而出，莫知所之。同道思之，乃取其葛席置静室中，每闻席边有人语声。友人闻之，又分其席也。
　　王义天，尹通人归
　　王法师字道义，凝神白云之外，注心丹柱之下，重兴观宇，再启玄门，精诚所致，遂多洞感。鲁降天，仓库自满，随取随盈，终无耗竭。常以施人，兼营功德，远近贫病，皆沾惠润。年六十三，忽一旦白鹿入其庭院，或隐或见，由是而蜕。尹通字灵鉴，年二十六，师马先生受道，服黄精、天门冬，饵雄黄丸。由是贤愚慕其至德，车马骈阗，道俗揖其清风，冠盖相望。荷恩之辈，皆厚礼之。通悉用修诸功德，广济饥寒，一无所积。年一百一岁仙化，常有神灯照室也。
　　
　　蓬莱尼公，太白歧晖
　　《道学传》：陈尼公者，蓬莱仙人也。服磁母石、银蛰通、千秋耳。有弟子十二人，皆得其方而仙度也。《楼观传》：歧法师名晖，字平定。唐高祖初取天下，法师与道士八十人有济国之功，授金紫光禄大夫，已下皆授银青。后为国设醮，感黄云覆坛，与香烟交合。又有两只白鹿呜叫而去。乃谓弟子曰：仙经云：欲为仙客入太白。遂与弟子登太白山，颇有云霞之志焉。
　　
　　
　　仙苑编珠卷下
　　
　　天台山道士王松年撰
　　
　　
　　奇哉伯山，哀矣甥女
　　《神仙传》：伯山甫者，入华山精思服食，不老。比归乡里，见外甥女年老多病，乃与药。女服之，年七十返少，色如桃花。汉使见一女子．笞一老翁，翁跪受杖。使怪而问之，曰：此是妾子，昔舅氏伯山甫与药不肯服，今年老，行不如妾，故笞之。问年几，云：妾年一百四十，儿年八十七矣。
　　
　　刘纲火焚，樊妻雨止
　　刘纲者，上虞县令也，与妻樊夫人俱得道衍。二人俱坐床上，纲作火烧屋从东边起，夫人作雨从西边上，火灭。
　　
　　圣母瑜狱，孔元近水
　　东陵圣母者，杜氏妻也。学刘纲卫，坐在立亡。杜氏不信，诬以奸淫，告官付狱。圣母入狱即从窗中飞出，入云中而去。孔元者，常服松脂、茯苓、松实，年更少壮，已一百七十余岁。人或饮酒，请元作酒令，元乃以杖柱地倒立，头向下，持酒倒饮，人不能为之也。乃于水边凿岸作一穴，方丈余，止其间断谷，或一月两月而出。后入西岳得道也。
　　
　　涉正眼光，王烈石髓
　　涉正字玄真，巴东人，说秦皇时事如目前。常闭目，行亦不开。弟子数十年莫见其开目者。有一弟子固请开之，正乃为开目，有声如霹雳，光如电，弟子皆匐地。李八百呼为四百岁小儿也。王烈字长休，邯郸人，常服黄精，并炼铅。年二百三十八岁，有少容。登山如飞。少为书生，嵇叔夜与之游。烈尝入太行山，闻山裂声，往视之，山断数百丈，有青泥出如髓，取搏之，须臾成石，如热腊之状。食之，味如粳米。《仙经》云：神山五百岁辄一开，其中有髓，得服，与天地齐毕。
　　
　　焦先施薪，孙登穴处
　　焦先字孝然，河东人，常服白石，以分人，熟如煮芋也。日日伐薪，以施与人。冬常单衣。有火焚其庵，坐不动，火过庵尽，衣不焦。大雪，屋多坏，人往看之，不见庵，乃共抄起庵，乃卧在雪下，气如骯中。或老或少，如此二百年，与人别，不知所往。孙登者，止山问，穴地而处。好弹琴、读《易》。冬夏单衣。天大寒，但以发自覆。发长丈余。或市中乞钱，随以与贫人。谓嵇叔夜才优于逸伦，识少于保身也。或弹一弦琴以成音曲，亦不知其终也。
　　
　　葛由绥山，王真女几
　　《列仙传》：葛由者，羌人也，周成王时，好刻木为羊卖之。一日一骑羊入蜀，上绥山，王侯贵人随之不复还，皆仙去。《神仙传》：上党王真，年七十九，学道三十年，貌少而色美，徐行追奔马。魏武与相见，似三十许人。以蒸丹法授邮元节。乡里计真已四百余岁，乃将三少妾登女几山去。
　　
　　噀酒乐巴，施金阴氏
　　《神仙传》：乐巴，蜀人也，太守请为功曹，以师事之。请试衍，乃平坐入壁中，去壁外，人叫虎。虎还，乃巴也。迁豫章太守。有庙神，能与人言语。巴到，推社稷，问其踪由，乃走往齐为书生。太守以女妻之，生一男。巴往齐勃一道符，乃化为狸。后征巴为尚书。正旦会群臣饮酒，巴乃含酒起，望西南噀之，奏云：臣本乡成都市失火，故为雨救之。帝驰驿往问之，云正旦失火，食时有雨自束北来灭火，雨皆作酒气也。阴长生者，新野人，闻马明生有道，乃事之。执奴仆之礼十余年，乃将入青天山中，示以太清丹。药成，服半剂，与天相毕。乃以半剂煮黄土成黄金数千斤，以施天下贫病者。在人问一百七十年，色如少女。着丹经九篇，乃白日升天也。
　　
　　子训青骡，琴高赤鲤
　　（蒯）〔蓟〕子训，齐人也，人莫知其道。常以信让于人。二百余年不老。乡里有书生到京，诸朝贵欲一见子训，子训皆许。去京千里，同时到门，计二十三家，家家皆到，言语如一。诸朝贵欲驻子训，子训乘青骡而出郊外。奔马追之，常相去半里。《列仙传》：琴高者，赵人也，善鼓琴，为宋康王舍人。行涓彭之道，二百余年后，涿郡水中与弟子期，乘赤鲤而仙去。
　　
　　壶公卖药，长房掾市
　　《神仙传》：壹公者，不知其姓名也，汝南费长房为市掾，时见此公来卖药。药无二价，百病皆愈。得钱数十万，随以乞贫冻者。常悬一空壶于座前，日入之后，乃跳入壶中。人莫之见，唯长房于楼上见之，知其非常人也，乃朝朝扫洒，再拜进食。公受之而不谢。如此积久，长房不怠。忽一日谓长房曰：待日暮更来。长房如其言而往。谓长房曰：见我跳入壶，汝便随我入。长房得入壶，但见楼观五色重门，日月明朗，侍者甚众。谓长房曰：我仙人也，卿可教，故见我。长房随事，三试不过，谓曰：子不得仙道也，今以子为主者耳。乃以一竹杖与之，遣归，如飞空。到家，即投于葛陂中。自此为人除邪魅救水旱，无所不应也。
　　
　　董奉活燮，刘根见鬼
　　董奉字君异，侯官县人。时士燮为交州刺史，死经三日，奉到南中，乃以三丸药内燮口中，食顷却活，半日能坐。云死时如梦中，见数十黑衣人收入大珠门付狱，入一户中，以土从外封之，不见光明也。忽闻人语，云太一使者召士燮。乃闻掘土声，引出登车而觉。奉住一年，称．疾示死。后往庐山种杏数万株。在人问百年，乃白日升天。刘根字君安，京兆人也。少学道，入嵩山石室中，冬冻无衣，身生绿毛，长一二尺。后颖川高太守到官，人民大疫，死者太半。遣使乞除疫之术，根令于太岁泄地上，埋朱朱。当时疫气消。后张使君到，以根为妖，遣人召来，欲大辱之。谓根曰：君有道令人见鬼乎？根曰：能。乃请笔砚并奏版一枚，书符，扣案前，锵然作声，忽闻四五百人传呼避道，拥一科车至厅前，乃使君父母也。父母责使君不合犯神仙，致吾困辱。使君叩头谢罪，忽失所在。根后居洞庭山毛公坛，身生绿毛耳。
　　
　　宋伦六甲，杜冲九华
　　《楼观传》：宋伦字德玄，年二十二，以周厉王时学道，诵《五千文》，服黄精白木，积二十年，感老君降授灵飞六甲、素奏丹符。伦行之通感如神，言无不验，望岩申步，日行三千里，凌波涉崎，不由津路。年九十余，以景王时升仙，下司嵩山。杜冲字玄逸，年二十五，学道析真，静神守一。二十余载，感展真人降授九华丹方，告曰：老君与尹真人于东海八停山召太帝集群真，有地司举子之勤，故勃我付尔仙方。冲服之，身生玉光，以周穆王时年一百二十岁，授书为太极真人。
　　道怜贝叶，姚坦银花
　　《道学传》：女真王道怜，七岁知道市香油供养，甘蔬素，不衣缯彩。受三洞经，昼夜习诵。初入龙山造宫宇，号日玄耀，有若神三坛。东南忽生一树，状如笼盖，周荫一坛，五叶相对。时人莫识，呼为贝叶。又有玉函降于坛上，有光。诵经满万，有云舆来迎，迅雷烈风，香气满空也。《楼观传》：姚坦字符泰，平阳人，年十九，以平王元年学道，说《五千文》。有惊风崩山，大张口，终无怖惧。服炼松脂，有神人授玄白回形之道、天关三图飞行之经，坦行之，目有神光，开如飞电。年二百一十岁，以简王时五月风雨晦冥，雷电激扬，天雨银花，缤纷满地，受书为玄洲真人。
　　
　　吕尚地髓，王柱神砂
　　《列仙传》：吕尚避纣之乱，隐于辽东，适周，钓于翻溪。常服泽芝地髓，年二百告亡，葬而无尸，唯有《玉铃》六篇。王柱者，与道士共上岩山，云此有丹砂，可得数万斤。长吏知而封之，砂飞出如火，乃听取之。与邑令章君明饵砂三年，得神砂飞雪，服之五年飞行，乃俱仙去。
　　
　　负局磨镜，服闻檐瓜
　　《列仙传》：负局先生者，常负磨镜局。于吴市中磨镜，每一钱与磨之。又问主人有疾否，辄出紫丸药与之，莫不皆愈。数年后，得药活者计万，不取一钱矣。人乃知仙人也。后上吴山绝崖头，悬药下与人，乃语人曰：吾还蓬山，为汝下神水。一旦崖头有水自悬下，人服多愈也。服闲者，常止莒，往来海边，遇三仙人博瓜，令檐黄白瓜数十个，教闭目，良久乃在蓬莱山南方丈山上。后还莒，常往取方丈山珍宝珠玉下卖，不知其往也。
　　
　　祝鹞聚禽，玄俗下蛇
　　祝鹞公者，洛人也，居尸乡比山下，养鹞百余年。鹞皆有名字，千余，暮楼昼放，每呼即至。卖鹞并子，得钱千万，皆置之而去。后升吴山，白鹤、孔雀数百，常止其傍也。玄俗者，自言河问人也。常饵石英，卖药都市，七丸一钱，治百病。河问王病痕，服之下蛇十余条而愈。或云俗无影。王乃命于日中，果无影。王以女妻之，中夜而去，不知所之。
　　
　　陆通植实，文宾菊花
　　陆通者，楚狂接舆也。好养性，食桃植实，游诸名山。蜀峨媚山上，世世见之。历数百年，不知其终。文宾者，太丘乡人也。卖履为业。常娶妇，十余年辄弃之。后逢故妪年九十余，告宾，宾乃教服菊花、地肤子、桑寄生枳子，妪乃服之，复少壮也。
　　
　　紫阳登山，清灵遇道
　　《紫阳真人周君传》云：君字季通，周勃七世孙。年十六，师苏君受道，游行天下，但是名山，无不登涉。得道受书为紫阳真人，位列上清。《清灵真人裴君传》云：君字玄仁，年十二，遇道人支子元，授以真诀五首，按而行之，五年得见日月之精，五星降房，受书为清灵真人，位列上清。
　　
　　道舆得诗，杨君获枣。
　　《真诰》云：羊权字道舆，降女仙萼绿华，授诗数篇，兼遗火洗布手巾、金玉条脱，云此女是九嶷山中罗郁也，宿世有过，谪在人问也，九百岁矣。杨君讳羲，为晋简文相府舍人。弃官学道于茅山，降紫微夫人九华安妃，赠诗兼赠枣一枚。至太元十二年，乘云驾龙，白日升天。受书为侍帝晨、束华上佐司命君主、司吴越神民也。
　　
　　焦旷青禽，于章白乌
　　《楼观传》：嗡山道士焦旷字大度，周武钦仰，拜为帝师。于华阴造宫，岩问涌土，用足乃尽。以石瓮贮油，油尽而自满。每有外人来谒，常有青乌二头来报。山灵守护，猛兽卫门也。于法师名章，字长文，年七岁时，读《道德经》。年十一，师侯法师出家，受三洞经法，手写天文秘符一百三十六首，逆知吉凶。年八十二而蜕。临定之际，有白乌一只，腾空而书也。
　　
　　灵寿少壮，东郭光明
　　《神仙传》：灵寿光者，扶风人也。年七十得朱英丸方，合服之，转更少壮，如年二十。时至建安元年，已二百二十岁矣。东郭延年者，山阳人也，服灵飞散，能夜书。在暗室中，身生光明，照耀左右。又能见数十、里内小物，知其形。在乡里四百余岁不老。一旦有数十人乘虎豹来迎，升昆仑也。
　　
　　李意万里，王兴健行
　　李意期者，蜀人也。人有远行，欲速到者，以符与之，并书其人两腋下，则千里万里不尽日而还。王兴者，阳城人也。并不知书，亦不知学道。汉武帝登嵩高山，见一人长二丈许，耳垂至肩。帝问之，曰：吾九疑人也，闻中岳有菖蒲，一寸九节，可以长生，故采之。忽失所在。帝与群臣皆服之，不能动久。唯王兴闻而服之不怠，至魏武帝时犹在，常如五十许人，甚健行，日三百里。不知他道。
　　
　　顺兴真降，法乐云生
　　《楼观传》：李先生字顺兴，京兆人。年九岁知道，师陈先生备受道要。既得真诀，遂奉经入南山太平谷修．行。忽有云车羽盖翳天而下，见三大仙授《金真玉光经》、《七变并天经》。行之，年十七道成，年三十八升仙。张先生字法乐，南阳人，仲岁师尹法师，真文宝诀咸得付受。传受之夕，乃感神灯庆云之瑞。自此精思，凡经三十余载，以其云生梁栋，故时人号为云居观焉。
　　
　　佯死董仲，还乡倩平
　　董仲君者，临淮人也，服气炼形，二百余岁不老。曾被诬系狱，乃佯死，须臾虫出，狱吏乃升出之，忽失所在。倩平者，沛人也，汉高卫卒也。得道，至光武时不老。后托形尸假，百余年却还乡里也。
　　
　　仲都耐热，程妻致缯
　　王仲都者，汉中人也。汉元帝常以盛暑时暴之，绕以十余炉火而不热，亦无汗。凝冬之月，，令仲都单衣，无寒色，身上气蒸如炊。后不知所在。程伟妻者，能通神变化。伟当从驾，无时衣，甚忧。妻乃置缯两匹，从空而至伟前。伟好作黄白，经年不成。妻乃出囊中药少许投之，食顷，汞乃成银。
　　
　　飞散元纲，玄素容成
　　娄元纲服灵飞散得道，容成公行玄素之道延寿无极。
　　
　　张桑雄黄，巢许桂英
　　桑子林、张虚并服雄黄，巢父、许由并服石桂英，得道。
　　
　　郝容鹿角，秀眉茯苓
　　《神仙传》：郝容公服鹿角，秀眉公饵茯苓，得仙。
　　
　　商丘桃胶，青乌九精
　　商丘公服桃胶，青乌公服九精散，成仙。
　　
　　女生鹿白，君达牛青
　　鲁女生，长乐人，服胡麻，饵木八十年，日行三百里，走过麋鹿。故人与女生相别五十年，于华山庙遇见女生乘白鹿，从玉女数十人也。封君达者，陇西人也，服黄精，兼服录银，百年还乡，如年三十许人。常骑青牛，人不知姓氏，故号为青牛道士也。在世二百年，乃入玄丘山得道也。
　　
　　离娄竹汁，白兔黄精
　　离娄公服竹汁，白兔公服黄菁，而俱得道。
　　
　　严达听琴，国珍振屋
　　《楼观传》：严法师名达，字道通，扶风人也。师侯法师，年十二，日诵万言。年二十，备参经法。以隋开皇初重修宫宇，度道士满一百二十员。至大业五年三月七日，坐听弹琴，乃曰：音韵入神，乃有神降，可更奏一曲。曲未终，奄然而蜕。时年九十五也。巨法师名国珍，武功人。年三十拾家入道，师游法师，备受道要。自尔一味蔬餐，幽居带索，饥无贪味，寒不思衣，口常诵经，心怛守一。年六十，弟子侍侧，忽闻车马之声，不见人物，屋宇大振，奄然而蜕也。
　　
　　张皓云鹤，尹澄猿鹿
　　张皓字文明，汝南人。年二十，以汉安永初二年入道。乃遇封衡真人，三试皆过，遂授青腰紫书并神丹半两。入赤城山，勤修真道。道成，或变为白鹤，搏空而上。或化为飞云，浮游八外。年一百三十八，以魏明帝太和元年九月，仙官下迎，受书为太清高仙矣。又尹澄字初默，汾阴人。年二十八，怛市香灯，列于坛静。一旦香尽，灵需自生。油尽，玄光自照。曾入山，遇鹿伤足，乃为合药与封。后入山，遭滞雨，绝食。忽有群鹿相依，饥则吮其乳，寒则卧其身，累日得返。又入山，过野火，飞飙满谷，欲避无路，有群猿连臂而下，携至山顶。又入山，遇石芝有光，服方寸已，乃日行六七百里。又入山，遇仙人宋君授三皇文、九丹诀。年三百四十岁，以汉昭帝时仙官下迎，受书为太清仙人。
　　
　　稷丘进谏，武帝还官
　　《列仙传》：稷丘君者，泰山道士也。汉武帝时以道术受赏，能令发白返黑，齿落更生。还乡后，遇武帝东巡泰山，稷君乃冠章甫，拥琴出迎武帝，谏曰：勿上山，上必伤足。帝不听，果伤足指而还。
　　
　　鹿皮阁险，钩翼棺空
　　鹿皮公者，少为府小吏木工，能举手成器。岑山上有神泉，不能至，遂白府君，请木工斤斧三十人作转轮，悬阁梯道四间，遂止其巅，饵芝，饮神泉。后菑水泛涨，人得以免。钧翼夫人者，齐人，姓赵，右手常拳不展。汉武收之，其手乃展，得一玉钧。遂生昭帝。后武帝害之。昭帝更葬，棺空，唯履在焉。
　　
　　谷春却活，山图绝踪。
　　谷春，栎阳人也。成帝时为郎，托病而亡。其尸不寒，家人不敢下钉。三年，却更冠情，坐县门楼上，邑人大惊。开棺，有衣无尸也。驻门上三日而去。山图者，陇西人也，因乘马蹋折脚，通道士教服地黄、当归、羌活、独活、苦参散一年而愈。乃随道士探药，云十年一归家。复去，莫知所之。
　　
　　壶丘变水，御寇驭风
　　《列子》云：壶丘子林者，列子之师也。郑有神巫，知人吉凶、存亡、寿夭如神。列子引见壶子，壶子示以波水三变，不能测而走。列子者，郑人也，名御冠。得风仙之道，乘风而行，旬有五日而一返，受号冲虚真人。
　　
　　冯夷河伯，文子渔翁
　　冯夷者，华阴人也，服水玉，得水仙之道，为河伯也。文子者，周平王时人，老君弟子也。着书十二篇，泛三江五湖，号渔父，受号通玄真人。
　　
　　庄周鲲化，桑楚年丰
　　庄周字子休，宋人，着书三十三篇，其首云：北溟馄鱼，不知几千里，化而为鹏，翼若垂天之云。击水三千里，一举九万里，至于南淇也。受号南华真人也。庚桑子，名楚，老君弟子，居羽山三年，俗无疵疠，而仍谷熟也。受号洞灵真人。
　　
　　昌容紫草，安期赤乌
　　《列仙传》：昌容者，常山道人也。往来上下，人见者二百余年，而颜色如二十许人。能致紫草，卖与染家。得钱，以遗孤老也。安期先生者，琅琊人也，卖药于东海边，人皆言千岁翁。秦始皇东巡见之，与语三日三夜，赐金璧千万，出皆置之而去。注书并赤玉乌一量为报，曰：后年求我于蓬莱山也。
　　
　　马丹回风，修羊化石
　　马丹者，晋耿人也。父侯，时为大夫。献公灭耿，丹入赵。至宣子时，乘安车入晋。灵公欲仕之，逼不以礼，有迅风发屋，丹入回风中去也。修羊公者，魏人也，止华阴石室中，卧石塌上，石穿陷而不食，时饵黄精，以道干景帝，帝礼之数岁，道不可得。有诏问何日发，语未讫，床上化为白石羊。题其胁曰：修羊公。乃置于通陵台，复失所在。
　　
　　赤须知灾，崔文除疫
　　赤须子者，丰人也。人世世见之。数言丰界内灾害水旱，十不失一。好食松实、天门冬、石脂，齿落更生，发落更出。后往吴山下，不知所之。崔子文者，太山人也。好道，卖药都市。自三百年后，有疫气，民死者万计。长吏有所请，文乃拥朱幡，系黄散药以救民。饮者即愈，所愈万计。后去蜀，卖黄药如初。
　　
　　神鱼子英，巨茧园客
　　子英者，舒乡人，善入水捕鱼。得一赤鲤，爱其异，乃将归池中，以食馁之。口年，长丈余，生角，有翅翼。子英遂拜之，鱼言：我来迎汝。遂大雨。子英上鱼背，升腾而去。园客者，济阴人也。常种五色香草，积十数年，食其实。一旦有五色蛾止其草上。客以布荐之，生桑蚕焉。至蚕时，有女夜至。自称客妻。与客养蚕，得一百二十个茧，如鸯大。每缫一茧，六十日始尽。讫则俱去，莫知所之。故济阴人蚕时世世祠之。
　　
　　赤将花红，卯疏乳白
　　赤将子舆者，黄帝时人。不食五谷，而嗷百草花。至尧时为木工，能随风雨上下。卯疏者，周封史也。能行气练形，煮石髓而服之，谓之石锺乳。数百年，入少室山中矣。
　　
　　亲葛鲍靓，佑苏幼伯
　　《道学传》：鲍靓乃葛洪妻父，于罗浮山俱得道。《列仙传》：幼伯子者，苏氏客也。冬常单衣，夏常绵夸。年多益壮，时人莫知。世世来佑苏氏，子孙得其福力也。
　　
　　展公白李，姜茂五辛
　　《真语》曰：高辛时有仙人展上公者，于伏龙地植李，弥满林谷。今为九官右保司。常言云：昔在华阳食白李果美，忆之未久，忽已三千年已。巴陵侯姜叔茂者，又于山下种五果并五辛菜。叔茂以秦孝王时封侯，今名此地为姜巴者，因此也。此人今在蓬莱为左卿。
　　
　　许逊拔宅，时荷登晨
　　《十二真君传》：许君名逊，字敬之，为蜀旌阳县令。师谌母，受孝道明王法，与吴君于锺陵洞斩蛟蜃。以晋永康二年八月十五日，四十二人拔宅升天。时君名荷，字道扬，四明山道士也。许君升天时，持龙节前驱于云路。
　　
　　吴猛白鹿，甘战彩麟
　　吴君名猛，字世云，晋永嘉三年九月十五日乘白鹿，与弟子四人一时升天。甘君名战，字伯武，许君弟子。长持斋戒，尤尚符术，偏得许君之道。以陈天建元年正月七日乘彩麟之车，白日升天。
　　
　　持幢周广，执羽陈勋
　　周君名广，字惠常，事许君，执僮仆之礼。元康中，执麾幢前引许君归旧宅，即游帷观也。陈君名勋，字孝举，慕许君之道，托为旌阳县吏，因得师于许君，为入室弟子。许君技宅日，执羽旌导于前。
　　
　　鲁亨骨秀，吁烈药神
　　鲁君名亨，字国兴。孙登常指云：此人骨秀，可学升天。遂事许君。至许君升天日，从车驾与升。旧宅为真阳观也。吁君名烈，字道微，早孤，从母依于许君。许君上升时，吁君母子悲泣，乞得随驾。许君乃与神药，因得随驾部署，合宅四十二人焉。
　　
　　施峰委付，彭抗亲姻
　　施君名峰，字大玉，小字道乙。常从许君除灭妖魅。许君凡有经典，悉皆委付。许君升天后，忽一日见东方日中童子执素书飞下，云真人召汝。乃随童子耸身入空。彭君名抗，永康中叶官事许君。君以长女妻之。永和二年八月十五日全家二十六人白日上升。旧宅为宗华观。
　　
　　黄辅龙骑，锺嘉碧输
　　黄君名辅，字邕，晋陵人。许君知辅之异，遂以次女妻之，传付妙道。后为青州从事。每夜常乘龙归，眷属伺之，乃一竹杖耳。后乃冲天，宅为析仙观。钟君名嘉，字超本，许君仲妹之子。少孤，得仙舅之要。许君上升后，以十月十五日日中乘碧霞之莗而升。宅为丹陵观。十二真君事尽于此。
　　
　　娄庆云举，韦亿龙跃
　　《灵验传》云：娄善庆常卖赤白二药，不言其价，有疾皆愈。得金帛，以施孤贫。武德中于西蜀市中足下云生，白日轻举。韦善儳亦卖药愈疾于人间。常将以黑犬相随。以则天如意年中过嵩岳少林寺，请斋饭倭犬。僧怒，善侍乃含水一叹，犬化为黑龙，乘以冲天。
　　
　　洞玄腾身，道合蜕壳
　　女真边洞玄，年八十，忽一旦发白返黑，齿落更生，以开元二十七年于冀州紫云官乘彩云，白日冲天。娄道合，尸解于并州太一官，脑后有坼，身如蝉蜕也。
　　
　　法善月宫，果老北岳
　　叶天师名法善，字太素，引唐玄宗游月官。贾嵩有赋。张果老，开元二十二年春自怛州征到，赐号通玄先生，授银青光禄大夫。秋，请入怛州，锡赐衣服杂彩，放还北岳。其神通变化，不可备陈。云九度见黄河清，饮酒数斛，而不知醉也。
　　
　　冲寂焚香，道华偷药
　　谢冲寂者，华岳道士也，志好焚香，增至三百炉，旦夕不阙。无香，多以松栢子代之。以梁开平三年二月清晨，有二青童乘紫云下迎，云上帝召谢冲寂，乃乘云而去。侯道华者，中条山道静院道士也，师事邓天师。天师药成而疑不敢服，道华窃而服之，以大中五年五月上升，具在《唐记》。
　　
　　可交登舟，归真画鹊
　　王可交者，华亭县人也。眼有神光，夜行如昼。乃灸眉后小空中，而光断。以咸通十年十一月一日与邻人同出，顾会草市河次，见一艘舫子，有童子唤云：王五叔要见。乃下船中，见二三道士对慕，云：可惜一具仙骨，灸破却也。乃与栗子一个，吃一半，味如枣。云：且上岸去，更十年后与子相见。足才踏岸，乃在天台山下瀑布寺前。问时日，已是十一月二十七日。厉归真者，天台县人也，性嗜酒，冬夏常衣单衣。妙于水墨，见屋壁即画鹊。时人不知其得道也。以天佑三年十一月于河中府中条山白日冲天。告时人日：吾本台州唐兴县人也，有弟在彼。乃脱下破布衫，服星簪羽袂而轻举云中，寥寥有萧管之声也。
　　
　　马真升天，冯妻降鹤
　　马真人名自然，盐官人也，有篇什在世。唯纵酒于郦市问，或眠积雪，或卧深水，无所不为。咸通末于蜀梓州酒楼上白日冲天。河中少尹冯徽妻薛氏于道门修行二十余年，以中和三年三月尸解，有鹤三十六只降所居宅院内，紫气满空，玄发重生也。
　　
　　〖完〗
　　
