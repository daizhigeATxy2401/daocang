道门语要
 [清]黄元吉撰

道门语要目录

　　道门语要序　　　　       明炼己之功
　　探性命之原　　　　       分火药之功用
　　论精气神之实　　　　     论人及早修持
　　见性量之大　　　　       训及门语录
　　言立命之要　　　　       励及门语
　　详守中采取之义　　　　   自解妙悟
　　运小周天之法　　　　     了了子自记
　　行大周天之功　　　　     有感而作
　　重炼虚之学　　　　       夜间悟道忽笑作此以记之
　　明修炼之序　　　　       李西月

　
    道门语要序
    元吉黄裳着
    念不出总持门，心要在腔子里。自古三教圣人，诀惟此而已矣。修道清静无为，随地随时皆是。不用习静观空，自然止其所止。从来道本天然，无有动静终始。人欲无事于心，必先无心于事。善恶都莫思量，有甚人欲天理。如镜之光无镜，来则应之而已。本来妙觉圆明，何事修己克己。犹目本自光明，难夹些微芥子。天地原自至宽，何恶亦何所喜。虽云有作有为，成始成终靡底。勉强亦归自然，妙入无为之理。道门语要刊成，聊序其事如此。

    探性命之原 
    易有太极，是生两仪。太极者性也，两仪者命也。名虽有二，实则性为之主，流行于阴阳之间者也。然性本无迹，而命微有迹；性无生灭，而命有生灭；性无始终，而命有始终；性无动静，而命有动静。未有命时而性之理长悬天壤，既有命后而性之理已具人身。大哉性乎，蔑以加矣。而要非命则性无由见，是性也命也可合而不可分者也。 
    夫人自父母媾精之始，一点灵光藏于胞胎之内，先天元性化为离之阴汞，先天元命化为坎之阳铅，是谓元气。自此一水一火一升一降，神炁交而心肾具，温养久而胎婴成。由是脱离母腹，独辟乾坤。虽有形质之拘，不如先天一炁，然而不识不知、无作无为，其去天地也不远，所以形体日长，智慧日开，有不知其然而然者。 
    迨至二八期完，一斤数足，不知返还之术，致令习俗之移，往往欲心生而贪恋夫声色，侈心起而驰骋夫荣华。志一至焉，气则随之，气一动焉，而神则因之。于是内萦外扰，神驰气散，而性命不保矣。 
    学者欲还先天性命，非复后天神气不可，欲固后天神气，非复先天性命不能。试观古今来成真证圣、跨鹤登仙者，无非修性以立命而已，断未有修性不炼命，炼命不修性，各执一偏而能有成者。盖性为命根，命为性蒂，二者虽有先后之不同，而其功断不容以偏废也，胡为末学缁流，每每偏于性、偏于命，竟至终身无成而尚不知悔耶。 
    夫性为一身之主宰，命是一身之运用。若不保精裕气，徒事妙觉圆明，则身命不存，性将焉寄；若不涤虑寻真，徒事烧丹采药，则心性未见，命亦空存。况天之生人也，必先有理而后有炁，若无理不犹树木之无根，其能向荣也哉；而人之修道也，必修命以至于了性，若无命不犹灯火之无油，其能辉煌也哉。总之道原一致，功必兼修，庶几不堕于一边，而有独阳不长孤阴不生之诮也。 

    论精气神之实 
    《心印经》云：上药三品，神与炁精。是知人身之大药，即人身之大丹也。学者于此而次第炼之，庶不堕于一边矣。 
    夫论人之生也，先从虚无中一点元神而堕于胞胎之中，是谓神生炁，炁生精，于是十月怀胎，三年乳哺，合五千四八之数，而始成四大一身，此顺而生人之道也。若返老还童、成真证圣，其必炼精化炁，炼炁化神，于以还虚合道，此逆而成仙之功也。要之炼精者非徒炼交感之精，炼炁者非徒炼呼吸之炁，炼神者非徒炼思虑之神。必于色身中寻出先天真精于何而生，先天真炁自何而动，先天真神自何而存，以之炼丹不难矣，否亦幻丹而已，焉能长存不坏哉。 
    虽然，炼精者必先炼元精，而后天交感之精亦不可损；炼炁者必炼元炁，而后天呼吸之气亦不可伤；炼神者必炼元神，而后天思虑之神亦不可灭。盖先天者道之体也，后天者道之用也。人未生时则用在体中，人既生后则体藏用内。若不由用而复体，又将何以为凭藉处。况夫淫欲无度者，则身命难保矣；私欲不除者，则天理无存矣；趋蹶不常者，则神炁多惫矣。欲完先天精炁神，非保后天之精炁神不得。其实精炁神三者，虽有先后之名，实无先后之别，不过有欲无欲之分而已。学者苟能打破尘缘，看空孽网，不但身外之物视为非我固有，即身内之身亦等作幻化之躯，不甚经意，由此而炼精必成元精，由此而炼炁必成元炁，由此而炼神必成元神，以先天之大药，成先天之大丹，不诚易易事哉。(得其心而身可忘，得其神而心可忘。) 
    然而下手兴功，必先垂帘塞兑，默默观照脐下丹田一寸三分之间。继而精生药产，始用河车搬运，将丹田所积之精，运而至于周身。灌溉久之，精尽成炁，充周一身，此炼精化炁之功也。至于精尽化炁，由是而过关服食，温养大药，此炼炁化神之事也。自此已后，则为面壁之功，还虚之道。始由下田而炼，继则中田而修，终由上田而养，所谓三田返复真生涯者是。此修养之路，学道人不可不照其理，以为修养之基也。 

    见性量之大 
    凡人欲见真性，必先于静定中寻出端倪。实实知得吾心之内有一真湛寂光明不昧者，然后静而存之，动而察之，于以施之万事万物无一时或违乎至善，久之深造有得，自然昭昭灵灵，无时无处而不在焉。性者何，即太虚中虚无湛寂之妙。张子云太和所谓道者是。其体则有仁义礼智之性，其用则有恻隐羞恶辞让是非之情。其存之于内则为寂然不动之中，其发之于外则为感而遂通之和。无有偏倚，无有乖戾，而所存所发，俱见性量之宏。微而德慧智术发谋出虑之初，显而视听言动衣服饮食之末，其接人也，则有亲亲仁民之度，其处物也，则有鸟兽草木咸若之怀。总之无内无外，无动无静，能知其性之真，自无一时一物之有碍。盖性中原来包天地亘古今统人物而无有或外者，特为人私欲间之，一身之内且为胡越，何况国家天下民物焉有不隔绝者乎。是以君子之学，于事之未至也廓然而大公，及事之已来也随机而顺应，前无所迎，后无所逆，因物付物，随缘就缘。物有变而己无变，事有穷而己无穷，有如明镜当空，美者自美，恶者自恶，而己毫无容心于其际，是以心普万物而无心，情顺万物而无情，有语大天下莫能载，语小天下莫能破之量焉。 
    非然者拘于一偏之学，或务于静以为修，或逐于动以为行，如此纵有所见，亦是旋得旋失，又安能合内外平物我等动静人己而一之者哉。此圣贤存心养性之功，学者于无动无静时，寻得出有动有静之根本，于以拳拳服膺，极之造次颠沛而不违，斯心与理融，理与心浃，打成一片，了无内外人己之分。 
    虽然，其诣岂易言哉。盖尝旷观古今，阅历人情，无一不外重而内轻。朝朝为己营私，只贪声色货利，以求一身一家之安，无有知性之最重，天下无有加乎其上者。即或知之，亦皆摹仿依稀，或静处有而动处无，或一念起而一念灭，无有的的确确寻出一点真际，如孟子所谓居广居而行大道，得志与民由之，不得志独行其道，极之富贵贫贱威武有不淫不移不屈之概，如此拓开心胸，独高眼界，一任天下是非善恶贤愚，总无有入而乱我之真，此其人果安在耶。 
    惟望后学者，第一先寻得者个物事，无实亦无虚，无声亦无臭，静而存之，动而察之，随事随物而虚以待之，顺以应之，未事而不先，已事而不后，佛氏所谓过去心未来心现在心，三心永灭，人我相众生相寿者相，四相皆空，如此存其虚明广大之体，涵养深纯，于以措诸天下后世而胥宜矣。总之性无涯际，无可捉摸，若要知性之真，其静也只是一个空洞无边、惺惺不昧之象，其动也即孟子所谓今人乍见孺子将入于井皆有怵惕恻隐之心是。 
    但人莫不有性，性亦莫不有发之时，往往一发之后不复见矣。良以如心而出，无所计较，是为真性，一到转念之间，则种种利害好恶之心生，遂为汩没而不见。所以孔子云：再思可矣。末学者流于静中之养，亦尝洞见本原，浑沦无际，每于持身接物之时，不免打成两橛，不能合动静而一致，良由未明性中之度量，实有包罗宇宙而无有出吾性分之外者，若不于此而悟彻了明，鲜有能至于道也。 
    此千圣的的心传，为学人第一要着，务要由一念之仁，充而至于塞天塞地，由一事之善，积而至于亘古亘今，觉天下万古，无一事一物不在怀抱之中，如此实实见得，又何事修丹炼汞为哉！ 

言立命之要 
    吾道言性命双修，虽分性命为二，其实则一而已。性是命之根，命是性之蒂，无命则性无依，无性则命无主，二者是二而一也。人能明得性命之源，则一切情伪之私、知觉之运，皆是命中之障，于以修其后天炁息之命，而还乎先天元炁之命，庶不堕于实有，亦不堕于虚无，而于真仙之道得矣。否则徒养后天血气之命，而不知先天虚无之命，纵得长生不老，亦不过守尸之鬼，其究也，必至生生世世流浪于爱河欲海而无有穷期。易曰：天地絪缊，万物化醇；男女媾精，万物化生。人受天地之元（此字原版模糊，未知是否）炁以成性，受父母之精炁以立命，由是一开一阖一屈一伸，十月胎圆，生身下地，独辟乾坤之界，则有阴阳之分，其实与天地父母仍然一般无二。若一息未至，则必死矣。夫天地之气，必絪缊于其中，而后生人生物于无穷，若但云升上降下而已，则是天地之气虽交而仍分而为二也。人身之炁，亦必絪缊于其中，而后生男育女于不息，若只云呼出吸入而已，则是人身之炁虽交而仍不能合而为一也，此亦何由成万古不坏之身哉。学者必由呼吸之息，以复夫太和之元炁，其道维何，无摇尔精，无劳尔形，无俾尔思虑营营，乃可长生。又曰：心不动，名曰炼精，炼精则虎啸风生；身不动，名曰炼炁，炼炁则龙吟云起；念不动，名曰炼神，炼神则元精溶溶、元气浩浩、元神跃跃矣。若犹未也，必先寡欲以养精，寡言以养炁，少思以养神，迨至还精补脑，则精自不泄矣；心息相依，忘言守中，则炁自不散矣；形神俱妙，与道合真，则神自不扰矣。若非由后天之精炁神以默会乎先天之元炁，未有不堕于一偏之学者。古云：后天呼吸起微风，引起真人造化功。旨哉言乎。又云：万籁风初起，千山月乍圆；急须行政令，便可运周天。学人必守中之候以调养乎丹田，久之精生药产，神完炁足，由此而行八百抽添之数，三百六十之爻，进阳火，退阴符，于中用卯酉沐浴之法，则丹铅现象，有六种效验，然后行五龙捧圣、七日过关之功，庶可还玉液之丹而成不死之身矣。再用炼虚一着，必至如如不动，惺惺长明，浑无半点作为之迹，而究无一物一事之不能作为，到此境也，方算得大丈夫功成道立之候。古云：这回大死今方活。又云：若要人不死，除非死过人。由此思之，无非凡心死而道心生，凡机息而真机见也。吾观世之学道者，多有炼色身不炼法身，纵得长生，亦是偶然之事；又有炼法身而不讲色身，讵知父母未生以前，此气在于空中，杳无形色可拟，及天地既生以后，此炁在于身中，实有端倪可据，而况既得人身，则浑然元气陷于气质之中，苟不先保凡身，则先天元炁从何而见，此二者皆未窥全体大用之学矣。或曰世有清净而修者，炼性不炼命，及其成功，则性复先天而命亦归夫太极，彼独修命者，恐不能有此神效也。虽然，亦视乎各人之体为何如耳。如色身毫无亏损，精炁神三者俱足，此又何待于命功为哉，若是色身不健，体质多亏，不先从命功下手，纵能造到极处，亦是一点阴炁，无有阳光。故古有修性不修命者，虽能调神出壳，游行四表，究皆恍惚离奇，一切虚而不实，皆由未能踏实，无以为凌虚之境也。后有学者，其必由粗以及精，自有以返无，庶不为孤修寂炼也。 

    详守中采取之义 
    炼丹之道，在身体素壮精神无亏之人，则不须守中一切工夫，若在四十五十，应酬世故已久，生男育女已多，此工断不可少，夫以破体不完，精神尪羸，不用守中工夫，则破漏之躯，神炁消散，欲得精生药产难矣。法在以眼默鼻，以鼻对丹田，将神收摄于祖窍之中，久之真炁冲足，其内也心神开泰，其外也气息悠扬。或夜卧，或昼眠，不论何时何地，忽然阳物大举，此即精生药产之明效也。道德经云：未知牝牡之合而朘作，精之大至。总要不着欲念才是水源之清，稍触欲念则浊，学者审此阳物之勃举，果系无欲念计较，于是乃用收摄之法，上升于丹田土釜之中，以目上视，以意上提，稍稍用意，久之外阳缩尽，外囊收尽，然后温温铅鼎，须以有意无意行之，微微观照而已。然此多在夜间酣眠之时，切不可贪眠不起，致使阳动而生淫心起淫事，以伤损乎真精焉可矣。或谓乎人自有真精，这个粗精原是生生不已，又何必区区于外精之固为耶？讵知精无真凡，必要有此凡精，而后真精有赖，苟无凡精，则炁息奄奄，朝不虑夕，虽以应酬事故亦且不能，而况成仙证圣乎。此不知精之义也。学者必先于打坐时，凝神调息，调息凝神，将一切为身为家恩爱牵缠念头一齐扫却，务必立起志向，整顿精神：我如今年华已老，到底想为个甚么人？今日应做些甚么事？于此桑榆晚景，还不知猛修急炼，快快回头，吾恐日月逝矣，岁不我与，到头追悔无及，嗟何如哉！能如此自劝自勉，以离火下照于丹田，或数息，或不数息，总要百无存想，万虑潜消，顺呼吸之来往，听炁息之自然，不可过长过短，致令大药不生，盖过长则有水寒之患，过短则有火热之弊，二者皆为身之累也。其法惟以神光下照，则先天一点乾金，自乾坤交媾之后，沈于水底伏而不起，神火一逼，则水蒸金沸，自然出现于祖窍之中。若不起而盘坐，则阳物一举，活子时来，转眼之间，必生淫欲，纵无其事，亦必出乎其位，而化成后天之精，其势不可挽回矣。若未知，阳未举而妄用升提之法，则药微无可采；阳已举而不用提掇之法，则药老而不可用。此学者下手之初，务要明觉之心，刚果之力，一觉便起，一起即坐，用一点真意微微升提，务要外阳外囊收缩尽净，庶可以生真炁焉。苟阴阳不交，而有阳物勃举之候，必有欲念以杂乎其中，此等不清之水源，虽不可用采取，然亦不可听其摇动而不已，有耗吾一身之精，此当用存理遏欲之功以窒塞之，切不可认为真阳发生，而妄用升举，以为患于一身也。更要知得真阳之生，自然而至，不由计较，于是引之归炉就鼎，又(疑作不)须片刻工夫，自然精归于鼎，身如壁立，意如寒灰，有恍恍惚惚、杳杳冥冥景况。此采一回有一回功，古仙云：积得一分精，便得一分力，积得十分炁，便得十分力。此较平时之静照，其得力为倍也，特患人不肯猛省起坐而忽尔过之，这就可惜。况乎不用收摄，势必浸淫积累仍化后天之精也。此守中初步之功，为学者之急务焉。若论吾道始终只是一中，始也守有形之中以炼精而化炁，终而守无形之中以炼虚而合道。此时觉得苏软如绵美快无比，有如春日融和熟睡方醒，又如新沐者之体泰，新浴者之身安，飘飘然如鸟之冲举，似鱼之游翔，任天下万事万物，无一不惬于其心、不称于其意，实有何天何地无人无我之慨，觉一身之内外无处非中、无时非中，斯可以语金丹大成之候焉。学者切勿视守中之法为粗功，亦勿以数息之法为难事，要之心无所系，神无所依，势必泛泛然如野鸟之无归，故必以数息为初学之功（二字罗君所增），然较释氏之数牟尼，若为有所归宿焉。夫释氏之数牟尼，其神摄在于外（非也，此局外之言），此虽拘于数息，然不出乎丹田之中，而况以目光下照，以心意下引，直将狂猿烈马拴锁，则炁息归于土釜，而炁液不由此而生也耶。试观金石之上，以口鼻之息嗅之，必生成水珠焉。有将炁息返于虚无一窍之中而不生精生炁者乎！故古云：其炁油然潝然，自许精生药产，流通于一身之中，此可知炼精化炁之说为不虚矣。 

    运小周天之法 
    前言守中温养一法，是为钝根漏体之初功，若能精气神三宝无亏，有如童体，则又不必用守中工夫，直从河车搬运下手。然吾观世之人，幼年尘情正炽，恩爱难割，虽体无亏欠，而性又难纯。迨至中晚之年，始因尘事一切磨炼，方知人生世上，纵然荣华富贵享福不了，亦无非苦恼之场，而况乎贫贱忧戚种种拂意之事难除哉，故尔一心向道，独修先天之性，无奈命已垂危，性将何依。吾道所以言守中之一候，只是教人神凝炁穴，息住规中，会三姓于一堂，合五行而归一，无非将外之五根、内之五灵，从前为气质所拘、物欲所蔽，放而营之于外，有以耗吾之精血者，从此而敛之于内，满副精神，纯纯乎祖窍之中，久之自有真阳发现，以运用河车之功，行进退之法。若但外阳勃举，则是微阳初动，非真阳也，只可以目引之而上升，以意引之而归壶，不可遽转河车，若转河车，则一身骨节之间，精血未充，遂以意运气，势必烧灼一身精血，为害不小。而况心意未静，不能不有凝滞，倘或血气为杂妄所窒，在背则生背疽，在头则生脑痈，在肺则生肺痈肠痈单腹鼓胀之病，在肾不是滑遗精血，就生杨梅肾痈等症不一，总之无水行火，水愈灼枯而火愈炎烈，其势有不能遏者，此邪火焚身之患，学者所当戒也。纵有性纯心定之人，或不至于此极，然不目暗耳鸣，必至心烦意乱，切不可轻意乱动也。必也，丹田有温暖之气，冲冲直上，自脐至眉目之间，一路皆有白光晃发，如此至再至三，审其属实，其气冲冲，绝非虚阳显露，然后行河车搬运之法，尤要知得真阳之炁，至刚至壮，其必丹田炁突，始能开关展窍，不须多用气力引之上升而下降也。况人身血气，本来运行毫不相违，自知识甫开，私欲介之，思虑挠之，遂不能顺天之自然，运行于一身之内，所以必先收敛身心，整齐严肃，将内外五官百骸，尽藏于丹田之中，迨至心纯气静而精足，自然周身灌溉，运用不穷。若不以意摄之上升下降，又恐心有所杂，炁有所乱，不有过长之病，即有过短之忧，而真精不能归于中黄正位，色身又安能长久耶。于斯时也，只须以微微引之，一顺呼吸之常，恰与天地合度，则絪缊之气，自然养胎结丹，而成不老之身。吾道所谓返老还童者，不是本来所无，只是因其所有而利道之，以还乎孩提之初焉。然不可不知子进阳火、午退阴符、卯酉沐浴之法，自审真阳发现，果系无他，由规中少着一点意思，将此真阳之炁，从内肾偷过下桥，由尾闾夹脊双关上玉枕直至泥丸之宫，引至印堂，下至重楼绛宫，然后送归丹田，温之养之，烹之炼之，丹自结矣。虽然，周天之数，亦岂漫无度哉，又岂死死执着乎度哉。总之一日之间，一年之内，皆有十二时辰，自子至巳为六阳时，必于每时数至三十六度，合得二百十六数，自午至亥为六阴时，亦必于每时数至二十四度，然卯酉二时是沐浴之时，除却二时不数，还得周天三百之数，所以谓之小周天河车者此也。然始也，一夜或行一二周天，久之，或行三五周天，再久之，或行十五周天，如此大药将产，河车将停之候也。然亦必有六种效验，方可停工：目有金光，鼻有抽搐，耳有风生，脑后有鹫鸣，丹田有火珠之耀，腹中有震雷之声，如此方可停火，至行七日过关大周天之工夫。此所谓龙虎交而黄芽产，小河车之事也，又谓百日筑基以成不老之丹者此也。然果能心性工夫，从前养得纯粹，如曹还阳不五旬而大丹成，言百日者举其大概也，即云河车者亦举其大概如此，在智者神而明之，以行乎自然之度得矣。夫为常人言，不能不拘其度数，恐其无知妄作，万亦不能成丹。故进阳火之时，其阳尚嫩，迨至寅位，已将一百之数，势必阳气勃勃不可已矣，于此又须以有意无意行之，此所谓卯沐浴也，退符之际，以阳炁引归土釜，纯用真意，于午前午后之际，其阳不盛，迨至酉位则阳之归还必极，又必纯任自然以运之，此所谓卯酉沐浴也。又火生于寅，不可不知火墓戌，此中皆有微意，吾亦不敢一口尽泄，有志修士自家揣度其真谛可也。小河车之功如此，然亦炼精化炁之候，顾何以知其精尽化气哉，外阳收缩尽净，精窍知其已闭，若有一分精未化，必其阳不收、其窍不闭，炁不团聚，不能变化而成六种之神效，此的的口传心授，学者照此行持，勿忘勿助，斯道得矣。 

    行大周天之功 
    吾前言炼精化炁，行小周天之功，亦本人身之所有者，返而炼之于一身，以还夫本来之元炁。盖人之炁原自具足，特为知识甫开之时，气质锢蔽，物欲交攻，其炁因之散乱，不能归根复命，惟借浑然之炁，收摄吾身之炁，使之纯就范围，合而为一，久之精生炁化，足保形色之躯。丹经所谓水府求玄，二候得丹者是也。当此百日筑基，炼精化炁，运用河车之时，其必外无所着，内无所染，身如槁木，意若寒灰，万缘顿息，五蕴皆空，如此殷勤修炼，不差毫发，水火停匀，铅汞配合，龙虎不相争斗，龟蛇合为一体，其始真铅现象，如月之出于庚方，只有一线微明，其炁尚柔，其质尚嫩，维时但于铅阳发现时，运行进退符火之功，迨至积精累炁之日久，筑基炼己之功成，其炁油然潝然，融融似冰泮，浩浩似潮生，滔滔汩汩，直周流乎一身之内，势有不能遏者，于是乃用炼炁化神之功，行七日半过关服食之天机，用五龙捧圣之真诀，时在神知，妙用现前，阳光发动，大药呈形，于是轻轻然举，默默然运，微以意而动炁，运造化之枢机，自然水见火化为一炁。诀云：依法度追魂摄魄，凭匠手捉雾拿云。务使神冲气，气冲形，熏蒸百体；火炼铅，铅炼汞，会合三家。功到此时，如龙养珠，如鸡抱卵，念念在兹，日夜不忘，自然见先天一炁，混合离宫之阴精，化成一体，有不知神之为炁、炁之为神者。然要非有存想有作为，自然而然，有莫知其所以然也。古云：夜来混沌颠落地，万象森罗总不知。此其候矣。而要之小周天之火候，有文有武，有爻象锱两可计，而大周天之火，固非着有，亦非顽无，始似不着于有无，久则定归于大定，使汞性之好飞者不飞，炼成一块紫金霜之色，浑无动荡，所谓肘后飞金精入泥丸，抽铅添汞而成大丹，此大周天之法象也。夫从前炼精化气，实在下田炼出此先天一点真铅，此时下田已满，腹如孕妇之状，于是尽抽此铅以添汞，迨至大周天功作，惟于身前观照，听其气息之左旋，如此观照久之，铅性乾，汞性足，则神与气交融和畅，此即炼汞化神之征也。功夫到此，百脉自停，胎息自住，可以长生不死而成人仙。但前过关服食之时，炁绝如死，若非多培心田，广积善因，亦多有为魔劫去而没者，此须审得自家心性，毫无一点渣滓，然后行此大功，以还玉液之丹，此自古仙家多有不肯泄露者，恐为奸邪窃效。而人第修命宝，不修性学，纵不受魔缠鬼侵，亦于尘情未空，欲习气未除，如妖狐蛇精，为害世人不少。总之欲还玉液之丹，必须明累神之事，如饱食闷神，饥餐伤神，久睡昏神，好动乱神，多言损神，多思挠神，多欲耗神，种种害神之举动言语饮食，早宜切戒，惟有此心中存一灵独运耳。一灵内蕴，眼光内观，鼻息内藏，舌华内蓄，四肢运动而有常，一心返照而清净，始焉勉强以支持，久之自然而运度，动而不动，静而不静，至无而含至有，至虚而浑至实，斯还丹不难矣。 

    重炼虚之学 
    前言炼炁炼神，是移炉换鼎于中田，以炼离中真阴，昔人所谓离宫修定是也。斯时也，精已尽化成铅，由是以铅炼汞，周围包裹坚固不泄，铅汞打成一片，融会一团，久之有阳神出现，由绛宫而上至泥丸，突然神光晃发，直冲霄汉，霎时间游行五湖四海九州万国，有莫知其所以妙。然必其人未修命时，先将心地源头十分透彻，觉得吾人未生之初，性地本是圆明，清空原无一物，及至身生人世，皆是一念之为，所以结成形质，况身外之物，有如娇妻美妾良玉精金、与夫一切纷华美丽，都是缘之外起，纵或有之，亦是梦幻泡影，不能长存，如此高着眼孔，独辟心胸，不但视物为外物，即身亦视为幻身，惟有中间一点真常湛寂，乃是我不生不灭万古长存之身。果外不染一尘，内不杂一念，常觉我清净了灵、虚无妙觉之性真，与天地同其终始，至此已造纯熟之域，而高明广大之炁，浩然充塞于古今，到此十月胎圆，一点阳神发现，上出于天壤之间，方可任其游行自如，逍遥物外。若从前本无性功，单从命宫修起而炼成阳神者，此时一出则必速速收回，盖以性地未明，尘情未断，一见可欲必喜欢，一见可惧必心怖，七情六欲，无不可以动其心，不速收回，吾恐一念之差，遂为魔魅夺其魂魄而不复返，即使不遭其害，须知一念之起，堕入于马腹牛胎，转生人世，亦未可知，不知者以为此人阳神已出，仙阶必登，岂知因念而生，被魔而劫，其为害非浅鲜也。夫人功修臻此景界，不知受了几多风霜，几多磨炼，而始得身外有身，只因未能炼虚，不免为患，岂不可惜。工夫至此，从前无性功者，尤必再修再炼，内培心地，外积阴功，将本来一点圆明之性，务认得的、把得牢，不可遽自欢喜，时将阳神放出在外，纵一无所患，然亦驰逐于外，不能为我有也。至此再安神炉，复立神鼎，直将已成之阳神，送归于泥丸八景之宫，时时温养，若有若无，以炼还虚一着，尤必将先所炼之元神化为乌有，浑不知神之为虚，虚之为神。庄子所谓蝶化周，周化蝶，不知蝶为周，周为蝶。是二是一，浑浑沦沦无可以破其际者，此方是还虚之说。若犹未知吾神即太虚之虚，太虚之虚亦即吾神之虚，神与虚尚不能合而为一，则不可轻于放出也。虽然，万物皆有象，惟虚无象，万物皆有名，惟虚无名，而实天地之大，四海之遥，无一民一物一草一木之不包罗于虚中，此其所以不可思议也。学者修炼到此，即可与大觉如来同登法座矣。有此境界，了此因缘，即迁神出舍，换形脱壳，而用金液大还之功，亦不受魔缠鬼侵焉。不然，人生旷劫以来，岂无前仇夙怨未能消灭者，若未昭昭明明，超然于尘世之外，了然于生死之关，即不障魔为祟，或化女人身，或化为恶厉状，或变成房廊屋宇、金玉绫罗，种种功名富贵，神仙兵马，到此之时，性地未了悟者，鲜不为他夺魄褫魂而去，此炼虚一着，所以为修道人不可少者也。虽然，但每日间静坐，全不理人间事务，不管世上忧劳，则亦未能充其本然之性，以至于广大无边之境，而况无功无德，漫道不成仙子，即或有成亦参不得大觉仙，上不得大罗天，以其人孤修寂炼，忍心害理，天上神仙，无有此种人材，又安肯许之同列而为仙也耶。学道者务必敦伦纪，修阴骘，以广性中之事，民同胞而物同与，以充性中之量，参天地赞化育，以建性中之功，如此庶可以配天地而立极，又何患仙之不成也哉。 

    明修炼之序 
    前言修炼之路径，由粗及精，由有还无。工夫一层深一层，无凌躐失次颠倒不伦之语，且将古人一切譬喻，虽未尽行扫去，却亦未似古人之多隐语而不直言指陈也。学者虽未一时遽造其巅，层层次次亲历其境，亦有不可违者，如人行路，既已离家日远，必由其远处一步一步踏实归来，未有不由其远而遂可以升堂入室也。若其人灵根夙种，生质无亏，则又如人之未离家庭，回头即到，举念即还，此又不可拘乎法之先后也。能如此之人，自古神仙，亦寥寥无几，何况凡人果能精气完全，心性洞彻，直达无上涅盘，吾宁不羡慕其人，无如三代以下，如此其选者殊难也。总之无粗非精，无有非无，分之则有三等，合之皆为先天一点真阳。如炼精化炁，不是别有个精，别有个炁，只是将人固有之精，本来之炁，汩没于声色货利之场者，敛而归之于丹田，以还童稚之真体，而要属后天炁质，不可以证无上菩提，盖以纯杂相参，清浊居半，即能功至十分，终不免于灭亡，故必从此中炼出者一点真铅，再加猛烹急锻，火分文武，法行进退，沐浴温养，务令铅炼汞，汞成丹（果圆按此即抽铅添汞，铅尽汞干而大丹成，实乃抽坎中之阳，填离中之阴，久久阴尽阳纯，化为非阴非阳、即阴即阳之太极，而命立矣，是为无中之真有；竿头再进，亦空归于无极，而性圆矣，是为有中之真无。长春祖师云：初心真，久之心空，心空性见，而大事毕。即此也），养成婴儿，以复吾父母媾精之初，神炁凝成一团之象。浑浑沦沦，兀兀腾腾，虽有形色，究无思维，功夫到此，已造塔九层，然终属后天之真阳，迥非先天一炁其大无外、其小无内、入无积聚、出无分散者可比也。故必再加精进之功，熏蒸之力，将此有形有色之胎婴，炼而至于神化之妙，不知有炁，亦不知有神，以还未生以前一点虚无元炁，视之不见，听之不闻，抟之不得，以为非有，则机动神随，直充塞乎宇宙而无间；以为不无，则虚极静笃，实无一丝半粒之可捉摸，操修至此，由太极之蒂归于无极之真矣。不然或但执后天之精炁，不知先天之神化，其究也，必成兀坐枯禅，若但言先天之神化，不修后天之精气，其卒也，必至踏空顽无，既知先后合一之功，性命双修之学，或躐等凌节，先者后而后者先，吾恐杂乱无伦，混淆失次，无论其不能入道，即入道也，不堕于此即落于彼，不能中道而立，以跻乎仙圣之门也。吾今传此要道，并非仓卒兴工、造次妄动，实因目下旁门日炽，左道愈多，彼以分门别户，各执一说，以訾议吾道，不得已，再三恳命，乃饬吾着此《道门语要》，以为天下后世津梁，有志斯道者，其亦鉴予之苦衷也夫。 

    明炼己之功 
    性命二字，名虽有二，实则一也，吾道故谓之双修。如守中一节，虽说既散之炁，约而归之丹田，以炼先天一阳，若非去游思除妄想，扫却一切尘缘，亦安能息息归根、时时入定哉，又如真阳发生，采此坎中之真铅，以炼离中之阴汞，行子午升降之功，运沐浴温养之法，以炼己而筑基，若非涤虑洗心，忘情绝念，惩忿窒欲，去邪存诚，又焉能水火停匀，阴阳交会，以成黍米玄珠，而长胎育婴也哉，此修命也，而修性亦在其中焉。至玄牝相孕，丹先成象，百日筑基之候，又必行大周天之功，此时惟存神汰虑，寡欲清心，以温养熏蒸，炼成玄黄至宝，倘非以无为之神火，有作之真机，升之降之，烹之炼之，亦不能成阳神而冲破天门。迨至阳神已出，而大丹已还，必用神鼎神炉，真火真药，团炼于泥丸之宫，如但谓虚极静笃，无作无为，待其自然而冲于九霄之上，吾恐生知上哲，亦不能空空无为，而即能跨鹤登仙也。此虽修性，而修命亦在其中焉。总之性是先天原神，命是先天元炁，其原皆出于天，其实体备于己，可分为二者是为初学言其大概，而要之分之则二，合之则一也。学道人不明者个中消息，独炼一宗，即非中庸之道，而乃旁门左道之流也。或谓守中之道，先生已详言之，一在身中之中，一不在身中之中，尧舜禹相授微言惟曰允执厥中，中是彻始彻终之学，修道人终身由之而不能尽者，业已晓然于心目之间，不待再教而明，但先生所谓小周天大周天者，到底从何分别欤。予曰：小周天曰是坎离交媾之火候，是外药产之时也，一日十二时，但有阳生，皆可行之，纯阳祖曰：一阳初动，中宵漏永，温温铅鼎，光透帘帏。是即精生药产，宜行小周河车之事，若犹未也，即不可妄作以招凶也。若大周天之道，是内药生而胎婴现，所谓阴阳交媾罢，一点落黄庭。此时惟有不即不离，勿忘勿助，以绵绵密密之神，行不二不息之功，一日一夜无有间断可也，广成子云：丹灶河车休矻矻，鹤胎龟息自绵绵。张仙云：终日昏昏如醉汉，悠悠只守洞中春。此小周大周之功用，各有不同。如此可知始于有作，终于无为，迨至无为而无不为，斯道得矣。第学者必先于炼己之学纯熟，然后行此无为之功，始无大危险，若炼未到十分，其危险不可胜言矣。第一要火候分别清楚，药物识得的明，无怠无荒，不缓不急，尤要勤修功德，多积善事，上感神天之降鉴，下化魔障之凶横，庶几一得永得，一成永成，而无危途焉。此性命之源，双修之道，已写得明明白白，后之学人，还有各执一偏，或修性不修命，或修命不修性，各持门户，互相诋毁，是无仙缘之结甚矣。至于小周大周、内药外药、内火外火，略书大概，学者于此反隅，可以实知其候的确不移者焉，自古神仙如张吕等大圣，积诚感神，如此至再至三，方尽命功，至于性学，二仙当日仰天大叹，连番不绝，然后得仙传授，而成一洞真仙，后之学者，亦何幸而得此真诠也，可不勉哉。 

    分火药之功用 
    夫未得丹之前，最难得者外火候也；既得丹之后，又难得者内火候也。盖外火候者何，即人身呼吸之息；内火候者何，即由呼吸调停之时，而天然若有若无之元息。要之外呼吸者，虽见为有，必归于无，内元息者，虽似于无，不可着有，若强无着有，不惟内之元息无以见，即外之呼吸亦不调矣。入药镜云：天应星，地应潮，此明外火候也，紫阳云：自有天然真火候，不须柴炭及吸嘘，此明内火候也。要知火候虽有两般，而其总归一致，不过绵绵密密絪缊之气而已。老子云：绵绵若存，用之不勤。崔公云：先天炁，后天炁，得之者，浑似醉。由此思之，则知内外两个呼吸，只是一般绵密而已矣。学者果得其中消息，运行于周身百节之间，其气浑浩流转，无有止息，无有间断，遍体苏软如绵，爽快无比，但见滔滔汩汩，絪絪缊缊，油然而上升，熏然而下降，一开一阖，一往一来，适如天运之不差其度。学人有此真阳之火，任他外而肢体，内而脏腑，多年顽残宿疾，真火一逼，自然化为汗液，从遍身毛窍而出，如有不能化者，只是他火力尚微，未得真阳之炁。盖阳者刚也、健也，其性原来至动，身中疾病多阳弱阴强，积成沉疴痼疾，一得真火之候，犹之冬雪坚凝，牢不可破，到春日载阳，其气温和，任他久凝而坚之冰霜，焉有不见晛日消者，人身之疾，无非阴气凝结而成，有此阳炁，亦焉有不化者哉。吾道所以能却病者，不是别有妙法，只是得天地真阳之炁而已。至于药物，亦有几般，始而呼吸粗息，调回天地元炁，收于丹田之中，积累日久，自然有真机发动，此以呼吸之火，炼出先天一点元炁，昔人谓之儿产母，即水中生出一点真金是也。须知天地之道，无非一个自然，何况炼丹纯乎法象乾坤，又安有不由自然之道而有作为之事者焉。夫自乾坤交媾之后，一点乾金落于坤之中爻，变而成坎，坎水性寒，非有神光下照，则凝阴冱寒，水不腾而金不起，一自阳火一逼，自然火蒸水沸，而真金浮而上升，先天真金藏于水中，得真火锻炼，复还无极，愈炼愈明，谓之真金，此身中本来之丹也，因人有生以后，嗜欲汩之，思虑介之，一片阴邪之气，真金为其所蔽，犹之兽炭置之冰窖之下，亦为阴寒所凝，而阳不能独出，今为真火所灼，忽然先天之金自坎归之，所以吾道谓之外药，其实皆固有之物也。自此一阳现象，不可任其自浮自沈，飞越在外，徒用于日用行习之间，以逞其聪明才气之雄，又必学仙人河车升降之法，引此真铅上升于离宫，以烹炼离中阴汞，使之和合一家，化为一体，不飞不走，久久行持，离阴自化，真阳自生，此即所谓内药也。顾离中之阴，何以必待坎中之真阳哉，盖离属火，非得坎之水则气息奄奄，发为七情六欲，做出无端怪诞来，即无怪诞之作，然无水不能制火，则终日终夜发越于外，一毫不能收敛，有如水火同居，势必烧尽而后已。世人之所以不得长生者，只是心神日发，全无真水以克之，所以发越尽而死矣，若此修炼，始也以神火下照，而炼出坎中之金，继而以金水同归，降服离中之火，故外药是坎离交媾而产者，内药是阴阳交会而育者，实皆阳中求阴，阴中求阳，阴阳配合而成者也，至此而人仙之事备矣。由是再将此阳神重安炉鼎，复立乾坤，以阴阳和合之神，再升于泥丸之宫，以炼成不坏金身，亦非别有道也，只是阴阳交会之神，都从色身中炼出，总不免于重浊夹杂，难以飞空走电，驭雾骖霞，以上升于虚空之界，久而不堕，故又必以将此有象阳神，复升于清虚之上空洞一窍之中，由是以无息之息，不神之神，由有象而炼至无象，有为而炼至无为，此即金丹大药火化药熟之候，其实皆以清空之一阳，而配合阴阳之一阴。及其大成，只是天然自有之元炁，究之何有何无，吾再申其说曰：纯任自然而已矣。夫人为学，必先明修炼之原，始不为盲修瞎炼、妄作胡为以招祸也，此自来仙师未肯轻泄者，吾今为天下后世泄之，尚其珍重焉可。 

    论人及早修持 
    古人筑基先明橐龠者，团神聚气之谓也。盖神不团则乱，炁不聚则散，神为气之主，炁为神之辅，不先团神，则炁浮游在外，不能凝聚于一身，势必日散日消，而疾病死丧从此生矣，又安能蕴诸内而成大丹也哉。古云：神归者，气自伏。此学人修炼之不可少者焉。至于鼎炉，无非此色身也，琴剑无非明去欲存理，玄牝无非明真机自动也，守城无非明药就范围而用火温养也，野战无非明药初生而用火采取也，名目不一，要皆借名比象，以隐藏玄中之奥，学者于此遵循不怠，修炼无差，虽不能跻于金仙之列，亦可却病延年，永享人间福寿焉。总之始终离不得炼心一步工夫，亦始终离不得积功一段因缘。夫人得入此门，幸闻真诀，不堕旁门，不入外道，不知几生勤修阴骘，广积道缘，而始有今日之遇也，否则终不得遇，遇之亦当面错过，且疑信相参，不能出信心而有定力也。人既遇此仙缘，第一要莫看轻易，勤勤修炼，一火铸成，免得另起炉灶，若遇而不修，修而不勤，吾恐善缘消而孽缘来，转瞬即不能再逢矣。而况乎时非大劫，应五百年名世挺生之数，虽屡生修得有大善，结得有道缘，时候未至，仙圣不临，则亦不能闻此大道。今既生其时又闻其法，幸处无事之秋，其间之福泽，天之所予者至矣，于此不极力造成，又待何时哉。况功善有大小，故造就有高卑，不得一样。如炼精化炁，却病延年以成人仙，炼炁化神，归根复命以成地仙，炼神还虚，调神出壳以成天仙，仙有几等，要皆天神论功升赏以为凭，非徒修炼工夫可自主持者。其次则生前一志凝神，死为灵坛法主，生前聪明正直慈惠，死为社稷神祇，再次则大修功德，广种福田，或捐躯赴难，或为国救民，虽不得为神，转世必生帝王身，又有矜孤恤寡，敬老怜贫，转世则为富家翁，排难解纷，捐资成美，转世或为贵宦子，如此良因不一，无非自作自受，天神不过因其所修而畀之，非阎罗所能为人造命也。吾劝学者，不闻道则已，一得闻道，不造其极则不已，如或有怠心厌心，转而思我今幸遇仙传，此身不向今生度，更向何生度此身，且良辰不再，乐事不常，恐过此以后，无有好辰好会，若不急急修持，恐过此以往，千劫难逢，浪流于滔滔滚滚之世。欲翻身跳出，就难乎其难矣。如此猛省，自然神清而炁壮，其用功也不患无精力焉。务要自家时具一觉照之心，猛省之力，常常持守不失，庶苦心人，天不负，有志者，事竟成。至于其中机密之处，虽未尽传宣，然所争不过些子之间，如果内修性命，外积功善，无有怠志，自有天神指受。盖人间私语，天闻若雷，暗室亏心，神目如电，焉有奉道勤修之士，为天神特加钟爱，起心动念，能无闻乎。人莫患道之不得真传，特患得真传而不实用其力也，后之学者，其亦凛予言而知所奋哉！
 
    训及门语录 
    生等迩时打坐习静升降之法，还未到恰好处。夫升降虽是粗功，却亦有法，升之太上，必不免神炁多散，降之太下，又不免昏沈欲睡，若不知升久必降，降极必升，在上不免火起病生，在下不免火逼走泄，其为患有不可胜言者。如一呼一吸，亦有个升降在内，始而以意降入丹田，继而以意由尾闾上至泥丸，再由泥丸而降至土釜之中，此一呼一吸之升降，然而三百六十周天，运用河车之法，亦无不准诸此。始也金沉水府，陷而不起，不得不用武火以逼之，至逼之升，又不可太为用意，其必轻轻举，微微运，若有意，若无意，即孟子所谓勿忘勿助是也，到得神炁上升，斯时也，眼空世界，量并乾坤，此即春夏发扬，生育万物者是也，到此境地，不可再为升提，升提则神炁散漫而无归，势不至耗尽而不已，故道家有降下之法，降即藏也，所谓藏心于渊，合炁于漠，将一切眼耳鼻舌身意，尽入于玄玄一窍之中，此即秋冬退藏归根复命者是。如此藏之久久，或睡或醒不拘，总要知得睡炁不睡心，方能不昏沉放纵，孔子所谓寝不尸者是，世人每解孔子寝不尸但以为捐足缩首，不似死尸之象，其实非也。世人一睡如死，每唤不醒，至人睡体不睡神，其炁息不粗，其心神常觉，如无声响则已，一有声响，无不昭昭灵灵，此即吾道之睡法。生等于睡时亦能到此境地否，如未到此，不须别处寻讨者个消息，但将尔平日有急事时，一想此时虽睡，此心不能放下，故一触便觉，如此一悟，自知睡体不睡神之法矣。总之只是打起精神提撕唤醒，不令一念稍宽即是，然此不过为尔等未能具得一番惊觉者，设一个法子，其实心造其微，则又不必拘拘于此也。至藏此心于冥漠之中，虚无之窟，久之自有一阳来复之机，若是无归宿，则亦安能有阳生之候，即或有之，亦是幻象，非真阳生也。又云藏之深深，方能达之亹亹，生等此时真阳未充，不必专责乎阳炁之生，必须先从事此静养，迨至精盈气盛，而后真阳发生，其势有不可遏者，否则无秋冬之藏，又安能为春夏之发耶。要之升降之道，观诸一年春夏秋冬与天一昼一夜即悟其微矣。须知一息有升降，一周天亦有升降，在尔等善学者自己审定其中消息，或当升，或当降，不差毫厘，斯无火热水寒之患矣。及到归藏时候，则有三花聚顶，五炁朝元，和合五行，攒簇四象之景，苟未到其间，则上离下坎，左肝右肺，各不相谋，生等打坐则外之炁不调，内之炁不静，上之炁不降，下之炁不升，所谓坎离不交者是，丹田两边之炁，又如两扇交开，一撞而来，又复一撞而去，所谓龙虎不交者是。生等务将外之炁与内之炁会成一团，上下左右攒做一处，此即是三花聚顶，五炁归元，斯时离中真精与坎中元炁，中间用一点真息以媒妁之，是即三家合一，浑成一团太和，如此方算炼丹，若一有不齐，即不成丹，有如夫妇交媾，将一身四体五官百骸之神炁，无不聚积于丹田，由是而生男育女，胎能无一不具，若一有不到，即有所缺，如缺耳缺鼻独足独手者，皆由父母媾精时有一处不聚者也。生等欲修炼大丹，变出百千万亿化身，其必先聚精会神，将一身元炁尽包罗于玄玄一窍之中，自然不求丹而丹自结矣。尤要知得道有一定，法无一定，犹之士农工商，各务一业，皆可以养身保家，不必区区于一定也。惟天理良心，是吾人生生之本，固有之良，无论何人皆少不得，若不求诸内而责诸外，务要为农者同乎士，为士者同乎商，则又万难齐矣。生等既明得者个消息，则视三教圣人设法，各有不同，要皆归于一道，否则执此为是，斥彼为非，未有不互相排挤，而刺刺不休也。果能如此见明，即一切旁门小术亦无恶于志也，但尔等破漏之躯，不得不从事于修命、造命之学，以先固其精神，然后方有大智慧以烛道、大精神以任道、大力量以扶道，以下学上达之基，须自家明明确确，会得其真，方能不受他人之惑。如今人心日坏，世俗日非，皆由大道不明，以至斯极也，若欲挽回世道，救正人心，非将大道明明道破，直直说出，万不能将浇漓之世界，变而成淳厚之风俗焉。但仙佛垂书尽多，究其指出本源、抉破性命之旨者寥寥无几，此岂诸仙众圣之不务本而逐末哉，良由斯世斯人痼蔽日深，沉溺日久，即语之以下学，犹觉不能亲切有味，何况最上上乘之道哉，惟生等能明三教同源、内外合一之旨，故为师奉命前来，大泄天机，以为天下告焉。此下手之功，不过了命之学，未可遽语于了性之功，然要知吾道性命双修，虽曰修命，性在其中矣，若修命无性，则所谓先天一味大药，又从何而有哉。吾门弟子尽多，然能明得性源，又能知道命蒂，必从踏实下手，而不落于顽空者，惟生等差足语此，外此但知修命不解修性，亦有但知修性不解修命，此皆落于一边，其于中道何有哉。 

    励及门语 
    生等欲为上等之人，必行上等之事；欲行上等之事，必先存上等之心、立上等之志。举凡一切饮食衣服日用营为，皆须出乎群众之中，不与庸流为伍，不然心欲仙圣，而所作所为究无异于凡夫，莫说不知道妙，即使知之，亦是口头禅耳，又何益于身心也哉。况夫学仙道者，是超凡入圣，请试思之，所谓超凡者，我何以超凡乎，所谓入圣者，我何以入圣乎，此可知学道之人，虽曰不出夫天理人情之外，然而庸众之所好，我必不好，庸众之所恶，我必不恶，庸众之所不为，我必为之，庸众之所为，我必不为，如此事事自反，概不侪于流俗，方可为出类拔萃之大丈夫。如但心慕圣人之道，而不志圣人之志，行圣人之行，日徒与世往来，闹世驰逐，纵使得火得药，亦任修得非非相，亦不过五通之灵鬼耳，而况夫不返庸众之事为，而入圣之堂奥，其所炼之药亦非真药，所炼之火亦非真火，无真火真药，即欲成就凡丹以却病而延年亦不可得，又何能超然物外，而为出世之神仙也乎。生等既具此愿力，以后还要苦修苦炼，第一以忍让为先，于人所不能忍者，我必忍之，人所不让者，我必让之，由是抛其世外，鼓我一往无前之量，一心以仁道为己任，不怕艰难险阻，我总猛力撑持，努力渡过，方算打破愁城，跳出苦海，否则一心向道，一心营外，犹之一足在苦海之中，一足插彼岸之上，如此且前且却，终不能到洒然油然地位。吾劝生等，其于大道不知则已，知之必尽力而行；其于世欲不明则已，明之必撒手而去，不要拖泥带水，以自遏其修持而自阻其行踪也。况夫理欲并行，入见大道而悦，出见纷华而亦悦，不能一刀两断，安有真精真药之产也哉。夫人年华已老，精血枯涸，骤欲得药，势有不能，其必法行守中，守中既久，微阳初动，是为精生，斯时不用周天之火，但一升提收回中宫，待至阳物收缩有如童子之状足矣，若起周天之火，则药微火盛，药反随火而耗散，且用火不善，还有许多疾患在此。然精方初生，浑浑然一如童子未知牡牝之道忽而朘作，方是真精，若稍杂欲念，则水源不清，不可用矣。况精之初生，其气尚微，斯时仅有暖气，其实无精，若任其外阳勃举，久而不收，亦或知而不采与不知而随其所举，转眼之间，气必化成精，而由熟路趋走向外而泄矣。此所以下手之初，欲其阳生智长，必先积精累气，如生得一分精，即采得一分炁，久之精盈气满，方有一阳来复之象。虽然，气之长也，非长呼吸之气，乃长先天元炁，元炁无形，呼吸有形，无形必假有形者而始生也。始生（此二字原本乃如外，罗本改为始生，今从之）之呼吸似有似无，出入往来，微微而无声臭。若外之呼吸犹然粗大，了无调停之候，则元炁必为呼吸之气所挠，不能自主，随其升降而耗散于一身血肉之间，欲其凝聚而为药成丹，不可得矣。至于用火有呼吸之火、有元炁之火、有元神之火，呼吸之火能化榖精之气而生元炁，元炁之火能化呼吸之息而生元神，元神之火能化元炁之火而成大丹。始而用火只是调其呼吸之息，待呼吸一调，元炁自见，此间消息，务要认得明白，辨得的确，切不可着一躁暴之性，躁暴则元炁为其所伤，古人所以教人下手兴功，必将尘境看空，不要与之争论，尘劳看破，不要动辄仗才仗气，至于一切非礼非义之事，更无论矣。尤不可着一惰慢之气，惰慢则元炁无以团聚，又安能有药成丹，此所以书云：惟精惟一，允执厥中也。他如元炁之火，即是离中之阴火、坎宫之阳火，其始兴工，则以眼光下照丹田，即是离中之阴火，此际亦要不即不离，勿忘勿助，方合自然之道，若过急过缓，皆不能逼出水中之金，到后水中之金为离中之火逼出，于是外阳自动，丹田自暖，此时又是坎中之阳火出来行事，然而坎中之阳火躁急，学者切切提防，早为收摄，不然一转瞬间，即化为后天淫欲而随熟路而走矣，此中切不可忽也。总之火有文武、有沐浴温养，第一要用火无火，不着一用之之象，斯为得之。学者尤要以外息之调停，静观内里之消息，方可得药还丹。然又何必观内之真息哉，外之呼吸一呼而出，则内之元炁自吸而降，外之呼吸一吸而入，则内之元炁自呼而升，个中消息，非明师不能知，非有道之士不能悟得此中玄妙也。生等务于外息调停，审内炁之升降，于此辨认明白，而丹药不难成矣。此为修士第一诀窍，闻者其勿轻视焉可。【终】 

    自解妙悟 
    有眼界遂有意识，有意识即有挂碍，而恐怖颠倒梦想相因而生。我心自动，我不自解，而谓他人能解乎。然幻由人生，老僧何以能解一语，以是不解之解，且是真解，且是妙解，解此则色相皆空，不生不灭，不垢不净，依然复我先天，所谓无智亦无得也。昔五祖说《金刚经》至“应无所住而生其心”句，六祖言下大悟，乃言：“何期自性本自清净，何期自性本不生灭，何期自性本自具足，何期自性本不动摇，何期自性能生万法。”识得此心妙湛圆寂，不泥方所，本无所生云云。于以知悟道不在多言，惜凡夫之闻妙谛而不解也。 

    了了子自记 
　　学道何须要出家，清心寡欲过年华；一切营谋都不管，谁知我在学瓜瓜。 
　　学得瓜瓜却也佳，昆仑顶上聚三华；和气一团胎结就，后来生个怪娃娃。 
　　骂声老汉不公道，养得儿子学强盗；群仙会上献蟠桃，偷个回来哈哈笑。 
　　我笑世人颇好道，好道未必知其窍；知其窍者少恒心，只言凡夫修不到。
 
    有感而作 
　　古圣修真修在里，璞玉浑金同一体；达者原多济物心，天涯历尽无知己。 
　　异于人者在几希，世俗何能辨是非；那些者个谁能问，识得他时身已飞。 
　　我亦平常苦劝人，劝人修炼反遭嗔；痴心贪恋如春梦，欲问何时唤得醒。 
　　回心向善便回头，翻身跳入渡人舟；猛力撑持登彼岸，大劫临时我不忧。
 
    夜间悟道忽笑作此以记之 
　　悟透禅机我好笑，其间颇得玄中妙；谁知大道本寻常，可惜世人知不到。
　　圆阳道士真游戏，访道抛官如敝屣。八年失偶梦孤栖，夜凉铁枕寒鸳被。
　　看容颜，白了髭须。论年华，犹余生意。我劝你早觅黄婆，娶个娇妻。
　　男下女颠倒坎离，天台仙子温柔婿。洞房不知天和地，性情交感，命共齐眉。
　　浑浑沦沦那时才见你真心，恍恍惚惚才见你真意，这道情是你们初步仙梯。 

    李西月 
　　昂藏六尺躯，笼络三千界；人号臭皮囊，我称香口袋；
　　假借好修真，漫把色身坏；痴人欲弃之，跳出天地外； 
　　上士圆通之，自由还自在。 
　 
