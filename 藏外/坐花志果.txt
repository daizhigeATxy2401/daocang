坐花志果——果报录
清汪道鼎着


　　上卷目录：
　　序
　　一、何孝子
　　二、万彦斋封翁二则
　　三、十金易命
　　四、余生削籍
　　五、吴生
　　六、钱文敏公残杀报
　　七、稳婆苦节
　　八、乞丐福报
　　九、偷儿福报
　　十、皂隶福报
　　十一、阳羡生
　　十二、汤封翁
　　十三、刘会元
　　十四、沈鸿飞
　　十五、某刑名
　　十六、口业
　　十七、胡封翁
　　十八、张观察
　　十九、一洋致富
　　二十、荷池洗砚
　　二一、包巽权
　　二二、曹之英
　　二三、宣城盗
　　二四、鬼捉醮妇
　　二五、梅树藏银
　　二六、正直为神
　　二七、勘灾二则
　　二八、一震三人
　　二九、昧银被殛
　　三十、火漆藏银
　　三一、获盗受谴七则
　　三二、广平生
　　三三、吴门细娘
　　三四、某烈妇
　　三五、费封翁
　　三六、费善人
　　三七、张明德
　　三八、潘氏世德
　　三九、解砒毒方
　　四十、云间守
　　四一、雷殛阴谋
　　四二、牛头人
　　序
　　坐花志果一书，吾友汪君调生之所作也。调生浙西名士，随宦江左，屡佐剧幕，誉满艺林。取平日濡染之所及，笔之于书。不知调生者，怖其闻见之广，谓足资谈谐，供噱；其知者则曰：“是调生救世苦心而以笔代舌。虽觉梦之晨钟，迷津之宝筏，无以逾此。”小说九百，始自虞初。汉魏以降，喜作浮夸艳异之词，造端指事，卮言日出。浮休干馔，浅而不经。齐谐诺，诞而无当。纵裒然成帙，无补世教。宋人则详于国故朝章，及前言往行，史家往往取衷焉。本朝竞尚蒲留仙志异一书，其用笔彷迁固，极才人之能事，所纪半属鬼狐，余亦杂以游戏，识者不无遗憾。乾隆间河间纪文达公，抱宏通淹雅之才，撰录四库全书提要。以直余晷，成滦阳消夏录、如是我闻、槐西杂志诸书，一时风行海内。其大旨以考据辩论之作，即甚精核。非好学深思者，鲜克心知其意。惟稗官小说，自士林以迄农贾，无不雅意浏览，津津乐道。故寓劝惩于笔墨之中，其书易行，其言亦易入。所谓觉梦晨钟、迷津宝筏，惟文达足以当之。今调生雅负隽才，思以科名自奋而屡踬槐黄，辄成康了。不得已入资为簿尉。衙官屈宋，古今同慨。此书叙事简雅，论断不苟。且实事求是，博访再三，无臆造之言，雷同之说。其足媲文达与否，诚不敢知。要其救世苦心，吾于调生益信之矣。调生近客吾邑，过从较密，结契尤深。承命校订，遂不惭陋而序之云。
　　咸丰岁次丁巳夏四月下浣丹阳荆履吉拜叙
　　音释坐花志果序
　　坐花志果一书，罗列果报，劝惩并着，诚善本也。然向无音注，阅者憾焉。余欲注之，而病以陋。意者天下之大，当有同志，姑以俟之可乎？岁戊寅，余馆申江，会同客诸君，醵资谋镌善书。中有一册，即向所欲注之坐花志果也。先是梦芗胡君亦馆于此，攻课之暇，举是书而音释之。朝而考，夕而稽，两阅寒暑而功以竣，其心亦良苦矣。且不欲名之彰，而托以鹫峰樵者，其志尤足多矣。由是观之，古今来之善量，不犹在人寰耶。胡君之心，不敢谓即余之心。然胡君好善之心，适合乎余向者有志未逮之心，不可谓不幸矣。今胡军遽归道山，不获见是书之成，良可惜也。至其考核之精详，训诂之真切，有目者所共赏，又何赘言。
　　光绪戊寅季春上浣泉唐问竹主人识于春申旅次
　　坐花志果一书，仁和汪君，以盲左之轶才，记咸道之实事。皆举平时之耳濡目染者描绘尽致。形景宛然，岂拘拘为劝善作哉。而颠末所详，卒使为善则昌，为恶则亡之理，昭然不爽毫末。彼观是书者，始以为异，而欣然悦，继以为真而惕然惧。其扶持世道，感化人心，盖有旋转于无形范围而不过者矣。夫古今来圣经贤传，以暨惩劝诸书，积椟盈箱，不可胜计。然皆法言庄论，痛切直陈，非不足深人悚惧。乃积久玩生，或以拘远目之，或以陈腐弃之，率皆置之高阁，而不一观。盖操之愈切，则苦之愈多；督之愈严，则背之愈甚。独是书标新领异人既乐于传观，而报应昭彰，能使人发固有之天良。而截本无之人欲。其潜移默化之功，不可殚述。而主文谲谏，汪君之操术诚工，而用心亦良苦矣。同人等咸以是书之关乎世道人心者大，故急付手民，俾传诸久远云。
　　光绪十五年岁次己丑腊月中浣同人谨识
　　凡例
　　一是书专记三十年以来，耳闻目见有关惩劝之事，凡年代久远，已见前贤记载者，概不滥登，以免雷同袭取之诮。
　　一是书原期雅俗共鉴，妇孺皆知。故行文务取委曲详明，不敢以简洁为高，转滋晦涩，亦不敢以新奇斗异，致失本真。
　　一后果前因，固贵现身而说法，隐恶扬善，尤为古训所昭垂，是编凡有一善可书者姓名籍贯，苟有可征，不嫌其详；恶事则但书事迹，不载姓名，俾孝子慈孙，不致废书三叹。
　　一是编事皆征实，不敢凭空结撰，蹈齐谐志怪之辙，惟书中事迹，出自友朋传述者多，不无传闻异事之患，设有互异处，仰祈知者谅之。
　　音释例言
　　一音释是书，志在广为流传，凡句义字义，稍涉疑难处，不惮详明，庶使粗通文理者阅之，了如指掌。
　　一集中引用各典，除非详录本末，不能分明者，仅注某书某句，若系成句，仅注句出某书，以归简易。
　　一集中引用之典，有一时无从详其出处者，句下加出处未详数字，复照管见所及，妄释数语；如实难强解者，故阙之，以待博雅君子。
　　一集中引用之典，前篇已经详注者，后篇则书注详某某篇。
　　一凡字有须音解者，必逐篇音解。不敢因前篇已经音解，而入后从略，庶使随手翻阅即能成诵，至第篇中有一字而叠见者，音解亦不重复。
　　一考前贤音释诸书难字，皆本唐韵集韵，正韵韵会等所音何字，不敢擅以同声之字相易，但如嗫嚅之嗫日涉切，今仍依集韵以字音之，梦魇之魇幺琰切，今仍依韵会以字音之，终不免读者佶屈声牙之苦，凡似此者，兹概代以习见字，庶合音释是书本意。
　　一凡难字，或系平声，而平声中，实无习见，字可音者，则于上去入中，择一相近之音习见字，照叶韵法音之。虽会计场中非皆能辨四声，即令以上叶平者，而仍读上声，以入叶去者，而仍读入声觉音犹相似，亦不致有千里之差，似较胜于以难字音难字也。
　　一注中所录书名，及各典原本，并原本注其中难字，只得从略，概不音释，所缀浅解，亦必力避难字。
　　一、何孝子
　　孝堪首善报非诬　否则何来伟丈夫
　　富贵两家天派定　更忻术不负青乌
　　江右〖江右，即江西。〗某生，善青乌术〖（抱朴子）黄帝相地书青乌之说。（注）青乌，彭祖弟子。（按）青乌善相地，故世号地理为青乌术。〗。客游楚之道州〖湖南，为楚南。〗，得一善地。正景眺间〖眺音跳，去声，望也。景，犹仰也。〗，有二人至，一衣服华美；一执罗盘而左右视曰：“地不佳”。某窃笑其妄，趋与语，互询邦族〖询音旬，问也。互询，彼此相问也。邦，即籍贯；族，即姓氏也。〗。华服者，城中富家子；执罗盘者，地师也。师闻生籍江右，曰：“江西多名堪舆〖（前汉艺文志）堪舆金椟十四卷。（堪），天道；（舆），地道。（按）世称知风水者，为堪舆家本此。〗，君定高明。”生谦而微眩其术〖眩，胡献切，音玄，去声。微眩（眩通炫），犹言微露也。〗，师大折服，语富家子，邀生偕归。生居停其家〖（宋史丁谓传）居停主人勿复言。（按）居停其家，犹言住其家也〗，将语以前地，默念：“是地非大福德勿克荷〖荷音贺，当也；克，能也。〗。”久之，见其行谊非载福人，因秘不宣。
　　会富室之姻萧公，欲葬其亲，访地师于富室，生应聘往。萧固长者〖（史记项羽纪）陈婴素信谨，称为长者。（按）长者，忠厚之称。〗，乐施与，乡里目为善人。生念是殆可受前地矣，具以语翁；遂以重价得之，为点穴开圹。葬有日矣，生谓翁曰：“是地非厚德弗载，翁诚长者，然天意未可知。违天必有大咎〖句出左传僖公〗。公曷宿圹以卜，非公地，当有异征。”翁从之。
　　是夕，偕其子同宿圹中，覆以苇席。夜半，闻呵殿声〖殿音店，（方回秋怀诗）游骑呵殿雄。（按）官长出，皂隶呵喝声，谓之呵殿。〗。从苇隙窥之〖隙，缺处也。〗，见仪卫拥导〖仪，仪仗，即旗帜剑戟之类。卫，侍卫。即从人之类。拥，护也；导，引也。〗，一伟丈夫乘马而来。默念：“暮夜山野中，安得有显者过？”〖（孟子注）显者，贵人也。〗，正惶惑间，已至圹侧，驻马叱〖驻，音注。叱音斥，呵也。〗从者曰：“此何孝子地，萧某何人，妄思占据？速擒之出！”翁惧，于圹中叩首大言曰：“本虑据非其分，至干天谴〖谴，音遣，罚也；干犯也〗，故宿圹以卜。既荷垂示，愿即迁让。”旋闻马上人言：“念汝素长者，故宥汝〖宥音佑，宽免也。〗。如能为何孝子葬亲，当别予汝善地；顾是穴宜速掩，毋致泄气。”言已，风驰电掣〖掣，音彻，句出晋稽康文。（按）譬如去之速也。〗，转盼寂然〖寂，音吉。转盼，犹言一转眼。寂然，静也。〗。质明〖质，正也，犹言天正明也。〗，父子偕归以语生，封其穴；而相与物色何孝子〖（后汉严光传）帝思其贤，令以物色访之。物色犹言寻觅也。〗，并无知者。
　　一日，生独游郊外。行稍远，至一镇，骤遇大雨，避于米肆庑下〖肆，店也。庑音武，廊也。〗。薄暮〖天将晚之谓。〗，舂者皆息〖舂，音冲。捣米曰舂。〗，一少年独后；异而询之，且舂且告曰：“小人有母老矣，非肉不饱，吾早作晏息，可多得舂值以奉母〖物价曰值。舂值，谓舂米工钱也。〗。”询其姓，曰何。生私念此得无何孝子耶？欲窥其事母之诚否！俟其舂息，托言天雨道远，求假宿，何许之。生出银五星以授何曰：“为我具晚餐”。何讶〖讶音轧，疑怪也。〗曰：“一饭之值，安用多金？”生曰：“有余，以供北堂膳〖（诗经）焉得萱草，言树之背。（注）背，北堂也。（按）以椿比父，萱比母，故指母所居处，曰北堂。〗。”何不可，曰：“吾竭力以事吾母，吾心安焉！无功而多受客金，义不可。”强之受一星，为客市酒脯〖脯，音甫，乾肉。市，买也。〗。
　　偕归至其家，屋仅两楹〖楹，音盈，柱也。两楹，犹言两间也。〗，内为母室，何夫妇居于外，而分其前半为灶；虽湫隘〖湫，音剿。（左传）湫隘，嚣尘不以居。湫，地势卑湿也。隘，小也。〗，然颇洁。何先入白母，以有客借宿；母即唤妇烹茶，毋慢客。何旋至，延客入曰：“贫家无闲房，已令妇从母宿，先生与我同榻，幸毋嫌亵。”坐定，复往持茶出；继以酒一肴一，置几上曰：“恕弗陪侍。”遂急趋入。生于门隙觇之〖觇音沾，窥也。〗，见案上有两簋〖簋，音轨，盘类。〗，匕匙各一〖匕，音比，刀类；匙，音时，瓢类。〗。何夫妇共扶母正位。母饭〖饭音范，吃饭也。〗，夫妇左右侍，调羹进肉，怡怡如也〖怡，音夷。（论语注）怡怡，和悦也。〗。饱已，妇撤俎〖俎，音祖。（按）撤，收也。俎，盘类。〗，何亲侍母盥洗〖盥，音贯，亦洗也。（说文）以盘水沃洗曰盥。〗。然后对食，只黄齑少许〖齑，音基，黄齑，黄菜。少许，不多也。〗。生且食且窥，益大叹服。未几何出，见客食已，复捧茶至，告生曰：“衾〖衾音钦〗枕俱具，先生远行辛苦，请先寝，勿俟我。”生颔之〖颔，音憾。（左传）逆于道者，颔之而已。（按）颔之，点头也。〗。遂复入，生复觇之。见何倚母坐，缕述街市鄙俚事以慰母，母色甚欢。已而欠伸思睡〖欠伸，疲倦貌。（内则注）气乏则欠，体疲则伸。〗，安枕拂席，解衣便旋〖旋，音璇。苏诗，出门便旋风吹面，夷射姑旋焉，（注）小便曰旋。〗，皆亲扶持；而妇侍其侧，亦略无倦容。及母既睡，何又为捶抚摩〖捶，音垂至，敲也，谓为母敲背与腿也。抚摩，为母抚摩痛痒处也。〗，闻鼻息动始起步，履甚轻，如恐惊寤。
　　生既嘉其诚孝，而念神言之不谬。俟何出，询其父殁几何年？已入土否？何泣告曰：“殁已四年，某不孝，佣工养母，无力卜葬，至今浮寄社庙，言之痛心。”生见其声泪俱下〖四字出晋书王彬传，（按）声，哭声也。〗，慰之曰：“子无伤，吾居停萧翁有片壤颇吉，当丐以遗子〖丐，乞也；遗，赠也。〗，吾且助子葬资。何讶曰：“某与先生素昧平生〖犹言素不相识也。〗，何敢忽叨厚惠？且是地既有主者，纵蒙先生哀怜，恐言之无益耳！”生曰：“是无忧也，吾素知萧翁慷慨好施，乐成人之美，闻子孝思，当无不允。三日后，子勿他出，我当与偕来”。何泣谢曰：“果如先生言，没齿不忘大德〖（论语）没齿无怨言。（注）齿，年也。（按）没齿，犹言终身也。〗。”生复慰藉之。既寝；天未明，生寤〖寤，音悟，睡醒也。〗，而何不知所往。及晨起，见其持碗自外至。询之，则母思食汤团，四鼓入城买归，往返行二十里矣！生益叹服。
　　及归，以告萧翁，翁喜曰：“神命之矣！既得其人，予何敢吝？”越三日，与生持地券同往。及门，闻何夫妇哭甚哀，大惊；入询之，则其母于生归后，骤染时疾，医药罔措，竟于隔夕暴卒。何见客至，以首抢地而哭〖抢，音枪，触也，叩也。（司马迁传）见狱吏以首抢地。】。萧翁怜之，助以棺殓资，出前地契予之。生为择日卜葬，葬费皆出自生。既葬，何夫妇偕来谢，并请为佣以偿地值。翁讶曰：“君诚孝格天，上邀神佑，予何敢贪天之功？”且以前事语之，且曰：“君孝子，吾求为友而不得，安敢屈为佣乎？”顾吾家多闲房，君不弃，盍携家同居〖盍，音合，何不也。〗？必不使君忧薪水。何谢勿敢当，翁固邀之，遂留其家，为司出入之总。
　　月余萧翁谓生曰：“始神许我，为何孝子葬亲后，别予我吉地；今其言当验，子盍图之？”生曰：“诺〖诺，匿各切，音喏，入声，应辞也。〗，某非假青乌以觅食者，苟不因翁事未竟〖竟，毕也。〗，何久客异域为〖域，音玉。异域，犹言异乡也。〗？第念神已许翁，必可得一吉壤，顾目前无当意者，愿翁假时日以待之。”自是日向田野山谷间，访穴寻龙〖穴，地气凝结处。龙，山之龙脉也。〗，杳无所遇，求之月余，形神俱瘁。一日道经何坟，徘徊远眺，忽见数丈以外，隐约间复现龙脉。寻迹以往，果得真龙，盖与何坟同源并发。审视再三，贵虽稍逊，而富可百万；遂白翁购得之，为之择日卜葬。事毕生辞归，翁酬之千金，生固却曰：“吾向与翁言，非以青乌觅食者，愿翁留此以济贫乏。翁不得已，为张乐祖饯〖张，作也。（战国策）张乐设饮。（诗经饮饯于祢注。）古之行者，必有祖道之祭；祭毕，处者送之，饮于其侧，而后行也。（按）世谓饯行为祖饯，本此。〗，何夫妇亦来泥首泣谢〖（梁元帝檄）任约泥首于南化仁。（按）泥首，叩头也。〗。
　　生归即联捷成进士。萧翁葬亲后，家日起，富甲一郡〖甲，犹首也，谓一郡之首推。〗。未几，其子以进士入词林〖词林，即翰林。〗，官至方伯〖方伯，藩司之称。〗。而孝子之孙，何文安公凌汉，以乙丑探花官大宗伯〖大宗伯，礼部尚书之称。〗，为一时理学名臣。公子绍基，复以乙未解元，联捷入词馆〖词馆，即翰林馆。〗，屡试文柄〖（姚合寄郭公诗）相府执文柄。（按）今之司文柄者，如学院主考等职。〗。两家富贵，正未艾也〖（左传）忧未艾也。（注）未艾，未绝也。〗。
　　坐花主人曰：“孝者五常之首，百行之原也。当何孝子杂作佣保中〖（汉书司马相如传）与佣保杂作。（按）佣，雇工也；保，酒家操作人也。杂作，与之共作事也。〗，非有奇才异节，动人听闻。而天地佑之，鬼神敬之；卒使门庭光大，庆流子孙。孝德之感应，盖若是其神且速也！某生尚义而遗利，萧翁敦厚而乐善，其并蒙多福也宜哉！”
　　二、万彦斋封翁二事
　　不惜修金与盗名　全人骨肉自多情
　　夫能周急妻无忤　正是苍穹玉汝成
　　《其一》
　　阳羡〖阳羡，即宜兴县。〗，万荔〖荔，音利〗门方伯之封翁，彦斋先生，为诸生时〖诸生，秀才之谓。〗，家甚贫，方正不妄取，而勇于为义，遇人有急难，必委曲周恤之，虽自污勿顾也〖自污，犹言坏己之名节。〗。
　　尝馆乡间，岁除步归，半途遇一中年妇，且行且泣，公异而询之，妇不答，固要之〖要，音腰，求也。〗。怫然曰〖怫，音弗，怫然，怒貌。〗：“行道之人，各有心事，何暇逢人絮述。”公见其词厉而色哀，慰之曰：“我非漫然相问者，果有急难，试告我，我或能为子谋。”妇乃曰：“吾夫里正也〖（杜诗）去时里正为裹头，（按）里正，地保也。〗，亏官银三十余两，禁狱追比，日受棰扑〖棰，音垂，杖也。扑，打也。〗。前往探视，夫言被棰困狈〖狈，音贝。被，受也。困狈，委顿也。〗，若复违限，必以刑死，家有幼女，嘱我速卖之，以银缴官。我从夫言，以女托媒，媒乘我急，诡言岁暮无售者〖诡，音轨，欺也。售，音受，无售者，犹言无买主也。〗，故抑其价，仅得钱十千，念失女而夫仍不免，沉思无计，将卖身以益之，吾痛吾夫之困于刑也，吾女之辱于婢妾也，吾身之不能自保也，转盼之间，一家星散，不禁悲从中来耳。”公曰：“三十金亦非大事，汝夫岂无亲族知好可告贷者〖贷，音代，借也。〗，乃至出此下策。”妇叹曰：“先生何言之易也，彼亲族辈，贫者自给不暇，稍有余资者，早闻风远避，求一面不可得，谁肯舍一文钱，怜取难中人者？先生休矣，毋误我事。”言已，呜咽欲行〖呜，音乌，（齐书王俭传）流涕呜咽。（按）呜咽，悲极气塞貌。〗。公止之曰：“子无然，我虽寒素〖（晋书武帝纪）令内外群官，举清能，援寒素。（按）寒素，犹言寒微。〗，三十金尚易办，第汝女已卖，得金尚可赎否？”妇泣曰：“倘蒙先生哀怜，吾女尚未立券，交银可立取之归。”公因出怀中十二金遗之曰：“子先持此去，明日俟我于城中某处，当如数畀子〖畀，音避，与也。〗。”妇出不意，泥首泣谢〖泥首，详注前篇。〗。询公姓氏里居，且曰明日往取女归，当送至府服役。公笑曰：“勿作此言，我怜尔骨肉分离，非欲尔女也。”不告以姓，拂衣迳行〖迳，音径，直也。〗。行数武〖武，犹步也。〗，复谓之曰：“明日当早来，毋自误。”妇泣应曰：“诺。”遂持金去。
　　公归之家，晨餐未具，夫人索修金易米，公嗫嚅〖嗫嚅，音聂儒，（韩愈送李愿叙）口将言而嗫嚅。（注）嗫嚅，欲言不言之貌。〗曰：“白费却一年辛苦，山路崎岖〖崎岖，音奇区，路不平貌。〗，倾跌数四，人几堕深谷中，遑暇觅手中银包乎〖遑暇，犹言何及。〗？”夫人知其好周人急，哂〖哂，音审，微笑也。〗曰：“若果倾跌失之，尚易觅取，恐又从井救人耳〖（论语）井有人焉，其从之也。（注）谓随之于井而救之，（按）世谓不顾己而救人，为从井救人，义本此。〗！”公曰：“然。尚不足，奈何？”俱以实告，夫人固贤淑，无怨言，且怂恿〖怂恿，音耸勇，犹称赞之谓。〗之，曰：“此亦大善事，然时迫岁除，二十金何从措置？第〖第，且也〗君已许之，不可中止，家中尚可典质〖质，音致，典质，以物当钱之谓。〗度岁，君但速为彼谋，毋忧内顾〖（左思诗）内顾无斗储，（按）内顾，犹言顾家也。〗也！”公喜而出，贷之戚友，得十余金，尚不足数。邑有放利债者，非以物作抵，虽至亲不能通一钱，默念事急矣，舍此别无所谋，第仓卒〖卒，音促，仓卒，急促也，鲜，少也。〗鲜可抵之物。
　　公素主宗祠钥匙，竟举祠中桌椅门窗，向其人质十金，乘暮夜舁致之〖舁，音愉，抬也，致之，犹言与之也。〗；族人咸不及知，次日持金往，妇已先至其地。出金畀之遽归，妇潜尾之〖潜，隐也。尾之，跟之也。〗，遇公与一人言。妇询其人，知公姓名居址，未几即与其夫携女至公家，向公夫妇叩谢，请留其女为婢，公视女未十龄，然颇姣好，因谓之曰：“此好女子，可为择佳偶，速携之归，毋陷人于不义。”坚却之，罗拜而去。
　　及元旦，族众入祠祀祖，见祠中洞然〖洞然，空虚貌。】，咸大惊，疑被盗。翁亟对众自白曰：“岁暮无资，暂借质钱。乞俟到馆取赎。”族众咸忿，群起诮让〖诮，才肖切，音翘去声。（前汉高帝纪）樊哙亦诮让羽。（注）诮让，以辞相责也。〗。公默然不辩，既无怍色〖怍，音祚，愧也。〗，亦无怒容。时有族长某翁，素知公长者，好周人急，疑必有他故，劝众暂归，俟三日后再议，众始散。族长独至公家，密询诸夫人，得其故喜曰：“此亦大善事，今秋必捷〖必捷，犹言必中也。〗。然擅盗祠中物，不小惩〖惩，音澄。（易经）小惩而大诫。（按）小惩，薄罚也。〗，人将效尤〖（左传）尤而效之。（按）效尤，犹言学样也。〗。”遂集族人而告以盗抵之故。且曰是宜暂革出祠，秋期伊迩〖秋期，乡试期也。伊，语助辞。迩，近也。〗，俟泥金报后〖（卢氏杂记）唐进士及第，以泥金书帖附家报中，报登科之喜。（按）此句谓中举开报也。〗，准其复入，众皆曰诺。公夷然不以介意，及秋果捷，领鹿鸣宴归〖新举人领宴，谓鹿鸣宴，义本诗经，呦呦鹿鸣章。〗。族长为之开宴庆贺。
　　公后官通州学正；生二子，次即荔门方伯，人以为好周人急之报。
　　《其二》
　　万彦斋先生乡贡后〖（宋史选举志）升于州县曰乡贡。（按）世谓中举为乡贡，本此。〗，偕同伴赴公车〖（汉书光武纪）韶举贤良方正，遣诣公车。（按）世以上京会试，为赴公车，本此。〗。至山左某邑〖山左，即山东。〗，同行陆以宁，病弗能兴，众皆暂留旅寓以待，越两日，病益重，延医诊视，势难即痊，众以试期迫，争欲先行，并邀公。公毅然〖毅然，决断貌。〗曰：“以一病夫委之旅店，而无一人视医药，是速之死也，我此行不过藉计偕〖（汉书武帝纪）征吏民明当世之务，习先圣之术者，令其计偕。（注）计者，上计簿吏也，郡国每岁遣诣京师，令所征之人与俱来也。（按）世谓进京会试，为计偕。〗，以瞻仰帝京，本无意功名，诸君请去，我当留以俟其愈。”陆闻之不自安，力劝公与众偕行，公坚不可，遂独留求医煎药，晨夕守视者二旬。陆病竟不起，临终执公手曰：“我与君虽同里〖音翰，门也。〗，素非深交，蒙君厚恩，深逾沧海〖逾，音俞，过也。〗。此生已矣，审有轮回，当丐冥司为君子，以报大德。”言已奄然而逝。
　　时二人旅资已罄〖罄，音庆，尽也。〗，乃尽典衣裘以殓，复念陆家贫子幼，若不乘便携归，恐他日归榇未易〖榇，音趁，棺也。〗，因寄榇于旅店，而身自步行丐食入都，访至同行者寓，时试期已过，众怪其来迟，复见公衣敝履穿，面目黧黑〖黧，音离，黄黑色也，此句出战国策。〗，怜而询之，公具以别后事告，且谋所以归陆榇者曰，幸诸君念公车一日之雅〖犹言念同伴进京之情。〗，使得正首邱〖（礼记）狐死正首邱，仁也，（按）世称归葬故土，为正首邱，义本此。〗，九原有知〖九原，犹言九泉，谓地下也。〗，定图衔结〖衔，衔环，结，结草，（续齐谐记）杨宝年九岁，见一黄雀堕地，宝怀归，采黄花饲之，毛羽威乃去，是夕梦衔白环四枚以与宝。（左传宣公十五年）辅氏之役魏颗见老人结草以抗杜回，杜回踬而颠，故获之，夜梦之曰，余尔所嫁妇人之父也，尔用先君之治命，余是以报，（按）衔结，总言报恩也。〗。众感其义，咸踊跃解囊〖踊跃，音勇月，乐从貌。〗。复谋之常郡，同上公车者，得数十金畀公，公出都日步行丐食如故，不妄动一文。
　　抵旅舍以所得金，陈于柩前呼陆而告曰：“以某某之惠，得金若干，俾我护君以归，君而有知，盍〖何不也。〗偕我行？”遂携其榇以返。及抵家尚余十余金，以与陆之妻子。
　　越数载，夏日，公偶与戴朱二友登城晚眺，公家即在城下，忽见一人挥扇急行，直入公家，戴指谓公曰：“彼非陆以宁乎？”公视之信，忘其已死也，亟呼之，朱后至闻而骇曰：“陆久死安得来？”公顿悟复谛审〖谛，音帝，谛审，细视也。〗，已入公门，急与二友下城踪迹之〖踪迹之，犹言追寻其踪迹也。〗。甫及门，家僮迎报夫人将坐蓐〖蓐，音辱，坐蓐，妇人临产之谓。〗。亟归视之，子已堕地，貌酷似陆，始憬然悟城上所见果陆也〖憬，音炯，憬然，悟貌。〗。盖将践约投生，故现形以示因果之不爽耳！
　　少长，聪慧绝人。旋成进士，入词部观政〖谓点礼部主事。〗，即荔门方伯云。
　　坐花主人曰：“天下惟真豪杰〖（孟子注）豪杰，有过人之才智者也。〗能为度外事。若彦斋先生所为，岂区区小廉曲谨者所能哉？夫盗名至辱也，而不以为羞；进士至荣也，而不以为急，惟孳孳焉救灾恤难之是务〖孳，音咨，孳孳，不倦貌。〗，非真仁者之勇乎？！而造物者亦即如其量以报之〖惟天造化万物，故称天为造物。〗。夫恻隐之心，人皆有之，而世人每藉口曰，吾力弗能为也，观彦斋先生事，庶其闻风兴起哉？”
　　三、十金易命
　　日者精明相者奇　江津救命有谁知
　　解元即是岩墙鬼　祸福无门自招之
　　某先达少时贫甚〖称前辈之发达者，曰先达，出颜氏家训。〗，常累日不举火〖（说苑）晏子曰，待臣而举火者数百家，（按）不举火，谓无米烧煮也。〗。领解之岁〖中解元，曰领解。〗，里有日者〖史记有日者传，（按）日者，即推算命理之人，原本墨子。〗，推算精确，谓白露前当死于非命〖谓横死也。〗，先达深忧之。试期将届，同学数人邀与偕行，先达以日者言不欲往，辞以无资。有王生者富而尚义，与先达素相得，力挽之行，且曰：“彼日者言何足信？若忧空匮〖匮，音愧，空匮，贫乏之谓。〗，弟请任之。”因手持十金以赠曰：“以此作安家用，行李之资，予取予求〖句出左传，犹言向予取求也。〗，兄无患焉。”先达感其高谊，附伴偕行，时立秋后数日矣。
　　至金陵〖金陵，即江宁。〗，闻承恩寺有相士，谈休咎多奇中〖（齐东野语）韩卖卜于临安，言多奇中。〗，坐常如市〖（汉书郑崇传）臣门如市，臣心如水。（按）如市，犹言人多也。〗。先达与同寓六人并往，相士遍视六人，或廪或增或附或监，或具庆〖父母俱存之谓。〗，或永感〖父母俱没之谓。〗，历历不爽。中惟一人本科可得副车〖副车，副榜也。〗，余并言不中，至先达则先问家何邑，距此几程，复屈指曰：“速行尚可及！”异而询之，乃曰：“子貌枯而神浮，天庭晦纹已现〖（苏轼诗）时看黄色起天庭，（按）天庭，额也。〗，法当后五日死于非命，宜急归，然相应道毙，虽行恐不及。”王生及众皆骇曰：“先生试再详审之，其中或有解星否？”相士曰：“生死大数，非大阴德不能回天，今期迫矣！何能为？倘去今六日，此君尚在人世，某不复为人谈相！”众皆默然归寓，先达谓王生曰：“始兄力挽我来，今相士言与前日者无异，当有验，人生会有死，死非我所惧，然死于此，诸君受累不浅，不如急返，冀得毙于牖下〖牖下，犹言家中。〗。”同寓皆以为然。王生悯之，为具舟楫〖楫，音急，橹也，此句犹言为雇船也。〗，备行资，复遗之十金曰，留此以备缓急，先达知其意，笑谢曰，此君助我殓资，不敢辞，死而有知，当乞冥司俾君高捷〖俾，使也，高捷，高中也。〗，以答厚贶〖贶，音况，赐也。〗。遂别众登舟。
　　江行十余里，风急不得行，维舟株守〖维，系也，（韩非子）宋人有耕者，田中有株，兔走触折颈而死，因释耕守株，冀复得兔，为宋国所笑，（按）世谓静待为株守，本此。〗。瞬息四日〖瞬，音舜，瞬息犹言迅速也，（白居易诗）荣华瞬息间。〗，风益猛，默念五日之期将届，而舟不得发，道毙之言殆验。是时一心待死，万虑皆空，惟苦寂聊，无可排遣，因上岸闲眺，信步独行〖信步，随步也。〗。迤逦里余〖迤逦，音以里，（尔稚注）迤逦，旁行连延也，（按）迤逦，前进不停之谓。〗，杳无人迹。忽见一中年孕妇，携三稚子左抱右挈，〖挈，音切，提也。〗且行且泣，若不胜悲，交臂而过〖（庄子）夫子曰，吾终身与汝交一臂而失之，可不哀欤。（按）交臂，谓此往彼来，两人之臂，如相交然。〗，去已数武。先达忽念江岸旷寂，四无居人，妇将何往，且其形可疑，急追询之勿应，尾之行〖尾之，解见前篇。〗。遭妇詈辱〖詈，音利，骂也。〗，询之愈切，且曰：“果有急难，幸一告我，倘能为力，亦未可知。”妇不得已告曰：“吾不幸嫁一屠者，性暴戾。恒受鞭挞〖挞，音榻，打也，恒，常也。〗，体无完肤，今日将赴市，家有两豚〖豚，猪也。〗，谓我曰：“得价十金乃售。”旋有人来购，果得十金，虑其伪也，同至银肆估之，平色皆是，及归其人忽嫌价昂，索银去，俄顷复来，仍请以原银易豚，视其银无少异，遂不复疑，以豚予之，有西邻某来，见银讶曰：“是铜也。”急追其人，已不知何往，复向银肆估之则铜也，历数家皆曰铜。念遭此骗局，夫归必受鞭挞死，均死也，死于鞭，不如死于水，三子皆吾所生，将携之同死，勿令受恶夫狼藉〖（尔雅翼）狼性贪，聚物不整，故称狼藉。（按）狼藉，今借作凌辱解。〗。先达闻而恻然，索其金视之，果铜也。时王生所赠金适在袖中，自念将死，需金何为，因出袖中金潜易之〖潜，隐也。〗。而谓妇曰：“若几误死〖若，汝也，（唐韵古音）古人读若为汝，故传记之文，多有以若为汝者。〗，此真银何谓铜？”妇艴然曰〖艴，音弗。（孟子注）艴然，怒色也。〗：“彼银肆多家皆言铜，先生何诳我为？！”先达曰：“不然！彼银肆欺汝女流耳，若与我同往，必不敢复言铜，果铜再死未晚。”妇从其言，偕行三四里，始至银肆，出金视之曰银，历数家皆曰银。妇始大喜曰：“幸遇先生，不然几误。”持金叩谢而去。
　　先达急行返舟，时已夕阳西坠，暝色苍茫〖暝，音明，犹暮也，苍茫，模糊不分明貌。〗。行未里余，迷不得路，又无可问讯〖讯，音迅，亦问也。〗。踯躅间〖踯躅，音直竹，（正韵）踯躅，独行不进貌。〗，忽见有屋数楹，迫视之〖迫，犹近也。〗，颓扉败壁〖颓，徒回切，音遂，平声，犹坏也，扉，音非，门也。〗，知为枯庙，不得已栖庑下以待旦〖庑，音武，廊也。〗。默念旷夜无人，倘遇狐鬼来攫〖攫，音居，扑取也。〗，得无即我死所乎？然奔驰既倦，坐定即睡去。朦胧中〖朦胧，音蒙龙，睡将熟不分明貌。〗，闻呵道声出视，见殿上炳耀光明〖犹言灯烛明亮。〗，两旁侍从森立〖森立，排立貌。〗，中有王者据案坐，隐约辨为关帝。忽闻帝君言曰：“今日江津有一救五命者〖江津，犹言江边。〗，宜察其人，予之福报。”即有紫衣吏持牍启曰〖牍，文卷，启，开也。〗：“顷已据土神申报，系某邑士子某。”帝君命检禄籍，并查秋榜有名否，复有绣衣吏持一册上曰。“某禄命俱绝，应今夕子时于本庙为墙压毙。”帝君曰：“似此何以劝善，是宜改注禄籍，昨准桂宫知会〖桂宫，文昌宫也。〗，本科江南解元，以淫污室女除名，其即以某补之。”复有人言：“某金系王生所赠，轻财尚义，使某得成善果，因流溯源，王生亦宜见录。”帝曰善，命检籍，王生当中下科五十三名，绣衣吏前请曰：“本科五十三名某生，以口过应罚停一科，更易之人，桂宫尚未定，请即以王生易之。”帝君曰可。正倾听间，忽耳畔疾呼曰出出，大惊而醒，身仍蹲踞庑下〖蹲踞，音敦具，似坐非坐貌。〗。四顾黑暗，一无所睹，但闻墙上泥簌簌坠地〖簌，音速，黄山谷诗，解时闻声簌簌，（按）簌簌，今作泥落声解。〗，踉跄而起〖踉跄，音量呛，急遽貌。〗。甫趋出，墙遽倒，正压所坐处，遂屹立待旦〖屹，音易，（宋史施师点传）屹立不少动，（按）屹立，犹言直立也。〗。
　　及天明，升殿瞻仰，果关帝庙，肃拜而出，觅路回船，默思神言如是，当必有验。因谋诸榜人〖（礼记月令朱注）榜人，船长也。〗，仍返金陵。顺风扬帆，逾时即达。及到寓，众皆异之。先达但言风阻不能行，因念五日之期已过，故复来此。众曰：“五日中究有难星否？”先达托词曰：“事亦有因，昨偶至江干闲眺，去舟稍远，及归时已黄昏，芦苇丛杂〖丛，音从，丛杂，茂盛而枝叶杂出貌。〗，倾跌者再，几堕入江，幸舟子持灯来觅始得归，然袖中银包，已化作青蚨飞去矣〖蚨，音扶，（搜神记）青蚨虫如蝉，杀其母子取血，各涂八十一钱，先后用之，皆能飞归，（按）今引此，作银已脱落解。〗！”王生笑曰：“大难不死，必有大福，江干错步，殆秀才中式之兆乎！”因为置酒称贺，次日同寓者皆言今已七日而君无恙，曷往诮相者之谬〖诮，音解见前篇，谬，音昧，妄言也。〗。先达意不欲，众强之往，至则相者坐如市，排众而入，使先达面相者而立，相者方剧谈间〖剧，音具，（汉书杨雄传）口吃不能剧谈，（按）剧谈，畅谈也。〗，举目见先达，讶曰：“君非吾向者言五日当死者耶？”众同应曰：“然，今七日矣奈何？”相者曰：“今不死矣，数日不见，骨相大异，气色亦顿佳，君必有非常善举救人数命，故能挽回造化。”先达笑曰：“先生何言之谬也，余贫困若此，何能救人？”相者曰：“君毋欺我，向者我固言非大阴德不能回天，今满面阴骘，今科必抡元，明年联捷入词馆，官登一品，寿增八旬矣。”又笑曰：“事非偶然，半月前相一秀才，明堂光彩殊常〖（相经）两眉之间曰明堂。〗，决为今科解首，昨复造之，则额有悬针〖（相经）悬针，破败纹也。〗，光采顿隐，是必有大隐慝，削除禄籍，不意君当代之。”又指王生曰：“君面亦有阴骘，当与此君同捷矣。”王生笑曰：“吾友吾弗知，至吾则何善之为？”相者曰：“惟无所为而为，故谓阴骘。”众群起诮其遁词〖（（孟子）遁辞知其所穷，（注）遁，逃避也。〗，先达笑曰：“妄言妄听〖（庄子）吾为汝妄言之，汝以妄听之。〗，诸君何用汹汹〖汹，音兄，（杨雄羽猎赋）汹汹，旭旭，（按）汹汹，闹声也。〗？不如归休。”及归，先达密为王生曰：“彼固神相也！其言不妄，兄应中五十三名。”王先于先达之反也，见其神采焕发，心固异之，及闻相者言，亦疑其以己所赠金济人，而托词失去，因细询始末，先达具以语之，且曰：“非兄赠我十金，有目睹其死而已，今日得叨神佑，皆兄之惠也。”王生诧曰：“兄乃有此大量，果如是我方应感兄，然彼相者何其神也！”是科先达果发解，王生亦捷，次年同入词馆。
　　坐花主人曰：“余执友蒋丈一亭〖（曲礼注）执友，同师之友，其执志同，故曰执友。〗。为余述之而叹曰，人每谓穷通寿夭惟命所系。而岂知造物之报施〖造物，详注前篇〗，全视人之自取乎。夫十金之微，而神必溯本穷源，予以福报，卒之宣淫者，虽桂宫中选，而旋见削除，为善者虽鬼录将登〖录，音路，册籍也，（吴志孙策传注）策曰，此子已在鬼录，（按）鬼录将登，犹言将死也。〗，而遽增禄寿，转穷通于俄顷，移寿夭于须臾〖臾，音俞，须臾，不多时也。〗；而轻财尚义之友，亦蒙好施之报，祸福无门，惟人自召〖二句，出太上感应篇。〗。於此益信，可不勉哉，可不戒哉。”
　　四、余生削籍
　　星君下降拥幢幡　两事欺孀失解元
　　频积孽缘频削籍　丰颐方面负容颜
　　余生浙之鄞邑人，生时异香满室，霞采烛天〖烛，照也。〗。其夕生之外祖某翁，梦入文昌宫，见帝君亲送一伟丈夫出，旌旗前导〖导，引也。〗，节幢后拥〖幢，音床，幡也，拥，护也。〗，威仪甚都〖都，美也，盛也，（司马相如传）闲雅甚都。〗。旁一绿衣吏持册睨翁曰：“此某星君下凡，即若外孙也〖若，汝也。〗。”因举手中黄册示翁，翻阅首页大书某字某，下列官阀〖阀，音伐，（史记功臣年表）人臣功有五品，明其等曰阀。〗，细书累页不尽：九龄入泮〖学宫，名泮宫，故进学曰入泮。〗，十七领解〖中解元，曰领解。〗；旋登进士，廷试第一〖中状元之谓。〗；践履清华〖犹言历任清贵之职。〗，历中外〖同扬，句出杜牧文，（按）谓历官京中与外省也。〗，位台辅〖台辅，宰相之谓。〗，爵上公，文治武功，勋业彪炳〖彪，音标。彪炳，宣着盛大之貌。〗。阅未竟，为家人唤醒，则婿家报生子矣！质明往视〖质明，注详首篇。〗，各述异征，咸惊喜卜为国器〖（晁补之唐书杂论）房乔战将耳，非知远经国器也，（按）国器，犹言国家有用之材。〗。
　　生幼而岐嶷〖嶷，音疑，（诗经）克岐克嶷，（注）岐嶷，俊茂之貌，（按）犹言品不凡也。〗。稍长，聪颖绝伦〖颖，音引，聪颖，即聪明之谓，绝伦，犹言无比也。〗，读书十行俱下〖四字出北齐河间王传，（按）十行俱下，犹言一目十行也。〗。七岁能属文，九岁入邑庠，一时有神童之誉。会其母舅以名进士作令粤东〖粤,音月。粤东，即广东。令，知县之称。〗，携生以行。在粤数年，年已十七，博学丰才，见者莫不倾倒〖倾倒，羡慕貌。〗。时舅之二子与生同学，顾不逮生远甚〖不逮，不及也。〗。
　　是年值秋试，舅以二子学未成，拟俟下科，令生与二子偕归，犹豫未决〖（集韵）犹豫，二兽名，皆进退多疑;人多疑惑者，似之。〗。一夕梦关帝召之去，谕曰：“余某不归，浙省无元，尔其速遣之。”及醒，为甥治装促行，并厚予之金。生既雅自负，颇留情花柳，一路挥金如土。甫度庾岭〖庾，音雨。甫，始也。〗，橐金已尽〖橐，音陀，袋也。〗。道经江右某邑，邑令舅之同年，素爱重生。生往谒〖谒，于歇切，音业，入声；又读乙，请见也。〗，宠待优渥〖渥，音屋；优渥，犹言厚也。〗，而为之假馆于外。馆主人积滑也〖积滑，犹言素不安分也。〗。邑有富室妇，怀孕未产而孀，族中觊其资〖觊，音冀，欲得也。资，财产也。〗，诬以奸而讼诸官，馆主人实倡其谋，赖令明察，族众几败。见生为令上客，因厚赂生〖赂，音路。（韵会）赂，以财与人之谓。〗，求为缓颊〖颊，音夹。（史记魏豹传）缓颊往说。（注）缓颊，徐言也。〗。生资用正窘，乃饰词告令，谓：“妇秽声四着，通邑皆知。而明公初讯，力为保全，人皆疑公得妇金，有意左袒之〖袒，音坦，露臂也。（汉书高后传）令军中曰:为吕氏者右袒，为刘氏者左袒。（按）世谓偏护为左袒，本此。〗。辱公厚爱，且知公素廉正，不忍公为吏役所蔽，蒙不洁名，敢采所闻以告。”令惑其言，立集两造，尽翻前断，判妇大归〖（左传）夫人姜氏归于齐，大归也。（按）大归，妇人休回母家之谓。〗，而令族众为之立嗣，族众遂尽分其资，赂生千金。生行而寡妇归自缢矣〖缢，音意。自缢，吊死之谓。〗！
　　行次衢州，衢守亦舅同年〖守，知府之称。〗，亦雅重生。生往谒，亦为假馆於外。郡亦有富室妇新孀，有遗腹子，族人诬为抱养，控县未决;复以乱宗控，郡守颇不直族众。生复受其金，饰词以告守，守亦为所惑，断令弃其子而以族子继。生两获厚赂，意得甚，及试竟不售〖不中也。〗，归而所为益不法。专事刀笔〖（史记萧何世家）何于秦时为刀笔吏。（按）世谓讼师为刀笔，本此。〗，运思既巧，文阵复雄〖（玉堂遗事）张九龄为文阵雄师。〗，海市蜃楼〖蜃，音甚。（隋唐遗事）此海市蜃楼耳。（按）海中大蛤曰蜃。海市，海气所结;蜃楼，蜃气所结。世谓无中生有，为海市蜃楼。〗，任情起灭，被其害者甚众，而试亦屡北〖北，败也。屡北，屡次不中之谓。〗，年四十犹困子衿〖（诗经）青青子衿。（按）世谓秀才为子衿，本此。〗。既而舅致仕归，闻其行怒甚，羁之家〖羁，音稽。羁之家，犹言不使出也。〗。
　　一夕，舅梦游城隍庙，见二吏坐廊下，一吏曰：“余某二十年来，屡试屡除其名，何也？”其一哂曰：“今科以某事复除名矣！幸其舅代为某事，尚可得活。”舅讶甚，揖而询之。吏予以册阅之，首页即余生名，所列官阀，亦如翁所见，而恶款累累〖累累，多貌。〗，折除几尽，惟遗一举，复以清明日为某事削去，盖清明扫墓时所为也，其寿亦如吏言。舅醒急唤生之床前，数其恶，而告以梦。生涕泣服罪，自是稍敛迹。二十余年，竟以诸生终。蒋君一亭馆宁波时，曾亲见其人〖曾，音层。〗，丰颐广颡〖颐，音移，口旁肉也。颡，音嗓，额也。丰，满也。广，阔也。〗，方面长髯，不类老于青衿者。
　　坐花主人曰：“世尝有负旷代之逸才〖（后汉书蔡邕传）伯喈，旷代逸才。（按）旷代逸才，犹言才不凡也。〗，视登云如拾芥〖（谢灵运诗）共登青云梯。（汉书夏侯胜传）其取青紫，如拾地芥耳。（按）登云，士子发达之谓；如拾芥，犹言容易也。〗，而老死场屋求尺寸之进不可得，未尝不叹天之生才甚难而所以折挫，而困踬之者〖挫，音措，摧也。踬，音致。事不顺也。〗，又何酷也。及观余生，生有隽才〖隽，音俊。（左传）邓舒有三隽才。（注）隽，绝异也〗，长而善学，使其束修自爱〖（汉书郑均传）束修安贫。（按）束修，犹言谨慎也。〗，则梦中神语，岂遂无征？册上勋封，终当克践。而乃肆雌黄于口角〖肆，纵也。（晋阳秋）王衍能言，于意有不安者，辄更易之，时人号为口角雌黄。（接）世谓评论是非为口角雌黄，本此。〗，淆黑白于笔端〖淆，音尧，犹乱也。〗；饱我贪囊，坏人名节；卒之削除禄籍，困死青衿，然后知天不忌才，实人之不善用其才耳！呜呼危哉！”
　　五、吴生
　　至亲真个惟郎舅　性命全家肯保他
　　扃室夺元心甚苦　深恩正比座师多
　　宜兴吴生，知名庠序〖庠，音祥。（孟子注）庠序，皆学名也。（按）此句犹言在学中有声名。〗，试屡荐不售。其姊婿某于除夕梦邑庙牌示，生为次年解元，旋复易去。惊诧间〖诧，音刹，疑怪也。〗，旁有吏曰：“是将于新正为一大恶事，故除其名。”某曰：“尚可挽否”吏曰：“当求主者。”引之入见。城隍南面坐，某葡匐为生代求〖匍匐，音蒲伏。（说文）匍匐，伏地也。〗。神掷一册下，上载吴当为三元宰相，以口笔孽尽除之。所载本科事，亦如吏言。某叩首哀乞，且曰：“往者已矣，未来事尚可防。某愿以全家性命，保其不为此事。”神颔之〖颔，音憾，注详首篇。〗，命吏引出，则牌悬如故矣！醒将语其妻，妻忽大呼如梦魇〖魇，音妍，又读掩，梦惊也。（薛逢上白相公启）亦犹梦者魇。〗。推之醒，叩其疾呼之故〖叩，问也。〗，则见有报其弟解元者，旋为人夺去，曰：“吴某已除名，勿误报。”因而惊唤。某亦以梦语之，彼此惊异。谋所以处吴生者。妻曰：“是无难，吾弟方鳏居无子〖鳏，音官。鳏居，无妻之谓。〗，块然独处〖块然，孤独貌。〗，若诱之来家，扃之空室〖扃，闭也。〗，而告以故，而可以警惕而保全之〖惕，音替，犹惧也。〗。”
　　诘明〖犹言明朝也。〗，某即衣冠诣吴。拜年后，诳以姊暴病，思一见弟，拉之至家。吴某登楼，见姊无恙，方欲询其故，姊急引之密室，阖其扉而加锁焉〖阖，音合，闭也。扉，音非，门也。〗，隔门语以所梦。吴诧曰：“意诚有之，然尚未为，鬼神遽示罚耳！”姊夫妇曰：“室中动用俱全，吾弟可藉此刻苦〖（宋史杨徽之传）刻苦为学。〗，勿出也。”及试期，始开门。郎舅偕至金陵。除入场外，跬步必与同行〖跬，音傀，又音揣。（类篇）司马法，凡人一举足曰跬，两举足曰步。〗，揭晓果中元〖出榜曰揭晓。〗。
　　坐花主人曰：“以未来之事，而遽降之罚，人以为苛，愚以为厚。何也使其事既行，即明彰显报，亦于事何补惟迎其意而逆折之，使之有所警惕，而不敢妄为。在人既不受为恶之累，而吴生亦免削除之报，岂不善哉!虽然如吴生者亦幸矣，暗室亏心，神目如电，吾恐大千世界〖大千世界四字，出佛经，犹言遍天下也。〗鬼神，未必能尽寐者而呼之使觉也。”
　　六、钱文敏公残杀报
　　赞参军务养天和　孽种难留语太苛
　　试看曹彬免杀戮　江南后患正无多
　　常州多世族，如吕相国宫〖相国，宰相之谓。〗、杨状元廷益、赵恭毅申乔、潘大中丞思矩〖矩，音矩。大中丞，巡抚之称。〗，其子孙皆科第蝉联〖蝉联，相继之谓。〗，书香不绝。惟钱文敏公维城后人最凋零，今且绝嗣矣。相传征苗之役，公以大司寇参赞军务〖大司寇，刑部尚书之称。〗。渠魁既戮〖渠，音衢。（书经）歼厥渠魁，（按）渠魁，贼中大头目之谓。〗，经略欲诛其壮丁〖经略，主帅之称。〗，而宥其稚弱〖宥，音右，宽免也。稚，音治，幼也。〗；质之公〖质，犹问也。〗，公毅然曰〖毅然，决断貌。〗：“孽种难留！”遂尽诛之，髫龀无遗〖髫龀，音条趁。（玉篇）髫，小儿发。（说文）龀，毁齿也。男八月生齿，八岁而龀；女七月生齿，七岁而龀。（北史杨异传）髫龀就学，日诵千言。（按）髫龀，七八岁小儿也。〗，是峒苗种遂绝。旋师未几，公即薨，公子亦相继殁，诸孙多残疾者，钱氏之祀竟绝。
　　七、稳婆苦节
　　稳婆原是苦养身　少寡操持奉侍勤
　　姑劝再醮坚不愿　憾心割耳实冰清
　　上海城隍，威灵最着。道光丙戌，邑有采访节孝之举。凡无力请旌者，汇其名上之有司〖有司，道府州县是也。〗，建总坊焉。
　　方事之始，设总局于蕊珠书院。以绅士数人董其事。众议是举为风化所关，不可少参私见，乃请城隍行像于局中，司事者皆于神前设誓，以期一秉至公。一日，有举报节妇者，询其家世则稳婆也。董事王生笑曰：“姑舍是！安有稳婆而能守节者？”众以为然。是夕，王生梦为青衣唤入邑庙花厅，见城隍便服端坐，厉声责之曰：“后生小子！不辨真伪，信口雌黄〖信口，随口也。雌黄，详注前余生篇。〗！谤诬贞节，宜即示罚！姑念事出无心，诘明至文庙傍，有耄而拥彗迎门者〖耄，音帽，老人也。彗，竹帚也。（史记高祖纪）高祖五日一朝太公，太公拥彗迎门却行。（按）拥彗迎门，今引作持竹帚，扫门前地解。〗，询之可得其详。后宜慎之，再若此，不尔恕也。”王叩首伏罪。神命前吏引之出，及门而醒，即披衣起，坐以待旦。
　　天甫明，急诣文庙前。果见一老者持帚扫地，视之则文庙斋夫也。生因以稳婆守节事访之，老者瞿然曰〖瞿，音句。瞿然曰。（注）瞿然，惊变貌。〗：“相公幸问我，他人勿知也。此真烈妇真苦节，我四十年来与之比屋居，其家世业收生。妇有姿色，少寡无子，翁姑劝之改适〖改适，犹言改嫁也。〗，誓勿从。以姑年迈〖迈，音卖。年迈，犹言年老也。〗，不能为人接生，妇承其业，以养翁姑，颇尽孝。尝为巨家接生，巨家子艳其色〖艳，羡也。〗，欲逼奸之，誓死勿从，以计脱归。巨家子复以多金啖其翁姑〖啖，音淡，以利诱人之谓。〗，翁姑皆劝之，妇割一耳以献，始得自全。吾与比邻多年〖（王勃诗）天涯若比邻，（按）比邻，近邻也。〗，自少至老，未见其与男子戏谑。似此节烈，未知应得旌表否？”王既闻其详，急至局，以夜梦及老者所言，遍告同人，而登其名于册。节妇之为神所敬若是，可不重哉！
　　坐花主人曰：“忠孝廉节，根于至性。天固尽人而畀之，非若富贵利达之或有所吝也。而天之重忠孝廉节，实有百倍于富贵利达者，何也？盖人往往以求富贵利达之故，致举其忠孝廉节而忘之。而筚门圭窦之中〖筚，音必；窦，音豆。（礼记注）筚门，以荆竹织门也。圭窦，穿墙为之，门旁小户也。（按）筚门圭窦，贫家屋也。〗，转有为士大夫所不能为者，天遂不得不因其难能而以为可贵矣！彼穷檐匹妇，苦节自贞，鬼神方亟欲表扬之，以励夫马牛而襟裾者〖励，音利，犹劝也。裾，音居，袖也。（韩文公诗）人不通古今，马牛而襟裾；犹俗言衣冠禽兽也。〗。而信口雌黄，抑而弗举，其为神所责也宜哉！”
　　八、乞丐福报
　　还金此丐本良材　博胜无贪更善哉
　　美玉居然忻得贾　妻财子禄一齐来
　　贾阿玉，阳羡人。少丐食里中，常栖城外土地祠。某年除日晡后〖晡，音逋，申时也。〗，见地有蓝布一卷，拾视则女衫中裹银包，约三十金。喜甚，继念：“我丐也，安用此？彼遗金者，难保不以情急伤生。”固坐以待觅者。久之，见一中年妇，自城中号泣而出，遍地寻觅。知其为失物主，呼问之。妇见其为丐者，不顾而泣益甚。阿玉曰：“若觅何物？我坐此久当见之。”妇乃以失衣及银告，且曰：“吾夫欠官粮被押，吾卖女以偿，今失去，有死而已。”阿玉询其衣色及银包纸，皆符。即出以还妇。妇检视感甚，分银以谢，坚不受。
　　是夕卧祠内，见殿上灯烛炳耀，疑天未明，何遽有烧香者？忽闻殿上言：“今日有丐者，不昧遗金〖不昧，犹言不隐没也。〗，全人夫妇两命，功甚大，宜予以福报。”复有人言：“此人应以丐终，寿至三十。”殿上者曰：“宜申东岳，添注禄籍，并予之妻子以劝善。”又命先赐银一箱，旋有人携巨箱置阿玉前，曰：“上神赐汝。”喜极而醒，则黑暗如故。欠伸欲起〖欠伸，注详首篇〗，足下有声锵然〖锵，音枪。锵然，铜铁声也。〗。拾视之，绳系大钱六枚〖枚，音梅。六枚，犹言六个也。〗。窃笑曰：“此岂即神之所赐耶？”因藏之怀中。
　　阳羡风俗，岁朝大家多为饼饵以施丐者〖饵，音耳。（说文）饵，粉饼也。〗。而城内外博场甚众。又有卖糖者，置六琼于担〖骰子，古号明琼，出列子。六琼，犹言六颗骰子也。骰，音头。〗，而与人博，得彩者，糖与钱惟所欲。其担皆集长桥上。长桥者，晋周孝侯斩蛟处也〖（晋书）周处，谥考侯，阳羡人。少孤，膂力绝伦，好田猎，不修细行，州里患之。父老尝叹曰：三害未除，奈何？处问故，答曰：长桥下蛟，南山白额虎，并子为三害。处遂入山射虎，投水斩蛟，己亦励节改行。陆士龙勉之力学。后官中丞，以节义着闻。〗。诘明，阿玉乞得饼饵甚多。食既饱，携六钱至长桥上，与糖担博而胜。历十数担皆胜，得钱千。复至博场博，博又胜。自朝至暮得钱数万。时有贾翁者，开面馆于长桥侧，阿玉每乞食得钱，即往买面，翁亦素怜之。是日所得钱，皆寄贾翁店。次日复博，博则必胜。四五日后，积钱至百数十千。忽自念：“博场所得皆非义财，我虽蒙神赐，彼负者非尽有余〖负，输也。非尽有馀，犹言非皆有馀钱也。〗，猎而取之〖（蔡邕月令章句）猎者，捷取之谓。〗，不免作孽。且我以丐者，骤得钱百余千，苟勤俭亦可成家，复何事博？博而胜于心不安，负则将复为丐。”因誓于神不复博。
　　时贾翁面馆以无资本，将闭不复开。阿玉与之谋，尽举所得钱以益店本，而身为之佣。贾翁亦喜，因择日复开。开则人趋若鹜〖鹜，音务。若鹜，出文选曹植闲居赋。（玉篇）趋，奔也，疾也。（按）人趋若鹜。犹言人争来。〗，得利数倍于前。数年后，积资数千，店益起。贾翁无子，止一女，德阿玉甚，即以妻之〖妻，音砌。（论语注）妻，为之妻也。〗。阿玉亦事之如父，而相依以终。后其妻连得二子，阿玉寿七十而卒。今其子尚开面店如故，家称小康〖小康，犹言小富也。〗。阿玉不自知其姓，以依贾翁故姓贾。
　　坐花主人曰：“阿玉以乞丐之贱，而能不昧遗金，亦云难矣！然犹曰，此特一念之善耳！及其梦邀神贶，博致多金，他人处此，有不恃花骨头为聚宝盆，以冀巨箱中金钱，皆由博进哉？乃能于屡战皆捷之馀〖犹言连赌连赢之时。〗，念负者之难堪，誓神明而知止〖犹言对神明立誓，不再赌也。〗。可谓急流勇退〖闻见前录，钱若水见陈希夷于华山，有一老僧与希夷并坐，熟视若水久之，徐曰：急流中勇退人也！后若水年才四十致政。〗，既仁且智矣！寿考令终〖（说文）考，老也。（诗经）周王寿考。（又）高明令终。（注）令终，善终也。〗，庆流子孙，不亦宜乎？”
　　九、偷儿福报
　　宵分行窃隐梁旁　蓦遇强奸比虎狼
　　妇若不从伤两命　夺刀还刺黑心郎
　　三字频称我贼也　可知气概本豪雄
　　搭连还了承他业　得失忻如楚国弓
　　某甲初为丐〖凡说部中，称人而隐其姓氏，则曰某甲。〗，继作贼。后乃巨富，子孙有登仕籍者〖登仕籍，犹言官也。〗，称封翁焉。
　　方其作贼时，邑某氏，家素封〖（货殖传）今有无秩禄之奉，爵邑之入，而乐与之比者，命曰素封。（按）素封，犹言富厚也。〗，而三世孀居。有娣姒三人〖娣姒，音弟似。娣姒，妯娌也。兄之妻曰姒妇，弟之妻曰娣妇。〗，夫皆死，无子嗣，且绝。幸季妇有遗腹未产，共冀得男，以绵宗祀。值清明日，赴乡墓祭。二姒俱行，道远，往返须三日。独季妇以有孕不往，留一媪以侍〖媪，音袄，老妇也。〗。某甲觇知之，乘隙往行窃〖乘隙，乘其人少之隙也。〗。黄昏逾垣入〖逾，越也。垣，墙也。〗，见季妇与媪，持灯出视门户。甲遂至季妇室，匿隐处〖匿，音逆，藏也。〗。妇人坐灯下观书，媪侍侧作醉状，促妇睡〖促，催也。〗。妇曰：若自阖门往睡〖若，汝也，阖，闭也。〗，勿溷我〖溷，音混，乱也。〗。媪遂虚掩其门而去。
　　俄倾，有一少年推门入，某甲疑为同道，而讶其不俟妇睡，且衣甚楚楚。〖（诗经）衣裳楚楚。（注）楚楚，鲜明貌。〗。妇见少年入，惊起欲呼。少年遽抱持求欢，妇坚拒且呼媪，媪不应。少年见妇不从，出袜〖袜，音瓦，足衣也。〗中刀示之曰：“不从，血我刃！〖（诸葛亮伐魏诏）鸣条之役，兵不血刃。（按）血我刃，即要杀之谓。〗”妇叱之曰：“家世清白，不能受无赖之污。欲杀即杀，宁死不从！”少年以刀置妇颈以逼之。某甲睨久愤极〖睨注，详本卷余生篇。〗，骤出，从少年后夺其手中刀还斫之〖斫，音酌，击也。〗，中额倒。妇出不意，益骇，战栗不能出声〖战栗，恐惧貌。〗。某甲遽出，开门大呼：“捉贼！”四邻毕集，问：“贼何在？若何人〖若，注详前。〗？”甲迫于义愤，忘己之为窃来也。及是始悟，笑曰：“我贼也，然可恶有更甚于贼者。诸君盍从我来？”因引众入妇室。时妇已避往他室，惟见一人卧血泊中。烛之〖烛，犹照也。〗，西邻某也，幸伤轻未死。某询其何来，默不语。询甲，甲历述所见，众遂并絷之〖絷，音执，系也。〗。
　　及明，解官。少年反诬妇与某甲奸，己是夕以捉奸往。甲曰：“我贼也，谁不知？妇即不贞，安肯与贼奸？”因缕述夜间事，并历供积年行窃之案，以实己之为贼。官核卷信，乃严梏少年〖梏，音故，刑具。严梏，犹言用严刑讯问也。〗，始吐实，盖艳妇之色已久〖艳，详卷一末篇。〗。是晚，亦乘隙往。侍媪受赂通谋〖（韵会）以财与人谓之赂。〗。官遂论少年及媪如律，旌妇之贞，义甲而释之。
　　甲出，仍窃如故。一夕，窃于乡镇。为事主所觉而逃，追者甚众，误投绝地不得出。仓卒间〖仓卒，急促不安貌。〗，见一破庙，逾垣入，将匿于神案。行急，误撞旁侍土偶倒地〖（孟尝君传）木偶人谓土偶人。（按）土偶，泥塑神像也。〗，己亦从之而倒。昏瞀中，见所触土偶自地跃起，青面而赤须，持刀叱甲曰：“若何敢撞跌我？”遽前揪甲欲杀〖揪，将由切，音酒，平声，犹捉也。〗。甲力与撑拒。忽闻殿上呵曰：“是人保人节操，全人宗嗣，阴德浩大，上帝已予以厚福，鬼卒何敢祟之？〖祟，音岁。（说文）神祸也，（左传）实沈台骀为祟。（按）鬼神作祸皆曰祟。〗”旋有人青面者去〖，昨没切，音酒，音在入声。（说文），持头发也。〗，榜之数百〖（韵会）榜，笞也。（按）榜之，犹言打之也。〗。复唤某甲上，曰：“丹墀下有巨金赐汝〖墀，音池，阶上地也。（典职）以丹漆地，故曰丹墀。（按）丹墀，宫殿之制也。巨，大也。〗。”叩谢而起。恍惚见丹墀下金积如山，趋下阶，一跌而醒。仰视天际疏星三五，晨光熹微〖熹，音稀。（晋文）恨晨光之熹微。（注）熹微，光未明也。〗。默忆神言，循阶而下，遍地寻觅，得康熙大钱一。以为鬼之侮己也，亦姑拾之。辨色而行（礼记）朝辨色而入。（按）辨色，谓天将明，色可以辨也。〗。寻至村落〖（纲目集览）人所聚居处谓之村落。〗，见道旁有卖熟山芋者，以所得大钱买食之。
　　旋有老翁亦来买食，与甲并坐。食已即去，遗一搭连。甲将起，见之，知为翁所遗。启视，则储黄金二巨锭〖储，音除，藏也。〗，番银百余，制钱数百文，出入帐目四册，上载未收银数巨万。恐为卖芋者所见，急掩之。私念：“此岂即神所赐耶？然老翁失此簿，何以收银？虽神赐，不可受。”因复坐以俟翁反。坐久，卖芋者怒促之曰：“若出一文钱，久坐不起，将寄宿耶？”甲曰：“否，我尚欲买食。”因出搭连中钱数文，复买以待。翁果仓皇而来〖仓皇，急貌。〗，汗流如雨。见甲尚坐食，遽询曰：“君尚未去，我适遗一搭连，见否？”甲笑曰：“不因翁物，我早行矣。”因举而还之曰：“原物俱在，惟借用数文买食山芋，幸勿见责。”翁既不启视，亦不致谢，惟曰：“敝居不远，曷偕往？”甲从之，行数里，至一大宅，门外木植堆积如山。翁与俱入，至中堂。翁入，整衣冠复出，揖甲而言曰：“余楚人也，设木肆于此有年矣。各邑木肆，皆此间分出，资本数十万，强半赊贷，皆载适所失簿中，幸君归我，否则殆矣〖殆，危也。〗！请以千金奉酬。”甲坚辞。翁见其意诚，因询其向习何业，甲忸怩曰〖忸，女六切，音牛，读如玉。怩，音尼。（孟子注）忸怩，惭色也〗：“无所习。”复询其家有何人，曰：“落拓一身〖拓，音托，（北史杨素传）素少落拓。（按）落拓，不自振作之谓。〗，未有家室。”曰：“然则何以为生？”曰：“不敢欺，我贼也！”复询其姓名，告之，翁矍然曰：“曩某邑有义贼〖曩，乃朗切，音囊，上声；昔日也。〗，能杀荡子以保全节妇者，即君也！”曰：“然。”翁曰：“君此可举质神明，今复见利不取，光明磊落〖磊，鲁猬切，音累，上声。（晋书石勒载记）勒曰：大丈夫行事，当磊磊落落，如日月皎然。（按）磊落，正大貌。〗，衣冠所难。我家业百万，无可信托。君倘不弃，曷从我游？衣食财帛，资君所用，较胜作梁上君子否？〖（后汉书陈实传）有盗夜入其室，止于梁上，实阴见之，呼子孙训曰：夫人不可不自勉，不善人，之未必本恶，习以成性，遂至于此，梁上君子是矣！盗大惊自投于地。（按）世谓贼为梁上君子，本此。〗”甲喜诺，遂依翁以居。
　　甲颇识字，翁命之代收帐目。出入两年，勤慎精密，且无丝毫苟且。翁老而无子，竟以甲为子，携之还乡。因离乡久，乡人无知其伪者。及翁死，遂据其业。子孙蕃衍〖藩衍，众多貌。〗，有举于乡，仕至观察郡守者〖观察，道台之称。〗，至今为楚巨室〖（孟子注）巨室，世臣大家也。〗。
　　坐花主人曰：“天道无亲，常与善人〖二句出史记伯夷传。〗。以偷儿之贱行，而有士大夫之居心，则从厚而报之，不以偷儿有所吝也。然则彼簪缨之胄〖簪缨，贵显之饰也。胄，犹裔也。〗，而降为舆台者〖（左传）皂臣舆，舆臣隶，隶臣僚，僚臣仆，仆臣台。（按）舆台，卑贱之职。〗。其所由来亦可知矣！”
　　十、皂隶福报
　　身家不论论行为　皂隶亲生甲榜儿
　　邓守后人作何状　簪缨曾否誉同驰
　　吴兴某大中丞之先世〖吴兴，即湖州。〗，有为郡刑杖手者。虽贱役而居心忠厚，以济人利物为念，常谓同侪曰〖侪，音才，犹辈也。〗：“公门里面好修行。吾辈在公门中不为善，便如入宝山空手而回〖八字出法华经。〗。”以是凡遇乡民之讼者，多为调解劝息；其贫而理直者，尤力护之。每夕辄以刑杖置便桶中，以小便可以去瘀生新〖瘀，积血也。〗，浸久虽杖至血肉狼藉〖狼藉，注详十金易命篇。〗，不致麋烂〖糜，音靡，犹腐也。〗。时有邓太守者严酷，杖人不见血不止。用是全活甚众，同侪化之，亦多戢其贪戾〖戢，音切，敛也。〗。
　　翁有子失其名，幼即敏悟好读。尝自塾中归，误冲太守道，为前驱所执〖（诗经）为王前驱。（按）前驱，前行之侍从也。〗。太守见其幼，呵而释之。归即发愤曰：“安见吾他日不为太守耶？”翁笑曰：“儿痴矣！我为隶，尔能应试为太守耶？”子虽不敢辩，承读益勤。及长，文名藉甚〖（汉书陆贾传）声名藉甚，（按）藉甚，犹言盛也。〗。郡绅多爱重之。翁又素长者〖长者，注详首篇。〗，平日极敬礼斯文，以故三学诸生，非但无与为难，且争促翁令其子赴试。翁不得已从之，一试即补弟子员〖（汉书武帝纪）丞相弘，请为博士补弟子员。（按）世谓进学为补弟子员，本此。〗。后由甲榜，仕至郡守。数传即大中丞，及其弟方伯，至令簪缨不绝〖簪缨，注详前篇。〗，称世族焉。
　　坐花主人曰：“封翁以隶人之贱，立心一善。天即不惜予以令子贤孙，大昌厥后。然则彼窃高位，享厚禄，而惟知剥民以自奉，其视翁何如哉？天之报之者，又将何如哉？”
　　十一、阳羡生
　　趋吉避凶凭善念　幸逢相士术通神
　　下管上簟成齑粉　喜极宜兴选拔人
　　阳羡某生，学中名士，家亦小康。嘉庆壬辰夏，偕同学侣至澄江〖侣，音吕，徒伴也。澄江，即江阴县。〗，应拔贡试。时生岁科试，及经古连冠其曹〖冠，音贯，（韵会）为众之首曰冠。（按）曹，同辈也，连冠其曹，谓速取第一也。〗，意选拔可操券得〖谓可必得也。〗。携资颇厚，日坐寓中，与同学生流连诗酒，意甚得也。
　　逆旅有善相者〖逆旅，客舍也。〗，垂帘于门，谈相多奇中〖奇中，注详十金易命篇。〗。生与同寓，颇相款洽〖洽，音恰。款洽，和好貌。〗。一日生携鱼自外入，戏谓相者曰：“君善相，相我能食此鱼否？”相者视鱼，复视生，曰：“不能。”生入，亟烹之，置案上。复出邀相者同食，以嗤其谬〖嗤，音吃，笑也。〗。将归坐，谓相者曰：“得食否？”相者曰：“不能也。”言未已，有巨蛇自梁上堕压盎〖盎，乌朗切，音鸯，去声，盆也。〗，盎碎，众惊噪〖哗也。〗。蛇曳尾去〖曳，音异，拖也。〗，鱼竟不得食。生奇其术之神，相者谢曰：“吾术何神？适因君戏我，故亦戏君，不然一鱼之微，何关于相？”生复询以得邀选拔否。相者踌躇曰〖踌躇，音俦除，顾虑不决貌。〗：“久欲直告，恐招尤，不敢言。”生曰：“言之何害？”强而后对曰：“君无冀选拔矣！君晦色已现，三日后三鼓，当死于非命。此去君家不远，宜速返以正首邱〖注详万彦斋封翁篇，此句犹言得死于家也。〗。曰：“能免否？”曰：“不能。”生见其言决，大恐。即欲束装。同试者群咎相者之妄，因阻生不使归，生虽留而意终不自安。
　　届期，新月初上，同寓者尽睡。生疑虑交集，坐卧俱难，惘惘出门〖惘，音罔。（韩愈送殷员外序）出门惘惘，（按）惘惘，失意貌。〗。信步行至旷野处，闻隐隐有哭声。迹之〖犹言寻之也。〗，声出破屋中。推门入，见一妇人携两子而哭，声情哀怨。询之，则其夫以负势家银五十两，为势家所讼系狱，责比狼藉〖狼藉，注详十金易命篇，（按）此谓血肉狼藉也。〗。因卖妇以偿，有成约矣，质明将往〖质明，注详何孝子篇。〗。妇不能舍其子女，故哭。生默计橐金颇饶〖饶，音荛，犹言多也。〗，如相者言将死，安用此为？不如代归之，以全人夫妇。因曰：“婚据已立否？”曰：“尚未。”曰：“然则得金尚可止否？”曰：“可。”曰：“媒者何在？”曰：“不远。”曰：“既如是，速往唤媒者来，待于此。吾归取金予汝。妇疑其有他意，踌躇不应。生笑曰：“吾怜汝一家骨肉星散，故解囊以助，汝速往无疑。”妇始喜诺。生趋归持七十金复往。则妇与一老翁偕坐。生询翁为谁，曰：“卖身之媒也。”生出金畀妇，且以语翁。翁矍然曰：“先生路人，尚有此高义，况吾与若夫邻里耶？！荷先生恩，卖身事已不必言，惟当急往缴官，释狱中人归耳。因启视金，怪其多，生曰：“有余，可为经纪以糊口〖糊，音胡。（左传）而使糊其口于四方。（按）为经纪，犹言做生意；糊口，犹言谋食也。〗，免复负人债。”翁喟然曰〖喟，音愧，叹声。〗：“先生何思之周耶！真若夫妇再生父母矣！”因叩问姓名里居甚悉。
　　生遂归寓，终疑相者言，不能成寐。闻更筹三响〖（徐铉诗）任他银箭转更筹。（按）更筹，报更之筹也。〗，自念：“时至矣！”正疑虑间，有叩门求见者。起时，则前妇以金交官，夫得释，偕来叩谢。生起，劳慰之〖劳，劝解也。〗。送之出门，将归寝，闻卧室有声甚巨。入视，则墙倒，正压所卧床上，管簟俱成齑粉〖管簟，音馆殿；齑，音祭平声。（诗经）下管上簟。（注）管，蒲席也。竹笔曰簟。（卢思道檄文）运泰山而压春卵，引渤海而濯秋萤，不足等其消灭，譬其齑粉。（按）齑粉，言如齑之糜烂，粉之细碎也。〗。因移卧他室。
　　次日，见相者，嗤其妄。相者固未知隔夜事，审谛之〖谛，注详万彦斋篇。〗，笑曰：“君勿欺我，君昨晚必有所为，满面阴骘，阴德甚大。今不死，且得选拔，当连捷成进士。如谓余言谬者，昨已毙于岩墙下矣！〖（孟子注）岩墙，墙之将覆者。〗”生大叹服。是年果得拔贡，后入词馆。
　　坐花主人曰：“相者，神人也！一鱼之微，何关于相二语，是其曲为掩饰处。君子观于巨蛇之毁盎，而知饮啄皆定命〖（古谚）一饮一啄，莫非前定。〗，非可强求。观于岩墙之压床，而知死生有定时，不能幸免。乃囊中金出，遽释累囚〖累囚狱中所系犯人也。释，放也。〗。门外人来，顿消奇祸。全人骨肉，即完我体肤。人鬼关头〖犹言生死交关处。〗，穷通转瞬〖转瞬，谓穷变为通在一转眼间也。〗，何其捷于影响哉〖（大学注）上行下效，捷于影响。（按）捷，犹速也，谓如有形即有影，有声即有响。〗！祸福无门，惟人自召。岂不信乎？”
　　十二、汤封翁
　　封翁乐善儿敦品　领解非从关节来
　　不赴礼闱仍上达　方知宰相异凡材
　　汤敦甫，协揆之封翁〖协揆，宰相之称。〗。尝载货往来南北，虽慧于商贾，而轻财好义，有古侠士风〖侠，音狭，句出元史任速哥传。（按）侠士，犹义士也。〗。偶自都门归，止于荏平之逆旅〖荏，音忍。荏平，县名。（李白春夜宴桃李园序）夫天地者，万物之逆旅。逆旅，注详前篇。〗。闻邻房有少妇泣声，询之寓主。则有老翁携少女入都，至逆旅而病。病久丧其资斧〖句出易经旅卦，（按）犹言无旅费也。〗，将卖女以行。女不忍离其父，故哭。翁恻然悯之，命寓主唤之来。询其邦族，则亦萧山人，将携女入都，依其亲之为部吏者。复询其何以卖女，泣告曰：“久病负店主钱数十千，穷途无计，不得已为此下策。”翁因解囊予以百金，曰：“若携此去偿寓主，余作行资，女可勿卖也。”老者惊喜过望，亟呼其女来，曰：“蒙汤恩人予我多金，汝从之去，彼此皆乡里，不似此间举目无亲也。”女趋入叩拜，视之则二八佳丽也。翁正色曰：“吾此举特不忍汝父女分离，岂欲汝女耶？汝携女至都，当为择嘉耦，勿再卖也！”父女皆叩谢感泣，详询翁之家世而去。
　　时协揆已补弟子员，应秋试矣！甲寅场前，协揆应试至杭。忽学师传去，密授以关节〖（唐穆宗纪），国家设文学之科，本求实才，近日浮薄之士，扇为朋党，谓之关节，干援主司。〗，曰：“监临传主考命也。”协揆置不视，曰：“此当误，生与主考无一日之雅〖五字出汉书谷永传。（按）犹言素不相识也。〗，安得有此？且生亦不愿以关节中。”学师固与之，坚不受。试毕即归，榜发竟领解。报者至，邑令亦至，传主考命，促赴宴。不得已，至省谒座师〖谒，音业，请见也。举人称本科主考，则曰座师。〗。时主考为南汇吴宗伯，见即谓之曰：“子和相国嘱也，速入都。三元可得。”协揆艴然曰〖艴然，注详十金易命篇。〗：“生乡曲下士，何由见知相国？且以夤缘进身〖夤，音寅。（方语）因贿干进曰夤缘。〗，义勿敢。”宗伯默然。及出，监临复召之去。询曰：“尊公于荏平道中，曾救一穷途父女否？”曰：“不知也。”抚军曰：“归询尊公当自知。是女入都，复为其父卖入和相邸〖邸，音底。（前汉书注）郡国朝宿之舍，在京师者率名邸。（按）相邸，犹言相府也。〗，宠专房〖（晋书胡贵嫔传）最蒙爱幸，殆有专房宠贵。〗，以尊公大恩告相国，而言子之当秋试也。故相国以嘱主考，场中偏觅子卷不得。填榜时，至遍拆落卷弥封不得，则复寻至中卷，始知已中榜首。此中自有天命，然相国于子，固拳拳也〖（中庸注）拳拳，奉持之貌。（按）拳拳，不忘也。〗。子宜速入都，勿逆其意。协揆婉辞而出，归询封翁，始知其事，然竟不赴礼部试。及和相败之明年己未，始入都。是年中进士，入词馆。
　　坐花主人曰：“如封翁之高义，其有后也固宜。至和相当国时，炎炎之势，炙手可热〖句出唐书崔铉传，（按）谓其势盛炎炎也。〗。凡士大夫之希荣慕宠者，孰不恃为终南捷径〖（唐书卢藏用传）卢藏用始隐终南，既乃徇权利。司马承祯，尝召至阙下，将还山，藏用指终南山曰：此中大有嘉处。承祯徐曰：以仆视之，仕宦之捷径也。藏用大惭。〗？而协揆以一诸生，独不为之屈，其立品之高如此。数十年正色立朝，夷险一节，为海内所宗仰。夫惟大雅，卓尔不群〖二句出前汉书，河间献王传。（按）大雅，君子之称。卓尔不群，犹言绝不与人同也。〗，协揆之谓矣！即彼一女子，能亟亟于大恩之必报，视世之冠绅而负义者，贤否何如哉？”
　　十三、刘会元
　　勤原宜奖命宜偿　赏罚分明畏彼苍
　　一眚果然掩大德　讵教水鬼作城隍
　　刘会元有庆，宰江右之玉山。廉明而勤，案无留狱。讼者非有应得罪，不轻拘候〖拘，押也；候，候审也。〗。
　　时有裁衣某，为某案质证。将集讯，而刘公以要事晋郡。差役尽拘两造，及案证于饭歇，以俟其反。裁衣之妻，闻夫被押而惧，以为公不轻押人，押则必犯重罪，急携其幼子入城探视。值山水发，落水死。及公回案结，裁衣归而无家矣，因亦自缢。而公弗知也。
　　逾月再复晋省。甫下船，忽叱其家人曰：“舱中何来妇女？”视之无人，及下舱，复曰：“汝何人？敢以幼女妇稚，擅入我舱？”家人视之，又不见。众疑其船有鬼，劝公易船以行，勿许。舟发，公背窗观书，窗忽塌，公遽倒身落水，如有曳之者〖曳，注详阳羡生篇。〗。急捞救，至三里外，始得公尸，即裁衣妇子落水处也。公殁之逾年，玉山城隍庙道士，夜梦新城隍到任，则刘公也。
　　坐花主人曰：“嗟乎！勤，善德也！刘公转以勤故，致误伤三命，而身自受其报。书不云乎：怨岂在明？不见是图。为上者，而必图及于不见之怨，甚矣！其难哉！虽然，彼三人固冤，而刘公平日聪明正直，以偶不及检，而罹是惨报〖罹，音离，遭受也。〗，不尤冤乎？殁而为神，彼苍之鉴观，固不爽也〖不爽，犹言不差也。〗！”
　　十四、沈鸿飞
　　挟嫌腾谤害天伦　死后犹夸语属真
　　嫂弟同来难劝解　此何等事谢调人
　　吴兴沈鸿飞，兄弟三人，鸿飞其仲，心性倾险。其长兄商于外，嫂氏独居，以季年幼，可无嫌疑。每寄信于夫，必唤季至房代书，或时与之酒食酬其劳。鸿故与兄嫂有微隙〖隙，犹言不睦也。〗，遂诬嫂与季奸。逢人宣言，因之秽声四布，轻薄者至造为竹枝词〖（乐府）竹枝，巴也。刘禹锡作竹枝新词九章，由是盛于贞元元和之间。〗。嫂无以自明，竟自缢死。鸿飞意得甚，谓嫂以奸情败露，含羞致死，以自实其言，而不顾季之难堪也。季亦无以自明，旋即郁成病卒。
　　居无何，鸿飞自外入，甫至中堂，忽大呼：“有鬼！有鬼！”及人至，见其疾趋出大门，立街心，自披其颊曰：“黑心贼！汝诬我与叔奸，我自缢死，死尚污蔑我〖蔑，音灭。（宋史包恢传）恢罢，光州布衣陈景夏上书云：包恢刚正不屈，言者污蔑之耳。（按）污蔑，犹言俗云糟蹋也。〗，致叔亦含恨死。今我二人讼诸冥司，来索汝命。继复自捶其心曰：“汝与长兄不睦，诬我与嫂奸，良心何在？”时观者如市，知嫂与季之魂，均附其体，有代为排解者，曰：“事已如此，索其命何益？不如令延高僧，追荐汝二人，早得超生。何如？”鸿飞先作季言曰：“我生前未作恶，何用和尚追荐？如阿嫂肯罢，我即去矣！”又作其嫂言曰：“此何等事？亦可劝解？”遽自咬其舌，舌片片堕，复拾碎石，自击其齿，齿尽落，流血被体。遂竦身触路旁石柱，脑浆尽裂而死。
　　十五、某刑名
　　屡调屡拒保其身　岂肯趋炎嫁幕宾
　　缢死三天俄索命　某生真是可怜人
　　浙中某生，挟申韩术游江右〖（史记李斯传）然后可谓能行申韩之术。（按）申，申商；韩，韩非。二人首创刑名，故世称刑名为申韩术。〗，常应一太守之聘。既入幕，宾主甚相得。太守故健吏，〖健吏，能员之谓。〗遇属县讼案，必提郡亲讯。
　　时有孀妇某氏，为匪徒所调。屡拒屡来，不堪其辱，讼之县。匪反以和奸蔑妇〖蔑，注详前篇。〗。县不能决，控之府。太守察妇枉，重惩匪徒，其案遂结。
　　方庭鞫时〖鞫，音局。坐堂审案曰庭鞫。〗，某生立屏后，窥妇色而艳之，欲聘为侧室〖（汉书文帝纪）朕，高皇帝侧室之子也。（按）妾，谓之侧室。〗。妇执不可，强委禽焉〖（左传昭公）郑徐吾犯之妹美，公孙楚媵之矣，公孙黑又使强委禽焉。（按）委禽，行聘也。〗。妇以府幕势不敌，惧遭强暴，遂自缢死。妇死甫三日，旦起，某生门不开。辟门入视，手执刀，颈断血溢，倒地死矣！
　　十六、口业
　　语言轻薄已心寒　况复描摹到笔端
　　可惜才华皆误用　孽由自作挽回难
　　姚康明，余外祖之族弟。学富才赡〖赡，音善，足也。〗。平生无他恶孽，惟语言多轻薄，又好以笔墨讥刺人。凡事涉人闺阃〖阃，音捆。闺阃，妇女所居处。〗，虽疑似，亦必巧为附会，以形诸歌咏。词意清新，每多传播〖播，音擘，扬也。〗。
　　既屡试不售。复以轻薄故，无敢延之课子弟。竟穷饿以死。死之时，衣被皆无，卧破絮中，虱盈把。余外祖家为之殡殓。遗一子，无所归，育于外祖。颇醇谨，可冀成立。将为之授室，忽暴卒，其后遂绝。岂非轻薄之报欤？
　　十七、胡封翁
　　渠魁罪重胁从轻　善士偏蒙滑吏名
　　感格中丞惟七字　公门里面好修行
　　胡向山太守之封翁，金山刑房吏也。素行忠厚，上下其手事〖（左传襄公）穿封戌囚皇颉，王子围与之争之。伯州犁曰：请问于囚。乃立囚上其手曰：夫子为王子围，寡君之贵介弟也。下其手曰：此子为穿封戌，方城外之县尹也。谁获子？囚曰：颉遇王子弱焉。（按）世谓作弊偏护，曰上下其手，本此。〗，平生不屑为。
　　值金山有盗案，事主受伤致死。捕获首从三十余人。时功令严，劫盗伤人者，无首从皆斩。适翁承行此案，翁彼三十余人，皆失业贫民，不忍其骈首受戮〖骈，，犹并也。〗。乃以起意行劫，及下手致死，二人拟斩，余皆拟军流定案。令疑其失之轻，翁力言：“案虽行劫，然阅其供词，并非积贼。即其致伤事主，亦系黑夜，仓卒推跌，非有金刃器械，似可得从轻比。”令复虑干严驳，翁曰：“倘干驳诘，请以某解省，治失出之罪〖（唐书除有功传）武后曰：公比断狱，多失出，何也？对曰：失出臣小过，好生陛下大德。（按）失出，轻纵也。〗。令敛容曰：“若尚肯为民请命，我岂独无仁心耶？”遂从其言谳上〖谳，音彦。谳上，犹言定案上详也。〗。
　　果驳回，另拟。翁复为文顶详，三驳三顶。中丞大怒，严札申饬，提案亲讯。又饬令带印至苏，势将参劾〖劾，音河，犹参也。〗。大惧，以咎翁。翁愿随侍至省，且曰：“公如见抚宪，请悉委之某。幸而得释，公之福。不释，某独任其责。”令遂带翁同行至省。
　　入谒中丞，翁候于辕外。中丞责令轻比，词色俱厉〖厉，严也。〗。令顿首谢过，中丞复曰：“若初任，谁教若为此者？”令以刑房胡吏对。“从汝来否？”对曰：“现在辕门外。”中丞笑曰：“我固疑滑吏，纳贿舞文〖贿，音汇，财也。（唐书柳公绰传）吏有纳贿舞文，二人同系狱。公绰判曰：赃吏犯法，法在；奸吏坏法，法亡。竟诛舞文者。（按）卷中作弊，曰舞文。〗，果不谬，我当亲讯之。”即饬巡捕官带翁入。中丞迎叱之曰：“若为刑房吏，不知劫盗伤事主至死，应无分首从皆斩耶？”翁叩头对曰：“固知之。然律虽如此，其中轻重，当有权衡。”中丞怒曰：“同一劫盗伤主，分何轻重？”对曰：“律为积年巨盗，明火执械，杀死事主者言耳。若此案皆失业贫民，迫于饥寒，致罹法网。事主之死，由于推跌。似当稍从宽典。”中丞厉声曰：“汝得盗贿若干，敢巧言为之开脱？不实言，当用夹棍夹汝。”翁复叩首曰：“若谓下吏有意为盗开脱，下吏不敢辞罪。至受贿舞文，下吏素不屑为。不独此等巨案，即斗殴细故。下吏亦不敢昧此良心。”中丞强笑曰：“既不受盗贿，何所为而力从轻比？”翁曰：“不敢说。”中丞固询之。对曰：“无他，公门里面好修行耳！且大人不闻欧阳文忠有言曰〖欧阳修，字永叔，庐陵人。宋仁宗朝，历仕至少师，谥文忠。〗：‘求其生而不得，则死者与我无憾乎？’”中丞闻而异之。因令近案谛视之，则善气迎人，望而知为长者〖长者，注详首篇。〗。遂霁颜问曰〖霁，音际。（前汉书魏相传）为霁威严，（注）霁，止也。（按）霁颜，谓止其怒颜也。〗：“汝有几子？”对曰：“有四子。”“业何艺？”对曰：“长子令仪，幸中上科举人，次三皆县学生，四本年蒙府尊拔取案首。”中丞肃然曰：“此汝公门里面好修行之报也！兹案吾从汝保全多命，又为汝子明年琼林先兆矣〖（唐书选举志）太平兴国八年，进士始分三甲，自是锡宴就琼林苑。（按）琼林先兆，犹言中进士之先兆。〗！”遂命之出，如详定案。诛二人，余皆全活。令亦仍回本任。向山太守次年果捷礼闱〖中进士曰捷礼闱。〗，次三俱贡入太学，登仕版〖（宣和书谱）张华为本荐，始登仕版。（按）出仕，曰郡太守所登仕版。〗。四廪生，至今书香未艾。
　　坐花主人曰：“余尝谓人欲为善，不独宜常有此心，且当有定识定力，方不为权势所夺，异见所摇。世每有初念甚善，非不知以济人利物为心，及临之以赫赫之威，而利害切身，初终易念。古今贤士大夫，以是丧其生平者，岂少哉？胡翁以县掾之微〖掾，音院。（汉书贾复传）王莽未为县掾，迎监河东。（按）县掾，县署书吏之称。〗见一定而不可挠。〖挠，音闹，又尼交切，平声。扰也，屈也。〗，虽以抚部之尊，又惕之以严刑，凌之以盛气，而翁持论侃侃〖侃，音看。（论语注）侃侃，刚直也。〗，不屈不阿〖不阿，不曲从也。〗。卒之己见得申，而抚部亦霁威以听，充是以往〖犹言由此推之。〗。虽张释之，徐有功〖汉，张释之，字季，裕州人。袁盎荐拜廷尉，克尽其职。朝廷谕之曰：张释之为廷尉，天下无冤民。唐，除有功，名宏敏。武后朝，周兴，来俊臣揣后旨，争以周纳相高。独有功为狱，常持平守正，所全活甚众。〗，何以加此？谓非以定识定力，济其善心乎？
　　十八、张观察
　　行本无赖度残身　恶念顿除发善心
　　坐雪持银俟失主　前愆赦去锡功名
　　张观察，京口人。为诸生时，家贫无行〖句出汉书，并史记。（按）无行，不敦品行之谓。〗，人畏之如虎。而性颇豪迈，讹索所得财，随手散去。里中贫人亦多赖助〖，音次，犹助也。〗，以故家无宿舂〖（庄子）适百里者，宿舂粮。（按）无宿舂，犹言无馀米。〗。
　　某年除夕，不能举火〖举火，注详十金篇。〗。念亲故皆有宿嫌，且多龌龊小人〖龌龊，音握辍。（正韵）急促，局陋貌。〗，无可告者。又不甘作摇尾乞怜状〖（韩文）俯首帖耳，摇尾而乞怜者，非我之志也。〗。薄暮无策，持妇破布裙，诣典肆强质钱千文，市斗米酒肉香楮，贮篮中携归。家在陋巷中，天雨路滑，将至家，失足绊跌〖绊，音半，又音伴。（增韵）系足曰绊。〗，篮中物皆倾翻。愤极，归携灯往照，拾得一袋，入手颇重。持归视之，中有元宝二枚，碎银数十两，洋钱百余，零钱数百，帐簿一册，手折数扣，知为某绸庄物。大喜，计得此，可以小康。将携入内，忽念此必店伙收帐所遗，无以偿主，将丧其生，不如俟来觅还之。遂藏其袋，而以袋中零钱复市米归，令妇炊煮〖炊，音吹。炊煮，犹言烧煮也。〗，身自秉烛坐门外风雪中。
　　未几，见一老者与两少年，持绸庄灯沿路照看，形色仓皇〖仓皇见前。〗。观察知为失物者，俟近唤问之曰：“若寻何物？”老者故识张，知其行无赖，不敢直言，支吾思遁〖支吾，前后语言不符之谓。〗。张变色曰：“若持灯四照，不觅所遗，将相人门户，夜间作贼耶？不实告我，必不令汝去！”老者不得已，始吐实曰：“适以收帐过此，小憩道旁〖憩，音气，歇息也。〗。遇雨急行，遗一布袋，故来寻觅。今不见，想为行道者拾去矣！”询其中有何物，老者具言银钱帐物，历历相符。张笑曰：“然则曷过余家小坐，拾物人余已知之。”老者揖张曰：“如先生知之，请即见告，不敢轻造潭府。”张笑曰：“是不可立谈。敝庐即在此，翁何吝移玉〖（左传）闻君亲举玉趾。〗？”老者犹豫不敢行〖犹豫，见前。〗，张拉之入。坐定，翁复曰：“如先生知之，请即见告，感且不朽。”张唯唯〖唯，音委。（史记）太史公曰：唯唯否否。（注）唯唯，姑应之辞也。〗。入持茶出，询翁店中司何事，曰：“收帐。”曰：“今失此奈何？”老者泪涔涔下〖涔，音岑。涔涔，泪下貌。〗，曰：“倾家不足偿，有死而已。”因复曰：“先生如知之，求即见告，感且不朽。”张又唯唯。老者疑其戏己也，起立欲行。张笑曰：“翁少坐毋躁，拾翁物者余不知。余小有资蓄，当以偿翁。”遂出袋示之曰：“此足偿翁所遗否？”翁大惊，顾畏张，嗫嚅不敢言。张慰之曰：“翁勿疑我！我若利此囊中物者，适已牲醴酬神〖醴，音礼，美酒也。〗，闭门酣饮矣！何事踽踽坐风雪中〖踽，音举。（诗经）独行踽踽。〗，候翁相告为？”因尽出其银洋，置之桌上，曰：“银洋犹是也，钱则借以易米矣！”翁大喜过望，叩头无算。起则请张取其半。张正色拒之。翁曰：“先生不取，某亦不敢行。”张笑曰：“必欲见惠，假我两洋，俾新正得啖饱饭足矣〖啖，食也。〗！翁见其意诚，不敢复言，予以两洋，叩谢而去。
　　张以所得洋，复出市酒脯归，献神祀天。夫妇对酌，既醉而寝。梦为人缚去。见一王者，如文昌帝君状，诃之曰〖诃，同呵。〗：“汝多行不义〖句出左传隐公。〗，不亟改，当堕饿鬼道！”方乞哀间，忽有人持状入白。王者色顿霁，曰：“此事大善，足盖往愆〖往愆，犹言旧恶也。〗。当还其禄籍，入本年秋榜。”复谓张曰：“汝归，当益折节改行〖（战国策）主折节以下其臣。（按）折节，犹言小心也。〗，前程未可量也。”张寤，知以还银事，得邀神佑。质明〖注详前篇。〗，即具疏焚文帝前，誓遵行功过格，以赎往愆。未几，前老者衣冠来谒谢曰：“昨晚非先生，一家老弱命俱休矣。已告敝东，必有以奉报。”张逊谢。自此益励行为善，而贫愈甚，常数日不举火。
　　孟秋中浣，〖唐制，百官十日一浣发，一月三浣。〗诸生俱赴金陵试。惟张不名一钱，〖四字成句，出处未详。（按）不名，犹言无有也。〗糊口不暇，不复作入闱想矣。忽遇前老者曰：“君何以尚不赴试？”告以贫故。老者曰：“君善士，乡试岂可不去？请归俟我於家。”张诺之，及归。老者随至，出二十金畀之曰：“此余所积修金，君可附舟速行。”张感谢受之。老者既去，私念以金应试，事涉渺茫，不如留资薪米，可半年无冻馁忧。意不欲行，又虑无以对老者。方踌躇间，闻叩门声。启视，老者偕一少年复至，谓张曰：“此即敝东，感君高义，久思有以奉报。闻君将赴试，虑尊眷独居，无以资薪水，谨备二十金，白米四石奉赠，抒君内顾忧。”张大喜过望，遂附便往试。揭榜果中，老者复偕其店东来，赠以计偕资。〖计偕，注详万彦斋篇。〗竟联捷成进士，仕至观察。
　　坐花主人曰：“一念之善，足盖百愆。出饿鬼而登禄籍，何其捷也！岂非天道无成见，惟视其人之自取乎？虽然张之能为此，亦其素性豪迈，乐周贫乏，尚有善根耳！岂世之龌龊讼师，助强凌弱，锱铢必较者〖锱铢，音资朱，细微之谓；较，计也。〗所可同日而语哉？”
　　十九、一洋致富
　　贫犹周急富之基　诚厚方能格外夷
　　倘使不如翁德大　拾金倍蓰亦何裨
　　刘翁，上杭人。少诚笃，不能为诳语。虽贫，甚好周人急。弱冠失怙恃〖冠，音贯。怙恃，音户寺。（礼记）二十曰弱冠。（诗经）无父何怙，无母何恃。（按）失怙恃，父母俱亡之谓。〗，无策自振。有戚为粤东某令，将往依之。货屋得数十金而行〖货，犹卖也。〗。
　　至江西，遇一同乡友。落魄不得归〖（史记郦生传）家贫落魄。（按）落魄，犹言潦倒也。〗，将卖其子为人仆。翁悯之，以己金分半予之。及翁至粤，戚已前殁，妻子舆柩归矣〖舆，载也。〗！翁寄居逆旅〖逆旅，注详汤封翁篇。〗，进退维谷〖句出诗经。（注）谷，穷也。〗，遂病。馆人悯其少年孤客〖（孟子）馆人求之弗得。（按）馆人，客舍主人也。〗，为之延医调治。病虽愈，而囊无一钱，不能作归计，且无以偿馆人。自念四海一身，无所系恋，不如自尽以了余生，遂出五羊城〖（番禺杂记）广州昔有五仙，骑五羊而至，遂名五羊城。〗。至珠江寂处〖寂，音及，静也。珠江在广州府城南。〗，俯瞰洪波〖瞰，音看，视也。〗，耸身欲掷〖欲掷，犹言欲跳也。〗。
　　忽见江岸有光灿然，即而视之，番银一元。心念：“江岸安得有遗金？殆天未欲绝我也！”因念粤中标场，以一博三十，曾于店中见报帖，言今日有标场三处，不如往博。胜则归计可成，否则仍从三闾大夫游〖楚屈原为三闾大夫，谏君被逐，五月五日，怀石自投于汨罗江而死。（按）从三闾大夫游，即投江之谓。〗。计亦良得，遂急返至洋行街。遇馆人，邀之同往，竟得彩。馆人曰：“此去不远，尚有一局。”复同往，又得彩。遂入城。距店半里许，过一巨室，见人连袂而入〖袂，音昧，袖也。连袂而入，犹言成群而入也。〗。趋询之，亦设标者。复偕往，倾囊注之，则又得彩。三战三捷，获金二万余，大喜过望。归寓，告馆人曰：“我孤贫远客，几成饿殍〖殍，音莩，音漂。（孟子）途有饿莩。（注）莩，饿死人也。〗。赖君之赐，得致此金。今拟不复东归，立家于此。如能获利富厚，与君共之。顾何业最善？”馆人谢曰：“得金自由命定，某何敢贪天之功？君如欲立家於此，现有两洋杂货行将易主，若以两万金售之，获利甚重。”翁从之。悉以委馆人，馆人亦诚信可倚。於两洋杂货之外，兼事居积〖凡贷贱买贵卖，谓之居积。〗，凡所营谋，无不数倍其息。不十年，拥资数十万，且尽识外夷之商於粤者。
　　翁固至诚君子。与人交，无城府〖（宋史傅尧俞传）尧俞厚重寡言，遇人不设城府，直行不欺。（按）无城府，谓以直道待人，不设提防也。〗，无宿诺〖诺，应辞也。（论语）子路无宿诺。（注）宿，留也，急于践言，不留其诺也。〗。而又明爽善决事，遇人有急难，求之无弗应，夷商皆信服之。会是年洋货大贱，各洋行皆滞销。有关姓洋行亏本，负客金数百万。其行有夷商二，运货四船至粤，久未开舱，而本国信来速之归。欲寄货于行，虑为所侵蚀〖蚀，音食。（汉书韦昭注）亏败曰蚀。〗。计惟翁诚实可恃，商之通事。某某者，翁之店邻，尝以逋官钱系狱〖逋，音哺平声。（正韵）逋，久也。凡久负官物，亡匿不还，皆谓之逋。〗。责比狼藉〖狼藉，注详十金篇。（按）此谓血肉狼藉。〗，将尽鬻妻女以偿〖鬻，音育，卖也。〗。有绳其女于翁者〖（左传）蔡侯绳息妫以语楚子。（注）绳，誉也。（按）绳者，称誉其美也。〗，翁闻之，出钱为之尽偿官逋。某出书券，携女以献。翁折券而归其女，一家团聚。某感之次骨〖（史记杜周传）内深次骨。（注）次，至也。（按）次骨，犹言深也。〗，方无阶以报〖阶，犹由也。〗。闻商言力耸之，遂至翁肆以语翁。翁惊曰：“君货四船值甚巨，倾吾家不及十分之一。设有亏缺，何以偿君？”夷商曰：“公第取之，三年后来收而值，何如？”翁时虽拥厚资，尚未有室，闻三年约，艴然曰〖艴，音拂，注详十金篇。〗：“吾无家于此。虽问心不敢负人，然人事难知。设三年中有意外变，两君何处取偿？”夷商见其不可固与之。时旧馆人为之司出入，亦夷人所信，强之居间。估其值，得百余万金，仅付十万金，余期三年，共立合同，交易遂成。不两月，西洋以构兵故，洋船均不至，洋货腾贵。翁售其货，利市三倍〖（易经）为近利市三倍。（按）利市，犹言利息也。〗。与馆人谋储其本〖储，音除，犹藏也。〗，馀以营运。日益富，粤之富家大族争婚之。遂取妻置产，享用埒王侯〖埒，音勒，等也。〗。而翁益诚谨忠厚，广施与，人多沾其惠。
　　及五年，夷商始至。翁见其来大喜，为设彩觞〖设席兼演戏者，故曰彩觞。〗，尽延向之共立合同者，而推夷商居首坐。中酒〖酒数巡之后曰中酒。〗，翁执爵而言曰：“刘某赖两君货，拥资数百万，非两君惠，无以致此。今售货簿，及数年行运册籍俱在。除原本外，请以瓜分〖（汉书贾谊传）高祖瓜分天下，以王功臣。〗。夷商笑曰：“当日早有成议，盈亏任君福命，与吾侪何干〖侪，音才，辈也。〗？请归我本，余君自取之，无多逊也！”翁执不可，彼此交让。居间者谓夷商曰：“既刘君雅意，盖照原本每年一分起息，亦义所应得，且不辜刘君意〖辜，音姑，负也。〗。”夷商犹不可。筹议数日，竟如居间者言，尽兑本利归之。一时夷商莫不称刘翁诚厚。未几关姓行以亏空，为夷商所控。官封其行，募接充者，难其人。夷商皆推刘翁，翁不可，曰：“洋行须本甚鉅，我钱皆四散，安能接开？”夷商曰：“无伤也！强报其名于官而代为出资。”翁不得已从之。翁开行后，夷商争趋之。不十年，富甲一省。翁寿九十余，及见曾元。至今尚为巨室。
　　坐花主人曰：“自世风日下，巧伪多而诚实少。与人交，无一由衷语〖衷，诚也。〗，机械变诈〖（孟子）为机械变诈之巧者。〗，顷刻万端。甚至臣欺君，子欺父，妻欺夫，天下几成一巧伪世界。行之者自谓得意，而不知其上干天怒也！间有一二至诚君子，鬼神必阴相之，使之履险如夷〖四字成句，出处未详。夷，平也。〗，卒享人间未有之福，如刘翁者可劝已！”
　　二十、荷池洗砚
　　荷池狎婢已堪憎　况复姑前坚不承
　　悔未多时仍故态　病中索命极该应
　　某生者，浙杭诸生〖诸生，秀才之谓。〗。从蒋一亭学申韩术〖注详某刑名篇。〗，小有才而放诞不羁〖诞，音旦，犹效也。羁，音季，犹言不拘也。〗。岁丙午，蒋君就上海咸云崖观察幕。某生秋试后，谒师于道署，出其闱艺遍示同人，意甚得也。会署有请仙者，降乩为夏如先生〖乩音稽。〗。某生叩问功名，大书：“前程颇远，惜为口孽淫孽，折除尽矣！速改行，尚可延年。否则冤鬼将至，尚冀科名耶？”某笑曰：“仙人乃作此老头巾语耶？既云冤鬼，请问是何因缘？”乩复书曰：“汝必欲明言耶？十年前荷池洗砚事，尚忆之否？”生颜色顿变，叩首默祝。又书曰：“冥司申报桂宫黜尔名〖黜，音处，除也。〗，减尔算〖算，寿数也。〗，故予知之。从此力悔前非，尚可挽回万一，徒事祈祷无济也！”众视生面色如灰。乩停后，有问生以仙所云者，生怃然曰〖怃，音武。（论语注）怃然，犹怅然。〗：“佻之行〖佻，音条踏。（诗经）佻兮健兮。（按）佻？，轻薄之谓。〗，惭负人鬼。敬以相告，愿有志者，以予为戒耳！”
　　先是某生尝读书于姑母家。姑有艳婢，生欲调之而未得闲。夏日携砚涤于荷池〖涤，音迪，洗也。〗，适婢以采荷踵至〖踵，音肿，后随接至曰踵至。〗。四顾无人，遂与调笑。婢亦不甚峻拒，入池畔小亭而私焉。自此得闲即会，而婢孕矣！岁底先生解馆，生亦归家。及拜年往，姑留之宿。人静后，婢忽至，谓生曰：“蒙君厚爱，红潮不至者三月。若始终眷恋，得以长抱衾〖，音绸，被也。（诗经）抱衾与。（按）抱衾，妾之职也。〗，君之惠也。如将见弃，亦不敢怨，但求速觅良药，以免败露，感且不朽。”生慰之曰：“我已以情告母，将从姑索汝。我必不为负心事，汝勿过虑。”婢泣谢，是夕复留与乱，而不知生无意娶之也。及归竟置之，亦不复至姑家。婢朝夕悬望，音耗俱绝。未几腹渐大，为姑所觉，不胜拷掠〖胜，平声。拷掠，音考略，打也。〗，吐实。姑素爱生，遽令人召之至，将以予之。生坚不承，且曰：“淫婢不知与何人乱，乃敢污我！”拂衣竟归。姑信生言，复加严梏〖梏，音故，注详偷儿篇。〗。婢无以自明，及夕自缢死。生亦不以为意，而不虞仙之发其覆也〖（陆游诗）予昔未有闻，无与发其覆。（按）明人所不明之事，曰发覆〗！既以语询者，因谋所以自忏。众多劝其折节为善〖折节，注详张观察篇。〗，且延高僧为婢追荐，生颔之〖颔，音憾，注详首篇。〗。自是豪气渐敛。然未及一月，故态复萌，信口雌黄〖注详稳婆篇。〗，怡情花柳，仙语度外置之矣〖（后汉书隗嚣传）且当置此二子于度外耳。（按）度外置之，犹言不复在念也。〗！明年竟以吐狂血死。死时守病者，咸见一女子披发立床前，殆即前婢以索命至欤。
　　坐花主人曰：“嗟乎！荷池肆欲，桂籍除名〖桂籍，桂宫之册籍也。〗。以远大之前程，尽折除于口孽淫孽，何其也〖，音义并同颠，（谷梁传）晋文公之行事，为已矣！〗！夫既艳其色而乱之矣，缠绵往复，岂竟无情？而乃觅良药于清宵，尚设负心之誓。绝好音于空谷〖好音空谷，本出诗经。（按）引此，指篇中音耗俱绝句言。〗，竟成无赖之尤。甚至形迹既昭，鞭笞备受〖笞，抽之切，音痴，捶击也。〗，女方吐实。姑亦曲成，而反白己之诬，成彼之罪。是不徒弃之，直不啻刃之也！呜呼！彼其心先死矣！何俟鬼神诛之哉！”
　　二一、包巽权
　　数命平反易一科　主宾同说梦如何
　　方知上帝抡才例　举业无须苦切磋
　　包丈巽权，余内姻。少隶诸生籍，后弃去，挟申韩术〖注详某刑名篇。〗，游豫章者十余载〖豫章，即江西。〗。二月杏花八月桂〖明人诗句，（按）谓会试乡试之期也。〗，久度外置之〖注详前篇。〗。道光辛亥客赣县幕〖赣，音干。〗。有盗数人，前令已拟死，包读其由而疑之，告令复讯。果良民，为捕役所诬。将贳其罪〖贳，音世。（前汉文三王传）但见贳赦。（师古注）贳宽其罪。〗，营规脱，处分阻令〖，音泛。营，营中官。（战国策，）齐无天下之规句。（注）规，犹谋也。后汉书，凡谋皆作规。〗，将为所惑。包引义力争，竟昭雪之〖昭雪，开释之谓。〗。
　　明年戊子正初，忽梦观天榜有己名，以春梦置之。越两月，复梦见前榜，傍有人曰：“天榜已定，宜速归。”醒仍置之。越日，忽令来促之赴试。包讶曰：“君与巽权交有年，巽权之弃举业〖（金史元德明传）德明子好问，不事举业，淹贯经史。（按）举业，应试诗文也。〗，君宜稔之〖稔，音忍，熟也，谓熟知之也。〗，何忽谓此言？”令笑曰：“余非不知先生久抱高尚〖（易经）不事王侯，高尚其事。（按）世称人无志功名曰高尚。〗，然畴昔之夜〖畴，音筹。（礼记檀弓）子畴昔之夜，梦坐莫奠两楹之间。（按）犹言昨夜也。〗，予梦若至文昌宫行香者，有吏导予入庑下。见墙头挂长榜，人名甚众，而各分省会。吏告予曰：‘此本科秋榜也。’余谛视所立处，上书浙江省第一名马姓，而先生名在三十余。余亦念先生向不赴试，安得中榜？吏曰：‘是因上年办释盗案，天特报以一科。’余瞿然而醒〖瞿，音句。瞿然注详稳婆篇。〗，故敬来劝驾。”包闻所言名数，与己梦合，意不能无动，而犹狐疑〖（离骚）心犹豫而狐疑。（按）狐性多疑，故疑曰狐疑。〗。令素精六壬，复为之卜，得吉兆曰：“此占必中。先生往返行资及半年修脯〖脯，音甫。（论语）自行束修以上节注，修，脯也；故束修亦曰修脯。〗，余请独任之，何如？”包不得已，遂束装返。然荒疏久，不复能为八股，闱中三艺皆散行，房官已弃不荐。忽主试者以所荐无散行文字，必欲取以备格，遍觅得包卷，主试以为音节入古，竟取中。名数与梦同，而解元为马昱中〖昱，音毓。〗。包后大挑一等，现为闽中某县〖闽，音敏，即福建。〗。
　　二二、曹之英
　　入幕同分买命财　惊看浴血鬼魂来
　　赃多罚重原无爽　斩嗣贪官益可哀
　　徽州曹之英，任蜀中某县令〖蜀，即四川。〗。所治有侄弑其叔者。侄豪于资〖豪于资，犹言富也。〗，广行贿赂〖贿赂，音悔路，以财与人之谓。〗。以八百金献曹，供招文卷，皆嘱内幕为之改定。方其删改供词时，闻窗外鬼声吁吁〖吁，音虚，（白虎通）起之吁吁。〗，然幕友亦得贿，不为动。侄竟超然事外。
　　后数年，其幕友先死。死时见一鬼浴血而来〖（酉阳离俎）徐敬业幼事英公，叹曰：此儿相不善，将赤吾族。一日令独入深谷逐兽，纵火欲杀之；敬业即屠所乘马，剖腹入其中，火过浴血而出。〗，称：“汝与曹某得贿赂，独使恶侄漏网。且以开脱之故，反将我多方文致〖（路温舒尚德缓刑书）文致之罪明也。（注）文致，文饰而致人罪也。〗，令我抱屈难伸。今得请于帝矣！”遂举手自其颈而死〖，音客，扼也。〗；曹亦相继死。死后家业零落，仅留一子。入泮后忽暴卒〖学宫名泮宫，故进学曰入泮。〗，曹之后遂绝。
　　二三、宣城盗
　　璧将焉往巧安排　名利双全算计佳
　　不道登门旋索债　竟携巨盗抱胸怀
　　宣城有巨盗行劫久，金多而党众，营汛莫敢谁何。太守某严厉有吏才，履任未及旬，即设法捕获之。盗行贿巨万，太守商之所亲；所亲劝勿纳，守笑曰：“杀之，璧将焉往〖（左传哀公十七年）公曰：活我，吾与汝璧。己氏曰：杀之，璧将焉往？遂杀之而取其璧。〗？”遂纳其贿，而仍按诛之。盗伏法之夕，守署门者见盗入宅门，呵之不止；追之不及，入内室而灭。质明，太守侍姬得一子；及长，竟倾其家；人咸知为盗之索债云！
　　二四、鬼捉醮妇
　　磨灭亲夫事可嗟　携资好去抱琵琶
　　非因再醮宜偿命　善恶难瞒大老爷
　　漕泾公寓前民家女〖漕泾，镇名，在松江府属。〗，少与某甲奸，父母不知也。有某乙金陵人〖说部中，称两人而隐其姓氏，则曰某甲某乙。金陵即江宁。〗，流寓漕泾为小贸易，娶之归。某甲托为亲串，恒出入其家〖恒，常也。〗。
　　未几乙病，女利其死弃勿顾，药饵茶水〖饵，音耳，饼也。〗，惧不给，恹恹以卒〖恹，音淹。（韩渥诗）年年三月病恹恹。（按）恹恹，病重貌。〗。女遂携其资，再醮某甲〖醮，子肖切，音焦，去声，婚嫁祭名，世谓妇人再嫁曰再醮。〗。年余忽患〖音占，又音店，疟疾也。〗，作，即见故夫向之索命；惧而潜避至母家，鬼竟不至；亦寻愈。逾数载，居母家，不敢归。
　　值清明节，女至城隍庙观赛会〖赛，音塞。（长笺）今俗报祭曰赛神，借相夸胜曰赛。〗，归而复大作，口喃喃不可辨〖（集韵）喃，音南，语也。〗，疑为病中谵语〖谵，音詹。〗。谛听之〖谛，音帝。谛听，犹言细听也。二字见（金刚经）。〗，音似金陵人。其母异而询曰：“汝为何人？”病者曰：“我某乙也！我病被其凌贱，我死又尽携我资，与奸夫欢乐；前年即拟索其命，被伊潜脱；追寻数年始得之，今不饶矣！”言讫，以爪自裂其肌肤，血痕狼藉〖狼藉，注详十金篇。〗。邻人来敬昔劝之曰：“必索命，于汝无补；且究非谋杀，不如延高僧追荐。”鬼不可；又许以逢年节祀享不绝，亦不可。时女生子已数岁，其母曰：“将此子与尔为子何如？”鬼厉声曰：“我要此杂种何为？”自此或拔其发，或批其颊〖颊，音夹，注详沈鸿飞篇。〗，或掐其肤〖掐，（说文）爪刺也。〗；药至则扼其喉〖（魏志荀传）扼其喉而不得进，已半年矣！〗；又时或裸而跪于地〖裸，音瘰，赤体也。〗，忽歌忽笑，忽怒詈叫号〖詈，音利，骂也。〗；困苦万状，但求速死。有怜之者值鬼附女身时谓之曰：“汝来索命，何不令其速死？”鬼答曰：“他从前磨灭我时，令我求死不得，故我亦令其受此活罪；至期我自同他到大老爷处质审也！”如是者半月。
　　一日午后颇安静，疑鬼舍之去。及黄昏，其母于房中，忽睹鬼自外持铁练入，转瞬不见〖瞬，音舜，转瞬，犹言转眼也。〗，则已附女身，大声言：“今日到期了！锁你见大老爷去！”以手自其颈而死〖，音客，扼也。〗。
　　坐花主人曰：“孀妇再醮，鬼虽怨之，而不得仇之；仇之者，仇其先有致死之心也。夫病中狼藉，已无伉俪之情〖伉俪，音亢利，夫妇之谓。〗；死后鹑奔〖鹑，音纯。（诗卫风鹑奔篇朱注）卫人刺宣姜与顽，非匹耦而相从也。（按）引此指篇中所云再醮某甲言。〗，显着睽孤之迹〖睽，音葵。睽孤，出易经睽卦。（按）睽孤，心异之谓。〗。伤心刺骨，较之亲划刃于其腹中，殆有甚焉。我虽不杀伯仁，伯仁由我而死〖（晋书）王敦反，其从弟导诣阙待罪。周入朝，导呼之曰：伯仁，以百口累卿！直入不顾。见帝，言导忠诚，申救甚至，帝纳其言。出，导又呼之，不与言。又上表，明导无罪甚切，导不知恨之。帝令百官诣石头见敦，敦谋遂沮。参军吕猗素以奸谄为戴渊所恶，乃说敦曰：周戴皆有高明，若不除，恐有再举之忧。敦然之，以问导。三问导，导皆不答，遂收与渊杀之。导后检中书故事，乃见救己之表，执之流涕曰：我虽不杀伯仁，伯仁由我而死。幽冥之中，负此良友。（按）伯仁，周字。，音以。〗。一语诛心，千秋定案矣！”
　　二五、梅树藏银
　　敝庐俄顷易朱门　难得成衣古道敦
　　题到此图呼咄咄　何期贱字肖文孙
　　云间韩漱山，〖漱，音术。云间，即华亭县。〗富而好礼，见义必为，乡里有善人之目。相传其致富之由，有足讽世者。〖讽，方凤切，音风，去声。（按）（广雅）讽，教也。〗
　　漱山先世贫寒，其父韩翁业成衣，设肆于秀野桥之西。艺虽微而好善如恐不及。某年岁将除，大雨雪〖雨，音芋，与风雨之雨异。（集韵）自上而下曰雨。〗。子夜工作既竟〖半夜曰子夜。竟，毕也。〗，将寝，忽门环震动，如人倚其上，又闻有叹息声；秉烛启视，见一人持包倚门坐。询知为上海某行伙，自乍浦收帐回，夜深搭船觅寓俱不及，将宿庑下以待旦。翁骇曰：客既收帐回，必非空囊，安可露处？即行无事，如此严寒何？敝居虽湫隘〖湫，音剿，注详首篇。〗，尚可蔽风雨。因延之入。见其衣履尽湿，取己过年新衣易之，复为设酒馔，且谓客曰：是日间所备以供客伙者，聊以御寒，勿嫌亵也。时客冻馁交迫，饥不可支；得翁款留入，且礼意殷殷，感甚谢不容口〖（史记袁盎传）诸军誉之，皆不容口。（按）不容口，犹言不绝口也。〗。食已，为之设榻，置寝具，始自即安。及明，风雪愈大，舟不能行；翁复留客以俟霁〖霁，音祭；雨止曰霁。〗，具餐设酒无厌色。是晚客谓翁曰：“感君高义，无以奉报。闻云间米价甚贱，载至上海，可获厚息。吾收帐回多余金，请以三百金假君贸易。”翁正色力辞，客颔之〖颔，音憾，注详首篇。〗。
　　次日风息，翁为买〖，同棹。买，雇舟之谓。〗，亲送客登舟。已解缆矣〖缆，音览，系舟索也。〗，复语翁曰：“昨所言三百金，在卧榻下，君归取之。明年灯节时，于小行恭候也。”翁错愕欲取还之〖愕，音恶。（正韵）错愕，仓卒，惊遽貌。〗，而船已扬帆去。不得已，归视，果有金在客床下，姑取之；及新正，尽以市米赴沪〖沪，音户，上海别名沪渎。市，买也。〗。问讯至某行，适前客自内出，见之抚掌曰：君真信人也！翁告以市米若干已载到，客因与偕入，见行主，告曰：此即某上年所遇云间韩君也，今载米至矣！行主致谢曰：敝伙携多金露宿，非足下高谊，几遭不测；今复如期而至，见利不取，君真今之古人也！翁逊谢。行主命启正厅，延翁入，设盛馔如待上宾。席散令前客伴之出游，归则行李皆已取至，留宿斋中。次日晨起，翁以市米帐贻前客，嘱其取米上岸，欲回云间，客笑曰：米事已有处置，君小住数日，毋遽动归思。逐日偕之出游，幸不岑寂〖岑寂，音涔及。（苏轼诗）山堂夜岑寂。（按）岑寂，独坐无可消遣之谓。〗。
　　居数日，行主复设席，延翁上坐，谓翁曰：“君所载米已粜尽〖粜，他吊切，音跳，去声；卖米曰粜。〗，获息颇厚，今益厚遗君金，乞不辞劳苦代为贩运，所得息君取其半。”随以巨金一锭，置翁前曰：“此君所应分息金也。”翁辞让而后受，因谓行主曰：“既蒙委任，谨当效力；然鄙意见有所请，不知能行从否？”行主曰：“愿闻。”翁曰：“某闻为善必昌，今欲于所得息金，量提两分以恤贫乏；遇地有善举，亦力为之；然韩某窭人子〖窭，音举，贫也；窭人子犹言贫家子也。〗，金出自公，必公见允而后敢行。”行主许诺，立兑两千金以畀翁〖畀，音避，与也。〗。翁自是益力为善，而所运货，亦必获厚息。
　　不数年，积资稍裕。因买新宅于秀南桥，并其什物售之。眷属将移居，翁先入宅洒扫。见一帐桌中多字纸，翁虑人作践〖践，音贱；作践，犹言糟蹋也。〗，置火炉于地，且阅且焚，得一旧册类日记者，上书：“如欲银用，在梅树下。”异之，顾宅内无梅树，疑为谰语〖谰，音兰。（宋史窦称传）闺门敦睦，人无谰语。（按）谰语，戏言也。〗，亦姑置其册勿焚。屋后有楼数楹，扶梯朽败，撤去之，将易以新者。翁出寒素〖寒素，注详万封翁篇。〗，习劳惯〖惯，古患切，音罐，常也。〗，亲携帚扫梯下地。忽见墙侧有画梅一株，花树横斜，色态浮动〖（林和靖梅花诗）疏影横斜水清浅，暗香浮动月黄昏。（按）横斜浮动四字，本此。〗，恍忆册上言，知下必有窖藏〖窑，古孝切，音教，地穴也，又读告。〗。黄昏后，率家人秉烛入视。见梅树下皆平铺石板，摇之易动，竭力掇去之〖掇，音夺，拾取也。〗。其下排四巨缸，黄白物累累，遂成巨富。翁自是益为善，及漱山承家训，靡善不为。漱山子洛卿，今已乡举，余子若孙，多有声庠序间〖庠，音祥。庠序，注详吴生篇。声，名也。〗，食报未有涯也〖食报，犹言享报；未有涯，犹言未尽也。〗。
　　坐花主人曰：“余薄游松江，闻韩翁事甚悉。翁不甚读书，顾行谊颇高，语必由衷〖衷，诚也。〗，事无作伪。其好善乐施，皆一体至诚，无丝毫勉强，真有饥溺由己气象〖溺，音逆。（尔雅释名）死于水曰溺。（孟子）禹思天下有溺者，由己之溺也；稷思天下有饥者，由己之饥也。（注）由，与犹同。〗。故艺术虽微，而天忽予以不资之富〖资，同赀。（魏武帝让封表）臣受不赀之分。（按）不资，由言非常也。〗。人但见其得之易，而不知所以致此者，非偶然也〖犹言非无因也。〗。”
　　二六、正直为神
　　廉吏为神理不差　甘凉乐利溥桑麻
　　笑他道士逍遥甚　梦里惊逢许太爷
　　许玉年先生，余伯母舅也。博学工诗画，而性复伉爽无城府〖伉，音抗，直也；无城府，注详前一洋篇。〗，急人难如恐不及。尤爱才，见人有一善，誉不容口〖注详前。〗。以道光辛已孝廉，出宰甘肃之环邑，调敦煌〖煌，音皇；敦煌，县名。〗升安西州。所莅地皆处极边〖莅，音利，临也。〗，其民多诚朴，无内地刁健习，先生治之以静穆。遇讼事即日判决，无滞狱。持己极廉，暇则进其士之秀者，为之衡文校艺。又见其地多桑，特于家乡雇蚕妇往，教之养蚕缫丝之法〖缫，音骚。（说文）缫，抽茧出丝也。〗，所至颂声大作，去则民咸尸祝之〖（庄子）相与尸而祝之。（字汇）尸，神像也。古者祭祀皆有尸以依神。（按）设像而祭祀之曰尸祝。咸，皆也。〗年甫五十，以疾卒于安西官舍。
　　先是敦煌县城隍庙道士某，所为多不法，先生作令时驱之出境。及去任，道士复夤缘为庙中住持〖夤，音寅，注详汤封翁篇。〗，不法如故。一日道士晨起，忽卷其行囊欲遁，色甚仓皇。或问之，道士言：“昨晚睡后，梦中闻呵殿声，鼓吹声〖此吹字，音翠；殿音店。呵殿，注详首篇。〗。出视之，见新城隍到任，威仪甚整。方在旁窥伺，忽闻堂上传呼速拿某道士，为二役锁至城隍前。仰视之，即前任县官许太爷也，厉声叱曰：‘汝经我驱逐出境，既窥我去任潜回，即应安分，乃仍怙恶不悛〖悛，音迁，改也，四字出左传隐公。〗。今日本应促汝命，姑念系莅任之初，量予薄惩！’即飞签下责竟，叱令即日离庙，毋再逗遛取死〖逗遛，音豆留，迟延不去之谓。〗。遂命隶驱我出。及阶倾跌而醒，两股痛不可忍，今不敢复居矣！”竟携其行李踉跄去〖跄踉，音枪郎，急遽貌。〗。
　　时敦煌人尚未知先生之殁。及后探之，则道士见先生莅任时，即安西易箦之日也〖箦，音责，簟也。（礼记檀弓）曾子寝疾病，童子曰：华而！大天之箦与！曾子曰：然，斯季孙之赐也。我未之能易也，元起易箦！举扶而易之，反席未安而没。（按）世谓人临终为易箦，本此。〗。正直为神，岂不信哉？先生长子彦直，为余堂姊婿，作令粤东；其次子缘仲，现任江苏泰州，有循声〖循，犹良也。声，犹名也。〗；三子润泉，五子冶金，先后举于乡，官部曹〖部曹，郎中主事等职。〗。知先生之遗泽孔长也。
　　坐花主人曰：“先生作令八年，所莅皆边塞瘠苦之区〖塞，音赛；瘠，薄也。瘠苦，地薄民贫之谓。〗，顾能深自刻厉〖刻厉，犹言节俭。〗。食无兼味，傍无侍姬，清俸所遗，尚能赡及亲族〖赡，音善，给也。〗。每年必于岁前远道汇归，自数金以至数十金，视亲疏以为厚薄。戚里持以御寒度岁者，常数十家。而清白自持，其循良之迹，甘凉人至今犹能道之。殁而为神，子孙贵盛，不亦宜乎？”
　　二七、勘灾二则
　　勤慎犹防实惠无　哪堪假手到胥徒
　　双双促寿休怜惜　委檄原非催命符
　　县丞某，需次江苏〖（宋史马廷鸾传）调池州教授，需次六年。（按）需次，凡候补候选候升之谓。〗。委署奉贤丞，分防四团镇。时前官以疾殁，灵柩尚在署，某携眷假馆城隍庙。是年邑被水，蠲赈并举〖蠲，音捐，豁免钱粮曰蠲。〗。府檄某查本镇被灾户口〖檄，音习，札也。檄某，犹言札委某也。〗，值方伯亦有委员至，两人者素相得〖谓旧交也。〗，某遂留之同居。日事酣饮唱曲，而委其事于胥役乡董团保。遂得因缘为奸，渔利冒滥交作，贫民反不沾实惠。未几，某夫妇相继无疾暴卒，委员某回省销差不一月亦卒。某丞年未强仕〖（礼记）四十曰强而仕。〗，素无大过，忽罹此惨报，人疑其携眷属居神庙，致以亵渎干神怒。然观于某之死，而知冥谴之在此，不在彼也〖谴，音遣，罚也。鬼神降罚曰冥谴。〗！又道光庚寅年，江北大荒。有司以赈抚请，户口稍多，抚军疑之。因饬苏藩司于州县佐杂中，选干廉者十员，会往地方官覆查。与斯役者〖与，音预。〗，颇极一时之选，顾皆承抚军意，务为刻核〖（类篇）考事得实曰核。〗，泽不遍沾，节省帑金巨万〖帑，音倘。帑金，库金也。〗。时惟郑君祖经，与某某所查独宽，以是忤抚军意不得保，而以精核蒙上赏者七人。次年七人者，相继无疾卒，而郑君以前海运劳，自南汇丞擢尹江都〖擢，音浊，拔也。知县曰县尹。（按）此句犹言升任江都县也。〗，一子以孝廉入中书，某亦俱无恙。
　　勘灾又一则
　　道光庚寅年间，江北大旱，当地有关政府上疏请求赈济安抚。受灾户口人数稍多，抚军心中发生怀疑，就下令江苏藩司从其所辖各州县的府吏中，选派能干而又廉洁的人员十名，会同地方官员进行复查。被选参予这项工作的人，都被认为是精干者。但仔细看来，他们都承顺抚军的心意，在复查工作中刻意过严，受灾百姓并未普遍得到赈济，因而节省下来的赈款竟达上万之巨。当时只有郑祖经先生与某某人联合复查的较宽，因此触怒了抚军大人，不得保荐。十人中有七人，因复查精严而得到上级奖赏。第二年，这七人都相继无病而亡。郑先生，因此前海运工作中有功劳，而从南汇县丞被提拔为江都县令。他的一个儿子，以孝廉而入中书省。与郑先生一起作复查工作的某某，一直安然无恙。
　　二八、一震三人
　　殴母偷银罪益高　恢恢天网总难逃
　　居然鼎足同遭谴　文庙门前即市曹
　　苏州有某甲，不孝其母，辱詈殴打，习以为常。又有某寡妇积银百余两，将寄店生息，以度朝夕，为某乙某丙所窥，窃而瓜分之〖瓜分，注详一洋篇。〗。寡妇失资，郁郁以卒。人皆知乙与丙所为，畏其无赖不敢言。而某甲母亦竟为子磨折死。三人者皆藩伯执事夫。
　　壬寅夏，夷氛恶〖氛，音汾。（左传）楚氛甚恶。（注）氛，气也。（按）夷氛恶，谓夷人犯境，信息紧也。〗。王师自浙至苏，当道设军需局于沧浪亭，亭邻郡文庙。李藩伯以事至局，执事人役散憩文庙前大树下〖憩，音契，息也。〗。时赤日一轮，青天万里，忽风云怒卷，雷电奔驰，既而霹雳一声，甲乙丙同时震死。
　　二九、昧银被殛
　　勤工针黹苦伤心　积久遂逾数十金
　　尔可昧他朋比用　苍天岂负苦心人
　　又有老妇某氏孀居，事针黹以抚孤〖黹，音止。针黹，谓刺绣也。〗。其子既长，习钱业，薪俸足以赡母。而氏勤于工黹如故，遂颇有余资。积数十金，将为子娶妇。贫家屋宇浅隘，与邻居仅隔一板。氏每出，虑金有失，辄缠之腰间。
　　一日，诣圆妙观进香。闻人言观中多扒窃，因解腰缠物，托素识米店中某甲代为收藏。及烧香出往取金，甲变色曰：“谁收汝金？”氏大惊，号泣与辩。甲指天誓日，以明其枉。两相争论，道路环观，莫之能决。方氏交银时，有店邻某乙者，实目睹之，时仍在店中，氏指以为证，乙哂曰：“若是汝真见鬼矣！我方自阊门来，汝面尚未见，安知汝二人真伪？”众闻乙言，咸哗然，以氏为非。氏无以自明，抑郁而归，竟自缢死。
　　子归殓之，不知其致死之由，痛极而病。沉绵中，梦母至曰：“明日观前有一震两人者，我冤可白。原金可复归，汝盍扶病往观之？”次日子果扶病往。日方亭午〖（孙绰天台山赋）义和亭午。（注）亭，至也；午，日中也。〗，天气清明。忽云卷风号，震雷骤击，甲与乙各持一银包对跪而毙。乙旋复醒，向众备言：“是日老妇托收银后，甲起意鲸吞〖鲸，音京。（旧唐书萧铣等传论）大则鲸吞虎据。（按）鲸，海中大鱼，口大而善吞故吞曰鲸吞。〗，与我三七分用，不虞其共干天怒也。冥司以起意由甲，特免我死罪，命我对众宣扬，并令将原银交还氏子，但不知其人姓名，奈何？”时有知其事者，指氏子谓曰：“是非失主乎？”子对众收其银而归。呈之灵几一恸〖恸，音洞，痛哭也。〗，而病爽然若失。乙卧床半年始能起，一手一足皆折，终身残废。
　　三十、火漆藏银
　　贩鱼原是小经营　济急扶危最有心
　　预兆吉来真获宝　见机而作漆涂银
　　嘉兴于氏，郡之巨室，市房甚多。有朱某者，贩鱼为业，租于氏屋以居。屋即在于府旁，为于太夫人赠嫁产。每岁底，太夫人遣一媪若婢，来征其租〖媪，音袄，老妇也。征，收也。〗。不假手于仆隶，无追呼之扰〖追呼，谓催租也。〗。朱便而安之，如是者亦有年。
　　朱虽小负贩，然性豪旷，能急人之难。尝于市中遇男妇二人，携一子约十龄，相持而哭，哀动路人。朱询之，曰淮安人。因家遭水厄，流亡至此。闻今年大稔〖稔，音忍，熟也。〗，将归而无资。欲卖妻，志既不可夺；欲卖子，情又不忍离。徘徊无策〖徘徊，音排怀，观望貌。〗，饥火中烧，故相持一恸〖恸，音洞，犹哭也。〗。朱询其需钱几何，可挈妻〖挈，音切，扶持也。〗子同返乡闾？曰：“但得二千文足矣！”朱竟招之归，如数给之。人咸诽笑之〖诽，音非，犹讥也。咸，皆也。〗，其行谊类如是者多。
　　禾俗岁底祀神〖禾，嘉兴别名。〗。恒多市纸镪〖镪，音强，上声。纸镪，纸银也。市，买也。恒，常也。〗，置筐篚中〖筐篚，音匡菲，篮类。〗。两人扛之入内，力若勿胜者，而言曰：“今日掘藏矣〖藏，去声，音脏。〗！”以是为来年富厚之兆。然特闾巷小民行之，士大夫家弗屑为，亦不知也。是岁朱夫妇祀神甫毕，适于氏征租婢至，二人延之饮曰：“祀事方竣，财神即来，来岁定当大发。请饮此散福酒，再持房金去。归以实对太夫人，当不而责也〖而，汝也。〗。”婢笑曰：“我此已再来矣！初来正当贤夫妇掘藏时，不敢惊动。归以白太夫人，夫人行年七十，金宝珠玉所见甚伙〖伙，音火，多也。〗。未见藏银，欲丐一锭观之〖丐，乞也。〗，以新耳目。故今复来，暂假即归，幸勿有吝。”朱笑曰：“此禾俗过年之口采，非真获藏也。安所得银，以奉太夫人？”婢艴然曰〖艴，音拂。（孟子注）艴然，怒色也。〗：“若真小家气！太夫人岂肯昧汝一锭银者，而饰词以拒我！”朱夫妇力辩其无，婢大怒曰：“此屋本太夫人产，藏银出此屋中，汝何得据为己有？归白太夫人，当令司事者问汝！”拂衣迳去。朱夫妇相对惊诧。
　　有顷，婢复将命〖将命，传命也。〗，持元宝二，以予朱曰：“太夫人知掘藏者，忌骤用，骤用则易尽。今请以二易一，为若将来营运获利必倍之兆，幸毋再却。”朱尚欲有言，妇视之以目，谓婢曰：“既承太夫人谆谕，何敢终秘？但请饮杯酒，当取以奉献。”遂招夫出，予以银一锭曰：“速熔火漆和泥以涂之。”如其言，色黟然而黑〖黟，音衣。黟然，黑貌。〗，土色斑斓〖斑斓，音班阑，色杂貌。〗，望而知为出自窖中者〖窖，古孝切，音教，地穴也；又读告。〗。举以予婢曰：“太夫人银本不敢当，顾俗忌既尔，谨当暂领，以俟复命。婢喜携之去。旋复来曰：“藏银太夫人留以示子孙矣！命以二宝及今年房租为赠。”朱夫妇皆大喜过望。既意外得五十金，遂弃贩鱼业，将设小杂货店以自赡。因持于氏所赠宝，开单赴银批价。行主即于氏之族，见而哂之曰：“汝大财星，尚作此小买卖耶？”还其银，十倍其货以予之。辞不获命〖（礼记）固辞不获命。（按）不获命，犹言辞不脱也。〗。顾念计亦良得，遂别赁门面〖赁，音吝，租也。〗，择日大开。开则存银者，附本者，合分者，纷至沓来〖沓，徒合切，重叠也。〗，应接不暇。竟不费一钱，而百事俱集。所居货〖（史记吕不韦传）奇货可居，（按）居，犹积也。〗获利恒数倍。不数年，富与于氏埒〖埒，音勒，等也。〗。
　　坐花主人曰：“朱某区区负贩，而能急人患难如此。其胸襟阔大，岂龌龊小夫所能窥其肩背〖肩背，犹言不能及也。〗？天特假手于氏以富之，遂使小鬟迷目，误纸镪为朱提〖提，辰之切，音时。朱提，县名，其山出银，故称银为朱提。〗。更令太母忘形，视家珍如野获〖谓以己之元宝，信作真藏银也。〗。本求吉谶〖谶，楚禁切，音称，去声，犹兆也。〗，顿获真财，其人既奇，其遇尤奇。以较韩翁之梅树藏银，不尤出人意表哉〖意表，犹言意外也。〗？”
　　三一、获盗受谴七则
　　身为剧盗斩应当　越境而谋命要偿
　　寄语热中诸贵客　宜防遇着九斤王
　　获盗多来官易升　不无冤屈理难伸
　　讵知得意罢官去　子已神痴绝后根
　　父子逞能获匪强　贪功今把盗名详
　　讵料勇役藏鱼腹　定罪令遭暴卒殃
　　昭文主簿李君，强斡有为，而热中躁进〖（孟子注）热中，躁急，心热也。〗。念主簿冷官，无由拔擢〖擢，音俗。拔擢，犹保举之谓。〗，惟获邻盗，可以超迁。不惜重资，购线追捕，颇有所获，而都非首犯。会有九斤王者，为浙省着名大盗。李得其踪迹，密禀上宪，给札往，越境擒归，一讯而伏〖讯，音信，问也。〗，置之法。
　　李以访获邻省大盗，送部引见，因赴省请咨。暂寓逆旅〖逆旅，注详汤封翁篇。〗，有同官之需次者〖需次，注详勘灾篇。〗来告贷〖贷，音代，犹借也。〗。李入房开箧取银〖箧，音切，箱也。〗，锁紧不得开。告贷者促之急，李扭其锁用力猛，箧中物皆动摇。锁开有刀跃于地〖跃，音乐，犹跳也。〗，李怒，顿足屦脱〖屦，音句，鞋也。〗，徒跣踏于地〖跣，音选。徒跣，足不着鞋之谓。〗，狂叫而仆。适王菊如少尉需次省中〖少尉，县主簿之称。〗，与李最相得，亦在寓。急趋视之，则跃出之刀，自足底穿入直透足背，急拔去，血涌如泉。因扶之上床，为觅伤科至。取药敷之，痛遽止。虽未能步履，而饮食言笑如常，王伴之至暮始归。次早往李寓，其家丁迎告曰：“主人睡后，神魂不安，终夕喃喃，不知作何语。”王急入房视之。李方倚枕坐，见王至亦不动，与之言多无伦次。疑其有病，劝之归，曰：“曷回署调理数日再来苏？”李嗔目曰〖嗔，音真。（史记项羽纪）项王嗔目叱之。（按）嗔目，怒目也。〗：“我浙江人，应浙江拿我，勿应江苏拿我。今要我去，还送我至浙江！”李山东人，而其音皆似嘉湖间人语，知为九斤王所附。王遂为具舟，送之归昭文。临行犹谓王曰：“你要叫我回去，送我至浙江。”王漫应之，而令其家人扶掖升舆〖掖，音页，犹挽也。〗，王视其开船始返。不三日而讣音至矣！
　　会稽施某，初为广东巡检。以屡获洋盗，越级超授知县，叠任剧邑〖剧，音句，剧邑，繁缺也。〗。后以计典罢官〖计典，大计之典。（周礼）三年大计，群吏之治，而诛赏之。〗。其幼子素聪颖〖颖，音引。聪颖，即聪明之谓。〗，有千里驹之目〖驹，音车，马名，目犹称也。（晋书）苻朗，坚之从兄子也，性宏达，坚尝目之曰：吾家千里驹也！〗。
　　施归后，幼子忽患神痴。终日向壁拜跪曰：“此案不关某事，粤中公事，某皆不预闻。”终日喃喃，惟此二语。其父询之，辄嗔目曰：“都是你害我的！”后竟以颠死。施夫妇亦相继殁，一家星散。
　　王伯阳司马〖司马，同知之称。〗，摄上海令〖摄，音社，代也。令，知县之称。〗，雇乡勇捕盗于海。有周某父子骁勇善斗〖骁，音浇。〗，每出洋，必有所获。一日报获巨盗十二名，人舟并获。司马大喜，遽讯之，供称闽广私贩盐船。舟中有银数千，皆贩盐所得，而并无他赃。王忿其不承，严梏之〖梏，音谷，注详偷儿篇。〗。三木杂施〖三木，刑具。（汉书司马迁传）衣赭衣，关三木。（注）三木在颈及手足。（按）即今之枷与桎梏。〗，皆自伏为盗。然其真否，不可得而知也！而周子以获盗之次日，因遗物于出洋师船内，欲往取归。师船大不能入口，进出皆用驳船渡往。周子驾驳船而至师船侧，逞其勇，踊而上。既取物复踊而下，驳船忽为横风荡开，失足落海，急救之。适值潮退，随潮而下，并其尸不获。
　　司马犹未悟，竟以巨盗定案。解至省骈戮之〖骈，音便，平声，并也。〗。而司马以缉捕精能予升阶，周乡勇以守备拔补。甫奉旨不三日，司马无疾暴卒，卒时似有所见。时人咸知此狱之冤，而无讼言者。然天之报施，固不爽也！
　　道光乙巳丙午间，江南有劫犯戕官巨案。盗犯久不获，上宪悬重赏以购之。会有报盗匿江北里河一带者，苏抚臬委一司马一令往，会地方官严拿。讯办。未两月，报获二十余犯，严梏之，皆俯首承服，骈戮于市。时论弗以为允也〖允，信也。〗。然司马及令，竟以获盗功蒙上赏。
　　不二年，令奉委署常州某邑。受事仅七日，无疾暴卒，卒时似有所见。次年司马提升徐守，奉檄赴任。至袁浦，无疾暴卒。卒时，亦似有所见。两君皆年才强仕〖（礼记）四十曰强而仕。〗，相继暴卒，皆卒於赴任得意之时，众咸异之，归咎前案之不免冤滥也！
　　江参军某〖参军，理问之称。〗，急欲得知县。有华亭令某与之善，以己所获盗数名予之，而为之乞奖。上游以人数与保律未符〖上游，即上宪。〗。参军复出资买得二盗，以足其功。遂给咨送部引见，后得旨以知县用。甫至寓，忽仆于地。扶之起，语多失伦，似与人争詈者，中夜而卒。
　　阳湖主簿某君，性贪酷。初官娄县簿，有血迸师姑之号〖出处并义均未详。（按）疑即贪酷之绰号。〗。后调任阳湖时，钦犯庄午可在逃，日久未获。某密探知庄潜住徽州，遽以白常州府，奉饬往拿，得之泾县乡间。泾县令欲居首功，以二百金为赂，遂让之。庄赴苏，旋即正法。
　　未几某晨起，将衙参。忽睨空而叱曰：“庄午可来矣！”又曰：“入内矣！”遽逃入卧室，顾家人曰：“速挡住，勿令入！”旋又顿足曰：“入室矣！奈何？”遂逃入床中，以手死握帐门，狂呼求救。移时气竭声嘶〖嘶，音斯。（玉篇）嘶，噎也。（按）声嘶，声将绝貌。〗，七窍流血而死。
　　武进令某，为南汇县时，值己酉庚子，鸦片烟禁严，吸食者死。地方官一月获十五起者，立予升阶。时裕谦巡抚江苏，督办严厉。令迎合其意，两月间报获百余案。裕大喜，为之请加同知衔。时以半年为限，限内无死法，而所获既多，大半毙于狱。越数年，令自武进调元和，得卓异〖三岁大计，群吏之治最优者曰卓异，遂得升迁。〗。赴都引见。有驾五马，建双熊之势〖，音侵。，骤貌。（潘子真诗话）礼，天子驾六马，三公九卿四马，汉时朝臣出使为太守加一马，故曰五马。（刘阶表）冯熊轼而督盗。（注）太守车轼画双熊。（按）此句犹言将有升知府之势。〗。
　　舟行至清江浦，其家人在前舱，闻令大言：“若等有话好说，勿动手！”时所坐为常州花船，船妓与令素有染，疑其相谑也〖谑，音虐，犹戏也。〗。继复闻呼叱声，又言：“我辈尚不应死，何忍置之死地？”家人始异之，同趋入视。见令颜色沮丧〖沮，音举，沮丧犹言恐怖而失色也。〗，作手撑足拒状。众人入，始定，曰：“幸汝等来，不然殆矣〖殆，危也。〗！问以何事？又默不语。或劝之姑请病假，折回苏州，不可。明日遂渡黄〖黄，黄河。〗，至王家营。行未两程，病大作。昏不知人，所言皆与人争愤。时其子从行，遂决计奉之南归，昼夜遄行〖遄，音传。遄行，疾行也。〗。及常州之奔牛，病已濒危〖濒，音频，犹临也。〗。忽以两手自抠其舌〖抠，口候切，音口平声，犹挖也。〗，大叫而死。
　　坐花主人曰：“盗劫人财，王法所不容。捕而诛之，宜若无罪然。然果实心为国，除莠安良，谁曰不宜？又或地方捕盗官吏，因案搜擒，在官为举职奉公，在盗为情真罪当。盗死于法，何敢仇执法吏〖（宋史刑法志）执法之吏，不可轻授。〗？然为民父母，不能教养其民，至穷而为盗，则从而骈戮之，哀矜勿喜〖（论语）如得其情，则哀矜而勿喜。〗，仁者犹有憾焉。若境非本辖，官非有司，事非因公，徒以觊觎迁擢〖觊觎，音计俞。（正韵）觊觎，欲得也。迁擢，与上拔擢义同。〗，越境购拿，就使赃真盗确，一念之私，盗已得而仇之。况其中更多不实不尽，或张冠李戴〖四字，古谚语。〗；或李代桃僵〖僵，音姜，仆也。（古乐府）虫来吃桃根，李树代桃僵。（按）此二句，譬喻诬良为盗也。本此。〗；或鼠窃狗偷〖（旧唐书萧铣等论）小则鼠窃狗偷。（按）鼠窃狗偷，小贼之谓。〗，本无死法，而罗织以成之〖（唐书来俊臣传）俊臣与其党造告密罗织经一卷。（按）罗织，犹文致之谓。〗。遂至负屈含冤，俯首就戮。死而有知，不于获盗迁官之人是仇，而谁仇乎？三十年来所见，以此迁擢者，大都贺者在室，者已在户。兹择其死尤显者数则，书之如左，以为有位者儆。”
　　三二、广平生
　　雅操坚持讵偶松　为贪苜蓿曲相从
　　本来或不膺奇疾　监毙之言嘱得凶
　　广平生〖广平，县名。〗，余父执〖（曲礼）见父之执，不谓之进，不敢进。（注）父执，父之同志友也。〗。不敢斥言其名。博学能文章，兼工八法〖谓善书也。（书法苑）点为侧，横为勒，竖为督，挑为趋，左下为策，右下为掠，左上为啄，右下为磔。古人用笔多于永字取其法，以备八法之势，能通一切之势也。〗。饩于庠〖饩，音戏。饩于庠，补廪之谓。〗，屡蹈省门不第〖犹言屡次乡试不中。〗。家贫，出就幕，当道争延致之。既而至毗陵〖毗，音皮，昆陵，即常州。〗，为太守聘掌书记，宾主甚相得。不数年，入资得教谕。捐事甫成，即得奇疾。初类软脚病，继而手挛不能动〖挛，音鸾。（正韵）挛，手足曲病也。〗，继而头僵颈折不能仰绝，似身被三木〖三木注详前获盗篇第三则。〗，囊头桎梏状〖桎梏，音质谷。（后汉书范滂传）皆三木囊头，暴乎阶下。（按）如罪人荷枷带锁之形状也。〗。太守送之归，归未匝月而卒〖匝，音扎，周也。〗。
　　生素谆谨无大过，忽罹此惨报，人咸谓其薄命，不应得官。虽青毡一片〖（晋书王献之传）有偷儿入其室，盗物都尽，献之徐曰：青毡我家故物，可特置之。群盗惊走。（按）世谓师位为青毡，本此〗，亦无福消受，致得奇疾以终。然书记馆谷薄，生又有家累，何遽能积千金捐教职，人亦以是疑之。及生殁数年，偶与曹竹楼言及，始知生之死，殆有孽报矣！
　　生客毗陵时，与郡之富家某相得。某有族人素无赖，屡以事讹索富家，至不能一日安。控官薄责之，出则闹愈甚，无以为计。商之生，许以能除害，当奉千金为寿〖（马祖常诗）千金为人寿。（按）为寿，以财赠人之托辞也。〗。生固拒，而微露欲捐教，苦无资意。富家遽曰：“君能为我去此害，即当代为入资。”生始许之。以无赖子不法事告太守，太守素疾光棍，遽以亲访，饬县捕而置之狱。生复为嘱县尉监毙之。无赖子既死，某果代生入资，得教谕。未半年而病作。曹与生之至戚某，盖闻其言若是，吁亦可畏矣！“
　　坐花主人曰：“以生之醇雅，一时之误，遽蒙惨死，人咸惜之。虽然，天道神明，人不可以独杀〖二句出汉书严延年传，延年母谓延年语。（师古注）言杀多人者，己亦当死。〗。若无赖子者，非奸非盗，特苦累其族人而已。即族人亦非真势不两立也。一富一贫，而饥寒迫身，冀以宗盟，得沾河润耳〖（左传）周之宗盟，异姓为后。（汉书皇后纪赞）身当隆极，族渐河润。（按）同族曰宗盟。得沾河润，即邀周济之谓。〗。夫事既为人情所或有，人即非王法所必诛。乃操同室之戈〖郑康成与何休为难，着发公羊墨守一书，谓之同室操戈。（按）世谓同族相斗为同室操戈，本此。〗，尚为剥肤致痛〖（易经剥卦）象曰剥床以肤，切近灾也。（按）世为灾害切身者，为剥肤之痛，本此。二句指富家除族人之害言。〗，设弥天之网〖弥，满也。〗，竟因人手多赃〖脏，音藏。（广韵）纳贿曰赃。（按）此二句指生致死无赖子言。〗。卒之彼既狱底冤沉，生亦幕中疾作，手挛颈折，状类俘囚〖俘，音孚。俘囚，罪人也。〗，非所谓即以其人之道，还治其人之身者与〖与，音于。〗？”
　　三三、吴门细娘
　　怨而不怒可怜渠　两首新诗信笔书
　　覆辙鉴来休自蹈　嘉兴高某是前车
　　壬子秋闱。嘉兴高生，首场三艺后，忽大书绝句二首曰：“记否花阴立月时，夜阑偷赋定情诗〖夜阑，夜深也。〗。者番亲试秋风冷〖者番，这番也。〗，冰透罗鞋君未知〖其一〗。黄土丛深玉骨眠，凄凉回首渺如烟。不须更织登科记〖（唐书艺文志）崔氏唐显庆登科记五卷，李奕唐登科记二卷。〗，绣到鸳鸯便是仙〖其二〗。”后书吴门细娘〖吴门，即苏州。〗题于浙江锁院〖锁院，即贡院。〗。生出阁后，即星夜买棹归，未及家而死。此必始乱终弃，至抱恨以死者。然诗句怨而不怒〖四字出论语可以怨句注。〗，颇得风人之旨〖风人，即诗人。〗，而竟失身匪人，致成怨偶〖（左传）怨偶曰仇。〗，亦可哀矣！
　　三四、某烈妇
　　敢将野合供嬉笑　乙丙开端罪不轻
　　握辫原推烈妇烈　三人同律乃持平
　　烈妇，上海之陈家巷人。为童养媳于某氏。操作谨慎，能得舅姑欢。咸丰壬子秋，始成婚。会木棉登场，烈妇从其姑捉花于野。日晡〖晡，音逋，平声，申时也。〗，姑馁甚〖馁，弩罪切，音内，上声，饿也。〗，先归。烈妇以捉花未净，独留。
　　恶少某甲，与其徒乙丙三人，同行过其旁。见烈妇少艾〖（孟子）知好色则慕少艾。（注）艾，美好也。楚辞、战国策所谓幼艾，义与此同。〗，乙与丙戏对甲曰：“尔能与之野合，当醵金置酒相贺〖醵，音及，又音渠。醵金，犹言合金也。〗。”甲笑曰：“是何难哉？”遽前抱妇，调以游语。妇出不意，大惊，狂呼。甲见四无应者，遂妇于地〖，昨没切，音存，入声，拖也。〗，碎其裙。妇以手持甲，嗔目大骂〖嗔，音瞠。嗔目，怒目也。〗，声益厉。甲怒，以土块塞妇口，将去其小衣，妇竭力撑拒〖撑拒，不从貌。〗。移时不动，抚之僵矣！乙丙惧而奔，甲亦将遁，屡起屡仆，初不知辫为妇所持也。有同村人过者见之，警告其家，其舅姑及夫偕至。观者一时麇集〖麇，音君。（左传）求诸侯而麇至。（注）麇，群也。〗，执索将缚甲，见其辫犹在妇手，擘之不开。舅与夫泣而祝曰：“某甲不良，致汝死于非命，今我等皆在，不能遁矣。盍释其辫，当鸣官以伸汝冤，而请旌尔烈。”祝讫，手不擘而自解。观者咸谓烈妇之灵，虽死不爽。遂缚甲送官，复捕乙丙至，三人皆论如律。
　　坐花主人曰：“嗟乎！于野田蔓草之中〖（诗经）野有蔓草，（注）蔓，延也。（按）野田蔓草，旷野之谓。〗，而强暴忽来，呼援无路〖援，犹救也。〗。如是则生，不如是则死，使非执持有定，其能守死弗二哉？尝见古今来贤士大夫，平居坐论，皆能谈忠孝而希圣贤，其视茅檐节义，若无足重轻者。一旦利害切身，行检堕地〖（北史卢怀仁传）怀仁有行检。（按）行检，犹言操守；堕地，犹言丧失也。〗，始泫然曰〖泫，户献切，音玄，上声。泫然，流涕貌。（礼记檀弓）孔子泫然流涕。〗：“吾非不欲为是，其如力不能为。何以视烈妇之生，则百折而不回〖（蔡邕桥太尉碑文）有百折不回，临大节而不可夺之风。（按）百折不回，谓操守之坚，不可屈也。〗，死犹为厉鬼而杀贼者，贤不肖之相去，何其远耶！”
　　三五、费封翁
　　招房善格中丞意　万代公侯办法增
　　不是好名兼弋宠　小孙也要做中丞
　　乾隆间苏省荒。江阴令抚循无术，民变，揭竿为乱〖（贾谊过泰论）揭竿为旗。（注）揭，高举也。（按）民揭无旗，高举以竿代也。〗。令遂以谋叛闻。
　　巡抚某公，闻变亲至。过常州，费鹤汀中丞之祖，方为郡招房吏。随守出迎，谒抚军于舟次，使费候于外。久之，抚军送守出，见费，奇其貌，询守曰：“若何人？”守以招吏对。时乱民之首谋及党羽数十人，俱受缚。而外议以谋叛须屠城，民情汹惧〖汹，许拱切，音兄，上声。汹惧，大惧貌。〗。抚军因唤费入曰：“若为招吏，列案当熟。江邑饥民作乱，例应无少长骈戮，若何方得情罪允协〖允，信也；协，合也。〗？”费对曰：“公将执法办耶？抑公侯万代办耶？”抚军曰：“汝试言二者之分，吾将择焉。”对曰：“若果阖城背叛，固应屠戮。然江邑事起仓卒，皆贫民因饥觅食，冀得升斗以糊口〖糊，音胡，注详阳羡生篇。〗。非敢叛也。倘竟拟以屠戮，非圣天之爱养小民之意。今幸首犯已就拘执，某愚见，不如照强盗聚众行劫例，将为首拟以斩枭，余众分别军流，似于情罪允当，此万代公侯办也。”抚军深然其言，遂令费拟稿上，斩一人，流十余人。
　　识者谓费以一言救万人之命，其后必有兴者。生子某，由副贡仕至陕西潼商道。孙开绶，即鹤汀中丞。封翁累封至光禄大夫〖累，上声。〗、振威将军，至今簪缨不绝。
　　三六、费善人
　　真赃现获复何词　说盗偏精善士思
　　英饼十番钱四贯　笑他邻老太便宜
　　费耕亭观察之祖，开南北杂货店，慷慨仗义，乡里称为善人。里邻之贫困者，多就食其家。
　　会岁暮，有邻老来就食后，坐店中帐柜旁，久不去。店伙开柜，失洋十元，遍觅不得，咸疑邻老，执而搜之，果然。当是时，众口交詈，邻老几无所容。适善人出，询得之，曰：“若等大误，是我因渠贫困，取以与之，偶忘向若等言，何得遽而辱詈？”复向邻老谢曰：“伊等勿知，万勿见怪。然君亦太迟钝，何不实告系我所送，而甘辱耶？”又曰：“君适言十洋，尚不敷，可再持钱四千去，以为卒岁资。”邻老遂持钱洋拜谢而归。其行事大率类此。后生孙耕亭先生，由己卯会元，官至福建粮道。善人屡膺诰封，天之报施善人，固不爽也。
　　坐花主人曰：“二费封翁，皆隶籍常州。其行事，至今人皆啧啧称道之〖啧音责。啧啧，称道不绝口貌。〗。说者谓鹤汀封翁以一言而救万人之命，其所全者大，非耕亭封翁所可比，故其食报亦有大小，予独不谓然。何则？鹤汀封翁之所言，凡识轻重之大体者，皆能见及。特其对中丞数语，不激不随，婉而善入〖犹言婉款动听也。〗为难能耳！至耕亭封翁之所为，则彼以盗来，赃皆现获，责之固非过刻，释之便足明恩，而乃委曲周全，务为讳饰。且惟恐人犹或致疑，更于十洋之外，代之请益。此等居心，真是广大慈悲，无微不至。昔苏次公谓范忠宣曰〖次公，即苏子由，名辙，东坡之弟。范尧夫，名纯仁，谥忠宣。〗：‘公是佛地位中人！’吾于善人亦云。”
　　三七、张明德
　　礼貌微嫌肆征轻　笑他明德愧芳名
　　献茶索费心非很　天道从来善剂平
　　华亭户书张明德，奸巧善舞文〖舞文，注详胡封翁篇。〗。夤缘为糟胥。既得志，益肆行无忌。乡民之良懦者，都横遭吞噬〖噬，音誓，咬也。（按）此句犹言受其害也。〗。与人有睚眦怨〖睚，崖；眦，音尺，明迈切，音柴，去声，（史记范雎传）睚眦之怨必报。（按）睚眦，仇恨貌。〗，辄中以危法〖辄，音尺，即也。〗。以故其同侪，皆侧足视之〖（南史郭祖深传）远近侧足，莫敢纵恣。（按）侧足，畏惮之貌。〗，弗敢与抗。
　　有皂役陈大忠者，性伉直，独弗为之屈。明德积不平，思有以中伤之，久之未得闲〖隙也。〗。壬寅春，漕事将竣，明德以粮串数百石，嘱大忠赴乡，催收折色。时每石折收洋银五元六角。大忠既行，明德遂白官增其价〖白，告也。〗至六元三角。及大忠回，如前数收缴，明德遽曰：“是尚缺三百余元，得无汝中饱耶？”大忠艴然曰〖艴，音拂。（孟子注）艴然，怒色也。〗：“我行时只五元六角，城中骤增价，我安得知？”与之忿争而散。明德竟以大忠侵蚀告官〖蚀，音食，犹亏也。〗。官拘大忠，责令赔补。大忠抗不承，遂下狱，坐侵用官银，遣戍河南。
　　大忠有屋数楹，田十余亩，尽卖之为安家及行资，已署券矣〖署券，写契也。〗。明德闻之往告买主曰：“大忠侵亏国帑，其产应变价偿官，尔收私售犯产，当与同罪！”买主惧，厚赂之而请计焉。明德故为踌躇〖踌躇，音俦除，顾虑不决貌。〗曰：“价已付乎？”曰：“未也。”曰：“未付，尚可挽。尔速取契及买价来，我为尔呈官，大忠来索价，令其赴库请领，则尔无患矣。”买主从之，尽以价与明德。
　　大忠之遣戍也，已预报家产尽绝。闻之，怨愤而已，竟不敢领价。是冬大忠赴戍，寄其妻子于外家，痛号出城，哀动行路。当是时，大忠身负奇冤，千里赴戍，一家星散。自问还乡无日，抱恨终身。而明德徒以大忠礼貌微嫌，既入其罪，复罄其资，意气骄横，自谓泰山盘石之安〖盘，音盘。盘石，大石也。（荀子）国安于盘石。（按）泰山盘石，譬喻势大，不可摇动也。〗，更无有与之为难者矣。
　　会豫河决口道阻，遣戍者皆奉文还本县监，俟水退再往。大忠于癸卯二月十二日复返华亭。监未旬日，而明德难作。先是华邑兑丁费重，民间折色迟缓，漕总先筹款垫给，不足数则船先发，而留丁以俟。历年遵办无少误，是年邑令刘公莅任未久，明德思有以挟制之，预白官，新漕须俟帮费清，始能开，不信，则日嗾运丁水手〖嗾，音叟，犹唤也。〗入署哓索〖哓，音嚣，犹闹也。〗。令怒以责明德，明德因服生鸦片至门房，意谓以觅死图赖，令必将活我，别筹款以给运丁。漕艘既开〖艘，音搜。（正韵）船总名。〗，则官项可任意侵蚀矣！及与阍者语〖阍，音昏。（礼祭义）阍者，守门之贱役也。〗。阍者见其须有生烟，大骇，白令。令怒，急下明德狱，未入狱门，已昏瞀不能语〖瞀，音茂。（玉篇）瞀，目不明貌。〗。凡服生鸦片者，得凉水即解，忌热茶，饮之立死。大忠在狱，闻明德将入，喜极，预储热茶以俟。见明德入，迎谓之曰：“明德，汝亦来此乎？”手捧茶劝之。明德昏乱中遽饮之，饮竟，即扑地，不移时死。死后明德妻子欲携尸自监墙上出，大忠与同监者不可，曰：“必反我售产资，而予同监者千金，乃可。”
　　当明德在时，恃其巧诈，凌砾同类〖砾音立。凌砾，犹欺侮也。〗。同类咸疾之，大忠之事人尤不平。及其死也，莫不称快，至是竟无有为之解者。其子费千二百金，尸始得出。盖距大忠之反，仅十日而明德死。死后两月，大忠复赴戍。濒行〖濒，音频，犹临也。〗，以己及明德先后获罪下狱始末，嘱人叙其事而镌之，版遍送四方，以示报施之巧焉。
　　坐花主人曰：“果报之巧且速，无逾此者。天岂专为一陈大忠偿其冤哉？特大忠一事，其险恶尤为显着耳！阴谋积久，自堕网罗。君瓮子矛〖瓮，乌贡切，音翁，去声，坛类。（唐书）周兴为人诬告，武后令来俊臣讯之，而兴不知。俊臣问兴曰：囚多不承，当以何法治之？兴曰：置一大瓮，令囚入内，外用炭火，炙之自承。俊臣曰：有旨，请君入瓮。（韩非子）有鬻矛盾者曰：吾盾之坚，物莫能陷。又曰：吾矛之利，物无不陷。或曰：以子之矛，陷子之盾，何如？其人不能应。（按）君瓮子矛，犹自作自受之义。〗，古今一辙〖一辙，犹言一例也。〗。阴险何益哉？”
　　三八、潘氏世德
　　有钱难买子孙贤　谁更修来梵果虔
　　幸是冢君能济美　应该富贵永蝉联
　　吴门潘氏，世载其德，天乃大昌厥后，锺灵毓秀〖成句出处未详。（按）锺，聚也；毓，音义同育。〗。以有太傅文恭公，位极三公，身备五福。福履之盛，不独近今无两，即求之古人，亦罕其匹。其发祥所由〖（诗经）长发其祥。〗，他书记载已多，无烦赘述〖赘，音醉。赘述，复言也。〗。而太傅长君恭甫孝廉，乐善好施，不求仕进。太傅当国十余年，恭甫间岁一至京师定省〖间，音见。间岁，隔岁也。（曲礼）凡为人子之礼，冬温而夏清，昏定而晨省。（注）定，定其衽席；省，省其安否。〗不久即归。家居于当道无私谒，就见之，亦弗拒。询地方利弊对甚悉，然终不干以私，亦弗报谒〖报谒，答拜之谓。〗。
　　四十以后，虔修梵果〖梵，音饭，西域浮图种号。（按）梵果，犹言佛教也。〗。人无贵贱皆与均礼，有急难求之，无弗应。有田数千，佃户还租者纳之，不还弗较也。家有喜庆事，或岁小歉，辄尽免其租。其余一切善举，不可殚述〖殚，音单，尽也。〗。余往来吴门，闻其行谊甚悉，以为果有天道，其后必昌。
　　咸丰初元，太傅引年致政〖告老之谓。〗。今天子优礼元老〖优礼，厚待之谓。（诗经）方叔元老。（注）元，大也。〗，恭甫犹子祖荫〖侄曰犹子。（礼记）兄弟之子，犹子也。〗。以长孙蒙恩钦赐举人。越明年，壬子，成进士。一甲第三人，祖孙鼎甲，遂为词林佳话。此固祖德之厚，亦恭甫有以世济其善。潘氏之兴，未有艾也〖艾，注详首篇。〗。
　　三九、解砒毒方
　　行医原要救人心　任意敲财终不应
　　九命误伤皆出尔　九生砒毒判分明
　　歙人蒋紫垣，有秘方解砒毒立验。然求之者必索重资，不满所欲，则坐视其死。一日行医邻县，中夜暴卒，见梦于居停主人曰〖居停，注详首篇。〗：“吾以耽利之故〖耽，音丹，犹贪也。〗，误人九命，死者诉于冥司，冥司判九世服砒死，今将赴轮回。我赂鬼卒，求以解砒毒方相授。君为我活一人，则我少受一世业报。若得遍传济世，君更获福无量。言讫，呜咽而去，曰：“吾悔晚矣！”其方以防风一两研末，水调服，并无他药。又异谈可信录，载冷水调石青，解砒毒如神。
　　四十、云间守
　　荷担原来歇路旁　笞他冲道已乖张
　　死者本是佣人体　偿命须要守自亡
　　某太守，以部郎出守云间〖（颜延之诗）一麾乃出守。（按）为知府曰出守。〗性贪暴。每出，驺从所过〖驺，音邹；从，去声。（晋书舆服志）驺骑导从。〗行者避道稍缓，辄遭鞭挞。
　　一日，自城西归。有为纸店担纸者，担而立于道左。守嗔其不弛担〖嗔，怒也；弛，音豕，丢离也。（左传庄公）弛于负担。〗，令役曳之至舆前，叱责之。其人果愚戆〖戆，音杠。愚戆，愚直之谓。〗，愤曰：“我并未冲道，不弛担有何罪？”守大怒，曰：“何物小民！敢尔挺撞！”叱役痛棰之〖棰，音垂，杖也。〗。棰竟，复令曳之上，曰：“汝知罪否？”曰：“民何罪见责？实不知！”守固很戾，一旦于街市中，见折于小民，惭且怒，复榜之数百〖榜之，义与棰之同。〗。血肉横飞，尚不释，令役押发华亭治其冲道之罪。吏役索店主钱数十千，幸华令见其伤甚，不复责。押数日释令归，归而店主怨其生事被累，逐之。其人既横被酷刑，复为店主所逐，遂自缢死。
　　未旬日，守背生五疽，痛不可忍。医者谓此名百鸟朝凤，幸而不溃〖溃，音愧，犹烂也。〗，则疾尚可为。一夕，梦见荷纸担者，以手揭其疽，痛极呼号而醒，呼侍婢烛之〖烛，犹照也。〗，疽已尽溃，脓血四溢，衽席皆湿〖衽，音忍。（周礼注）衽席，单席也。〗，诸医咸束手。自是每合眼，即见荷纸担者立于前，百方祈禳不应。卧不能贴席，惟翘首据席，俯伏床上，略一转侧，痛入心肺。见者谓此真地狱变相。号叫数旬而死。死时阖署，咸见担纸者云。
　　坐花主人曰：“士大夫当威福在手时，一意妄行，初不顾人之难堪。呜呼！人吾同类也，而顾可以逞吾残忍，自取快意乎？卒之血肉横飞时，彼固无如我何。疮溃脓溢时，我亦无如彼何矣。吾愿世之为士大夫者，慎弗至无如彼何之时，而后悔也。”
　　四一、雷殛阴谋
　　久存诡计用谋心　害命贪财大不应
　　妇在田间天已灭　殛夫须令罪宣明
　　丹阳北门内民家，颇殷阜〖殷阜，富也。〗，开六陈行于门前。兄弟四人，惟仲有一子，仅数龄，四房共育之，珍如掌上珠。手镯项圈，皆黄金而饰以珠玉，值百余金。
　　乳娘尝抱之，戏于店堂。忽来一妇人，携糕饼以与其子，随乳娘入其家。自言系北乡洲上人，貌中平而言儇利〖儇，音暄。儇利，敏捷之谓。〗。众颇爱之，稍坐即去。自是频频来，来必抱持其子，或袖出点果与食，或抱之街中买以予之。如是者数月，家人习以为常。
　　一日，复抱其子去，久不归。众皆疑其有亲串往城中，不以为意。至夜寂然，四觅无踪。于是合宅腾沸〖沸，音费。沸腾，乱貌。〗。姑往北乡沿村询访，查无其人。数日后，有人来言离城十余里，山脚下深洞中，有一婴儿，反扑于地；驰往视之，果其儿，僵矣！七窍皆有沙泥，而衣饰尽弛〖弛，音池，脱去之谓。〗。始悟其妇因垂涎金饰故，频来保抱，为谋财害命计。控官勒缉未获，而不知妇实七里庙农家妇也。妇孀居与邻村某甲奸，甲家贫，衣食皆赖于妇。力不给，则拐盗以足之。行恶多端，顾不于其乡，故无有知之者。
　　既谋儿命，尽以金珠与某甲变价作本，行贾于外〖贾，音古。〗。妇家居，一日与村妇数辈饷田间〖饷，音叶享，送田饭之谓。〗，坐待食毕。忽阴云骤合，雷电奋兴，旋绕于众妇之首，众咸惊〖，音立，惧也。〗。是妇尚夷然谓人曰〖夷然，自若貌。〗：“雷击亏心人。有亏心事者，速言之，可免天谴。”言未已，霹雳一声，妇跪而死。某甲行贾于外，距家尚数十里。同日为风雷挟之至儿死处，跪于地，曳之不能起。霹雳震其顶，紫雾绕其身，神已痴而口尚能言，尽吐其与妇窃盗奸拐，并谋死婴儿事。翌日始毙〖翌，音亦，翌日，明日也。〗。而某家之嗣竟绝。
　　坐花主人闻之而叹曰：“雷霆之威，若是其神且速也！噫！以此警民，民犹有阴谋毒计，肆行而罔知顾忌者，何其冥顽不灵哉！”
　　四二、牛头人
　　前生杀孽今生追　孽镜照时识祸胎
　　幸得中途从释子　重修忏悔转轮回
　　浙东王生〖浙东，即绍兴。〗，春日郊游，遇老于田间〖，音孛，母牛也。〗。举角相触，生趋而过，牛反身欲追，为牧者掣其人而止，犹矫首顿足，目瞠然相视也〖瞠，音撑，去声。瞠然，直视貌。〗。
　　是夕王生梦为皂衣隶拘去〖皂，黑色。〗。至一官署，与多人对簿〖（史记李广传）大将军使长史，急责广之幕府对簿。（按）对簿，对责之谓。〗，或男或妇，皆牛首而人身，咸称谓王生所害。上坐者戴珊瑚冠，朝服挂珠，如中丞仪服。讯生何以杀此多牛？生自陈祖父以来，家承儒业，戒食牛犬肉，已历三世，何由杀牛。上坐者命绿衣吏持一镜，引生自照，恍悟前世本屠者，器利而技精，常一日解十余牛。至中年深悔执业之非，惧遭孽报，因削发入天台山为僧。戒律精严，八十余端坐而化。以宿孽故，不能生忉利天〖忉，音刀。（法苑珠林）三十三天，总名忉利天。〗
　　生既悟往因，俯首自认。上座者谓之曰：“尔既从释子轮回〖释子，和尚之称。转生曰轮回。〗，今世尚通知内典否〖佛经曰内典。〗？”王对曰：“十二岁时，曾为父母书金刚经七卷，以资祖父母冥福。自后每逢朔望，必诵是经三周，虽场屋舟车不少辍〖辍，音绰，止也。〗。”上座者霁颜曰〖霁，音祭，注详胡封翁篇。〗：“尔诚如是，则事易为矣！”因为众牛头人曰：“王生已放屠刀，诚修佛果。徒因杀孽未净，复堕轮回。今欲责令为尔等忏悔，复生人道，何如？”众皆允服。生请合家茹素四十九日，奉金刚经五百卷，以祈讼者往生净土。上座者以喻众，众皆感激欢跃，愿释往冤。上座复命皂衣隶送之归。
　　及门而醒，诵经如约，又书金字经十卷，分送各庙供奉。事竣，复梦诸男妇来谢曰：“仗君经力，皆得脱生畜道，转生富贵家矣！”咸欢喜罗拜而去。
　　下卷目录：
　　一、受污不辩
　　二、腹内蛇鸣
　　三、救人延寿
　　四、妒奸误杀
　　五、子死复生
　　六、殿试卷用淡墨
　　七、敬师获报
　　八、抚院吏
　　九、吴封翁
　　十、香店
　　十一、贱值盘剥三则
　　十二、白云庵
　　十三、颜太夫人
　　十四、照例办二则
　　十五、杨协戎
　　十六、某选郎
　　十七、义犬
　　十八、报恩猪
　　十九、周云岫
　　二十、王中丞
　　二一、李晓林
　　二二、伪书保节
　　二三、阴骘两榜
　　二四、陶顺
　　二五、雷劈盗弁
　　二六、掘坟卒
　　二七、雷警不孝
　　二八、埋尸获报
　　二九、陕右生
　　三十、柯桥某
　　三一、安港东岳庙三则
　　三二、蔡方伯
　　三三、杀婢索命
　　三四、无头人
　　三五、朱书闱卷
　　三六、梦中鹤舞
　　三七、雷震后妻
　　三八、顾云樵
　　三九、口报
　　四十、石大郎
　　四一、风卷麻裙
　　四二、弃米圊中
　　四三、埋骨不慎
　　四四、承德令
　　四五、鬼文入壳
　　四六、冷甲
　　一、受污不辩
　　遗食好安贫者脉　偿银藉慰病人心
　　气宽量大储阴德　如此良翁哪里寻
　　常州魏廉访之封翁，乐善好施，精于歧黄〖（史记）黄帝使歧伯尝味草木，典医疗疾。（按）黄帝咨于歧伯而作内经，世称医为歧黄，本此。〗。求医者不论贫富，皆尽心治之，不索谢。赤贫无力者，转捐资赠以药。遇乡民来城就医，必先予之粥或饼饵〖饵，音耳。（说文）饵，粉饼也。〗。食已，始诊脉，曰：“远行而益之以饥，血脉多紊乱〖紊，音问，亦乱也。〗。我遗之食，而俟其少休，脉始可定。我岂好行其德哉？我将以神吾术也。”其托辞以行善，皆类此。
　　尝为人延往治病，病者枕畔失银十两，其子惑谗言，疑公取之而不敢问。或教之执香跪于公门，公见而讶之，曰：“若何为者？”对曰：“有疑事欲问，恐长者见责，勿敢言。”公曰：“第言之，弗汝责也。”乃以实告。公延入密室，曰：“事诚有之。适暂移以应急需，原拟俟明日复诊时，密归赵璧〖（史记）赵得楚和氏璧，秦请以十五城易之。蔺相如奉璧而往；既献璧，视秦无意偿城，乃绐取璧，遣从者怀之间行归赵。（按）世谓还物曰归赵璧，本此。〗，今既承询及，可即取去，幸勿为外人道也！”遂如数兑银予之。
　　方其子之执香而来也，人咸谓公素谨饬，不宜以秽行重诬长者。及取银归，则皆喟然曰〖喟，五丑切，音魁，去声；又音蒯，叹声。〗：“人心之不可知如是哉！”一时谤议繁兴，公闻而夷然不屑也〖夷然，自若貌。正字通，凡遇事物，轻视不加意，曰不屑。〗。
　　未几，病者疾愈，拂拭床帐，得其银于褥底，始大惊悔，曰：“失物固在，奈何陷长者于不义？宜速往对众归之，毋使久抱不白冤。”遂父子偕至公门，仍执香而跪。公见而笑曰：“今又何为者？”忸怩而对曰〖忸，女六切，读如玉；怩，音尼，惭色也。〗：“向所失银固在，疑误长者，罪当死。今缴还公所赐银。小子无知，捶扑惟命。”公笑扶之起，曰：“是何妨？勿以介意。”其子从容请曰〖从，音舂。从容，缓貌。〗：“前日谗言得罪长者，何以甘受污名而不辞，致某惭愧无地？今既蒙垂宥，敢问其故？”公笑曰：“尊翁与我同里〖，音汗，门也。〗，素知其勤俭惜财。方在病中，闻失十金，病必加剧〖剧，音及，甚也，增也。〗，或致不起。吾是以宁受污名，使尊翁知失物复得，变戚为喜。病自愈矣！”病者父子复长跪顿首曰：“感君厚德，不惮自污以活我，愿来世为犬马以报大恩。”公因延其父子入，置酒款之，尽欢而散。是日观者如堵墙〖堵，音赌。（礼射义）孔子射于矍相之圃，盖观者如堵墙。（注）如堵墙，言围绕而观者众也。〗，皆曰：“长者之所为，固众人不可测也！”于是魏善人之名大噪〖噪，音燥。大噪，犹大震也。〗。
　　其后廉访自进士起家，至陈臬某省。公年登大耋〖耋，音跌。（易经）则大耋之嗟。（说文）年八十曰耋。〗，屡膺封诰〖膺，音应，受也。〗。诸孙亦多通籍〖通籍，谓贵显也。〗。识者谓天之施报善人，固不爽也！
　　坐花主人曰：“昔西汉不疑〖，音吮。〗，有人误持同舍郎金去，疑为不疑所盗。不疑不辨，偿以己金。后得金，亡金郎大惭，谢不疑，不疑亦弗较。观魏封翁事，古今人何必不相及哉？”
　　二、腹内蛇鸣
　　虺蛇乘作腹中鸣　溺女从来罪不轻
　　我愿宰官绅士辈　育婴保赤广经营
　　湖州贫家多溺女之习。余母尝言亲眷家有一侍女，嫁后生女，辄溺死之。十年中育七女，无一留者。后复有孕，临盆不育，但闻腹内蛇叫，闻一昼夜，号呼而死。诗不云乎：“维虺维蛇〖虺，音悔。（诗经朱注）虺，蛇属，小颈大头。〗，女子之祥。”然则腹中蛇鸣，岂非被溺之女怨毒所化乎？
　　三、救人延寿
　　同舟推解恰深情　想见翁非作孽身
　　阴卒泄机遭贬谪　笑他受累却非轻
　　休宁汪翁，岁暮收帐归，扁舟行风雪中。岸上一人求附舟，舟子不欲，翁独怜而许之。及登舟，已冻馁欲僵〖馁，弩罪切，音内上声，饿也。〗。翁温以敝裘，饮以火酒。移时始能言，顿首作谢。诘其踪迹，告曰：“我非人，城隍司勾魂使也！”问所勾何人，出示一册，共三十三名，翁冠其首〖冠，音贯。（韵会）为众之首曰冠。〗。大惊，向之长跪乞哀。其人曰：“此奉东岳行勾，虽城隍司弗能救，我何敢玩法？”固哀之。曰：“无已，念同舟推解之恩〖（史记淮阴侯传）汉王解衣衣我，推食食我。〗，置君于末，可暂缓数日。君速归理身后事，新正三日候君于庙门左。”翁谢之。
　　旋至一村，其人作别登岸，维舟觇之〖维，系也。觇，音瞻，窥也。〗，见其迳入一人家〖迳，音径。迳入，犹言直入。〗，有顷复出，其家哭声作矣。翁念其言信，仓皇鼓棹归〖棹，音赵。仓皇，急貌。鼓，摇也。棹，橹也。〗。甫登岸，见有男妇二人，相持而泣。询其故，以岁暮欲鬻妻以偿逋负〖鬻，音育，卖也。逋，音哺，平声。欠债曰逋负。偿，还也。〗，无应者，将夫妇偕死。翁念我数日人耳，需多金何为？举收帐所得银尽与之。至家已除夕，越明日元旦，召亲族邻里咸会，凡负财而力不能偿者，悉焚其券。鬻田而价未足者，能赎听其赎，不赎则增其值〖值，价也。〗。曰：“无为后人累也。”复呼集家人嘱以后事。既毕，语众曰：“今将与公等长别，宜各尽欢。”遂置酒欢饮，从容竟日〖从容，舒徐貌。竟日，尽日也。〗，及暮始散。
　　至初三日，竟亲诣城隍庙投到，果遇前使于门左，容色凄惨，谓翁曰：“君累我矣！我以一念不忍，移易后先。昨城隍以君活人夫妇及焚券二事，申奏东岳；东岳谓此人已死，何得有此义举？敕城隍行勘〖勘，音堪，去声。行勘，犹言行查也。〗，以余泄机玩法，流贬云南。君则增寿一纪，子孙加注禄籍。君宜益勉为善，后十二年，再当遇君于此。”言讫不见。翁归，竟无恙。
　　未几，二子相继入泮，家亦日富。后十二年元旦，复梦前卒来告曰：“上帝以君增寿后，戒杀放生，力行善事，已授君某县城隍。今阳数告终，即当履任，后三日当引驺从来迎〖驺从，注详云间守篇。〗。”及醒，呼子孙至榻前，从容嘱以后事。届期，沐浴衣冠，端坐以待，忽隐隐闻鼓乐声，翁曰：“驺从至矣！”遂含笑悠然而逝。
　　坐花主人曰：“是则余乡人及亲族中多能言之。以数日之人，而以为善增寿，天之报施，何其厚耶？至于脱鬼趣而叨冥秩〖鬼趣二字，出（楞严经）。秩，禄也。叨冥秩，指其作城隍而言。〗，衣冠坐待，鼓乐来迎。以视十二年之前，风雪扁舟，几于道毙者，其舒惨奚啻霄壤〖奚啻霄壤，犹言天地悬远也。〗，然则人亦何所惮而不为善哉？”
　　四、妒奸误杀
　　哪堪少女夜迷途　片念差时首已殊
　　为了一人伤四命　刀巴解字理非诬
　　有陈周二吏，生同里，居同庄，同为豫臬书吏。每遇换班往来，皆相约同行。是年下班归，陈以有事暂留，嘱周先之，周遂独归。骑一牝骡〖牝，音膑。（说文）畜母曰牝，即本此。〗，按辔徐行〖辔，音沛，马缰绳也。句出（史记周亚夫传。）。〗
　　歧路中遇一少妇〖歧路，三叉路也。〗，骑牡骡得得而来〖牡，音亩。（说文）畜父曰牡。（僧贯休入蜀诗）万水千山得得来。（按）得得，骡行貌；言骡行之象，本得得也。〗。骡见牝骡而随之，妇亦不辨。薄暮〖天将晚之谓。〗，妇询周曰：“欲往某村，尚有几里？”周讶曰：“误矣！某村宜向西行，此地相距且五十里。日暮无伴，恐难达矣！”妇闻周言，惊而泣曰：“将奈何？”周曰：“予有小庄，离此二里许，姑偕余往，借宿佃家〖佃，音殿。（字汇）佃，代耕农也。〗，明日循途以往，可乎？”妇不得已，从之。周又曰：“尔少妇，我孤客，恐佃致疑，曷伪为余之戚者〖余，犹我也。戚，亲戚。〗？”妇勉许之。遂相驱至庄，周谓佃曰：“余下班归途，遇表妹欲往某村，迷路不得达。幸遇我同来，暂假一宿，明日五更即行。”佃曰：“乡居逼仄，无多屋，恐亵慢耳！”随引妇入宿于房内。房外尚有屋一楹，取房门为榻，置周行李于上。
　　五鼓佃起，呼周不应。遍视堂屋，阒其无人〖阒，音去，静也。〗，持灯入卧房烛之〖烛，犹照也。〗，则二人并头卧坑上，不知何时死矣。血流枕席，割而不殊〖殊，断也。〗。大骇，私念：“此二人暮夜来，无知者，不如埋之以灭其迹，可免拖累。”遂仓皇负尸出〖仓皇，急貌。〗，掘土埋之。
　　次日，牵骡骡赴集上卖〖集，市集也。〗。适陈归，过集见骡，意周已归。往探其家，曰：“未回。”陈曰：“骡已在集，何言未回？”相与至集视之，骡果在。问其所自〖自，由也。〗，访至佃家。往返盘诘，佃不能隐，具以实对。报县起视，果得二尸，一为周，其一则褊衫大袖〖褊，音扁。（说文）褊，衣小也。〗，秃然僧也〖秃然，无发也。〗。众咸惊噪，官令陈僧尸于场，募能识者。或辨为某庵僧之徒，飞签往捕其师至。则色变而语遁，威之以刑，即吐实曰：“昨与徒在某家礼忏，夜归过此，闻地中呻吟声〖呻，音申〗。启视，见男女二尸，女已复活。某意图奸匿，徒执不可，故杀而埋之。”讯女何在，曰：“现匿庵中。”往搜得之。
　　顾僧事虽白，而杀周者未得主名。讯佃，是室本何人所居，曰：“某之妹。”唤之至，年二十许，颇有姿色。命暂禁于密室，夜分，唤稳婆验之，已非处子〖女未嫁曰处子。〗。询其与奸为谁，女不能讳，实对为西邻某甲，连夜捕之至，一讯而服。盖某甲夜入女室，见二人并头睡，疑别与人有私，妒火中焚，并杀之，而不虞其误也。谳定〖谳，音孽，又音彦，议罪曰谳〗，某甲与僧，俱以因奸致死，问大辟〖辟，音僻。（礼记）其死罪，则曰某之罪在大辟。〗。而坐佃以移尸之罪。
　　坐花主人曰：“昔人有言曰：‘奸近杀。’谅哉〖谅，犹信也。〗！当周生邂逅彼姝〖邂逅，音解遘。姝，音枢。（玉篇）邂逅，不期而会也。（诗经）彼姝者子。（韵会）女之美者曰姝。〗，要宿佃家〖要，音邀，与邀义略同。〗，岂不视为生平奇遇哉？乃为欢须臾〖臾，音俞。须臾，不多时也。〗，丧生俄顷。入室者既变衽席作干戈〖此指周因奸被杀言。衽，音忍，注详云间守篇。〗，闻声者复化慈悲为残忍〖此指僧杀其徒言。〗。欲情偶炽〖炽音赤，盛也。〗，孽海同沉。一女迷途，四人殒命，可勿畏哉？可勿戒哉？”
　　五、子死复生
　　祖慝遗留得九魔　败家毕竟要消磨
　　不如赈济资先罄　五子重生福报多
　　菱湖王文简公以衔之先世某翁，以财雄于乡。弱冠后〖冠，音贯。（礼记）二十曰弱冠。〗，连举九子，顾皆顽钝勿慧。乾隆某年岁大歉〖大歉，大荒也。〗，人多菜色〖（礼王制）民无菜色。（按）菜色，饿色也。〗，翁罄己资以赈其乡人，全活无算，而翁家亦缘是中落〖缘，由也。富家忽贫曰中落。〗。未几，长子染疾死。不逾年，九子相继夭殁，无一存者。夫妇悲愤，惘惘若痴〖惘，音罔。惘惘，失意貌。〗。素奉观音大士，因作一疏，焚于供像前，词颇哀怨。是晚梦大士谕之曰：“汝向所生九子，是为九魔，皆败子也。缘尔祖有隐慝〖慝，他德切，音忒，恶也。〗，令败尔家。昨以尔倾家赈济，阴德浩大，上帝特敕所司收回魔鬼，别降文人以振尔后。若能益修善果，二十年后，文曲星当生尔家。毋自怼也〖怼，音队，怨也。〗。”夫妇所梦皆同，遂益兢业为善〖兢，音矜。兢业，戒惧貌。〗。扶危救困，孜孜如恐不及〖孜，音滋。（书经）子思日孜孜。（注）孜孜，勉力不怠之谓。〗。
　　未几，妻妾数人先后有娠〖娠，音申，又音震，怀孕也。〗。数年之间，复得五子，咸读书能文章，有声庠序间。再传而文简公大魁天下〖中状元曰大魁天下。〗，官至尚书。其弟以〖，音吾。〗，即是年会元，至今簪缨勿替〖（诗经）子子孙孙，勿替引之。（注）替，废也。〗。
　　六、殿试卷用淡墨
　　险哉获间遽相倾　难得王言诘厉声
　　淡墨偏教关节合　师生兄弟迹同明
　　王文简公以衔，与其弟以，为诸生时，有声庠序间，为学使窦东皋先生所赏，一时称为二王。乡捷后，同应乙卯会试。窦为总裁，首题民之所好好之二句。窦为学使时，按临湖郡日诣学讲书，至此节别有心解，至是适以之命题，通场惟二王解与己意合。及揭晓〖出榜曰揭晓。〗，以得会元，以衔第二，下第者遂多浮议〖不中曰下第。浮议，谤言也。〗。
　　时和相当国，以窦骨鲠不附己〖鲠，音梗。（荀子）君有忠臣，谓之骨鲠。（按）骨鲠，刚直之谓。〗，思有以中伤之〖中伤之，犹言害之也。〗。闻之大喜，遽以上闻。纯庙为所动，谪窦官〖谪，音摘，犹降也。〗，而逐以回籍读书。及廷对日，文简公念师干吏议〖获罪曰干吏议，师指窦东皋先生言。〗，弟被放逐，郁郁不得志，仅以淡墨书卷，潦草终场，无复奢望。
　　适和相有馆师，亦于是年中进士，和嘱之曰：“子殿试日以淡墨书卷，可得鼎元。”及得公卷，以为必馆师也，竟置一甲。胪唱日，纯庙见其书以淡墨为疑，和从旁力赞曰：“此人以淡墨书卷，能庄雅若此，较浓墨者倍难，必积学士也。”纯庙以为然，遂得首选。及唱名为王以衔，上顾和厉声曰：“此亦窦光鼐所为耶〖鼐，音柰。〗？”和噤不敢出一语〖噤，音禁，口闭也。〗。于是窦怨大白，而浮议亦顿息。甚矣！小人之所为，无往不福君子。小人亦枉自为小人哉！
　　七、敬师获报
　　皋比久侍亦前缘　心血遗来数十篇
　　寄语夺元诸俊侣　敬师两字是真诠
　　浙江某解元幼时，封翁即延名师训之。教法精严，封翁亦敬礼备至。自开蒙以至开笔为文，不易师。解元弱冠补博士弟子员，师以生平所作制艺悉授之〖场屋中时文曰制艺。〗。又择其极佳者数十篇，令之熟读，且曰：“吾一生精血，尽在于是，如场屋遇之，皆可抡元夺魁。”解元受之，略读皆成诵。
　　未几，师寝疾，解元父子视医药，必诚必谨。及卒，棺殓精整。又周恤其妻子，馆谷优渥〖渥，音屋。修金曰馆谷；优渥，丰厚也。〗，无异师在时。积数年不倦。
　　及领解之岁，封翁梦师来谢，且曰：“向余有文数十首，以授令郎，恐久而忘之，宜督令熟读，即所以报也。”及醒，以问解元，果有之。因告以梦，且课之读。至七月初，仅熟其六七。解元拟姑置之，是夕封翁复梦师至，曰：“昨见令郎夜读余文，尚未尽熟，试期已迫，宜督之，弗遗一艺也。”既醒，以责解元，不得已尽熟之。及试，头场三题，师文中得其二，皆照录之，惟缺孟艺。竭一日之力构成之〖构，犹做也。〗，得与师作，工力悉敌〖谓相等也。〗。揭晓〖注见前篇。〗，遂中解元。
　　坐花主人曰：“自世风日下，素封之家〖注详偷儿篇。〗，酒肉征逐〖（韩愈柳子厚墓志铭）酒食游戏相征逐。（按）征逐，会合之义。〗，声色娱情，虽日费千金，亦所不惜。至于延师训子，则锱铢必较。若封翁之所以待其师，可不谓忠且敬欤？终食其报，宜哉！”
　　八、抚院吏
　　诛恶无私仗祝融　家财性命一时空
　　若非祖德宗功在　二子皆归劫数中
　　某甲充抚院吏，生平无恶不作，倚势舞文〖舞文，注详胡封翁篇。〗，官民俱畏之如虎。省会有清节堂，以养嫠之无归者〖嫠，音离，寡妇也。〗，甲夤缘为董事〖夤，音寅。夤缘，注详汤封翁篇。〗。数年后，其经费多入私橐〖橐，音托，袋也。〗，堂中妇几无以存活。又窥某庵尼少艾多资，诱奸之，遂娶为继室。凡官吏有微眚〖眚，音生，上声；又音省，过也。〗，必多方逼索，少不遂欲，即中以危法，每有被累陨命者〖陨，音允。陨命，犹言伤命也。〗。恶孽万端，不堪枚举〖枚，音梅。枚举，犹言一一举之也〗。有子二人颇长者，见父所为不善，恒规谏之〖恒，常也。劝改过曰规谏。〗。甲怒，俱分居于外。嘉庆癸酉春，家遭回禄〖回禄，即（史记）所载吴陆回续，火神名，故被火曰遭回禄。〗。甲夫妇及一女，与婢仆数人俱烬焉〖烬，音尽。（说文）火余也。（按）俱烬，皆烧死之谓也。〗。
　　先是其家有老仆妇，年七十余，念佛好善，常不义主人所为。一夕于厅事，见一人赤面绯袍〖绯音非，赤色也。〗，如世所塑火神像，大惊，趋避之，次日以告主人，且曰：“宜防火厄。”甲斥其妖妄，驱之出。别雇一妇，入门甫三日，亦被焚死。其家每夕内外门必下锁，火发后，家人请开门以求救。甲恐乘势掳抢，坚不允。及官至，命兵役扑门入，入则仆妇妻女俱已焚死，惟甲尚存。兵役掖之出〖掖，音亦，犹拖也。〗，甲忽念有要案全卷在内楼上，若失，罪当戍。时内楼尚无恙，复入往取。甫上楼，风卷火直扑内室，焚其梯。吏号呼乞救，众环视无可下手。未几，楼倒，堕火中死。次日检之，头面四肢俱烬，仅存中段，俨如焦木，报亦惨矣！
　　是火也，仅焚某甲一家，左右壁邻均无恙。其二子以分出，均不及于难。或曰：“其先世有隐德，故报之其身云。”
　　坐花主人曰：“呜呼！天心之仁爱，可谓至矣！如某者，势凭城社〖（晋书刘鲲传）王敦谓鲲曰：刘隗奸邪，将危社稷，吾欲除君侧之奸，何如？对曰：隗诚始祸，然城狐社鼠也。（按）狐穴于城下，鼠穴于社中，人因重城社之故，不敢发掘其穴，故世间倚势作威者曰城狐社鼠。〗，罪积邱山〖言其罪之多也。〗，报几惨于焚林〖（淮南子）焚林而田。（按）此句犹言烧死之惨，甚于鸟兽之栖于林木中而被焚也。〗，身竟同于焦木。而克家有子〖（易经蒙卦）子克家。（按）克家，贤能之谓。〗，犹承隐德于先人〖此指其二子不及于难言。〗。比户为邻，不使狂飙之遍及〖飙，音标，风也。风不狂，故火不沿烧邻家也。〗。至于念佛好善之老媪〖媪，音袄，老妇之称〗，更令其目睹几先，身超事外。眚灾肆赦〖句出（书经）。（注）肆，纵也；眚，谓过误；灾，谓不幸。若人有如此而入于刑，直赦之也。〗，殃岂及池中之鱼〖（广韵）古有池仲鱼者，城门失火，仲鱼烧死。故谚曰：城门失火，殃及池鱼。（按）二句，指二子及老仆妇言。〗？同恶必惩，罪竟等一邱之貉〖貉，音鹤，兽名。（汉书杨恽传）古与今如一邱之貉。（师古注）一邱之貉，言其同类也。（按）此二句，指甲夫妇及女与婢仆数人言。〗。或免或否，皆视其人之自取，天何容心也？”
　　九、吴封翁
　　伯也开藩次部曹　贤孙又上木天高
　　贩来盐肉生涯贱　谁肖苏州吴蠡涛
　　吴门吴蠡涛〖蠡，音里。〗，方伯之封翁。以贩盐肉为生。虽溷迹市贩〖溷，音混，浑也。〗，而乐善好施，孜孜不倦〖孜，音滋。注详子死复生篇。〗。衣食外稍有余，即以施贫乏者，乡里咸称为善人。生二子，皆登甲科。长即方伯，名俊；次树萱，由部曹典试陕右〖部曹，即郎中主事等职。放主考曰典试。陕右，即陕西之地名。〗，仕至盐司〖盐司，道台之称。〗；孙慈鹤入词林，官至侍讲。封翁屡受覃恩，盖盛德之报云。
　　十、香店
　　溲原由犬弃由人　小利贪时怒触神
　　倘使妇言夫不听　妻亡家破也无因
　　吴兴某，夫妇二人开一香店。一日晒香于门外隙地〖隙，音细。隙地，空地也。〗，有犬溲焉〖溲，音搜，尿也。〗，邻翁以告其夫，夫欲弃之。妇顾恤资本，必不可。夫惑其言，杂之好香中卖之，数日而尽。不两月，店毁于火。时方酷暑，妇于卧楼洗浴，从而焚焉。火息后，觅其尸，止一足存，全体皆为灰烬。识者以为秽渎神明之报。
　　十一、贱值盘剥三则
　　重利盘剥富未艰　二十年来田几千
　　生子挥金如粪土　岂能刻薄富长年
　　时逢水旱大荒年　石粟遽能易亩田
　　年近古稀得败子　可知人算报由天
　　姜元龙，金山之张堰人。力穑致富〖耕田曰力穑。（书经）若农田力穑。〗，其所置产，大半以心计得之。又放重利，窥人有美田宅，必伺其窘乏而贷以资。利息既重，有负其利者，更复利上生利，积久难偿，则收其产。以是居积〖居积，注详一洋篇。〗，二十年间，得田数千。
　　后生一子，名德璋，不事家人生产〖句出（汉书高祖纪）犹言不理事业也。〗。甫冠〖甫冠，年才二十之谓。〗，即以嫖赌为事。每出门，必携田单数纸为博资〖博，赌也；资，本也。〗，常以单抵人十金。博而罄其金，及次日往书契，其人故绐之曰〖绐，音殆，欺也。〗：“昨若假我五十金，岂隔宿遂忘之乎？”德璋不置辩，竟书五十金契付之。人见其易欺，群起而绐之。不十年，荡其产而死。
　　丹阳之黄堰桥，有周圣章者，家本小阜〖阜，犹富也。〗。乾隆某年，麦大熟，大麦至二百钱一石。圣章故有田百亩，所收更倍他人。丹阳、金坛二邑，人皆以大麦为粮。圣章适于是年连得数会，因尽以囤大麦〖囤，音顿，又音屯。〗几四千石。及次年大荒，春秋两熟，颗粒无收，米麦均昂贵。圣章闭其囤不粜〖粜，音跳，去声。卖谷曰粜。〗。是年冬，运河水浅，商贩不通，麦种几绝，惟圣章有囤积。于是近村居民，咸向告贷。圣章初不允，求之再三，始许以田一亩，易麦一石，又杂以糠秕。麦尽而积契盈箱，得田五千。性本俭啬，又善居积〖居积，注见前篇。〗，不数年，田产逾万，金钱山积。
　　顾无后，百计祈祷。至暮年，始得一子。以六十八所生，即名之曰六八。未十龄，圣章即死。及稍长，视金钱如粪土。每出必携多金，尽罄之而后归。或是日无可用，则奉而掷之田塍。时方行社仓法，举一乡之殷实者充社正，因以六八膺其役〖膺，音因，任也。〗。乡人欺其稚弱，凡假米于仓者，及秋相约不归，每年赔偿无算。又性好博，一掷千金。其后家日落，乃鬻其产〖鬻，音育，卖也。〗，契不及书，至刻板以售。其死也，无一椽之屋，一亩之田。家君官丹阳主簿时，六八之子无以自存，至充门皂以糊口〖糊口，注详阳羡生篇。〗。至今其乡人言败子者，必詈之为六八云。
　　赵炎奎者，华亭之漕泾人。以贩私盐起家，横行乡里间。有俞姓颇殷富，家居张家〖，音舍〗而漕泾有屋十余楹。炎奎觊觎之〖觊觎，音计俞。（正韵）欲得也。〗，俞有孤孙，少年浮荡。炎奎命其子松，诱之嫖赌。无资，则假以数十千而令书屋契为抵。未及一年，屋遂据为己有。因大出资营造，于庚戌之四月落成〖（左传）楚子成章华之台，应与诸侯落之。（注）宫室始成，祭之为落。〗，轮奂一新〖奂，音焕。（礼记）晋献文子成室，晋大夫发焉，张老曰：美哉轮焉，美哉奂焉。（注）轮，高大也。奂，奂耀，文彩粲明之貌。〗居然巨室。
　　是年秋，官以炎奎为私枭首，捕之急。有建议招抚者，炎奎遂出投诚，充巡役。既而以捕私过激，旧时牙爪〖羽党曰牙爪。〗，悉成仇敌，竟聚而拆其屋。盘剥数年，一转瞬而瓦砾成堆〖瞬，音舜。转瞬，犹言一转眼也。砾，音立，小石也。〗。吁！何益哉？
　　十二、白云庵
　　荒唐酣醉赴神前　妄想科名欲吉签
　　慢骂神明干神怒　三场到底似春蚕
　　吾杭湖上白云庵，祀月下老人。其签诗多集经史成语，下至词曲佳句；凡求科名婚姻者，灵应如响。以故省试前后，士子祈签者麇至〖麇，音君。麇至，注详某烈妇篇。〗。
　　钱庠某生，恃才放诞。辛卯场前与友人游湖上；酣饮既醉，乘兴至老人祠求签，语颇不佳。生笑曰：“岂有某而不中者？”因复求，仍如故。生怒曰：“所问非所对，尚言灵耶？”因指神祠谩骂，语多秽亵。既而曰：“我再缴一签，若仍不合，当毁尔像！”遂抽得一签，其词曰：“休休休，似春蚕作茧，到死把丝抽。”同行友大惊，知其干神怒也，咸劝之出。是秋，生入试至三场，因如厕，若有所遇，号叫而出。回号坐定，号军闻其寂无声，掀帘视之，死矣！虽不知是何因果，然观其敢于侮慢神明，则平日之狂荡可知。而月下老人之灵异，亦可畏哉！
　　十三、颜太夫人
　　擅开仓米济民荒　全仗诸君赈得当
　　有罪临来惟子任　拼将破产补公仓
　　颜静甫中丞，初知山东平度州。廉明慈惠，有古循吏风〖循，长也。（汉书）有（循吏传）。〗。其太夫人就养于署，每以仁爱训其子。
　　乾隆某年五月，中丞以事晋省。州境忽发大水，漂没庐舍无算，乡民逃窜入城者数万口〖窜，音串，义同逃。〗。而水愈涨盛，城不没者三版〖句出（战国策）〗。乡民无所得食，号哭之声，震动天地。官吏束手，无可为计。太夫人闻之，遽令发常平仓谷〖（汉书食货志）合边郡皆筑仓，以谷贱时增其价而卖，以利农谷；贵时减其价而卖，以赡其民；名曰常平仓，民便之。〗以赈饿者。幕中友不可，曰：“是须申请待报后行，且官不在署，谁敢擅动者？”太夫人闻之怫然曰〖怫，音弗。怫然，怒貌。〗：“常平谷本以备缓急，今数万人嗷嗷待哺〖嗷，音敖；哺，音捕。待哺，犹言待食也。（诗经）哀鸣嗷嗷。〗，若必待报而行，不皆成饿殍乎〖殍，音漂，注详一洋篇。〗？吾家颇殷实，若上司以擅动见责，倾产尚足以偿。倘虑吾儿有异言，老人一人承之，无预诸君事。”立命请教佐各官至，亲出告之。各官咸吐舌不敢语，太夫人怒曰：“公等无忧拖累，果有事，当令吾儿独任之。公等但为老身稽查监放可耳。”众不得已，遵命以行。一时欢声雷动，咸庆复生。城中绅富，感太夫人之德，亦多出米谷，以助官之不及。七日水始退，谷已尽罄。
　　中丞于省中得报，急驰归。入署，幕友辈以发粟事告，中丞笑曰：“吾母所办极当！速为我具稿，据实通禀。我即专人回籍变产，以便赔补，诸君无患也。”及禀上，抚藩大骇，遂以擅动仓谷，飞章劾奏〖劾，音河；参也。章，奏章。飞章，迅速出奏之谓。〗。纯皇帝览而嘉之，朱批：“汝为封疆大吏，有如此贤母良吏，不保举而反参劾耶？”复降旨以所动仓谷，准作正项开销，无庸赔补。中丞既感上恩，益刻厉为善。
　　及上东巡，中丞时已调济南府。召见时犹细询前事，特赐太夫人匾额以宠异之。后中丞屡蒙简擢，官至黔抚〖黔，音箝，即贵州。抚，巡抚。〗；子检由部曹至直督〖部曹，即主事等职。〗；孙伯焘由词林至闽督；侄孙以燠，由中书出守〖中书，内阁官名，出守，注详云间守篇。〗，任东总河；其余内官词林部曹，外任监司郡守者甚众，皆太夫人积善所致也。
　　十四、照例办二则
　　为官清白未贪污　身后何因斩绝辜
　　具疏城隍问报应　示他照例顺情无
　　归安费公，起家县令，官至臬司。性公廉，不受私谒。既司宪柄〖臬司，称总宪。柄，犹权也。〗，遇事执法，无所委曲。老而无子。
　　致仕后，自反仕宦数十年，而清白一节〖一节，犹言无二也。〗，何以得绝嗣报？遂具疏城隍庙自诉。是夕梦城隍神遣吏请去，至则见神降阶迎入，坐定，谓公曰：“顷见公诉词颇悻悻〖悻，音幸。（孟子注）悻悻，怒意也。〗，故特请公至一决之。公之不爱钱，不徇情，此心实可对天，然公司宪有年，平日所恃以尊主庇民者何事？愿以赐教。”公曰：“无他，惟事事照例办耳。”神笑曰：“公之无子，正坐此照例办三字。”公愕然曰〖愕，音恶。愕然，惊异貌。〗：“然则例不可用乎？”神曰：“不然。公儒者，独不闻律设大法，礼顺人情乎〖律设大法二句出（汉书卓茂传）。〗？愚民无知，误陷法网，若事事照例，民何以堪？且公总司宪柄，能保州县必无误入耶〖误入，误入人罪也。〗？况又自信太过，案有近于疑似者，公一断之己见，其中岂无无辜被戮？揆之圣人罪疑惟轻之旨〖揆，度也。（书经）罪疑惟轻。〗，似不若此。水至清则无鱼，此公所自作，无怪天道之错置也。”公默然颇自悔。神复慰之曰：“公生平清公正直，将来与余有同官之谊，俎豆一方〖俎，音祖。俎豆，祭器。此句犹言享一方之祭祀也。〗，何藉子孙为？”因复遣吏送之归。公寤后〖寤，音误，醒也。〗，求子之念始息。竟以侄为嗣。
　　临终见卧榻前似有报冤者，叱问之，则陈臬某省时〖（书经）汝陈时臬。（传）臬，法也。（按）楚谓作臬可曰陈臬，本此。〗，有匪犯六人，罪不至死，而公执法以入之者〖入之，入之于死罪也。〗。公自知不起，遂索衣冠服之而卒。后相传为某郡城隍云。
　　昔有张廉访者，陈臬河南，每事执法严办。遇有势力及富家郎，尤不稍贷〖贷，犹宽也。〗。时严习教之禁。有富人为邻家控其习教，以图不轨者〖不轨，犹言不法也。〗。廉访闻其饶于财〖饶，犹富也。〗，执而严梏之。首府及观察某公，知其诬，为之力白于廉访。廉访笑曰：“有是乎？一白丁耳〖（陋室铭）往来无白丁，（按）世称无功名者曰白丁。〗，而能使观察太守为之尽力，是汉武帝所谓郭解家，固不贫者也〖解，音蟹。（汉书）汉武帝徙郡国豪杰于茂林，屯人郭解，关东大侠也，亦在徙中。卫青为言郭解家贫不中徙，上曰：解布衣，权至使将军为言，此其家不贫。卒徙解家。〗。”竟文致入其罪〖文致，注详曹之英篇。〗。富人死，家属戍边，一时称冤。
　　后其孙某，以主簿需次吾浙〖需次，注详勘灾篇。〗，生三子。某卒，其少子与侍婢奸，虑为两兄所禁，鸩杀之〖鸩，音枕。（玉篇）鸩，毒鸟，食蛇；其羽画酒，饮之即死。（按）鸩杀之，犹言毒杀之也。〗。事露，戮于市，其后遂绝。有知廉访生平者，皆谓清而过酷之报云。
　　十五、杨协戎
　　制府贪财十万金　反遭大辟罪临身
　　岂知隔日阴灵至　触柱破头髓满厅
　　乾隆末，有盗横行江浙洋面。奉旨严拿，为崇明协镇杨天相所获。提军陈大用飞章入告，仓卒未会制府衔。制府某耄而贪〖耄，音帽。（礼记）八十曰耄。（注）耄，昏忘也。〗，衔提军之独奏也〖衔，恨也。〗，思有以中伤之。会奉旨交江督审明正法，盗因以十万金贿制府，制府受之，决欲翻案。
　　适扬州府某太守，自侍御外擢〖侍御，御史之称。外擢，犹言外放也。〗。谒制府，制府语以是案，情有可疑。太守遽曰：“绿营习气，多诬良邀功。明公宜详察之，毋冤平民。”制府大悦，即以是案属之。时盗已得制府报，遂捏诬系沿海良民，以捕鱼为业，为天相所诬，非刑拷责，故诬服。太守先入制府言，信之，竟称诬良为盗定案。制府立出盗于狱，而劾提臣协臣，请褫职治罪〖褫，音耻；又音池。（韵会）解也。〗，竟杀天相于海口。提军以纵庇属员，革爵遣戍军台。
　　天相死之明日，制府出行香。将上轿，忽叱从者曰：“杨大老爷来，若辈何以不传禀？”遽反走，若与客偕行者。至花厅，初作拱揖状，口喃喃若与人争〖喃，音南，注详鬼从醮妇篇。〗。继复作相搏状，又以两手自批其颊，颊尽肿。良久，忽曰：“我不合得盗金置汝以死！我该死！我偿尔命！”又以自手扯其发，复曰：“勿扯！我去！我去！”遂以头触厅柱，脑浆尽出而死。一时无不知为天相索命。
　　逾年，盗忽至山东巡抚衙门投到，历供在江南被获，行贿得脱状。东抚不欲兴大狱，诛盗而讳其事。惟扬州守竟以功名终。盖太守素正直，其审此狱也，非有意迎合制府，徒以任京职久，稔闻外省绿营〖稔，音忍。稔闻，熟闻也。〗遇事畏葸〖葸，想里切，音戏。（论语注）葸，畏惧貌。〗，好诬良邀功，遂以偏执之见，致成冤狱。其过出无心，故报应不及，然功名卒不显。且天相死之岁，即生一子，桀傲不驯〖桀，音杰；驯，音循。桀傲，骄纵也。不驯，不顺也。〗，几败其家。
　　太守与余家有年谊，常见其自叙年谱，犹以此案为平反云〖反，音番。（韵会）录囚平反之，谓举活罪人也。〗。
　　坐花主人曰：“余幼时即熟闻是案之冤。及长，薄游娄东〖娄东，即崇明。〗，父老谓余曰：‘天相与提戎皆素为军心所归。方天相就难时，提协两标兵皆呼冤击鼓，愿退名粮，一时积甲如山，将成大变。幸提戎稽颡劝慰，始得归伍。’嗟乎！贪耄者政以贿成〖贿，音悔，财也。四字出（左传）。〗，守正者见由偏听〖（汉书邹阳传）偏听生奸，独任成乱。〗。遂致冤同三字〖（宋史岳飞传）秦桧曰：飞子云与张宪书虽不明，其事体莫须有。韩世忠曰：莫须有三字何以服人？〗。狱坐元戎〖元戎，协镇之称。〗，几起于脱巾〖脱巾，未详出处，此指兵皆弃甲，将成大变言。〗，报竟昭于触柱。而守正不阿之太守，亦几同罹惨报。然则于狱者可弗慎哉？”
　　十六、某选郎
　　事关众望得名时　焉得从中独徇私
　　弟可乘机先捷足　无如谋算有天知
　　故事从六品以下佐杂，及教职之需次者，免其赴部投供，惟按次铨选〖铨音迁，犹选也。（庄子注）铨，铨量人物也。（唐书六典）吏部有三铨法。〗。得缺后，以文凭咨交本籍督抚，所以示体恤，免微员跋涉之劳〖（诗经）草行曰跋，水行曰涉。世谓远行为跋涉，本此。〗，守候之累，甚盛意也。顾需次者，以不知选期故，或游幕他省，或挈眷远出，且有病故漏报等事。往往选缺后，辗转咨查，或有竟无下落者，多致员缺虚悬。
　　依照惯例，凡需递补六品以下的办事人员和杂务人员，以及各级教职的人，无须亲自到吏部递交申请和资历，唯须依次量才推荐选拔。得到职缺以后，把自己的文凭材料上交本人所属的督抚，就可以了。这种程序，体现了对下的体恤和关怀，免得使基层人员跋涉之劳和等候之累，用意是很好的。但是，递补候职的人，不知道选拔日期，有的受聘到外省去充当幕僚，有的携带家眷出了远门，而且还有病故和漏报者等等诸多，往往选拔定职之后，要辗转查找此人下落，有的竟然找不到，因此常常缺员虚职。
　　会福建某君为选郎〖选郎，即吏部文选司郎中。〗，其弟援例得某官，名次在后，无由得缺。选郎乃倡为新例，命教职之需次者，每年取具本员在籍候选，并无过犯文结，由府县申送督抚咨报到部，方许铨选。如名次在前，而文结未到，即以在后而文到者，越次选用。例既行，令其弟亟回籍具呈。时直省均未知，而其弟文结先到，遂越众得缺。然需次之人，多一次结报，即多一方需索。贫而无力者，明知选期已届，而无可罗掘〖罗掘，借用（唐书张巡传）罗雀掘鼠典。无可罗掘，犹言无可设法也。〗，往往耽搁不行。其乡居及远出者，又多误于不知。
　　选郎徒以私其弟之故，创为此谋。未及一年，以掌铨有私，为言官所发〖言官，即御史。〗，革职遣戍。其弟得缺后，亦到任未几，即遭罢斥，阴谋何益哉？
　　十七、义犬
　　报警三番爪叩门　殉灾似愧负深恩
　　而今人事多颠倒　义气偏教犬独敦
　　外祖母陈太夫人家畜一黄犬，太夫人次嫂王太君，极爱怜之。犬亦绝解人意，与常犬异。会有仆妇某媪〖媪，音袄，老妇之称。〗，失主人欢，恒背人祝诅〖诅，庄助切，音阻，去声。祝，音咒。（书经厥口诅祝疏）诅祝，谓告神明，令加殃咎也。以言告人，谓之祝；请神加殃，谓之诅。〗。
　　一夕，内宅门已闭，犬忽以爪叩门，嗥声甚哀〖嗥，音豪。〗。太君异之，亲持灯出照。门甫启，犬遽衔太君衣，若牵之行者。益异之，因呼童仆之未睡者俱至，而谓犬曰：“有何事？汝前走！”犬遽舍衣而行。人随之至积薪所，有烟出。视之，则或置火煤于薪下，急抽去之。心知某媪所为，顾隐忍不能决遣。越数日，犬复嗥于门外，急往视，则薪已将燃，幸人众即扑灭之。又不遣媪去，惟每夕人定后，查察加严而已。
　　数月后，防范稍懈。一夜人尽睡，太君梦中忽闻犬嗥声，惊醒。听之嗥声极哀厉，遑遽披衣出。门启，则浓烟已密布。薪室故在厅侧，急唤众往救，则火已及厅前门，无路可进矣！犬复来衔太君衣向后门，似导之使遁者。仓卒无计，遂与其娣〖娣，音弟。〗各持一田房契匣，率家众自后门出。犬伺于门侧，见人已尽免，复反身入，呼之不出，竟自毙于火。若自憾其报信之迟，误主人事，负豢养恩〖豢，音患。（礼记月令注）养牛马曰刍，养犬豕曰豢。又疏食草曰刍，食谷曰豢。〗，故以身殉焉！
　　十八、报恩猪
　　何来白　冲仪仗　奇煞常州吕又新
　　生受深恩死殉节　羡他猪也胜于人
　　常州吕又新司马，官吾杭东防同知时，一日出行，忽有两猪俯伏舆前，作举首乞哀状。鞭之不动，驱之不去，大异之。驻舆令随役查察来自何家，旋带一屠户至，称两猪皆数日前买自田家者，今日将就屠，忽逸去〖逸逃也。〗，不虞其冲突仪仗也。猪见屠户至，益俯伏哀鸣，觳觫万状〖觳觫，音斛速。（孟子注）觳觫，恐惧貌。〗。吕公顾而悯之，因谓屠者曰：“猪畀我，予若原值。”立命取钱，如其原价与之，而豢猪于署〖豢，音患，注详前篇。〗。
　　常州有位司马，名吕又新。在吾杭作东防同知时，有一天出去，忽然跑来两只猪，爬在官轿前的地上，抬着头像是在哀求什么，用鞭抽，不动，驱赶不走，吕同知十分惊奇，就下令停轿，让随从去调查这两只猪来自谁家。不久带来一名屠户，说这两只猪都是几天前从一家姓田的那里买来，今天就要宰杀，忽然跑掉了，没想到它们冲撞了大人的仪仗。两猪见到屠户来到，更是俯伏在地上不敢动，浑身颤抖，哀鸣不已。吕公见状，发了怜悯之心，就对屠户说：“这猪就给我吧，我照原价给你！”马上命人拿钱，按原价付给屠户，把猪带回署衙，养在圈内。
　　次日公晨起至前院，二猪俯伏于前，作叩首状。叱之去，行数武遥立，见公入内，乃还溷〖溷，音混，养猪之所。〗。自是每清晨必至前院，候公出则叩首如前状。或逢公自外回，遥闻锣声，即欢跃似相迎者。
　　第二天吕公早上起床来到前院，两猪俯伏在他面前，作叩头的样子。他大声叱喝它们走开，它俩走了几步，站在那里，见吕公走进屋里，才返回圈内。从这天起，每天清晨都要到前院来，等到吕公出房，就向他叩头。要是吕公从外回府，听到远处的开道锣声，两猪就欢喜跳跃，好像是等着迎接他。
　　公罢官后，呼语之曰：“我今归去矣！养汝数年，不忍汝复就屠，当送汝至放生道院。”两猪皆踯躅哀鸣〖踯躅音直竹，注详十金篇。〗，似不愿者。公知其意，复慰之曰：“汝不欲离我，仍携汝归去，何如？”猪即作叩首状，遂带回常，豢养十余年。及公殁，两猪日夜哀鸣，饲之食，不食。不数日竟饿死。
　　吕公下任时，对两猪招呼说：“我今天要回去了！养了你们几年，不忍心再让你们遭屠宰，就送你们去放生道院吧！”两猪犹豫不安，哀鸣不止，好像不愿意。吕公懂得它们的意思，就安慰说：“你们不愿离开我，那就还是带你们一块回乡去，怎么样？”猪就作出叩头状。于是就带回了常州老家。豢养了十多年，到吕公逝世，两猪日夜哀鸣，喂饲料，不吃。不几天，就绝食而死。
　　坐花主人观于陈吕二事，而慨然曰：“义犬之事，见于纪载者甚众。至猪于六畜中最蠢，乃一受活命恩，生则尽礼，殁则竟以身殉，彼俨然人也。而有愧于是猪者岂少哉？今人每詈人以狗彘之行〖詈，音利，骂也。彘，音滞，猪也。〗，若陈氏之狗，吕氏之彘，恐其正不屑与人伍尔！”
　　十九、周云岫
　　清官必刻成通病　君子从来矜不争
　　德薄未容挥彩笔　方知天上重科名
　　仁庠周云岫〖岫，音秀。〗，为赘婿于毗陵余氏〖毗，音皮。毗陵，即常州。〗，因家焉。云岫沉湎于酒〖湎，音面。（书经）沉湎冒色。（注）沉湎，溺于酒也。〗，虽隶诸生籍〖犹言虽为生员也。〗，久不与省试。
　　岁己酉，其子亦举茂才〖（汉书）武帝有（求茂才异等诏）。（按）世称秀才为茂才，本此。〗，云岫因携之回杭，父子同入棘闱〖（通典）礼部阅试之日，严设兵卫，榛棘围之，以防假滥。（按）世称贡院为棘围，本此。〗。云岫甫入号，即觉神情恍惚，口喃喃不知作何语。邻号生揭帘视之，即拍案大骂。邻号生初未知其中邪，与之争辨。号军及同号者闻声集视。云岫瞠目四顾〖瞠，音撑。〗，骂不绝口。忽趋出，举号板逢人即打，众皆趋避。云岫复舍号板，取号军劈柴刀乱砍，状类疯颠。同号者急请官至，云岫忽见蟒衣补服者，欢跃曰：“好！好！监临来提尔等，尚敢打骂耶？”复四面指曰：“非我要动粗，若辈骂我，我不得不回口。打我，我不得不回手。”忽又向空中挥拳曰：“若等尚要打耶？”号官无如之何，往回提调。提调至，疯如故。不得已，令有力者抱持之，请于监临，絷其手足。派人于至公堂看守。犹谩骂如故，语皆不可辨。
　　初十日门启，令人扶出。适其子缴卷出场遇之，与接考者扶持归寓。其族弟云吉慕陶两孝廉，闻而趋视。云岫忽跃起，执两人手曰：“汝二人已被监临缚去，案未审明，从何处逃回？”两人愕然，而云岫颠益甚。其子二场因亦不能往，急买棹回常州。甫下船，神气顿清，以场中事诘之，茫然不知。云但见男妇多人，环之打骂，因亦与之相詈对敌而已。回常后竟无恙。此不知是何因果。云岫谨厚安分，惟知嗜酒〖嗜，音寺，好也。〗，不应有隐慝〖慝，音忒，恶也。〗。或云其父曾为州牧〖州牧，即知州〗，清而刻，疑有误入人罪事，故致罚于子孙，使不能终试以取科第欤。
　　二十、王中丞
　　奇哉刀笔作中丞　善恶分明若响应
　　听到事关名教重　闻风顽懦一齐兴
　　广陵王中丞〖广陵即扬州。〗，逸其名〖逸，犹遗失也。〗。少孤贫，为刀笔以养母。年二十补弟子员〖注详皂隶篇。〗，秋试连荐不售。某年除夕，梦二青衣唤之去，至一官署，极巍焕〖巍，高大貌；焕，光明貌。〗。上坐者，冠服如王者。傍二朱衣吏，执长榜以待。王者标判已，吏传呼王某上。王匍匐堂下〖匍匐，音蒲伏。（说文）匍匐，伏地也。〗，窃窥王者色甚厉。掷一册令阅。见上载己名下，当由某科联捷入词林，官至总督，以刀笔孽削除殆尽。阅甫竟，王者拍案曰：“知未？”王叩首乞哀。王者曰：“姑念汝事母颇孝，宜速改行，尚可还汝科名。若始终怙恶〖怙，音户，怙恶，不改之谓。〗，当追汝命。”复命青衣引之出。王私问王者为何神，曰：“文帝也。所签即来年秋榜，汝能改行为善，尚可入此榜中。勿负帝君谆谆见训苦心〖（诗经）诲尔谆谆。（朱传）谆谆，详熟也。〗。”言已，以手推之。瞿然而醒，则一灯荧然〖荧，音萤。（说文）荧屋下灯烛之光。〗，邻鸡尚未鸣。
　　追忆所梦，历历如见。思欲改图，默念贫家无力为善，即不为刀笔，何以盖宿愆〖宿愆，犹言旧恶也。〗？沉思竟夕，恍然曰：“刀笔可杀人，独不可救人乎？”若即是道反行之，宜可得神佑。意既定，遂披衣起，坐以待旦。质明，即至文昌宫焚香默祷。自是凡遇讼者至，必委曲为之排解。理曲而欲讼者，必力斥之。惟理真而不能自白者，始为之具词。无力者更倾身以助之。行之期年〖期，音稽，周也。〗，学使者以冠军饩于庠〖冠，音贯；饩，音戏。（史记灌夫传）夫名冠三军。（按）冠军，借作考第一解。饩于庠，注详广平生篇。〗，以是益力为善。
　　邻有少寡而得遗腹子者，家小康〖康，犹富也。〗。族众诬以不洁，讼之官，谓其孕非真骨血，恐异姓乱宗，乞官断令大归〖大归，注详余生篇。〗。妇之母家，柔懦不敢出一言。妇冤莫白，惟朝夕哭以死自誓。有邻媪知之，以语王。王察知妇实贞洁，乃访至其母家，为之具词，令其母至官申诉。妇兄弟有难色，王以义愤激之，始感动。诉词既投，王复聚同学与里之耆老，将于月朔令尹谒庙〖令尹，知县之称。〗，宣讲圣谕时，公言之。或惕以事不干己〖惕，音剔，警也。〗，王曰：“保节全孤，事关名教，皆读书人所应为，非包漕揽讼，有干例禁者比。果得罪，某请以一身任之。”众嘉其义，咸踊跃，遂于朔日聚学舍。俟令尹至，宣讲既毕，即出公禀求阅。令亦明决，阅其词，曰：“事关名节，即为诸君确讯之，若果族众诬蔑〖蔑，音灭，犹污也。〗，当按例严惩。然诸君体访宜实，毋自贻伊戚〖四字出（诗经）。（按）犹言毋自取其罪也。〗。”生直前力陈其诬告状，言论侃侃〖（论语注）侃侃，刚直也。〗，令见其词直，慰遣之。不数日即集讯，族众理诎〖诎，音屈，枉曲也。〗，俱自服诬告。妇冤遂白。案既结，妇嘱其母家出百金谢王，王不受，固予之，王怒曰：“我岂觊觎谢仪〖觊觎，音计俞，（正韵）欲得也。〗，故为是耶？”严拒之，声色俱厉〖言甚怒也。〗，其人惭而去。
　　是年除夕，复梦前二青衣来，召之行，仍至前处。见帝君霁颜谕之曰：“余嘉汝改行之速，已还汝科名，然汝尚应于下科中式。因有保节全孤一事，善行动天，本年即捷矣。汝其益励厥德毋怠，前程远大未可量也。”王叩首谢。复命吏引之出，途遇二老者一少年拜于侧。王不知谁何，见其拜亦拜。二老及少年以首顿地，而告曰：“蒙恩全我似续〖（诗经以似以续注）似，嗣也；续，谓续先祖以奉祭祀。〗，保我田产，愚父子祖孙愧无以报大德，适闻帝君宠召，故谨候于此。”王心知即某氏之舅若夫也，因曳之起〖曳，音业，犹扶也。〗。老者复指少年谓王曰：“豚犬受君大恩〖（三国志）曹操见孙权，叹曰：生子当如孙仲谋，如刘景升儿子豚犬耳。（按）世谦称其子曰豚犬，本此。〗，知君尚无子，当乞冥司，即令其为君子以报。”王逊谢而别，急觅青衣人，亦不见。徘徊歧路〖徘徊，音排怀。（集韵）徘徊观望，不进貌。歧路，三叉路。〗意殊惘惘〖惘，音罔，注详阳羡生篇。〗，忽遇一皂衣人谓之曰〖皂，黑色也。〗：“汝尚未归耶？幸遇我，不然殆矣〖殆，危也。〗。”遂携之行，甚迅，瞬倏已见家门〖瞬倏，音舜叔，极速之谓。〗。王叩皂衣者名氏，笑曰：“同居有年，胡弗相识？”固询之，则灶神也。相偕入己室，见其母妻相对作喜团。一男子侧卧床上，惊异间，皂衣人从后推之，顿觉己身与床上者合为一，大呼而醒。其母妻果皆在房。王乃备述梦中所历，亟起焚香叩谢灶神。自是益勉力为善。次年遂领解联捷入词馆，至大中丞。领解之年得一子，恍睹梦中少年入室而生，亦以科甲至大官。
　　坐花主人曰：“刀笔救人，虽王生之创见，顾人独不能以是救人耳。果其能之，则天下事之可济人利人者，又孰刀笔若哉？王生之厚蒙多福也宜哉！”
　　二一、李晓林
　　何须迎合炫才思　宽猛由来贵并施
　　试看青阳严令尹　连呼我错已嫌迟
　　李明府晓林〖明府，知县之称。〗，以名解元作令皖江〖皖江，即安徽。〗，文采风流〖（杜甫丹青引）文采风流今尚存。〗，倾其侪偶〖侪，音才。侪偶，谓同辈。倾，佩服之意。〗。而性颇严刻，需次省垣，日谳狱于省府署〖谳狱，审案之谓。〗。时制府中丞政皆尚猛，晓林有意迎合〖迎合，谓迎合督抚之意。〗，遇事务从刻深。口才既敏，判决如流。案经其谳定，虽老吏无以难〖谳定，犹言问定也。〗。缘是大得督抚意，而凡事皆从重。比伏法者，未必尽当其罪也。及后历任剧县〖剧，音句。剧县，犹言难治之县也。〗，皆以严为治。
　　旋由宣城移知青阳〖犹言由宣城县调任青阳县。〗。一日赴乡相验，肩舆行至中途〖肩舆，轿也。〗，舆夫忽闻官厉声呵叱，初以为嗔己也〖嗔，音瞠，怒也。〗，继复喃喃，似与人辩者。语多不可晓，但闻疾呼曰：“我错！我错！我不应妄入汝等罪，致汝等骈首就戮〖骈，音便，平声，并也。〗。”言已，寂然。及至尖宿处停舆，而官不出，揭帘视之，僵矣！两手自其颈而死。
　　坐花主人曰：“为政尚严，已失哀矜之意〖哀矜，注详获盗篇。〗，况复出于揣摩迎合之私心〖揣，和委切；摩，上声。揣摩，犹测度。〗，民将何所措手足乎？天道神明，人不可以独杀〖二句，注详广平生篇。〗，吾愿为民上者，弗至舆中遇鬼时，而始呼曰：‘我错！我错也！’则善矣！”
　　二二、伪书保节
　　听到哭声萌善念　轻财仗义曲传神
　　想来定是文公后　愿买黄金铸此人
　　嘉兴朱生，先世本徽人。幼聪慧善读，稍长失怙恃，遂废书。
　　其乡人某，远出设巨肆于嘉兴〖巨，大也；肆，店也。〗，携生往学贾〖贾，音古。〗。凡学贾者，即以肆主为师。
　　生勤敏诚笃，师极爱怜之。业既成，以勤俭积百金。生故聘有妻，将谋归娶。师许之而念其资薄，复助百金，为择期而送之。
　　行未十日即归，讶其速。生辞以中道被盗，尽丧其赀。念徒手回乡无益〖徒手，空手也。〗，姑俟一二年后，稍积余赀，再作归计矣。师闻其言，为之咨嗟久之〖咨嗟，叹声。〗，而不知生之非被盗也。生之南归也，至某处，舍舟遵陆。夜宿逆旅，闻邻有哭声甚哀，谛听之〖谛，音帝。谛听，细听也。〗，似妇女二人，彻旦不已〖彻旦，犹言通夜也。〗。天明，以询逆旅主人。主人曰：“言之可伤。昨哭者为姑媳二人。其姑少寡，抚一子成立，为娶妇。妇美而孝。其子完娶后，甫一年，以饥驱幕游川中〖（陶潜乞食诗）饥来驱我去，不知竟何之。〗，岁得薄修，寄归以膳母〖膳母，犹言养母。〗。不足，则妇以针黹佐之〖黹，音致。针黹，刺绣也。佐，补助也。〗。近因川楚被兵，道路梗塞，已三载不通音问。适际俭岁〖际，逢也。俭岁，荒年也。〗，薪桂米珠〖（苏轼诗）尺薪如桂米如珠。（按）极言米价柴价之贵。〗，万难存活。其姑不得已，将鬻其媳〖鬻，音育，卖也。〗。昨媒者来言，有富家子艳妇之色，以三百金纳为妾，有成约矣。妇恋其姑〖恋，音练，不忍离之谓。〗，姑亦念妇贤孝不忍别，故彻夜哀号。”生闻之恻然，因细询其家氏族，及子之名号年齿相貌，主人一一言之。生因曰：“余适有事，须暂停半日再行。”主人诺而去。生归房，尽出囊中金，又伪为其子书携之往。叩其家门，一妪启门出视〖妪，威遇切，老妇之称。启，开也。〗，泪荧然〖，音刺，眼角也。荧然，有光貌。（韩愈诗）泪还双荧。〗，见生讶问曰：“客从何来？”生曰：“此是某姓否？”妪曰：“是。”“有人在川中游幕否？”曰：“有之。”询其名号，妪备述如逆旅言。生请见太夫人。妪曰：“老身即是。”因导之登堂，询其所自。生举二百金，及伪书告曰：“某贩货川中，与令郎为莫逆交〖（北史黎景熙传）与范阳卢道源为莫逆交。（按）莫逆，即至好之谓。〗。今载货南归，令郎嘱带银信，乞收存。”妪大喜，欲留生坐，详问其子行踪。生曰：“令郎旅况大好，发财巨万，不日即可旋里，书中谅备言之。某尚须赶路，不及细言。”遂作别而去。绕道归寓，即函致家中，托言被盗，请缓婚期，而身自归店。其师以其诚谨，颇倚任。
　　年余复积赀归，仍宿于前逆旅。询主人以某家姑媳究竟何如。主人曰：“大是奇事！前我告客后，即于是日有远方人，携其子家书，及二百金至其家，委之而去。其姑得金后，即告媒者绝富家婚。未及数日，其子忽回，拥赀十余万，今成富室矣。顾在川中无托人带银信事，不知书自何来。疑神明悯其姑之苦节，妇之贤孝，而默佑之也。”生颔之，次日遂行。
　　毕姻年余，仍赴肆。又宿于前逆旅，阻雨不得行。偶步门外，适遇邻妪肩舆过门〖肩舆，轿也。〗，生急避入。俄顷，邻生衣冠而至，邀生过其家。生不可，曰：“素昧平生，何忽蒙宠召？”笑曰：“无他事。适闻逆旅主人言，知君善书。顷将发一远信，某苦不能执笔，而记室复他出〖（汉书傅毅传）车骑将军宾宪请毅主记室。（按）专司书启者，谓之记室。〗，故以丐君〖丐，求也，乞也。〗。”生固辞，强而后可。邻生入取信稿出曰：“请依此一挥。”遂书以付之。俄顷，即有二仆出，设一椅于堂中，地下铺红氍毹〖氍毹，音衢俞。（风俗通）织毛褥曰氍毹。（按）红氍毹，即长毡毯也。〗，如将有卑幼见尊长者。生踱索堂中〖踱，音夺。踱索，闲步也。〗，不知何事。忽前媪及其子妇，皆装束整严自内出。生遑遽欲遁，二仆挟持之不得行。邻生复令媪婢数人扶生上坐，左右执其手，使不能动。于是母拜于前，子妇从于后，叩首以谢曰：“某母子夫妻，若非大恩人，何以有今日？”生坚不承曰：“萍水之人〖（滕王阁序）萍水相逢，尽是他乡之客。（注）萍生水上，随风漂流，故人称邂逅相遇曰萍水。〗，不知何事，君乃作此恶剧〖剧，音句，戏也。〗，使我置身何地？”众罗拜毕，其母乃曰：“恩人亲持银信，面交老身。三年以来，梦寐不忘大德。虽大君子施恩不望报，然愚母子何以自安？今幸天遣相遇，不致抱恨终身。”因令其子出前后手书以为证，复往召逆旅主人示之。主人沉思久之，曰：“此无疑。”因备述生闻哭后，絮絮询其邦族，及中途折回之由。生至此始不得已，自承曰：“此不过一时恻隐之心，亦天悯母之苦节，嫂之贤孝，故假手于某尔，何敢贪天之功？”邻生因留生于其家，曰：“无以报大德，但乞小住数日，稍尽敬礼之心。”生见其意诚，为之暂留，馆于其斋中。邻生询其年长己一岁，遂请以兄礼事之，生亦乐从，彼此友爱，虽同胞弗及也。
　　既知生父母未葬，因曰：“弟有典肆，距兄家不远。今年于肆傍三四里间得一地，地师言葬后，科第不绝。寒家相去既遥，且又无福以承之，吾兄善畏人知，福根深固，敢以奉献。伯父母窀穸之费〖窀穸，音屯夕。（韵会）窀穸，下棺也。〗，请以一身肩之，稍酬大德于万一。”生逊谢再三始受之。遂择日复与邻生归，相地卜葬，适年向皆吉。邻生大出己赀，为之经理，终事不费生一钱。
　　既葬，邻生欲留生主典肆事，且曰：“幸有微业可给饔飧〖饔飧，音雍孙。（孟子注）饔飧。熟食也。朝曰饔，夕曰飧。〗，兄何事再赴嘉兴，远离乡井为？”生不可，曰：“肆东待我厚，我中道而舍之，背惠不祥。”遂辞邻生而行。及归肆，会其乡人有先至者，以生前后事，备告肆主。肆主惊喜曰：“我始以朱生为诚笃人耳，不但能见义勇为，而又能不矜不伐若此〖矜伐，皆夸也。（书经）尔维不矜，天下莫与汝争能；尔维不伐，天下莫与汝争功。〗，是将有厚福。”因益倚任之。
　　及肆主将殁，止一子尚幼，因举肆授之生，令以十年为期，归本银于其子。生接手后，利市十倍。及期，生总其本利核之，得银数十万。念肆主恩不忍负，举其资中分之，与肆主之子各取其半，两家皆成巨富。
　　生后生二子，长嘉吉，甲戌会试亚元；次逵吉，丁丑亚元。并入词林，叠官清要，今富贵尚未艾也。
　　二三、阴骘两榜
　　夫仁妇义保冰清　母子团圆仗大恩
　　如此阴功天报厚　与君乡会两科名
　　山阴徐上舍〖上舍，监生之称。〗，司典总于苏州，三年一归省母。某年回家，以年四十无子，谋欲纳妾。
　　会里有诸生某早卒，其妻生子女各一，仅数龄，家小阜〖阜犹富也。〗。而弟乙无赖，以博罄其赀，与妻谋思逐嫂而踞兄之产，遂乘隙先诱其子女出卖之。嫂心知乙所为，终日号哭求死。会乙妻闻邻媪言上舍欲纳妾，即以嘱媪，媪绳之于上舍〖绳，注详一洋篇。〗。上舍夫妇皆喜。适嫂以清明日出扫生墓，乙命媒期上舍往相之，上舍意得甚，遂以百金为聘，择日迎娶，而嫂未知也。
　　届期，乙夫妇令媒伪为觅得其所失子者，需嫂亲往领归，赚之出〖赚，音撰，犹骗也。〗。肩舆径至上舍家，入门升堂鼓吹〖此吹字音翠。〗。上舍妻张氏，亲揭帘引之出，见其衣青衣〖上衣字，去声音意。着衣曰衣〗，嗔媒者曰〖嗔，音瞠，怒也。〗：“何不为新姨易吉服？”嫂方欲与主人叙礼，闻其言大讶，谓媒者曰：“我儿何在？此位何人？”媒者密告之曰：“汝至此尚未知耶？汝家小郎已将汝聘与此间为侧室。主人徐姓，适即大娘，请速易吉服拜天地。主人夫妇皆忠厚善人，较在汝家为小郎朝夕凌贱，不啻天壤矣！”嫂闻之，木立若呆，不能置一词。继而双泪承睫〖睫，音捷。（说文）目旁毛也。（桓谭新论）孟尝君喟然叹息，双泪承睫而未下。〗，哽咽良久〖哽音梗。哽咽，悲极气塞貌。〗，忽向阶墀奋身欲掷〖墀，音池，阶下地也。〗，张氏急令婢媪扶持之，叱媒者曰：“此何等事？可强做不令本人知耶？”上舍时偶入内，闻鼓乐声，亟出见。而知其为节妇也，急谓其妻曰：“速撤香烛，请入内室，别图善策。徐某宁无子，强逼孤孀作妾，断勿忍为。”嫂闻言稍慰。
　　张氏延之入己室，细询家世，有无子女。嫂历陈颠末，张亦为之嗟叹良久。曰：“既至此，将奈何？”泣而对曰：“此皆兽叔昧良。事已知此，荣辱死生，惟夫人命。若得苟全名节，以见先夫于九泉〖九泉，犹言地下也。〗，愿为侍婢以报大德。”张恻然悯之〖恻，音测；悯，音闵，怜也。恻然，心悲貌。〗，出以告上舍，上舍亦悯之。既而询其夫之名氏，骇然曰：“是宦裔也！”谋送之归，张氏不可，曰：“如此兽叔，若复与之同居，是仍置之死地也。”上舍沉思无计，白之母〖白，犹告也。〗。母曰：“儿能为此盛德事，何患无子？新人既不能复归，不如我认为义女，与我同宿。既全节操，又别嫌疑。汝出门日多，更可伴我姑媳寂寥〖寂寥，音及聊，静也。〗，一举三得，儿以为何如？”上舍曰：“娘言甚善。”促张往告之，喜诺。即日撤花烛筵为汤饼会〖（唐书）明皇后爱弛不自安，诉上曰：陛下独不念阿忠，脱紫半臂挟斗面，为生日汤饼耶？上戚然悯之。（按）凡生子及寄子，设筵会亲友，世谓汤饼会，义本此。〗，既拜母，复以兄嫂礼见上舍夫妇，上舍亦以妹畜之。妹婉顺能得母心，亦代嫂操作。惟时时以子女为念，母嘱上舍为留意。
　　上舍偶出城，过道旁土地祠。有老僧素识上舍，延之坐。有小沙弥可七八龄，持茶上。上舍睨之，貌秀雅，颇类妹，疑之。询僧曰：“何处得此高徒？”僧喟然曰：“言之长矣！是祖若父，僧皆识之。祖殁，父即世〖（左传注）即世，卒也。〗，叔沉酣于赌〖沉酣，无厌倦之谓。〗，诱之出，将卖为优〖（史记滑稽传）有优孟优旃，善为优戏，而以优着名。（按）世称演戏之人为优，本此。〗。僧见而恻然，以十金得之。闻其母在，拟送之归。恐仍为其叔卖也，故因循以待他日〖因循，迟延之谓。〗。”上舍讶曰：“然则固予甥也！其母失子后，不半月又失其女，感伤成疾，惟日觅死。老师能发慈悲，以子还，我请倍价以偿。”僧曰：“此僧之本愿也，是子颖悟非常〖颖，音引。颖悟，聪明之谓。〗，必成大器，望施主善训之。然切勿令其叔知，负老僧一点婆心〖婆心，出处未详。（按）犹言慈悲心也。〗。”遂令与上舍偕归。
　　上舍携甥至家，迳入母室〖迳，音径，犹言直也。〗，呼妹至曰：“请视此沙弥，为谁氏子？”妹睇之而泣曰〖睇，音替，视也。〗：“非吾子乎？兄何处得来？”甥熟视其母，遽投于怀而哭，妹亦哭。上舍母在张氏室，姑媳闻之俱至。妹携其子遍拜之曰：“非外祖母及舅父母，我母子尚冀重逢乎？儿长毋忘大德。”上舍笑曰：“此土地祠老僧之德也，不然甥将为伶〖伶，音林。乐工也。〗。”因历述僧言，咸切齿于其叔〖咸，皆也；切齿，恨也。〗。
　　次日，上舍持二十金往谢老僧，僧不知何往。香工手一缄予上舍曰〖手，犹言持也；缄，信函也。〗，师濒行时〖濒，音频，犹临也。〗，命留此以奉施主。拆视之，儿卖契也。契后大书六语曰：“震男兑女〖（易经）震为男，兑为女。〗，一气相生。厥有弱息〖弱息，幼女之称。〗，在彼中林。山湄水〖湄，音眉；，音俟。（尔雅释水）水草交为湄。（说文），水边也。〗，松柏森森〖森森，茂盛貌。〗。”读而异之。香工曰：“师命语施主，此去东南二里许，速往访之，可得女耗。袖中二十金，以为赎女资，庙中不需此也。”上舍如其言往。约二里，果见一土山当路。循山而南〖循，依也。〗，溪流浩瀚〖浩瀚水势大貌。〗，松柏成行。中有瓦屋数间，门半掩。见一女子，约六七岁。上舍熟视之，貌酷肖义妹，然无由得其实。忽一老翁扶杖出，上舍拱而询曰：“翁尊姓？”曰：“姓林，客何为者？”上舍曰：“适睹一异事，故冒昧求教。”翁曰：“何事？”上舍指弱女曰：“此女某甥也，何以至此？”翁错愕良久，曰：“既是君甥，何以卖与人作婢？”上舍告以为人略卖之故〖略，夺也，与掠同。〗，请倍价赎之。翁不可，曰：“此女并不识汝为舅，汝岂能冒认？”徐无以夺其说，欲归告妹，虑事中变，筹思无策。忽有少年自内出，则苏城旧友也。见上舍，复曰：“君几时回府？比从何来？”上舍语之以故。少年指翁曰：“此即家君也。”复告翁曰：“此君即儿所言乐人急之徐上舍也。”翁惊喜，舍杖为礼。延上舍入，款洽甚至〖款洽，相待殷勤之谓。〗。上舍复以赎女请，父子皆诺。少年遽入，携女持券出予上舍。券署其叔名，与僧券同。上舍出袖中金曰：“以半赎甥，以半为翁寿〖为寿，注详广平生篇。〗。”父子皆固辞。上舍不可，曰：“许之赎，已荷高谊。若不受值，某心何安？”委金于案〖委，置也。〗，遽携女归以还妹，大喜过望。上舍复为甥延师训读，慧甚，读书日数十行。
　　当是时，上舍母意外得一女伴朝夕，又见其子若女，皆聪慧秀丽，能得老人欢；而张氏贤淑柔顺，无丝毫德色〖德色，谓自矜施德于人，而现于色也。见（汉书贾谊传）。〗，上舍意慰甚，遂择日复如苏。渡江至杭州，取道嘉兴。舟泊西水驿，忽梦老少二生，至舟向之拜谢，且曰：“蒙君全我妇节，完我子女。我父子诉诸上帝，予君高科贵子，君宜急回杭州应乡试。天榜已定，应中高魁，毋至苏也。”上舍笑曰：“中举须作时文，我生平不知时文为何物，安得中举？”老者曰：“不难。明午，君泊舟于此，有卖旧书者，君尽买之。中有窗稿二本，皆某平生旧作，今科诗文题皆备。无虑曳白也〖曳，音异。（唐书黄晋卿传）晋卿以张爽为第一。爽本无学，议者嚣然。帝御花萼楼覆实，爽持纸终日笔不下，人谓之曳白。〗。”醒而异之。
　　及明将解缆〖缆，音览，系舟索也。〗，大风忽起，舟不得进。沉闷无聊，于船头闲望。日晡〖晡，音哺，平声，申时也。〗，果有人携旧书十余本索卖。因忆昨梦，以钱百文买得，果有抄本书二。阅之，似所谓时文者。书末一卷，皆五言律诗。默念：“梦果应，宜先录遗，不如反棹归杭。”忽又自哂曰：“世间安有不读书人而能中举者？勿受揶揄〖揶揄，音耶俞。（后汉王霸传）市人皆大笑，举手揶揄之。（按）揶揄，犹言戏弄也。〗，且乡试二三场须经文策论，此二本中未必皆有，安能终场？”遂决意俟风息前行。念甫定，忽觉体倦，坐而假寐〖（诗经）假寐永叹。（注）不脱衣冠而寐，曰假寐。〗，梦两书生复至，曰：“君何多疑？若患不能作经文策论，驿西旧货店有书两束。东首第一本即经文，西首第三四本即策。今年题皆备，即录遗策亦具，速往购归，无自误也！”少者以手拍其肩曰：“君勿自误。明年会试题，皆在此中矣！”及醒，益异之。因如其言至驿西，果得所谓经策者。买之归，心益狐疑不决。时七月初旬，暑气方盛，不能成寐。阅所买书，得棘闱果报录一卷〖棘闱，注详前周云岫篇。〗，中有言交白卷而中举者，心颇动，曰：“我果如梦中言，得毋类是。”然卒不敢信。倦极始睡，睡则两书生又至，且怵之曰〖怵，音尺；又音黜，犹恐也。〗：“君若不见信，当请君父至。”语未竟，果见其父至。上舍迎谒，父怒之以目曰：“冥间极重科名，我方恨生前不教尔读书；今仗伊乔梓力〖（说苑）乔木高而仰，梓木卑而俯。商子曰：乔者父道，梓者子道也。（按）世称父子为乔梓，本此。〗，蒙帝畀尔科名。现成举人进士不作，不肖子欲何为耶？”生惧而应曰：“儿即刻回杭州，不敢再作他想。”父曰：“如此方是。”因指老者曰：“此若妹之翁，少者，则其夫也。”上舍始悟，复欲有言，父复曰：“好为之，使而父得封诰，为泉壤光〖泉壤，犹言地下也。〗。”以手推之而醒。
　　天明，乃命舟子改道归杭，觅寓湖上。托门斗为之起文。不数日录遗，携所得文字入，题果皆在。缮写而出，竟获高取。及试三场，题皆备。场事既毕，仍留寓以俟榜发。果捷，领宴而归。及至家，其妻方与报子〖，胡贡切，音烘，去声，犹闹也。〗，谓：“我家男子在苏司典总，安得到杭乡试？何来拐子，欲诱人财物？“报者大哗曰：“亲见汝家新贵，在至公堂簪花领宴。今作此语，欲赖报钱耶？”正喧攘间，上舍忽入。报者见之，曰：“此非新贵人耶？”张氏见之，曰：“君何忽回来？”徐笑曰：“且开发报子去，再以语汝。”遂出金重犒报人。入拜母，一家团聚。
　　生历述所以应试中举之故。复向妹备言老少二生面貌，妹泣曰：“果翁若夫也。”张氏复告曰：“君知天道之近否？”徐问何事，妹曰：“兽叔瞰兄行后〖瞰，苦滥切，音堪，去声，视也。〗，即以宗祀为词，登门索子女，屡次闹。一日夫妇偕来，尚未入门，忽雷电交作，提至市心，相对跪于地，身如黑炭而死。”徐亦叹异，曰：“然则房屋如何？”皆对曰：“不知。”次日往谒县令，备述妹之节烈，及为其叔略卖事，而求为之清理家产。令许之。时尚遗田数十亩及住屋，为族人所踞，皆理归之。次年复入都会试，竟联捷，出为知县。而张连举丈夫子五人〖（家语）商瞿年四十无子，孔子曰：勿忧，后当生五丈夫子。〗，皆登科第。其甥后亦弱冠，联捷成进士。两家结姻不绝，至今为山阴望族。
　　坐花主人曰：“以不知文艺之人，而欲角试棘闱，题名蕊榜，是诚理所必无矣。而竟为事所或有，岂非能度外为善者，乃能意外获报哉？若夫贤妻不妒，终获麟儿〖（杜甫诗）天上麒麟儿。〗，节母全贞，亦叨凤诰。禽心兽行之夫妇，卒至同遭雷殛，对死通衢〖通衢，大道也。〗，彰善瘅恶〖瘅，音旦，句出（书经毕命篇）。（按）彰瘅，犹赏罚之谓。〗，理固宜之。然而完嗣却金之老僧，迥乎尚矣〖迥，远也。〗！”
　　二四、陶顺
　　为仆理应顾主人　岂能淫窃两伤名
　　自为不悔犹诬丐　冥府何容尔狡情
　　陶顺者，余外叔祖姚文僖公仆也。文僖公宦京师日〖天子所居曰京师。〗，外曾祖家居，令陶顺司阍〖阍，音昏。司阍，守门也。〗，顺与一婢私，每盗主物易钱以与婢。四舅氏所居书室中，失单被一床，顺所盗也。室固近常时出入之侧门。适有丐者至门外求乞，顺因诬以盗。丐不服，顺遽率群仆攒殴〖攒，聚也。〗，见伤重始释之。丐出不数日即毙。
　　未几，文僖公提学粤东，迎翁就养，顺随往。居数月，因患疹子忽发狂。值严冬，裸身而舞于庭；有力者抱之置床上。甫脱手，遽跃起，跪而自言：“程安两县城隍，因我不应偷盗主人物，反以诬丐者，又殴毙之，今提我会审。”随自喝打嘴，即以手自批其颊，数十；复喝打腿，即伏于床，自敲无算。两臀青紫〖臀，音屯，平声。〗，若被杖状。如是数日，号叫而死。其将死时，向守视者索银，取枕畔银包与之，摇手曰不是。复往市冥资示之，作喜色。即焚之床前，顺向空麾手曰：“若辈可取去，勿嫌薄。”此足征冥资之说，不尽无稽。
　　二五、雷劈盗弁
　　肆意江中起盗心　伤心巨柁压船沉
　　隔宵同伙皆天殛　莫道无神却有神
　　粤匪跨江而踞瓜镇〖瓜，瓜州；镇，镇江。〗，大帅集舟师于焦山，以堵其由江入海之路〖堵，音赌，犹截也。〗。有李某者，本艇船舵工，积劳得把总，行恣肆〖恣，音资，去声。恣肆，放纵也。〗，恒有南塘夜出事〖恒，常也。（晋书祖逖传）宾客义从，皆暴桀勇士，多为盗窃；逖遇之如子弟，抚慰问之曰：比复南塘夜出否？（按）南塘夜出，谓抢劫也。〗。丙辰之冬，有翁媪自扬州携家南渡，驾一渔船，扬下驶〖驶，音史，疾行也。〗。经李舟傍，李钩致其舟，托盘查为由，率其徒入舱搜缉。倾筐倒箧〖筐，音匡，篮类；箧，音切，箱类。〗，得银二百余两，金银首饰盈匣尽没入之。翁媪不伏，争索再三。李惕以威〖惕，犹惧也。〗，翁惧，请舍首饰而还银，不可。请尽舍之，而薄给行李资，又不可。翁勃然曰〖勃然，变色貌。〗：“世界反覆，岂遂无天日乎？”反舟解缆竟发〖缆，音览，系舟索也。起行曰发。〗。李虑其控己也〖控，音空，去声；告状曰控。〗，因为好语以绐之曰〖绐音殆，欺也，骗也。〗：“吾特与翁戏耳！然日暮携取不便，请俟明晨，尽归原璧。”遂维翁舟于舵楼之下〖维，系也。〗。至晚，举巨舵以压之，舟沉，翁全家及两子，溺毙者十一人。李扬然甚自得也。当是时，李同船二十余人，其不预谋者五人而已，余皆从而染指焉〖（左传）染指于鼎，尝之而出。（按）世谓分润曰染指，本此。〗。
　　有水勇某甲，素奉三官道教，非遇战阵，即日夜跪头舱底，讽三官经不辍〖讽，音风，去声，诵也，不辍，不停也。〗。闻是事以为大戚〖戚，忧也。〗，曰：“此必有显报，顾吾侪同舟〖侪，音才，即辈之谓也。〗，可奈何？”李党皆诽笑之〖诽，音非，犹讥也。〗。
　　翌日〖翌，音亦。翌日，明日也。〗，李访友于他舟。骤患头痛，急唤渡归。至江心，忽停桡不前〖桡，音饶，即船上橹也。〗，李询之，舟子指李船曰：“君不见船头有雷神怒目而立乎？”李大怒，叱为妖言，举刀背以殴之。舟子不得已鼓楫而至〖楫，音及，橹也。鼓，犹摇也。〗，李甫跃登己舟，霹雳一震而毙。同舟之人，见雷发船头，皆趋避于后艄。雷复大震，劈其舟为两截。其后截及人，皆随声而溺。前截仍浮水面。时某甲尚诵经于头舱底，闻雷声屡震，出视，见李毙而船仅存其半，同舟无一人在者，大骇，携其行囊，号呼求救。或以小舟渡之，棹发未盈丈，雷声复作，前截顿沉。其不预谋者五人，皆为雷提之对岸沙滩，移时始醒。询之，曰：“当雷震李某时，亦随众避匿。恍见金甲神挟之以行，如梦如醉，初不知其何以至此也。”
　　二六、掘坟卒
　　士卒本应身守法　岂堪盗墓掘坟茔
　　破棺露骨无人见　雷殛当途罪自明
　　丙辰之夏，丹阳北门外，有卒五人，同行赤日之中。震雷骤起，毙其三人，其二人皆无恙。或询三人平日所为，二人惕然曰：“今日始知雷之可畏也。此三人者，平日从军所至，专以发掘坟墓为事，不虑其上干天怒也！”
　　丙辰年夏，丹阳县北门外，在赤日炎炎的路上，走着五名兵卒。突然晴空炸雷响起，殛毙了其中三人，另外两名都安然无恙。有人向这二人问起那三人平日的所作所为，他们有所感悟说：“今天才知道天雷之威！真可怕！他们三人平常随着军队，开到什么地方，总要去挖掘人家的坟墓，专门干这种事！根本不曾顾虑到这样干，会招惹天怒！”
　　坐花主人曰：“嗟乎！自粤匪扰乱以来，红巾遍地，白刃摩天。攘货物如探囊〖攘，音壤，平声，夺也。探囊，以手入囊取物也。（五代史）李谷曰：中国用吾为相，取中原如探囊中物耳。〗，等人命于刈草〖刈，音义，割也。〗，如某弁者岂少哉〖弁，音辨，营中千总把总之称。〗？夫其恃伏波横海之威〖（后汉书马援传）玺书拜援伏波将军，南击交趾。（史记卫将军传）将军韩说以待诏为横海将军。（按）伏波横海，今引作将军二字解说也。〗，值斗转参横之际〖值，当也。（钱起诗）斗转月未落。（秦少游诗）月落参横画角哀。（按）斗转参横，谓半夜时也。〗，弱之肉而强之食〖句出（韩愈送浮屠文畅师序）。〗，夫谁得而诛之？而况一舟之中，若者善，若者恶，又孰从而辨之？而彰瘅之异矣乎？雷霆一震，泾渭立分〖泾渭音经谓，二水名。泾水清，渭水浊。（按）径渭，今借作善恶解。〗，同恶毕诛，无辜罔及〖辜，音姑。无辜，犹言无罪。罔及，犹言不及。〗，谓天梦梦〖梦，音蒙。（诗经）视天梦梦。（注）梦梦，不明也。〗，天究何尝梦梦哉？”
　　二七、雷警不孝
　　耄鳏已属可怜身　慢骂相加太蔑伦
　　但警不诛原有故　为他赶鸭是粗人
　　江右某甲，以赶鸭为生。其父耄而鳏〖耄，音帽；鳏，音关。耄，注详杨协戎篇。（孟子）老而无妻曰鳏。〗，甲以其坐食也，恒诟辱之〖诟，音构，骂也。〗。一日方肆慢骂，忽震雷一声，提甲跪于院中。乡里趋视，见其须眉衣裤，尽为雷火所焚，神魂皆痴，不言不动。里有能辨雷书者，谓急翻釜底视之，当有异。如其言，果有朱书篆文，辨为雷警不孝四字。众为醵赀建醮〖醵，音及；醮，子肖切，音焦，去声。醵赀，犹言合钱。（正字通）凡僧道设坛，祈祷曰醮。〗，并携某甲跪于父前。三日醮毕始能言。自是改行，乡党称为孝子。
　　二八、埋尸获报
　　尸裹氍毹路畔埋　青天司马若安排
　　方知科第凭阴骘　殿榜文章并不佳
　　萧春司马之尊人品三封翁，官湖北宜昌府司狱。值白莲教蹂躏楚省〖蹂躏，音柔吝，犹糟蹋之谓。〗，宜昌告警。封翁誓以身殉，令一老仆侍司马入都，依其兄之为部掾者〖掾，音砚，书吏之称。〗。时干戈蔽天，骸骨盈野。尝于当道遇一死尸，裸体横陈。司马恻然〖恻，音测。恻然，悲伤貌。〗，命仆夫埋诸道旁，并撤己所坐红氍毹以裹之〖氍毹音衢俞，注详伪书篇。〗。
　　辛酉闱中，本房某太史得司马卷，将弃之。忽睹案前有物植立，遍体皆红，而不辨面目手足。大骇，疑所弃卷有他故，复取阅。以为不佳，决弃之，则是物复植于前。三弃三现，遂荐诸主司，大遭申饬。太史默不辨。是晚，主司亦屡有红色者往来案侧。次日告人。有知某太史弃卷事者，举以白主司，主司颔之。至夕，复睹红色者植立于前。姑取卷复阅之，即不见。置诸落卷中，则植立如故。不得已，取中榜尾。揭晓后〖出榜曰揭晓。〗，太史以询司马，司马茫然无以对。归语其仆，其仆曰：“是殆当日道旁所埋死尸乎？”司马曰：“何以竟体皆红？”对曰：“主人撤所坐红氍毹以裹之，岂遂忘之耶？”司马为之恍然。
　　后司马以大挑得知县，官江苏，有萧青天之称。官至苏州府同知。
　　坐花主人曰：“春司马尝宰南汇，有惠政。殁后，其眷属侨寓兹邑。甲寅之秋，邑遭匪扰，城陷，匪党多乡民，相戒弗犯萧青天家。翌日，具舟楫〖备船之谓。〗，尽举其家众财贿，护之出境，罗拜而去。虽盗亦有道〖（庄子）跖之徒问于跖曰：盗亦有道乎？跖曰：何适而无有道？〗，亦足见廉吏之可为也！”
　　二九、陕右生
　　夫供闸草是耶非　心惴犹夸搏鬼威
　　游戏终成无益事　冤魂索命竟乘机
　　陕右某生〖陕右，即陕西。〗，学申韩术〖注详某刑名篇。〗。少时因引例不当，误入一人死罪。恒惴惴〖惴，音醉。（诗经）惴惴其。（注）惴惴，惧貌。〗，每举以语人，惧阴报之不免也。
　　后就某县聘，同人多好说鬼者。生以胆自诩〖诩，音许，夸也。〗，谓果有恶鬼，当手搏之。同人思有以试其胆。会将有公燕〖燕，燕会也。〗，先期同人偕诣城外驿中〖诣，赴也，至也。〗，不见一人。惟于马厩〖厩，音救，马房也。〗，遇一闸草夫，面目枯瘠〖瘠，音积，瘦也。〗，黑而长，饶有鬼气。众密议曰：“是可以试某生矣。”因以语其人，且曰：“明日当令人引尔入伏榻下，俟某睡后，潜出揭帐以惊之，尔能乎？”曰：“能。”“能则当厚尔〖，音赖，赐也。〗。”其人色然若甚喜者〖（公羊传）诸大夫见之，皆色然而骇。〗。
　　次日燕罢，已二鼓，生归房即卧。众伏窗下潜伺之。须臾〖臾，音俞，须臾，不多时也。〗，其人自榻下出，不即揭帐，拊胸搏膺〖膺，音应，亦胸也。拊搏，皆击也。（北齐书）以手拊胸而退。（左传）晋侯梦大厉被发及地，搏膺而踊。〗，鬼气森然。众咸疑之。忽见其人踞某书案坐，探怀出文书一角，朱墨烂然〖烂然，鲜明貌。〗，睨帐中人而笑〖睨，音逆，斜视。〗，众益疑之。其人骤起，直扑卧榻，揭帐而呼。遥见生亦揭帐出，相对良久。其人攘臂而前，生狂呼扑地。众大惊，破门入救，生气已绝。四觅其人，不知去向。询诸驿中，并无其人。众始悟为冤鬼，乘机索命云。
　　坐花主人记是而慨然曰：“世之以申韩学佐人者，可弗慎哉？虽然，如某生者，徒以少年学术未精，比例偶误耳，然阅年既久，惨报犹罹。彼身膺生杀之权，而惟贿是视。金钱才入，黑白遽淆〖淆，音摇；乱也，混也。〗，故出则死者含冤〖出，谓出人罪也。〗，入则无辜被戮〖入，谓入人罪，无辜，犹言无罪也。〗。为官为幕，若而人者，其受报又将何如哉？”
　　三十、柯桥某
　　负兄所托效新台　啮腿惊看黑犬来
　　廉耻俱无身可杀　鬼呼快活正堪哀
　　会稽柯桥镇，某甲病将死，以幼子养媳，嘱其弟某乙曰：“我死弟又未娶，宗祀惟此子是赖。幸弟善抚之，得成立以延似续〖注详王中丞篇。〗，虽死不朽。”言讫，执弟手而逝。
　　乙因其侄为子，其初抚之甚笃，乡里称之。时子仅弱龄，而媳已及笄〖笄，音鸡，簪也。（杂记）女虽未许嫁，年二十而笄。（按）及笄女子，年二十之谓。〗，贫家无多屋，朝夕共居。未几，乙竟忘易箦之言〖箦，音责。易箦，注详正直篇。〗，顿蹈新台之耻〖顿，犹骤也。蹈，犹犯也。（诗经新台章朱注）卫宣公为其子娶于齐，而闻其美，欲自娶之，乃作新台于河上而要之。国人恶之，而作此诗以刺之句。〗，丑声四播，乡里之称之者，皆反而诽诮之〖诽诮，音非肖，犹讥笑也。〗。越数年〖越，过也。〗，子已弱冠，乙犹日使媳侍寝，而卧子于床下。子恒终夕饮泣，不敢言。
　　会冬至，乙念兄浮厝田间〖厝，音措。〗，覆草朽坏，无以蔽风雨，因编茅为席以易之。甫至厝所，忽有黑犬自棺后突出，啮其腿〖啮，同咬。〗，狂呼倒地，同行者扶之归。至家，即作甲语，责其负兄奸媳。自批两颊，颊尽肿，复自裂其肾囊，囊碎，肉片片堕。口称我为祖宗杀此无廉耻人，遂连呼快活而死。
　　三一、安港东岳庙三则
　　泰山岱岳属齐青　乡镇之神乃亦灵
　　听说丹徒安港事　几人春梦陡忪惺
　　丹徒县安港镇，有东岳行宫，灵威显赫，感应如响。邻村有不孝子，其母讼之巡司，巡司拘系之，案未决。其妇日号泣于母侧，为子乞哀。母转怜之，因以番银二十元，授安港镇赵某，请为之馈巡司，而释其子。赵匿其大半，仅以五元献巡司。巡司怒却之，且宣言将解县。赵出，则绐讼者〖绐，音殆，欺也，骗也。〗，以巡司所望奢，非速馈四十元，即解县照忤逆例严办。母惧而归，将鬻产以献〖鬻，音育，卖也。〗。会有传言其妇将自缢者，巡司虑干人命，即解其子于县。妇闻之，果自缢死。
　　死数日，赵方昼寝忽跃起，狂奔入东岳庙，沿途大呼：“某不合匿某姓十五金，致讼案不结，妇遭惨亡。今为妇所控，岳帝勾我质讯，我殆将死矣！”入庙即伏案下，号呼甚惨，如遭扑责状，继而寂然。视之，两股杖痕重叠，气息仅属〖属，接也。〗。扶掖而归，越日竟死。
　　有某姓少年病瘵〖瘵，音债，肺痨病也。〗。或言猫胞衣合药可治，其家如言购得之，和药以食病者〖食，音寺。〗，病果愈。
　　越数月，病者忽见二青衣持票来勾，言为猫所讼，遂以一人守其尸，一人导之行。至一公廨〖廨，音解，官署也。〗，宫殿极宏敞〖敞，齿两切，音昌，上声。宏敞，高大貌。〗，岳帝衣冠南面坐，仪卫森列。一猫伏案下，作人言，诉因被取胞衣，致遭枉死状。病者辨系家人所为，己不预知。帝即命掌颊二十，以示薄惩。复谕之曰：“今释汝去，速延某观道士度彼，使归人道，毋结来生债。”某伏地顿首谢，青衣人仍掖之归。醒则两颊尽肿，急语家人，往延某道士设醮。道士索价昂〖昂，高也。〗，家贫无以应，姑置之，而心恒惴惴。
　　一日方与家人笑语，忽嗔目狂呼曰：“青衣人又至矣！”遂复昏瞀〖瞀，音茂，目不明貌。〗多时，口作青衣人语曰：“我奉帝命，奔驰远道，今留此为汝家人看守房舍，岂一盏清茶尚吝之耶？我若去，房舍一坏，安能复履人世？”言已，作切齿状〖切齿，恨貌。〗。家人急与之茶，尽十余盏。其邻众闻之，竞来询冥中家属，随所问以对，无弗验。约一昼夜，复作青衣人语曰：“汝家人回矣！”语讫而仆，俄顷复醒，神清如常。询其故，则仍至前处，岳帝责以负约。虽呵斥甚厉，未遭扑责，惟命速回超度而已。其家乃竭力如命措办，后遂寂然。
　　安港江面有老鼋，率其族以居，生息蕃衍〖蕃衍，众多也。〗。沿江渔者，尝捕得鼋大如盆，以献素封赵某〖素封，注详偷儿篇。〗。赵食而甘之，厚予之值〖值，价也。〗。渔者大喜，益百计捕鼋，得即献赵，恒获重利以归。如是以为常。
　　越岁余，赵忽梦至东岳庙，与一人对簿〖对薄，注详牛头人篇。〗，锐头而肥躯〖躯，音区，体也；锐，尖也。〗，自称江中老鼋。诉赵以口腹之欲，杀其子孙。岳帝问赵，赵具服渔者献鼋状。帝因责赵曰：“老鼋窟宅于此有年〖窟，音枯，穴也。〗，素不为行旅害，彼渔者何知？尔素封之家，不知放生惜福，而反纵其饕餮〖饕餮，音涛帖。（韵会）嗜饮食曰饕。（玉篇）餮，贪食也。（左传）缙云氏有不才子，贪于饮食，冒于货贿，天下谓之饕餮。〗，多杀生灵，阴律不能为贷尔。”赵哀求改过，且发愿：“如蒙释回，当戒杀放生。凡牛犬及不常见之物，永禁不食，以赎前愆。”陈乞再三，乃命薄予杖责，以泄老鼋之怒。杖讫，复谕之曰：“一念之善，鬼神福之。尔果能戒杀放生，永禁牛犬，自有善报。若仍恣肆如前〖恣肆，即放纵之谓。〗，不复尔宥也。”因命鬼役导之出。
　　及醒，两股青紫，肿痛数日，杖而能起。不自掩讳，述以戒人。遂举鼋鼍龟鳖及牛马驴犬之类，合家戒食。又不惜金钱，买物放生。数岁之后，家资日富，财雄一乡。
　　赵翁醒来之后，发现两腿青紫红肿，疼痛了几天，拄着拐杖能起床行走了。他便不加掩饰隐讳，向人讲述前后经过，以劝戒别人。并且要求家人，彻底禁食龟鳖等野生水产及牛马驴犬等生物之肉，又不惜金钱，买物放生。几年过后，家资日富，财雄一乡。
　　三二、蔡方伯
　　一纸批回手自填　代他弥补项三千
　　而今始信轮回说　朝服来联隔世缘
　　蔡小霞先生，屏藩陕右时〖（诗经）价人维藩，大邦维屏。（按）屏藩陕右，犹言作陕西藩司。〗，属〖属，属下。〗令某，以老疾乞休，有挪亏库项三千金〖挪，犹移也。〗，为后任所揭。时功令甚严，挪数百金以上，即籍没监追〖抄家曰籍没，下狱追缴曰监追。〗。限满无偿，罪至死。令居官廉，乞休后几不多一银。又耿介寡交游〖耿，音梗。（后汉书王符传）耿介不同于俗。〗，同寅中无可通缓急者。惟静听严参，束手待毙而已。
　　蔡公闻而怜之。翌日，召令入，屏人而谓之曰〖屏，音丙，退也。〗：“君所亏三千金，吾知君无力缴完。可具一解批来，当为君掣批完案。”令愕然曰：“不敢。”公笑曰：“非戏君也。我怜君廉介，且因公被累，欲以应得养廉为君弥补。然事非一日所能了，故欲先掣批回，免君羁旅之累耳。”令出不意，感极不能言，顿首趋出。次日即具批呈送，公手自填注收讫月日，钤印而归之〖钤，音乾犹盖也。〗。令具朝服入谢，叩首大言曰：“某荷公再造恩，今生老矣，图报无从，死后当乞生公家以报大德。”遂归。
　　后十余年，蔡公亦致政归里。书坐厅事，朦胧间〖朦胧，音蒙龙，不分明貌。〗，忽见某令朝服入谢，无异曩昔〖曩，乃朗切，音囊，上声。曩昔，犹言旧时也。〗。公念是地非陕藩署，且令归久矣，何以得来？正惶惑间，某令迳趋入内〖迳，犹直也。〗。公惊唤而寤〖寤，音误，觉也。〗，则内室报生公子矣。公曰：“是再来人也！当振吾家。”因名之曰振武，字麟州。未冠，即冠童子军〖冠军，犹言试第一也。〗，以丙申进士入词馆，观察粤东有政声，屏藩开府〖（北史魏太武帝纪）诏诸征镇将军王公，杖节边远者，听开府辟召。（按）屏藩，即布政司之谓。开府，即总督巡抚之谓也。〗，指顾间事也〖（东都赋）指顾倏忽，（按）指顾间，犹言容易也。〗！
　　三三、杀婢索命
　　杖刑炮烙太心凶　姑劝殷勤竟不从
　　两婢约齐来索命　人相容处鬼难容
　　吾杭富家某之妻极骄悍〖悍，音翰，凶也。〗，待侍婢甚酷虐，小不如意，即榜掠无完肤〖掠，音略。榜掠，打也。〗。尝毙一婢于杖下，其姑闻而严训之，弗悛也〖悛，音迁，改也。〗。后更为炮烙之刑〖（史记）纣作炮烙之刑。〗！
　　一日，有一婢忤意，怒甚，以烙铁置炽炭中烧红〖炽，音斥，旺也。〗，脱婢衣而遍烙之，竟体焦灼，叫嚎而死〖嚎，音豪，同号。〗。不数日，妇遂病狂。先后二婢同附其体，称欲索命。或自拔其发，或自批其颊。针刺刀截，一如当日待婢之法。其姑往问之，则跪地称老太太，且曰：“蒙老太太恩，虽死不敢忘。”其姑因劝令弗索命，当为延高僧追荐。二婢皆不可，曰：“当时少奶奶若肯听老太太话，婢等何至死于非命？老太太前，婢等断不敢无礼。然欲缓其死，弗能也。”自是每遇姑至，则神气稍清。姑去，则闹如故，竟索其命以去。
　　三四、无头人
　　罪关大辟要精详　虽届瓜期心莫慌
　　里正原难比司马　可怜贱命贵人偿
　　丙辰之秋，大军云聚丹阳，大帅向忠武公薨于军。怡悦亭制府，自常州赴军护帅事。
　　有广西标弁六人，奉翼长令〖（按）军中有左翼右翼之名。翼长一翼之长，即带兵官也。〗，迎谒而归。道出吕城，所坐船与民船竞〖竞，音近，争也。〗，六弁倚势持刀，跃入民船，以刀背殴一人下水，并搜括其舟中银物。民船人号呼求救。时吕城团练民兵，方麇集两岸〖麇，音君，注详某烈妇篇。〗，接大帅未散，闻水面号呼声，遽奔救。六弁持刃死斗，众疑为盗，并力御之，格杀三人，其三人已就缚。时万众腾沓，刃棍齐下，不复可以理喻〖喻，音预，晓也。〗，遂并毙之。惟长夫二人，得乘隙逸归，奔诉于翼长。翼长大怒，严饬丹阳县缉犯拟抵。
　　时令丹阳者为某司马〖司马，同知之称。】，摄事一年【摄，音社，代也。摄事，犹言署事。〗，瓜代已有人矣〖（左传）齐侯使连称管至父戍葵邱，瓜时而往，曰及瓜而代。〗。忽遇此巨案，且责令获犯结案，方准交卸。司马惧甚，悬重赏以购犯。不二旬，获犯五，惟金阿德一犯未获。时翼长必欲一命一抵，缺一不可。而阿德之兄，本充吕城里正〖里正，地保也。〗，以解犯在城，遂并下之狱，与五人者同正法于市。
　　案结，司马交印，旋省。甫至省寓，即病，寓中大小皆见一无头鬼，随一长发人往来厅际。易箦之日，有仆妇某自司马卧房出，见长须者携无头鬼，直入卧内，仆妇大呼扑地。守视者闻声惊救，仆妇醒而司马长逝矣！
　　坐花主人曰：“凡事起仓卒，小民生死所系，司牧者能据理以争〖（左传）师旷曰：天生民而立之君，使司牧之。（按）司牧者凡道府州县是也。〗，为民请命，上也。即不然，调护上下，化重为轻，使生者无冤，死者折服，犹其次也。若置民生于不顾，惟权势之是徇，哀此小民，控告无所，驯至骈首就戮。身虽死而心未死，其为厉也宜哉！
　　三五、朱书闱卷
　　平生所作须留神　身入乡闱报自明
　　梦觉连呼三错后　朱书闱卷十科停
　　咸丰辛亥，浙闱头场，有鄞县某生，三艺已毕，真草俱脱稿。天尚未曙〖曙，音署，晓也。〗，坐而假寐〖假寐，注详阴骘篇。〗。朦胧间〖朦胧，睡将熟不分明之貌也。〗，忽大声曰：“吾过矣！吾知罪矣！”即于卷面大书曰：“绝人宗嗣，罚停乡试十科，仍注入孤独册中。”傍书“伏魔大帝”四字。天明后，踉跄出号交卷〖踉跄，急遽貌。〗。受卷官见卷面朱字淋漓〖淋漓，未乾貌。〗，搜其考篮，并无朱笔。视其人，则昏迷若痴，知尚为鬼附。扶之出，而登其名于蓝榜。此姚君又青于闱中亲见之者。
　　三六、梦中鹤舞
　　隔宵梦鹤却何因　广座场中若有情
　　不意鹤飞徒盼望　有情之处变伤心
　　吾杭先达某公，家贫，美恣容，有玉人之称〖（世说）裴令公有容仪，时人谓之玉人。〗。乡捷后，馆于吴门巨室。会巨室有嘉礼〖（宋史礼志）旧史以饮食、昏冠、宾射、飨宴、庆贺之礼为嘉礼。〗，张筵受贺，妓乐毕陈。
　　名妓某，色艺冠时〖冠时，犹言为一时之首推。〗。先夕，梦于广座间，见一鹤屈一足，对之而舞。羽衣蹁跹〖蹁跹，音偏先，舞貌。〗，修洁可爱。傍立者谓妓曰：“此即汝终身所托也。”妓为之梳其翎，振翮飞去〖翮，音格。振翮，张翅貌。〗，妓亦惊寤。翌日，至巨室侑觞〖侑，音又，助也，奏乐助饮酒之兴，谓之侑觞。〗，见华堂灯彩，一如宿昔所见。维时吴郡名贤，半皆在座，顾不知谁为应梦之人。中酒〖酒数巡之后，曰中酒。〗，客皆起，散座更衣。先达去衣冠，服白袷〖袷，音夹，（韵会）袷，夹衣也。〗，以一足加椅上，适向妓而立，仪观俊伟〖仪观，容貌也；俊伟，不凡也。〗，眉目如画〖（后汉书马援传）马援为人明须发，眉目如画。〗。有素识妓者，戏调妓曰：“此某郎也，足相配否？”妓虽微哂，而念梦与境合，且见先达风度端凝，知其必贵，遂乘间密通款曲〖间，去声，隙也。款曲，犹言情意也。〗。招先达至其家，愿以身托。先达既艳其色〖艳，羡慕也。〗，且见其情意绸缪〖绸缪，殷勤貌。〗，不忍峻拒〖峻，犹严也。〗。时方断弦〖谓丧妻也。〗，遂有白头之约〖卓文君作白头吟，见（汉书司马相如传）。（按）此句相约为夫妇以偕老也。〗。
　　妓固拥厚资，既以身许先达，自喜得所归，即杜门谢客〖杜门，犹言闭门。〗。凡先达意之所欲，无不竭力代致之。次年公车北上〖公车，注详万彦斋篇。〗，妓厚予之金，得广交游，遂捷南宫，入词馆。假归道吴门〖犹言乞假归里，便道过苏州。〗，缱绻有加〖缱绻，音遣犬，殷勤貌。〗。约俟到杭禀知父母，即备礼奉迎。
　　及旋里，则封翁已为联姻某氏矣！封翁家训严，先达不敢措一词，后竟爽约〖爽，犹失也。〗，妓候久不至，托人访诸其家，知已就婚。妓遗书责之，且陈愿为妾媵意〖媵，音孕犹妾也。〗，亦不答。假满入都，过苏州亦不敢经其门。妓谢客久，韶华歇寂〖犹言色衰也。〗，资用又罄，有劝其复抱琵琶者〖犹言劝其复接客也。〗，辄长叹不答，竟抑郁以终。先达闻其死，每与人言及，恒呼负负〖（后汉书张步传）步曰，负负无可言者。（注）负，愧也；再言之者，愧之甚也。〗。
　　后晚年得一子，见妓入室而生。稍长，即好游荡，竟倾其家。
　　坐花主人曰：“先达以不敢违亲之故，致甘蹈薄幸之愆。原情定罪，似尚可从末减。虽然，既艳其色，复罄其赀，彼其绸缪好合之时，岂不知家有严亲，而顾轻于一诺欤？不得已，甘就小星之列〖甘，愿也。小星，谓妾也。义本（诗经召南小星章）。〗，亦可为降心相从矣，而卒不一答也。呜呼！忍哉！”
　　三七、雷震后妻
　　临终就识后妻心　嘱托殷殷泪亦淋
　　何忍伤心下毒药　天雷断臂戒之深
　　某甲中年丧妻，遗一子，仅数龄。甲不耐鳏居〖鳏，音关，无妻之谓。〗，闻同巷某氏女有美色，纳为继妻，生二子。氏阴险，仇视前妻之子，幸某甲阳纲尚振，氏未敢遽逞〖逞，放纵也。〗。虽心有偏向，而于某甲前保抱抚育，反若逾于所生。
　　不数年，某甲亦卒。濒死〖濒，犹临也。〗，执前妻子手谓氏曰：“我薄产三分分之，尚敷温饱。是子幼即丧其母，微卿抚育〖微，无也。〗，安能长成？今我死矣，幸卿终善视之，弗令失所。”恋恋而卒〖恋，音练。恋恋，不忍于貌。〗。卒后，氏顿萌恶念，奴视前妻子〖犹言视前妻子如奴之谓。〗。衣服饮食，皆弗令与己子并。芦花黑心〖芦花，用闵子骞事。（清异录）莱州于义方着（黑心符）一卷，以传后，（注）所言皆防继妻之虐待前妻子也。〗，无是恶也。尝梦其夫严训之，犹弗悛〖悛，改也。〗。顾其子颇孝，每事思得后母欢。及年稍长，学业于钱肆，有所得，辄以奉母，而氏忌之益甚。
　　一日手蒸年糕，唤长子归，将以食之。忽霹雳一声，提氏跪于院中，手执是糕，自言中有毒药，将药死前妻之子，俾己子得尽据遗产，被夫及前妻奔诉于神，致遭雷殛。其长子闻之，急归，亲率二弟号呼，祷天求赦其母。历一周时，雷复大震，折氏一臂，始能起立。自是洗心改行，视三子如一焉。
　　三八、顾云樵
　　伤心玉树折三枝　背本亡亲报若斯
　　鬼馁难期人寿永　为他不可斩他枝
　　顾云樵，其父本浏河程氏子，嗣于顾。至云樵而本宗程氏无后。两姓亲族咸谓云樵有兄，嫡出也，应后顾〖犹言为顾氏后。〗，而云樵还程氏本宗，于礼于律为宜。云樵以不便其私，执不可。程氏之祀竟绝。
　　时云樵有三子，颇聪俊，可冀成立。其长子年逾弱冠将授室矣，忽病。病中见有男妇数人，向之索祀，遂成癫疾。每呼云樵，责以背本亡亲。见者皆知程氏之鬼为厉，咸劝云樵为长子娶妇而归诸程，云樵犹不可，长子竟不起。云樵旋为其叔季二子娶妇。逾年，二子又相继殁。云樵复为两孀媳各继一孙，旋又殇其一。云樵亦相随下世。今仅存一孙尚幼，然已有吐血症。一线之延，鬼神不知能阴相之否也〖相，助也。〗。
　　坐花主人曰：“余与顾云樵有一面之识。闻其人颇醇谨，乃以一念之差，竟罹九泉之恫〖罹，音离，又音罗，遭也。恫，音通，痛也。九泉，地下也。（按）此句绝嗣之谓。〗！为人子孙，其可见利忘义哉？”
　　三九、口报
　　两番不可互相持　隔未多年报亦奇
　　听信内言家必索　牝鸡安得把晨司
　　有巨族某君，赴都谒选。自江右挈妻子，奉太夫人以往至扬州。适族兄某司马为南监掣同知，寄其孥于署〖孥，音奴，妻子也。〗，而身自入都。未及选，卒于京邸〖邸，音底，注详汤封翁篇。（按）邸，犹寓也。〗。时太夫人年已高，其妻将临蓐〖蓐，音辱。临蓐，妇人临产之谓。〗，多病。凶问至，司马谋暂秘之，俟某妻娩身弥月后〖娩，音免；妇人生产曰娩身。弥，满也。〗，再行以闻。
　　司马之妾某氏，自司马正室没后，以房老专内政〖（拾遗记）石崇妾朔风，年三十，妙年者争嫉之云：胡女不可为群。石崇受谮之言，即退朔风为房老，使主群少。〗。闻是议，独持不可，曰：“各分门户，安可以凶丧久住人家？”遽往以实告，且促令赁屋另居〖赁，音吝，租也。〗，以便设座成服。司马虽咎之，然业已言之，亦无如何矣！
　　越数年，司马以荐擢大郡，只身赴任，留眷属于金阊，俟进止。当是时，太守年才强仕〖（礼记）四十曰强而仕。〗，循良之考〖循良，政治之美称。考，即（书经）三载考绩之考。〗，冠于三吴〖（指掌图）以苏常湖为三吴。（按）此句，犹言为江苏第一。〗。特达之知〖特达二字，本（礼记聘义）。〗，受之九陛〖陛，音备，阶也。九陛，朝廷之制。（按）此二句，谓受知于天子也。〗；开藩陈臬〖开藩，谓藩司。义本（诗经）价人维藩句。陈臬谓作臬司，义本（书经）汝陈时臬事之句。〗，指顾可期〖犹言容易也。〗。而某氏既摄内政〖摄，音社，总也。〗，俨同敌体〖（春秋纪伯姬卒注）内女唯诸侯夫人卒葬皆书，思成于敌体。（按）敌体，正配之谓。〗。是岁为某氏三十生辰，至期，方张灯设乐，遍受亲戚贺仪，以自鸣得意。而不知太守未及履任，行抵袁浦，遇疾暴卒。先某氏生辰仅一日，而凶问至矣。子侄辈咸谓宜俟过某生辰，再行告众举哀。而选君之子适在苏，独持不可，曰：“此何等大事，安有吊者在门，而犹张乐受贺者乎〖张，犹作也。（战国策）张乐设饮。〗？”竟入内以凶信白某氏，而身自率众，尽除灯彩，易服举哀。
　　坐花主人曰：“是事口语相寻，不过三数年间事耳，至今犹传为口实〖口实二字，本（书仲虺之诰）。〗。嗟乎！女子小人，不明大义，往往好假正论，以自便其私。彼受之者，一时虽无可置辞，而衔心刺骨〖犹言怀恨也。〗，亦已久矣！投种于地，待时而发〖二句成语，出处未详。〗，语云：‘言悖而出者，亦悖而入〖悖，音倍。（大学注）悖，逆也。〗’信夫！”
　　四十、石大郎
　　牧牛人去谒龙王　争羡崇明石大郎
　　论到浏河无海患　理该两地祀馨香
　　石大郎，崇明人。性伉爽，有勇力，尤好放生。少时为人牧牛海上，凡虾螺蚌蛤之属，辄拾而放之，一物不妄杀。尝有一大蚌，随潮而至，止于沙滩。每一翕张〖翕，音吸，合也。〗，光采耀目，入夜尤甚。观者皆谓中有夜光珠，获之致富不赀〖不赀，注详梅树篇。〗。争欲劈而取之，大郎不可，曰：“神物也，不宜加害。”因辟众举蚌投诸海，随潮而去。
　　其后数年，边海稻田，常为物所践〖践，音贱，踏也。〗。或伺之，见一牛。驱之，向海滩而遁。遂指为大郎所牧牛，告其主责之。大郎默不辨，顾自念所牧牛未尝纵逸〖纵逸，犹言放也。〗，安得蹊人之田〖蹊，音奚。（左传宣公）牵牛以蹊人之田。（按）蹊，犹踏也。〗？会复有以牛食田禾告者，大郎忿极，暮夜往其处，隐身以俟之。翌日黎明，果见一巨牛，毛角甚俊，颇似己牛。自海岸而来，游戏田塍〖塍，音乘。〗，大遭蹂躏〖蹂躏，音柔吝，踏也。〗。大郎暴起擒之，牛惊觉，反身遁。追之，逡巡入海〖逡，音津，（按）此逡巡，非却退貌，当作渐渐解。〗。大郎怒，随之入海。水中分，洪波壁立。忽睹一府第，门墙峻峙〖峻峙，音俊侍，高貌。〗，金碧辉煌。牛腾跃入门去，大郎忿，复随之入门。卫者诃之止〖诃，同呵。卫者，守门之人也。〗，大郎不服，挺身争斗。
　　见一少年郎被服丽都〖（国策）妻子衣服丽都。（注）丽都，皆美称。〗，自内出，喝众曰：“何来此撞门贼？速擒之毋使逸去〖逸，逃也。〗！”众皆尽力来擒。大郎正惶急间，少年睨之再三，忽惊询曰：“尔非海〖，音软平声。（正韵）岸边地也。〗牧牛之大郎乎？”曰：“然。”“然则我恩公也，何自来此〖自，由也。〗？”叱退门者〖叱，呵也。门者，即守门人也。〗，延之升堂，坐而告曰：“是为龙宫，余龙王之少子也。昨偶化蚌出游，非恩公垂援，几厄于儿童之手。厚意久未报，幸邀觏止〖觏，音构。（诗经）亦既觏止。（按）觏止，犹言遇见也。〗，实惬素心〖惬，音箧（切），快也。〗。顾此地已深入海底，君何以能来？”大郎以实告。王子讶曰：“然则君能来，不能往矣！奈何？”石请其故，王子曰：“君适所逐者，龙宫之犀牛也。其角善分水，故君得随之以来。今休矣！出此门，即一步不可行，尚冀复履人世乎？”大郎窘，长揖乞救。王子曰：“当为君请命家君〖（易经）家人有严君焉，父母之谓也。（按）世称父为家君，本此。〗，以报大德。”遂去。俄顷持一珠以赠曰：“此辟水珠，水府之至宝也。君持此出海，当如履平地。顾宜慎重，弗为他人所得。”遂殷勤送之。甫出府门，万顷烟波，无可投足。试举手中珠，对水挥之，陡觉奔腾浩瀚中〖奔腾浩瀚，波浪大貌。〗，见一坦道〖见，音现。坦，平也。〗。循之而行，瞬息登岸，衣履不濡〖濡，音儒，湿也。〗。众咸异之。
　　大郎不能自慎，恒向人炫其技〖恒，常也。炫，胡亩切，音玄，上声；犹言夸也。〗，握珠出入于洪波巨浪间。众谋设计夺之。一日，有牧牛郎六七辈，窥大郎假寐未醒〖假寐，注详阴骘篇。〗，群起搜夺。大郎惧有失，无以对龙王父子，因含珠口中，而奋身与众斗，咸辟易而散〖（史记项羽纪）人马俱惊，辟易数里。（注）辟易，言人马开张易旧处也。（按）辟易败貌；咸，皆也。〗，珠亦堕入喉间，吐之不出，吞之不下，竟以是死。死后或棺而置诸海滨。一夕风雨震撼〖撼，音憾摇也。〗，旦起视之，置棺处已成一巨坟。明年海水泛滥，大郎坟前复拥起一沙岗。凡海水所经地多坍卸，惟大郎坟，巍然独存〖巍然，高大貌。〗。
　　海滨人以为神，遂庙而祀之。大郎亦屡着灵异。先是浏河多海患，致商贾裹足〖贾，音古。〗。大郎没后，浏河居民，尝梦一神人，仪卫显赫〖仪卫，注详首篇。显赫，威严貌。〗，呼而告之曰：“余崇明之石大郎也！闻浏河将没于海，余深悯焉。可速往迁余棺，当海口葬之，可免而厄。”同日而梦者数百人，咸惊异，急往询崇明人，果有石大郎坟。欲迁其棺，崇明人不可，为吁于大郎庙，请其行像以归而埋之。马鬣〖鬣，音猎。（礼记檀弓）从若斧者焉，马鬣封之谓也。（注）封，筑土为坟也。若斧者，上狭如刃，俭而易就，故俗谓之马鬣封。（按）马鬣，筑坟封土之形。崇，高也。〗崇封，即坟为庙。工甫竣，海水骤涨，竟及墓而止。自是浏河无复海厄。近年生聚日蕃，将复旧观矣！而石大郎之庙在浏河者，灵爽亦与崇明埒〖埒，音乐，等也〗。每岁春秋赛会，仪从甚盛云。
　　坐花主人曰：“石大郎一农家子耳。一念好生，生免波涛之厄，死获享祀之隆。然则何嫌何疑，而不亟亟于为善哉？”
　　四一、风卷麻裙
　　为雪沉冤越俎谋　竟从盗窟获根由
　　而今尽学山阳令　谁肖梁公硬出头
　　观察梁公，令阜宁日，尝有事诣郡。起早行，已入山阳境。遥见舆傍一少妇，缟衣麻裙〖缟，音稿，白色也。〗，持纸锭踽踽独行〖踽，音举，注详张观察篇。〗，疑为新丧者。忽旋风卷其裙，中露红裤，大异之。约仪从缓行，随之。或远或近，望麻裙中，裤白如故。稍远，必有旋风吹之，则变而为红，浓淡不一色。行约里许，至一新坟，妇扫地化锭，哭而不哀。忽旋风吹其纸钱四散，堕公舆前。遥望妇颜色沮丧，跪地叩祝无算。
　　公知其有故，唤从役随妇行。密访其姓名村落，及死者为妇何人，死何日，没何病。役归，知死者为妇之夫，无病暴卒。卒后遽殓，殓竟即葬，诸甚草率。而妇颇有丑声，家亦不甚贫乏。
　　公既得其实，至郡谒太守后，具以所见语山阳令。山阳令笑其迂，置不理。公愤以告太守，太守笑曰：“君休矣！此山阳事也，何劳君越俎以谋〖俎，音祖，祭器。（庄子）庖人虽不治庖，尸祝不越樽俎而代之。（按）世谓干预他人之事为越俎，本此。〗？”公愈愤，因往谒孙季圃节相于袁浦〖宰相出为总督，称之曰节相。〗，历陈所见，且曰：“叨朝廷爵禄，目睹冤抑而不能为之申雪，惭负幽明，何用此官为？”节相闻而器之〖器，犹重也。〗，因询之曰：“汝既欲办此案，将作何措手？”公曰：“请檄山阳县会卑职开检，如不得伤，请撤任。予一月限，可必得其致死之故。限满不得，愿如律反坐。”节相许之。
　　及开棺，尸尚未腐，竟体无毫发伤。上下哗然，咸以梁公为喜生事诬良善。山阳令且激少妇，令阻公舆不得归。公厉声叱之曰：“朝廷法吏，既有所见，自合查办。查办不周，致生者衔冤，死者暴露，自有国法在，岂若辈所得凌辱？”正色升舆去，无敢阻之者。
　　公归，即带印亲至袁浦，缴印听参。节相固素重公，至是谓之曰：“语汝弗妄动，今果无伤，可奈何？”公对曰：“愿甘参处。如荷见怜，请如前请，予一月，限廉访必可得实〖廉，察也。〗。顾虑仓卒间，须擒犯讯供〖讯，音信，问也。〗，而地方文武强分畛域〖畛域，音枕玉；畛域，疆界也。〗，或致凶犯远扬〖远扬，犹言远逃也。〗，为可惧耳。”节相曰：“审尔，可持予令箭往。一月不得当，予不尔庇矣。”公顿首，持令箭出。易服更装，四出查访。已越两旬，迄无所得。
　　一日，公伪为布客，行于山阜之交〖山阳，阜宁交界也。〗。日暮无所之〖之，往也。〗，欲觅地寄宿。迤逦里余〖迤逦，音以里，注详十金篇。〗，至一村落，不及十家，均已掩门。惟去村数武，有茅屋数间，犹露灯光，急趋而往。柴扉半掩，推扉迳入。有一老妪，倚灯缝纫〖纫，音认，以线贯针也。〗，见公而惊曰：“客何为者？”公陈借宿意，且曰：“日暮途穷，计无复之，请假数尺地，以蔽风露，房金多寡不敢吝。”老妪曰：“借宿亦无不可，顾我家儿子某，性恶，恐归时得罪耳。”遂引之置某屋中，曰：“客暂卧此，如闻某归，幸弗声张，以免饶舌〖（吴越备史）忠懿王以诞日斋僧，僧行修遍体疥癞，径据上坐。王见大不敬，遣之去。斋罢，僧延寿告王曰：长耳和尚，定光佛化身也。王趋驾参礼，行修默然，但云：延寿饶舌。（按）饶舌，谓多言也。〗。”公颔之。坐草度假寐〖假寐，注详阴骘篇。〗，以待天明。
　　至四鼓，有叩门声，知某归。闻老妪叱之曰：“年丰幸可得度，汝尚为此，终累老娘矣！”某默不作声。旋闻取火赴灶下觅食，母告之曰：“柴屋中有客借宿，汝宜善视之。”某携火入，熟视公，微哂曰：“母殊不经事〖不经事，犹言不晓事也。〗，幸是善人，不然殆矣〖殆，危也。〗，遂呼公起。公见其意不恶，起坐为礼。互询姓名〖互询，彼此相问也。〗，又问所自来。知公尚未饭〖饭，音反，吃饭也。〗，急延至客坐，取火酒肉食与公对饮，语颇豪迈。公询其作何生计，笑而不答。公复询曰：“此间梁公作官何如？”曰：“清正而爱民者也，今殆矣！”公故问曰：“何也？”笑曰：“因山阳某氏谋死亲夫之案也。梁公诚明察，能知此案冤。然非询诸我，亦终不能得其实也。”公闻其语有因，复故激之曰：“道路藉藉〖（前汉书江都易王传）国中口语藉藉。（注）藉藉，语声也。〗，俱谓此案，梁公喜生事诬良善。今子言若此，然则真有冤耶？”某笑不答，公亦置不问。但饮酒剧谈，颇相得。公请结金兰之好〖（宣武盛事）戴洪正每得密友一人，则书于编简，焚香告祖考，号金兰簿。（按）此句犹言请结为弟兄也。〗，亦不辞。遂焚香交拜，并拜其母。
　　次日公欲行，某固留之。至晚，公复询以是案，某犹不答。公怒曰：“我辈既结弟昆，当以肺腑相示，岂容复有隐藏？然则弟尚以兄为外人，请从此辞。”愤起欲出，某笑曰：“非敢隐也，所关者巨，故不敢妄言耳！今当为兄一剖之，然不可为外人道也。”遂起杜门〖杜，犹闭也。〗，复延公入，笑而言曰：“兄请视弟何如人？”公亦笑曰：“江湖之豪士也。”曰：“然。城乡有不义者，必暮夜往取之。既以自赡，亦施贫乏。行之有年，幸未败露。前月闻山阳某村某家，匿客赀千金，将往取之。误入死者之家，栖于庭树，见有男妇对饮，意态亵狎。饮已微酣，忽闻叩门声，妇人即收饮具，藏男子于房外夹弄中，始开门。复有一男子入，步履踉跄，入房即倒卧床上。妇唤之不应，撼之不动〖撼，音憾，摇也。〗，扶之起，复倒。因出唤前共饮之男子入，出铁钉一，自发中钉入，滚地移时即不复动。其男子起，开门出。妇遂号呼四邻入视，均以为中毒暴卒，无验及发际者。昨开检视，某亦在场，见共饮之男子以银一巨包，遗山阳仵作。虽验及发际，亦报无伤痕。某是晚归，虽吾母前未尝漏言。顾念此事终当败露，某之误入其家，殆天意令某为佐证也。”公曰：“然。”复笑曰：“弟视我何如人也？”曰：“抱布贸丝者也〖抱布贸丝，布客之谓。四字出（诗经卫风）。〗。”曰：“非也，即阜宁之梁某也。”某闻言，面色灰败，跪而叩首请死。公笑止之曰：“弟无然，兰谱已定〖兰谱，见本篇金兰注。〗，岂可复更？况是案非吾弟，余当有万里之行。吾弟恩人也，必有以报大德。顾讯案时，不得不奉屈作证耳。”是晚，公仍宿其家，谈笑如故。
　　次日，公遂至袁浦，谒节相具陈颠末。复檄山阳县会同清河阜宁，督率三县仵作，一同开检，果于发际出巨钉一。传奸妇上，讯之不服。唤某至案前，令陈是晚谋害情形，历历如绘〖绘，音会，画也。〗。遂俯首服罪，并供奸夫姓名。缚之至，不复讳饰，一如妇供，并论如律。
　　节相益重公，遂荐诸朝。不数年，观察淮阳。迎某母子至署安养，复为之置田产立室家，终其身礼之如亲昆弟云。
　　四二、弃米圊中
　　恶习偏传祝米名　时当九月发雷声
　　旁人话点真阴德　五谷从来不可轻
　　浦东有恶习〖浦东地名，属松江上海县。〗，凡人受诬，不能自白，则以手握米，向天而祝曰：“我实不为某事而某强以诬我，今我将此米弃圊中〖圊，音清，粪坑也。〗，若我为此，则天雷击我；若彼诬我，请天雷击彼。”祝毕，即弃米于圊中。习俗之恶，莫此为甚。
　　咸丰壬子九月中旬，雷已收声。有京货店学徒某者，因店中失物，为店东所责，某颇不服。至下午，忽阴云四作，雷声殷然，旋绕屋顶，不即下击。店外有晒物，恐为骤雨所濡〖濡，音儒，湿也。〗，命某往收，强而行。甫出屋，雷声亦随之而出，盘旋顶上，如有所待。而某神识已痴矣。时有知其因失物为店东所责者，曰：“小子无知，得无蹈祝米恶习乎〖蹈，音道，犹犯也。〗？”询之，果然，曰：“速自往取米出，用水漂净，煮而食之，当尚可救。“时雷声益怒，复有紫电旋绕某身。众为之叩首代求，雷电稍缓。某随众匍匐至圊中〖匍匐，音蒲伏。（说文）匍匐，手行也。〗，幸甫倾入，未经便溺动摇，米仅合许〖合，音割。〗，尚聚而未散。遂命淘圊者设法取之上，而某手自一一检出，用水漂净，如言煮食。
　　方淘圊取米时，丰隆之声〖（淮南子）季春三月，丰隆乃出。（注）丰隆雷师。〗，犹不离左右。及食竟，雷息云散，月明如昼。
　　四三、埋骨不慎
　　检骨埋棺古道敦　个中难辨细评论
　　前车能鉴周明府　枯骨无知自报恩
　　南汇习俗，多停棺不葬。或盖以草，或砌以砖，置之内外城根，及田野间。历年既久，子孙日益贫困，每致棺木朽脱，尸骨暴露。
　　咸丰乙卯，家大人为是邑二尹〖二尹，县丞。〗。偶散步郊原，见而伤之。谋之包山甫学博〖学博，教官之称。〗，相与捐廉以葬之。时余适自大营假归，家大人命与李吟香明经〖明经，贡生之称。〗，亲率人夫，检拾埋葬。
　　吟香因为余言：“检骨之难，稍一不慎，立致奇祸。”乾隆间有周明府，莅任兹土，观暴骨而惨之。捐廉购地，检骨分埋。经理者不得其人，任听泥夫乱行检拾。男女不分，彼此不辨，颠倒混淆〖淆，音尧，乱也。〗，零星抛散，以致此胫彼肘〖胫，音锦，足骨也；肘，音走，臂节也。〗，共入一坛；女足男头，合为一具。又有棺尚坚整，或有朽坏，犹可修补。掩埋者辄皆硬行劈开，搜取棺中所有。以埋掩骼之仁心〖，音致，又音支；骼，音格。（礼记月令）掩骼埋。（注）骨枯曰骼，肉腐曰。〗，几成摸金发邱之虐政〖（陈琳为袁绍檄豫州文）操又特置发邱中郎将，摸金校尉，所过隳突，无骸不露。〗。
　　“事竣，司其事者即病。病中见男女无数，或折一臂，或跛一足〖跛，音簸。〗，或男子而双翘纤小〖双翘，女足也，出处未详。〗，或女貌而躯斡雄奇。其余穴背洞胸，缺唇眇目者〖眇，音藐。（说文）眇，一目小也。〗，不知凡几。环向卧榻诟詈〖诟詈，音构利，骂也。〗，病者厌其扰，合目不视，则拧耳拔眉〖拧，音宁。〗，不胜其苦。百方祈祷，毫无应验。未几，明府亦病，病中辄闻呼冤声。众口哓哓〖哓，音嚣。（诗经）予维音哓哓。（注）哓哓，急也。〗，不可悉辨。大约皆谓骨殖错乱，及横遭抛散，滥被发棺，已请命于神，屈公亲至冥司清理等语，竟与司事者相继而终。凡与斯役者，数年中无一存者。”
　　坐花主人曰：“为善不慎，反受冥谴〖谴，音遣，注详勘灾篇末。〗。似足辜人向善之诚，不知有为善之念，而不以实心实力行之，卤莽灭裂〖卤，音鲁。（庄子）郑子罕曰：为政弗卤莽，治民弗灭裂。（按）卤莽灭裂，不谨慎貌。〗，其害又甚于不为者。况己沾为善之虚名，彼受残骸之实祸。鬼而有灵，能无恫者〖恫，音通，痛也。〗？”
　　四四、承德令
　　国庆何堪不报荒　发仓有罪一身当
　　斯民直道犹三代　爱戴何殊召伯棠
　　故湖南衡永道施观察道生之父施公，以乡魁令奉天承德县〖第二至第五名举人，称乡魁。〗。县有旱荒，夏无麦，秋无禾，饥馑流离〖馑，音仅。（论语注）谷不熟曰饥，菜不熟曰馑。（按）饥馑流离，犹言因饥馑而流离也。〗，十室而九。
　　是岁国有大庆〖大庆，凡大婚万寿之谓。〗，枋国者〖枋，音方，与柄同。枋国者，宰相之谓。〗，不欲以一隅偏灾劳睿虑〖睿，音瑞，犹圣也；称天子之虑曰睿虑。〗，留都卿尹，咸顺厥旨。公请赈之禀三申三驳，且引甘肃冒赈案为危词以怵公〖怵，音触，犹恐也。〗，公愤极，尽发常平仓谷〖注详颜太夫人篇。〗，以赈饿者。或止之，公笑曰：“余擅动仓谷，不过籍没监追〖注详蔡方伯篇。〗，限满无偿，亦罪止一身耳。余为一邑主，岂惜以一身救万民哉？”发竟，遂以擅动仓谷自劾。上官震怒，飞章题参〖注详颜太夫人篇。〗，竟以侵蚀拟大辟〖蚀，音食，犹亏也。大辟，注详妒奸篇。〗，瘐死狱中〖瘐，音俞，病也。句出（前汉书宣帝纪）。〗。
　　时公夫人已先没，观察尚幼，同僚无过问者〖僚，音聊。（左传文公）荀林父曰：同官为僚。〗，流落辽沈〖辽沈，音聊审。辽，辽阳；沈，沈阳。皆地名，在今山海关外。〗，转徙入都。年十五六，为酒家佣以自给〖佣，音用，注详首篇。〗，一日，有数客饮于酒家，观察聆其音为承德人〖聆，音灵，听也。〗，亦效其语以相问答〖效，学也。〗。客惊曰：“子岂吾邻人耶？”曰：“非也，吾家江左〖江左，即江南。〗，特生长君土，故能效君语耳。”“然则子何姓？”曰：“姓施。”客皆起立，曰：“有官吾邑父母者，子何称？”观察泫然而涕〖泫，户亩切，音玄，上声；注详某烈妇篇。〗，哽咽不能作声〖哽，音梗；哽咽，悲极气塞貌。〗。客遂不复问，曰：“今日二鼓收店后，可访我于某胡同〖京中称街为胡同。〗，幸无失约。”观察许诺。
　　至晚，托辞而往。出店门未数武，即有衣冠而候于途者，曰：“君承德之施公子也？”曰：“然。”遂扶掖登车。及某胡同，则候问者络绎于道〖络绎，音落亦，不绝貌。〗。入门，门尽辟〖辟，开也。〗，灯彩烂然。甫下车，复有衣冠十余辈，扶之升堂，簇拥正坐〖簇，音促，聚也。〗，罗拜而致词曰：“某等求公子有年矣！使公子流落至此，皆某等之罪。幸先公有灵，俾某等入都相访，今果得相见，岂非天耶？”当是时，观察年尚幼，且去公没时，已七八岁，又沦落日久〖沦，音伦。沦落，即流落之谓。〗，忽为衣冠所尊礼，出不意，目瞠然不能置一词〖瞠，音撑；注详牛头人篇。〗。客具为观察言：“公发粟赈饥，甘以一身罹罪辟〖罹，音离，又音罗，遭也。辟，即大辟也。〗，而存活者数万人。某等皆当日食粟之灾黎也〖灾黎，即灾民之谓。〗，频年岁稔〖稔，音忍，熟也。〗，思报大德。知公已没于狱，闻公子流转辽沈，分遣数十人遍访无迹。昨邑庙住持梦公莅任，且示以公子所在，故某等得来都相访。”遂为之沐浴，易新衣，开正寝以舍之。次日置酒作乐，更番上寿〖（史记滑稽传）奉觞上寿。（注）更番，人众挨次之谓。上寿，进酒之谓。〗。
　　有官道长者〖道长未详，疑谓各道监察御史之长，即左右都御史之称。〗，是日亦至。对众曰：“某全家八口无恒产〖（孟子注）恒，常也；产，生业也。恒产，可常生之业也。〗，猝遇奇荒，非先公不能生。往岁先君见背时〖（李密陈情表）慈父见背。（按）见背，父死之谓。〗，执某手而言曰：‘施公以救万姓故，撄奇祸〖撄，音缨，触也。〗，一家星散。尔幸忝科名，所不能报施公者，非吾子也。’某受命于今数年矣，朝夕萦怀〖萦，音莹，绕也。〗，恨难藉手〖犹言欲报无由也。〗。今幸睹公子仪状俊伟〖犹言容貌非凡。〗，必能致身通显〖（北，史邢邵传）子此后当大成，位望通显。〗，继先公未竟之志。请君等奉以归，异日公子功名事，某请独任之。”众遂奉以归承德。
　　先是公没后，家人草草殡殓，弃棺丛祠中〖（柳宗元诗）丛祠古木疏。（注）丛祠，古庙也。〗。至是承德人亦为择地安葬，又为公建专祠，置祭产。观察至之日，适祠宇落成〖落成，注详贱值篇第三则。〗，众咸奇之。遂奉公子居祠内，衣食用度，以一老者主之，皆取之公中，必丰必厚。复为延名师训迪之〖迪，音狄，开导也。〗，然观察幼即罹难，时过后学〖（礼学记）时过然后学，则勤苦而难成。〗，无复神悟。读数年，虽文义粗通，而于举子业茫如也〖举子业，即时文；茫如，犹言不明之形象也。〗。道长闻之，招之入都，俾入方略馆充供事。又为之论婚世族，并为延誉公卿间〖（晋书张华传）穷贱之士，有一介之善者，每咨嗟称咏，为之延誉。（按）延誉，称扬之谓。〗，竟以道长力得官，旋从军南楚〖南楚，即湖南。〗，奋发自厉。不数年，至太守，荐升观察。乞归，闻今为承德人矣。
　　坐花主人曰：“为民司牧，能不惜一身以救万姓，诚不愧父母斯民之任矣！然使穷檐遍活，而牢户独颠〖牢户，（易林）牢户之冤，脱兔无患。（按）牢户，狱也；颠，言颠踣而死也。此二句指公发粟活民，而缘是得罪，以至瘐死言。〗，灵车则永弃丛祠〖灵车，棺也。〗，弱息复沦为厮养〖厮，音斯。（前汉书陈馀传）有厮养卒。（注）厮，取薪者也；养，炊烹者也。（按）弱息，子也；沦，犹言流落也；厮养，贱役也。此句指公子为酒家佣言。〗。长兹落落〖落落，困厄之义。此句总指上文数句。〗，为善者能无惧乎？而乃死作阎罗〖（隋书韩擒虎传）生为上柱国，死作阎罗王，斯亦足矣。（按）此句指公作承德城隍言。〗，生留遗爱〖遗爱，出（左传），孔子以称子产。〗。彼都人士〖句出（诗经）。〗，既葬朱邑于桐乡〖（汉书朱邑传）初邑病且死，属其子曰：我故为桐乡吏，其民爱我，必葬我桐乡。及死，其子葬之桐乡西郭外，民共为邑，起冢立祠，岁时祀祭，至今不绝。（按）此句指承德人为公择地安葬言。〗，复访郎君于京洛，感通梦寐〖此句指邑庙住持梦公莅任，且示以公子所在言。〗，奉以言归。出诸粪壤之中，置之青云之上〖二句出（世说）〗，丰其衣食，完其室家。而又润之以诗书，导之以师保，奋之以功名，卒使振翮云衢〖翮，音格。振翮，张翅高飞之谓。〗，着鞭王路〖二句谓终使公子功名显达，如鸟之高飞于天，马之驰驱于道路也。〗，公侯之子孙必复其始〖二句出（左传）〗。施固厚也，报亦至矣。虽甘棠之爱〖（诗经甘棠篇朱注）召伯循行南国，以布文王之化；其后人思其德，故爱其树，而不忍伤也。（按）世谓官长有德政者，曰甘棠遗爱。〗，自足发其素心〖此二句犹言公之遗爱，原足感发承德人之本心。〗，而蹈德咏仁〖四字出（东都赋），（按）即感戴之谓。〗，迟之又久，必求报于其子而后快。此邦风谊，庶其犹敦古处哉〖（诗经）逝不古处。（按）古处，以古道相处也。〗？”
　　四五、鬼文入彀
　　三十金堪成进士　大慈悲获大便宜
　　吴中作令时存恤　无限深情互报施
　　皖江诸生某〖皖江，即安徽。〗，赴金陵试。阻风不得发，舣舟江浒〖舣，音蚁；浒，音虎。舣舟，犹言泊舟。江浒，犹言江滨。〗，登岸闲游，迤逦入一村，见有数人议于途，咨嗟叹悼，若无可为策者，耳中隐隐闻哭声。又行数武，哭声益近，音兼哀怨。又遇数人搓手顿足，嗟叹之状，与前遇者无异。惟闻左侧一人曰：“此时若得一大慈悲人，慨然助以一棺之费，今日之事尚可两全。”众曰：“正尔为难〖正尔，犹言惟此也。〗，何言之易也！”生闻之，拱而询曰〖拱手问也。〗：“诸君何忧之深也？行道之人，可得闻欤？”众皆谓左侧者曰：“是殆君所谓大慈悲人也！盍语之〖盍，音合，何不也。〗？”左侧者曰：“安知其非也？”因具以告生，曰：“此地皆某一姓聚族而居。族弟某，死而遗其妇，能守节，子仅数龄。妇事舅姑孝，纺织以供甘旨〖甘旨，美味也。供甘旨奉养之谓。〗。一月前舅病，延医购药，悉索一空〖（左传襄公）悉索敝赋。（按）悉索，搜括之谓。〗，昨死矣！无由得棺木，不得已将鬻妇以为殓〖鬻，音育，卖也。〗，妇方恨不能终守，又痛舅恋姑〖恋，音练；相依不忍离之谓。〗，且难舍其子；自昨至今，痛极而晕者数四。某等又因连年荒旱，不名一钱〖不名，犹言无有也。〗，叹族中有此节孝之妇而不能保全，故相与太息耳〖（说文）大声叹曰太息。〗。”生闻之，慨然曰：“需金几何便可成殓？”众曰：“但得三十金足矣。”生因邀众入舟，出银示之，曰：“某此行携四十金，当分三十金相赠，留此十金，足终场事。”众皆感叹。有泣下者曰：“此真大慈悲人矣！”适风色转顺，舟子挂欲行，生急挥众上岸，彼此匆匆，各不暇诘姓氏，拱手致谢而别。
　　生至金陵，资用不给。贷于其乡之贸易金陵者，得免匮乏〖匮，音愧，竭也。〗，及入场，先有老者兀坐号舍中〖兀，音误。兀坐，正坐不动貌。〗，讶其何自〖何自，犹言何来。〗，曰：“与子同号。”生殊惘然〖惘，音罔。惘然，不解貌。〗，惟觉号舍甚宽，与老者共坐一榻，不嫌狭隘。遂互询里居姓氏〖互询，彼此相询也。〗，并金陵考事，谈文讲艺，相得欢然。将寝，老者曰：“子安睡，勿问我。”及四鼓，题纸下，见老者伸笔疾书。欲起如被魇者〖魇，音妍，梦惊也。又读掩，义与掩压略同。〗，昏然复睡。至次日交午始醒，则老者不知何往。取己卷视之，草稿字迹已满，大讶，展读则文雄浑而诗工雅，四艺皆备，真抡元夺魁作也。异而询号军曰：“同号之老者何往？”号军漫应之曰：“去矣！”生遂不复置诘。疑与老者素昧平生〖注详首篇。〗，何忽为创文艺。反复展读，叹赏不置。执笔构思，不能别成一字，遂照录之。
　　及二场入号，则老者又已先在，迎谓生曰：“合与君有宿缘，复得同号。”生以头场事致谢，而咎其不别而行〖咎，犹责也。〗，曰：“丈人胡再不谋〖四字出（左传襄公）〗。”老者笑曰：“宿世中应偿君数篇文字，是有鬼神知之，何劳致谢？暮夜，君但高卧，幸勿多问。”如其言。及次日起，则老者又不知所在，而经文五艺皆成矣！三场亦然。场后往其寓访之，无知者。生以事涉怪异，不敢以语人。
　　及归，登舟将解维〖维，系也。〗。忽岸上一人奔之，求附舟。视之，前同号之老者也。见生拍掌曰：“真与君有宿缘，又相值矣〖值，遇也。〗。”生喜，亟招之入，询其行李，曰：“某孑然一身〖孑，音杰。孑然，无偶貌。〗，别无长物〖长，音杖，馀也。（世说新语）平生无长。（注）无长物，犹言无馀物也。〗。”询其家居，曰：“前途君自知之。”及至前泊舟处，老者指岸上一村落曰：“此即某家居，某请先行。不嫌蓬筚〖筚，音必，（杜甫诗）诏许归蓬筚。（按）蓬，蓬庐；筚，筚门。凡人谦言其居室之陋，即谓之蓬筚。〗，盍赐过从？”遂匆匆登岸。生亟从之，逡巡入村；其行甚迅，追之已渺〖渺，音藐。已渺，犹言不见也。〗。
　　彷徨间〖彷徨，音旁皇，观望不前貌。〗，遇前募棺者，拱揖道傍曰：“先生返乎？”生亟以老者姓字询之，其人惊曰：“此某之族叔，殁已月余，即先生向者解囊为之殡殓者也。”生大讶曰：“是何言欤？此君三场，皆与某同号；场后又偕余同舟而返，送之登岸，目睹入村。今若此，岂遇鬼乎？”其人益骇曰：“然则真某叔之灵也！某叔固宿儒〖（后汉书班固传）故司空掾桓梁，宿儒盛名。（按）宿儒，犹言积学之士。〗，博学擅文誉〖擅，音善，专也；誉，名也。〗，久困场屋，志以没〖，笺西切，音祭，平声。（江淹恨赋）志没地。（按）志，犹言抱志也。〗。八月初，族婶曾梦叔来别曰：‘将赴金陵报棺殓之德，即藉其文福〖其，指某生言。〗，以明数十年屡踬名场〖踬，音致，给也。屡踬名场，犹言其屡次不中也。〗，非战之罪也〖句出（史记项羽纪）。（按）此句借用，犹言非文章之故也。〗。’今先生所遇，适与梦符，何其神也！渠家姑媳，感君次骨〖次骨，注详一洋篇。〗，屡嘱某于江岸祗候〖祗，音支，敬也。〗，冀得邀先生一顾为幸。今既有是异，请同往渠家一决之，何如？”生遂与偕行，至则茅屋筚门，萧然环堵〖堵，音睹。（陶潜文）环堵萧然，不蔽风日。（礼记儒行篇注）环，围也；堵，垣也。方丈为堵，东西南北各一堵。〗。堂前素帏白烛，画像高悬。募棺者指谓生曰：“此即族叔某之灵也。”近而视之，俨然同号之老者也。生遂备述号中相遇，及代草试艺事。募棺者入告，其姑媳及孤子，并出罗拜致谢，生亦恻然逊让曰：“某荷丈人高谊，薄施而厚报，感实不朽。果能一第，富贵共之，不敢负大德。”因向灵几展谢而别。
　　榜发，果捷高魁。次年成进士，作令吴中。时存恤老者之家，招其子至署，延名师课读。后竟藉以成立，入词馆。
　　坐花主人曰：“为善发于至诚，是为真善。某生之分金买棺，岂有丝毫干誉望报之心哉〖干，求也；誉，名也。〗？直以哭泣之哀，既足增其感；节孝之行，又足生其敬。爰以真恻隐，发为大慈悲，可谓至诚君子矣！九泉戴德，不避幽冥之嫌；八艺代成，遂捷春秋之榜。薄施厚报，人亦何惮而不为哉？”
　　四六、冷甲
　　借宿原来别有缘　纵私图利置田园
　　讵料狼心遇虎肺　新桥河畔已逢冤
　　曲阿之东乡〖曲阿，即丹阳县。〗，有冷甲者，家贫无行。尝于薄暮，有客投宿其家，赠遗颇厚。居数日与冷妻私，利其资。知而故纵之。旋别去，去半月，复来。出金珠玉帛甚伙〖伙，音火，多也。〗，以若干予冷置田宅，余以授其妻，令窖而藏之〖窖，音教，掘地藏物曰窖藏。〗。自是往来频数，冷以此致殷阜〖殷阜，富也。〗。
　　居久之，踪迹颇露，知其为盗，冷亦不以为嫌。后忽数月不来。一日有急足至，以客书授冷，则以行劫吴中巨绅家，遭捕入吴县狱，招成矣。幸非首盗，能善为谋，犹可免一死。嘱冷速携银至苏，代为经营，情词哀恳。冷得之，密与其妻谋。恐活之为终身累，因星夜携银至苏。见盗，绐以设法代谋〖绐，音殆，欺也，骗也。〗，必可得当以报；而阴行贿以实其罪。转自从犯移作首盗，立决之。
　　盗死后年余，冷入城与数人偕行新桥河畔，大叫曰：“彼来矣！”又曰：“彼持叉叉我矣！”号呼倒地而毙。
　　跋
　　谨览是书所载，救眉急于俄顷，即获报于无穷。人每有慕之，而惜罕逢其会者。按为善之道，不可枚举，患无心不患无门。积善之报，如影随形，欲利己必先利人。窃观至急至难，未有甚于水火者也。每见祝融肆虐，贫民小户，猝遭此厄，伤惨情形，目不忍觌。又如洪水滔天，庐舍漂没，哀鸣嗷嗷，坐以待毙。如欲种德，此时极好机缘。查明被灾户口，暗施银洋抚恤。或施数洋而可救一命，或数十洋而可活全家。其在殷富者，固宜慷慨乐输，即无力者，亦当转辗劝助，共厥事，则其功讵有限量哉！下救人命，即上格天心。福善祸淫，报施不爽；五福三多，可坐而致，何必以罕逢其会为憾乎？夫行非常之善，必有非常之功。天道好还，古今屡验。用附数行于篇末，敬为世之仁人君子劝焉！
