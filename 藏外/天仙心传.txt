
天仙心传

　　自序

　　原夫运限无常，世运之通否，道运之明晦，其机由人，天地因而运转者。中古以上，人各完神，运无或蹇，道无或晦也。方今世尚，群务形声，力扫虚寂。其弊启自导师，初由讹会微言，忘却纯（音整）情则堕，以致自误误人；继而挟词以利己者，起而附和之，从而招招焉，以致学者大半堕其术中，死而不悔，全不悟妙有妙无，真实之相循，圣人特藉以观其窍妙。故其为用也，无情有情，惟一非二。近世导师，见不及此，学士亦悟不及，由是相习成风，乃流致下元之否备，身世道运，殆有不可问焉。造物者，固莫可如何，惟人为造物之至灵，欲挽此运，惟先自法古之圣人而已。法古惟何，我国有羲皇，西域有能仁，东土有太乙，启蒙养正，以淑人心，垂有微言，以教后世。三教经文具在，洗心以读之，自知世身非二，性命一物，方知主夫世者人也，而主夫人者神也，三才一贯，义则如此。太乙不云乎，人身一世身，心即天也，身即地也，念即人也，诚正修齐，以至治平，毋劳分理，端自净念返诚而已。上古圣人，治世功法，不由身外体制，并勿念外维持，惟自尽已以为功，即使人人尽已以为学，何等简易，何等宥密而自在哉。其得使人尽学已由自者，学尚虚寂志念耳，所谓天下之本在国，国之本在家，家之本在身是也。愚更为尽其说，以为身之本在心，心之根在神，神非虚不灵，非寂不宁，不灵不宁，神何克纯。是以学尚虚寂，运道惟神。三代以后，人竞功业，以为有征足信，适开机械诈伪之端，由是道运以晦，而世运日否。吕祖悯之，肇启医世一宗。我祖泥丸李翁，默相辅相。无如世逐浇漓，群染污浊，惟于亿亿万亿中得一。我师太虚翁，宗承无替，克守虚寂，而行合中庸，不尚功勋，而因心则友。及至乾隆丙午，余始得耳食于玄盖洞天之大涤洞，神人瞿蓬头，默相证授于不识不知之天，铭之心版久矣。兹特自愧学不如师，不克振无字之心音，传之学者，篡此三册二种，总名天仙心传。后学承之，果能镕一而神化，无不竿立而影现。揭其总持，不外虚寂恒诚四字而已。四字所宗，自完神始，即以神完为究竟之学焉，诚不过以神为身世主耳。道光甲午新正下浣一日金盖山人闵一得谨序。

　　自述

　　师传天仙功夫，余于乾隆丙午岁，耳食于玄盖洞天。心袭以藏之者，迄今四十有七年矣。屡述与人，食之者寡。天涯海角，已踏破乎铁鞋；万载千秋，徒劳神而久视。深恐委师传于草莽，用敢寿口诀于枣梨。惟是初学之士，或心性未纯，关窍莫启；或情尘久搅，锢蔽方深。法惟先事洗涤，继事存思（存是存想，思是精思）。倘有中阻，虽因后天物滞，究因杂念中肆，以致真炁隐藏，关窍闭塞。上士于此，惟有不事搬运，但崇止念，晋造自然，终始不贰，自还先天，身得晶若。故欲还先天，法惟一竟虚寂，念中无念，自然后天气寂，先天仍现，元炁仍行，身中关窍，豁然洞开，惟觉五色神光，亿万千聚。此系攒簇五行之实据，学士不为惊惶，不为喜悦，亦全凭真一不贰，遂得凝然大定。纯粹以精，仍以真一育养，功圆行满，梵炁弥罗天地，元胚模范十方，谓其现而显诸仁也。岂知其贯三清而上下，太极本无，谓其隐而藏诸用也，岂知其乘六气而周流至虚不宰。坐镇太虚真境，长为无极金仙，谓其将升证也。更何天阶之可升，正不知我之为太初玉清，太初玉清之为我矣。无如世尚逐物，得此简易功诀，退仍惑而自弃。其病在自晦万缘放下一句，终身无从入手。即有不晦此句，但略扫除片刻，自谓中已寂虚，据事迎罡一诀，闯入黄中，夹带后天凡神凡气，坐塞身中玄窍，何殊运水担泥填塞崆峒仙境。纵使后来竭五丁大力以开除，而泥水留痕，究难洗涤。即能洗涤干净，而羲鞭不停，日月云迈，其能抱道而终者，已属吾宗之种子。若竟半途而弃去，几同畏噎而废餐，可不悯哉。吾故以先师之心传，录传于世。今将录诸本，而复以万缘放下一句，为学者再扣晨钟。道光十二年闰重阳日金盖山人闵一得述。

　　内篇（九章）

　　师曰混化，天仙功夫，万缘放下，身自寂虚。

　　爰引清镇，承照常持，正维中下，罔或刻疏。

　　圆虚圆寂，圆清圆和，何内何外，何有何无。

　　化化生生，一付如如，还返妙用，如斯如斯。

　　成身内身，是名真吾，尊之曰宰，视之曰儿。

　　温养沐浴，乳哺尔疏，功纯行粹，还我太初。

　　自终溯始，诰诫无多，惟喜混穆，切戒模糊。

　　模糊混穆，相去几何，一仍圆觉，一竟糊涂。

　　觉则成圣，昧则成魔，师训乃尔，慎毋参讹。

　　外篇（八章）

　　天仙心传，视身晶若，假以迎镇，如承日下。

　　镇照则生，镇注则化，化化生生，功惟一法。

　　天以一生，地以一成，身失其一，晶何得能。

　　一之为一，无念而诚，有无不立，人法双泯。

　　原用之神，互根其根，置身于一，置一于心。

　　大周天界，细入微尘，无色无法，混化圆真。

　　是为真我，名身外身，视之不见，听之不闻。

　　神通变化，隐现随心，功圆行满，平升玉清。

　　右二篇，余耳食于师者。道光壬辰录示金盖诸生，内外丹诀备矣，故曰内外篇。

　　圆诀（四章）

　　上窍九天，下极九渊，三才卵守，黄是福田。

　　我处其中，混化坤乾，知还知返，无后非先。

　　克纯克纯，无地非天，常真真常，玄之又玄。

　　绵绵密密，道无不圆，功造其极，我即佛仙。

　　右四章，乃示门下薛阳桂者。天仙心学备矣，故曰圆诀。小艮氏识。

　　续篇（十二章）

　　嗟我志士，有志竟成，三尼医世，胡不踵行。

　　亦主混化，不事支离，假虚涵静，假静还虚。

　　虚极静笃，至道已基，三年五载，身世希夷。

　　从而涵育，不自满假，可久可大，神何敢懈。

　　薄伽梵帝，乌鲁斯僧，德化以来，征验维新。

　　居二千载，兵疫不侵，男尚中正，女尚幽贞。

　　西域志述，佛亦犹人，经曰持世，玄奘译文。

　　功无增减，混化致淳，事造其极，隐现随心。

　　斯真至道，圣圣心言，散诸经语，世昧惰研。

　　吕祖集示，显而复湮，泥丸承坠，太虚继宣。

　　小子承之，受而未授，穆穆洞音，大涤斯究。

　　爰这篡述，愿以共友，虚寂恒诚，四字切守。

　　右篇名续，计共十二章，乃续天仙心传而述也。功诀简易，不蔓不支，踵而行之，得大自在，真与西圣无字真经，相为表里者也。谨按西域志，乌鲁斯国，绵延数万里，厥壤肥饶，隶有属国干城岁仰维恤，风俗最淳，较诸羲皇有胜盛焉。又稽内典，即昔磔迦乌，薄迦梵帝未临以前，乌俗尚奢，民多游惰，屡遭海泛，不省堤防，渐致不支。时有长者，名号妙月，敬信佛法。乃感薄伽梵帝，自由中印度，率徒二千五百人俱遥临其地，垒磔筑堤。长者从之，自备资斧，雇众循垒。已而举国化从，磔尽而堤成。既且海不扬波，乌绝霪雨。薄伽梵帝，乃为宣说持世陀罗尼经，以授长者，竟返中印度。按即释迦佛也。我国贞观间，玄奘法师返自西域奉诏而译，御制经序，备载如此。闵一得篡。

　　大涤洞音（共十一节）

　　蓬头瞿氏曰：教无声臭，惟觉雍雍，不色而色，不空而空。太虚沈子曰：此之谓道。

　　瞿又应曰：法天涵地，法地修身，至诚无息，道即吾心。沈曰：然，此之谓德。

　　瞿又应曰：事相须则济，物相让则余。太虚续曰：得失本无常，与计非过欤。

　　沈唱曰：色即是空，空即是色。瞿应曰：不识不知，顺帝之则。

　　沈应曰：打破虚空便无物。瞿曰：然，翻身忘我见天真，可知不有有中我。沈乃续曰：才是金刚不坏身。

　　沈又唱曰：大道本无我，观空即住空。瞿乃应曰：有无都不立，真在有无中。

　　沈曰：不得也无失，相将顺运行。瞿乃应曰：此是真消息，知音有几人。

　　蓬头唱曰：至道几亡矣，瓦缶似雷鸣。太虚应曰：只有方便法，动静应天心。

　　沈又唱曰：云开日自现，日现云消亡。蓬头应曰：也须心内讼，消息本无常。

　　瞿又言曰：只如医世运，运蹇且由人。太虚应曰：会得此宗旨，余将先活神。

　　蓬头续曰：神乃身心主，身心即地天。太虚圆曰：造物无意必，故人秉世权。

　　右洞音，共十一节。真人瞿蓬头、沈太虚，两相宣说于大涤洞天。余心领袭之，初谓皆我心音尔。嘉庆元年，奉天李蓬头到金盖，相见情甚洽。余心忆洞音，李真即跃然曰：太音声希，神室不靖，不闻唱应者。题须即境以名之，方合道旨，爰名大涤洞音。今又三十七年矣，遥承空谷之传声，爰记命题而笔述，学者其深体之。闵一得谨识。

　　自警篇（共十有九章）

　　鸢飞戾天，鱼跃于渊，天然机炁，发自福田，

　　不劳俯仰，自然而然，至诚无息，大道凝焉。

　　我身即地，我心即天，念即物我，我物一焉，

　　混而化之，密密绵绵，无时或昧，无刻或粘。

　　谈何容易，念绝神清，念何能绝，勿逐勿听，

　　假虚假寂，由勉致清，清造忘如，诚恒乃能。

　　我毋再忽，身存能承，一旦物化，要能不能，

　　我年已迈，一息仅存，趁此一息，秉命承行。

　　普天普地，同志少人，我毋痴待，要行立行，

　　未归大造，神尚造神，何可观望，义鞭无情。

　　妙月长者，磔伽凡夫，敬信佛法，文佛感孚，

　　事载内典，典岂欺吾，足征足信，我可如他。

　　矧斯至道，功惟维吾，致中致正，致庸致和，

　　如心使指，如木归涡，谨持毋懈，慎独无他。

　　向寐何熟，迫始醒欤，已则如此，世何足识，不材问尔，责何敢辞。

　　世又笑曰，斯传果真，从学必众，子何独闻，世况蹇久，何不早承。

　　不材默然，答无可答，神忽大言，可说难说，向待道成，错会计得。

　　纯阳泥丸，往哲伺然，生年月日，悟后乃宣，斯则天机，泄何敢全。

　　运到庚辰，神母懿旨，持世承颁，泄罚律恕，太虚承之，乃敢诰世。

　　斯旨何指，学成纯（音整）纯（音绳），中无意必，

　　更藉人更，行必乃尔，人须成人。

　　中和靖念，不为人侵，维之持之，身靖世宁，苟学未极，适足乱心。

　　某故迟迟，是慎非轻，今惟自勉，不敢勉人，世各自问，毋贰尔心。

　　同志悟之，中各自省，虚寂恒诚，或昧立醒，亦即医世，身世不梗。

　　男尚中正，女尚幽贞，从而涵育，尽此报身，得沐佛应，磔迦乌能。

　　应固乃尔，不应亦承，行我本分，不行非人，愿我同志，只如如行。

　　世佥曰诺，子且力持，禀有厚薄，征验自殊，行藏显晦，一付如如。

　　右篇十有九章，题曰自警，以束心传全部也。时为道光甲午仲春之望，地曰瑶坛，宫曰赞化，堂曰葆元，中奉吕邱白黄沈真，乃属累行积功之所，肇于忍奄春帆兰坡镜轩南崖心乡，成于晴波兰云直乡镜唐稼堂补愚春泉懋唐希唐时香云伯等。若而同学意在谨承金盖宗坛而设也，余则以为行属有为，人存则存，人亡则亡者。乃为宣示吕祖医世圣功，真泻心传，主在率淑人心。乃为医运之抽薪，顺作修身之宝筏，总名天仙心传，三册而二种。所以申明身世，行功一致之义。而身运适蹇，镜轩懋唐得而梓之。余遂续篡自警一十九章以为殿，岂非及时之胜会乎。跋此数行以志幸。金盖山人定梵氏闵一得谨篡并跋。

　　天仙心传

　　太虚氏授后学闵一得小艮氏篡述

　　内篇

　　师曰混化

　　师乃泥丸李祖也。谨按混化，乃即吕祖三尼医世功诀。法造身等虚无，迎罡下照纯行三才卵守，中无他念杂入而已。太虚氏曰：此是无上上乘丹诀，然可心领，不可言传者。我师泥丸氏，述授余曰：是真太上心传，而入手务先止念，或预存运，继事存思，尤要明夫宗旨。宗旨惟何，知还知返而已。盖还乃还元，返乃返本也。苟昧，道本至虚，体本至无，则还失其还，返失其返，此而还返，不犹南辕而北辙乎。宗旨一明，始可从事有为不为不为有为棘手，而头头合道矣。其诀，在知假法也。假法惟何，或由假虚以涵实，或由假实以煅虚。是两法门，皆属假幻成真之法。要皆引入究竟，执一以持，皆名执着。执着之者，不明道德。世之丹书，皆本黄老，莫非致中宝筏，而各宗其宗，不识叶参，适足贻误，动有毫厘千里之差。我宗溯自秦汉，直承单传，始自关尹，吕祖承之，宗旨复振，既而中晦，我师泥丸氏承之，炳得窃袭（炳乃太虚派名），自惭德薄，第谨识授。学者得之，务望参诸道籍，证诸佛经，不立有无，一循道体，而事兼存导，尤必造至自然，庶几不负所示云尔。

　　天仙功夫

　　仙有五等，按即天仙水仙地仙神仙鬼仙也。等虽有五，事之成者，统号真人，谓惟真人克事斯尔。然人禀习殊异，则修养功作，万难一致，此仙有五等之由。后学述之，各述所事终始，以承以授。世存丹籍，大率类此，不有心传，茫无入手。白祖琼管先生悯之，乃着修仙辩惑论，以授世。无如世乏上智，而自问卑下，每置斯论而罔参。我师泥丸氏体之，谓可直承吕祖天尼医世功诀入手，则便身世两利，毋劳续事，功圆一宗者。究其功法，不外混化。故立标曰：天仙功夫。谓非水仙地仙所得与行也。

　　万缘放下

　　缘者何，情尘情根是也。不由内蕴，即由外触，必须放下，天心乃现，此是入手第一步。修性始此，修命亦始此。个中妙义，行者自悟，无劳赘述者。第其入下，功法不一，择其至精而无流弊者言之。泥丸氏曰：缘起立除，一法也。缘起成猬，中如焚灸，聚而坡放，一法也。缘起膜视，听缘自缘，一法也。三法之中，末后一着，乃为仙着。斯则如云点虚，虚自无染，故无损益者。后学从事，但自顾密而已。太虚氏曰：然。师故不曰扫除，而曰放下也。盖缘乃意成，意乃心发，心泯意自化，而缘自脱根，不劳作为者。学者体之。

　　身自寂虚

　　身，身中。自，自然。气静曰寂，念无曰虚。如是则身等虚无，而容光必照。按此一句，乃混化入手第一步秘诀，而功从存思入。存思惟何，初则即外以证内，次则即内以证外，再次内外如如，无可分刖。泥丸氏曰：此等功验，不从眼得，得乃真。第非初学所能，故如即外证内一法，是乃从眼入意之法。次之即内证外者，乃是从意入眼之法。再次如如，乃是无意无眼之验。学者造此，乃可从事迎罡，而行不虚行，行久无间，乃造真心常存而若虚，真炁常充而若无。此种玄况，不存而现，不思而得，乃合自然。行功到此，谈何容易哉。而诀惟念中无念焉尔。

　　爰引天罡，晋照常持

　　是承上句功验。再加引罡假法，以造真虚真无玄境，而其晋照，自有方所（晋乃晋卦之①，进义也）。泥丸氏曰：晋而不照，乃自顶盖，前下眉心，复由眉心，照注山根。尤须先以真意，直由顶门，透迎上天镇星，自能引到天罡，下合身罡，聚存山根，汇照阙盆。加行虚极静笃，自能深透玄窍。觉已透窍，加造自然，坚持无念一诀，自得胎息真验。然非常持不能得也。要知此一功法，终始赖之。行到化凡成圣，无遗毫发未化地位，乃可歇手。

　　于天于渊，无间刻时

　　天，天灵盖骨是也。渊，乃脚底，涌泉是也。按天镇星，位在中天，高过日月星辰，为大地精华上升所结，实为斗口天罡之主。又为五星之中星，焕明五方，而不改其常度。下有北辰（即天枢也），主宰森罗万象，在人身为囟门盖骨。此骨乃人身生炁所结，成于落地之后者，上通天上镇星。故欲引天罡，须迎镇星。镇星既接，天罡自注。从此晋照，昼夜长存，犹如品瓶，仰承日下，内外通明，上下透彻，而后后天化尽矣。按此一步，正属还元要诀。诀曰归黄，乃是呼吸气停，炁由闾前透达，直由下中中道，抵至项骨，而若无升无降者，先天炁清，无质可体故耳。先哲循之，谓惟行于一念无杂之时，则所升降，尽属先天，故无流弊，而验自极神。苟或虚寂，未造自然，法惟升则听升，而于降际，毋忘注海一诀也。太虚口授乃尔，是为初学妄事归黄，必犯后凡随升而设。傥并昧此，受祸非细云。

　　圆虚圆寂，圆清圆和

　　功法崇普遍，必须圆而无缺，造非无丝毫凡后中杂乃妙。太虚氏曰：虚寂是体，清和是验。功用造圆，自无流弊。迥非初学由搬运而通，存思而遍者也。既通既遍仍，自纯行无念自然返还，法皆谓之混化，故必以清静自然为运用。苟或不尔，必有闹黄闯黄之弊。

　　何内何外，何有何无，生生化化，一付如如

　　按曰如如，则更深造自然矣。太虚氏曰：内乃色身以内，脏腑等等是也。外即色身而言，皮肉筋骨等等是也。而泥丸氏乃谓内则色身，外则法身，是则吕祖三尼医世功诀。准此行持，乃犹法制神仙肉，以天地作锅灶，以鄞鄂作瓦罐，以泡影色身作肉，加以定慧作维持。其法甚简甚易，但闭六门，毋使漏炁而已，此即行夫胎息焉。余今所示，盖以学人身心末靖，关窍末通，须从身色上，加行搬运，继以存思，迨到关窍全通，存思无妄，然后遵师玄示，刻时无间，则无自欺之弊。学者体之，慎毋躐等云。

　　返还妙用，如斯如斯

　　还，乃还元。返，乃还本。太虚氏曰：要知道本至虚，体本至无。学昧斯义，往往还失其还，返失其返也。按曰妙用，盖有假虚涵实，假实煅虚等等作用于其间者。后学审之，慎毋滞虚滞实也。故曰如斯如斯云。

　　成身内身，是名真吾

　　按即丹书之真人。而功法，较诸丹书，简甚易甚者。切忌或作或撤，与夫散漫昏沉焉。其法，盖以太虚为炉鼎，而以色法两身作药物。一以定慧二义为水火，更以无间为火候。火候功足，真吾乃现，不劳破顶升遐，而隐现随心，并无方所远近，惟觉动静焉尔。

　　尊之曰宰，亲之曰儿

　　丹书所示，尽属假法。不会其义，受误非细也。

　　温养沐浴，乳哺尔疏

　　太虚氏曰：温养沐浴，乳哺等等，虽有成说，备载丹书。然有活法，一如禹疏九河，随势顺导，凭我玄况而心维之，自然从心不窬，以期致中致和而已。

　　功纯行粹，还我太初

　　功乃内功，行乃内行。按曰还我，就我所故有而还之也。太初者，先天之初，无极之根，真一是也。

　　自终溯始，训诰无多，惟喜混穆，切戒模糊，模糊混穆，相去几何，一仍圆觉，一竟糊涂，觉则成圣，昧则成魔，师训乃尔，慎毋参讹

　　此十二语，亦太虚翁训诰之词。

　　外篇

　　天仙心传，视身晶若

　　视，内视，即心视也。身，色身，即凡体也。晶，水晶，喻通明也。此步功夫，纯从万缘放下时入手，须得若存若忘玄秘，方不致随幻妄，故曰晶若，大觉如如之义也。

　　假以迎罡，如承日下

　　法详医世功诀，犹以晶瓶承日下，光自注入，内外通明也。

　　罡照则生，罡注则化，化化生生，功惟一法

　　照则普照，注则凝注，生则自生，化则变化。功法不同如此，而一凭夫真一焉，故曰功惟一法。法，法则。功，功用，主斯法用，盖有真我在焉者。

　　天以一生，地以一成

　　天仙妙用，不过生成。天地证验，亦惟生成。而其玄义，赖一以成。人而事仙，一何可舍哉。

　　与失其一，品何得能

　　身本一生，身而晶若，纯一乃成。一何能纯，在知还返，无念而诚。太虚口授如此。

　　一之为一，无念而诚，有无不立，人法双泯

　　无念也者，盖言念中无念耳。诚，乃不诚无物之诚，真一是也。有，乃有闻有见之有。无，乃无动无变之无。不立者，乃听其隐现。人乃人情，法乃法则。双泯者，乃泯其察求。功能如是，念自寂然，而心复泰定矣。此是彻始彻终所当诚守也。如是诚守，虚可极，静可笃，胎息可成，玄关窍开，呼吸气停，真炁周行，无或散滞，则所隐现，无非真况。然总以寂视无着，为无流弊云。

　　原用之神，互根其根，置身于一，置一于心，大周天界，紃入微尘，无色无法，混化圆真。

　　原者，原其终始。互乃交互，犹言循环也。根乃所自之根。而曰其者，盖言真一也。置，安置也。身乃色身，一乃真一，心乃识心。天界，指身而言。微尘，指性而言。色指色身，法指法身。谨按混化，乃合色法两身，置之天心，以行陶铸也。盖色固凡浊，而中存真一，法固清灵，而中杂凡后，必须叠加陶洗，更扫治陶，厥真乃出乃圆。功法之妙，乃在互根其根一句。其下置身置一，已具大周，细入神用。而其所以得神者，以无所住而生其心。故曰：无色无法，混化圆真。个中精妙，非笔所能罄述也。

　　是为真我，名身外身，视之不见，听之不闻，神通变化，隐现随心，功圆行满，平升玉清

　　真我，即真人。而曰身外身者，盖比色身而论之，以其能离色身，出处不二耳。下两句，系引经语，以证真我乃道体，正以棒喝世迷，毋复囿于成说，致堕幻妄而不悟也。末后四句乃示真空不空，真无不无，痴人不识天地三才，只是一个，但慕至人之隐现，不识致使隐现之由，惟由一心，一现则现，一隐则隐。盖至人之心，已与天地不贰不息，故能隐现无穷，神通莫测也。始而色身，未造纯法，故有混化之行。既造纯法，未造自然，犹未可以平升玉清，乃有混有混无，混化混圆，留身住世以事之者。迨至功圆行满，乃升玉清。曰平身者，是已无劳破顶升遐。盖以六合三洲，不外一心，自无方所，有何高下远近，而劳出入升降乎哉。此皆由混化于一，大周细入之神功，得与天地合德。迥非地水神鬼各种仙人，去天尚远，还须上升，乃至玉清者也。故曰天仙功夫也。

　　圆诀

　　上穷九天，下极九渊

　　九天，盖指头脑，泥丸是也。九渊，盖指涌泉，脚底中心是也。此以人身一小天地，故古说法乃尔。穷，尽也。极，极也。含有溯洄相从功法，乃即于天于渊，无间刻时之作用。

　　三才卵守，黄是福田

　　卵，鸡卵，喻义出自内典。黄乃鸡卵卵黄，喻人世也。而曰守者，盖以太虚为炉鼎，而以三才为药物。混化总诀如此。

　　我处其中，混化坤乾

　　我，真我。处，处守。中，黄中。而曰其者，真我之所自成，故以其字言之。谨按功法，乃混身世于黄中，但循道体，一念虚无而寂静，寂静而虚无，不住方所，不杂知识，自造天炁下注，听炁上升，化否成泰。混化初验则如此，故曰混化坤乾。

　　知还知返，无后非先

　　还，乃还元。返，乃返本。后，乃后天。先，乃先天。知，乃知觉，犹夫明也。惟明而后能诚，诚无不还，诚无不返。如是返还，则自无后非先矣。是乃自然之神验。盖乃贴精气神而言，尚属内篇作用。

　　克纯（音绳）克纯（音整），无地非天

　　克，能也。纯，专一也，盖贴用说。纯，整片也，盖贴验说。地道耦，天道奇（音机），奇阳而耦阴，混化至此，乃成纯阳，无缕阴存，故曰无地非天。是乃外篇之造验也，岂易造及哉。

　　常真真常，玄之又玄

　　谨按恒久曰常，不假曰真。盖言所事所造，恒而且实，实而且恒，功造其极，而验自造真矣。故曰玄之又玄，盖已造至无极而极也。究其终始，不出还返两字。穷其所极，还返乎道体为尔。

　　绵绵密密，道无不圆

　　谨按常真曰绵，真常曰密。密密绵绵，乃造至诚而无息也矣，更何道之不圆。师故断曰：道无不圆。

　　功超其极，我即佛仙

　　功，乃还返之功。超，乃超出。其，乃其道。极，则无极之极。我乃真我。核即外篇所言之身外身，无质而质，正犹佛氏紫磨金身，玄宗真常种子，故曰我即佛仙。

　　羲皇齐驱，元始比肩

　　羲，乃天皇伏羲氏也。齐驱，即并驾。元始，万有万无之祖号。比肩，并立之义。是足上文比喻也。学者慎毋住相，是即舜何人也，子何人也云尔。

　　天仙心传

　　太虚氏授后学闵一得小艮氏篡述

　　医世玄科仪则

　　设坛

　　斗室一间，中陈净几一张，矮几一张，一置圣前，一置室东。室不必大，以净以明。门窗紧闭，所以避风也。蒲团两个，一置圣前，一置室东。棕毯一席，桌围一条，三事件一副，中供白米一盘，上供净水一杯，明灯一盏，供烛一对，香用好线香三枝，净衣一件，净履一双。此外不置一物。

　　进坛

　　毋不敬，俨若愚，后乃入。入则端直其体，空洞其心，真一其念，无视无听之后，方向上行三朝礼。毕侧退，西向端坐坐前，侍以矮几一只，上陈玄科，下安薄团一个。士则端坐，俟气已静，然后展科，默持唵（左口右蓝）两字，或三遍五遍七遍，所以净身净心净意也。故于持唵时，须存中无一念，以观造清空一炁，如水如天后，方出（左口右蓝）字。故西法唵下，注一引字。若按引义，只将唵韵拖长而已。士能如法，诚观诚存而诚持，三遍亦足矣。持毕，接行礼诰，而不载仪注者，法用神礼耳。若欲退出，必须起诣圣前，如上肃礼，三礼而退。又按神礼，须以神向清空而神叩，色身寂不动也。

　　退休

　　身出而神内凝，不但不言不视不听，内惟存守清和景象。遇事则应，应毕立释，毋逐情，致失存趣。失则立凝，凝则释如，则神自常清，气自常静也。复进，仪注如初。功课既圆，退而独处，总以念绝情忘为宗。始而强，终而纯，毋畏难，毋苟安。

　　告圆

　　须具恒诚，发大誓愿，存有偈言，伏而默忘曰：某沐师授云，假虚涵静，假静还虚，虚极静笃，三元合机，互相医世，证验新奇（音几），刻斯时斯，毋问须臾，恳心恳祷，愿造希夷。念毕三叩，起诣圣前，如初肃礼，三礼而退。

　　右科，仪则惟四。历圣之所遗，简易之至，然属入门规则，故有进退仪文。志士行之，总在一身也。修仙辨惑云，以身为坛炉鼎灶，以心为神室。兹则以心为天，以身为地，以念为人，从而致虚致静，致中致和，致圆致极，身世自化。于斯时也，色法两身，自必与若勿与，而却无或昧，此之谓混，谓化。吕祖开科心学则如此，苟或拘仪拘境，其去科教远矣。

　　玄科正本并注

　　开科偈

　　即虚涵实，即实返虚，实虚镕一，身世可医。

　　功法详后。

　　镕一真言

　　唵引②

　　不计遍，以造清空一炁，无世无身声臭亦泯，乃为镕一焉。体其功用，乃在唵字，故其音韵绵长。盖括②字精义于唵字韵中耳。然按内典，是名净界，不名镕一也。

　　圣诰

　　天宝灵宝神宝，玉清上清太清，一炁流行，三清演化，含光默默，不言而运布四时，正色空空，无为而化生三境，大罗天上，金阙宫中，虚无自然，三清三境三宝天尊。

　　此即玉清神母诰，太乙所颁，元初乃出，世本称为三清总诰，其来旧矣。泥丸氏曰：士育此诰，忌杂知见，总以空洞无涯，声臭亦泯为宗。余体诰文，直写道体，圣非神母，不足当也；笔非太乙，不能述也。士修至道，当刻内持，世虽讹认，三清全义备焉，谓之总诰，亦无不可。

　　情词

　　伏以运值下元，惟一能更，我承宥密，摄世归心，崇仁崇顺，凡庶炁新，伏望宏慈，普垂照注。

　　天炁下施曰仁，地炁上承曰顺。一呼一吸间，两义互自循环者，初则存运，纯则自致，总以毋住毋所乃妙。

　　忏解真言

　　考诸内典，乃大明咒，自在菩萨之心音。人诚持诵，世感物化，身尸应顺，能发无上菩提念，故能消释业案。然按功法，精严之至也。泥丸氏曰：吕祖取用者。下元劫厄，皆由人造。造物因而运行尔，业案不消，世运难亨也。

　　唵引吆呢钵纳铭吽（音吼）

　　功法，还自观空始，须观造身心两忘，世身乃一。自得现有粟如，游行于中，而色黑如漆者，乃是下元身世，黑乃习染所致。法于现时，神忆真言，而须造至持若勿持，乃有声入心通之应。切戒起有思议，斯便致得无音之音，响彻十方，不识声音自何来。乃自学造诚极，得于不持持中者，乃犹魂梦持诵之验也。学既造此，方有世感而物化，身应而炁凝焉。吕祖医科圣功如此。夫岂喉舌持诵者，所得造至哉。然而道不离世，致造入圣，端自喉舌起也。学者不可不悟焉。

　　云篆

　　按此云篆，太乙有言，名曰玄蕴。盖言先天真炁之所凝，神母之心华，篆篆蕴有天地山川。三教经义者，其体可究，其用不可穷也。尔时果老会之，为着玄蕴真言以授世。世故假作开经偈，乌知专贴云篆而说哉。其体可究，元命是也，故可假以医世运。凡从持运，功行两全，世身并利。盖此篆蕴道体，体既至真，其用自神，第非私智可测。故谓用不可穷，玄蕴偈释，非虚语也。

　　③

　　有八十四篆。神母布之，皇人摹之，谌母订之，旌阳集之，果老阐之，纯阳用之，泥丸袭之，一炳承之。我师泥丸氏曰：太素云篆，散布太虚，一时之胜因，皇人天真，见而摹之藏诸天府，授诸世真。譬犹一斛牟尼，散盛（音成）人世，并无句读（音豆），亦无音韵可稽，旌阳集得而慨曰：散寿无方，寿难圆寿。兼之篆体离奇，摹仿真非易也，谌母因而感降，为授音韵，使人可读。旌阳领之，从而翻译成楷，随更集而成文，始有大洞玉经之名。然犹未辑入藏者，延至刘宋，乌程陆静修，奉诏辑入。余按世用，盖有用④，而统将译楷，逐字分砌钩中，均有玄义存焉者。吕祖医科，独取玩包，稽谓元始玉法为尔，乃即篆集经文南无珏法句义也。我师又曰：物物有自而生者。云篆之生，生自金书。金书之现，现在王倪。王倪惟何，元命是也。学如假究，是为穷源。知而谨运，化化生生，不违道体。要知道本太虚，体本至无。此义一明，虚无二字，又为王倪所自出也矣。此之谓澈，学者凛体毋忽。以下十二篆，吕祖所续，然其玄义，可度而测者。

　　⑤

　　盖指儒宗禀承之道。

　　⑥

　　盖指玄宗禀承之道。

　　⑦

　　盖指释宗禀承之道。

　　⑧

　　右二十四篆，泥丸氏所续，按即祝词也。泥丸诰曰：斯宗乃至道，云篆是真文。一篆由心运，三才神仰临。所求无不验，有愿自圆成。能将全篆运，运运出天心。不落有无界，乌鲁斯得征。燃灯曾有记，隐现立随心。泥丸又曰：持运有遗制，无缘难见闻也。遗制惟何，道祖纯阳翁曰：士学持运，只将云篆依次分存，或脐或脑，而序有先后。准而持之，先运王倪，次运金书，再次运篆，不可倒置。王倪惟何，○是也。金书惟何，⑨是也。泥丸又曰：吕祖之运王倪金书也，乃用天目。而其口功，惟假唵②两字，法如磨镜，是正用神以持者。故其运篆，变用天目，向空而运。篆成，摄存脐存脑，个中尚至精玄义。篆虽运承金书起手，而此王倪，三才之元命，极极化生之自出。以身而言，未出母胎时，本位在脑；既出母胎，便落气海。又按金书，三才之元性，物物隐现之所仰。以身而言，物未感应时，本位在离；既感而应，乃临天谷。故凡篆承金书而运，则由天谷前降，故以降得清明为妙。篆承王倪而运，则由气海后升，故以升得冲和为妙。准此而运，⑩则存脑，⑾则存脐，且必篆篆默持全篆一周者，所以致无偏胜也。准而持之，升降平，阴阳调，呼吸均。学造自然，三元机气，自返先天，元造返先，身世不已治乎。从而时不刻间，三年五载，以涵以炼，世有不化，运有不昌，天其不天，地其不地乎哉。要知灾劫频临，皆由人造者。故尔仙佛圣贤，教主修省身心，返还道体，天寿不之贰焉。医世之学，吕祖肇而集示。乃假云篆，加修加证。功诀简易，端在维持一念。所谓意诚心正，心正身修，身修家齐，家齐国治，国治而后天下平也。夫岂专利一身哉。至谓道不外我，其义精玄而切实也。太乙不云乎，人身一世身，心即天也，身即地也，念即人也。人处天地之中，渺如一粟，而天实包地，地则载物而承天。形如鸡卵，天则清如，地则黄如，人物森森于其间。主之裁之，惟人乃能。故尔两造，翻若人承然者，人乃天地之神耳。是以神贵虚寂，偈有诸：一脚踏翻尘世界，情忘念绝见天心。此之谓致虚，此之谓守静，从而精进，乃造宥密。学造宥密而自然，始可医世，不为世惑矣，谈何容易哉。不诚不进，不恒不证。可见斯学，只在虚静恒诚四字焉。

　　普应真言

　　唵引⑿⒀（二合）娑诃

　　按出内典，而用法随心。故尔佛法斗法，统取用之。谨按尔法，⑿⒀之下亦即直接娑诃。而于娑诃之上，亦皆注曰二合。第按西法，合音葛者。故其念法，唵韵隐于喉鼻间，其韵长而幽。开口念之，乃始合诀，其下⑿韵短而缩，⒀韵放而洪。再下两字，娑音速，诃音霍，义盖用以降（音杭）伏诸魔，故名一字顶轮王真言。此咒声出，四十里内，诸魔器械，尽自震落。我宗宗斗，斗法合音喝者，义则重（平声）言以申之。故有一合二合，以至八合九合者。吕祖用从斗，故名普应真言，意在普感普应焉尔。泥丸又曰：持运已毕，总应礼诰而退。至如次数，学戒贪多。即日持八篆，亦不为少。总以神完无漏为主，而功法惟以升得冲和，降得清明为真验焉。

　　回向誓偈

　　二氏科本或经或忏，均有回向文言。盖以所持所运精义，回存个中，令守勿失。是即释兹在兹也。

　　愿承宥密，摄世入微，假虚涵静，假静还虚，虚极静笃，三无合化，互相医运，征验新奇（音几），刻斯时斯，毋间须臾，志心完神，愿达希夷。

　　愿，乃医世宏愿。承者，踵而承行是也。宥乃安义，密乃不见不闻，鬼神莫测是也。假，借也，即此明彼，对治功法乃尔。摄乃收摄，世兼身世而言。征乃几征，元性性源是也。虚指心，静指身。涵乃涵养，还乃还元，极乃极处，笃乃笃实。三元，天元地元人无也。机乃真机，先天真一之炁机。互乃交互，征乃征信，验乃应验。奇音几，不贰之义。刻乃片刻，时乃暂时，间乃间断。视之不见曰希，听之不闻曰夷。念毕三叩，起诣圣前，肃礼三礼而退。

　　右科乃正本，而所持惟八，可谓简易之至。准而行之，捷应如响者，为能致虚致寂而致诚耳。学鲜克成，乃在不恒。学用体注，功法并行也。



　　神人李蓬头法言一则

　　何为混化，继何加以混忘乎。曰混化之义，犹以晶瓶，承照日下也。其入手，乃由假始。假法惟何。存此身世，等同晶若也。诚而行之，切戒期效，毋住见闻。法惟混化此身世，于虚寂之中⒁。在汝入手，须先明澈其义，方不堕入幻妄，何可草草。体会明澈，乃可行焉。我为言之，其义惟何。有形之实，不是真实。可见之虚，不是真虚。故尔古哲有言，真实之虚，金玉得之故坚。真实之实，虚空得之故溥。我今更以两造言之，苍苍之天，乃合地炁结成者，然而不可不谓天也。块然之地，乃承天炁结成者，然而不可不谓之地也。学由是义，以行混照，念自无得而着，心自得而不贰焉。如是体行，实虚必自镕一，功到镕一，已造化境，以无分别，故名曰浑。而必继以浑忘者，并此存浑体用而悉释之，乃得深造自然地位耳。学造自然，永无流弊，古哲所谓百尺竿头更进一层是也。

　　右乃授出神人李蓬头，而得自门下徐生。生号根云，泰州人氏。诚信有余，灵慧阙然者，授以书，晓夜对以泣拜。诚极感神，李真乃至，闻竟授生大道。乃窃询之，述谓授以一纸书，口谓道以止念为经，浑照浑化为纬，继以浑忘为境。所授纸书，受而未能读也。即取与（得），言计二百九十有零。按即我师太虚翁所事之学，纸色亦黯谈。盖非为生而出，假以授（得）者也。爰熟读之，今因汇录心传，笔此数行，以志得读得事之由。小艮氏谨跋。

　　真师太虚氏法言一则

　　太虚氏曰：三才曰世，我身亦曰世。故世与身，可分可合。我师泥丸氏曰：以修法言之，人法地，地法天，天法道，道法自然。以义言之，自然，体也；道，乃用也。盖体本至虚，道本自无者。准此而事，法惟虚无而已。住作住为，即背自然，去体远矣，是名小道，志士勿之事也。然而古哲古德不有言乎，始因有作人不诚，乃至无为众始知。其说何说，曰：此之谓法，法乃法则是也。谓须有用用中无用，无为功里施功耳。古哲故曰：那么不那么，不那么却那么。才是那么不背那么。惟诚与恒者可以入道，可以证道。

　　太虚又曰：人身一小天地。言天地，而人在其中。太乙不云乎，我心即天，我身即地，我念即人。如是体之，三才一我也，何身何世之可分哉。此我道祖纯阳吕翁，肇有医世圣功之原由。后学承之，身治而世宁，其验疾于影响。而体验，只在一身，天地鬼神不得而测者。盖得周易盗宇之义。其义惟何，乃完密字而已。究其功法，只惟止念二字。吕祖不云乎：大道教人先止念，念头不止亦徒然。所云大道，指此一宗。学者承之，三千功，八百行，片刻可圆。第患不信不明，明而不恒不诚尔。

　　太虚又曰：人身难得，大道难闻。我师泥丸氏曰：汝既为人，先修人道。汝等要知，不修人道，如何合道。道无人我，中无意必者，故能常应常静而能常湛者，心知止念也。念何能止，法惟勿逐勿听而已。盖犹云掩太空然，法惟听之，太空自空，无能为害也。古哲不云乎：不怕念起，只怕觉迟。

　　太虚曰：我师云，人有几等人，道有几等道。我今不怕泄露，为汝言之。世间人，碌碌庸庸，随波逐浪者，众生也。知修知省者，凡夫也。修知合世而法道者，人也。法道而化身者，道人也。即身而医世者，神仙也。即世而化世者，真仙也。世身而合化者，天仙也。

　　我师问曰：汝今愿为何等人。余乃跪曰：某虽不敏，愿学天仙。师始诰曰：愿大不为妄，能者从之，然须痛扫闻见。往昔见闻，尽属支离，皆为小道，所谓法繁而难成。天仙心学，既无卦爻，又无斤两，澈始澈终，惟守无念二字。得念与成，付诸东流，念始归一焉。某闻，叩道问曰：然则参同契，悟真篇，道属支离欤。师曰：汝自不悟，故尔从事不达。古哲盖为不识世身一致而言也，今已洞悉其说，自宜神会旨趣，以行一身，何可钉椿而钊询。古哲不云乎：得诀回来好看书。又曰：得诀回来可废书。何可转生疑惑，汝自昧我说耳。盖此二书，乃是鱼筌。我同授汝之说，今以汝身化作鱼筌耳。汝不即身以渔，故有此问。汝今而后，但将身心浑照，继须浑化，再继混忘，乃造自然，自会朝屯而暮蒙，且自合夫应星应潮。若仍按图索骥，心何能一，念何能纯或。

　　泥丸氏曰：世间志士不少，类皆泥小而遗大，故为世囿，莫出范围。我道以出脱为宗，故能一身世而镕化。不可得而名，强名曰混化。

　　太虚氏曰：世间志士，大都修身以合世，造至即世以化身。此后不复加修，故尔徒有出世之志，而无出世之实。所谓用尽平生力，一筋斗翻十万八千里，原在如来手掌中。我宗不然，一息尚存，此志不容稍懈。其始也，亦皆修身以合也，继亦即也以化身，从而即身以医世，造至世化而不已，务必世身镕一，由安而化，乃为究竟。故能跳出天地外，不在五行中。我宗立法如此，能造与否，不之计也。此愿何愿，内典所谓尽此一报身，同升极乐国者是也。闵一得谨述。

　　我宗功法，一准天元，中间杂有作用者。盖以学人向自世尚入手，不得不假有作以致中庸耳。若未入世尚者，只从碧苑坛经入门，而致由夫白祖所注道德经，云门朱祖所注参同悟真两书，归宗于张祖金丹四百字，累行于三尼医世，致化于天仙心传，救弊于悟元子前后辩参证一书，证明于阴符经玄解正义，泥丸氏双修宝筏二书。以上所事，翻翻覆覆，不过造致中和两字耳。其旨，只是返本还元，乃即所谓全受全归而已。现已梓者：碧苑坛经，吕祖师三尼医世说述，张三丰真人玄谭集，陆约庵先生就正录，吕祖三尼医世功诀，吕祖师重申西王母女修正途十则，泥丸李翁女宗双修宝筏十则，张祖师金丹四百字，太虚氏天仙心传，太虚氏天仙心传医世玄科，悟元子前辩参证，悟元子后辩参证，古法养生十三则，前程戒忌，琐言续，如是我闻，上品丹法功夫节次，泄天机，吕祖师金华宗旨，尹蓬头皇极阖辟证道仙经，阴符经玄解正义，雨香天经咒注一部。以上二十种，共装一套，总名古书隐楼藏书。外金盖心灯八卷，共一套，总名同上。尚有宋代李注元始天尊先天道德经一部，宋代白祖手注道德经一部，云门朱祖参同契阐幽一部，又悟真篇阐幽一部，王无异周易图说一部，郧阳宁梓陈翁易说一部，计共六种。兹录力薄，未能重梓。此须与有力志士图之。道光甲午清和月定梵氏手识。



　　
