参同直指
 
张紫阳真人读参同契文

    大丹妙用法乾坤，乾坤运兮五行分；五行顺兮常道有生有灭，五行逆兮丹体常灵常存。一自虚无质兆，两仪因一开根，四象不离二体，八卦互为子孙。万象生乎变动，吉凶悔吝兹分。百姓日用不知，圣人能究本源。顾易道妙尽乾坤之理，遂托象于斯文。否泰交，则阴阳或升或降；屯蒙作，则动静在朝在昏。坎离为男女水火，震兑乃龙虎魄魂。守中则黄裳元吉，遇亢则无位无尊。既未慎万物之终始，复姤昭二气之归奔。月亏盈，应精神之衰旺；日出没，合荣卫之寒温。本立言以明象，既得象以忘言。犹设象以指意，悟真意则象捐。达者惟简惟易，迷者愈惑愈繁。故之修真之士，读《参同契》者不在乎泥象执文。

　

参同契直指序

    七返九还，金液大还丹之道，为天地所秘，为鬼神所忌。历圣口口相传，不记文字。所以学道者如牛毛，明道者如麟角；加之旁门三千六百， 曲径七十二家，以邪混正，以假乱真。虽有一二志士，玉石不分，若水负天涯之姿，高明之见者，其不为邪道所惑也，有几人哉！东汉魏伯阳真人，得长生阴真人之传，会悟圆通，了却大事。垂悯后生好道之流，准《易》道而作《参同契》，分上中下三篇。首叙御政之道，中叙养性之理，末叙伏食之方。罗列之条，贯通一理，别开门户，多设寓寓，接引方来；以有象比无象，以有形示无形。其中药物火候，无一不备。书成之后，请诸方州里事景休徐公，遂笺注三篇，发明《契》中奥妙。魏真人又传同郡淳于叔通；淳于氏又作《三相类》上下二篇，补塞《参同契》之遗说，于是金丹之理，尽出而无余蕴矣。如三翁者，皆统回参证《心印》成书，非他一切模仿猜疑可比，此又《参同契》中之参同。后世万卷丹经，皆本于此。所以人皆称为万古丹经之主。朱子作考异注解《参同》；程子象山，亦尝赞美，可知此书为儒道之所共赏者也。穷尽此书，流世已久，次序紊乱，注疏家各出己见；或以前者为后，后者为前；或以经文与注语相混，或将序文与正文夹杂。不但文意不贯，次序大错，且并不分何者是经，何者是注，何者属于魏，何者属于徐，何者属于淳于，竟似魏真人一人之书。更有无知之辈，或流而为采战，或误而为烧炼，毁谤圣道，埋没真宗，大失三翁度世之婆心，其罪当可言乎？乾隆壬寅岁，偶得无名氏翁真人注、上阳子陈真人注。其经注各分一类，节序前后相贯，经自经，注自注，补塞自补塞，文自文，序自序，朱蓝分判，皂白显然，千百年真经之冤屈，至此方伸。二注，陈较于翁尤为整齐，因取陈本为据，其正文次序，似有不贯者，略为更移，分节注释，其中一切比象喻言，尽皆破为粉碎。与大众细看直指，何者是炉鼎，何者是药物，何者是阴阳，何者是五行，何者是先天，何者是后天，何者是火候，何者是烹炼，何者是内外，何者是始终，朴实尽露，肯綮尽现。书成之后，名日《参同直指》。倘有同志者见而阅之，则知《参同》之道，乃历圣口口相传之秘。而悟元之注，无非野狐葛藤之语。正文节序，或有不贯之处，尤赖后之高明者改正矣。

时 大清嘉庆四年岁在已末春王正月元旦日栖云山

素朴散人悟元子刘一明自序于自在窝中

　

《参同契》经文直指上篇

东汉魏伯阳真人着

栖云山悟元子刘一明解

　

上篇叙以御政

　

    乾坤刚柔，配合相包。阳秉阴受，雌雄相须。须以造化，精气乃舒。坎离冠首，光映垂敷。玄冥难测，不可画图。圣人揆度，参序元基。四者混沌，径入虚无。六十卦周，张布为舆。龙马就驾，明君御时。和则随从，路平不邪。邪道险阻，倾危国家。

    大道无声无臭，非色非空，有何可言？然无声无臭中而藏阴阳，非色非空里而含造化。果若无言，阴阳消息何以知？造化机密何由晓？故古人云：“道本无言，言以显道。”天不私道，龙马负图出河，泄露天机。伏羲氏则之而画先天八卦，又重而为六十四卦。降之文王，又变出后天八卦，衍而为后天六十四卦，分而为三百八十四爻。而又系之以辞，明吉凶之理，宣圣十翼，阐义文之义。于是先天后天之理，详明且备，天地造化之道昭昭矣。故《易》之一书，为中国希贤希圣之理窟，修道立德之根本。儒门之所遵者此书，道门之所则者此书。黄帝《阴符》，老子《道德》，其理其义，皆与《易》理暗合。然诸圣奥语妙义，后世罕能测其端倪，难以窥其畔岸。即有一二良材志士，总得一言半语，亦无下手处。伯阳仙翁，老婆心多，推诸圣度世之心，准《易》道而发《明符》、《道德》之秘，千百比喻，曲尽其说，盖欲人人成道，个个了真。后来丹经子书，皆本《参同》而作。是以《参同》为万古丹经王。丹经之名，实本于此，金丹之名，亦始于此。夫人秉天地阴阳五行之气而生身，身中即有此阴阳五行之气、阴阳五行之德。气属命，德属性。是性命乃天地阴阳五行之气而成。修性命之学，离天地阳阳五行之道，再无别术矣。《易》即天地阴阳五行之道，能明《易》道，而圣道可知。故《易》道以乾坤为首而叙卦。《参同》亦以乾坤为首而叙道，是《参同》之理，本于《易》理也。《易》以乾坤为首者，乾者健也，取象为天，天阳而至刚，刚主健，故曰乾刚；坤者顺也，取象为地。地阴而至柔，柔主顺，故曰坤柔。乾坤定位，刚柔相包，乾阳之气禀，与坤阴之气承受，一雌一雄，相资而行造化，则阳之精、阴之气得以舒畅而生万物矣。《易》以坎离而为中者，坎外阴而内阳，象月；离外阳而内阴，象日。日月者，天地之精魂，代天地而行造化，乃气运之冠首。日照月临，光映垂敷，四时行而万物生长收藏，皆自然而然。天地刚柔之所以能舒精气，日月来往之所以能垂光耀，还有个无形无象物事在内运动。其理至神至妙，难以测识，不可画图，故圣人揆度阴阳消息，参序其元本根基，以示其奥。四者混沌，径入虚无者，《易》以乾坤为体，坎离为用。四者混沌，而归于虚无一气，一气流行，阴而阳，阳而阴，阴阳交错，始于屯蒙，终于既未。余六十卦阴阳迭运，张布而为舆。龙马就驾，运毂正轴，以行造化，此《易》之大略也。首出庶物之圣，乘六龙以御天。动静随时，一与《易》准，不敢稍有差错。盖 《易》以阴阳和平为本。御政者，观天道，执天行，是谓能和，和则万民随从，王道坦坦，路平不邪矣；御政者，违天道，失天行，是谓不和，不和则上下不应，邪道险阻，倾危国家矣。比之修道者，以刚健柔顺为体，以刚柔中正为用。刚柔合一，如乾坤之匹配；刚柔中正，如坎离之光垂。刚柔相当，健顺混成，精气充足，心君虚灵，挥然天理，心正心身可修矣。盖治身治国一理也，心正君正一道也。未有君不正，而能御时；未有心不正，而能全道。仙翁首以《易》理御政，提出为纲领。特以性命之道，一《易》道。修身之事如御政。不明《易》道者，不能修性命；不明御政者，不能修身心。《易》道御政，皆以阴阳相和为本。修持性命，含阴阳相和之道，其外再无二法矣。此节重在一和字，和则路平不邪，不和则拃道险胆，学者可不先知其和乎？

    君子居其室，出其言善，则千里之外应之。谓万乘之主，处九重之位，发号出令，顺阴阳节。藏器俟时，勿违卦月。屯以子申，蒙用寅戍。余六十卦，各自有日。聊陈两象，未能究悉。立义设刑，当仁施德，逆之者凶，顺之者吉。按时法（疑为“发”）令，至诚专密。谨候日辰，审查消息。纤芥不正，悔吝为贼。二至改度，乖错委曲。隆冬大暑，盛夏霜雪。二分纵横，不应漏刻。水旱相伐，风雨不节，蝗虫涌沸，群异旁出。天见其怪，山崩地裂。孝子用心，感动皇极。近出己口，远流殊域。或以招祸，或以致福，或兴太平，或造兵革。四者之来，由乎胸臆。动静有常，奉其绳墨。四时顺宜，与炁相得。刚柔断矣，不相涉入。五行守界，不妄盈缩。

    上节言阴阳相和，而后可以有为矣。但有阴阳，必有生杀，生杀分明，阴阳相须。以之治国，则国可以治，以之修身，则身可以修。盖修真之道，所以法天效地，一言一行，必须谨密，暗合天地造化，方能与天地合德，夺天地之气数为我有。《系辞》传曰：“君子居其室，出其言善，则千里之外应之。”夫修辞立其诚，所以进德也。因其进德，所以言必诚。室者，人所不知，而己所独知之地。居其室，而能慎其独，则静观密察，言不妄出，一出其言，言必尽善。言善则有信，有信则行无不当，可以动天地，感人物，故千里之外应之。御政之主，观天道，执天行，发号出令，必顾阴阳之节，而不敢有违于天行者，盖以言行君子之枢机。枢机之发，荣辱之主也。修道者，用刚用柔，仿御政者，发号出令。顺阴阳节，未有心不正而身不修，性不尽而命不立者也。何为发号出令，顺阴阳节？阳节所以生发万物，阴节所以收敛万物。修道有进退之法，当阳而用阳，当阴而用阴。用阳者进也，用阴者退也。进退各有其节，是谓天人合发，顺阴阳而号令也。藏器俟时，勿违卦月者，一年十二月，上（“上”原文为“下”）六月属阳。下六月属阴。自子至巳，复、临、泰、大壮、夬、乾，六阳卦统之；自午至亥，姤、遁、否、观、剥、坤，六阴卦统之。阴阳卦气，各行其时。十二月行六十卦，共三百六十日；一日行一爻，共行三百六十爻；一月三十日，行五卦共三十爻。自冬至后行起，始于屯蒙，终于既未。如屯蒙二卦；屯乃坎震合卦( )，坎为水，震为雷，雷在水中，阳动于阴中也。屯以子申者，坎在子，为水。水生于申，旺于子，阳气至子而升，阳用事也。蒙乃艮坎合卦( )，艮为山，坎为水，水在山下，阳气止于阴中也。蒙用寅戌者，艮在寅藏火，火生于寅，库于戌；阳气至戌而藏，阴用事也。屯主生阳，蒙主养阳。修丹之道，藏器于身，待时而用。当进阳而阴中返阳以进火，如屯阳动阴中也；当阳足而阳中运阴以退火，如蒙阳止阴中也。余六十卦，各自有日者，-月五卦，三百六十日，行六十卦。即上节六十卦周张布为舆也。聊陈两象，未能究悉者，举此屯蒙两卦，反正之象。其余五十八卦，一反一正，各行卦气，可以类推而知，不必究悉矣。六十四卦，只言六十卦者，盖造化之道，以乾坤为体，以坎离为用，六十卦皆乾坤坎离四卦，一阴一阳变化而生出者也。修道者，若知此中消息，则明损益，知昏晓。以乾坤为体，以坎离为用，一动一静，而六十卦自然而然，不执卦象，自合卦象也。立义设刑，当仁施德者，义刚主刑，仁柔主德。当刚而刚，以义施刑；当柔而柔，以仁施德。设刑以去客气，施德以养王气。义以成仁，仁以济义，仁义并行，刑德两用，大丹始成。违此者，则阴阳乖戾而凶；顺此者，则阴阳调和而吉。故必按节侯，发令施为，神明默运，志诚专密，防危虑险，谨侯阳生阴生之日辰。审察消息而运用之，不敢稍有懈怠也。诚之一字，为修道者成始成终之物。纤芥不正，便为不诚。不诚则悔吝为贼，阴阳不时，二至改度，阴阳不和，二分纵横，有等等凶象发现。纵大道在望，未许我成。果其刚柔正中，一诚格天，凶可变吉，险可得易。即如孝子诚心，便可感动皇极。昔大舜遭父母之难，号泣旻天，略无怨言，完廪浚井，莫敢有违。瞽瞍焚廪掩井，皆不得死，天子报孝子也如此。修道者，若能以人心合天心，颠倒明阳，只在片时。天有违乎？天不我违，而况于人乎？况乎鬼神乎？近出己口，远流殊域者，即君子居其室，出其言善，则千里之外应之；若居其室，出其言不善，则千里之外违之。故或招祸，或致福；或兴太平而百体具理，或造兵革而六城猖狂。吉凶祸福，皆在心胸一念之间耳。盖方者心之声，有诸内，形诸外，心正则言善，致福而兴太平；心不正则言不善，招祸而兴兵革。故必动静有常，奉其绳墨，不偏不倚，随时随事，顺之逆之，与四时阴阳之气相得，则用刚用柔，皆得其当，于此断而有准。《系辞》传曰：“动静有常，刚柔断矣”者，即此之谓也。刚柔有断，自不至于宜刚而涉于柔，宜柔而入于刚。金木水火土，五行各守其界，五元五德，各安其位，亦自不妄盈缩，浑然一气，天理流行而不息矣。此节重在动静有常-句。能动静有常，即是发号出令。顺阴阳节，即是五行守界。不妄盈缩，即是君子居其室，出其言善，一有常而志诚专密，无行不顺，无言不善。逆之顺之，进之退之，无可无不可矣。

    易行周流，屈伸返覆。幽潜沦匿，变化于中， 包囊万物，为道纪纲。以无制有，器用者空。

    上节言发号出令，必须阴阳节而后得吉。人或以为有心作为，而实非有心也。试思易卦之行，一气上下，周流六虚，其屈伸返覆之机，幽潜沦匿，虽不可见不可闻，然至无而含至有，至虚而含至实，其中变化无穷，包囊万物，为道之纪纲。盖屈伸返覆者，一阴一阳之谓道；变化于中者，阴阳不测之谓神。以神运道，以道显神，是以无而制造其有，以器用而归于空。《易》无思也，无为也，寂然不动，感而遂通，天下之故，易何心哉？性命之道，一易道也。易无心，修道亦无心，无心之用顺时而用。顺时者，顾其理也。顺理而行，动出于天，不自于人，何心之有哉？

    故推消息，坎离没亡。言不苟造，论不虚生。引验见效，校度神明。推类结字，原理为证。坎戊月精，离己日光。日月为易，刚柔相当。土王四季，罗络始终。青赤白黑，各居一方。皆秉中宫，戊己之功。

    上节言有以无为用。但无之用人难测度，故圣人推明阳来往消息，坎离会合没亡，以有象比无象，以有形喻无形。言不苟造，论不虚生，引其所验，而见效者，校度其阴阳神明之用，推其类而结字，原其理而为证，使人易知易会。如坎纳戊为月精，离纳己为日光。阴中含阳，阳中含阴，以日上月下，合而为易，取刚柔相当之义，此推其同类相从而结字也。夫如土王四季，罗络金木水火而为一气，始而终，终而始，始始终终，流行不息。青木赤火，白金黑水，各居一方，皆秉中宫之土调和而相合之。是相合之功，皆赖戊己。金木水火土，混而为一，是谓攒族五行，此原理为证也。推类原理，无可以因有而知，空可以因器而晓矣。

    朔旦为复，阳炁始通。出入无疾，立表微刚。黄钟建子，兆乃滋彰。播施柔暖，黎蒸得常。临炉施条，开路正光。光耀渐进，日以益长。丑之大侣，结正低昂。仰以成泰，刚柔并隆。阴阳交接，小往大来。辐辏于寅，运而趋时。渐历大壮，侠列卯门。榆荚堕落，还归本根。刑德相负，昼夜始分。夬阴以退，阳升而前。洗濯羽翮，振索宿尘。乾健盛明，广被四邻。阳终于巳，中而相干。媾始纪序，履霜最先。井底寒泉，午为蕤宾。宾伏于阴，阴为主人。遁世去位，收敛其精。怀德俟时，栖迟昧冥。否塞不通，萌芽不生。阴申阳屈，没阳姓名。观其权量，察仲秋情。任畜微稚，老枯复荣。荠麦牙蘖，因冒以生。剥烂肢体，消减其形。化炁既竭，亡失至神。道穷则返，归乎坤元。

    上节言推阴阳消息，坎离没亡以立言。此节合下节，皆申明阴阳消息，引验见效之义。何以见阴阳消息？如冬至朔旦，日从南回北，地下一阳生，在卦为复( )。阳气方生，阳为主而阴为宾，复彖辞曰：“出入无疾。”特以阴阳出入，出入俱无疾伤。出之者，阳当进也；入之者，阴当退也。立表微刚者，表所以验晷影之长短。微刚者，阳气方生也。立表以测日影方长，即知地下阳气方生也。微阳方生，律应黄钟。月建于子，为十一月。阳进之兆，于此滋而渐彰。天之阳气，播施而始物；地之阴气，柔暖而生物。黎蒸皆得天地阴阳相交之气，资始资生，而得其常矣。比之修道者，刚气方振，其气尚微，当养此一点生机，以为返本还元之根基，而不可须臾有离者也。日自冬至渐回至小寒，二阳生，在卦为临( )。大造炉中，阳气施条，开通道路，光耀始进，晷影于此益长。月建在丑，律应大吕，为十二月。比之修道者，刚气漫长，临炉下功，条理身心，抑阴以开路，扶阳以正光，渐次而进，功夫不缺。亦如日之益长也。日自小寒回至立春，三阳生。正气结满地中， 自低而昂，天气从此上升，地气从此下降，内阳外阴，在卦为泰（），泰者，刚柔并隆。阴阳交接，小住而大来。阴顺阳健，其气温和，如辐辏成轮，阳阳同途，浑然一气。月建在寅，为正月，比之修道者，刚气进于中正，客气伏首，阴阳调停，性情和平，刚而不燥，柔而不懦也。日自立春回至春分，运而趋时，由温而渐热，四阳生，在卦为大壮( )。月建在卯，为二月。卯者，木旺之地，生德之门。然大壮内藏不壮，故此时榆荚随落，还归本根。德中带刑，刑德相负，阴阳分离，昼夜从此而分，日渐长而夜渐短。比之修道者，阳刚之气壮盛，须当沐浴温养，归于本根，以戒不虞，俟其阴气自退，阳气自长，不可强制，以招客气，所谓“勿忘勿助”者是也。日自春分渐回至清明，自此阳气渐长，阴气渐消，阴气将尽，阳气将纯，五阳生，在卦为夬( )。月建在辰，为三月。夬者，决阴以退，阳气升而前进也。比之修道者，刚气旺盛，阴气微弱。从此可以洗濯一身积习之旧染，抖去人心乎生之宿尘，振羽翮而一往直前矣。曰振者，振发道心之刚气也；曰索者，索求人心之秽污也。以道心制人心，无徽不入，不使有一毫客邪之气，留于方寸之内也。日自清明回至立夏，六阳生，在卦为乾( )。月建在巳，为四月。乾健盛明，光被四邻，两间纯是阳气，万物于此而皆荣旺矣。比之修道者，阳刚进于纯粹至精，复见乾元面目。良知良能，浑然天理，而无一毫人欲之私。如一轮红日，照于天中，万般阴邪，尽皆消灭。此进阳火之事，用九之道也。阳气至巳而极。阳极必阴，即有阴气相干。日自立夏交夏至，自北而回南，地下一阴生，在卦为姤( )。从此阴气继阳气，而序有履霜之兆。一阴生，非有霜之时。然霜之履，即于此始，乃阴气之最先者。当此之时，井底泉水寒凉，应地气也。月建在午，为五月，律应蕤宾，阴气宾伏地下，阳气当退，阴气当进，而阴为主人矣。比之修道者，阳刚增进于极盛，必须将此阳刚保守，煅炼成了永久不坏之物，方为极功。保守之功，即运阴符之功。阴符者，阳极当以阴养之。以阴养阳，阳气不亢，阴阳符合之谓。阴符之阴，非外客气之阴，乃阳气收敛退出之真阴，这边真阳退，那边真阴生。真阴生而假阴自消自化。若阳气不退，真阴不现，阳极必阴。一阴潜生，客气又来，得而复失，大事去失。故阳刚进至于纯，阴符之所必用。亦如五月之姤，而阴为主人矣。但用阴须要认的真假，真阴顺其真，假阴顺其假。顺真能养阳，顺假能伤阳。故姤之象传既曰：“勿用取女，不可兴长。”又曰：“天地相遇，品物咸章；一真一假，天地悬隔。”故坤卦初爻，有腹霜坚冰至之戒。此用阴所当谨慎者也。日自夏至回于小署，二阳退而二阴生，在卦为遁( )。月建于未，为六月，阳气从此收敛。比之修道者，遁世去位，收敛精神，怀德俟时，栖迟昧冥，韬明养晦，大智若愚，大巧若拙，不使有客气乘间而伤也。日自小暑，渐回至立秋，三阳退而三阴生，在卦为否( ）。月建在申，为七月。此时天气下降，地气上升，万物闭塞而不通，虽有萌者而不生也。比之修道者，刚道退于中正，柔道进于中正，刚柔相当，以柔养刚，其阴用事，如没阳姓名矣。日自立秋，回至秋分，四阳退，而四阴生，在卦为观( )。月建在酉，为八月，于时为中秋，刑中有德，任蓄微稚，老枯复荣。如万物皆敛，而芥麦反发芽长糵，因冒以生。比之修道者，刚为柔养，生机在内，虽外暗而内实明。亦如中秋刑中有德也。日自秋分，回至寒露，五阳退，而五阴生。在卦为剥( )。月建在戌，为九月，阳气从此消灭其形，万物殒落。比之修道者，剥烂后天幻化之肢体，消灭有形刚燥之气性。化气既竭，无识无知，亡失至神，不神而神矣。日自白露回至立冬，六阳退，六阴纯，道穷则返，在卦为坤( )。月建在亥，是为十月，纯阴无阳。比之修道者，刚气退藏，养到空无所空，归于无声无臭至静之地矣。过此而往，静极复动，别有妙用也。后附六阴六阳一图，以备参考。

    晦朔之间，合符行中。混沌鸿蒙，牝牡相从。滋液润泽，施化流通。天地神明，不可度量。利用安身，隐形而藏。始于东北，箕斗之乡。旋而右转，呕轮吐萌。潜潭见象，发散精光。昂毕之上，震出为征。阳炁造端，初九潜龙。阳以三立，阴以八通。三日震动，八日兑行。九二见龙，和平有明。三五德就，乾体乃成。九三夕惕，亏折神符。盛衰渐革，终还其初。巽继其统，固际操持。九四或跃，进退道危。艮主进止，不得逾时。二十三日，典守弦期。九五飞龙，天位加喜。六五坤承，结括终始。韫养众子，世为类母。上九亢龙，战德于野，用九翩翩，为道规矩。阳数已讫，讫则复起。推情合性，转而相与。循环璇玑，升降上下。周流六爻，难可察睹。故无常位，为易宗祖。

    上节以一岁十二月，比阴阳进退之道。此节又以一月三十日，比明阳进退之道。总以明顺阴阳节之运用耳。月与日，一岁十二会，每月一会。当晦朔之间，日月相合，如符契行于中道。中道者黄道，日行之道。日道月道，相交而行，正在晦尽朔初之时。当此之时，阴阳上气相交，混沌鸿蒙，牝牡相从，阳抱阴、阴抱阳，和气抟聚，滋液润泽，阳施而阴化，一气流通。然其牝牡相从，施化流通之机，无形无迹，不可见不可知，虽天地神明，不可度量，而况于人乎？比之修道者，虚极静笃，利用安身，隐形而藏，万物难伤，造化难移。盖天地能役有形，不能役无形；能役有气，不能役无气，能役有心，不能役无心也。始于东北箕斗之乡音，月光至东北，全消纯阴之象，《易》所谓“东北丧朋”也；旋而右转，呕轮吐萌，阴下生阳，潜潭见象，发散精光。于毕昴西南坤地，坤中孕震，现蛾眉之光，是谓“震出为微”，阳气造瑞之始，《易》所谓“西南得朋”也。此时微阳初生，在乾卦为初九之潜龙。比之修道者，静极而动，虚室生白，一点真灵之光，从黑暗中发出。这一点真灵，易失而难寻，幸而见之，急须收入壶中，以为返本还元之基。保之惜之，须臾不可有离者也。月之阳光，于三日而立基，阳气于八日而始通。通者，阴气始，与阳气相通而和平也。三立者。三日震动；八通者，八日兑行。光有兑象，阴中阳半，其平如绳，似乎弓弦，是谓上弦。在乾卦为九二之见龙。比之修道者，阳刚进于中正，则和平有明，阴气顺从，不隐不瞒，可以不为外物所伤矣。月至十五，三五德就，光气圆满，三阳纯全，乾体乃成，在乾卦为九三之夕惕。比之修道者，精神充足，刚气壮盛，三五合一，金丹有象。然阳极于上，必亏折于下，盛衰相革，终还其初。夕惕者，防危虑险，以戒不虞也。月至十八，一阴潜生，光气始亏，巽继其统，阳光于此渐退。比之修道者，刚气进添至极，须当以柔接之，固济操持，保养其刚。在乾卦为九四之或跃。或之者，疑之也。疑其进退于道有危，谨慎之至也。月至二十三日，阳中阴半，有艮之象，其平如绳，亦似弓弦，是谓下弦，艮主进而当止。比之修道者，阳刚退于中正，刚柔合一，不偏不倚之谓中矣。当此之时，须当沐浴，不得逾时，退之太过。在乾卦为九五之飞龙。飞龙者，刚健中正，纯粹之精，刚而不至躁，柔而不至懦，通权达变，惟精惟一，允执厥中。如月二八一斤，金水相停，光进不至于极，光退不至于暗。到此地位，良知良能，道心常存，人心安静，浑然天理，止于至善，复见本来刚柔如一之面目，我命由我不由天。天即我，我即天，与天为徒，岂不加喜乎月至三十，六五坤承，阳光尽藏，纯坤之象。阳气一周，从坤而始，从坤而终。是坤者，结括阳气之始终者也。惟其结括阳气之始终，故韫养众子。又复阴极生阳，世为类母，生生不息。在乾卦为上九之亢龙。亢者，阳之极也。阳光退至于纯坤，得坤温养，其气充满于内，静极而动，阴阳抟聚，故有战德于野之象。此亢龙战野，与《周易》乾坤上九上六辞稍别。《周易》亢龙，以阳太过言之；战野以阴不顺言之；契中亢龙，以阳到纯处言之；战野以阴阳相合抟聚言之，须要看战德二字。战德于野，是明示有阳德；不可无阴德。借阴养阳，阳气极而返于本根，又从阴中复发，故下文紧接曰“用九翩翩，为道规矩”。翩翩，飞翔上下之义。乾卦曰：“用九见群龙无首，吉。”修道者，能如月光盈亏之规矩，当进刚而即进刚，当用柔而即用柔，变化随时，刚柔有准；翩翩不定，或上或下；迎之不见其首，随之不见其后，刚之迹俱化，不刚而刚，刚而不刚，惟见于空。刚而养到空地，阳之数已讫，归于坤元。阴极生阳，讫则复起，推情合性，转而相与，大药发生，由微而着，如璇玑循环，升降上下，周流于六阴六阳之爻位。此乃至神至妙之天机，先天而天弗违，后天而奉天时，非寻常之可能察观者。故《易》之阴阳，无一定常位，而乾坤六阴六阳，为《易》之宗祖。其余六十二卦，皆乾坤阴阳随时变化之所出。识得乾坤阴阳变化之道，是得其《易》之宗祖。用九用六，不失其时；进之退之，六十二卦，皆在运用之中，自合一岁日。行南北之节候，自契一月，月光盈亏之气机，不必泥文执象，可以得象忘言，得意忘象矣。后附月光盈亏图，以备参考。

    恒顺地理，承天布宣。玄幽远眇，隔阂相连。应度育种，阴阳之元。廖廓恍惚，莫知其端。先迷失轨，后为主君。无平不陂，道之自然。变易更盛，消息相因。终坤复始，如循连环。帝王承御，千载常存。

    上二节以一岁一月指示阴阳互用之理，详明且备矣。夫修真之道，一阴一阳之道，阳主刚健，阴主柔顺。进阳者，进刚健也；运阴者，运柔顺也。进刚健必进于中正，方为健；运柔顺必运于中正，方为顺。刚至中正，刚而不躁；柔至中正，柔而不懦。刚中有柔，柔中有刚，则本性圆明，不偏不倚之谓中，金丹结矣。但金丹之道，以天地为炉鼎，刚必如天之无物能伤，刚健得矣；柔必如地之无物不裁，则顺得矣。恒顺地理者，法地之柔顺，无物不裁，无物不生也，承天布宣者，微（似误）天之刚健，无物不始，无物能屈也。能法地，则柔顺配地；能效天，则刚健配天。果能刚健如天，柔顺如地，则易知简能。即良知良能，浑然天理，至善而无恶矣。试观天上地下，其气至玄至微，其形至远至眇，似乎彼此隔阂，又却其气潜通而相连。相连者，应其度数，育其种类，万物皆随时发生。其发生处，即是阴阳元基。这个元基，虽玄幽远眇，寥廓而难即，恍惚而难测，莫可知其端倪。然观其地之生物长物，莫知其端者，亦可以稍知其端矣。《易》之坤卦辞曰：“先迷后得主。”传曰：“先迷失道，后顺得常。”盖地至阴而无阳，承天之阳以为阳。天之阳气来，则地阳；天之阳气去，则地阴。当天气下降，地气上升，阴气用事，阳气退避，万物闭塞而不通，是地无阳，如迷而失轨，无主君也；当天气上升，地气下降， 阳气用事，阴气顺命，万物折甲而通泰，是地有阳，如顺而得常，有主君也。先迷失轨，阳极而阴，阴用事，后为主君；阴极而阳，阳用事。阳用事，万物通，如地之平；阴用事，万物塞，如地之陂。天地之道，大往小来，小往大来，无有阳而不阴，平而不陂。其阴阳平陂，皆道之自然。虽天地亦无心也，故变易之道，阴阳更盛，阳极则阴，阴极则阳，消息相因，终于坤而又复始，如循连环。凡此皆以明天地阳健阴顺、阴阳一气流行之理也。若帝王承天御治，法天效地，刚柔并用，与天地合其德，与日月合其明，与四时合其序，与鬼神合其吉凶，先天而天弗违，后天而奉天时。以之治世则世治，以之修道则道成。内可成己，外可成人。虽千载常存，享寿无疆，较之常人，更为甚易。昔伏羲神农修此道，而享寿万余；黄布修此道，而乘龙上天，此为证验也。

    御政之首，鼎新革故。管括微密，开舒布宝。要道魁柄，统化纲纽。爻象内动，吉凶外起，五纬错顺，应时感动。四七乖戾，誃离俯仰。文昌统录，诘责台辅。百官有司，各典所部。原始要终，存亡之绪，或君骄佚，亢满违道；或臣邪佞，行不顺轨。弦望盈缩，乖变凶咎。执法刺讥，诘过贻主。辰极受正，优游任下。明堂布政，国无害道。

    以上借《易》理，或言天道，或言王道，或言圣道，分而论之。此节总结局于御政，以明返还之功。返还者，后天中返先天，有为之功用，故曰御政之首。鼎新革故，返还之道，欲其取新也。然欲取新，莫先于革故。故者，旧染之污也。革去旧染之污，则人心静矣。鼎者，煅炼药饵之器。所以取物之新，鼎中之物炼新，则道心生矣。管括微密者，戒慎乎其所不睹，恐惧乎其所不闻，在至隐至微处下功力，所以使人心之柔顺也。开舒布宝者，化裁存乎变，推行存乎通，于一举一动处运神机，所以发道心之刚健也。人心柔顺，道心刚健，则革故而鼎新，鼎新而革故，自无挥然天心，至善而无恶矣。然其鼎新革故之要道，总在道心耳。要道魁柄者，魁柄为北斗第七星，一名标星，一名破军星，又名天罡星。天罡统造化之权，为北极执法之臣。所以运周天之星宿，为众星之纲纪，造化之要道。天罡动之得正，则五纬众星各守其位，二十八宿皆应时而转，不失节侯而吉；动之稍错，则五纬众星不顺其常，二十八宿皆乖戾誃离，失其次序而凶。凡此皆因人事谋为臧否感之。文昌星共六星：一曰上将，二曰次将，三曰贵相，四曰司禄，五曰司命，六曰司寇，乃天之六府。主集记天道，统录休咎，诘责人间台辅百官有司，各典所部之善恶。善则垂象吉，恶则垂象凶。原其垂象吉凶之始，要其人间祸福之终，可以知其存亡之绪矣。故或君骄佚，亢满自居，有违治道；或臣邪佞，行不顺轨，失其政事，必致天象朔望盈缩，乖变失常，而着凶咎。此其责，在执法之臣不严，为人刺讥，且且贻过于主，害莫大焉。盖魁柄随时运动，则辰极守正，居于其所，游优任下，而众星共之。交宫过度，运动四时，万物生成。执法者，谨慎顺轨，则君王恭已南面，坐明堂而布政事，帝道遐昌。修道者，道心之真情，具有刚气，如天上之魁柄，国家之执法者也。道心之真知，主乎觉照，如天上之文昌统录也。道心之主宰，如天上之辰极、人间之国君也。真情不昧，五元五德，彼此相生、浑然一气，如魁柄所指不忒，五纬错顺，应时感动也。假情一发，五物五贼，彼此相克，各一其性，如魁柄所指有错，二十八宿，乖戾誃离俯仰也。真知觉照，签察六根门头、七情六欲、五物五贼之妄动，如文昌统录各典所部之善恶也。心君主宰中正，如辰极居所守正，国君明堂布政也。修道者，而能振道心制人心，则真情不昧，真知常存，阴气渐化，阳气渐纯，鼎新革故，性定命凝，自有为而入无为，百体俱理，万虑俱息，更何有骄亢违道，邪佞失轨，凶咎之害乎？噫！修真之道，亦一御政之道。若明御政之吉凶，则修真之吉凶可知。仙翁上篇，首以御政比修真，妙哉！微哉！

　

《参同契》经文直指中篇

中篇引内养性

　

    将欲养性，延命却期。审思后末，当虑其先。人所秉躯，体本一无。元精云布，因炁托初。阴阳为度，魂魄所居。阳神日魂，阴神月魄。魂之与魄，互为室宅。性主处内，立置鄞鄂。情主营外，筑垣城郭。城郭完全，人物乃安。爰斯之时，情和乾坤。乾动而直，炁布精流；坤静而翕，为道舍庐。刚施而退，柔化而滋。九还七返，八归六居。男白女赤，金火相拘。则水定火，五行之初。上善若水，清而无瑕。道之形象，真乙难图。变而分布，各自独居。类如鸡子，白黑相符，纵广一寸，以为始初。四肢五脏，筋骨乃俱。弥历十月，脱出其胞。骨弱可卷，肉滑若铅。

    古仙云：“修性先修命，方入修行经，修命不修性，此是修行第-病。”盖性为阴，命为阳，阴阳两用，性命双修，方能入于形神俱妙、与道合真之境。故未修性之先，须急修命，既了命之后，又当修性。未有不修命而超凡，未有不修性而入圣。仙翁以养性之道而首提曰：“将欲养性，延命却期。”正以示欲养其性，不可不先延命也。若是上智利根，不待修命，而即修性，一了百当，直登圣域。然上智之人少，中下之人多。若不先修命，而即养性，则为一己之阴，倘有一毫渗漏，未免有抛身入身之患。故必先修有为返还之道，以固其命基，再行抱一无为之道，以了其性宗，性命兼了，本生不灭，与天地同良久矣。但延命之道，却期之道也。却期者，却其死期之谓。能却死期，方能延命。然欲却期，须要审思其如何死。审思如何死，尤当先虑如何生。生者先也，死者后也。孔子曰：“未知生，焉知死？”盖未知如何生，即不知如何死；既知如何生，即知如何死。能知生死之机，于是却其死而延其生，不难矣。原夫人所秉驱，体本一无，因凡父凡母，男女交合，元精元气托初，自无而生有。男之气属阳，女之气属阴，阴阳二气交度，男女魂魄，即居于其间。魂为阳神如日，魄为阴神如月，魂魄互为室宅。魂属性，主处内，立置鄞鄂之密室；魄属精，主营外，筑垣城郭之外宅。鄞鄂如内之五脏六腑，城郭如外之四肢百骸。城郭完全，而人物方能安居于内。爰此阴阳交度之时，男女以情相合，如乾上坤下。乾坤相配，乾动而直，气布精流；坤静而翕，为道之舍庐。在男刚道，一施而退；在女柔道，化而滋生。阴阳上气，凝而成象，胎元已结。九者金之数，七者火之数，八者木之数，六者水之数。九还七返，八归六居，金木水火之气，皆入胎中。九还七返，八归六居，与逆用还返之义不同。此返还，乃男女阴阳之气，返归于胎中，自外入内之说。盖男之精白，属金；女之血赤，属火。金火之气相拘，抟聚一处，金中有水之气，火中有木之气，则水定火。火去炼金，水去济火，木去生火，金去生水，金木水火，自相熏蒸，其中变化，自有真土，此五行所生之初也。胎中虽是五行变化，当阴阳交度之际，暗中即有一点先天造化入内，而先生水。这个水，乃先天先地而生，清而无瑕。为道之形象，真乙难图，至无而含至有，至虚而含至实。男女精血，非此水亦不能为工。是水也，无形而能生形，是以变化不测，一变为水而生肾，二变为火而生心，王变为木而生肝，四变为金而生肺，五变为土而生脾。变而分布，独居一方。然虽独居一方，而五行之气，仍聚一处，类如鸡子，白黑相符。黑为阴，白为阳，阴阳符合，一气浑含，故曰纵横一寸，以为始初。始初者，根本也，一气为根本。根本立，则枝干自发，故曰“四肢五脏，筋骨乃俱。”言四肢五脏筋骨，皆自一气变化而成全也。弥历十月，气足形全，脱出其胞，骨弱可卷，肉滑如铅。此生人之道则然。若人审明此生身之理，调和吾身真阴真阳，逆而修之，仍了胎中之一息，结为圣胎，温养十月，身外有身，造化由我，可以却死，可以延生矣。噫！逆则成仙之道，固不易知。而顺则生人之道，亦难以晓。若知生人之道，而颠倒之间，即是成仙之道。奈何人不审思生人之道，而妄想学仙，岂不可叹乎？

    坎男为月，离女为日，日以施德，月以舒光，月受日化，体不亏伤。阳失其契，阴侵其明，晦朔薄蚀，掩冒相倾，阳消其形，阴凌灾生。男女相胥，含吐以滋，雌雄错杂，以类相求。金化为水，水性周章，火化为土，水不得行。男动外施，女静内藏，溢度过节，为女所拘。魄以钤魂，不得淫奢。不寒不暑，进退合时，各得其和，俱吐证符。

    上节言生人之道，系阴阳相合而成。此节乃推广其类，而证修仙之道，非阴阳相合，灵胎不结也。如坎卦为男，其体阴，象月。离卦为女，其体阳，象日。月本黑体，纯阴无阳，借日生光，每月晦尽朔初，与日一会。日以施德，月以舒光，是月受日化，而黑体得以生明，乃不亏伤也，此日月以时而交则然。若日与月失其契合常道，阴错阳差，月之阴气，侵伤日体，晦朔月蚀，掩其光辉，阳消其形，阴凌而灾生矣。盖日道月道，交斜而行。当交之时，日在下，月在上，日景射月，而月生明。若南北同度，东西同度，其体相对，掩冒其光，阴阳相争而不和，在朔则为日蚀，在望则为月蚀。日蚀者，阴掩其阳也。月蚀者，阳掩其阴也。日蚀月蚀，二者皆阴阳过胜之故。又如男女相胥，一含一吐，而能滋种。凡物雌雄错乱，同类相交，而方孕族。此皆阴阳相交，生生不息之道。又如金化为水，水性周流，不息而成章；火化为土，土厚壅积，塞滞其水，而水不得行。又如男主动而外施，女主静而内藏。若男贪女色，淫欲过度，交合过节，失其男动之本体，男反为女所拘制。此二者，阴阳和而不和，生中带杀，反生其灾矣。即此以观，则知阴阳贵于和合，尤贵于和合得其中正。得其中正，为真阴真阳；不得中正，为假阴假阳。真假之分，只在中正与不中正之间耳。修道者，用魄之真情，所以铃魂之灵性也。魄即道心，真知之刚情；魂即人心，灵知之柔性。柔性主进退而少裁制，遇物留连，见景生情，刚情多果断而有主宰。魄以铃魂，以情之刚，铃性之柔，则人心静而道心彰。性情相合，刚柔一气矣。然虽以道心制人心，得其人心柔顺即已。若制之太过，常以人心为事，则必道心又昧，明极反暗；道心中，人心乘间而生，性情乖戾，吉化为凶，故曰不得淫奢也。不寒不暑者，性不乱而情不迷，勿忘勿助之功。进退合时者，闲其邪而存其诚，执中用权之道，大小无伤，两圆俱全，各得其和，无损于彼，有益于我。性情吐真， 阴阳混成，证于日月合符行中之道矣。

    关关雎鸠，在河之洲，窈窕淑女，君子好逑。雄不独处，雌不孤居。玄武龟蛇，蟠蚪相扶，以明牝牡，意当相须。假使二女共室，颜色甚姝，令苏秦通言，张仪合媒，发辩利舌，奋舒美辞，推心调谐，合为夫妻，弊发腐齿，终不相知。若药物非种，名类不同，分刻参差，失其纲纪，虽黄帝临炉，太乙执火，八公铸炼，淮南调合，立宇崇坛，玉为阶陛，麟脯凤脂，把籍长跪，祷祝神祗，请哀诸鬼，沐浴斋戒，冀有所望；亦犹和胶补釜，以硇涂疮，去冷加冰，除热用汤，飞龟舞蛇，愈见乖张。

    上节言阴阳相当，进退合时，方能修道有功。此节言孤阴寡阳，一切非类之弊，使人晓悟，改邪归正耳。易曰：“一阴一阳之谓道。”盖以有阴有阳，阴阳相合，方谓道。孤阴寡阳，阴阳各偏，不谓道。故宣圣删诗，而以关雎之篇为首者，将示其君子之道，造端乎夫妇也。夫妇之道，即阴阳造化之道。凡天地间，有情无情之物，牝者皆属阴，为雌为妇；牡者皆属阳，为雄为夫。一牝一牡，一雌一雄，一妇一夫，一阴一阳，彼此相须，方有造化。在人男女同居而生育，在物龟蛇蟠纠而孕种。举此二者，则牝牡相须，雌雄相合之理，可以类推而知。假使二女同室，颜色甚姝，结为夫妻，岂能相知而生育？此理之显而易见者。世间修道盲汉，不知阴阳配合之理，牝牡相须之道，舍自己真阴真阳性命之根，而求身外与我种类不同之物。或流而为采战，或误认为炉火，或立坛而拜斗朝真，或斋戒而请哀诸鬼，冀望延年长寿，长生不死，亦犹和胶补釜，以硇涂疮，去冷加冰，除热用汤。是犹龟飞蛇舞，龟焉能飞，蛇焉能舞，岂不愈见乖张乎仙翁此节，首提关雎龟蛇，牝牡相须之理，次以非类不同，开示后学，可谓慈悲之至。一切盲汉可以悟矣。

    上德无为，不以察求。下德为之，其用不休。知白守黑，神明自来，白者金精，黑者水基。水者道枢，去数名一。阴阳之始，玄含黄芽。五金之主，北方河车。故铅外黑，内怀金华，被褐怀玉，外为狂夫。金为水母，母隐子胎。水为金子，子藏母胞。真人至妙，若有若无。仿佛太渊，乍沉乍浮。退尔分布，各守境隅。采之类白，造之则朱。炼为表卫，白里真居。方圆径寸，混而相拘。先天地生，巍巍尊高。旁有垣阙，状似蓬壶。环匝关闭，四通踟蹰。守御密固，阏绝奸邪。曲阁相通，以戒不虞。可以无思，难以愁劳。神炁满室，莫之能留。守之者昌，失之者亡。动静休息，常与人俱。

    上节言修道必须寻同类有情之物方能济事。若非其类，万无一成。但修道有二法：一以道全形之事，一以术延命之事。上德者，以道全其形，抱元守一，行无为之道，即可了事。故曰上德无为，不以察求也。下德者，以术延其命，由勉抵安，行有为之道，方能还元。故曰下德为之，其用不休也。夫上德之所以不察求者，以其上德之人，天真未伤，客气未入。若顿悟本性，无修无证，直超彼岸，察求之功无所用。下德之所以用不休者，以其天真已亏，知识已开，虽能顿悟本性，不能斩然驯顺，必用渐修之道，增减之功。增而又增，减而又减，直至无可增减。义精仁熟，方到休息之处，此不休之用所由贵也。上德下德，身份不一，故其用亦异。若下德者，到义精仁熟时，亦与上德者，同归一途也。所谓或安而行之，或利而行之，或勉强而行之，及其成功之一也。试明下德其用不休之旨，不休之用，即后天中返先天之道。后天中返先天，即知白守黑之道。白者，莹净道心也。黑者，晦暗人心也。知其白，则道心实；守其黑，则人心虚。道心实，则真知常存；人心虚，则灵知不正。真知灵知两而合一，刚柔相配。其中恍惚有象，杳冥有精，而神明自来矣。神明即先天真一之气，又名先天真一之精，又名谷神。谷神乃阴阳二气混合之神。阴阳分散，此神晦暗，其体黑而失其明，如神明去矣。阴阳相合，此神莹净，其体白而复其明，如神明来矣。故曰知白守黑，神明自来。何谓白者金精，黑者水基？盖道心所具之真知为真情，其德原自刚健，为乾家之物，取象为金精。人心所藏之灵知，为真性，其德本来柔顺，为坤家之物，取象为水基。灵知本不属水而属火，因其灵知藏于人心，能守其人心之黑，则人心虚极静笃。灵知柔顺，邪火消灭，与真知恍惚中相连，杳冥中有变，和气熏蒸，而生真一之水，是黑为水之基耳。夫水者，天一所生，乃道之枢纽，为五金之主，阴阳之本，内含黄芽，有北方河车之正气。何以知之？人心灵知虚静，客气不来；道心真知发现，生气复还，如草木在地中萌芽，其色黄嫩，其质纯水，故名黄芽。因其阳气以水而上升，又名河车；因其阳气自阴中生出，又名神明，其实黄芽、河车、神明，皆形容道心真知，一点刚健之正气耳。比象黑铅，外黑内白，内怀金华，又如被褐怀玉，外为狂夫也。人自先天交于后天，妄情生欲水，金为水母也。后天中返先天，黑中有白，精一之水，又生真知之真情，而母反隐于子胎，是水反生金矣。精一之水，又借真情而生，水为金之子，先天中运后天真情之金，生精一之水，而子又藏子母胞，是金又生水矣。金生水者，顺其所欲，所以诱彼之欢心，后天而奉天时也。水生金者，逆运其机，所以固我之命宝，先天而天弗违也。金水互生，顺逆两用，彼我无伤，而真人生于其间矣。真人，即上所渭神明，又曰圣胎，乃先天虚无真一之气，凝结而成象者。这个真人，至神至妙，非色非空，即色即空。乍沉者，寂然不动也；乍浮者，感而遂通也。色空不拘，动静自然，至无而含至有，至虚而含至实，阴阳五行之气，无不俱备。故曰退而分布，各守境隅。当圣胎凝结，真人有象，五元五德，混然一气；五物五贼，各守境隅。不但不能害道，而且有以助道。采之类白者，始而虚室生白，圣胎凝结也。造之则朱者，既而以火炼金，圣胎坚固也。炼为表卫者，外丹成就也。白里真居者，内丹圆明也。方圆径寸者，外圆内方，而内外一气。混而相拘者，神凝气聚，而神气混合，内外如一。神气混合，一灵妙有，法界圆通。先天地生，巍巍尊高，造化不得而拘，万物不得而屈，入于真空无碍，浑然一中之境，故曰状似蓬壶也。到此地位，圆陀陀．光灼灼，良知良能，复见娘生本来面目。原本到手，须当防危虑险，固济牢封，放曰旁有垣阙也。环匝关闭，四通踟蹰者，所以防外患，外物不入也。守御密固，阏绝奸邪者，所以除内贼，内念不出也。曲阁相通，以戒不虞者，戒慎乎其所不睹，恐惧乎其所不闻。无隐不照，无微不入，如曲阁相通，幽明如一，不使有丝毫邪气留于方寸之中也。可以无思，难以愁劳者，有用用中无用，无功功里施功，非有愁劳强作。但只无思无为，精一执中而已。以上警戒法语，是欲学者，临时谨慎，不容稍有懈怠，自取咎吝耳。盖圣胎凝结，神气充足，阳极必阴，易于致凶。守之则十月胎全丹热而昌，失之则霎时气收神飞而亡。故圣人于此，任火停轮。用阴符之道，刚以柔济，一动一静，一休一息，常与道俱，弃有为而入无为，由了命而后了性，在末生身处下功夫也。此下德为之，其用不休，由勉强而归自然之道。到得自然之处，与上德者，同是一事。以上言命理，以下言性理，学者着意。

    内以养己，安静虚无。原本隐明，内照形躯。闭塞其兑，筑固灵株。三光陆沉，温养子珠，视之不见，近而易求。勤而行之，夙夜不休。伏食三载，轻举远游。跨火不焦，入水不濡。能存能亡，长乐无忧。道成德就，潜伏俟时。太乙乃召，移居中州。功满上升，膺箓受图。

    修真之道，性命必须双修，功夫还要两段。外药所以了命，内药所以了性。外药者外夺造化，以复先天；内药者内保本真，以化后天。先天所以脱幻身，后天所以脱法身。世间迷人，不知圣贤立言妙义，误认外药为炉火，内药为孤修。殊不知先天真阳，从虚无中来，乃属于彼，故谓外药。先天既来，归根复命，即属于我，故谓内药。内外之分，性命之界，两者同出而异名，同谓之元之又元。节首提出内以养己，则内外之理昭昭矣。正合篇首将欲养性，延命却期之旨。己者，性也。当金丹成就，命基已固，急须修性以脱法身。修性之道，乃炼神还虚之一着。故此节直指曰：“内以养己，安静虚无。”盖养性之道，须要安身于虚，静心于无，身心两忘，期必至于形神俱妙，与道合真而后已。原本隐明，内照形躯者，韬明养晦，允执厥中也。闭塞其兑，筑固灵株者，惜气养神，惟精惟一也。三光陆沉，温养子株者，精气神三宝精华，皆收敛于内，护持丹元，须臾不离也。原本灵株子珠，皆圣胎之别名。圣胎有气无质，故曰视之不见。虽视不见，近在我身，切在心胸，人所不知，而己独知，须宜绵绵若存，勿忘勿助，日乾夕惕，勤而行之，夙夜不休。十月丹熟，群阴剥尽时至脱化，身外有身。更加三年乳哺之功，伏其气以壮神，食其时以固形，则来去自如，轻举远游，跨火不焦，入水不濡，聚则成形而存，散则化气而亡。无灾无难，长乐无忧，到此地位，道成德就。太乙乃召，移居中洲，洞天福地，与群真共受天禄。更来尘世，积功累行，三千功满，八百行完，玉帝敕诏，紫府受职，大丈夫之能事毕矣。

　

《参同契》经文直指下篇

下篇配以伏食

　

    惟昔圣贤，怀玄抱真，伏炼九鼎，化迹隐沦，含精养神，通德三光，津液腠理，筋骨致坚，众邪辟除，正气长存，积累长久，变形而仙。忧悯后生，好道之伦，随傍风采，指画古文，着为图籍，开示后昆，露见枝条，隐藏本根，托号诸名，覆谬众文，学者得之，韫椟终身。子继父业，孙踵祖先，传世迷惑，竟无见闻，遂使宦者不仕，农夫失耘，商人弃货，志士家贫。吾甚伤之，定录此文，字约易思，事省不繁，披列其条，核实可观，分两有数，因而相循，故为乱辞，孔窍其门，智者审思，用意参焉。

    性命之道，得其真者，勤而行之，立竿见影。古来成道者，代不乏人。仙传云：“拔宅者八百，飞升者三千；坐脱立亡，小成者不可枚举。”拔宅者，如黄帝焉，如许族阳焉，如张天师焉。飞升者，如正阳翁焉，如葛仙翁焉，如河上公焉，如纯阳翁焉。以上圣贤，皆炼七返九还，金液大丹而成。若舍此道，冀望成真，万无是理。金丹之道，怀玄抱真，伏炼九鼎之道也。玄者，神妙不测，变化无端，气之谓。真者，至善无恶，浑然元仁，理之谓。气属命，理属性。怀玄者，所以立命也。抱真者，所以尽性也。伏者，伏其气，所以养浩然正气，命由自造也。炼者，炼其真，所以全本来天真，性不有昧也。九者，纯阳无阴之数。自古圣贤皆怀玄抱真，伏之炼之，归于纯阳无阴，为金刚不坏之物，是谓伏炼九鼎。非后世九鼎炉火服食，亦非御女闺丹九鼎之邪说。若是炉火闺丹，何言怀玄抱真？昔黄帝，太湖炼九鼎，乘龙上天公案。太湖为坎龙，为乾阳，乃是取坎中之阳，以填离中之阴，复还乾体，归于纯阳之谓，何得以九鼎为有象之九鼎乎？惟此伏炼九鼎之道，大智若愚，大巧若拙，隐沦其远，韬明养晦，含藏精神。默运神功，以窃造化之权，以盗阴阳之气。《易》日：“与天地合其德，与月日合其明，与四时合其序，与鬼神合其吉凶。”惟其能合，所以通德三光，天关在手，地轴由心，以之保精则精粹，而津液腠理；以之养气则气足，而筋骨致坚。众邪辟除者，退阴也。正气常存者，进阳也。进阳退阴，加功伏炼，久而阴尽阳纯，形(疑为“精”之误)化为气，气化为神，神化为虚，身外有身，羽化登仙。成己之后复成物，垂悯后生，好道之伦，趋入旁门，不知真道，于是指画古文，着作图籍，开万世之聋聩，作百代之阶梯，然其义深奥，谨露枝条。至于本根，恐泄天机，不敢直吐，故隐藏耳。隐藏者，非不言也，乃隐于言语之外，寓意之中耳。后人不知古人妙旨，托诸真名号，妄作妄注，错谬古文，以误后学。如阴符天真皇人讲语南华门，御寇玉清金笥录，皆后人指古人名号，妄续妄着者。后之学人，不识真假，一遇此等谬文，韫椟终身，如获至宝。父传于子，子传于孙，以迷传迷，以盲引盲，遂至宦者不仕，农夫失耘，商人志士，各废其业，终无一成。仙翁慈悲，作《参同契》，字约而思之易入，事省而行之不繁，列其条而核其实。其中火候分数，药物斤两，无不详明且备，可谓拨天根而钻理窟，真足为天下万人眼目性命孔窍，有志者见之，宜审思细参，久而自见端倪。奈何后世，或指为纳甲之书，或猜为炉火之事，或取为御女之证。此孔子不得不哭麟，卞和不得不泣玉，虽仙翁亦无如何也。

    河上姹女，灵而最神，得火则飞，不见埃尘，鬼隐龙匿，莫知所存。将欲制之，黄芽为根。物无阴阳，违天背元，牝鸡自卵，其雏不全。夫何故乎？配合未连，三五不交，刚柔离分。施化之精，天地自然，火动炎上，水流润下，非有师导，使其然也。资使统正，不可复改。观夫雌雄，交媾之时，刚柔相结，而不可解，得其节符，非有工巧，以制御之。男生而伏，女偃其躯，秉乎胞胎，受炁元初，非徒生时，着而见之。及其死也，亦复效之，此非父母，教令使然。本在交媾，定置始先。

    上节言古来圣贤，皆怀玄抱真，而得成道。夫怀玄抱真，刚柔相当，阴阳混合之道也。姹女者，离中之阴，在人为人心之灵知。人心具有识神，识神流性不定，借灵生妄， 如河上淫奔之女，故象河上姹女。因其姹女其性流荡，见景生情，故灵。惟其灵，逐风扬波，故神。是谓昭昭灵灵之识神。此神喜动不喜静，心火稍起，则飞扬腾空，如鬼隐龙匿，无影无踪，莫知所存矣。将欲制之，黄芽为根者，黄芽为坎中之阳，在人即道心之真知。真知具有真情，真情内含真意，乃是一点生机，别名曰黄芽。真意属土，真土一现，阳气生机即回，如黄芽在地中，从根而渐长也。灵知之流性属阴，真知之真意属阳，以真意制流性，拄杖稳定，识神不得而起，人心不得而发，灵知亦归于真知。不但灵知不飞，而且能养真知。真知灵知，两而合一，阴阳相应，生机不息矣。《易》曰：“一阴一阳之谓道。”若物无阴无阳，违天背元，牝鸡自卵，其雏不全。特以配合不连，五行不交，刚柔分离，非天地一阴一阳，施化自然之道，皆不能生育。阳施阴化，其精流通，方是自然之道，方能万物生育。比如火性炎上，水流润下，非有师导，资于本始；雌雄交姤，刚柔相结，非有工巧出于同类。又如男生而伏，女偃其躯，非徒生时着见，即死亦然。非有父母教令，本在交姤，定置始先。凡此皆阴阳二气感应，有莫之为而为，莫之致而至者也。修道者，若舍阴阳之道，则孤阴不生，独阳不长，违天背元，生机已息，焉能保命？焉能全形？故必真知灵知，阴阳相合，方能济事也。

    太阳流珠，常欲去人。卒得金华，转而相因，化为白液，凝而至坚。金华先唱，有倾之间，解化为水，马齿瓓玕，阳乃往和，情性自然。迫促时阴，拘蓄禁门，慈母养育，孝子报恩，严父施令，教敕子孙。五行错王，相据以生，火性销金，金伐木荣。三五与一，天地至精，可以口诀，难以书传。子当右转，午乃东旋，卯酉界隔，主客二名。龙呼于虎，虎吸龙精，两相饮食，具相贪便，遂相衔咽，咀嚼相吞。荧惑守西，太白经天，杀气所临，何有不倾。狸犬守鼠，鸟雀畏鹯，各有其功，何敢有声。不得其理，难以妄言。竭殚家产，妻子饥贫，自古及今，好者亿人，记讫不谐遇，希有能成。广求名药，与道乖殊。

    上节言姹女得黄芽，方能制伏。此节申明制伏之火候。夫人所具灵知之流性，出入无时，莫知其乡，乱人之心思，耗人之精神，伤人之性命。如太阳流珠，无时停息。然虽无时停息，若得道心真知之金华以配之，则灵知得真知制伏，转而相因，灵归于真，以性求情，以情归性，化为白液，一气混合，凝而至坚矣。真知灵知既凝，阴阳相合，和气熏蒸，真知之金华，顷刻之间，刚变为柔，解化为真一之水。恍惚有物，杳冥有精，如马齿琅玗焉。马齿比其坚白，琅玗比其温柔。金华化水，即上所云，化为白液也。马齿琅玗，即上所云，凝而至坚也。真知金华，既变为真一之水，白嫩而坚。灵知太阳流珠，即化为虚灵之火，而往和之。金华先唱者，真情不昧也。阳乃后和者，真性不迷也。情不昧、性不迷，火不炎上，水不下流，水火相济，性情和平，归于不识不知，顺帝之则自然之域矣。性情自然，方是凝而至坚，犹有一身后天阴气未化，足为道累。必须将一身阴气化尽，方能大道完成。迫促时阴者，却除邪气，时刻谨慎也。拘蓄禁门者，护持正气，须臾不离也。禁门即元牝之门，为生门死户，乃生杀之舍，阴阳之窍，生我在此，死我在此，结胎在此，脱胎亦在此。守之考存，失之者亡，为至紧至要之关口，所以号为禁门。此个门人人出入，个个来往，但百姓日用而不知耳。若有人问此门形象，吾则曰天之下，地之上，日之西，月之东；十字路头，四会场中，明晃晃开一孔窍，远观细如毫毛，近看大似世界。其中万象森罗，百宝俱备，有天造地设家当，不知有人认得否？若有人认得，则迫促邪阴，于死我处返其本，拘蓄正阳，于生我处还其元，可以随心运用，左之右之，无不宜之矣。但还元返本之道，总是调和性情，混合阴阳之理。若要调和性情，须先辩明五行生克之道。金生水，金为水母，水为金子；木生火，木为火父，火为木子。金本生水，水中又能生金，是谓慈母养育，孝子报恩也。木本生火。火生又能成木，是谓严父施令，教敕子孙也。金生水，木生火，顺生也；水生金，火生木，逆生也。又有五行错王，相据以生之道，如火性能以销金，金被火克而色足，能以生旺；金性能以伐木，木被金克而成器，得以生荣之类。三五者，金生水一五；木生火一五；土居中央自为一五。一者，一气也。五行相生相克，克以成生，生以全克，生克随时，一气流行，始而终，终而始，神化不测。在天地则为至精，在丹道则为至宝。此中顺逆生克之天机，可以口诀，难以书传也。难以书传者，以其顺逆生克之天机，有火候、有工程、有先后、有急缓，差之毫发，失之千里。书何尝不传火候？何尝不传工程？但言之而言不及，论之而论不尽耳。仙翁老婆心多，既云难以书传，而又不得不以书传者，特欲以书传之，使后世学者，就文穷理，求师印证也。书传者何事？即传火候工程耳。子为六阳之首，乃一阳来复之时，逢子自左而右转，以至于巳，六阳全。此进阳火之事，行刚道也。午为六阴之首，乃一阴来姤之时，遇午自西而东旋，以至于亥，六阴纯。此运阴符之事，用柔道也。卯酉者，阴阳出入之门户。卯为木，在东，为主，司生气；酉为金，在西，为客，司杀气。木性柔，象龙。金性刚，象虎。有杀有生，有主有客，生杀并用，主客相当，性情一气，如龙呼于虎，虎吸龙精，两相饮食，俱相贪恋，衔咽咀嚼，自然结丹。比如荧惑为火星，宜在于南，若守于西，是火去克金。太白为金星，宜在夜行，若经天昼现，是阴侵其阳。二者皆反其常，系杀气所临，必有倾败大事之凶。又如狸犬守鼠，必得鼠；鹞拘鸟雀，必得功。即此数事以观，阴阳失时必倾败，阴阳有准必成功。 以上皆书之所传者。修道者，仅玩其所取之象，不得其所藏之理，妄猜私议，误认为褰鸢耸饔诼穑涨α豆唛榧也拮蛹⒑Ｗ怨偶敖瘢奘耍愿捍厦鳎磺竺魇诰鳎闱竺约傥妫笥叮氲拦造澹瘴抟怀桑刹惶局睿/font>

    丹砂木精，得金乃并，金水合处，木火为侣。四者混沌，列为龙虎，龙阳数奇，虎阴数偶。肝青为父，肺白为母，肾黑为子，心赤为女，脾黄为祖，子午行始。三物一家，都归戊己。

    上二节言姹女黄芽，流珠金华，凡以明调和阴阳之功耳。夫调和阴阳之功，即是攒族五行之功。故此节言攒族五行之事，申明调和阴阳之妙用也。丹砂象火，在人为灵知之神，即是诧女流珠之别名也。木性柔，在人为灵知之柔性；金情刚，在人为真知之刚情，即前黄芽金华之一物也。灵知之性，出于柔神，故为木之精。因其性柔而少果断，人心识神借灵生妄，未免真中有假。然得真知金刚制之，识神不得用事，人心安静，灵返本性，火中又生木。本性爱金顺义，金情恋木慈仁，而金木相并。灵知者，先天所秉之灵气；真知者，先天所秉之正气。此灵此真，本来合一，灵而有真，真而至灵，真空妙用，所谓一点真灵者是也。因交后天，识神用事，灵者有昧，真者入假，彼此间隔，于是气性发而妄情起，一身纯阴矣。识神者，历劫轮回之种子，生生死死之根蒂。若不将此一物除灭，性命终非我有。除灭之法，非真知之真情不能。真知之情，具有先天真一之气。此气至大至刚，能以退群魔、斩三尸。真情一现，识神渐消；识神消，而人心不起；人心不起，灵知不飞；灵知不飞，真性自现。真性现而与真情相会，合而为一，是谓金木交并。金木既交并，则金中有真水，在人为真精。真精真情，合为一家，是谓金水合处。木中含火，在人为元神。元神真性，合为一家，是谓木火为侣。外而金木相并，内而水火相济，四者混沌而为一气，仍是一阴一阳相合之理，故曰列为龙虎。龙为木，属于阳，生数三，为奇；虎为金，属于阴，生数四，为偶。龙虎者，性情之法象。性情精神虽分四象，而实一情一性统之。虽是一情一性统之，其实到性情相合时，总是先天一气统之。一气浑然，内含四象；四象混合，仍是一气。金丹之道，后天中返先天，攒簇五行，和合四象，凡以为调和阴阳耳。阴阳调和，即是龙虎相会，故丹成曰龙虎大丹。比如幻身，亦借阴阳五行而成。肝青为木，为父；肺白为金，为母；肾黑为水，为子；心赤为火，为女；脾黄为土，为祖。盖后天幻身，非五行不能成形；先天真身，非五行不能凝结。所异者，颠倒顺逆之间。顺之则生人生物，逆之则成圣成仙。何谓顺？肝木藏魂，性浮而主喜；心火藏神，性炎而主乐；肾水藏精，性流而主哀；肺金藏魄，性沉而主怒；脾土藏意，性滞而主欲；属于后天。何谓逆？木性浮而使沉，木归于根，喜化为仁；金性沉而使浮，金还其元，怒化为义；水性下而使上，水归于源，哀化为智；火性上而使下，火返其真，乐化成礼；土性滞而使和，土返于阳，欲化为信；属于先天。至人者，修其先天，化其后天。逆运其机，以夺造化之权，以转生杀之柄。其妙在乎抑阴扶阳，用六而不为六所用，用九而不为九所用也。九者阳之数，六者阴之数。一阳生为子，一阴生为午。子午者，阴阳之始。一阳生而进阳火，水木居焉；一阴生而运阴符，火金居焉。进阳运阴，各随其时，其中有信。土居中央，混合百神，功归戊己。戊以和阳，主运外；己以和阴，主养内。戊己相合，内外如一。二土结为刀圭，是谓三物一家，《金丹四百字》所谓“铅汞归真土，身心寂不动”者，即本此也。盖金水属于身，木火属于心，戊己属于意，统精气神三物，炼精化气，炼气化神，炼神还虚，到此地位，身心如一，水无渗漏之患。但所谓身心者，非幻身肉心，乃不可见之身心。不可见之身，即本来一点浩然刚正之气；不可见之心，即本来一点虚灵不昧之性。所谓意者，非意念之意，即本来不动不摇之天，则谓之真意，人谓真信。后人不知古人立言奥意，认身为幻化之身，认心为肉团之心，认意为意念之意。执心者，入于寂灭之学；认幻身者，认为搬运之功。噫！以此为道，乃邪道耳，非正道也。彼安知道，乃先天之学，不落于有无形象，别有个心传口授之秘诀，直超彼岸，立跻圣位耶。

    刚柔迭兴，更历分布。龙西虎东，建纬卯酉，刑德并会，相见欢喜，刑主伏杀，德主生起。二月榆落，魁临于卯，八月麦生，天罡据酉。子南午北，互为纲纪。一九之数，终而复始。含元虚危，播精于子。

    上节言攒簇五行，阴阳合一之功。此节言阴阳合一之妙用。金丹之道，刚柔相合之道。刚中有柔，柔中有刚，刚柔互相迭兴，更历分布，随时变通耳。何谓刚柔迭兴，更历分布？龙性属木，为德，本居于东卯阳位，而今反建纬于西酉阴位，是刚更历而布于柔地，此以性求情也。虎情属金，为刑，本居于西酉阴位，而今反建纬于东卯阳位，是柔更历而布于刚地，此以情归性也。以性求情，刑中有德；以情归性，德中有刑。刑中有德，德中有刑，刑德并会，性情相见，刚柔和合，如夫妻相得而欢喜矣。试以天地造化之道论之，造为德，化为刑。刑主杀，所以伏藏万物；德主生，所以起于万物。生以荣旺之，杀以收敛之。有刑有德，有生有杀，生而杀，杀而生。刑而德，德而刑，而造化得以流行不息矣。然犹有生中有杀，杀中又有生之道，如二月万物皆生，榆荚反落，魁星辰时临卯，罡星辰时指酉，此生中有杀也。八月万物皆收，荠麦反生，罡星戌时指酉，魁星戌时临卯，此杀中有生也。盖罡星所指处吉，有生气也；魁星所临处凶，有杀气也。二月榆落，八月麦生，此皆刑德并会之象。修道者，知得此刑德并会之机，方可下手。子南午北，互为纲纪者，子属水，在人为元精；午属火，在人为元神。子在南，水居火位；午在北，火居水位。是精一之水，去克元神之火，刑也，杀也。然水上火下，水火有相济之功，是以精养神，以神保精，刑中有德，德中有刑也。刑中有德，德中有刑，刑德阴阳，互为纲纪，而生先天真阳。阳生于一，而成于九，阳极而阴接，阳极而阳起，终而复始，阴阳并用，刑德两全，无伤于彼，有益于我。彼我会则性情合，性情合则金丹结。然其最要处，在一阳来复之时。此时与天地合其德，与日月合其明，与四时合其序，与鬼神合其吉凶。盖以此时有先天元精元气在焉。虚危二星，位居子地，乃阴阳二气交会之处，即修道者安身立命之处，易错而难逢。此时宜刑德并用，刑以防阴，德以养阳。若有德无刑，客气乘间而入，先天有伤，大事去矣。仙翁以“播精于子”一句示人以刑德并用，下手之诀，天机大露矣。

    如审遭逢，观其端绪。以类相况，揆物始终。五行相克，更为父母。母含滋液，父主秉与，凝精流形，金石不朽。审专不泄，得为成道。立竿见影，呼谷传响。岂不灵哉！天地至象。若以野葛一寸，巴豆一两，入喉辄僵，不得父俛仰。当此之时，虽周文揲蓍，孔子占象，扁鹊操针，巫咸扣鼓，安能令苏，复起驰走？

    以上修炼金丹之道，内外药物，阴阳符火，精且详矣。但恐学者，无大福分，不能遇真师耳。如其遭逢，庆幸得遇真师，当究其大道之端绪，审其同类之药物，揆度下手之始，完全之终，而后可以修为。盖一处不知，即一处有迷；知之不精，即行之不到。所谓差之毫发，失之千里。五行相克者，金克木，木克土，土克水，水克火，火克金也。更为父母者，金生水，水生木，木生火，火生土，土生金，五行相生，彼此互为父母也。五行之中，水木属阳，为父；火金属阴，为母。父主刚，母主柔。母含滋液者，柔以成物也；父主秉与者，刚以生物也。一生一成，金水木火，二五之精，妙合而凝，品物流行矣。修道者，能明五行生克之理，阴阳五运之理，宜刚即刚，，宜柔即柔，刚柔归于中正，圣胎凝结，无形生形，十月气足，露出法身，不生不灭，与金石不朽。若有知而审专不泄，勤行不怠者，决得成道。如立竿见影，呼谷传响，其灵验最为迅速。要之，天地非阴阳不能生物，性命非阴阳不能结丹，天地造化之道，乃金丹之至象也。后世迷人，不究真阴真阳之理，趋入旁径，到老无成，妄言修道为虚妄，圣贤之文为虚文，彼特未之深思耳。试观后天野葛巴豆之毒，入口即便尸僵，虽圣贤仙佛，亦难救苏。况金丹乃先天至宝，岂有得之而不能永寿长生者哉？金丹之能长生，犹之巴葛之能致死，人之不思，愚之甚矣。紫阳欲向人间留秘诀，未逢一个是知音，正为此耳。
 
参同契笺注原序


    《参同契》者，辞寡而道大，言微而旨深。列五帝以建业，配三皇而立政。若君臣差殊，上下无准，序以为政，不至太平。伏食其法，未能长生。学以养性，又不延年。至于剖析阴阳，合其铢两，日月弦望，八卦成象，男女施化，刚柔动静，米盐分判，以易为证。用意健矣，故为立注，以传后贤。惟晓大象，必得长生。强己益身，为此道者，重加意焉。


《参同契》直指笺注上篇 


东汉徐景休真人撰
栖云山悟元子刘一明解

　

    乾坤者，易之门户，众卦之父母。坎离匡廓，运毂正轴，牝牡四卦，以为橐钥。覆冒阴阳之道，尤工御者，准绳墨，执御辔，正规距，随轨辙，处中以制外，数在律历纪。 

　 

    金丹之道，一《易》道也。《易》道以乾坤为父母，丹道以乾坤为炉鼎。有父母，然后有男女。有男女，则阴阳交感，造化于中，生生不息。有炉鼎，然后采药物。有药物，而水火烹煎，革故鼎新，复归本真。《参同》以乾、坤、坎、离四卦为纲领者，盖以乾坤者，《易》之门户，众卦之父母也。《周易》以乾坤为六十四卦之首，故为《易》之门户。六十四卦，共三百八十四爻。凡阳爻皆属乾，凡阴爻皆属坤。阴阳交错，虽分六十四卦，三百八十四爻，总是乾坤二卦，一阴一阳，变化之所出，故乾坤为众卦之父母。此注契文“乾刚坤柔，配合相包。阳禀阴受，雌雄相须。须以造化，精气乃舒”一段之义。精气舒而造化行，六十四卦在是矣。
    坎离者，乾坤之继体，内藏乾坤阴阳中正之气，代乾坤而行造化。为六十四卦之匡廓者，周围之谓。廓者，空大包廓之谓。周围空大，无物不在范围之中。此注契文“坎离冠首，光映垂敷。玄冥难测，不可画图”一段之义。
    运毂正轴者，轴为车轴，毂为轮毂。轴所以载车，主静；毂所以行车，主动。《易》以乾坤为体，如车轴也；以坎离为用，如毂轮也。运毂正轴。体不离用，用不离体也。
    牝牡四卦，即乾、坤、坎、离四卦。乾牡坤牝，坎牡离牝也。橐钥者，橐无底，两头开，物属阴者为牝；钥有底，一头开，物属阳者为牡。橐所以包物，钥所以通气。乾坤坎离四卦，牝象阴之成物；牡象阳之生物。覆冒阴阳之道，如橐之包物，钥之通气。覆冒者，统摄之谓。盖《易》以乾坤为体，坎离为用，即统摄阴阳造化之全功。乾坤坎离四卦立，犹工人准绳墨而正规矩，犹御者执御辔而随轨辙，处中以制外，则其余六十卦，皆在四卦动静之中，如律历一纪之序，自然而然矣。此注契文“四者混浊，径入虚无。六十卦周，张布为舆”一段之义。
    修道者，能以刚柔为体，以中正为用，处中以制外，化裁推行，变通不拘，则吾身自有一部《易》理。而六十四卦，即在方寸之中，亦橐钥阴阳之道，与天地合德，与日月合明，与四时合序，与鬼神合吉凶，有何大丹不结、大道不成乎？


    月节有五六，经纬奉日使，兼并为六十，刚柔有表里。朔旦屯值事，至暮蒙当受，昼夜各一卦，用之依次序。即未至晦爽，终则复更始，日月为期度，动静有早晚。春夏据内体，从子至辰巳，秋冬当外用，自午讫戌亥。赏罚应春秋，昏明顺寒暑，爻辞有仁义，随时发喜怒，如是应四时，五行得其理。 

    晦爽（一本昧爽）；日月（一本日辰）；得其理（一本其序）

　 

    上言乾坤坎离，覆冒阴阳之道，其数在于律历纪矣。夫律应一月，纪应一岁。一年三百六十日，行卦三百六十爻，其余二十四爻，属于四卦。爻尽，周而复始。一月五六三十日，经纬卦象，奉日而运。一日两卦，三十日，共六十卦。其余四卦，即乾坤坎离也。乾坤坎离，所以运动六十卦，不在卦气之列。一月前十五日为阳，刚也；后十五日为阴，柔也。阳生于前，为里；阴生于后，为表，是六十卦，统三十日，三阴三阳，相为表里。一日昼夜，各行一卦。每月朔旦行卦，昼则屯卦值事，夜则蒙卦值事。昼夜两卦十二爻，一时一爻；十二时，十二爻。如是行去，三十日，共行三百六十爻。始于屯蒙，终于既未，终则复始。此注契文“屯以子申，蒙用寅戌。余六十卦，各自有日”一段之义。
    至人者，默通造化，暗合阴阳，以日月为期度，当动方动，当静方静，一动一静，不失其时。一日有早晚，当进阳即进阳，如春夏据内体，从子至辰巳，而行六阳之卦。时当用阴即用阴，如秋冬当外运，自午讫戌亥，而运六阴之卦。当赏而赏，以应春之生气；当罚而罚，以应秋之杀气。当昏而昏，收敛阳气以应寒；当明而明，振发阳气以应暑。一赏一罚，应春秋之气，而刑德皆当。赏罚分明，或昏或明，顺寒暑之节，而昏明有时，进退合宜，一喜一怒，效仁义之爻，而喜怒得常，生杀有道。如是则四时应、五行顺，而丹道之能事毕矣。盖丹道所以和四象，攒五行。四象和，五行攒，丹头已得，从此再进脚步，大道可冀矣。


    天地设位，而易行乎其中矣。天地者，乾坤之象也；设位者，列阴阳配合之位也；易谓坎离。坎离者，乾坤二用。二用无爻位，周流行六虚，往来既不定，上下亦无常。 

　 

    天地者，乾坤之法象。乾坤者，天地之性情。太易以乾上坤下定位，是天位乎上，地位乎下，一阴一阳，配合造化在内，而《易》之道，即行于天地之中矣。《易》者，上日下月成字，取其日月上下来往也。月者，坎之象；日者，离之象。坎中实，取象月中有兔，离中虚，取象日中有乌。坎离者，乾坤之继体。乾坤相交，乾之一爻，入于坤腹，坤实成坎；坤之一爻，入于乾体，乾虚成离。离者，乾之继体；坎者，坤之继体。离中之阴，乃坤家中正之阴；坎中之阳，乃乾家中正之阳。坎离具乾坤中正之德，代乾坤而施为，象天地无为，日月变动。是坎离者，乃乾坤二用也。坎离取象为日月，则《易》之坎离，即日月也。坎之月魄盈亏，一月一周天；离之日魄南北，一年一周天。坎离二用，无一定之位，周流于东西南北，上下六虚空廓之处，一来一往，却无定止。一上一下，亦无常法。《周易》以乾坤为首、以坎离为中、以既济未济为终者，是承天地造化，皆日月来往上下运用之。此注契文“《易》行周流，屈伸反复。幽潜沦匿，变化于中。包囊万物，为道纪纲”一段之义。
    修道者，能明此中之义，以乾坤为炉鼎，以坎离为药物，一刚一柔，俱归中正，则天关在手，地轴由心，可以动，可以静，可以动中静，可以静中动，可以动静无碍，浑然天理，一气流行矣。


    易者，象也。悬象着明，莫大乎日月。日合五行精，月受六律纪，五六三十度，度竟复更始。穷神以知化，阳往则阴来，辐辏而轮转，出入更卷舒。易有三百八十四爻。据爻摘符，符谓六十四卦。晦至朔旦，震来受符。当斯之际，天地媾其精，日月相撢持。雄阳播玄施，雌阴化黄包。混沌相交接，权舆树根基。经营养鄞鄂，凝神以成躯。众夫蹈以出，蠕动莫不由。 

　 

    上言坎离二用，周流六虚而行《易》。盖以《易》者，阴阳造化之象也。《系辞》传日：“悬象着明，莫大乎日月。”日月者，天地间显而易见之大象也。虽凡夫俗子，亦皆知此日月来往，盈亏消长。及其至也，即具圣贤之姿者。若无师指，不得而知之。不得而知者，特以日月来往盈亏消长之机，幽深潜暗，神化不测也。
    日，一年一周天，分春夏秋冬之四季，应木、火、金、水之四气。每季有土旺十八日，和合四象。四季温热凉寒，昼夜长短，乃五行之精气，故日日合五行精。月，一月一周天，每月与日一会，一年十二会。每月有弦望晦朔，承日光远近而进退。六月夜长，六月夜短，应律吕以成十二月之一纪，故曰“月受六律纪”。每月五日为一侯，共六侯。一侯五度，六侯共合三十度，为三十日，度尽而晦，晦而复始。积日而月，积月而岁。万物春生夏长，秋敛冬藏，皆日月神化之功。神者，日月合一之神。化者，日月往来之化。万物非神不生，非化不成，一而神，两而化。惟其神，所以能化；惟其化，所以能神。能神能化，所以神化不测。人能穷其一之如何神，即知两之如何化。阳往阴来，阴往阳来，如辐辏轮转，无有停息，即一神也。阳气出而万物气舒，阳气入而万物气卷。出入卷舒，随时变化，此两化也。一神两化，行三百六十日一岁之运。《易》有三百八十四爻，按三百六十日之期。其余二十四爻，以备乾、坤、坎、离四卦之数，不在三百六十之内。据爻摘符者，一爻三符，一日行两卦，有三十六符；一月六十卦，共有一千零八十符。合乾、坤、坎、离四卦，共该一千一百五十二符。每月晦朔之间，子时一符之中，阴极生阳，坤中孕震。当斯之时，天地媾精，乾坤合体，日月撢持，坎离相济。雄阳播玄施，动以舒气；雌阴化黄包，静以滋养。混混沌沌，此接彼交。阴阳二气，凝结一瑰，如造权作舆，以为衡车之根基。造衡者，先造权，权就而衡依权，造作方有准则。造车者，先造舆，舆成而车依舆，造作方有规矩。权舆者，车衡之根基。震阳者，造化之根基。根基已立，一气经营变化，自元而有，先养内之鄞鄂，由微而着，凝神成躯，后成外之形象。经营养鄞鄂者，如月光晦朔方受符也。凝神以成躯者，如月光初三方显象也。此日月交会，月受日精，生光之道。是道也，生生之道，生人生物，皆是此道。故曰“众夫蹈以出，蠕动莫不由”。
    《系辞》传曰：“天地氤氲，万物化醇。男女媾精，万物化生。”凡天地间属阳者，皆为男，属阴者，皆为女。男女媾精，众夫皆蹈此道而出。即蠢动含灵之物，亦莫不由此道而生。举日月相交之道，而凡具阴阳之气，可以类推而知。此注契中“幽潜沦匿，变化于中。包囊万物，为道纲纪。以无制有，器用者空”一段之义也。


    於是仲尼赞鸿蒙，乾坤德洞虚，稽古当元皇，关睢建始初，冠婚炁相纽，元年乃芽滋。圣人不虚生，上观显天符。天符有进退，屈伸以应时。 

　 

    上言阴阳混沌交接，无中生有，则知阴阳不合而无生气。《中庸》谓：“君子之道，造端乎夫妇。”盖以夫妇之道，即君子造道之端，故道费而隐。虽夫妇之愚，可以与知焉。夫妇之不肖，可以能行焉。及其至也，察乎天地，其大无外，其小无内，天地之间，全是道气。小而夫妇，大而天地，总不出此一阴一阳相合之道。
    昔宣圣赞《易》而首乾坤，赞鸿蒙也。上乾下坤，其中洞虚，一气浑然，生物之道，即是鸿蒙。删诗而首关雎，稽元皇也。男冠女婚，其气相纽，阴阳合一，生机芽滋，号曰元年。鸿蒙者，造化之窍。元皇元年者，造化之始。乾坤合德，即是鸿蒙。男女合情，自有芽滋。凡此皆示人以阴阳并用之理耳。
    盖圣人不虚生于世，成己成物，愿人人为圣贤，个个了性命。故上观天符，显露阴阳进退屈伸之机。如先天卦，离左坎右，震一阳，兑二阳，乾三阳，自左而进伸；巽一阴，艮二阴，坤三阴，自右而退屈。又如后天卦，乾坎艮良，三阳进伸于东北；巽离坤兑，三阴退屈于西南，此皆显天符之事。天符千变万化，总不离阴阳配合之道也。此注契文“故推消息，坎离没亡”至“原理为征”一段之义也。


    故易统天心，复卦建始萌，长子继父体，因母立兆基。消息应钟律，升降据斗枢。三日出为爽，震庚受西方。八日兑受丁，上弦平如绳。十五乾体就，盛满甲东方。蟾蜍与兔魄，日月炁双明，蟾蜍视卦节，兔者吐生光。七八道已讫，曲折低下降，十六转受统，巽辛见平明，艮值于丙南，下弦二十三，坤乙三十日，东北丧其朋。节尽相禅与，继体复生龙，壬癸配甲乙，乾坤括始终。七八数十五，九六亦相应，四者合三十，阳炁索灭藏。象彼仲冬节，草木皆摧伤。佐阳诘贾旅，人君深自藏。象时顺节令，闭口不用谈。天道甚浩广，太玄无形容，虚寂不可睹，匡廓以消亡。谬误失事绪，言还自败伤。别叙斯四象，以晓后生盲。
    虚寂（一本虑寂） 

　 

    上言天符有进退屈伸应时之道。应时而进退屈伸，皆天心运用之，故易理变化，内统天心。天心无形无象，不可见，因阴阳交感，一点生机从虚无中露出，而始足以见之。《易》之复卦象传曰：“复其见天地之心乎？”复者，阴极阳生，坤中孕震，阳气始萌，在节为十一月，建子。震之一阳，自乾宫来，乃乾之继体，为乾之长子。乾为父，故曰长子继父体。震之一阳，生于纯坤之下，坤为母，故曰因母立兆基。兆者，始也。基者，本也。阴极阳生，乾坤相交，恍惚中有物，杳冥中有精，生机于此兆始返本。此生机即是天心，即是震之一阳。因其无物不借此而生，故谓生机；因其在阴阳交感之中而现，故谓天心；因其静极而后动，故谓震。其实生机也，震阳也，总是天心也。这个天心，无处不有，无时不在。然处处有，时时在，人难测度，故不见。当十一月建子，万物地中萌芽，人皆知其生机又动，故可见耳。曰天心者，阴中生出之阳也。曰天地之心者，在阴阳交感之处方现也。其实天地之心，天心总是一心，不过就方现已生论之耳。这个天心生机，生生无穷，其消息升降，皆《易》理统之。消息应钟律，升降据斗枢者，如月建子一阳生，在卦为复，律应黄钟，斗枢指子；建丑二阳生，在卦为临，律应大吕，斗枢指丑之类是也。六阴六阳十二卦，统十二月，应十二律，据斗枢所指十二位，十二月阴阳消息升降，斗枢旋转，皆天心变化之。而《易》之六阴六阳卦统之，非《易》统天心乎？以上注契文“朔旦为复”至“归乎坤元”一段之义。
    又如每月晦朔之间，日月交会，月受日光，一日二日三日，傍晚纯黑之体，一点微阳下生，在卦为震，现峨眉之光于西南庚方，是谓震纳庚也。渐至初八，二阳生，在卦为兑，象光生一半，为上弦，现于南方丁地，是谓兑纳丁也。历至十五，三阳全，在卦为乾，光辉满轮，现于东方甲地，是谓乾纳甲也。阳极又阴，屈折低下。十八，一阴生于光辉之下，在卦为巽，光辉方缺，平明现于西方辛地，是谓巽纳辛也。二十三，二阴生，在卦为艮，光缺一半，为下弦，平明现于南方丙地，是谓艮纳丙也。二十八日，平明微阳消于东北乙地，光华于此尽消。至三十日，阴气纯全，在卦为坤。是谓坤纳乙也。月至西南庚方生光，《易》所谓西南得朋也。自东北光尽，《易》所谓东北丧朋也。节尽相禅，晦而又朔，阴极又阳，震继体而又生光，终而复始。壬癸配甲乙，乾坤括始终者，壬阳癸阴，甲阳乙阴。壬水清，乃乾阳之气所生。癸水浊，乃坤阴之气所化。壬配甲，乾纳甲壬也；癸配乙，坤纳乙癸也。每月前半月属阳，乾家之事；后半月属阴，坤家之事。由震而乾，由巽而坤，是乾坤三阳三阴卦，统括一月之始终。乾括阴中生出之阳，七八一十五日。坤括阳中生出之阴，九六一十五日。七八、九六共合三十日，月之阳光一周灭藏，此一月盈亏消息进退屈伸之象，而《易》之三阴三阳卦统之。虽三阴三阳卦统之，而实乾坤二卦统之。虽乾坤二卦统之，而实天心一点生机统之。非《易》统天心乎？此注契文“晦朔之间”至“为《易》宗祖”一段之义。
    以上言一岁一月阴阳进退屈伸，皆自然而然，无非天心运用之。盖阳进而伸者，天心之舒畅；阴退而屈者，天心之卷藏。阳固谓之天心，阴亦不得不谓之天心。阳亦从天心而阳，阴亦从天心而阴，阴阳俱天心之所出。天心混于阴阳之中，阴阳不在天心之外。但天心见端处，总在静极始动之间，故象彼仲冬节，草木尽皆摧伤，阴之极矣。阴极阳必生，先王至日闭关，商旅不行，后不省方，深藏不动。盖佐微阳而养天心之生机耳。
    修道者若能象其时而顺节令，如先王闭关，虚极静笃，则先天之气从无而有，黑中生白，天心复见，凝而为一黍之珠，温之养之，脱胎换骨，长生不死，直有可必。噫！只此象时顺节令一句，已了金丹妙旨，更有何说？故可以闭口不用谈矣。金丹之道，始终只是修持天心一味大药，象时顺节令，则天心常存，由嫩而坚，由微而着，日久功深，永远不坏，所谓知其一而万事毕者即此，何用谈乎？然天道之理，浩广无边，太玄之气，无形无容，至虚至寂，视之不见，将何而立匡廓以为范围乎？天道太玄，皆天心之别名。天心虚寂不可见，即不能立匡廓以为范围。若强谈之，必有谬误。失其天心浩广虚寂流行之事绪，不足以揆方来，言之反而自败其德，不如不言为妙。但道本无言，言以显道。果若不言，何以接引后学？故借《易》道别叙乾坤坎离四象。以一岁乾坤阴阳来往，一月坎离日月合离，显露天心端倪，以晓后生之盲耳。自“象彼仲冬节”至“以晓后生盲”，注契文“恒顺地理”至“千载常存”一段大意。通节以天心为脉，借一岁阴阳，一月盈亏，演出一神两化之天机。末段归到无形无象无言语处，天心全神俱露。曰甚浩广、曰无形容、曰不可睹，真空而含妙有，妙有而藏真空，天心本象，这个而已。此不言而言，言之至者，虽系注契文，而仙翁探赜索隐，发契文所未发，可谓拔天根而凿理窟，犹恐人难会悟，结句云：“别叙斯四象，以晓后生盲”，使学者自有象穷无象，以有形穷无形耳。其慈悲大矣哉。


    八卦布列曜，运移不失中，元精眇难睹，推度效符证。居则观其象，准拟其形容，立表以为范，占候定吉凶，发号顺时令，勿失爻动时。上观天河文，下序地形流，中稽于人心，参合考三才。动则循卦节，静则因彖辞，乾坤用施行，天地然后治。
    上观天河文（一本上察河图文）天地然后治（一本天下） 

　

    上言别叙四象，以晓后生之盲。四象者，乾坤坎离也。《易》以乾坤为体，坎离为用。乾坤坎离，体用相需，而震之阳生，艮之阳止，巽之阴伏，兑之阴现，皆顺坎离运用。故后天八卦方位，乾坎艮震巽离坤兑，分居八方。布于二十八宿列曜之次，以行卦气，运移四时八节，七十二侯。然八卦之中，运行卦气者，坎离二卦也。坎象月，离象日，日行中道，月行九道。日月南北来往，运移不定。然日月交会处，总不失其中道。后天八卦方位，离居南，坎居北，坎离居中正之位，即象日月运移中道也。中道者，黄道，即日行之道，又为日月交会之道。日月交会之处，有天地元精在焉。元精无形无象，眇而难睹，日之能照，月之能临，皆元精之神功也。惟人也，亦有此元精也。此精为性命之根，生死之本，非后天有形有象之浊物，乃先天无形无象之至宝，亦眇而难睹。既眇而难睹，如何得为我有？然能推其阴阳来往之度数，效其日月交会之符证，居则观其卦爻交错配合之象，即有穷无，准拟其形容，恍惚之中寻有象，杳冥之内觅真精。有无相入，可见其真。既见其真，下手修为，可以立表以为范矣。表者，所以定日昝之长短。比之修道者，心君清静，主宰在中，即为规范，可以不为外物所瞒矣。占候定吉凶者，侯即用阴用阳之时候。用之当则为吉，用之不当则为凶。发号顺时令者，当进阳而即进阳，所以发号以行德也；当运阴而即运阴，所以发号以施刑也。刑德进退，顺其春夏秋冬之令，不失其刚柔爻动之时。先天元精，自然从虚无中结就。是道也。一天地之道也。修道者必须上观天河东西南北众星之运转。下察地形高低上下众水之流通；中稽人心仁义礼智秉彝之天良。参考三才之道，合为一道。动则循卦节而刚柔迭兴；静则因彖辞而吉凶细辨。效天法地，用九用六，施行随时，健顺合一，归于中正之道，浑然天理，而吾身天地然后治矣。吾身天地，即本来所秉阳健阴顺之德。健顺德合，阴阳气和，德配天地，从容中道，圣人矣。然不知天文，不明地理，则人心理欲混杂，不晓变通之道，非执中即执一，如何得到从容中道之地？“然后治”三字，有致知力行无穷功夫在内，学者须要深玩。此节注契文“御政之首，鼎新革故”一段之义。


    若夫至圣，不过伏羲，始画八卦，效法天地。文王帝之宗，结体演爻辞。夫子庶圣雄，十翼以辅之。三君天所挺，迭兴更御时。优劣有步骤，功德不相殊。制作有所踵，推度审分铢。有形易忖量，无兆难虑谋。作事令可法，为世定是书。素无前识姿，因师觉悟之。皓若褰帷帐，瞋目登高台。火记六百篇，所趣等不迷。文字郑重说，世人不熟思。寻度其源流，幽明本共居。窃为贤者谈，曷敢轻为书？若遂结舌喑，绝道获罪诛。写情着竹帛，又恐泄天符。犹豫增叹息，俛仰缀斯愚。陶冶有法度，未可悉陈敷。略述其纲纪，枝条见扶疎。
    等不迷（一本不殊）；枝条（一本枝叶） 

　 

    天地神化之道，无声无臭，非圣人不能知，非圣人不能行。自开辟以来，道即垂象，而人不识。河出图，洛出书，圣人则之。伏羲氏则河图，仰观俯察，始画八卦，重而为六十四卦，泄露造化天机。降之文王，变为后天八卦，揲蓍衍为后天六十四卦，分为三百八十四爻。又系以吉凶悔吝之辞，而天时人事之道昭彰矣。后至宣圣作十翼，索隐钩深，以辅《易》道，其天时人事，顺逆变化之理，无不详明且备矣。天生三圣，迭兴制作，御时度世，传流万世之命脉。虽步骤有前后，而功德等不殊。东汉伯阳魏真人，踵《易》道而作《参同契》，推度卦爻吉凶悔吝之理，审辨丹道药物火候之分殊，以有形化无形，以有象比无象，使人易于会悟耳。
    此书乃真人为世而定，非为名而着也。素无前识姿，因师觉悟之者，是徐翁自谓自不能识其书之奥妙。因先得阴真人指示，有所觉悟，乃见此书而故识。噫！徐翁天纵之姿，尚于《参同》不能前识，必有师授而后觉悟。何世之迷人，予圣自雄，不求真师，妄议私猜，取古人一二公案，说道论德，以为大悟，及问《参同》，九不知一，以是为悟，差之多矣。殊不知此书，为列仙丹书之祖，后来紫阳悟真，杏林复命，毗陵还元，紫清地元，长春西游，皆本此书而作。上士达人，得师一诀，细阅此书，扩充识见，如在暗室搴去帷帐，忽然光明。如登高台，嗔目眺望，无处不见。虽火记六百篇，可以等趣而不迷矣。
    火记六百篇，即《周易》六十四卦。易十为百者，取火候最详最细，愈炼愈精之义。非六十四卦之外，别有六百篇火记也。其契文郑重之说，重复再三者，盖以学人畏难，不肯极深研几，故重复以提撕耳。若肯搏之以文，约之以礼，远取诸物，近取诸身，寻其道之源，度其道之流，源流皆知，幽明皆通，是谓知道。此等法语，可为知者道，难与不知者言也。若非贤者，安可轻泄。不敢轻泄，亦不敢绝道获诛。犹豫叹息，俯仰着作，以待知音耳。至于陶冶锻炼之法，抽添进退之序，必待口诀，非文字可陈。略述纲纪，露其技条，以明道之大略耳。
    噫！仙翁注《参同》，千言万语，譬示多端，精矣，详矣。而犹谓未可悉陈，略述纲纪。奈何后世学人，闻其一言半语，而即自足自满，不肯深造，直谓道无可言，真仙翁之罪人也，岂不可悲哉！

　 

《参同契》笺注直指中篇 

　 

东汉徐景休真人撰
栖云山悟元子刘一明解

　

    阳燧以取火，非日不生光。方诸非星月，安能得水浆？二炁玄且远，感化尚相通，何况近存身？切在于心胸。阴阳配日月，水火为效征。

　

    修真之道，全是盗天地虚无之气，窃阴阳造化之权。《阴符经》曰：“其盗机也，天下莫能见，莫能知。”天下不见不知，方能盗之。若能见能知，则为后天，而非先天。所修者，一己之阴，安能凝结圣胎，无中生有，形神俱妙也。且如阳燧本无火，借日而即生火；方诸本无水，映星月而即得水。阳燧方诸，与日月相隔，不知几万余里，而有无相感，即能通气。何况先天之气，近在我身，切在心胸，岂有不能感化者乎？其不能感化者，皆因阴阳不能和合之故。如果和合，则先天之气，自虚无中来，一时辰内管丹成矣。
    盖吾身之阳性阴情，如天上之日月；吾身之真精元神，如日月之水火；吾身玄牝之门，如阳燧与方诸。玄牝立而性情通，性情通而精神旺，精神旺而金丹生。亦如阳燧取火，方诸取水，两者相形，一物生焉。此无中生有之效征也。《道德经》云；“谷神不死，是谓玄牝。玄牝之门，是谓天地根。”玄阳也，主动；牝阴也，主静。玄牝之门，即生阴生阳之门，即有动有静之门，故谓天地根。这个门，有谷神存焉。谷神者，阴阳两而合一之神。谷神动静而生阴阳。阴阳相合，又生谷神。玄牝谷神也。顺之则生人而成幻身。逆之则生仙而成真身。顺逆之间，真幻大别。仙翁以阳燧取火，方诸取水，二气感通之象示人，妙矣哉。此节注契文“将欲养性”与“坎男为月”二段之大意。 


    是非历脏法，内观有所思，履行步斗宿，六甲以日辰。阴道厌九一，浊乱弄元胞。食气鸣肠胃，吐正吸外邪。昼夜不卧寐，晦朔未尝休。身体日疲倦，恍惚状若痴。百脉鼎沸驰，不得清澄居。垒土立坛宇，朝暮敬祭祀。鬼物见形象，梦寐感慨之。心欢意喜悦，自谓必延期。遽以夭命死，腐露其形骸。举措辄有违，悖逆失枢机。诸术甚众多，千条有万余，前却违黄老，曲折戾九都。明者省厥旨，旷然知所由。
    省厥旨（一本审厥旨）；垒土（一本黑土） 

　 

    修真之道，一得永得，至简至易，知而行之，立跻圣位。在儒，则为中庸之道；在道，则为金丹之道；在释。则为一乘之道。其要，在乎刚柔相当，性情相合，诚一不二耳。世之学人，不遇真师，趋入旁门，或有定心止念，习内观者；或有步罡履斗，炼六甲者；或有行九一邪术，弄元胞者；或有运呼吸之气而绝粮者；或有昼夜不卧而恍惚若痴者；或有子午行气而百脉沸驰者；或有垒土立坛而与鬼怪为邻者。如此等类，千条万余，举措有差违，悖逆失大道，本期永寿，反而伤生。前违黄老之教，自遭九都之戾，彼岂知世间有七返九还金液大丹，能以女转成男，老变为童，长生不死乎？若有明哲志士，遇真师而明大道之旨，旷然而知修真所由之路，不在三千六百门也。此节注契文“关关雎鸠”一段之意。

　 

    上闭则称有，下闭则称无。无者以奉上，上有神德居。此两孔穴法，金炁亦相胥。 

　 

    上言明者省厥旨，旷然知所由。省者，省何旨？知者，知何由？即省此金丹之旨，知此返还之由也。夫金丹之道，有有为无为二法。上德者，行无为之道以了性；下德者，行有为之道以了命。上德行无为之道者，以其上德者天真未伤，阴阳和合，人心窍闭，道心常存，则称有也；下德行有为之道者，以其下德者天真已亏，阴阳涣散，道心窍闭，人心用事，则称无也。有者，有道心而无人心；无者，无道心而有人心。无道心即下德，有道心即上德。故下德之无，须奉上德之有，去人心而增道心，从无而守有也。上德之有者，盖有神德常居，养道心而防人心，借有而化无也。人心去则为真无，道心固则为真有。真无者，真阴也；真有者，真阳也。真无真有，此两孔穴法，金气亦相胥也。两孔穴，即真无真有二穴。法者，即有为无为二法。金气者，先天真一之气，号为水中金。此气恍恍惚惚，杳杳冥冥，非色非空，非有非无，有无相形，一物生焉。故两孔穴。用法修之，金气相胥于中而凝结焉，不曰金气相胥，而曰金气亦相胥，此中大有秘密。盖道心具有真知之情，属金。其气至刚至大，充塞天地，万物难屈。故谓金气。此气异名多端，曰金华，曰水中金，曰真铅，曰先天气，曰神明，曰神德，曰元精，曰黄芽，归到实处，总是真知神明之德耳，此神德也。上德者，行无为之法，防危虑险，以保养之；下德者，行有为之法，渐采渐炼，以返还之。能保养，而有者归于纯粹；能返还，而无者仍复于有。有为无为二法，总以成全此神德金气一物耳。故曰金气亦相胥。上德下德，所争者有为无为，及至金气煅炼成宝，后天阴气化尽，形神俱妙，与道合真，则有无俱不立，天地悉归空，更何有上德下德之别乎？此节注契文“上德无为，不以察求。下德为之，其用不休”之义。 


    以金为堤防，水入乃优游。金计有十五，水数亦如之。临炉定铢两，五分水有余。二者以为真，金重如本初。其三遂不入，火二与之俱。三物相含受，变化状若神。下有太阳炁，伏烝须臾间。先液而后凝，号曰黄舆焉。岁月将欲讫，毁性伤寿年。形体如灰土，状若明窗尘。捣治并合之，持入赤色门。固塞其际会，务令致完坚。炎火张于下，昼夜声正勤。始文使可修，终竟武乃陈。候视加谨慎，审察调寒温。周旋十二节，节尽更须亲。炁索命将绝，休死亡魄魂。色转更为紫，赫然成还丹。粉提以一丸，刀圭最为神。
    相含受（一本既合度）；如灰土（一本为灰土） 

　 

    上节言上德下德，有为无为二法。此节细言下德有为之妙用。下德者，有为之道，后天中返先天也。后天中返先天，先要知真金一味大药。此金非世间之凡金，乃吾固有真知之真金也。此金经火锻炼，与天地并长久，与日月共光明。故丹成之后，名曰金丹。以其丹由金成，临炉下功，首以金为堤防。堤防者，堤防金之生水也。堤防金生水者，将以为入水计耳。入水者，非入泛滥之水，乃入精一之水。丹道用金之事大，入水之事亦不小。防金在于不即不离之功，入水在于不急不缓之妙。不即不离，杀中有生，不急不缓，柔中藏刚。优游者，从容自然，以逸待劳，以静候动耳。防金入水之妙，莫先知其金水之本数。真知之真金，自一阳复，而渐至于纯全，圆陀陀，光灼灼。通幽达明，如十五之月，光辉盈轮，无处不照，取数为十五两，此金之本数也。有一分金，即生一分水。有一两金，即生一两水。如月十六，一阴潜生。至三十日，光辉尽消，复为黑体，取数亦为十五两。故曰金计有十五，水数亦如之。用水之法，别有妙用，不得以本数用之。比如水之本数固有十五两，生到五分，则为有余之水，已不可入矣，只生到二分，则为精一之真水，正宜入之。水真则水能生金，是母隐于子胎，子报母恩也。金不泄气，无伤于金，故金重如本初，不失其十五两之本数也。若水生到三分，亦谓有余，遂不堪入。学者须要知的水有清浊之分、壬癸之别。壬水清，属阳；癸水浊，属阴。壬水有气而无质，为精一不二之真水；癸水纯阴而有质，为泛滥交杂之污水。二分水如泉中方出未流之水，至清至洁，壬水也。三分水已流而染尘，五分水渐流至远，已混浊不堪，此皆癸水也。丹道入水只取其气，不取其质。用质伤其金，用气辅其金。故以二分之水，辅助十五两之金也。
    然入水得真，入火亦不可无候。火者，虚灵之神。阴阳之和气，水用二分，火亦须用二分。二分之火，如初燃之火，温而不燥，明而无焰。水用二分，不失其金之重；火用二分，不克其金之体。如是配合，则水来济火，而火不燥；火来炼金，而金生明；金来生水，而水有本。水火相济，金火同宫，三物自相含受，变之化之，神妙不测矣。盖三物含受，是三而归一。
    鼎炉之中，药即是火，火即是药，药火相生，和气熏蒸。内有太阳灵光，一点真火锻炼。须臾之间，真金溶化成液，由嫩渐坚。变白为黄，号曰黄舆。黄者中色，舆者土象。金具燥气，遇火而燥气顿消，刚化为柔，刚柔如一，阴阳混合，归于中正之地，名曰黄舆，又名金丹。圣人修炼大丹，攒年至月，攒月至日，攒日至时。以法追摄，于一时辰内，天地造化夺尽，阴阳五行夺尽，万物气数夺尽，易错难逢，倘差之毫发，失之千里，毁性伤寿，得而复失。当此之时，须宜大用现前，外观其形，形无其形，内观其心，心无其心。形体俱忘，无烟无火，如灰如土，如明窗尘。捣治并合者，刚柔俱化，形迹全无也。送入赤色门者，虚灵不昧，无微不照也。固塞其际会，务令致完坚者，还丹在一时，温养须十月。固济牢封，须臾不离，不到胎完神全之时，而温养之功不得休歇也。炎火张于下，昼夜声正勤者。自有天然真火，炉中赫赫长红也。始文使可修者，一时之功，用文火以合丹也。终竟武乃陈者，十月温养，用武火以炼己也。候视加谨慎者，候视一气之存亡，谨之慎之，防危虑险也。审察调寒温者，审察火候之度数，不燥不冷，寒之温之，调和相当也。周旋十二节，节尽更须亲者，前进阳火，暮运阴符，阴阳符火，周而复始，循环无端，功夫不息。气索命将绝，休死亡魄魂者，功夫到日，百脉俱息，气血融化，犹如小死。当此之时，七魄已亡，三魂已死，情性精神，凝结不散，如痴如醉，只有先天一点清阳之气，而法身成矣。此身名曰金刚不坏之神，又曰清净法身，又日紫金丹。金丹至紫，赫赫至阳，浑无一点阴气夹杂矣。噫！此丹之大不过一粉一提一刀圭，其神通妙用，能出死入生，能点枯骨复活，能开瞽目复明，服之者立跻圣位。此下德者，有为之法，无中守有之妙诀。此节注契文“知自守黑”至“常与人俱”一段之义。其所注之义，较契文尤为精详，其中火候细微，大露天机。学者若于此节中打的通彻，则修丹妙用，可得其大半矣。


    耳目口三宝，闭塞勿发通。真人潜深渊，浮游守规中。旋曲以视听，开阖皆合同，为己之枢辖，动静不竭穷。离炁内营卫，坎乃不用聪，兑合不以谈，希言顺鸿蒙。三者既关楗，缓体处空房。委志归虚无，无念以为常。证难以推移，心专不纵横，寝寐神相抱，觉寤候存亡。颜色浸以润，骨节益坚强。排却众阴邪，然后立正阳。修之不辍休，庶炁云雨行。淫淫若春泽，液液象解冰，从头流达足，究竟复上升。往来洞无极，怫怫被容中。反者道之验，弱者德之柄。耕耘宿秽污，细微得调畅。浊者清之路，昏久则昭明。黄中渐通理，润泽达肌肤。初正则终修，干立未可持。一者以掩蔽，世人莫知之。
    内营卫（一本荣卫），不辍休（一本辄休） 

　 

    上节言有为之功精且详矣。此节承上节而言无为之要。
    无为者，抱元守一之道，乃上德之事。虽是上德之事，而下德者，还丹到手，命基已固，即与上德者同一行持，自有为而入无为矣。但守中抱一之德，非是空空无为，其中有保先天、化后天之功，须要万缘俱息，诸尘不染，身心大定，方能济事。夫身心不定者，皆因耳目口三毒害之耳。耳听乎声，目视乎色，口发乎言，身随耳目口移之，心由声色言动之。心动身移，真性不明，虽还丹到手，法身难脱，难免阳极生阴，得而终失之患。若闭塞三毒，不令发通，三毒可转而为三宝。不但不能为害，而且能以致福。闭塞者，非工家闭目、闭口、塞耳之谓，乃非礼勿视、非礼勿听、非礼勿言之义。非礼勿视，则视者尽礼，闭其非礼之目也。非礼勿听，则听者尽礼，闭其非礼之耳也。非礼勿言，则言者尽礼，闭其非礼之口也。极之，见色不色而目闭，遇声不声而耳闭，非时不言而口闭。如能闭塞此等耳目口，则内念不得而生，外物不得而入，身心不动，真人潜于深渊。无识无知，动静如一，而浮游守规中矣。规者，所以取圆，圆即中，中即圆也。守规中，即允执厥中之义。潜深渊，即惟精惟一之义。精一执中，身心不动不摇矣。
    旋曲以视听者，回光返照，黜聪毁智，收敛精神也。开阖皆合同者，心死神活，闭邪存诚，勿忘勿助也。为己之枢辖者，己为私欲，辖枢所以克己也。动静不竭穷者，或动或静，功夫不间断也。离气内营卫者，离为火为神。火动则神狂而忿生，纳于营卫，则惩忿而心火下降，神即定矣。坎乃不用聪者，坎为水为精，水泛则精摇而欲生。不用其聪，则窒欲而肾水上潮，精即化矣。兑为金为情，其性主悦。金燥而情动，则心悦而泄气。言者心之声，希言则心静情忘，有真悦而阴阳和，一气浑沦而顺鸿蒙矣。离、坎、兑三者，统精、气、神为内三宝。外而耳、目、口闭塞，内而精、气、神安静。内外三宝，既能关键，则内念不出，外物不入，缓其真人之体，处于空房矣。缓者不即不离，以逸待劳之意。空房者，空中有体，非顽空，乃真空。真空者，空而不空，故下文紧接曰：“委志归虚无，无念以为常”也。委志是不空，无念则又空。丹书所谓“只灭动心，不灭照心”者是也。证难以推移，心专不纵横者，专心而致志也。寝寐神相抱，觉寤候存亡者，寤寐而不忘也。如是用功，六根门头无漏。不但真人法身有养，即后天幻身亦自健壮，颜色浸润，骨节坚强，理有可决。排却众阴邪，然后立正阳者，群阴化尽，金丹成熟，功夫不到不方圆也。然后二字，大有深意，古仙云：“一毫阳气不尽不死，一毫阴气不尽不仙。”若稍有一点阴气未化，是犹祸根。虽大道在望，未许我成。故修道者，必修至于纯阳无阴之地而后已也。既能排去众邪，正阳立而稳妥，从此加功而不辍休，神清气爽，如云雨之行，解燥除烦，淫淫若春泽，寒气尽化，液液象解冰，积滞顿消。从头流达足者，从头至尾而细微条理。究竟复上升者，颠倒逆施，而自卑登高。往来洞无极者，一气运用，而心坚志远。怫怫被容中者，万物皆空，而无私无虑。反者道之验者，能返朴即成道之验也。弱者德之柄者，能柔弱，即刚强之本也。果能耕耘历劫之污秽，细调本来之天真，虽始而浊，终而清；初而昏，久而明。黄中渐通理，润泽达肌肤，诚之于中，达之于外，根心生色，归于形神俱妙之地。
    此节言浅意深，其示验证处，多以幻身为喻。其实内藏温养法身之诀。试玩节首“真人潜深渊，浮游守规中”之句，可知是有为之后，而又无为之道。若仅以炼已测之，殊失仙翁妙意。真人者，圣胎也，方才炼己，真人犹未现象，如何潜深渊而守规中？学者须要知的此节是注契文“内以养己”一段之义。“耳目口三宝，闭塞勿发通，真人潜深渊，浮游守规中”四句，即注契文“内以养己，安静虚无，原本隐明，内照形躯”四句也。自“旋曲以视听”，至“然后立正阳”二十句，即注“三光陆沉，温养子珠”二句也。自“修之不辍休”至“细微得调畅”十二句，即注“勤而行之，夙夜不休”也。自“浊者清之路”至“润泽达肌肤”四句，即注“伏食三载”至“长乐无忧”六句也。
    至于契文“道成德就”云云六句，显而易会，故不及之。可知此节是修命之后，而又修性之事。结尾指出“初正则终修，斡立末可持”，而愈晓然矣。初正斡立者，始而有作以修命也。终修末持者，末而无为以了性也。性命必须双修，功夫还要两段。上德者，不待修命而即修性，行此段功夫，便可了却大事。下德者，必先修命而后修性，命实到手，再行此段功夫，方入圣基。故曰“初正则终修，斡立末可持”也。但上德者无为，下德者有为，须要知的先天真一之气。盖上德者无为，抱元守一，即守此一气也；下德者有为，后天中返先天，即返此一气也。若不知上德者无为，便落于空寂，不知下德者有为，便执于幻相。有为也不是，无为也不是。所谓知其一万事毕者，正为此耳。修道者若不遇明师，此一气掩蔽于后天之中，隐而不见，如何能知？故曰“一者以掩蔽，世人莫知之”。学者可不急求真师乎？

　 

《参同契》笺注直指下篇 

　

东汉徐景休真人撰
栖云山悟元子刘一明解 

　

    推演五行数，较约而不繁。举水以激火，奄然灭光明。日月相薄蚀，常在朔望间。水盛坎侵阳，火衰离昼昏。阴阳相饮食，交感道自然。名者以定情，字者以性言。金来归性初，乃得称还丹。吾不敢虚说，仿效圣人文。古记题龙虎，黄帝美金华。淮南炼秋石，玉阳加黄芽。贤者能持行，不肖毋与俱。古今道由一，对谈吐所谋。学者加勉力，留念深思维。至要言甚露，昭昭不我欺。 

　

    金丹之道，阴阳调和之道也。阴阳和则生丹，阴阳背则败道。推演五行生克之数，而即知金丹之道，至约而不繁也。比如举水激火而火灭，水克于火也。日在朔而蚀，阴盛于阳也；月在望而薄，阳盛于阴也。又如月体水盛而阳光亏，日色火衰而白昼昏，凡此皆阴阳偏孤两不相济之象。若阴阳相应，随时交感，道出自然，有何侵伤乎？
    人之真性属阳，真情属阴。本来阴阳一气，性情相合，浑然天理。不识不知，顺帝之则。不识不知者，性之体也。顺帝之则者，情之用也。性情自然，皆出无心。此两者，同出而异名，如名之有字。名以定情，情比名也；字以性言，性比字也。名字总称一物，性情岂有两件？因交后天，真中有假，阴阳分离，性情相背，彼此不和。如水盛坎侵阳，火衰离尽昏，真情变为假情，真性变为假性矣。金丹之道，推情合性，假中寻真，杀中求生，使阴阳相合，仍还当年浑然天理，不识不知，顺帝之则之本来面目，称之曰还丹。还丹者，还其本来原有之物，而非有增有减，又曰还原返本。吾不敢虚说，仿效圣人文者，是仙翁自叙所注，系有本之谈，而非无稽之语。这个还丹，古来圣贤，方便立名，等等不一。古记称曰“龙虎丹”，黄帝称曰“美金毕”，淮南称曰“秋石”，玉阳称曰“黄芽”，《参同》称曰“金砂”，曰“刀圭”。总以形容还丹一物耳。此道也，上士闻之，勤而行之，故曰贤者能持行。下士闻之，大笑去之，故曰不肖毋与俱。何为古今道由一，对谈吐所谋？夫金丹大道，乃历代圣贤口口相传，心心相授，彼此对谈，吐其所谋，乃是真知所见之学问，非妄猜私议可比。虽成道有先后，而修持则准一，即如《参同》之理。魏、徐二翁，同学于阴真人，其所着所往，魏证之于徐，徐证之于魏，皆对谈吐谋，岂有虚谬？学者若能勉力思维，忽的得其要领，涌身钻入理窟，犹如仙翁对谈所谋，勤而行之，决定成道，则仙翁昭昭不我欺矣。奈之何世之愚徒，以《参同》目为烧炼凡砂凡汞之事，负却仙翁当年着书婆心，便为毁谤圣道，真地狱种子，而不知悔悟，尚自称修真之士，岂不愧死？此节注契文“惟昔圣贤”一段之义。 


    胡粉投火中，色坏还为铅。冰雪得温汤，解释成太玄。金以砂为主，禀和于水银。变化由其真，终始自相因。欲作伏食仙，宜以同类者。植禾当以谷，覆鸡用其卵。以类辅自然，物成易陶冶。鱼目岂为珠？蓬蒿不成槚。类同者相从，事乖不成宝。燕雀不生凤，狐兔不乳马。水流不炎上，火动不润下。世间多学士，高妙负良材。邂逅不遭遇，耗火亡资财。据按依文说，妄以意为之。端绪无因缘，度量失操持。捣治羌石胆，云母及矾磁。硫磺烧豫章，泥汞相炼治。鼓下五石铜，以之为辅枢。杂性不同类，安肯同体居。千举必万败，欲黠反成痴。侥幸讫不遇，至人独知之。稚年至白首，中道生狐疑。背道守迷路，出正入邪蹊。管窥不广见，难以揆方来。 

　 

    上节题明金来归性，乃称还丹。若舍性情，以万般与我非类之物，而欲保命全形，岂有此理？且如胡粉，乃黑铅烧成，投火仍化为铅。冰雪乃寒水所结，得温则解化为水。朱砂乃水银所变，见火则仍化水银。黄金加水银为白色，见火则即还其黄。凡此等类，变化皆由本性之真。所以始而可以此物化彼，终而可以彼物化此，始终相同，易于为功。岂有欲作伏食仙，而不用同类之物，能以济事乎？
    伏者，伏藏先天之气，而不妄动之意。即孟子所谓“我善养吾浩然之气”者是也。食者以虚求实，腹实之义。即孟子所谓“其为气也，至大至刚，以直养而无害，则塞于天地之间”者是也。养浩气至于充塞天地，造化不拘，万物难移，方是伏食。人秉先天一点浩然正气而成人，必伏食浩然正气而方成道，非伏食一切不类之物也．比如植禾以谷，覆鸡用卵，类辅自然，物即成就，非有相强。鱼目不成珠，蓬蒿不成槚，燕雀不生凤，狐兔不乳马。水不炎上，火不润下，情不相同，性不相类，而欲有济，如何能之？世间多少学士，自负良材，不求真师。间闻金丹之说，疑为炉火烧炼，据按古文，妄议私猜，失其操持，耗费资财，锻炼五金八石等物，妄冀服食长生。殊不知此等杂性之物，与我不类，安能在体常居？千举万败，不知悔悟，犹生痴想，自谓侥幸不遇，福分浅薄，至死不悔。噫！此等之辈，忘其本念，中道生疑，出正入邪，而犹自欺欺人，以为有得。以旁门外道之事，着书立论，以盲引盲，管窥蠡测，何可以揆方来乎？此节注契文“河上姹女”一段之义。


    金入于猛火，色不夺精光。自开辟以来，日月不亏明。金不失其重，日月形如常。金本从月生，朔旦日受符。金返归其母，月晦日相包。隐藏其匡廓，沉沦于洞虚。金复其故性，威光鼎乃熺。 

　 

    上节言欲作伏食仙，宜以同类者。同类者为何物？即吾本来所具天良之真性，落于后天，即道心所发真知之情者是也。此情在五行属于金，丹书皆曰真金。此金历万劫而不坏，为圣贤之阶梯，仙佛之种子。欲了性命，舍此真金，别无他术矣。试观世间凡金，其性至刚，其体最坚，入火则愈炼愈明，所谓真金不怕火烧者是也。金色之精光，不因猛火所夺，犹如日月之光辉，不因照临所亏者相同。自开辟以来，万物有生有灭，有存有亡，惟日月其形如常。金重经久不灭，是金与日月同光明，同长久也。凡金如是，而真金可知。
    夫真金之真知，为无情之情，真空而含妙有，不着于色象有无之形，为阴中之阳，有象于月光，故曰金本从月生也。金从月生，则金丹之功运，宜效月之盈亏，而进退之。月本纯阴，映日而生光，光即金之象。月当朔旦，日来受符，月得日光而孕震，初三一阳现于坤地，是金返归其母也。土能生金，故坤土为金之母。金返于母，所谓西南得朋。自一阳二阳三阳，十五光辉满盈，盈而又亏。十六一阴胎内，至三十晦，东北丧朋，日包月体，而为纯坤，隐藏匡廓之形，沉沦灭迹，入于洞虚之地矣。比之修道者，虚极静笃之中，真知灵知合一，忽有一点真灵之光发现。其光名曰神明，又谓黑中白，又谓水中金，又谓先天真一之气。如月借日光，一阳生于坤地也，由微而着，光辉圆满，真灵常存。又用十月温养之功，防危虑险，收敛精神，不露圭角，隐藏沉沦，归于无何有之乡。亦如月光晦而无迹，日月相抱如一矣。
    金复其故性者，真知之情与灵知之性，混而相合，情归于性，性定情忘，不识不知，顺帝之则，金还其元矣。威光鼎乃熺者，熺为火色。当情归于性，性恋其情，情即性，性即请，良知良能，寂然不动，感而遂通，灵知不昧，火返其本矣。金还元，火返本，金火同宫，药即是火，火即是药，炉中赫赫长红，是谓威光鼎乃熺。鼎而曰光，虚灵之鼎；光而曰威，刚健之光。刚健虚灵，有气无质，万物难伤，真金复于本性也。此节注契文“太阳流珠”至“凝而至坚”一段之义。


    火记不虚作，演易以明之。偃月法炉鼎，白虎为熬枢。汞日为流珠，青龙与之俱。举东以合西，魂魄自相拘。上弦兑数八，下玄艮亦八。两弦合其精，乾坤体乃成。二八应一斤，易道正不倾。 

　 

    上节育金火同宫，金复其本性矣。然金复其本性者，是阴符之运用。若功夫不到，不能方圆也。火记不虚作，演《易》以明之者，火实无火，托阴阳相和之气以为火。然阴阳有盈虚消长之节，此圣人火记之所以作也。其作非悬虚之语，乃准诸《易》卦爻象吉凶悔吝以立言。《易》之坎卦象月，月属水，月在西南纯阴之下，微阳吐露，名曰水中金，其光偃仰，故谓偃月。此阳进阴消之机，故取象偃月为炉鼎，非取坎为炉鼎。偃月之光，从西而生，故取象为金，为白虎，在人为情。金生水，虎能咥人，为妄情；水生金，虎能护人，为真情。真情发现，水不泛滥而归原。则真精生。故白虎真情，为熬炼真水之枢纽。所谓五行颠倒用，虎向水中生也。《易》之离卦象日，日属火，象流珠。火生于木，火中具有木气，取象为青龙，在人为性。木生火，龙能伤人，为气性；火生木，龙能生人，为真性。真性发现，火不生焰而返本，故日青龙与之俱。五行不顺行，龙从火里出也。龙性属阳为魂，虎情属阴为魄，水中生金，火中生木，真情真性相会，魂魄自相拘束，两而不离矣。魂魄相拘，阴中有阳，如坎，如月上弦之金八两；阳中有阴，如离，如月下弦之水半斤。刚柔俱归中正，金水相停，水火相济，真性真情，两弦之气，合而为一，复于乾刚坤柔，易简良知良能之本体，与天为徒，与地为配，金丹凝结，命基永固。
    此《易》理变化之道，所以为贵而不倾败也。此节注契文“金华先唱”至“何敢有声”一段之义。


    世人好小术，不审道浅深。弃正从邪径，欲速阏不通。犹盲不认杖，聋者听商宫。投水捕雉兔，登山索鱼龙。植麦欲获黍，运规以求方。竭力劳精神，终年无见功。欲知伏食法，事约而不繁。 

　

    上节言调和阴阳，火候必准诸《易》理，方济大事。若背《易》理，即不是道。古仙云：“形以道全，命以术延。”延命之术，能以窃阴阳，夺造化，转乾坤，运日月，回斗柄，扭气机，位天地，育万物，乃古今来理窟中第一大术。惟天生智慧之大人，能以行之。彼一切愚迷小人，不审道之深浅，专好小术，弃正从邪，入于旁门，犹盲不认杖，聋不听音，捕雉兔于水，索鱼龙于山，植麦欲获黍，运规以求方，是皆枉劳精神，空费功力。彼岂知神仙伏食大法，约而不繁，一时辰内管丹成哉？此节注契文“不得其理”至“与道乖戾”一段之义。 


    子午数合三，戊己号称五。三五既和谐，八石正纲纪。呼吸相含育，伫息为夫妇。黄土金之父，流珠水之子。水以土为鬼，土镇水不起。朱雀为火精，执平调胜负。水盛火消灭，俱死归厚土。三性即合会，本性共宗祖。 

　 

    上节提出伏食之法，约而不繁。其法为何法？即调和五行，混而为一之法也。子属坎，坎为水；午属离，离为火。
    坎纳戊，离纳己。坎中实，真知也，戊即真知之信；离中虚，灵知也，己即灵知之信。坎一离二，数合为三，戊己士居中央，其数称五。外则取坎填离，以真一之水，而济灵明之火；内则流戊就己，以刚健之信，而合柔顺之意。是为三五和谐。三五既和谐，则先天性情精神，而统后天精神魂魄，则八卦阴阳定位，而造化纲纪正矣。八石者，八卦之象也。阳为纲，阴为纪。坎离者，八卦之用。坎离和谐，其余六卦，阴阳俱皆相随而和谐，各得其正矣。纲纪既立，一动而为呼，呼则生阳；一静而为吸，吸则生阴。一阴一阳，动静相关，呼吸相通，彼此含育，情性和合，伫息而为夫妇。先天之气，自虚无中来，凝而为一黍之珠矣。以上注契文“丹砂木精”至“都归戊已”一段之义。
    水火土三者，俱是道中之要物。三者合，则生丹生圣，而复先天。三者离，则生人生物，而落后天。盖土能生金，水能生木。土生金，故黄，土为金之父。水生木，故流珠为水之子。土何以能生金？用离己虚灵之真意，去克坎地混离之浊水，以求真知之金情，故土镇水不起也。水何以能生木？用坎中精一之真水，去克离宫烈焰之燥火，以全灵知之木性。故水盛火消灭也。所可异者，水以灭火，何可土镇？火调胜负，何可水灭？特以水有混杂之水，有精一之水。火有烈焰之火，有温和之火。土镇之水，乃混杂之水；水灭之火，乃烈焰之火。混杂之水涸，精一之水生；烈焰之火息，温和之火现。俱死归厚土者，土镇水，水干而泥成土；水灭火，火灭而灰化土。相生相克，克中有生。真知灵知相合，真情真性同气，刚柔俱归中正，如乌兔会于黄道。药即是火，火即是药，水火土三姓一家，结为一粒黍米金丹，而共宗祖矣。
    阴阳相合，始谓共宗祖。若不到阴阳相合处，犹有偏孤，未是浑然一气景象，不得谓共宗祖。正契文“含元虚危，播精于子”之奥义。虚危，乃阴阳交会之处，亦日月合符行中之处，故有元精在焉。元精者，金丹之别名，亦即宗祖之谓。以上注契文“刚柔迭兴”至“播精于子”一段之义。


    巨胜尚延年，还丹可入口。金性不败朽，故为万物宝。术士伏食之，寿命得长久。土游于四季，守界定规矩。金砂入五内，雾散若风雨。熏烝达四肢，颜色悦泽好。发白皆变黑，齿落生旧所。老翁复壮丁，耆妪成姹女。改形免世厄，号之曰真人。 

　 

    金丹之道，一得永得，至灵至神，立竿见影，知之者直登彼岸。奈何世人多不信心，以为世间必无此事。试思巨胜，乃后天有形滓质之物，人久服之，亦能延年。而况金丹为先天至宝，修成入腹，岂有不能长生者乎？凡金其性坚刚，尚能经久不败，为万物之宝，真金其气纯阳，岂有伏食而不能成仙者乎？土出于四季，而四时八节，各循规矩，自然流行不息。人服金砂而四肢百体，变形易色，自能脱灾免厄。若有志士，得师口诀，自有为而入无为，了性了命，形神俱妙，与道合真，号曰真人，寿与天齐。至于四肢坚固，颜色悦泽，发白转黑，齿落重生，犹其余事耳。此节注契文“如审遭逢”一段之义。


    仙翁笺注三篇，体贴伯阳之意，发《参同》所未发。其中药物火候，无一不在。但恐人无肯心，无大福分，自不能见真。序云：“惟晓大象，必得长生。”仙翁岂欺我哉？
 

三相类原序
    参同契者，敷陈梗概，不能纯一，泛滥而说，纤微未备，阙略仿佛。今更撰录，补塞遗脱。润色幽深，钩援相逮，旨意等齐，所趋不悖，故复作此，命三相类。大易性情，各如其度。黄老用究，较而可御。炉火之事，真有所据。三道由一，俱出径路。枝茎花叶，果实垂布，正在根株，不失其素。诚心所言，审而不误。 

　

参同契直指三相类上篇


东汉叔通淳于真人撰
栖云山悟元子刘一明解


    三相者，一相大《易》性情，一相黄老之术，一相炉火之事。三道由一，故名三相类。类者，亦契合之义。


上篇


    法象莫大乎天地兮，玄沟数万里。河鼓临星纪兮，人民皆惊骇。昝影妄前却兮，九年被凶咎。皇上览视之兮，王者退自改。关键有低昂兮，害气遂奔走。江河之枯竭兮，水流注于海。

    金丹之道，最幽最深，至神至妙，暗合乾坤，默通造化，能以有形入无形，以无象生有象。故古来仙真，上观天符，下察地理，窃阴阳，夺造化，保命全形，完成大道也。仙翁首以天地示法象者，盖以大道无形，而天地有象，即有以形无，即实以示虚。而虚无之道，昭昭乎见于象矣。象者，比象，言此物象彼物也。法者，效法。法象者，效法此象也。天地之象，至大至显，易见易知。试观天地悬隔，不知几万余里，地下之吉凶未起，而天上之变象已垂。上天之气运稍错，而地下之悔吝即至。何以故？此感彼应，形相隔而气相通也。
玄沟者，天下地上中空之处。以其阔大无边，玄渺难测，故为玄沟。河鼓星纪，皆星名。河鼓临于星纪之位，是不循度数；日之昝影，妄有前却，是失其正道。二者皆反其常。反常，则水旱灾生，兵疫祸患之凶咎，未有不至者。故皇王见其象，而退居悔过，以挽天心。比之人生之初，性情纯一，阴阳和合，及至二八，养为纯阳之体，是谓上德之人。当此之时，苟非天纵之圣贤，而能保此一点真阳之气者，有几人哉！一切世人，俱顺行造化，阳极生阴，阴一生而先天变为后天。阳渐消，阴渐长，恣情纵欲，弃真从假，所谓五行顺行，法界火坑也。亦如星移本位，日昝妄行，凶咎立至者同也。若是至人，远取诸物，近取诸身，行金丹有为之道，返本还元。所谓五行颠倒，大地七宝，如皇王占象御治，鼎新革故，变凶为吉，拔乱反治者同也。
关为门外之铁关，键为门内之木键。有关键，而盗贼害气自远。道有关键，而阴魔邪怪自灭。何则关以防内，键以防外？防外者，防其外来之客气；防内者，防其内生之私欲。内外严密，则内念不出，外邪不入。阴渐退，阳渐长，四象可和，五行可攒。如江河众水，朝宗于海，而不分派横流。至圣云：“一日克己复礼，天下归仁焉。”正关键之妙旨，退改之效征也。

    天地之雌雄兮，徘徊子与午。寅申阴阳祖兮，出入复更始。循斗而摇光兮，执衡定元纪。
    摇光（一本摇招，摇非斗中之星，不能定元纪，应是摇光，今作摇光解）

    上言法象取乎天地，则是金丹之道、天地之道也。天地之道，一阴一阳之道。天为雄为阳，地为雌为阴。阳生于子，极于巳；阴生于午，极于亥。一日一夜，子午运转，是谓天地之雌雄徘徊于子午也。夏至日出于寅，入于戌，冬至日出于辰，入于申。夏至后日渐南，冬至后日渐北，终而复始，是谓寅申阴阳祖，出入复更始也。摇光，乃北斗之标星，又名天罡星，又名破军星。天罡所坐者凶，所指者吉。月建于子，则坐午指子，水旺而火衰；月建于午，则坐子指午，火旺而水衰。十二月皆如是坐指，一岁一周天。北斗第六星为衡星，罡星在前，衡星在后，运四时而行造化，故日循斗而摇光兮，执衡定元纪。
    学者若能知的吾身阴阳发生之时，出入之度，扭转罡星，斡回斗柄，则天关在手，地轴由心，因时采药，勤功烹炼，复我先天原本，亦不难也。但此罡星，人不易知，亦不易见，若非真师指示，谁敢饶舌？所谓“日月常加戌，时时见破军。破军前一位，誓愿不传人”。罡星一名破军，破军前一位，即所指之方。所指之方，有先天真一之气，乃生物之祖气。古来仙真，皆采此一气，而了命了性。所谓得其一万事毕者，即此一气也。丹经子书，不肯直指罡星为何物，一气在何处者，恐为匪人所得，有遭天遣耳。悟元子斗胆，今为祖师传真写神，稍露天机。若有志士见之，心知默会，此乃鬼神所示，非悟元之罪也。
    夫吾之真正罡星，不是别物，即道心之真知也。真知具有先天至阳之气。此气统阴阳，含五行，为性命之根，道德之源，藏而为真性，发而为真情，性也情也，皆是至真之物。其分性情者，以动静论之耳。此气本来原是我家之物，因落后天，假陷其真。真知有昧，聪明外用，妄念内生，狐朋狗党，真知变为假知，生气化为杀气。先天之气，不属于我。如我家之物，走失他家，罡星坐于我，而指于他矣。今欲返还先天，须要在他家盗来。盗之之法，杀机中求生机，妄情中求真情。真情吐而真知现，真知现而回光返照。罡星指内而不指外，生气收内而不散外，可以和四象，可以攒五行，可以了性命，可以完大道。但恐人无志气，费不得心思穷理，下不得功夫寻真，不得亲见罡星耳。噫！可与知者道，难与不知者言也。

    升熬于甑山兮，炎火张设下。白虎导唱前兮，苍液和于后。朱雀翱翔戏兮，飞扬色五彩。遭遇罗网施兮，压之不得举。嗷嗷声甚悲兮，婴儿之慕母。颠倒就汤镬兮，摧折伤毛羽。

    既知造化权衡，须合四象五行。甑为藏水之器。甑山者，鼎也。炎火者，炉也。升熬于甑山者，水在上也。炎火张设下者，火在下也。水在上，火在下，以真一之精，养虚灵之神，水火相济也。白虎在西为金，为真情；青龙在东为木，为真性。苍液，即木性之精，金情刚，木性柔，金本克木，木本畏金。白虎导唱前者，金情恋木慈仁，推情而合性也。苍液和于后者，木性爱金顺义，以性而求情也。驱虎就龙，以龙就虎，性情相投，金木相并。朱雀者，火之象。四象之中，惟火最灵，其性好飞，稍有触犯，翱翔腾空，炫耀五彩，水火金木，皆受其伤。修丹者，须先将此一物，降伏驯顺，方能济事。遭遇罗网，施压之不得举者，尽炼己之功，惩忿室欲，不使火之妄动也。嗷嗷声甚悲，婴儿之慕母者，火不妄动，燥性消化，火归于源，神依于性矣。颠倒就汤镬，摧折伤毛羽者，炼己炼到无己时，邪火下降，真水上升，水火熏蒸，气质俱化，四象和合，从此可以炼大药矣。

    漏刻未过半兮，鱼鳞狎鬣起。五色象炫耀兮，变化无常主。潏潏鼎沸驰兮，暴涌不休止。接连重叠累兮，犬牙相错距。形似仲冬冰兮，瓓玕吐钟乳。崔嵬而杂厕兮，交积相支柱。阴阳得其配兮，淡泊而相守。青龙处房六兮，春华震东卯。白虎在昴七兮，秋芒兑西酉；朱雀在张二兮，正阳离南午。三者具来朝兮，家属为亲侣。

    上节言攒簇药物之功，此节明结丹火候之用。当四象和合，五行攒簇，是已药物入于乾鼎，急用坤炉中一点真火煅炼之。片刻之间，五行混化，先天之气，自虚无中生出。故曰漏刻未过半兮，鱼鳞狎鬣起。鱼为水中之阳物，喻先天阳气发现。鳞狎鬣起，先天阳气，得真火熏蒸，腾跃变化之象。五色炫耀者，五行一气也。变化无常者，潜跃不定也。潏潏鼎沸驰，暴涌不休止者，药气方化而弱嫩也。接连重叠累，犬牙相错距者，药气由嫩而渐凝也。形似仲冬冰，瓓玕吐钟乳者，由散而聚，凝结坚固也。崔嵬而杂厕，交积相支柱者，由杂而纯，药气返阳也。阴阳得其类，淡泊而相守者，阴阳相当，浑然一气。药即是火，火即是药，自有天然真火，炉中赫赫长红，无容调和之力，须当淡泊相守，防危虑险，沐浴温养，以行无为之功矣。青龙处房六，春华震东卯者，青龙，木之象；房者，水之星；六者，水之数。木居水地，木得水而有养，春旺行阳气也。白虎在昴七，秋芒兑西酉者，白虎，金之象，昴者，火之星；七者，火之数。金居火位，金得火而生明，秋旺运阴气也。朱雀在张二，正阳离南午者，朱雀，火之象；张者，火之星；二者，火之生数。火居正南午，在金木之间，阳极阴生之处。象夏至交接阴阳，炼度刑德者也。金木火三者来朝，丹鼎结为亲侣。水生木，木生火，火生金，金生水。虽三者，而具四象之气。四象具于鼎中，自烹自煎，圣胎无质生质，无形生形，自然变化矣。此内药天然真火之法象，与前之白虎、苍液、朱雀不同。前言其外，此言其内。外者后天中返先天，出于人力；内者已返回之先天，出于天然。此内外火候之别，学者须于此处着眼。

    本之但二物兮，末而为三五。三五并与一兮，都集归一所。治之如上科兮，日数亦取甫。先白而后黄兮，赤黑达表里。名曰第一鼎兮，食如大黍米。自然之所为兮，非有邪伪道。山泽气相蒸兮，兴云而为雨；泥竭遂成尘兮，火灭化为土；如蘖染为黄兮，似蓝成绿组。皮革煮成胶兮，曲蘖化为酒。同类易施功兮，非种难为巧。惟斯之妙术兮，审谛不诳语。传于亿后世兮，昭然自可考。焕若星经汉兮，炳如水宗海。思之务令熟兮，反覆视上下。千周灿彬彬兮，万遍将可睹。神明或告人兮，心灵乍自吾。探端索其绪兮，必得其门户。天道无适莫兮，常传于贤者。
    并与一（一本为一；一本危一）；或告人（一本忽告人）

    此节总结全篇大意。夫金丹之道，乃阴阳五行之道。始而和合阴阳以成还丹，末而三五归一，以成圣胎。故曰本之但二物兮，末而为三五。三五和谐，浑然一气，大道成矣。然修丹之道，采药有时，烹炼有法，火候有数，功夫不到，未许完成。故先黑中取白以为丹母，次则以白造黄，以结圣胎。赤者为火，黑者为水。表里者，内外二药也。金丹之道，药虽有内外之别，而水火烹炼之功，不到十月胎完之后，不得休歇，始而练己，既而炼药，终而温养，始终内外，全赖水火收功。故日赤黑达表里，所谓功夫不到不方圆也。名曰第一鼎者，只此一乘法，余二皆非真也。食如大黍米者，丹成九转，号曰黍米之珠，人得食之。寿与天齐，长生不老。此珠从虚空中结就，离种种法，乃阴阳自然交感之气而成，非炉火采战等等邪伪之术，强扭强捏，无益有损者同也。且如山泽通气而为雨，泥水竭干而成尘，火灭为土，蘖染为黄，以蓝成绿，以皮煮胶，以曲为酒，皆自为之为。此何以故？盖其类相同，易于施功。若两不相涉，欲以耕石种稻、缘木求鱼，虽巧何用？太抵人生非凡父凡母之精血，而幻身不成，非灵父圣母之阴阳，而法身难就。法身幻身，皆赖阴阳而成就，是不过顺逆不同，圣凡有别耳。一切常人，只知顺行阴阳，至于逆用之道，万中无一知者。《参同》之道，神矣，妙矣！其神妙者，在乎用阴阳之术以立言。其理切，其道大，乃脚踏实地之功夫，非悬虚不实之邪说，真万世修道之阶梯，性命之津梁。其说详明，焕若星之经汉；其理撮要，炳如水之朝宗。学者若能熟思谛审，探端素绪，久则神明默告，心灵乍悟，必得其门户，而钻入理窟矣。天道无私，常传贤者，盖道为天地所贵，非大忠大孝者不传，非大德大行者不授。果是贤者，有何不传不授哉？噫！君子得之固穷，小人得之轻命。


　

参同契直指三相类下篇


东汉叔通淳于真人撰
栖云山悟元子刘一明解


下篇（一名鼎器歌）


　

    圆三五，寸一分，口四八，两寸唇。

    此名鼎器歌。虽名鼎器，而药物火候，无不在内。圆者，不偏不倚，活活泼泼，允执厥中之谓。三，为木之生数；五，为土之生数；一，为水之生数。一三五皆阳数，故谓圆。口象方，方者，变化裁制，随时运用之谓。四，为金之生数；八，为木之成数；两，为火之生数。二四八皆阴数，故谓口。口为呼吸出入之道，一呼为阳为伸，主生，象八木。一吸为阴为屈，主收，象四金。唇者，上下两片，主动。唇动而气嘘，象二生火。一三五阳数，属于天。天象圆，为乾鼎。二四八阴数，属于地。地形方，为坤炉。圆主阖，方主辟，以圆为体，以方为用，以金木水火土攒簇一气为准则，此鼎器之所以成也。

    长尺二，厚薄均。

    尺二者，十二寸也。在一岁为十二月，在一月为十二侯，在一日为十二时。厚者，多也；薄者，寡也；均者，相停也。以年月日时六阴六阳进退之节，为阳火阴符调停之度数也。

    腹齐三，坐垂温。

    腹者，鼎腹，贮药之器。三者，精气神三品大药。腹齐三者，鼎内精气神三药齐备，即《易》所谓鼎有实也。坐者，不动不摇之谓；垂者，沉潜充满之谓；温者，冲和之谓。坐垂温者，精气神凝聚一处，常沉潜冲和，而一意不散，《道德经》所谓道冲而用之也。

    阴在上，阳下奔。

    阴者，水也，象坤器中有水。阳者，火也，象乾鼎中有火。水在上，火在下，水火烹煎；火不燥，水不寒，水火相济。精养神而神固精也。

    首尾武，中间文。始七十，终三旬。二百六，善调匀。

    修丹之功，首用武火以炼己，尾用武火以温养。盖炼已不熟，还丹不结，温养不足，圣胎不成。至于中间凝结圣胎，只用片刻文火之功，立得造化到手，故曰首尾武，中间文。然首尾武火，亦有分别。丹道以炼己为始，以温养为终。人心放荡已久，积习已深，为修行之大害，最难降伏。若炼己不到万有皆空之时，未许还丹。此武火之功居多。及其结丹以后，防危虑险，沐浴温养，少有懈怠，圣胎成而复败，故亦用武火之功。虽用武火，十月胎完，即便休歇，较炼己之功少。比如一百日，用七十日武火炼己，三十日武火温养，其余二百六十日，亦如此调匀火候，不使毫发有差耳。此仙翁以日行三百六十日一周之期，比丹道始终火候之功用。非以三百六十日，定火候之日数，学者细辨。

    阴火白，黄芽铅。两七聚，辅翼人。

    阴火者，汞性之火；阳火者，铅情之火。两者，火之生数，属阴；七者，火之成数，属阳。当外药和合丹头之际，用本性中一点虚灵之火，锻炼铅情，黑中生白，虚实生光，故曰阴火白。当内药和合丹头之际，用真情中一点天然真火，烹煎先天真一之气，无质生质，渐能变白为黄，故曰黄芽铅。白者，犹有阴质，黄者，阴尽而阳纯矣。《龙虎经》曰：“洁白见宝，可造黄舆”者，即此白黄之义。内外二火，一生一成，始而阴火生药，既而阳火成药。阴阳二火相聚，由生而熟，真人气足神全，待时飞升，故曰辅翼人。辅翼者，扶助而行也；人者，即圣胎之真人，言用阴阳二火，成全圣胎也。

    赡理脑，定升玄。子处中，得安存。来去游，不出门。渐成大，性情纯。却归一，还本原。善爱敬，如君臣。至一周，甚辛勤。密防护，莫迷昏。路途远，复幽玄。若达此，会乾坤。刀圭沾，净魄魂。得长生，居仙村。

    修真之道，穷理尽性，以至于命之道。若不修命，焉能养性？夫命者，色身上事。性者，法身上事。命之不了，色身难离。性之不了，法身难脱。仙经云：“只修命，不修性，此是修行第一病。只修祖性不修丹，万劫阴灵难入圣。性命双修，方为了当。”上言两七聚，辅翼人。已是圣胎凝结，命基坚固，从此可以修性以脱法身矣。此一段言修性之事。修性者，即面壁出神之功。面壁之说，非是静坐，面对石壁土壁，乃是对景忘情，有无不立，万物皆空。如面于壁而一无所见之义。旁门以静坐面壁，谓之面壁，岂知面壁之理乎？试申修性面壁之理。赡理脑者，赡养也，理即性也。脑在一身之最上处，头之后，系耳目视听不及之处。此言养性。必至于声色俱化，空无所空，至静之境，方为极功。盖修道不到极静之境，不但阳神不得出，即阴神也不得出。果养性至于极静，则性命皆了，形神俱妙，时至脱化，定升玄都。即佛祖所云。“吾为汝保任此事。”决定成就之意。然未到脱化之时，不可急迫，须当温养。故曰子处中，得安存。子，即圣胎法身。当两七聚，辅翼人，已是圣胎完全，如子在胞中，稳稳当当安存，而待时矣。若时候已到，任其自然来去。然虽法身能以来去出入，不可使出躯壳而远游。渐次老成，性情纯一，原本坚固，方可远行。不迷不惛，顷刻千里，聚则成形，散则成气矣。爱敬如君臣，谨护持也。辛勤至一周，恐惛迷也。道至身外有身，已到不生不灭之地。然道之路途幽远，玄而又玄，无有穷尽。若再重安炉，复立鼎，子又生孙，孙又生枝，千百亿化，不可量矣。学者若能达此，以上公案，乾坤不难会，刀圭可以服，魂魄当时净，得长生而居仙村，直有可必也。

    乐道者，寻其根。审五行，定铢分。谛思之，不须论。深藏守，莫传文。御白鹤，驾龙麟，游太虚，谒仙君，录天图，号真人。

    世间多少盲修瞎炼之辈，或寂灭守空，或闺丹邪行，或炉火服食，或搬精运气，是皆不知性命之根本。故修道者如牛毛，成道者如麟角。仙翁慈悲，提出寻根二字，大是醒人。根者，先天虚无之一气；一者，生天生地生万物，为道之根。学道者，能知其一则万事毕；修道者，能得其一则金丹结。欲寻其根，急当求师一诀，并审其五行之生克，攒簇之妙用，药物之铢两，火候之分数。既得其诀，谛思其妙，得意忘言，大智若愚，大巧若拙。勤而行之，三千功满，八百行完，跨鹤乘麟，白日飞升，号为真人，其乐为何如乎？
仙翁补塞遗脱，《三相类》上下二篇。上篇言还丹大丹、内外二药调和之层次；下篇论鼎器运火，自始至终之层次。二篇其言最简，其理最明。其法至详，其事至整。总《参同》大意，别立其言，自成一书，皆《参同》所未道及者，故谓补塞遗脱。言补其《参同》之所遗，塞其《参同》之所脱者也。自有《三相类》，而《参同》始能无遗无脱。仙翁虽未注《老同》，而实全《参同》。承先启后之功，岂浅鲜哉！　


