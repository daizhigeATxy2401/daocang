道教三字经 易心莹 
　　 
　　一：大道一炁化三清 
至虚灵，至微妙。强称名，为大道。道之体，本自然。兆于一，象帝先。浑无物，杳冥精。玄化流，光音生。辟混朦，渐微明。太无变，三分气。始青气，号清微。龙汉劫，天景晖。元白气，号禹馀。显真文，焕太虚。玄黄气，号大赤。开上皇，万化孳。 

　　二：三洞经箓冠古今 

元始尊，说洞真。启大教，演三乘。灵宝尊，说洞玄。金科立，宝箓传。道德尊，说洞神。十二部，度天人。建法筵，宝珠中。传经蕴，义无穷。我皇人，集云书。正天音，在劫初。译三洞，次四辅。七十二，冠古今。 

　　三：诸神弘道传飞升 

自玉清，至西那。玄风及，同顺化。玉皇尊，大有情。舍王位，苦修行，历多劫，志不灰。证金仙，号如来。位玉京，镇萧台。斡天帝，总三才。本行经，断障碍。告菩萨，无内外。静妙尊，林辩才。广说法，九和台。开始老，学修真。化国王，度臣民。宏教法，三千人。受此决，白日升。 

　　四：古仙宗崇大洞经 

溯源流，追上古。证道者，书唯普。考真系，别宗祖。大小宗，从头数。古仙宗，遗上世。极昌明，在黄帝。欲治国，慕广成。访崆峒，论长生。来具茨，窥靖庐。礼诸真，奉芝图。探九室，青城峰。获龙蹻，有遗踪。守一经，仙王授。讲生理，除病垢。无摇精，无劳神。隳肢体，黜聪明。神气和，结仙胎。千二百，身不衰。净乐国，有王子。出尘埃，了生死。入太和，自勤苦。提慧剑，降二竖。跃南崖，现真武。大功成，报父母。吴夫差，仰止切。求度人，之齐国。空洞篇，不轻泄。传斯文，四万劫。此一家，宗大洞。研真理，苍胡重。 

　　五：金液聚玄两相宜 

金液宗，始娲皇。明造化，法阴阳。逮轩辕，费专研。政教余，且学仙。合神药，炼金丹。龙车举，鼎湖间。得度者，多近臣。荆山下，旧迹存。此一家，宗九鼎。炼汞铅，穷根本。聚玄宗，左真传。授黄氏，在周宣。明内功，法最简。但澄心，物欲遣。空无寂，观三要。惟湛然，期至道。此一家，宗清静。持定观，圆珠映。 

　　六：胎息黄芽返童婴 

长淮宗，开神。居上，得其真。归根法，复命关。一字诀，静中参。观云起，调无弦。穷妙有，括人天。此一家，宗胎息。弦际通，复无极。葆和宗，老容成。服五芽，食云英。严固守，元神充。身不挠，夺天工。此一家，宗服气。守玄牝，还妙谛。 

　 七：房室养生调神宗 

调神宗，传素女。保身法，人妙理。治众病，功奇巧。补伤损，颜不老。摄精气，填血脑。防邪伪，慎检讨。此一家，宗内房。明气道，养阳方。 

　　八：南宫苍益健利灵 

南宫宗，师一真。秘密咒，役鬼神。挥灵剑，妖邪遁。隐形景，须体证。此一家，宗符箓。运精神，合云物。苍益宗，系彭桐。僦大隗，并神农。炼丹砂，法乾纲。采灵药，九加方。茹石散，饵琼芝。易骨髓，返仙姿。此一家，宗服食。延寿命，保质原。键利宗，盛羲农。赤松后，数宁封。治虚邪，可延年。漱灵液，灾不干。畅关节，通泥丸。壮体魄，筋骨坚。伏虫蛇，除患害。驱恶疾，百里外。此一家，宗导引。致精微，入妙境。 

　　九：设坛镇邪从头叙 

科醮宗，降高辛。牧德台，宝符膺。资二仪，奠岳灵。保国祚，免灾迍。得解脱，证玄宫。藏金简，钟山封。夏禹王，躬勤俭。疏九河，除时患。凿峡门，多险阻。祈神人，阴相辅。示玉印，并经符。斩世阨，遣童律。栖山咒，力伏魔。禁岳渎，锁淮涡。竟此身，水土平。功绩就，入阳明。吴会间，张隐者。锄河滨，获元始。筑灵宫，勤供养。感天尊，授大洞。经箓法，传心印。一句偈，元伯敬。祛瘟灾，除疫疠。本愿力，归上帝。阖闾王，登包墟。窥林屋，得禹书。合一卷，赤玉字。百有七，又十四。太真科，法维谨。通典格，有七等。箓与科，戒和律。箓百二，科四六。戒千二，律与齐。大小章，并醮仪。此一家，宗灵宝。赞神明，至幽渺。上十宗，是正传。分宗派，别先后。 

　　十：柱史玄妙传三丰 

尊柱史，号犹龙。越唐宋，至三丰。关令尹，第一传。着九篇，述渊源。希夷君，隐太华。木岩集，史文嘉。六祖张，号隐仙。会南北，玄要篇。希夷下，道学兴。第三传，尧夫承。观物篇，经世书。大圆理，合虚无。第六传，濂溪继。太极图，宗老易。儒学派，孔仲尼。法圣哲，志所期。去适周，景王间。问诸礼，师老聃。子弓后，是荀卿。评诸子，甚分明。人心危，道心微。十六字，道书辞。第五传，乃韩非。解喻老，名法归。至贾谊，踵前贤。明道术，修故篇。 

　　十一：治道茅山多传人 

治道派，本丈人。至安期，教乃分。黄老术，善治民。传盖公，终汉臣。安期下，付马鸣。宗内学，阴真君。得太清，入赤城。炼白金，惠时贫。第三传，魏伯阳。参同契，丹经王。神仙传，且直言。谓假易，论作丹。唐彭晓，据元枢。释真义，明镜图。茅山派，师鬼谷。授初成，隐华岳。叔申君，西城传。得二景，归金坛。第五传，清虚真。八隐书，高仙经。六传周，号紫阳。灵晖箓，金玄章。清虚下，魏夫人。退静室，谙黄庭。第九世，杨羲君。授正法，曲素文。紫阳下，推许映。服玉液，朝脑精。第二世，许侍朗。愈腹疾，服术方。简寂公，为第六。修道藏，纂经箓。八世陶，号贞白。诠真诰，正隐诀。十一世，称司马。坐忘理，极正大。论吾人，在贵生。生道足，返天真。 

　　十二：方仙要数葛仙翁 

方仙派，西王母。降闷宫，授汉武。上清经，十二事。稽内传，详为志。十三传，皆方技。五利徒，鲜真谛。汉淮南，重丹器。鸿宝书，惜久佚。葛仙翁，左氏传。流珠歌，记生前。修真一，入大定。经醮法，遗鲍郑。晋抱朴，得郑书。述丹道，千有余。论仙方，识元意。十二篇，称绝艺。 

　　十三：太平正一豫章派 

太平宗，师于吉。青领书，百七十。修此法，嗣息增。论兴国，较铢分。重经意，惟襄楷。累上疏，君不解。正一派，汉天师。盟威箓，拜章仪。斩故气，消三业。得大丹，辨正邪。奉斗经，度玉局。六十三，沿世袭。玄学派，宗何王。崇虚论，述老庄。至七贤，学无学。窥堂奥，推向郭。豫章派，祖兰期。孝悌王，是本师。亲点化，掘三墓。见尸体，身忽合。遥轻举，显神通。铜符券，蕴神功。传谌母，守真鹰。嘱度者，旌阳令。三祖许，号仙都。石函记，法鼎炉。 

　　十四：全真修道南北宗 

南宗兴，祖伯端。天回镇，师海蟾。临行时，亲嘱咐。脱汝法，当授度。逢马氏，司真行。至荆湖，饵丹升。三祖薛，本僧衲。参杏林，师环下。通宗说，复命篇。得外护，道乃全。四祖陈，号泥丸。习贱业，隐市廛。大雷书，黎母授。诛邪魔，除灾咎。壶中药，随布济。翠虚篇，遗散吏。五祖白，居武夷。海琼集，显秘密。北宗师，号重阳。宗钟吕，祖少阳。五篇文，获甘镇。活死人，入墓寝。焚草庵，见真假。赴东溟，度烈马。未生前，亲抉剖。九转丹，几人悟。十五论，教化集。揆诸经，括玄义。邱刘谭，郝王孙。元中主，尊龙门。丹阳下，祖披云。乌兔经，萃玄文。四祖赵，居南岳。同源论，悔后学。致虚翁，是嫡传。抒大要，阐先天。长春下，祖志平。承遗教，在燕京。葆光集，及语录。建道场，宏规模。四祖李，名浩然。西游记，称遗篇。五祖王，着信心。赠光教，主白云。又八传，至冲虚。撰正理，明玄机。继此者，僧华阳。着仙论，道法昌。 

　　十五：元始演法留戒律 

律宗法，传最古。虚皇尊，留青土。汉仙人，素行直。奉新笠，百八十。晋阮基，齐张岜，持大戒，礼宝偈。唐潘公，品戒目。重八一，轻州六。三真戒，师道一。勤修纂，法始卒。曰玄都，并研习。初遵十，中三百。智慧戒，属妙德。女真戒，爱此行。勉过咎，律均衡。至明季，嗣昆阳。说心法，律益彰。已上说，十三宗。斋忏法，箓相从。 

　　十六：三箓七斋天人通 

曰金玉，曰黄箓。此三斋，资冥福。修金箓，喜宗皇。躬祈祷，时雨将。建鸿斋，道武君。克寰宇，扫烟氛。曰明真，曰自然。曰三元，曰八节。曰洞神，曰指教。曰涂炭，为七品。入圣法，升虚仪。遇修崇，福寿益。救苦忏，启青玄。宝幡动，礼妙严。恩光力，瓶中柳。肉白骨，起枯朽。万灵忏，何人集。柳真君，弟子俱。灭灾祸，法琼篇。通玄妙，了根源。所南公，继诸家。哀茕独，祭炼夸。敕何乔，诣冥途。拯滞魄，出幽都。 

　　十七：知法动静妙无穷 

宗箓明，当知法。动与静，须了达。曰水火，土木金。此五行，互为因。曰精神，魂魄意。此五神，随所御。曰命功，时物事。此五贼，不可执。内五神，外五贼。忽相感，生十业。业识起，有六欲。十七乘，从此立。眼鼻耳，舌身心。缘善恶，结习深。迷为凡，悟为圣。明顺逆，修善行。曰灵仙，曰人仙。曰地仙，曰神仙。并天仙，为五等。用九六，絜纲领。自仙真，至上圣。各三迁，九品应。西与北，南与东。行攒簇，入中宫。曰龙虎，曰丹土。此三性，归一处。运周天，勤烹炼。火焰飞，真人现。五气聚，体用全。三一化，妙无边。曰道身，曰真身。曰报身，乃三身。应身起，又生身。示妙相，顺世困。任聚散，无限量。云分身，化万象。前为本，后为迹。随机显，常不一。有白元，有无英。有桃康，有司命。有太一，为五灵。彗圆备，神自明。天视通，梵音通。神触通，神会通。夙神通，预兆通。周法界，无不穷。 

　　十八：至德六度早修行 

曰天地，曰水途。积世孽，当受辜。曰色累，曰爱累。曰贪累，曰华竟。曰身累，此五苦。并三途，为人难。闻思修，归觉路。善体行，得会悟。正信度，定善度。金华度，普德度。元命度，全真度。斯渐证，称六度。慈与爱，善与忍。四行足，丹书允。曰真常，曰净应。此四德，清都证。圣凡路，净秽门。凡五道，不须论。 

　　十九：天地阴阳须自明 

曰黄曾，有六天。百善功，得升迁。曰越衡，十八天。六根净，粗尘捐。次六天，细且轻。再致六，轻染更。曰霄度，乃四天。忘心识，转气观。渐为妙，入重玄。无沦坏，四梵天。曰常融，曰玉隆。曰梵度，贾夷终。此四民，并三界。蹑诸乘，无滞碍。既明天，须论地。地依天，气包举。十方界，及洞渊。六无聚，拥京山。混无分，沌朴大。云莪莪，无高下。溟寂然，梓无涯。罗天布，三境奢。蒙细雨，鸿益华。洪钧运，无障遮。径四维，八圆界。浮虚空，风所待。风虚摩，气抡然。金刚力，乘乎天。日月星，倍循环。重重涉，似转丸。阴与阳，过不及。若扞格，生灾翳。曰九阳，曰百六。运天关，转地轴。计轮回，三千六。阴否蚀，阳激勃。天穷阴，地穷阳。两大轮，共颉颃。观上下，人在中。距四方，入穹窿。数此地，至浩劫。非道力，谁不灭。润泽地，金粟地。刚铁地，水泽地。大风泽，称五地。空色润，至微细。曰戊土，曰已土。曰浮黎，为三土。 

　　二十：历代神仙把路引 

度人经，且说明。六十一，次第分。太上道，上真道。中真道，种种道。知其几，观其窍。空无碍，入众妙。凡学人，当自体。志向坚，万善举。信能行，功无比。除秽垢，勤磨洗。参众术，撮枢要。循阶梯，爰深造。窥琅环，探玄奥。致虚寂，无朕兆。昔穆王，厌国情。轻富贵，徂昆仑。李八百，古蜀君。去归隐，禅鳖灵。王子晋，好神仙。随浮邱，驾鹤还。善济物，马师皇。愈龙疾，甘草汤。介元则，有道术。钓鲻鱼，献吴王。董仲君，善服气。曾被狱，隐形去。幼学道，钱妙真。居句曲，诵仙经。七岁童，丁令威。学仙道，千年归。暨彗琰，修蝉蜕。天目山，棺版飞。冯薛氏，修苦行。得尸解，玄鹤迎。太玄女，少丧夫。治仙术，坐行厨。张珍奴，悔青楼。感吕仙，得真修。古高真，诰谛多。嗟同人，易蹉跎。作三字，勉初学。细醋精，得至乐。莫泥象，莫执文。悟此理，乃为真。 
