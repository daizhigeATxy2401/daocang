
　　西游真诠
　　
　　第一回　灵根孕育源流出　心性修持大道生
　　
　　悟一子曰：此明大道之根源乃阴阳之祖气，即混元太乙之先天，无中生有之真乙。能尽心知性而修持之，便成金身不坏，与天地齐寿也。
　　
　　此回提纲二语最着意在上一句，为作者全部之统要。解者只提心字为主，妄揣混注，反昧却大道之根源，是不知道也。并不知心，竟将仙师度世真谛全然遗弃，可惜可叹。
　　
　　首言灵根也者，先天真乙之气也。经曰："无名天地之始，有名万物之母"。又云："两者同出而异名"。方其气也，真乙之气不可见，故为天地之始；及其有也，真乙之珠现于空虚中，故为万物之母。一气生阴阳，阴阳生四象，四象生五行，五行生万物，俱真乙之气变也。其为气也，立于天地之先，入于天地之内。始自无中生有，复自有中生无。人能得此一气，可以包罗万象。故曰："得其一，则万事毕矣"。《悟真篇》曰："道自虚无生一气，便从一气产阴阳，阴阳再合成三体，三体重生万物昌"。《易》曰："天地氤氲，万物化醇"。元始以一粒宝珠证道，三教圣人无不从此道直探根源，洞明造化。盖道生一气，一气生形，形中又含始气。故天一生水，水为壬水。壬即真一生物之祖气。壬水长生在申，申者猴也，故为猴。申金生于土，石者土之精气之核，故为石猴。按周天三百六十五度、二十四气、九宫八卦，即《悟真篇》所云："五行四象全藉土，九宫八卦岂离壬"者是也。
　　
　　乙为花果之木，生于震东，阳气始生之地，纳音为海中之金，故在东胜神洲傲来国花果山。此水中之金即父母未生前先天真乙之真金，故无父母而父天母地产于石卵。
　　
　　目运两道金光也，因服食后天之水而金光潜息，将渐失其初禀之性矣。以其为水中之金，故居于水帘洞。内有铁板桥，分明是天造地设的家当，非人力所能为。此种家当，得之者我命不由天，不受老天之气者矣。诚天地间至美之大乐王也，故称美猴王。自盖闻天地之数，自此总明灵根源流之奥旨，并无心字在内。
　　
　　仙师用一诗关扭，侧到人身上，甚明云借猴假名，以完配金丹大道之成耳。使历代人人而皆属此之完配，则亦称外王称内圣而任其纵横矣，非言心之难制也。下文方说人当体察其妙，尽心知性，勉力修持之为贵也。
　　
　　人身难得，百岁易蹉，急宜开发道心，自己勉力，须知仙佛神圣之道，长生不老之方，人人有分，奈何世人都是为名为利之徒，更无一个为身命者，殊可怜悯。故仙师指出一个路头，还向西方访问，直至西牛贺洲，讨出一个神仙下落。噫！神仙不择地而生，岂南赡部洲果无，转至西牛贺洲而有耶？仙师立之意，只要指明南方为火旺之乡，非金生之地，必至西方乃产真金耳。与全书取经必往西方同一义也。
　　
　　说出个行孝的君子，孝为行仁之本，即与神仙相近。故与为邻，其中又有妙义。盖神仙之道以水生金，非以金生水，乃母隐子胎，子报母恩之象，同一行孝之道也。
　　
　　樵夫曰："不远不远，此山名叫灵台方寸山，山有座斜月三星洞，洞中有个神仙，称名须菩提祖师"。菩提梵语，即华言正道也。此处明提灵台方寸，一勾三点，读者谓是指心字无疑，予亦何能谓其不是指心？噫！误矣。若云是心，以心问心，参禅打坐，祛欲循理便可长生，又何又用求仙访道，南奔西驰耶？以此心为天地之心则可，以此心为人心之心则失之远矣！
　　
　　《易》曰："不远复，复见其天地之心乎"？天地之心不可见，因有地雷复卦为见天地之心。盖静极而动，动而生阳，生生续续，皆因于坤。故《参同》曰："因母立兆基"。即坤生复也。又曰："六五坤承，结括始终。温养众子，世为类母"。所谓万物之母也。故樵夫云："那祖师出去的徒弟也不计其数"，言万物皆从此出也。又云："见今还有三四十人从他修行"。其从者为东三西四中十，其祖师则为北一南二，坎离既济，五行攒簇明矣。又云："你顺那条小路儿向南行，不远即是他家了"。由西而西南不远，非坤位乎？《易》曰："西南得朋，乃以类行"。《悟真》曰："只在西南，而本乡是也"。小路者西兑之位也。兑为少阴，故曰小路。他家者，即《悟真》所谓"认取他家不死方"也。始曰："不远不远"，继曰："不远"，明言不远复之义。终曰"约有七八里远"，七八者十五也。金逢望月之位，其义微矣。仙师篇首取邵尧夫之诗："冬至子之半，天心无改移。一阳初动处，万物未生时"。明天始有根，到此明天心之所在也。静悄悄杳无人迹，阴静之极也。然静极未见天地之心，静极初动方见天地之心，故又说美猴王跳上松梢摘子一象，明震木初动而时在子之义。其阐理微奥如是。
　　
　　童子道："我家师父讲道，未说出原由，教我来接，想必是你"。猴王道："是我，是我"，此中又有妙义。盖真乙之精其家在东，寄体在西，此阴阳颠倒之义。有生以来，走在他家，今番认得，说出原因，分明原是我家物也。故曰："是我是我"，与上"他家"二字相照。见菩提祖师端坐台上，两边有三十个小仙侍立，即《参同》"六五坤承，结括始终"之义---五六三十也。历代仙师又以坤方为月生之地，以偃月为象。一勾为偃月，三点为三星。月受真阳之气而生明，中有精气神三星之象。复卦为阳之首，朔旦为月之首。故《参同》曰："五六三十日，度竟复更始"。魏公以月三十日配坤卦，同一义也。
　　
　　大觉金仙一诗，空寂真如，语语透露识得天心方是大法师也。然欲尽其心，则必知其性。知其性则知天心之微妙而完成大道矣。猴王志心明礼，自东而西，凡以求知其性也。曰："我无性"，曰："我无父母"，曰"想是树上生"，曰："恰是石里长"，盖因既生之后为尘欲所染，而渐失其先天之性，遂不知为东方震木之物，亦即为西位兑金之体，岂有不弃其天造地设的家当耶？故须菩提大发慈悲，曰："我与你就身上取个姓氏，古月老阴不能化育儿男，婴细正合本论。仙师已实发性中之妙，无庸复言。猴王曰："好！好！好！今日方知姓也”。又曰：“好！好！好！自今就叫做孙悟空也"。世人识得好字、姓字、空字之义，便是广大智慧真如性海颖悟圆觉者。故曰："鸿蒙初开原无姓，打破顽空须悟空"。但欲觅见先天之真性，须从后天而深求。
　　
　　第二回　悟彻菩提真妙理　断魔归本合元神
　　
　　悟一子曰：此发明金丹大道真妙真传，微示取坎填离，使之归本合元神之大意。
　　
　　提出彻悟二字方着心。上来言真妙大道之理，须要大悟大彻，得真师传授，方好下手。非谓此心即道，悟了即得。若从自心参悟即可得道，且问悟个什么，得个什么？此又是静门中参坐功夫，总属水中捞月，到底成空耳。故篇中以断魔一事微示归本合元之意。直向本洞中取金箍棒，则大畅归本合元神之义矣。
　　
　　仙师诗曰："三家配合本如然，指引无生了性玄"。人知三家为三姓，而不知三家为一姓。人知前诗初辟原无姓之妙，则知此诗三家本如然之妙。虽曰三姓总属一姓，虽曰一姓总属无姓耳。悟空闻师讲道，识得妙音，可与语道之时。在烂桃山吃了七次饱桃，桃烂者，剥烂之象，其中有仁。《参同契》曰："剥烂肢体，消灭其形，道穷则返，归于坤元"。盖剥下起复之时也。七次者，乃七日来复之义。
　　
　　在道心发现之候，祖师云术流动静四种都是旁门，一问一答，辨析详明。特可惊疑者，流字门中之儒释道，静字门中之清静无为、守神入定都指为旁门，未免起人骇疑之心。何也？儒者正心，释者明心，道者观心。清静无为，老子之心法；参禅入定，佛氏之心印。皆从心上作工夫，正合批《西游》者心猿意马之解，收其放心之识。而今云壁里安柱、窑头土坯，欲舍此而别求真心，令人茫然，何处求索？噫！此可知从来读《西游》、批《西游》心猿意马之误，收其放心之浅。仙师早已明白显露于此，而非予之私言也。然则三教大圣人特用心以修道，非修心即道也。以为道合心猿则可；以为心猿即道则不可。世俗之儒释道皆心猿意马之解，收其放心之识，故仙师特晓之曰旁门，而非金丹至真无上之大道也。是道也，虽天生至灵之悟空亦何能识，故必求菩提传授。紫阳真人曰："纵饶聪慧过颜闵，不遇真师莫强猜"。如非天生至灵之悟空而欲从身中强猜，其可得闻乎？又有一等浊俗愚夫，多以采阴补阳之邪说诬惑圣经，故仙师之动字门中首辟其妄，请有志学道者细加注目。此道万劫一传，非人弗授。菩提祖师设为盘中之迷，亦以秘处密传。悟空即能打破盘子，长跪信受，真佛种也。菩提口中自吟道："难！难！难！道最玄。莫把金丹作等闲。不遇至人传妙诀，空言口困舌头干！"可知金丹之道，必师传而得，非可求之于人中也。然悟空虽打破盘迷，知打三下为三更时存心，关中门为后门进步，秘处传道。定息存神，约到子时前后，偷开后门直至寝榻，跪求长生之道。菩提云："显密圆通真妙诀，惜修性命无他说。都来总是精气神，谨固牢藏休漏泄。休漏泄，体中藏，汝受吾传道自昌。口诀记来多有益，屏除邪欲得清凉。得清凉，光皎洁，好向丹台赏明月。月藏玉兔日藏乌，自有龟蛇相盘结。相盘结，性命坚，却能火里种金莲。攒簇五行颠倒用，功完随作佛和仙。"此金丹作用之始终，字字包括。若遇口诀指点，即可闻道。内有最重要精、气、神三字，恐人错认，予特为指出：此精不是交感精，此气不是呼吸气，此神不是思虑神。幸弗从自己心中摸索而落于心猿意马，收其放心之谬解也。
　　
　　祖师说破根源，悟空记了口诀，暗暗维持。金丹之作用，子前午后温养之工夫，三年之后，法性颇通。难容五百年后，天降雷灾，须要见性明心。可知见性明心乃丹成以后之事。若不见性明心，则理欲混杂，不能纯一，则落于邪辟。故天神不容，雷灾难免。此外来之灾，犹属易避。若不能见性明心，则本身之阴火未除，迟久又积而成害，火灾自生。若不能见性明心，则本身之阴气未净，迟之又久积而为殃，风灾自生。此三灾之发明道成之后，须归到无为原真之极处也。祖师传口诀，行者学成变化，始而爬云，继而筋斗云，总见得见性明心自能超脱尘凡，与天地同其变化，由强勉而抵于神化也。读《西游记》者见七十二变化，十万八千筋斗，又解是心。若是心，则是悬空妄想，正是放心，有何真际实落？不知此乃金丹之灵妙，真才实用，变化何止万万，而以七十二候之气运概之；筋斗何止万万，而以十万八千之藏数概之。
　　
　　此道只宜自知，不宜在大众面前卖弄，故从来古佛上仙了道之后即超然远举，不露圭角，正见明心也。行者变拟树耍子，未免惊动大众，成何世界？故祖师曰："这个工夫敢在人前卖弄？假如有人求你，你若畏祸，只得传他；若不传他，必然加害。"观此则知此身未离凡世，切不可在人前卖弄也。故祖师又传他一法，曰："你去罢，你从哪里来，从哪里去。"盖教他归本还原以避祸也。虽然，七十二般变化者，一年之候也；爬云者，法来精也；只怕有心人者，密密留心也；十万八千者，两藏之数也；变松者，金木并而铅汞就也；舌动是非生者，谨言秘炼也；不可在人前卖弄者，防不测之祸也；哪里来，哪里去者，从东而来，还从东而归也，此便是保全性命也；只说自家会者，必待师传也；哪消一个时辰，早看见花果山水帘洞，美猴王自知快乐者，金丹得手也。此又有盘中之盘，迷中之迷，非凡人所能打破。俱是附耳低言，口诀中之妙法也。
　　
　　金丹口诀，祖师不能笔之于书，又虑世人终难测识，故于悟空归洞之后微示其意，演出一段断魔故事。明归洞之后，须断去此魔，为第一工夫也。
　　
　　猴王为水中之金，离东而去西。自一去之日而正北之水即混入于水帘洞中，洞中之猴亦混入于正北水脏，故曰："混世魔王。"正北属坎，故执有刀；其色黑，故头戴乌巾，身挂皂袍，下穿黑甲，足踏黑靴。坎中有金，惟因混而成魔也。悟空曰："我乃正南方。"正南者，离宫也。没器械，光着头，红色衣，勒黄绦，踏马靴，俱形容离宫之义。中火而鲜金，非没器械乎？形圆而似日，非光着头乎？日色之光焕，非红色衣乎？日行之黄道，非勒黄绦乎？日中之金乌，非踏乌靴乎？最妙在两手勾着天边月也。月为真阴，交日而阳魂生。上弦为左手勾着，下弦为右手勾着。月圆则阳魂盈轮而两手勾着矣。夫能两手勾着天边月而大道完成，而脏魔自断，故能取魔金而即为我用。顶门一下，砍为两段，妙矣哉！正北坎中之水，一刀两段，变奇为偶。坎水已固而复归为坤，岂非烧得枯干，尽归一体之乾耶？混去之孩儿自倏忽还乡，而水脏洞收不上身之被众猴已脚踏实地，认得家乡，不陷于坎而填乾尽离矣。
　　
　　悟空又结出南方无道之言，以指出西方之路。仙师书中如此笔墨，非洞察阴阳，深明造化，何从测识乎？此所谓"断魔归本合元神也，"非与天同寿的真功果，不死长生的大法门乎？纯阳一得而孙孙不绝，变化无穷，又何天地幽冥之得以拘束之哉？
　　
　　第三回　四海千山皆拱服　九幽十类尽除名
　　
　　悟一子曰，此发明金丹大道乃水中金之一物，能得其真者，则凡地下之自近而远，自显而幽，无所障碍而一如我意之展施也。
　　
　　猴王自得混世魔王一口之金，旋取傲来国武库之金，复收七十二洞献贡之金，花果山成铁桶金城，根本已固，靡远勿届，但未及通神也。故猴王曰："我这口刀着实狼犺，不遂我意。"盖此道贵于中正纯粹，方能所向无前。则入海博求之举不可已矣。
　　
　　从铁板桥下而入求铁板，一定之理也。自称天生圣人，无生无灭，自命非凡，必须得至一者以操之也。龙王取出一把大杆刀，乃乾之初九，勿用也；又抬出一杆九股叉，乃乾之九四，未可意也；三千六百斤者，四九三十六也。统初九、九二、九三也。又抬出画杆方天戟，乃乾之九三、九四、上九也，统三爻为八九七千二百斤也，亦未可意也。及说出天河定底神针铁，是大禹定江海浅深的一个定子。噫！可悟矣。此乃尧授之舜，舜授之禹，圣圣相传，用中之精微，其乾之九五，龙德之正中者也。非天生之圣人，从容之大勇，不能胜任哉！
　　
　　龙王道："扛不动，抬不动！"金光万道者，万理万物皆从此生也。二丈长者，二五又十也；东三、南二、北一、西四、中十也；两头两个金箍，中间一段乌铁者，执两用中也。唤作如意金箍棒，重一万三千五百斤，如意者，一如我心之运用而咸宜也。一万三千五百斤者，得九又五九四十五也，九五也。又隐寓三四一十二，为东西南北中之象。得一万二千，又加十五，为三五之义。此器已统乾卦之全象。
　　
　　一边心思口念，只有丈二长短，碗口粗细，可见此物随意转变，有定之中而无定。丈二者，亦三四一十二也；碗口者，圆极也。又可见无定之中而有定。盖刚健中正，纯粹精也。此明慧器入手之妙也。
　　
　　数百年来，读《西游》、批《西游》者，亦俱说是心，以着如意二字也。不知《中庸》程序所云"正道宝圣"者，果是心乎？抑非心乎？何不将其书"始言一理，终散为万事，末复合为一理，放之则弥六合，卷之则退藏于密"一细味之乎？此金箍棒为历圣相传，执中之要旨明矣。
　　
　　仙家谓之水中金者，正大道内之至真至妙，而不可以言传者也。悟空执在手中者，执中也；一客不犯二主，没有定不出门者，不二法门也；走三家不如坐一家，千万告求一件者，三家总属一家，万件总归一件，所谓"得其一，万事毕"也。不去不去，随高就低者，不执理以逐物，俟物来而应之也。擂鼓撞钟，须臾到齐者，声施宏远，感应神速也。东为青龙之木，必得三人之奉而始完全其棒。有谘诹四岳，和合四象之义焉。仙师下字之妙如此。藉丝履出于水，玄武也，北也；锁子甲成于金，白虎也，西也；凤翅冠明于火，朱雀也，南也。乃自东自西自南自北，无思不服也。此提纲所谓"四海千山皆拱服"也。
　　
　　悟空跳出波外，身上更无一点水湿。金光灿灿，走上桥来。盖属纯乾之象而道体完备矣。将宝贝揩在手中，叫大就大，叫小就小，使出一个法天象地的神通，那棒上抵三十三天，下至十八层地狱。收了法象，还变做绣花针儿，藏在耳内一段，读《西游》者又以为奇异变化，必无此事，不过形容心之妙耳。不知是极庸常之定理，即"散之则弥六合，卷之则退藏于密"也。岂曰心猿意马之谓哉？
　　
　　此道也，非止魔物人神之拱服，亦幽冥异类之所钦仰也。四猴六王亦为十类。举蛟鹏狮猕之大而一切飞走之小与蠢动含灵者，莫不于焉统之矣。老君曰："玄牝之门，是谓造化根。众夫蹈以出，蠕动莫不由。"盖能尽其性，则能尽人物之性。一尽无不尽，而可以放下心矣。不曰"放心"而曰"放下心"，不曰"心放下"而曰"放下心"，其中妙义非世人所知。未免又有一番私解窃见。批评者于此着眼，谓是放心之害正，生死关头，因放下心，致魔致睡而入于幽冥界。看得悟空竟未曾了道而全靠操存者，失之远矣。提纲云"九幽十类尽除名"，盖明其已经了道而无之不可也。
　　
　　学问之道，固求其放心而已。若道果成就，则从心所欲而已。悟空已得金箍棒，全副披挂，执两用中，神化莫测。故着"放下心"三字，以明其入地登天而无碍也。又何死之一字足以动其心？故下文先从能入幽冥而见其伎俩也。
　　
　　批《西游》者总因错认心字为道而以放下心为心害，种种看错，未免失真。不知心者，正人生生死死之缘因，轮回之根蒂。圣人言存心者，名教治世之方；释仙言无心者，无为出世之法。不洞晓根蒂，但执心浮论，万劫轮回，其能免乎？不得道者，死固死，生亦死也；得其道，生固生，死亦生也。统生死为一致，则长生矣。怯死则有死之心而不得生；不怯死则无生之心而不得死。若以怕死而存心，则其死也立至；若不知其心掇存何处，其必存于所生之处，而死中有生，生中又有死。死死生生，何时了歇？未审是人是物，千磨万难，无有出头。此长死之苦而非长生之乐也。
　　
　　悟空睡着，见两个人拿一张批文，上有孙悟空三字。其所差之名，各必一系活无常，一系死有分耳。不容分说，人所无可如何者也。悟空独顿然醒悟，掣出宝贝，把两个勾死人打为肉酱。自解其索，反打入城中，是死者反生而勾死者反死矣。慌得十殿阎君不能作主，令其自检生死簿，到魂字一千三百五十号，正与宝贝之数相合，亦系三五之数。至三百四十二岁，百者，一百也，亦系东三南二西四北一中十之数。取笔过来，一概勾之。一勾之义妙矣哉！心者，死之根也。其精微姑俟别回畅明。且明心字之义。心字之勾向上，不放心，则心字之勾向上而死藉注矣；勾账之勾向下，放心，则心字之勾向下而死藉消矣。
　　
　　一概勾之，"了账！了账！今番不服你管了也"，此等作为，已动地惊天矣。悟空只如绊了一个草纥[纟*达]之易。一跌而醒，乃是一要。凡人以生前为作梦者，悟空以死去为作梦；凡人以生时而作死事者，悟空以死中而消生名。下海不妨身往，入幽不妨神往。其出幽入冥之神通已极其妙。于草纥[纟*达]一绊，何也？草纥[纟*达]者，草昧初开之意。即屯卦初开草昧，如梦方觉也。然未经登天，不足以见其开泰之力量也。试观二表直达上苍，而恰如代为路引。一角天使来迎，而适待正思天上。金丹之为用大矣哉！故紫阳真君曰："一粒金丹吞入腹，始知我命不由天。"
　　
　　第四回　官封弼马心何足　名注齐天意未宁
　　
　　悟一子曰：此发明能了金液还丹大道，寿与天齐，冲举九天之上，由其出入，天帝亦不得而拘束之也。
　　
　　天帝为乾坤主宰，黜陟幽冥，包含古今，原无等伦。惟圣人为能观天之道，执天之行。运化阴阳，神明合德，万化生身而与天为伍。何也？金者，历劫而不坏；丹者，日月之精神，浑是一团阳气。天地之所循环者，气也；金丹之所变化者，亦气也。天地之气，无所不包；金丹之气无所不有。故《参同契》曰："含精养神，通德三光。众邪辟陈，正气常存。"又曰："幽潜沦匿，变化于中。包囊万物，为道纪纲。"皆言圣人与天齐体而等量也。《易》所谓与天地合德，日月合明，鬼神合吉凶者，何异《中庸》所谓"天地位，万物育，又皆童而习之"者？大圣之与天齐名，夫何疑哉？
　　
　　读《西游》者错看提纲"心何足"、"意未宁"，又解作心猿意马放心妄想，钩取篇内半句一言，牵合其说。总因未识金丹之道之大也。金丹之道会五皇而还于太极，御劫运于无穷，出乾坤于不约者也，岂代天御马之足以称其职？亦齐天虚位之未可尽其量也。
　　
　　金星与猴王一齐驾云而起，何以把金星撇在脑后？金星者，五行之一；悟空者，五行之全也。然何以挡住天门，不肯放进？见天神亦所不能识也。金星说到素不相识，见了天尊，向后随你出入。悟空何以说"也罢，我不进去了。"总由我而不肯为天所限也。金星奏曰"妖仙已到。"玉帝问曰："那个是妖仙？"以悟空而称为妖，妖名违其实矣。悟空即应到："老孙便是。"直受而不辞，已见其包含之量。一切仙卿反大惊失色，则地位不及可知。帝又曰："下界妖仙初得人身，不明朝礼。"若天帝之包含矣，实未察其为先天真乙之妙也。正是下文不能收伏之根。悟空却朝上唱个大喏，亦直受而不辞。非悟空之包含天帝哉？天宫御马监缺个正堂，玉帝传旨，授为弼马温。到任之后，弼马昼夜不睡。盖体"天行健，君子终日乾乾，夕惕若，自强不息"之义。读《西游》者批为子午抽添之火候，真傍门谬说也。然在天上视之谓之马者，在地下视之必谓之龙矣。在天上名之谓御马监者，在地下名之必谓之御龙监矣。
　　
　　悟空曰："没品，想是极大？"大众道："唤做未入流。"在天宫为未入流者，在地宫仰之即极品矣。悟空何以曰："不做他，不做他？"昔者，陶唐氏欲以天下让巢由，而且有洗耳污口之故事。岂道大如悟空而犹肯终其职于御马监耶？忽喇一声推倒此席，取出宝贝打出御马监，径至南天门。何等斩然超脱也。不觉心中火起，心中大恼，只是发明以御劫之大圣而欲以御马之一职收伏之，已大违其本来，必不可得。心中火，心中恼，乃由金光自然之发越也。批者又以为放心妄意，试问上帝明威之所，可容放心妄意者恣其出入而又无可如何耶？紫阳真君曰："一粒金丹吞入腹，始知我命不由天。"魏伯阳祖师曰："天地神明，不可测度。利用安身，隐形而藏。"夫天地之形体象数，人皆知之。至于神藏鬼匿之机，人固莫得而测也。唯圣人知精气为物，游魂为变。是故知鬼神之情状，乃擅其利用，安乎其身。宇宙在乎手，造化生于心。出有入无，隐显莫测。知此则知大圣之入地登天，皆系真心实用而非天之所能规域。故有独角鬼王为之推戴。王而独角者，主也。特献赭黄袍，乃黄中通理之象。劝晋齐天大圣，立竿张挂，明主张由我而不由天也。特黄而加赭，过赤也，有阳极之义。王而自主，亢也。有亢龙之象。已伏后回乱反之根。
　　
　　及玉帝封李天王为降魔大元帅，欲收伏大圣。不察其孕育之根源，修持之奥妙，而反以大圣为魔，不能收伏也宜矣。故巨灵神一棒而逃，哪咤又一棒而逃。以全体之圣而取胜于诸天之末，又何怪焉？然巨灵之非敌而逃，宜矣。哪咤一变而为三头为六臂为万万千千，乃乾之三横，为万变从化之象。大圣亦一变为三头为六臂为万万千千，乃乾之三横，为万变从化之象。体相等，力相敌也。何以大圣拔下一毛，现出本象，从后打哪咤左膊一下而遂逃？盖哪咤在先，为乾之下三爻；大圣在后，为乾之上三爻。纯阳之极，则必变而反于初爻，以破其坚，岂非拔一毛出本象，从背后伤其左膊耶？
　　
　　惟天以大圣为魔，是认真为假，因而有六魔称圣，反以假为真。不但不能伏圣，而并不能伏魔矣。天以圣为魔，而不能收伏一魔；圣以魔为圣，而且能收伏群圣。并后此之收伏千魔万怪，皆基于此。其度量固早已包乎天之外而非齐天之虚号足以羁縻之也。
　　
　　迨天王太子回奏请兵，玉帝闻言惊讶，犹谓狂妄而欲诛之。即佛祖所谓"一切诸天，皆当惊疑"者，此也。太白奏道："恐一时不能收伏，请就做齐天大圣，收他的邪心。"玉帝依奏降诏，若似乎天能纵之圣之。纵之圣而终不能收伏者，在收其邪心之见。盖悟空而非圣，则不能纵。既纵其圣，又何可去邪？云邪而纵，是纵邪也，又何能收伏？此后日之乱蟠桃，非悟空也，玉帝与金星纵之使乱也。悟空何心焉？悟空见蟠桃则食之，亦惟有听其圣之邪之而已矣。玉帝曰："悟空过来，今宣你做齐天大圣。"官品极矣。玉帝以为极品者，悟空亦止朝上唱个大喏，与前弼马温时无异。初不以齐天大圣为极品，盖大圣乃其自大，齐天乃其自齐，初非帝之大之齐之也。夫既自大自齐，不能使其不大不齐，又何能使之安之宁之哉？虚设二司，何益之有？适以司其不安，司其不尽而已。
　　
　　第五回　乱蟠桃大圣偷丹　反天宫诸神捉怪
　　
　　悟一子曰：此发明天道物极必反，乃鬼神莫测之机，正先天真乙之气自然之运用，并非大圣自得主张。仙师特假名托象，以形容其妙耳。错认心猿者以为极力描写，不识道理者以为文字变化，岂不毫厘千里之谬哉？
　　
　　大圣自立而正，与天齐名，乃乾之上九，亢龙之象也。阳极必反，自然之理，岂大圣果能反耶？岂天宫果可反之所耶？天宫乾为天也，上九之宫也，岂真天宫而大圣能反之耶？然反则必先于乱，乱则必有其由其所。云心猿纵放，无故设此幻想，结撰簇簇笔花徒眩人心目耶？齐天府起在蟠桃右，右则桃园在左明矣。天道左旋者也。大圣居纯阳之上，阳中之阳，其气变温为热，万物茂盛之时，其阳极而成亢。夏至一阴生而势不能反阴，而左旋于蟠桃园矣。左首为青龙，属木，故为桃，此真人闲中生事之请。玉帝权管蟠桃之命，气运之所必至，而并非大圣之所自主也。世人之疑者以为大圣既得先天之道，乃能统御阴阳而不为阴阳所规弄，何以不能自主而反耶？不知先天之道一顺一逆者，先天之道逆而体之，而反阴而阳，成圣成仙成佛。而人物顺之，魔怪顺之，地只顺之，幽冥顺之，天神亦顺之。以逆为体，以顺为用，逆生顺也。所谓先天而天弗违也，用九而不为九所用也。先天之道顺而用之，则反阳而阴，为人为物为鬼为魔怪。而诸神逆之，诸天逆之，诸仙佛亦逆之。以顺为体，以逆为用，顺生逆也，所谓后天而奉天时也，用六而不为六所用也。程子曰："心通天地之先而用必后天，事配天地之后而知必先天。"《文言》曰："知进退存亡而不失其正者，其唯圣人乎？"此反天宫也，正明大圣之顺用先天之妙也。
　　
　　蟠桃园者，坤宫之帝出乎震也。三千六百株者，坤宫之六六三十六也。前一千二百株者，坤初二爻之二六一十二也。三千年一熟者，得下乘也。中一千二百株者，坤中二爻之二六一十二也。得中乘也。后一千二百株者，坤五六爻之二六一十二也，得上乘也。桃熟者，阴中之阳也。自此以后三五日一次赏玩者，五日为一候，十五日为一气，三五十五，阴气为之一降也。所以候桃之熟，而顺天之行也。忽设一计者，阳体将变之时也。脱下冠服者，剥至之象也。熟的大桃吃了一饱者，阳受坤之阴气而阳渐变阴也。二三日又去偷桃者，三二日为五，又一候也。王母差七仙女摘桃者，后之女为姤，六阳遇七而来姤也，复至七日为姤，故为七女。大圣变二寸小人在大树梢浓叶底睡着，妙矣哉！绿叶成阴，二为阴爻，小为阴象。乃大变为小，奇成偶，阳化阴。乾初得阴而为巽也。睡着者，阳息阴盛之时。顺天而潜，即用九"见群龙无首"，本刚而用之以柔，居亢而潜之于初也。篇中"只有衣寇不知何往，四下里都没寻处"等语，俱是妙义。仙女入树下摘桃，阴之渐进而剥阳也。前三篮后三篮，非先甲三日后甲三日，即前三与后三耶？由前而中，由中而后，只见花果稀疏，隐言花果山之时逢剥落也。仙女东张西望，只见向南枝上只有个半红半白的桃子，青衣女子扯下枝条，红衣女子摘了等语，妙义不可言尽。言向南则系北枝所结之桃；半红半白，将熟之候；只有者，仅见之物也；青衣女子扯下，青者，真阴之色，内阴而外阳也；红衣女子摘了，红者，真阳之色，外阴而内阳也。将枝子往上一放，大圣惊醒，即现本相，此正不期而遇，谓之姤。纯阳忽遇一阴小人，女子始进之象。姤天心以巽得坤初为地。王元美曰："剥乱成姤，姤乱不忧，剥而忧姤。"盖一阴有敌五阳之志，壮甚可畏。此正乱蟠桃之祸所由始也。
　　
　　大圣知为祸始而大怒，说出"偷摘我桃"。偷桃之义即窃天地之玄机，盗阴阳之造化也。及仙女说出蟠桃胜会、王母懿旨，东西南北中央诸圣，分明是攒簇五行之象。而大圣先天之气乃其帝尊也。大圣知姤始之消息，回嗔作喜，用定身法曰："住住住"，即姤之初六"系于金柅"是也。如止车之柅而系以金之坚强，止之固而使不进，恐为柔道所牵也。仙师慈悲之至，已明泄金丹下手之妙于此。
　　
　　自此大圣跳出桃园，正撞赤脚大仙，即姤之初六"羸豕蹢躅"是也。豕喜木而蹢躅，虽羸弱之豕，亦必跳踯，固当深为之备而势不何止也。故定计一变，即改赤脚大仙模样，正剥之初六"剥床以足"之义。赤足而成剥，阴将侵阳道，自下而上也。前奔瑶池欲还，未有仙来，忽闻一阵酒香，就弄神通，就缸挨瓮，放量痛饮，即姤之九二"包有鱼，不及宾"是也。如取渔先至者，一举网而得；后至者虽善渔利，不及彼矣。此巽为白茅，包中鱼为阴物之美。而制之以早，不使其及于众宾也。
　　
　　在酕醄醉中自道"不好！不好！"，欲回府睡去，借步错路，即姤之九三"臀无肤，其行次且"是也。巽为股，三居上，臀也。初为二所忌；三势孤而无援，志求乎遇，故处不安，行又次且。进退维谷之象也。行至兜率宫顿然省悟，一向要来望此老，进去不见一人，即姤之九四"包无鱼，起凶"是也。四与初应，当相遇者，初已遇于二矣，故不及于，已而失其所遇，如包之无鱼，民心已离。离将作也。
　　
　　至丹房里见五个胡芦，却是炼就金丹，倾出来就吃，即姤之九五："以杞包瓜，含章，有陨自天"是也。杞生肥地，奈包瓜系而不食。杞之系瓜，如五阳之防初阴，势所必溃。然天意方长，不可力争，必含章美，不露英气，方可挽回天命。五个葫芦却是炼就金丹，即九五含晦章美在其中而可以挽回天命。如天自陨，本无而倏有之象。如我欲食金丹以造命，而天纵之也。此处仙师提出内外金丹之理，济人度世。
　　
　　姤之时，义大矣哉！一时间，悟空酒醒，自揣不好，恐惊动玉帝，性命难存。"走！走！走！不如下界为王去也！"不从旧路，从西天门使隐身法逃去，回至花果山。噫！妙矣哉！世人不识书中之妙，以为悟空之犯天条而逃世，不知正大圣之顺天心而遁也。上天而下山曰天山遁。大圣知亢极而之于巽，五阳忽遇一阴而为姤，姤之为厉势不可遏。巽之根也；遁之机也；否之渐也；剥之基也；坤之初也。及此不遁，非知机也。此一遁也，去其亢而潜于初也。故大圣乱蟠桃者，非大圣乱之也，气运乱之也；仙女摘蟠桃者，非王母差之也，气运差之也。总一姤之所为也。故篇中寓姤之义最详。知妇人之阴祸甚烈，非大圣之顺而察之，逆而制之，不足以明先天之大道也。批《西游》者以大圣之乱蟠桃反天宫为描写放心之幻也，冤哉！悲哉！
　　
　　大圣回山聚饮，反翻一筋斗使隐身法径至瑶池，人还未醒，挟提四大瓮回到洞中就做酒会。所谓潜惕飞亢无不随心，迎之不见其首，随之不见其尾。左之右之无不宜之。虽有酿成四至之祸乱，可以潜运而默移之也。篇中两下隐身法三字，即形容遁中不测之妙也。及奏闻玉帝，差四大天王领十万天兵、十八架天罗地网，而大圣公然不理，所谓"忧患不能累，会缴不能及"，虚不逃名，遁而不遁。非大圣孰能处之宽裕自得如此哉？大圣打退九曜星，笑道："这几桩事实有，你如今待要怎么？"盖四大九曜即九四也，均系阳刚。大圣为"同人伏戎于莽"，不敢显亢升高而进，故能敌五刚而不惧也。即同人之九三是也。及九四与大圣混战，自辰杀到日落，独角等怪尽被捉拿，只走四健者，角系姤之上九，刚乎上者也。此时无所施其刚，无位而不得遇，与九五之含章异守，故被擒也。然九四之不能全胜者，即同人之九四"乘其墉，弗克攻"之象。四健与大圣为同人之九五。五刚中正，有同心之二以为应，故能殿师而还。先号咷而后笑也。何以先号？应二为三四所隔，而不能助五，故先号，是私昵也。后遇五无损而笑，故后笑，亦私情也。
　　
　　大圣道："何须烦恼，且紧紧防守，饱食安睡，养养精神。"即同人之上九"同人于郊"，未得志也。盖大圣有通天地之志而运否时艰，绝人逃世，遇足悲也。读"养养精神"四字，使予两泪如注。
　　
　　第六回　观音赴会问原因　小圣施威降大圣
　　
　　悟一子曰：此发明阴阳盈虚消息之理，泰极而否，大往小来，与时推移。以见大圣之神化不测，正顺用之中而不失先天之道也。篇中蕴义无穷，包涵靡际，不着一虚文闲话，予不识当日仙师命意下笔时何以能信手拈来，头头是道若是。总由其道臻绝顶，心如太虚，天人幻化，文亦如之。浅者得其浅，深者得其深，一听世人学识之所自至，而惜乎世人之从来不识也。
　　
　　观音大士传中随在出现，而此篇作一提纲，以为全书神观察识之妙。观之时，义大矣哉！观者，有以中正示人，致其洁清而不自用也。《易》曰：“大观在上，顺而巽中。正以观天下。”又曰：“观天之道，而四时不忒。圣人以神道设教，而天下服矣。”下有观我观民之愿，而上无神道设教之君；上有观己观民之德，而下有童观规劝之陋，非神观也。阴用而不与人者曰神观，斯能处顺之上而称大观也。何也？观道，一天道也。观天之神道冲漠默运，以教显神，非以神显教，不显之神通也。此观音大士所以临于阳消阴长之候，以神道设教而天下服也。观音大士即大观也；赴会即临观也；问原因即神观也。见席而残乱，虽有天仙，俱不就席，即阳消阴长之会也。命惠岸打探军情，即神观之点睛处也。仙师于此处先序于一鼎卦之象，以为末后收服大圣之地。鼎者，上离火，下巽木，所以烹饪以享上帝，享圣贤也。蟠桃之胜会即用享也。以悟空之大圣而不与会，是不能用享而致乱，得非失烹饪之宜调变之理乎？此蟠桃之会，阴盛阳消之会也。其消息之原因，非神观大士孰能得而知之乎？势必阴愈进而阳愈消。否之会也，阳将进而成剥也。运会使之，而非尽运会使之也。噫！仙师讽世之意微矣哉！
　　
　　盖鼎者，金丹之秘要，故仙师不敢显言，特设一象于此，以候后人之察识。特取观音合掌一奏，以表神观之妙用，知阴方长而阳渐消也，有如是小人进而君子遁也，有如是灌州灌江口者。诗曰：“老夫灌灌”，下文即“小子[足*乔][足*乔]”。小子者，阴也，居于灌江口者是也。显圣二郎真君者，坤之六二也。坤阴承天而动，其道适当光显，其功顺承而无不利。此时也，在大圣前此为姤为遁；后此则为否为剥也。六兄弟者，六阴也；一千二百草头神者，二六一十二也。初与二，小人连类而进，亦“拔茅茹，以其汇”也。草卒为萃，丛聚众盛之象。听调不听宣，跋扈可知矣。本部神兵驾鹰牵犬，见皆鹰犬之属。真君笑道：“小圣来此”，分明说出小来也。必须与他斗个变化，变之一义微矣哉！《易》曰：“剥柔变刚”也。以阴剥阳，何以曰变？大凡君子去小人，声罪于王庭而共弃之，毫无留滞。故夬卦以五阳去一阴曰夬。小人去君子，理不直，词不顺。使日消铄而不知日变，见其术之工也。下文之一变二变三变四变，皆其术也。小圣又道：“列公将天罗地网不要幔了顶上。”大凡小人害君子，必先纵之使逸，而后潜饲其隙，以示无迹。可见计之毒也。
　　
　　领六兄弟收拴鹰犬一段，笑言举动宛然画出小人情状。大圣见了笑嘻嘻问其来历。说出根本，已知其阴柔善变矣。
　　
　　二郎摇身一变，身高万丈，两手举着三尖两刃神锋。二变之三而成坤。坤阴顺天而动，其势焰塞天，事之常也。何以举三尖两刃神锋？尖字显然一小人，两刃宛然两片唇。见无忍人之心而有杀人之器也。青脸獠牙，朱红头发，非噬人之厉鬼乎？虽大圣之正气亦塞于天地，可与抵敌，其如草头鹰犬之起趋，大圣羽翼之惊遁何哉！
　　
　　大圣知大难已作，就把金箍棒藏在耳内，变作麻雀儿，飞在树梢头钉住。即明夷之初九：“明夷于飞，垂其翼也。”。盖卷藏其明，示不高飞；隐去其迹，使不见飞也。六兄弟一起吆喝，见小人一得志而同声共吠之可畏。二郎圆睁凤眼，而何以圆睁？见平时犹假饰，仓猝之狰狞毕露矣。变作饿鹰抖开翅打，岂非恃其爪喙之利乎？大圣变作大鹚老，冲天而去，即明夷之六四：“入于左腹，获明夷之心于出门庭”者是也。盖近者既不可潜，犹可入于左腹幽隐之处。执卑顺之节，得明夷之心出门而远遁也。鹚老者，示以卑顺有义也。二郎急变大海鹤攒上云霄来嗛，仍用喙也。大圣入涧变作鱼儿，潜伏之至矣。二郎一变鱼鹰，似青鹞非青鹞，妆青也；似鹭鸶非鹭鸶，私赂也；似老鹳非老鹳，权老也。大圣打个花便走，似鲤鱼非鲤鱼，循理也；似鳜鱼非鳜鱼，良贵也；似黑鱼非黑鱼，真清也；似鲂鱼非鲂鱼，内方也。二郎赶上来啄一嘴，仍用喙也。大圣变作水蛇钻入草中，非虺非蛇，潜于草莽也。二郎变作灰鹤，伸着一个长嘴，与一把尖头铁钳子相似。吁！二郎始终用喙而最后最可畏。仙师描写至此，不觉令人通身汗下。
　　
　　大圣又变作花鸨，能群居，自有行列，乃群而不党之物。二郎鹰鸦之侣宜可用群而免患，乃反恶其与鸾凤相交为耻，即挟弹击打，见邪正之不两立也。然何以不变而用弹？大凡小人恶君子，每不自发难端，嗾人弹击以害之。不变之中而有甚变也。大圣趋机滚下山崖，又变一座土地庙。此一变之妙，微言奥义，非世人所识。或批为文字之化境，或批为猴头庙以谑之，经数百年无能一窥。盖大圣变庙之妙，宜乎识者之寡俦也。大圣何以不可变而必变显然不可掩之庙，又何处不可遁而必变二郎而反入必不可入之二郎庙？其义已明白显着。欲知其义者，须读剥之上九“硕果不食，君子载与，小人剥庐”也。是时也，大圣登天无路，入地无门，蒙难坚贞，诸阳消尽，独上仅存。君子在上为众阴之庇，如庐舍然。倘剥极而食其果，是自失其所庇也。究极于终，剥阳即所以自剥。故大圣变为庙如庐舍以止之，复变为二郎以同之，复入二郎之庙以示大圣之庙即二郎之庙，二郎之庙即大圣之庙以晓之。
　　
　　故曰：“郎君不要嚷，庙宇已姓孙了。”言剥孙之庐即剥杨之庐，杨庐即孙庐也。所以硕大之果，戒小人之不食，宜顺时而止也。至尾巴不好收拾，竖在后面变为旗杆，其中又有妙义。君子避难遁世，贵先不贵后。如众皆先而我独后，是失时而贾祸。故无首而潜，遁之至也。遁而在尾，有形迹可窥矣。故遁之初六曰：“遁尾，厉。”大圣当姤而遁，天道之潜也，犹难掩于尾遁之危，识乎尾遁者乎！仙师特借其尾以发明尾遁之危如此。
　　
　　然遁不可尾而剥尤不可及尾。今二郎之剥极于上，亦已及于尾，戒宜速止而返也。至大圣口似庙门，宜享而不宜逐也；齿做门扇，齿尊而不可毁也；舌做菩萨，从慈而标现也；眼变窗棂，韬晦而糊明也。二郎乃欲先捣窗棂，后蹋门扇，妒其明而钳其口也。大圣方当虎变之时，众人反举照妖之镜，谦躬下士，吐哺流言，今古同辙，无足异也。
　　
　　其点查李虎张龙等一段，曲肖苞苴食黩态状，仙师立言之妙如此。但至要之旨惟在大圣之观而往，小圣之剥而来。来者所成往，小者所成大，观者所以成剥也。是故圣人仰以观于天文，俯以察于地理。原始反终，故知死生之说，神以知来，知以藏往，所以明变化而行鬼神也。古之善御小人，必顺方张之势，静处事外，徐止其进。故《易》曰：“顺而止之，观象也。”剥时顺止以观天之消息盈虚，阴盈阳虚之时，君子顺乎天行而止也。不敢刚正者，顺所以止，而止所以行。剥不往，与复利往，无二道也。
　　
　　硕果不食，止也。何以不食？果者，阳也。阳非阴所能剥而进，故剥极则复，小人自失其所庇，亦顺时而止。此观音之举二郎者，正观天之行而顺其方张之势以徐观其止，非助阴以消阳也。
　　
　　不用净瓶打大圣，而令老君用金刚琢者，正静处事外，顺天之行而止其剥，乃止阴以救阳也。然剥也止也，皆天之行也。顺其剥而止之，皆观天之行也。观实大圣之自观，特借观音以阐其理；止实大圣自止，特借老君以发其义；剥实大圣自剥，特假二郎以顺其行；剥实非大圣之自剥，特假大圣以明天道之剥。责人人自剥以儆其危。知其剥而顺止，知其顺止而必复，知其必复而道明矣。
　　
　　观音合掌道：“贫僧请陛下同道祖出南天门亲去看看虚实。”即观天道阴阳之虚实也。二圣把大圣围困，只是未得擒拿，“硕果不食”也。净瓶不用者，致其洁清而身不与，神观也。菩萨问老君“有甚么兵器？”老君道：“有，有，有。”左膊上取下一圈，一名金刚琢，又名金刚套。即前文鼎之六五、上九“金铉”、“玉铉”是也。妙在“有有有”三字。盖鼎之五虚中为黄，在君为实。五无实，以二之鼎有实为实，故观音以其无问，老君以其有答也。凡物之行在足，独鼎之行在耳。六五虚中德也，为黄耳铉。加耳者，应二坚刚。如贯以金铉，当始终如一。而贞固则利，故实而虚，虚而圆为圈。上九玉铉，而左上为阳居阴，刚以柔，节之如玉，温润而栗然。故左膊上取金刚琢，金并玉也。何以能套诸物而又名套？五虚中，虚故能容。
　　
　　上者老也，五者君也，故为老君。惟老君之虚中而实，故能伏正而止变。二郎不能食大圣之果，大圣则能食老君之中，打中天灵跌了一跤，老君之顺而止之，即大圣之顺而止之也。细犬一口又扯了一跌，二郎神之顺而止之也，即大圣之顺而止之也。犬者戌也。九月之卦内坤而外艮，顺时止也。不顺时而行，行即止也；顺时而止，止亦行也。大圣之被困而止，正大圣之自止而行也。七圣者，自复而反之七阴也。穿了琵琶骨，再也不能变化者，剥卦是也。止住上爻而硕果不食，留果中之阳以转复开泰，止乎其所不得不止也。止住而不变，大圣先天之妙用，而非二郎之能穿而住止之也。学道者能观其微妙，而能于无画无文处安身立命，是即观音之神妙，阴用而不与人者也。
　　
　　观之时，义大矣哉！仙师以大圣小圣发明金丹之道，予以儒者之道发明小圣大圣而未尽其妙者。不得不结言之：小圣者，承天而行坤阴也。以先天之道观之，在后天为男子也；大圣者，逆天而行乾阳也。以先天之道观之，在后天为女子也。以顺天为反天宫，以讨逆为阴柔。老君为调和之主而反助阴制阳，金丹以逆用也。如此，予亦何能言其妙？亦观之而已矣。
　　
　　第七回　八卦炉中逃大圣　五行山下定心猿
　　
　　悟一子曰：此结上文先天真乙之气自无而有，自有而无，自无而复，有复而泰，泰而乾，乾而姤，姤而否，否而坤，坤而复，终终始始，万劫长存。先天炼于后天之中，后天秘有先天之妙。仙师所由以后天之八卦五行揭示世人，欲人观察晓悟，修此一气以脱生死也。
　　
　　一之祖曰无，无生一，一至十。阴阳流行之序一二三四五，正数也。六七八九十乃其配耳。数止于五，究竟五只在一二三四中，三四只在二中，二又只在一中。得其一而百，行万善不离一中。百千万亿不离一五。
　　
　　以五行流行之数言，则天一、地二，天三、地四，天五、地六，天七、地八，天九、地十；以阴阳对待之数言，则乾一、兑二、离三、震四、巽五、坎六、艮七、坤八，总不离乎太极。因而重之则变为六十四卦；因而事之则为三百八十四爻；积而终于万有。一千五百二十之数总不外乎八卦；八卦不外乎五行；五行不外乎阴阳；阴阳不外乎太极；太极不外乎无。然则八卦五行总属一也，仙师并言之，各有深意。
　　
　　所言八卦者，欲修道者在八卦对待之中观察其根源，即予首篇请示一图以证道之意。仙师早已明着于此。请先明炉中逃大圣之旨。修丹者有鼎有炉，上为鼎，下为炉。鼎之义，仙师上篇隐示之，提一观字以令人察识，非有鬼神之曲折，未可以测其妙。此炉之义亦非有鬼神之曲折未可以测其妙。盖后天之八卦伏有先天之气。大士神观得其火候。老君既执鼎之中黄以击大圣先天之灵而收伏之，仗二郎细犬之真土而不动，已如鹰之搏兔矣。非加火功煅炼，仍未得而收伏也。又非一切凡火及火雷二部之火所得勉强制服，必藉八卦炉中之真火方可煅炼成丹。紫阳真人曰：“自有天然真火候，何须柴炭及吹嘘”是也。故篇首火雷部诸神俱不能损伤，须老君领去，推入八卦炉中，以文武火煅炼出丹来也。大圣入炉钻在巽宫位下。巽为长女，柔道也。乃明入地中，文王囚于羑里之象。惟柔顺逊克以演先天八卦，而终无伤损也。风搅烟来，双眼煼红，乃明而见伤，韬明养晦，正所以善用其明而无伤也。故曰：“后来唤作火眼金睛”。适火候俱全，忽一日开炉取丹，只听得炉头声响，看见光明，忽喇一声，蹬倒八卦炉，往外就走，好似白额虎、独角龙，此龙虎二象合而为一矣。老君摔了个倒栽葱，脱身而走。噫！妙哉，神哉！前老君执鼎耳打中天灵而大圣一跌；此老君倒栽葱而大圣脱身。前是金丹之顺于鼎而结胎；此是金丹之逆出于炉而脱胎也。仙师：“混元体正合先天”一诗，正形容丹成之妙，字字牟尼珠。最须察识处在“号初玄”，“非铅汞”，“还变化”等字。盖玄中之妙，难以言尽。此谓号初玄，尚有在此；非铅汞，尚须铅汞。此为能变化，还有变化。
　　
　　老子曰：“玄之又玄，众妙之门”。玄之已曲折不可测识，又玄则更曲折而不可测识。故仙师于此特着大闹天宫一句。又诗曰，一诗两个又字，正又玄又字之精髓也。
　　
　　何以又大乱天宫？盖先天真乙之精入于八卦之中，则后天而奉天时；出于八卦之外，则先天而天弗违。自与天争席而非天所御也。前大圣闹天宫而入于炉中煅炼，是先动而后静，前半下手之功也。所谓玄之也；此大圣又闹天宫而入于山下压定，是静极而动，动而又静也，后半下手之功也。所谓又玄也。然前大闹则有老君之鼎可伏，此大闹则惟如来之掌可伏。彼以对待之八卦，此以攒簇之五行，制伏虽殊而妙用则一也。最妙在又诗曰四句，读者必解曰猿猴配心，心即猿猴，紧缚牢拴莫得外寻。故批《西游》者将心猿意马四字罩住全书，不知猿猴乃道体耳。猿性缓，主静；猴性躁，主动。喻道体之有动静，与人心之有动静相配，非谓猿猴即人心也。仙师提纲谓心猿，言心即猿猴者，意思有甚深而贵乎人之察识也。心即猿猴，明白浅显，何以着“意思深”三字？盖道体有静有动，修道者亦有静有动。动极则必静，静极则又动，动极则必静。金丹始终作用已尽在其中，即“玄之又玄，众妙之门”也。故曰“意思深”。第三句何以合动于静而未言猿心合于意，而专言心？盖金丹作用，当静极又动之际，必须收伏猴之动而平定猿之静方成大道。故马猿未合，心意未合，不可紧缚牢拴，而须外导者，适马猿合作，心和意和而紧缚牢拴莫外寻矣。
　　
　　大圣变三头六臂，在核心里飞舞。亘古常存，神将难捉等语，正形容道体变化之妙。解者又说关心，大误矣。然道非常道，能修炼降伏者即是如来。切须根究来历，方好下手。大圣自道灵混根源乃先天之精，非凡间之物，只此敢来争先。一语道明天固先天，我亦先天。故敢与争先而无多让也。迨诱大圣入手，正金丹入手之候。而五根肉柱，一股青气，正合心意攒簇五行之时。中间柱子写“齐天大圣到此一游”，即佛祖所云：“乾坤之内，宇宙之间，有一宝秘在形山，不在心肾，而在乎玄关一窍”者是也。故离不得如来掌中而未超于五行之外也。佛祖翻掌一扑，推出西天门外，化五行山压住，明示金丹之道，必五行攒簇而从虚空中结就。人心得此配合而有所依据，不落空亡，如《大学》“知止而后有定，定而后能静，静而后能安，可以不事作为，渐摩超脱矣。”
　　
　　篇中殄灭妖猴安天大会，正定静安之的旨。《悟真》曰：“咽津纳气是人行，有物方能造化生。鼎内若无真种子，如将水火煮空铛。”大圣者，真种子也。盖有为者，无为之用；无为者，有为之本。必先有为而后归于无为，方了无上至真之妙道。若先无所为而从事静定，则命基不固，终落空亡。倘先有所为而未能超脱，则性地不空，尚域三界。紫阳真君曰：“始于有作人难见，及至无为众始知。但见无为为要妙，岂知有作是根基。”有作者，五行山下之心猿是也。有作而又无为者，五行山下之定心猿是也。
　　
　　篇中自猴子成精及末幅屡提猴字，并不及猿字，正发明伏猴之功而后能定猿之静之义。至于五行山生根合缝，随人呼吸者，乃金丹吞入腹也。饥与铁丸，渴与铜汁，皆金类也。猿为水中之金，乃同类相济之义，其温养抱一之功乎？然则观如来之翻掌定猿，可悟后天五行之中，有先天真乙之精而无事远求，如翻掌之易伏也。
　　
　　第八回　我佛造经传极乐　观音奉旨上长安
　　
　　悟一子曰：前七篇，明金丹大道是修炼先天真一之气而成，其丹法、根源、火候、始终、下手秘诀、包括无遗。学道者静观密察，得师指示，即可共证菩提，立跻仙位。仙师恐世人愚昧，或谓仙佛乃系天生，非凡人可学而至。或谓参悟惟在一心，止自已可求而得。故下文提出玄奘一人，做个榜样；提出悟空、悟净、悟能、龙马，做个作用；见得仙佛人人有分，非天生性成；彼我共济，非一己孤修也。
　　
　　但书中设险设怪，作魔作难，至十万八千之远，八十一难之多，一十四年之久，又未免起人骇疑畏阻之心；以为必不可至之地，必不可脱之厄，必不可成之功。若然，则是以《西游》阻绝世人也。仙师立言之意，发明未得真传，而有千魔万难之极苦；己得真传，而有一永得之极乐也。故提纲云：“我佛造经传极乐。”正欲以至近至易者，救试验从生。
　　
　　若曰：自有此经，而可免十万八千之遥赊，八十一难之险阻，一十四年之淹久也。现首篇劈头提出“西游释厄”四字，便晓西游原以释厄，非有作难也。然则为魔为难，因玄奘未得真传而设，似宜到大雷音见佛祖传经之后而得道，何以至凌云渡，即已脱壳成真？不知大士奉旨寻僧，己传与五般宝贝。令其收伏三徒，准备脚力，玄奘己密受《紧箍》口诀。真经之传，己在大士上长安之日，固不必到西天而即可得道也。特借必往西天，以指明大道根源之处；借十万八千之远，八十一难之苦，一十四年之久，以指明防危虑险，功程火候之至要。原不远也，远生于担荷之不力，浅迫之便途；知十万八千之匪遥，而道在目前；顿悟者，一觔斗而己至矣。原无难也，难生于尘缘之迷惑，僻漏之参差；识八十一难之易解，而乐自无极；大勇者，一金箍棒而己了矣。原非久也，久生于不识药物之火候，锱两之奥妙；知一十四年之非久，而经可立致；善知识者，金禁紧而即已入我彀中矣。第不能历极苦之假，不知极乐之真；不历极苦之苦，不知极乐之乐；不历十万八千、八十一难、一十四年之远险而且久，不知九九之止一九，两藏之止一藏，五千四十八日之止一候也。此经本于《阴符》、《道德》，造自黄、老，仙师特托我佛以阐其教，唐世以广其为，玄奘以示其标，西游以演其义，取缔以发其旨己耳。倘谓必如玄奘之西游取经而始可成道，则是上世应鲜古佛真仙，后世断绝佛胎仙种；为甚繁甚难甚幽远，人人必不可得之道，非至简至易至切近，必可共得之道，则天违我佛传经之婆心矣。我佛传经，妙有二义：未得道者，令如玄奘之往西而取经；己得道者，令如悟之到西而皈佛。总一传也，总传一极乐也。其经旨之微妙，在人神明而察识之，故必观音大士之神观为能奉行也。
　　
　　篇首一诗，言参禅冥悟之众，虚费工夫，如“磨砖作镜”而不可鉴形；“积雪为粮”，而不可充饥，到老无成，迷误年少。其言“毛吞大海，芥纳须弥”，总属无据之说，而“金色头陀”，未免傍观微笑矣。人能悟此，则“超十地三乘”；滞此而不能悟，则入于“四生六道”，而轮回万劫，不可脱也。谁人能听得“绝想崖前，无阴树下”，恍惚杳冥之中，有杜宇一声之春信，忽然惊破晓梦耶？因致“曹溪路险”，而不可行；“鹫岭云深”，而不可到，茫茫无畔，莫可捉摸。此处故人之音信，杳绝无闻耳，须知“千丈冰崖”之间，有“五叶莲开”，超然而出，有馨香袅袅，透垂帘而绕古段也。人能于此中“识破源流”，便见龙王三般之至宝，始可得丹而成仙作佛也。岂彼禅关参觅所得窥其涯涘哉！盖禅关止在性体上参求，而不从命根上着脚，徒费工夫万万，直至老死茫茫，终归大化。可悲，可惜！是皆不识五行山下心猿之事，并不识五行山下走心猿之事也。
　　
　　故如来回至雷音宝刹，对诸佛、菩萨道：“我以甚深微妙慈悲般若之心，遍观三界。根本性原，毕竟寂灭。同虚空相，一无所有”。言“根本性原”，即本来面目也。虽难以径入寂灭，而专从性体参求，至得道之后而观性原，毕竟寂灭。“同虚空相，一无所有”。言“同虚空相”，则非顽空；言“一无所有”，则非绝无。我所殄灭乖猴之事，三界莫有识是事者。是事乃至真至妙，而非寂灭、顽空者，特以“名生死始”，而法相应如是耳。倘谓性原本空，而莫识是事，则非我之甚深，而徒事寂灭，则亦寂灭而己矣。老子曰：“无名，天地之始；有名，万物之母。”无名则死，而为天地之始；有名则生，而入于五行之中。如乖猴，是名生而死始，法相有乖本性根源，故出不得如来之掌，而超脱五行之外也。
　　
　　佛祖盂兰宝盆中，具百样奇花，千般异果，是“有名，万物之母”，贞下还元之象。此一问也，即佛祖所谓“我有一宝，秘在形山，诸人还识得么”之义。故大众“请如来明示根本”，如来“宣扬正果”，发三五之妙蕴，禅心朗月，真性涵天，此谓天、地、鬼三藏之真经也。总而言之：三藏止三五，三五止一五，一五止一而己。一也者，乃修真之径，正善之门。此经出于西方，必待东土求取，非有静观密察如大士者，不可得也。
　　
　　如来道：“这一去，要踏看路道，不许在云霄中行，须是要半云半雾，谨记路程远近之数。”言修行者务脚踏实地，循序渐进，不得悬空虚想，躐等妄作。又须机活神圆，毫无执滞，其中有火候功程次第，切须谨记，不可违错。
　　
　　五件宝贝之内，有“锦襕袈裟一领”。袈裟，离染之服。锦者，五色深丝织成。在五色为青、黄、赤、白、黑，在五德为仁、义、礼、智、信，在五行为金、木、水、土，在五伦为君臣、父子、夫妇、兄弟、朋友，在五方为东、西、南、北、中央，在五音为宫、商、角、征、羽，在五味为咸、苦、酸、辛、甘，在五季为春、夏、秋、冬四季，至于五官、五谷之类，不可罄述，总一五也，总“锦襕袈裟一领”之宝贝也。“九环锡杖一根”，环者，圆成无端之象。在理数为循环，在阴阳为往还，在火候为九环，在体用为连环，在四隅为围环，在鬼神为屈伸，在天地为功用，在死生为终始，在四通为无碍，在隐显莫测为智慧，在因事制宜、随机应变为权，总一五之中也，总“九环锡杖一根”之宝贝也。此二宝，一是体备，一是功用，故取经人坚心来此，穿则免堕轮回，持则免遭毒害矣。
　　
　　又三个箍儿，“唤做‘紧箍儿’，虽然一样三个，而用各不同”。又有“‘金、紧、禁’咒语三篇”。金者，禁也，进退之节也。以金禁制，使无遁情。一用于收大圣，以用为禁；一用于收黑熊，以不贪为禁；一用于收善财，以善舍为禁。用各不同，大士用金银之妙也。此修丹之秘要，下士闻之，莫不大笑者，故仙师隐示而不显言。何以故？修道者，物累净尽，一尘不染，金所首禁，此解常理，人必信以为然。特不知金所首用，倘一刻暂离，则放纵无可约束，而不能使彼入我之门，故惟首用其金，而紧紧禁制，方免逾越狂悖之患。何以故？金者，人见之而莫不首肯，莫不触目，莫不动念，故金念一动，势必目昏脑急，刻难自宽，不容不就金听令矣。真人曰：“欲求天上宝，须用世间财。”乃秘要也。但金虽一色，而用各不同，念亦各别，紧禁之法则一也。若世人荡检逾闲，而圣人作金科以禁制之，又一范围之法门。发露至此，人必以为穿凿而大笑之，请看篇中“若不伏使唤，可将此箍与他。戴在头上，自然见肉生根，各依所用咒语念一念，管教他入我门来”之语，却甚明显。然则不自吝惜其金，而“金、紧、禁”制仍与前解常理不相悖谬。知此者，灵山脚下，即金顶大仙，坚心求道者，二三年之间，即可至此，原系真言。成道之速者，固如是耳。非谓一十四年，乃其定期也。然五件之中有三个，仍有三五之义，不可不知。
　　
　　自此，而沙僧现相矣。这沙僧，乃丹道中至要至妙所在，读者却又认错。柳宗元曰：“西海之山有水，散涣无力，不能负芥，及底而后止。故名‘弱水’。”扬子云《甘泉赋》：“东烛沦海，西耀流沙。”弱水，流沙，西域实有此地名，仙师特借以喻情欲易沉，性基难固，必藉真土以凝结之。真土者，真意也；流沙者，土之无定者也。真土无形，而遍历九宫，水、金、木、火，无此，不能和合，其功莫尚，故又名“沙和尚”。至“卷帘大将”之名，“蟠桃会上失手打碎玻璃盏”，“七日一次，飞剑穿我购肋”，“没奈何？寻行人食用”，此等全无意味，未知确有妙义。帘者，所以隔别内外，防闲廉耻，彼熊卷之而无嫌忌。“蟠桃会”，所以合欢心也。“玻璃盏”，千年之水化成，西方至宝，所赖以合欢者惟此。彼用意不诚而失手打碎，各失欢心，亵宝溺职，其罪滋大。“七日”者，天心来复之候也。清夜自思肘腋幽隐之地，绍无抱惭刺痛如飞剑然。岂非徒食取经人之肉，而成无用之妖孽哉！其“九个骷颅”，譬九宫之真土，故水不能沉。“取经人自有用处”，其用处之妙，姑候收伏时再详。此处“指沙为姓”，起名“沙悟净”，“入了沙门”，“他洗心涤虑，再不伤生”，可知皈依净土，须真意真诚，不可疏失，以致伤生害命也。盖长生命基，全赖此土和合而成。土为炼丹之至要，彼解沙僧为金水者，不知真土之为用而妄揣臆度者矣。
　　
　　自此，而猪八戒现相矣。猪属亥，亥中有甲木。木能生火，故曰“语能”。“亥”字从乙，孕也；从二人，男女也。有二首六身，为十月纯阴，阳无终绝之理，得生生不已之义。金丹非其和合煅炼，不能成就也。“天河天蓬元帅，只因带酒戏弄嫦娥”。蓬者，转旋无定，遭逢不常，曲直之性，顺义而爱金。酒者，水金也，一逢木金，即转旋无主，虽嫦娥，亦戏弄矣。一灵真性，近于畜类，故“错了道路”，投在猪胎。甲为阳木，卯为阴木，宜与卯二姐配合。“不上一年死了”，乃阳生阴死之义。“一洞家当，尽归我受用”，盖亥中乙孕，得禄于卯也。“吃人度日”，一味嗜酒好色。而“伤生”害命，所以为妖。及得菩萨点化，“如梦方觉”，从正受戒，“断绝五荤三厌”，故曰“猪八戒。”
　　
　　自此，而白马现相矣。古今奉为指南者，以猿为心，以马为意。若云：马是意。心者，意之体；意者，心之用。则齐天大闹天宫、觔斗云等神奇不测，均应系白马所为。何以专言在猿耶？此可悟白马之非意矣。白马者，金象，龙马也。乾为龙，为马。马乃纯乾之物，乾乾不息之义。言修道者，必乾乾不息，有大脚力、大负荷如龙马者，方能至西方而取经耳。彼凡马无力，不免为鹰愁涧所阻。若认马为意，彼独非马乎，何以被龙马所吞而必须龙马耶？但另有一要义又须指明：修道者，以降龙为首务，若放纵恣肆，则自毁其明珠，而为孽龙。脚根不实，不堪载道，何能致远？故须潜之深渊，韬明养晦，而后可以善其用也。自此，而大圣由潜离隐矣。其先天真乙之妙，己阐悉于前，无庸再赘。
　　
　　总而明之，木数三，居东；火数二，居南。木能生火，二物同宫，故二与三合而成一五。悟能，亥也，为水火一家也。金数四，居西；水数一，居北。金能生水，二物同宫，故四与一合而成二五。悟空，申也，为金、水一家也。戊、已，本生数五，是三五也。悟净，为土一家也，三五合而为一，即太极也。太者，至大之谓；极者，至要之称。其理在混沌之中，一动而生阴阳。阴阳者，气也。所谓理生气，而气寓夫理者也。有先天真乙之气，而始能生三家；由三家相见之后，而又能生先天真乙之气，以成婴儿也。婴儿全赖此一气之运用，而后能脱胎以成真人。玄奘，即婴儿也，故玄奘离不得悟空；即悟能、悟净，亦离不得悟空也。《悟真篇》曰：“东三南二同成五，北一西方四共之。戊己本居生数五，三家相见结婴儿。”此的旨也。噫！发明至此，世人莫测所谓，未免妄揣臆度，邪说秽行，将至真无上之妙道，如同儿戏。有志学道者，务速求真师，逐节指示，免堕轮回。
　　
　　此回结尾，大圣“见性明心”四字，这“心”字，方着人心上，即前篇菩提祖师所谓“成道之后，须要见性明心者”是也。学道之始，便能见性明心，亦是禅家三乘之妙。但止知无为，不知有作，不过独修一物之孤阴，何能结丹而成圣胎？终落于空。可悲，可惜！紫阳真人曰：“但见无为为要妙，不如有作是根基。”上阳祖师曰：“到老无为，如何得乐？入室采铅，是云有作。大德市朝，又谁知觉？欲成匡廓，先立鄞鄂。得一黍珠，方是不错。九载坐忘，无为功博。行满三千，与众共乐。若只无为，不先有作。此乃愚夫，自相执着！殷勤数语，以晓后学。”盖见性明心，是得丹以后之专功；攒簇五行，乃作佛成仙之根本。若止见性明心，而不知攒簇五行，必不能超脱轮回也。如唐僧之末成婴儿，必籍三家以结成；如孙悟空之已定五行，则必见如来以超脱。读到师徒上无底船彼此相谢之语，便了了。
　　
　　第九回　陈光蕊赴任逢灾　江流僧复仇报本
　　
　　悟一子曰：读书不具只眼，埋没古人苦心。譬犹食珍味而不知甘美，获卞璞而等之珷玞也。虽然，难矣哉！闲尝阅历经史注疏解义，条分缕析，每多异同，未能洞然。况此书旁通曲喻，隐括寓意，数百年中，例之稗乘齐谐，漫亵轻评，徒以供笔墨之笑傲而已。呜呼！读圣贤之书困难，读神仙之书为尤难！读神仙之书而不觉为神仙之书，乃欲确知其为神仙之书之妙，不更难乎！读不觉为神仙之书而欲确知其为神仙之书之妙，乃欲显发书中之妙，使人人确知其为神仙之书之妙，而无不为神仙，不更难乎！
　　
　　如此篇，读者谓不过叙述唐僧履历己耳，无甚意味。且事迹矛盾，于世法俗情亦多未洽，难可信据。如高结彩接，抛球卜婿，婚礼所不载。状元之母，何至单身侨寓？宰相之女，宁乏护送赴官？州牧夫人，断难私到江干。片板作筏，亦非保赤善策。抛球之爱女，何一去不相往来？现宦之慈闱，何别后遂成乞丐？即曰官拘资格，必无一十八年不调！虽云亲故蔬稀，岂无一二瓜葛闻问？寻亲认母，何能径入内衙？直吐肝膈，岂斗大之州，署冷官寒，不设阍人之后闭，终鲜臧获、青衣之在侧耶？及事败成擒，又何以统兵六万之多乎？种种不经，读者厌听。前人辄将此篇删斥，以为可有可无。噫！仙师学贯古今，胸罗造化，熟谙世态人情，典章矩矱，岂肯下此疏漏之笔？不知仙师寓意立言之高妙，正在于此，而非众人所能测识也。盖仙师直溯玄奘父母生身之由，以明作用金丹大道之本，后篇之八十一难基此，正果成真基此，总不外救活金色鲤鱼，以水生金，颠倒反覆之旨也。
　　
　　夫金能生水，失水则就刀俎而不能全生。水能生金，得金则通神灵而且能救死。故全金之生，万以自全其生；救金之死，即以自救其死；一贯之旨也，观音奉旨上长安之旨也。故母能生子，子又能生母，母子互相生，而丹法备矣。试观“满堂娇州衙生下一子，耳边南极星君叮嘱曰：‘奉观音法旨，日后夫妻母子团圆，谨记吾言。快醒，快醒！'"　实为提醒世人，岂止为满堂娇一人而设哉！“满堂”者，金也，开山之所出也。“江流”者，水也，金嬬之所产也，金生水也；“私出江边抛弃”，金生水也；“直流至金山停妆，金生水也。“在江州衙内寻我母亲”，水生金也；“忙进宅内将母救解”，水生金也；“慌得玄奘拚命扯妆，水生金也。然不辞世上诸般之伪，不知水中一味之真，此惟大士之神观，为能奉其的旨也。
　　
　　现音奉旨上长安，欲长安观见大道也。无奈长安“改元贞观”，仅能窥观仿佛，同女子之贞而己。上有贞观之主，则不能观见大道；而下有魏征之相，自不能启沃大观。“魏”，音“伪”，伪也；“征”，外验也。观既贞而不大，则征自伪而不真，恭已无为之化邈焉，举世莫能观矣。此义非予穿凿，请观仙师篇首提出“贞观魏征”四字，大是分明。试就玄奘父母之所遇而观其伪：开选擢元，授职之任，光蕊也，而任事者实据贼刘洪，求贤用人之伪有征。以宰执之女而抛球自媒，失夫妇正始之道，婚礼之伪有征。命官死于盗，贼党横于官，君相不知，寮寀莫问，君臣法度之伪有征。一官十八年不调，纵贼虐民而不知，铨选之莫之伪有征。缚一伪州，统兵六万，军政庙算之伪有征。文章为进身之阶，不知为杀身之梯，文章之伪有征。居官为荣身之地，不知为亡身之途，功名之伪有征。离母之任而生死不相闻，欲显亲而又以丐亲，荣辱之伪有征。挈妻同行，而分飞在顷刻，恩爱之伪有征。久历年所，父母不卜儿女之存亡，儿女莫通父母之音信，亲故不能周旋，交游亦无相措，眷属朋友之伪有征。
　　
　　光蕊得官得妻，伪也；刘洪得官得妻，则伪中之伪也。光蕊得君得民，伪也；刘洪得君得民，则伪中之伪。光蕊得死得生，伪也；刘洪得生得死，则伪中之伪。张夫人有子而无子，母子之伪。殷小姐有夫而无夫，夫妻之伪。开山夫妇有女而无女，孝慈之伪。
　　
　　一切皆伪之征也，—切皆贞观也，总不如救全金色鲤鱼。水中之一味，为能贯彻始终，使骨肉团圆，真切受用也。救全之道，惟以水生之子报母恩也。“殷小姐毕竟从容自颈，其所观之贞乎，正与篇首“贞观”相照，结出本旨。“江流僧立意安禅”，其所观之大乎，正与观音奉旨上长安相映，反结贞观之伪。惟在人之神观察识，而求夫父母未生前本来面目，而可矣。
　　
　　第十回　老龙王拙计犯天条　魏丞相遗书托冥吏
　　
　　悟一子曰：世人读庸常平易之说，而指为怪异不经，何哉？盖隘于目，局于步；睹兔园而不睹漆园，蹑青云而不蹑青牛；所见者小，而所趋者下也。如是篇言贞观之君相不能大观，所作为者，皆在梦中耳。人无有不梦，无不知梦之幻，无不知世事如梦之幻，何独于唐之君若相梦龙求救，梦斩业龙，遂疑为荒唐不经耶？非物唐之君若相作是梦，即往古今来之人，亦无不可作是梦，又何疑于当日逢君之旨，丞相之意，而无不甘与之同梦耶？
　　
　　君曰，朕梦如是；相曰，臣梦亦如是；将亦曰，臣梦如是；寮寀百执，亦孰不曰臣梦如是？举国臣庶，亦孰敢不曰臣梦如是！斯时也，没有大观之士，正色执笏曰：此梦也，游魂为变也。能明心见性，神观至真无上之妙道，知一切世情皆幻也，何况于梦！唐王能憬然觉悟，曰：“固梦也。”则梦可不再梦。而泾河无断头之龙，相府灭斩龙之剑，云端泯落下之头，国门绝枭悬之首，不致于梦死、梦生，而梦梦不已也。无奈其为贞观也，所见之小也。以为违天之龙而求救于我，我能救而许之；行天之刑而授于我，我能运而斩之。善伺君意者则必从傍策之，曰：“可救。”因而手谈借箸矣；巧合相心者则必乘时献之，曰：“可斩。”因而悬挂市曹矣。
　　
　　然则是梦而梦犹易觉，非梦而梦则难觉。是梦而梦，有觉而解脱之时，伪中尚有真，观音将柳枝救脱是也。非梦而梦，终无觉而苏醒之候，伪中还有伪，魏征作书遗崔珏是也。魏征上欲掺天曹之刑，而人曹之刑皆其所掺可知；下将作阴府之弊，而阳世之弊不难自作可知。一伪无不伪，一征无不征，皆“观”之“贞”者为之也。仙师非以抑魏征也，特借以偷古来世情之变幻，无非伪征也，无不贞观也。
　　
　　究而言之，不如不登科的进士、能识字的山人张渔、李樵为有下梢，有定见也。其言曰：“争名的，因名丧体；夺利的，为利亡身。可知名人士利皆伪，而争夺之为梦；“受爵的，抱虎而眠；承恩的，袖蛇而走。”可知爵宠之皆伪，而承受之为梦。又曰：“前途保重，看仔细，‘明日街头少故人。’”何等提醒警切！
　　
　　袁守诚知鱼之投网，知命之犯岁，知雨之有数，先觉而不入梦也；泾河龙惑于夜叉，惑于断课，惑于赌赛，惑于鲥军师，则放心争胜，违法妄行，梦梦而入梦矣。唐王梦业龙求救，与诸臣会议怪梦；魏征梦斩业龙，对唐王梦中出神运剑；唐王梦业龙索命，而见鬼怕鬼，一团梦也。文武夜守宫门而镇鬼御鬼，举朝梦也。甚至唐王晏驾，魏征管保长生，似天子之死生，在其掌握。致书崔珏，称“梦中尝与相见”，以阎君之权柄，听其转移，岂不成大梦哉！唐王所以笼书入袖，瞑目不返矣。
　　
　　此拙龙公案，乃唐王与诸臣心中自造之境象，其隐征，姑俟后篇发明，而其为梦，则与槐蚁蕉鹿同一寤寐。初何怪异之有？但老龙拙计，原非已出，而行雨差迟，自取天诛，奥旨深义，非名言可传。聊成一诗示意：“云雨施行万物资，切须检点莫差迟。拙龙赌赛违玄旨，致使神锋项后随。”《阴符经》曰：“火生于木，祸发必克”其斯之谓欤？今之时师，以御女采战之术迷惑世人，致取杀身之祸；亦即鲥军师教老龙行雨克点违时，赌赛争胜，干犯天刑者也。可不鉴哉！仙师谓之“鲥军师”，其义显矣。
　　
　　第十一回　游地府太宗还魂　进瓜果刘全续配
　　
　　悟一子曰：此篇正言唐王之入梦，以明阴阳感应之道，即男女赠答之理；有感必应，有果必报，毫发不爽也。唐高祖曾梦身死，坠在床下，为群蛆所食。智蒲禅师解为亿兆趋附之象。
　　
　　太宗是梦，未之前闻。然昼之所为，即夜之所梦。地府之游，其“贞观”之幽隐乎。幽隐之恶，造于心而形诸梦，此处正宜提“心”字作主，以见人心之险，即成地狱之险。如影随身，不可泯灭。
　　
　　篇中：“太宗渺渺茫茫，独自一个，惊惶难寻道路；忙致私书求庇；见鬼门关即有先主李渊及兄弟索命；折辨鬼龙公案；添注生死簿；游观地府，悚惧惊心；经十八层地狱，心中惊惨；目击奈河桥，心又惊惶；到枉死城，心惊胆战；见一伙鬼魅拦住，慌得无处躲藏，向崔判求救，借相良金银贿免；见六道轮回，判官叫太宗明心见性；直到阴司里无冤恨之声，阳世间方得享太平之福；凡百不善之处，俱可一一改过。”方结出正旨。可见阳世间不作不善之事，则阴司里自无地狱之险矣。处处俱从心上描写，而出皆太宗平日所为、问心难安之事也。
　　
　　评《西游》者，此篇反不谈心，真不可解。最提醒处，在“众冤魂索命，判官道：‘陛下得些钱钞与他，我才救得你。’太宗道：‘寡人空身到此，那得有钱钞？’”此所谓“万两黄金将不去，一生惟有孽随身”也。判官谓得些钱钞可救，岂真可救哉！正谓此处钱钞不可到，用不着，如何救得你？下边借相良之金银，岂真可借哉！正谓阳间作恶有恶报，作善有善报，一到阴司．帝王之十三年，反不如匹夫之十三库；帝治之十五道，反不如匹夫所寄之一库也。妙意都在反面，读者切勿泥文！读至后回相良夫妇所积者，系斋僧布施善果，非尽属金银纸钞，自可晓然。
　　
　　太宗因老龙之故而入大梦，一到鬼门关，宜撞见鬼龙索命。何以劈头撞见先主李渊及兄弟等，并不见鬼龙耶？仙师寓《春秋》之意于隐言之中，予发《西游》未发之义，以明仙师不言之隐。
　　
　　隋纲不振，天下共逐其鹿。倡义旗而除残暴，数民水火，名正言顺。奈何用裴寂之诡谋，遣隋宫人入侍高祖？劫之以必从之势，陷父于不义，违无犯分，有干维皇。默运之诛，其谋臣补佐，实相成之。高祖云行雨施，失于检点，是即老龙为鲥军师所误。而违时克点，云雨差迟，惧天刑而遭慧剑，岂不宜哉！
　　
　　泾河之龙，实李渊也，故曰“老”。“雨水共得三尺三寸零四十八点”，隐括“李渊”二字。通二字：三横为三尺，三直为三寸，四并三氵十八子，为零四十八点也。又合并凑用，象“四”字之形，分并各算，成四六二十四之数；合之三氵八字，为三八二十四数；共成四十八点也。去二字之三直，为克三寸；去“李”之“八、子”，为克八点。所余“李”之“一”，“渊”之“”，通而用之，得“泾”字。讳李渊，而为“泾”也。龙潜于渊，老处于浊，泾河，固其所也。
　　
　　惟是太宗化家为国，谬云救父之危，而莫救天理之诛。伏甲玄武门，密言淫乱后宫，而自称功高不赏，不得已而有六月四日之举，实劫父杀兄得天下，与杨广同辙，是亦亡随之续耳。
　　
　　广以十三年而亡，世民以十三年而死，亦其宜也。甚纳巢刺王妃而矫诬续嗣，夫妇、父子、兄弟之伦，沦丧殆荆诚不如李氏捐生投环，为妇道无亏；刘全拼死进瓜，为夫纲罔缺。宜其夺王姬之魄，生死而骨肉之，俾夫妇、父子、兄妹莲蒂重开，团聚一室。
　　
　　至太宗推刃，同气友于之谊，固已澌灭，无余爰及彼妹矣。此阴阳果报，毫发不爽。故仙师就太宗口中，发出的旨，曰：“朕回阳世，惟答瓜果而已。”南瓜者，南，离，属心。言只要心地光明，结果为报也，《诗》曰：“投我以木瓜，报之以琼李。匪报也，永以为好也。”李氏投环，刘全顶瓜者，投以木瓜也；翠莲借尸，玉英下降者，报以琼李也。男女，即阴阳之道；赠答，即果报之理；永以为好，虽死而犹可重生。较之私添二寿，假借一库者，虽回生而仍如大梦，相去为何如哉！
　　
　　然太宗固一梦，而非真死，—切地狱境象，皆其心中所自设，故诸臣当回阳之际，道：“陛下有甚放心不下？”此实录也。读东西将相一齐启奏道：“陛下前朝一梦，如何许久方觉？”
　　
　　“一梦”二字，显着明白。按：太宗二十九岁践祚，改元贞观，寿五十三岁。实在位二十四年，初非三十三年也。今称贞观一十三年，上加二，事似属纰缪，不知其中原有妙义；盖高祖渊在位九年，实太宗宫掖诈谋，劫制窃踞。是武德虽拥虚位，而贞观预擅神器矣。移武德之九年，而加诸贞观之二十四，得非三十三年乎。一三加一为二三，二三加一为三三，三三适得九，故加二画，而已得加九年之义，又仙师加笔之精妙也。取十三年以为地府之游，所以拟亡随之续；加二画以示阴窃之权，所以明无父之隐。迨后玄奘历十四年而返，己在虚加之外，太宗宜不及见之，故以三十三年之在位，结自西返东，序经度世之局耳。
　　
　　后世论治道者，推唐之贞观，几致刑措，然大本既亏，一切枝叶皆伪耳，又何足观！仙师借以大言，欲修道者，修心炼己，以求大道。倘欺罔诈伪，寸心难安，即是自造地狱。故老龙听鲥军师，放心无忌，而难逃一剑；唐王求崔判官，放心不下，而虚添二画。与彼悟空放下心，打入森罗殿，自勾死籍，并除十类者，固同梦而异觉也。总能了道而放下心，则必如悟空之明消死籍，而竟可登天；不能了道而放心不下，则欲如太宗之暗添生期，而未免入地。天堂地狱，凭心所在。可乐可畏；可不慎哉！
　　
　　附记：
　　
　　余尝游大梁，至古大相国寺。梵宇巍奂，檀遗于亩，不减燕都之报国。最后一阁，高插苍冥，颜曰“藏经”。层梯而登，如螺之旋；四匝飞查，朱栏环曲。俯视一切，如凫如蚁，云树出没，移步变态，亦一奇观也。中位庄严，傍列八柜，扃钥甚固，藏经在焉。右隅有男女立像：男则粗眉俗束，女则紫面袒怀，皆笑容可掬。叩引导寺僧，称即卖水之相公、相婆也。历太宗游地府、借楮镪、还魂修寺故事，一与《西游记》吻合。考其碑，记寺之创始，莫知所自，盛于北齐天保六年，修于唐睿宗；载累朝修举颇详，而无太宗相良之事焉。盖相良夫妇，实有修寺功德。塑像、藏经阁，相传至今不朽，知着书者，非尽属无稽而山市海楼也。
　　
　　噫！二老以卖水之佣，积金甚艰，能乐善好施，不为身谋，其所处者小，而所见者大也。即未能了道，亦观见大道之一节矣。老子曰：“后其身而身先，亡其身而身存。”相良夫妇有之。彼黩货悭吝、死不旋踵，甚有子孙为乞丐者，果何为耶？悲夫！
　　
　　第十二回　玄奘秉诚建大会　观音显像化金蝉
　　
　　悟一子曰：酰鸡谓瓮大，井蛙谓天小。非瓮果大，天果小，局于观也。篇中复提“贞观”二字，以志建会之始，见为女子之贞观，而非大土之大观。若太宗之治绩，贞观矣，玄奘则进；傅奕之奏议，贞观矣，萧瑀则进：要皆贞观也。即如太宗赐玄奘五彩织锦袈裟，以为极华丽宠渥矣。岂知有佛赐锦襕袈裟，九环锡杖，为巍巍绚艳之至宝。得菩萨一番赞美，而太宗前踢袈裟，未免削然无色。如太宗命玄奘集诸僧参禅讲法，大开方便，谓之建大会矣。“菩萨拍着宝台，厉声高叫：‘和尚！你只会谈小乘教法，可会谈大乘教法么？’”得菩萨将大乘三藏法指示，能超亡者升天，能度难人脱体，能修无量寿身，能作无去无来，而玄奘素所得力参讲之教法，已只可浑俗和光。何也？观至美而美者失其美，观至大而大者失其大也。
　　
　　菩萨显出救苦真身，庄严色相；半空中落下简帖，内云“西方有妙文”，“求正裹金身”。此西方之妙文，即金丹之正道也。玄奘愿往两天，号称“三藏”，已包三藏之真经于一体。合三家之五行于一号。“三藏”二字，已是大乘。何谓三藏？以经数而言：五千零四十八卷为一藏，共计一万五千一百四十四卷。以五行而言：金水一家为一藏，木火一家为一藏，土一家为一藏。以阴阳而言：天为一藏，地为一藏，鬼为一藏。鬼，即二气之良能，盈天地间，皆是也。
　　
　　此时已得三藏之名，而未得三藏之实，故谓之“金蝉”。蝉者，鸣不以口，饮而不食，处卑而趋高，物中最清高之品，以喻清净无为、其性涵空之意。金乃百炼不磨、光明融结之体，以喻性体之虚灵。然性体虽具而命根未固，所谓“巍巍佛堂，其中无佛”也。故玄奘得小乘之法门，止如金蝉之空壳而已。必三家相见之后，方能充实命基，成真金不坏之体，而得见如来，此大乘教法也。
　　
　　观音奉佛旨而来，已于五色锦襕袈裟、九环宝杖二物，显示其旨。玄奘受赐，已接得佛旨，了无剩义。袈裟，像五行之攒簇；九环，像九转之返还，故曰显像化金蝉。不曰度，而曰化，正如时雨之施一时，甲坼勃然生发矣。
　　
　　读《西游》者，往后看去，无不以为希奇怪诞，疑惑不经。不知下文三徒，即三家相见，为药物也；八十一难，即九九返还，为火候也。夫五行之情状，九转之神灵，原变幻无定，不可测度。笔墨所到，俱是真实妙相，庸常至理，其中勇猛精进，防危虑险，及一切法度细微之旨，无不毕具。指明“西天天竺国大雷音寺我佛如来处”一句，大是显露。夙有仙骨者，若能熟读此书，察识奥妙，即如真人之亲授的旨，而锦襕袈裟、九环宝杖之至宝，可当身披执矣。
　　
　　然玄奘必得三徒，而后能拜见如来，其义易明。三徒己了长生之道，命根坚固，自是万劫不坏，何以反以玄奘为师？甚说难晓。盖仙佛同道：佛曰“丈六金身”，仙曰“修成二人”，俱是有为而至于无为。了命不了性，如宝镜不磨而无光，非有为之真空；了性不了命，如筑室无基而安柱，是无为之空寂。故有为者，必见性明心，而始能超脱五行，三徒之皈依扳佛法是也。
　　
　　无为者，必攒簇五行，而后能超凡入圣，玄奘之收伏三徒是也。三徒未尽者，无为之妙，玄奘有焉，故以为师。玄奘未尽者，有为之妙，三徒有焉，教以为徒。师徒合为一体，便是金丹大道，无上至真之大乘教法。直到上无底船脱壳之后，结出师徒彼此相济，两不相谢本旨。
　　
　　祖师曰：“人生如泡幻，若没个泡幻，大事无由办；若得大事办，安用此泡幻”。到上无底船而脱壳，正大事得办，为金蝉脱壳而化也。全书师以佛子，而命名“玄”；徒皆仙子，而命名“悟”；非悟不玄彻，非玄不悟彻；仙即佛，佛即仙，无二道，无二用也。
　　
　　第十三回　陷虎穴金星解厄　双叉岭伯钦留僧
　　
　　悟一子曰：舜曰：“人心惟危。”庄子：“愤骄而不可系者，其惟人心乎！”危也，愤骄也，深着人心之险也。《尚书》五子之歌曰“若朽索之驭六马”，以六马喻人心也。然御马在乎羁靮，御心在乎主敬。敬者，圣人所以成始而成终者也。故修行学道，出门头一步工夫，全要制御人心之险，不遭其陷阱也。
　　
　　此回乃三藏西游第一步，众僧议论定旨，纷纷说得艰难。三藏曰：“心生，种种魔生；心灭，种种魔灭。”说者谓此二句了了全部宗旨，别无些子剩却。噫！认人心为道心，是认心为道，认假为真，大错了也！不知此心种种皆魔，务须斩灭除根，切要坚强刚断而己。若心灭已了宗旨，何必又向西方取大乘真经耶？此便是肉眼愚迷，不识活佛真形有丈六金身之妙。如出门到山河边界，便错走了路径，忽然失足跌落坑坎之中矣。篇中显已演出，故“心生”、“魔生”二语，不过指出人心之险，教人首先下手，为起脚之地耳。
　　
　　三藏疑二即是陷阱，心慌即是虎现。人心犹虎也，虎陷人与心之陷人无异，陷于心穴与陷于虎穴何殊！何以见之？结诗云：“南山白额王。”南为离，为丙，丙火长生在寅，为寅将军，明指寅将军为心也。又恐世人不识，衬出熊、特二魔以证之。熊属火，寅中之所生；特属土，丙中之所生也。魔王曰：“自送上门来。”总形容人心自陷之险也。然人心险于疑二，而不险于惟一，故山君曰：“食其二，留其一，可也。”下文金星，即一之本性。二者，凡心；一者，道心。此时三藏昏沉沉无主，不能得命；得命之道，惟仗真一之金。“忽见老叟手持拄杖”，即本性之主持而可得命也，故谢老叟搭救性命。
　　
　　老叟遂问：“可曾疏失什么东西？”三藏答以“两个从人被食，而不知行李马匹在何处”。老叟指道：“那不是一匹马，两个包袱？”三藏回头，果是他物件，心才放下。此等闲言，却是要义。盖“二从人”为凡心，己陷阱而被食，三藏得见主持，而道心独存。一马两包袱，道心之象，乃原来之故物未失，而向西有基，才放下心也。金星引出坑陷而复指前有神徒，益指明既有道心，当坚心进发。人已共济，而难以独行自至也。
　　
　　老叟道：“此是双叉岭，乃虎狼窠穴。”又云：“只因你本性元明，所以吃你不得。”此等观点，极大明显。三藏既而遇虎遇蛇，种种魔毒，明知心中自生，而无可解脱。孤身无策，只得放下身心，听天所命。此便是本性元明，灭却人心，暂存天心之一候也。然此处为天人去来交并之途，故身在峻岭之间而进退维谷。“双叉”之义，即墨子悲歧路，可以东南，可以西北之时也，所有白额王、刘太保争持交战于其间。一人一兽，分明写出人兽之关，惟正可除邪，而平欲胜理。能主敬自持，勇猛刚克，则心魔自灭，而可食肉寝皮矣。
　　
　　“刘”者，谓可胜殷，而遏刘止杀；“伯”者，谓能争长，而把持家政；“钦”者，内恭而外钦，主敬以自持也。“手执刚叉”者，刚强而不可屈，“号‘镇山太保’”者，镇静而不可挠，主敬不在心之外，以为同乡；行敬首先孝之中，故为孝子。惟主敬，故身穴虎狼而不危；惟行孝，故独镇荒山而不险。以虎狼充家常之茶饭，刚足以除欲也；以念经尽超度之孝思，诚可以格幽也。“敬”之一字，固安危夷俭之津梁也。然尚与虎狼为位，而不能超胶樊笼；止可镇保此山，而不能离越界外。到两界山来免畏阻，盖在天人之分途，而不能从一前进也，此之谓能留僧而不能送僧。
　　
　　吁！山君食僧而留僧，食其二也；镇山食虎而留僧，留其一也。然则非虎食之，僧自食之；非钦留之，僧自留之而已。若双叉岭、两界山，则又有辨“双叉”为人兽相持之路，“两界”为性命进止之途，不可不识。
　　
　　第十四回　心猿归正　六贼无踪
　　
　　悟一子曰：人心如稂莠，道心如嘉禾。若除尽凡心而无圣解，譬无谷而芟荑稗也。荑稗芟尽，一空田而己，如何便可填得饥债？祖师曰：“鼎内若无真种子，犹将水火煮空铛”是也。提纲心猿之“心”，即道心也。道心，非心中思虑之神，乃五行中精一之神也。必得此心，方为真种，故有虞氏特着道心惟微、惟精、惟一，允执厥中之妙。读者错认人心为心猿，而不识美猴王为精一之真种，是认螟蛉作亲儿也。然此心未离于五行，犹是生死轮回之根蒂。必自有为而造至于无为，心佛两忘，善恶俱泯，方为超神入化，出世无上之大乘。
　　
　　开首一词，本紫阳真人原文，字字牟尼，切须熟玩。其“知之须会无心决”—句，明指不可执心之奥旨也。盖精一之妙，自虚空中来，不是心，不是佛，乃无相之真如，无体之真相；始始于攒簇，终终于浑忘；终终始始，万劫不坏者也。若上敬修心，总有伯钦之大力，亦仅可免于虎口，安能超出界外哉？然此事难知，故词内两以“知”字示人，谓能知得，方能行得也。如：伯钦在两界山，见那猴求救，道：“不知真假何如？”那猴道：“是真！决不敢虚谬！”即世尊所云“我今为汝保任此事，决定成就”之意。绝顶揭起六字，猴精果然出穴，别有玄旨，非笔所能荆惟知人心之不可不灭，道心之不可不生，灭人心，生道心，使是修道起脚。故救出心猴，而即别名“行者”，知之真而行之始也。
　　
　　行之第一步，先在伏虎。“过了两界山，忽见猛虎。”此虎非心内陷心之虎，乃身外资身之虎，故曰：“送衣服与我穿的。”“一见行者，伏尘不动。”虎性不狂，与心猴归正无二。取件衣裳，可为一体。行者之伏虎，即三藏之降猴也，其旨微矣。老孙自夸“有降龙伏虎手段”，己预提下回降龙为第二步矣。
　　
　　诗中有“一钩新月破黄昏”，绝色丽句，读者不过目为点缀晚景闲情，不知伏虎之后，而偃月之形己宛然成象矣。非可忽过！悟空与老者较论年岁，见光阴之迅速；唐僧与老者扳叙同宗，见人我之一家。师徒洗浴，一旦间去垢自新；讨取针线，百忙里留心补过。俱形容归正的行止，原无深义。至“忽见路傍闯出六人，大咤：‘留下行李，饶你性命过去！’”此处“性命”二字，却是妙旨。前双叉岭未伏心猿，止是性本元明，命无主宰，故只得放下身心，所天所命。此命出于天。今己伏心猴，命有真种，故兼言性命。曰“饶你过去”，此命由于我，虽跌下马来，可放心设事矣。
　　
　　心本空空无物，而实万物皆备，苟目私自利，从躯壳起念者，则为私藏；至大至公，会人物于一身者，则为公帑。不急公帑而厚私藏，是背主公而从贼党，所谓“你的东西全然没有，转来和我等要东西”也。故主德清明而六府修和，心君泰定而六官效职。眼、耳、鼻、舌、身、意，天之贼也，人不能见，而心无所主。眼看即喜，耳听即怒，鼻嗅即爱，舌尝即思，意见即欲，身本多忧，以致群贼党横，恣肆侵劫，而性命随之矣。故《楞严》曰：“六入：眼入色，耳入声，鼻入香，舌入味，身入触，意入法。”此六贼为世贼，皆主人疏防开门揖入也。
　　
　　悟空认得自为主人，“停立中间”，为不倚不流；“只当不知”，为刚强不屈。运动慧器，尽皆扑灭，剥夺赃物，借资衣粮，此以静御纷，以真灭假。非如人心之心与物俱扰者，诚为霹雳手段。搞临时稍有姑息迟疑，便是引贼入门，未有不着贼害，故曰：“我若不打死他，他要打死你。”真阅历身心之棒喝也！唐僧不识各贼利害，一味慈祥，不能果断，这便是“做不得和尚，上不得西天”矣。故又借悟空之言语举动，以描写无主者之为害多端。唐僧心无主张，而曰“自主张”，乃是舍身拼命，已自己道出，何能了命？总由不能静观默察，以明夫精一不二所致，所以有观音化老母，捧衣帽，传咒语，指示迷津也。
　　
　　老母曰：“原是我儿子用的。”又曰：“东边是我家，想必往我家去了。”又曰：“我叫他还来跟你。”夫悟空为道心，即金公也。易纵而难伏，易失而难寻。但原是我家之物，特寄体在西，回东已有归意，切须认得“唤来”耳！故《悟真篇》曰：“金公本是东家子，送向西邻寄体生。”认得“唤来”，归舍养配，将姹女作亲情，老母指点极为明显。“嵌金花帽”，为金紧禁，前解己晰。此又添出锦衣一件，定心真言一篇，盖写出一个“怀”字来耳。衣上有帽，金为西四，立心穿戴，非“怀”字乎！怀字释义，本有去意，回来就已也。又如怀诸侯而天下畏服，怀刑而刻刻在念，道心自住，故曰：“若不服你使唤，熟念此咒，他再不敢去。”乃一字真言，诚然妙诀。
　　
　　龙王劝悟空皈僧，叙黄石公故事，见虚心方成正果；菩萨教悟空回头，入紧禁法门，见一念自能生根。既无退悔，则可前行，而大道在望矣。虽然，心猿归正，乃两两互发，非专属悟空。在悟空，为有为之心猿，入玄奘之佛门为归正；在玄奘，为无为之心猿，得悟空有为之道心为归正。“六贼”，亦处处有益，足验道心。在玄奘，几遭劫害，可为磨砺之砭石；在悟空，一棒打杀，如获行道之资粮。曰“无踪者”：“踪”，即无于归之内；“无”，即归于正之中。一归无不归，一正无不正，心猿固真种子也。
　　
　　第十五回　蛇盘山诸神暗佑　鹰愁涧意马收缰
　　
　　悟一子曰：太白真人歌曰：“龙从婊火里出，虎向水中生。”就一身之坎离而言，明阴中有阳，阳中有阴，阴阳颠倒之义也。心为离，属阳，为龙，离中之阴，则虎也；肾为坎，属阴，为虎，坎中之阳，则龙也。惟能伏虎，则离中之真水下降而从龙；惟能降龙，则坎中之真火上蒸而就虎。此谓水火既济而坎离交姤，内炼工夫，首先下手之要着也。
　　
　　前回伏虎工程，己在山中收得，此回降龙作用，自须水里寻来。“蛇盘山”，状内脏之盘结；“鹰愁涧”，喻易溺之险津。“孽龙忽出吞马，忽潜无踪”，见潜跃之难测，而未降之狰狞；“老孙忍不住燥暴，嗔师父脓包”，见制服之有方，而畏阻之无益。“奉观音，遣金神暗佑”，明静观默察，见保守之宜先；“撩虎皮，叫泥鳅还马”，须持躬蝘视，宜驾御之毋弛。“两个一场赌斗”之形，子午二时交会之候。
　　
　　“三藏道：‘你前日打虎时，曾说有降龙伏虎手段，今日如何便不能降他？’”此处明提降龙一节，与前回伏虎紧紧对照。“行者到涧边，翻江倒海，搅得似九曲黄河泛涨。那孽龙在深涧，坐卧不宁。”盖欲降而静之，必先激而动之，即道诀中所谓“胁腹腰曲绿，黄河水逆流”。乃击运之法，正降龙之要着也。否则，任其潜跃，则龙从水出，不从意转而听吾令，何以能助助吾之道耶！惟乾乾不息，常动常静，方能降得真龙。倘钻入草中，全无影响，便是脚跟歇息，不能前进矣。故必得一番诚心根究，寻其踪迹下落，不容顺其所之，戕害真机。此猴王所以急得念咒，而土地说出涧中利害也。
　　
　　称“鸦雀不敢飞过，因水清照见自己形影，便认做同群之鸟，往往误投于水内。”明人不识水中有真龙而降之，乃反视水为无碍而溺之，正犹鸦雀无知，况影为群，而误投丧命也。天设陡涧，插翅难飞、中有骊珠，急宜探龋如何下手？运之以意，紧攀龙角，重任远致。吞白马，则意化为龙；变白马，则龙化为意。随意为变化，而龙性驯服，从心所欲矣。故见弼马温而控纵自如。然则伏虎必先伏凡虎，而真虎现。真虎无形，就猿为形。前回之杀虎，而剥虎皮为衣服是也。降龙必先降如龙，而真龙出。真龙无相，因马为相。此回之吞马，而变原马之毛片是也。特此龙虎在一身之内，筑基炼已而已。若欲配外五行而成大道，则必以申猴为虎，以亥猪为龙。不可泥文执象，错认龙虎，而盲修瞎炼也。
　　
　　行者何以未能降龙，而借揭谛往请菩萨？盖龙为刚健之物，必以柔道临之。稍涉燥迫，其性愈张，非观音自在之道，不能驭也。即如前之伏虎，赖有自在之花帽以范围之也。故行者一见菩萨，便提花帽之法为制我之魔头，孽龙亦指行者为魔头，而总不能出自在之范围也。然降伏猖狂，由于自在；而向往灵山，必须作为。菩萨说出“须是得这个龙马，方才去得”。见自此，方才为健行之起脚也。叫出小龙来，道：“我曾问你何曾说出半个‘唐’字？”意妙哉！不识取经之来历，到此田地，即为止境，识得取经之本旨。过此涯岸，都是前程。
　　
　　菩萨道：“那猴头专倚自强，那肯称赞别人。”说者谓不能虚已，为学道之魔头；或谓行者倚自己急燥之勇，何肯赞他人自在之智，俱非也。此一段，乃仙师示人大道之秘要，为金针暗渡之妙法也。《道藏》万卷，止言玄关牝户。老子曰：“玄牝之门，是谓造化根。”明阴阳往来开斗之机也。交合绵续，根底出入，非天地之根而何？或以口鼻心肾为玄牝者，是涉形相，不可以云“若存”也。董思靖曰：“神，气之要会。”曹道冲曰：“玄者，杳冥而藏神；牝者，冲和而藏气。”俞玉吾谓：“坎离两穴，妙合二土。混融神气，不落名相。”斯近是矣。噫！内练之妙，已尽于此。然皆就一身而言也。正如鸦雀过涧，见影为群，未免误投毕命。深为可惜！故真人曰：“莫执此身云是道”，此“猴头专倚自强”之误也。又曰“认取他乡不死方”，此“那肯称赞别人”之是也。
　　
　　下文云：“今番前去，还有归顺的。先提起‘取经’的字来，不用劳心，自然拱服。”深明劳心之非可言道，归顺之方可取经也。劳心为独修一物，归顺为攒簇五行。非悬空思想而得，是真实集义而生也。“菩萨摘下小龙明珠，吩咐用心，‘功成然后超凡，还你金身正果。’”言自今以后，弗得自用其明，而努力加功，方才成就，切莫退悔之意。
　　
　　最妙者，又在“行者扯住菩萨不放”，道四个“我不去了”，何也？降龙伏虎，止是一身坎离。算得筑基炼己，仍国凡人，何能了命出世？故曰：“西方这等崎岖，保这个凡僧，几时得到？我不去！我不去！”正逼起下文三家相见入共去之妙也。菩萨一篇劝励之语，句句都是正言，并无譬喻。“又赠一般本事，摘下柳叶，变三根救命毫毛。”甚深微妙！了性谓之前三，乾之内爻也；了命谓之后三，乾之外象也。前三后三，总是一般，直到六爻纯乾，成就真金不坏，方为了当。然行者又以后三为了性，真变化莫测而循环无端者矣。此才是大慈大悲度世释厄之本旨也。
　　
　　行者同唐僧行到涧边，见上溜渔翁撑筏而渡。此一有底船渡凡僧，而超凡了性；末后凌云渡接引佛撑船以渡，方是无底船渡圣僧，而大圣了命。故曰：“广大真如如登彼岸，诚心了性上灵山。”是了性之彼岸，非了命之彼崖。到里社门投宿，受护法之马鞍，送虎筋穿结一稍。所乘者龙，所策者虎，正当上路时候，故曰：“菩萨送鞍辔与你的，可努力西行，切莫怠误。”说者谓心猴归正，意马收缰，此事便有七八分了。乃仅窥心意之障碍，而未迹性命之堂奥者矣！便是“肉眼凡胎，叩谢不了，误了多少前程，活活笑倒大圣”也！此等藏头露尾情节，最易误人，故曰：“本该打他一顿子。”今分明解说，在乱堆中拣出宝贝，请诸人共拾取，料不吃老孙金箍棒。
　　
　　第十六回　观音院僧谋宝贝　黑风山怪窃袈裟
　　
　　悟一子曰：大道幽深，妙在静观密察，具一双慧眼，照见千头万绪，总是一事，莫被幻影空花遮迷了真宗实义。此三回，俱为十九回收伏天蓬而具，乃修真要旨。仙师恐世人不识，故提纲揭示“观”字，贯彻三回终始。令人观始观终，不可忽视。如此回明独修一物之非道，而柔奸杀身更不可不知。
　　
　　锦襕袈裟，天上之宝贝，即金丹之色相也。惟积德累仁，光明正大，尊师重友，指示默悟，可希报饵。倘机械变诈，有已无人，逞强尚滑，惯走傍门，皆是狼谋鼠窃之辈，非欲求长生，是自寻速死也！故修真根本，最忌机心。昔者端木子遇丈人于汉阴抱瓮而灌，怜其劳也，教之以桔槔。丈人曰：“吾闻有机械者必有机事，有机事者必有机心。机心存于胸中，则纯白不—备；纯白不备，则神生不定；神生不定，道之所不载也。吾非不知，羞而不为也。”端木懑然惭俯。丈人复曰：“汝方将忘汝神气，堕汝形骸，而庶几乎！而身之不能治，而何暇治天下乎？子往矣，毋乏吾事！”盖恶多机也。行者撞钟笑道：“你那里晓得，我这是‘做一日和尚撞一日钟’”又曰：“是你孙外公提了撞耍子的。”这谓之随缘安分，不设机心，逢场作戏，浑然天趣，忘机之真乐也！与下文老和尚动了奸心，广智、广谋长短计较各使心机者大相反。
　　
　　夫道非不可谋，然有已有人，合人我于一体，所求正也。求正者，谓之生机，生机者存。若老僧之利已妨人，行邪也。行邪者，谓之杀机，杀机者亡。道非不可窃也，然盗天地，窃造化彼此无损两国伤全谓之知机。知机者，天机也。天机者，神。若黑熊罴之趋着机会暗暗掳去，谓之乘机。乘机者，人机也。人机者，妖。无机现于自然，人机出于造作。如老僧骗袈裟到手，灯下痛哭，广智、广谋之力杀火攻。人机也，乘机也，行邪自杀也。行着灵心坐照，忽听柴响，知有谋害，将计就计，上南夭借辟火罩护住唐僧，不管别人，因火助风者，此物来自照，和而不倡，知机也，天机也，求正除邪也。
　　
　　篇中两“一蜜蜂”现身设法，教人密密静观，当知有已无人，损人利己之非，道以反击有金公不可无木母之妙。唐僧道“莫与人斗富”为良贾之深藏；众人道“反害了自己”，为祸福之自召，儆语虽多，均非正意。熟读此，方可悟行文章法。
　　
　　第十七回　孙行者大闹黑风山　观世音收伏熊罴怪
　　
　　悟一子曰：《参同契》曰：“是非历脏法，内观有所思。”言真阴真阳之宝贝，非历观五脏、思想索取而可得。前回老僧身居观音院，思想谋得袈裟，比之内观其心而用心谋索者。岂知用心谋索，则心火灼炽，将心火自焚，未免大地火坑，非惟水不救火势，必真宝反陷入下田，如彼黑熊窃去袈裟也。此正误用心机之害，故篇首道：“恨我那不识人的老剥皮，使心用心，今日反害了自己。”颇为醒露。
　　
　　然舍观心强致之法，而致力于肾脏，乃袭抟砂炼汞之浮谈，龙是傍门外道！此一条黑汉，即下田之妖怪也。道士是其气，故名“凌虚”；秀士是其质，故穿白衣。称“佛衣会”者，明仅识其表之名，而未识其中实也。曰“黑风山黑风洞”，状水宫之气色；“铁盔、乌甲、皂抱、乌靴”，形坎府之情形。行者一篇自叙，俱修真之的旨。惟“他说身内有丹药，外边采取枉徒劳”，正专指致力于肾脏炼汞采取者之非法，紧对后篇天蓬之自救为真正本来天然配合也。
　　
　　“那怪与行者争闹，至红日当午，收兵吃饭。”乃肾气当午而衰，心血当午而生之时，故如关门写帖，而请金池老上人也。谦曰“侍生”，居其下；尊曰“上人”，处其上。其义着矣。夫熊罴属火，而为黑汉，肾中之欲焰也；金池属木，而称丹房，心内之淫液也。彼此有相见之候，亦能裨益，可为党援。以气类交感，故曰：“传他些服气法。”仙师恐人不解前和尚之为邪心，故有行者就变做和尚一节，以明和尚之即心猿也。“入其洞内，观其对联，静深幽居”之句，原是知命之处。但行采取之怪术，而不明交媾之神通，是不知命也。
　　
　　迨经识破再战，胜负不分。行者道：“我也硬不多，只战个手平。”盖行者之刚健，比之真金；熊罴之坚僻，比之顿铁。金铁不相入，旗鼓适相当也。但顽铁亦可化金，特未经点化以收取之耳。故又提出往南海寻观音一事，明仍须在观心自在处讨寻收伏之法。你看收伏之妙：既不令秀士蛇行，索性捽断，转白而为面，更不容填土狼籍，劈头作饼，化苍而成丹。
　　
　　“行者见盘底下有‘凌虚子制’四字，笑道：‘造化！造化！’此言下果有造化之机，故教菩萨将计就计，以认取袈裟也。仙丹本不能舍此而成，特其作用舛错，故尔埋没宝贝。今即以其人之道，还治其人之身，不须另起炉钟，致滋跋涉，何也？真妄止争一念，彼此原无一理。苟能神明变化，此可为彼，彼可为此，便是和合丹头，潜通造化之妙。故菩萨可变妖精，妖精还是菩萨，总发明人我同源，绝非扞格，以起下文金公、本母之自相配偶，难以暂离也。
　　
　　二粒仙丹行者先吃，假者可从真而化；行者另变，真者就假而变，变化无常，隐现莫测，一而二，二而一，总是无也。行者入口即收伏妖怪，见感应神交之理。“早已从鼻孔中出去”，见转移神速之机。“行者恐耽阁工夫，意欲打死”，所谓无功，功里施功，“菩萨急止住道：‘我有用他处。’”所谓有用，用中无用也。“黑汉愿归正果，菩萨摩顶受戒，一片野心今日定，无穷顽性此时收”，得自在之心而屏驰情之欲，势使然也。袈裟失而复得，熊罴径归大海，黑风洞不变作观者院。
　　
　　第十八回　观音院唐僧脱难　高老庄大圣降魔
　　
　　悟一子曰：《易》曰：“天地氤氲，万物化醇，男女媾精，万物化生。”明阴阳以交为用，天地交而为泰，山泽通而为咸，水火合而为既济。或以阴求阳，或以阳求阴；或阳感而阴应，或阴动而阳从，方能化生。飞潜动植，各有男女，总一阴一阳之道也。倘孤阴而寡阳，孤阳而寡阴，则阴阳之气专而不交，何能生化哉！《参同契》曰：“牝鸡自卵，其雏不全。”又曰：“使二女共室，颜色甚姝，虽有苏、张结媒，毙发腐齿，终不相知。”其理甚明。
　　
　　老庄之道，一本于《易》。故老子曰：“玄牝之门，是谓天地根。”“众夫蹈以出，蠕动莫不由。”庄子曰：“至阴肃肃，至阳赫赫。”又曰：“尸居而龙见，渊默而雷声，神动而天随。”盖一阴一阳，一动一静，互为其根，而太极乘乎其中。人能体夫太极，则天关在手，地轴生心，即是仙佛圣人了也。设有一念之差，则动静皆非天理，故君子贵慎独省察；设有一事之偏，则动静皆失其中，故君子贵格物致知。不能格物致知，而偏阴偏阳，独修一物，又何能成仙作佛而超凡入圣乎！
　　
　　陈泥丸曰：“别有些儿奇又奇，心肾缘来非坎离。”缘督子曰：“先天一气，自虚无中来。一点阳精，秘在形山，不在心肾，而在乎玄关一窍。”学者不识阴阳，不知时候，不能还返，止于自身摸索，而认取照照灵灵之识神以为真实，辗转差池。噫！道既非可外求，又非可自身摸索，真玄之又玄，难以察识。彼邪师迷徒，妄揣为御女闺丹之术，失之愈远。仙师提纲，特揭老、庄高妙之道示人，故曰：“高老庄”。前二回：一是心之偏动而火炽，一是肾之偏动而气焰，固非道，而是难。若错观二者为道，变是一偏而遭难。能离此观，则脱此难矣。“行者将黑风洞烧做红风洞”，是转暗室而为光天，去祸地而就福陵也。
　　
　　师徒行路，时值春融，诗内“鸳鸯”“蛱蝶”之句，俱形容定偶双飞之景象，乃阴阳交泰之妙文也。最提醒人处，在问地名一段。行者到处，未尝以问地名为急务。此处特再三致诘者，若云此处乃老、庄真区处，不可不着意穷究也。若将此处说个明白，便是“与人方便，与已方便”。又妙在“问了别人没趣，须是问他才有卖买”二语。盖问别人，则非高老庄之道；而问他，则有卖买交易之妙也。末后行者见了妖精道：“原来是这个卖买。”心知默会，与此处相照应。
　　
　　曰：“乌斯藏国界之地，叫做高老庄”。乌者，日之精；兔者，月之精。乌斯藏，则兔斯现，彼此交感，其界甚清，老庄之高端，在于斯。说出个女儿招了妖精，正是老庄之妙。以女嫁人，谓之娶，以男入赘，谓之招。老、庄之道，善事阴阳，不以顺行，而以逆用。颁行，则凡父、凡母而成人道；逆用，则灵父、灵母而成仙道。女之招男而配，如月之得日而明也。故道家以月喻道体，其旨甚显。师徒引见，太公说出第三女翠兰招福陵山人女婿。“三女”为少女之妙，“福陵”做为多福如陵之高也，隐寓兑女艮勇名象。
　　
　　太公怕行者相貌之丑，老孙道：“丑自丑，却有本事。”又言女婿嘴脸行迹亦怪。行者道：“入夜之时，就见好歹。”这都是描写世人皮相之俗见，不知披褐怀玉，老蚌含珠，其中实有成仙作佛之窍妙也。行者手捻兵器，打破魔关，道：“你叫声女儿，可在里面么？”老儿叫出女儿，哭诉怪态道：“他云去雾来，不知踪迹。”要须从幽独里寻获亲女形容，迷途内讨取嫡婿下落，却勿泥常执迹，昧却夫妻颠倒之故也。
　　
　　“行者变得就如那女子一般，”非变相也，现本相也。何也？真乙之气，乃水中之金，外阴而内阳，本为女子，故就外阴而言，则行者为妻，理也。读者着眼此处，仙师明指行者为女子，弗拟为变相。其下文推病措词，叹气陈情，曲肖两口情态。老孙做老婆，老猪做老公，真天造地设一对，绝色正头好夫人也。这都是实义，如目为游戏幻境。迨说出五百年前大闹天宫的老孙，老猪即知其来历，足以相制，往外就走。行者紧紧追随，如鹰搏免，如猫捕鼠，情性使然，所谓“五百年前结下的因缘”，匹配已定，不可拆离者也。请进后篇而详其说。
　　
　　第十九回　云栈洞悟空收八戒　浮屠山玄奘受心经
　　
　　悟一子曰：自十六回观音院至此云栈洞，绪出金木交并，真阴真阳之大作用，方是打开心中之门户，而不落于空亡。名为真空，空而不空。即《心经》所谓“色即是空，空即是色”也。故提纲以“悟空收八戒”，“玄奘受《心经》”紧对项联，明收得八戒，乃受得《心经》“云栈”者，上天之车；“浮屠”者，超地之级。下学上达，层次而进，自有为而至于无为之的旨也。
　　
　　申猴属金，金生水，西四北一，一五也；亥猪属木，木生火，东二南三，一五也。二五之中，自有戊己合为一五也。阳中有阴，阴中有阳；生中有克，克中有生；所谓迭为宾主，互作夫妻者也。就常道之五行而言：木火属阳，为夫；金水属阴，为妻。猴，妻也；猪，夫也。就颠倒之五行而言：阳中为真阴，为妻，阴中为真阳，为夫。猴，妻也，而实夫；猪，夫也，而实妻。真阴真阳，妙在戊已。故曰三五之精，妙合而凝。《中庸》曰：“君子之道，造端乎夫妇妇，及其至也，察乎天地。”解得“至”字为尽性至命之至，便已言下了悟。世人不循中道，谬执偏阴偏阳，盲修瞎炼，既不识道，何能得道？岂不可悲可涕！
　　
　　篇首“火光结聚现相”，猪为南斗生气之精，离宫炳耀之色。“九齿钉钯”，阳数至九而极兆，真阴之形象，运用随钯而转，专任载之气机。老猪自救本事一篇，紧与老孙自叙本事一篇相对，“配阴阳”“分日月”“调龙虎”“吸金乌”等句，俱九转大还丹之髓。行者与他一场大战，不即收服，收兵各转，点醒“高老庄”三字，以回顾本旨，何也？盖恐世人以战胜为善，而不知以不战屈人之为善之善者也！金丹之道，非采歌之术，于此可见。
　　
　　行者述“天蓬临凡，因错投了胎，其实灵性尚存”。又说“天神下界，这等个女婿，也不坏家声”。见是阴阳之正气，非凡间邪祟可比，以起下文“只没个三媒六证以调和之”故耳。何以故？夫妻作合，全凭媒妁，若无媒妁，性情不谐。即《参同》所谓“言语不通非眷属”是也。故行者复行索战，曰：“不像你强占人家女子，又没个三媒六证”等语，其意直注前途之水怪沙僧为媒妁，而特于此处伏其义，以发明夫妻之不谐有由来也。奥义深文，得所未有。读者俱作拌舌滑稽，闲闲瞥过，埋没了也。
　　
　　行者究问是高老家筑地之钯，老猪夸美为老君亲炼之铁，授自老子，都是真言。“不能筑动老孙一些头皮”，木不能克金也。老猪一闻西天求经之言，去了钉钯，何也！盖亲受观音之的旨，知独倚钉钯，乃是偏执，不可以得正果，所谓舍已从人，不专倚自强也。故曰“何不早说取经之事，只倚凶强上门打我”，正与行者收伏小龙时，菩萨道“那猴头专倚自强，那肯称赞别人”相应。老猪真心发愿，焚巢纳械，自缚投诚，盖木性顺义而恋金，曲木从绳而受直也。八句诗中，阐明金木相生相克之理，宾主相交合之情。夫妻不隔，情性无乖，为西方极乐之造端也。
　　
　　迨收服归来，高老认得女婿，三藏喜得吾徒徒，起名“八戒”，去邪归正，已可安排筵宴，欢庆团圆矣。下文“八戒扯住高老，请我拙荆”，见情缘之难断；“行者、八戒也吃素酒”，见曲蘖之易耽；“受了一丝，千劫难修”，见货利之多累；“取经不成，还来做婿”，见道心之易退；又道“恐一时有些差池，却不和尚误了做，老婆误了娶”，见盲修瞎炼之无功。处处都是孺子之歌，切勿看作闲情打诨也。三众辞别，投西而去。诗内“情和性定诸缘合，月满金华是伐毛”，上句偶过收八戒，下句起受《心经》，盖已收八戒，金丹有象，故行过了乌斯藏界，即遇鸟巢禅师。何也？日西月东，为双丸之分照；乌藏兔显，实一气之交辉。缘合月满，乃是真诠。皓月禅心，从可印证。此《心经》一卷，所以即于此处出现，如月中藏乌，明朗无垢；传授密谛，指示迷津，端在斯矣。
　　
　　三藏拜问路途，禅师道：“路远终到，魔瘴难消。”故授以《心经》，止可消除魔瘴而已。其中原未有西天端的，故结曰：“此乃修真之总经，作佛之会门也。”三藏扯住，再问西天端的，而禅师已历历指明，曰：“你问那相识，他知西去路。”行者知而冷笑道：“不必问他，问我便了。”三藏还不解其意。下面扯住行者的话，正是问我。行者道：“他骂我兄弟两个一场。”乃暗答西天大路，故三藏道：“他讲的西天路径，何尝骂你？”一以为骂我是指路，一以为讲路而非骂。一师一徒，一向一答，全是禅机，语语显露，急须省晓。行者道：“你那里晓得：他说：‘野猪挑担子’，是骂的八戒；‘多年老石猴’，是骂的老孙。你怎么解得其意？”曰“那里晓得”，乃是要人晓得；曰“怎么解得”，乃是要人解得。禅师曰“他知西去路”，是交与行者传言；行者曰“问我便了”，是替那禅师代说。已是了了。八戒道：“神师晓得过去未来之事。”已知他分明说了。“但看他‘水怪前头遇’这句话，不知验否？”噫！妙哉！神哉！前途魔瘴甚多，何以止提“水怪前头遇”一句？他两个口中，分明将西天大路说出来了，三藏何须再问。
　　
　　第二十回　黄风岭唐僧有难　半山中八戒争先
　　
　　悟一子曰：此明既受《心经》，急须下手，弗误认心即道，而自阻前程也。
　　
　　篇首一偈，言修道者有法，法从心生，还从心灭。所以生法、灭法者为谁？须自己辨别明白。若云既然皆是自己心，又何用别人说？只须就心下功，是欲扭铁出血，挽空作结，而期无为，万无是理。此是认贼为子，何能到心、法两忘地位？不知其间有他家不死之方。休教他瞒我，先须识透五行，一拳打彻障碍，期心可无心，而法自可辍矣。这才是碧天秋月，彼此无分，性命俱了也。若云即心即佛，而不识非心非佛，谬解诗中“既然皆已心，何用别人说”之句，系责成自己之要诀，岂不错了门户？故起语云：“这一篇偈子，乃是玄奘师悟彻了《多心经》，打开了门户。”若言心即是道，道无不了，何以云止“打开了门户？”其必仆仆再往西天，取何真经？岂西天之真经，非别人之说乎？此其说可晓然而悟矣！
　　
　　《参同契》曰：“乾坤其《易》之门户。”悟空、悟能，乃《易》之门户，即《心经》之门户也。得了悟空、悟能，便是打开了门户。从此下手修为，方可造其堂奥矣。前乌巢禅师恐唐僧不识《心经》门户，故指示“野猪”、“石猴”，令行者说出。长老已解其义，故长老常念常存，一点灵光自透，分明是“日落西山藏火镜，月升东海现冰轮”境界。大道在望，急须前进。倘止从自家心上摸索，而认取灵灵昭昭之识神，以为真实，不知有西天之大路，如恋家的一般，谓之“恋家鬼”，何能超脱尘俗？故前人有讥驻颜住世，而不能脱壳飞升者，谓之“守尸鬼”，其说相似。行者说个“您家鬼”，骂尽自来执心用功者。
　　
　　三藏道：“悟能，你若在家心重时，不是出家的了。你还回去里。”呆于原无退悔言语，而设此一段话头，岂真行者赃埋呆子哉？特借呆子以发明修心而恋心，犹出家而恋也。你看呆子“死心踏地前来”，死心前来，复是心法，而下手用功，却须手段。但能死心而无手段，则在在棘手，去路不通，故老者摆手摇头道：“去不得西天，难取经。”及行者说出本事，而老者道：“你想必有些手段。”又曰：“你既有这样手段，西方也还去得。”此真老、庄指示之妙谛也。故提老者为主，下文“庄南两个少年人，带着一个老妈妈，三四个小男女”一段影子，正老、庄《道德》、《南华》玄妙中之秘要，惊愚骇俗的故事，去得西方的大手段也。
　　
　　八戒又提“在高老庄时，常吓杀凡人”，即说破鬼神惊骇者是。行者笑道：“不要乱说，把那丑也收拾些”，即说着丑行着妙者是。下文献茶、问姓嗣、叙年庚，俱引起黄风岭难行，须有大手段如老孙者，方才去得之意；饿鬼添饭半饱，俱形容西方路远，须志愿难满如老猪者，方才担得之义。盖心本非道，倘谓心即是道，而期必于心，乃以心缚心而横截去路，便是黄风岭虎怪计脱金蝉，而捆缚定风桩上也。何以故？风为巽木，黄为中央，横于心胸如岭矗然。虎怪之转辗执迷，即已心之辗转期必也。你看虎怪“抠住自家胸膛，把皮剥下，站立道傍”，形容模样，句句宛肖“心”字。故喊道：“吾党不是别人，乃黄风大王部下前路先锋。”盖执心为道，是半途惑乱，拦住去路也。
　　
　　“八戒赶那怪到乱石中，取出两口赤铜刀”。“乱石”，为坚顽错杂之非纯；“两口”，为左右参差之非一，“赤”，象心之本色；“刀”，象心之坚忍也。故虎怪为执持之心，乃山中阻路之先锋，何用别人说也！八戒为死心下手，乃半山中开路之争先，一拳先打彻也。试看“三藏心慌，口里念着《多心经》”，那怪亦慌，使“金蝉脱壳计”，忽然化虎，忽然剥皮，俱见此心不死而辗转自用为魔之状。正念经时，即驾风摄去之时，非虎怪使金蝉摄金蝉，乃金蝉自使金蝉摄金蝉也。“双手捧着唐僧，奉献大王”，“绑在后园”，乃唐僧自捧、自献、自绑，而心遭毒害，不可解脱矣。
　　
　　八戒、行者识破虎皮即全蝉之壳，知为中计，一守一战，直抵妖洞。行者努力，战败虎妖；八戒相机，一钯筑杀。此先除我心之固，必打破真空之障碍也。自此可搜剪魔根，救全金蝉之体，此等手段，就如夫妇和谐，一倡一和，内外相助为理一般，又何家难之有哉！故结云：“法师有难逢妖怪，情性相和伏乱魔。”
　　
　　此篇“法”字起，“法师”结，下篇提纲紧接“护法”，分明示人修真之法，有暗伏照应、灰蛇草线之妙，明眼人自当觑破。
　　
　　第二十一回　护法设庄留大圣　须弥灵吉定风魔
　　
　　悟一子曰：此承上言。既扑灭虎视之自雄，尤要扫除鼠首之多歧。盖心有识神而独取自用，是炫明失明，遣照未照，其害在识而不识。能识识神之非真，则识不神之为真，故曰，“炼神须练不神神”。学者不识“不神神”之指归，或察琐而生魔，或疑深而多惑，或漫落于傍门，或模棱于两可，俱是盲修瞎炼，谓之“狂瞽”。韩子曰：“不能审得失之地，谓之狂。”神不守舍，而病在心，如狂风之震动无定也。孔子曰：“未见颜色而言，谓之瞽。”心火于肝，而攻于目，如黄风之吹人受伤也。故蓄久不化者则成虫，积迷不解者则多难，总由不明，故致不断。《礼》之所以戒“犹豫”，《书》之所以贵“果断”也。去犹豫而成果断，要在于惟明。明仍不离识神，乃是点眼之药，极为紧切。此篇中眼科先生为大眼目，灵吉菩萨是点眼之后而开光明也。拨迷朦之瞥见，发不昧之妙观，则定猖狂无定之风，而绝鼠首两端之惑矣。
　　
　　鼠性善窃多疑，出穴不果，每持两端，故老妖为灵山脚下老鼠成精。你看“老妖低头不语，默思计策”。又“闻言愈加烦恼，道：‘这厮却也无知！我倒不曾吃他师父，他转打杀我家先锋。’”都是无定见，而反说别人不是的情状。“老妖仔细观看，见行者身躯鄙猬，不满四尺”，便是轻觑不明。“行者道：‘你这儿子，却没眼力！’”便是面嘲不明。“照头一下，便长六尺，有一丈长短。”盖言四大一身，原有丈六真身，而非可以外貌皮相也。“行者现身设法，老妖错认虚头；二人争战洞外，行者使身外有身手段。”是以多御纷，未免眼花淆杂，故受害在目矣。“老妖吹出黄风本事，是以狂济惑，岂不天地为昏，故所攻在眼矣。此段阐发乱不可以止乱，起了惟明足以止乱也。
　　
　　“毛变小者，如车乱转”；“火眼金睛，莫能睁开”；“八戒不敢睁眼抬头，不知胜负，不知死活，正在疑思之时”，俱描写狂惑无准，方失灵明之候也。因不灵明而致狂惑，因狂惑而意失灵明。欲治狂惑，须先治灵明，故“行者道：‘救师父且等再处。不知可有眼看科先生，且教他把我眼医治医治。’”“二人停身观看，乃是一家庄院，影影的有灯火光明。”已于昏昧中得借一隙之明。“兄弟借宿，与庄老拜见叙坐。行者即问道：‘贵地可有卖眼药的？’”“老者道：‘他叫做三昧神风，吹了还想得活哩！’”又道：“曾遇异人遇传了一方，名唤‘三花九子膏’。”此三花聚顶，九转还丹之妙方也。八戒笑道：“先生，你的明杖儿呢？”行者道：“你照顾我做瞎子哩。”“八戒哑哑暗笑，行者吸吸的笑”，俱是隐讽暗嘲，言彼盲修瞎炼者不曾见得眼科先生也。
　　
　　庄生曰：“灭眦可以却老。”亦是。点眼药一节：“护法”即是识神。设庄全为点眼药、留大圣而设，万点全体之眼药也。设庄之“庄”，与庄生之“庄”何异？“行者忽醒，八戒故猜”，莫作诨语看过，俱发明胸无定见而俗眼无知也。颂中“妙药医眼痛，降怪莫踌躇”，既明且断，灵明可得之时矣，故下文即现灵吉菩萨之号，而有金星指明也。八戒道：“暗保师父，不能现身明显，故此点化仙庄。”见此眼药乃老庄密传秘授，非可显露之妙谛也。
　　
　　行者道：“等老孙去洞里打听打听。”八戒道：“讨一死活的实话。假若死了……若未死……”俱是狐疑难决，未得灵明的话头。“行者到他门首，尚关着睡觉。变蚊入洞，小妖还打鼾睡。”俱是朦董昏昧，梦梦不醒的境象。老怪道：“门上谨慎。只怕那阵风，不曾刮死孙行者。”俱畏惧疑惑之态。又见“一层门关得甚紧，钻进去”，已入其三昧矣。见“定风桩上绑着唐僧”，乃拘挛束缚，无以自解之端。师父“心心只念悟空、悟能”，可见心难自主，而别求救护，止念《多心经》，终何济哉！
　　
　　小妖报道：“见一个大耳的，不见昨日那个。”所见之小也；老妖道：“孙行者不见，想必风吹死了，再不都里求救兵去了。”所见之惑也；众妖道：“吹杀了是我们的造化，只恐吹不死，却怎生是好？”所见之怯也。总系乱猜乱说，畏首畏尾，两端莫定之词。忽自供道：“除灵吉菩萨来，才定得我风势。”所谓情虚无实，识神自首，不刑自招也。
　　
　　金星者，明断慈祥之宿，“用手指南”、“化作清风不见”，“八戒下拜知感”，所谓指点之恩师，如同父母，誓常成道，以报大恩也。行者直上须弥，往里观看，只见“满堂锦绣，一屋威仪。金焰玉烟，慧剑善会”等句，俱状灵吉之大法力，不可以言传之妙也。定风丹圆明而有准，飞龙杖迅疾而神通，“现了本相，却是黄鼠。因偷盏内清油，灯火昏暗，走在此处成精。”乃就睹失明之实录也。“拿上灵山，去见如来。”正是施大法力，打破疑团，得光明相，重见如来也。“二人把一窝狡免、妖狐、香獐、角鹿，尽情打死”，又何狡诈、狐疑、獐惶、角岔之有？这谓之“请灵吉救真僧，找出向西大路”。噫！莲台佛刹花无数，眨起眉毛仔细看。
　　
　　第二十二回　八戒大战流沙河　木叉奉法收悟净
　　
　　悟一子曰：“紫阳真人曰：‘虎跃龙蟠风浪粗，中央正位产玄珠。果生枝上终期熟，子在胞中岂有珠。”此回之真谛也。攒簇五行之妙，全在戊、己二土。土为五行之中央，主于四季，各十八日。分而布之，运四时而生成万物；合两主之，统九宫而妙会一元。故金、水得土而凝聚，木、火得土而调和。戊为阳土，已为阴土，金、水、木、火，各有戊已位于中宫，则五行攒簇而还为太极。太极也，强设之名也。土虽五行之一，实五行之极。在人之身为真，意之真则诚。诚则动静皆真，而性情得中，君子所以必诚其意。沙僧，真土也。其“流沙”、“弱水”、“骷髅”、“卷帘”等义，俱见于第八篇中。此篇特明金、水、木、火不能离土，得此土而正位中宫，则金丹之作用备而圣胎结矣。
　　
　　前鸟巢禅师偈云：“野猪挑担走”，“多年老石猴”，“水怪前头遇”。遇者，姤也，指其遇合之妙，乃相藉向西之大道，故首云：“行过了黄风岭进西却是一派平阳之地。”然何以忽有大水阻路而难渡？非难渡也，正以难渡处遇之而得渡，为向西之大道也。黄为中央正色，故就黄风岭以引起五行之要领，八句诗中，形容五色兼备之体，九宫具足之象，字字可玩。
　　
　　八戒与那怪交战，木遇土而相克也。那怪自叙一篇，见三五各为一五之妙，内云：“先将婴儿姹女收，后把木母金公仗。”乃的旨也。二人两番争战，俱因急躁不能收服，何也？情意未洽之时，有委曲调剂之功，非倚强近促所得而强制。所以悟空以急躁求静，而静益成躁；水怪以退避为动，而动急愈难静也。故“八戒求万余之策”，“行者劝师父且莫焦恼”，下文“去化斋歇息”，见用功之宜缓而不宜骤。论“驾云难驼”，见凡夫之能渐而不能顿。谕“诸法莫施，要穷历异邦”，见钝质之贵劳而不贵逸。言“做得拥护，不能先去取经”，见进修之从难而不从易也。八戒入水索战，叙出宝杖来历，只看“长短在心，粗细凭意”等语，分明是真意之运用，慧照之从心也。“这一番水底打出水面”，即《参同契》所谓“言语不通非眷属”也，词中已用明指出。盖阴阳交媾，必由真土。如夫妻作合，必须煤妁。言语不通，两情违隔，自不和谐。词内“只因木母克刀圭”一句，明指悟能为木，悟净为土矣。
　　
　　“那怪只在河边闹吵，不肯上岸”，形容流性未定，在两可出入之最难捉摸。燥心一乘，自必潜匿，无从下手。此行者心焦性暴，就纵觔斗；而那怪隐迹潜踪，渺不可见矣．仍须反已静观，请出观音菩萨，以究明本来面目，故行者径上南海，参见菩萨。菩萨道：“你这猴子，又逞自强，不肯说出保唐僧的话来。你若肯说出‘取经人’时，断然归顺。”盖保护取经，为三人之同志。说出“取经人”，即言语已通，两情和悦，彼此输心，自然投合而猜忌悉泯矣。
　　
　　菩萨唤惠岸取红葫芦，叫悟净皈依，把九个骷髅按九宫市列，安葫芦在中，就是法船一般。善哉！大士慈航渡世，显示金丹之制度。人能则而驾之，流性自定，安澜可渡，免沉沦而登彼岸，实基于此。“葫芦”，乃二土成圭之象。“在中”则妙合而凝。“九宫之布列”，皆为我用，于此安身生命，又何险阻之有！
　　
　　诗曰：“五行匹配合天真，认得从来旧主人。练已立基为妙用，辨明邪正见原因。金来归性还同类，木去求情亦等伦。二圭全功成寂寞，调和水火没纤尘。”言阴阳匹配，方合天真，旧主已失，而今可认得，此立基之妙用，为去邪存正之原因也。金去而来归，复还本性，彼我原是同类，金木亦非异伦，乃二圭成全，而结就圣胎，从此寂寞而温养调和，尚何水火之尘迹哉！此大士法船一只，即龙女献珠一粒，乃人生之原本也。故卷帘大将为真阴真阳之真土，夫妻作合之黄婆，结胎立基之要妙也。
　　
　　“木叉又叫出悟净，诚心归顺。取下骷髅，结下九宫，安葫芦在中，请师坐于其上。飘然稳渡，浪静风平，不多时身登彼岸。”真安身立命，脚踏实地之大作用。然何以又云“清净无为”？盖有为而已不与，如观音使木叉示法，而身不往。运用在悟空、悟能，结船在悟净，而三藏安享无为，虽有为而实无为者矣。迨木叉收了葫芦，葫芦化为阴气，二土成真，九宫浑化，从此脚跟已定，金丹成象，而无为之道渐彰。噫！金丹作用之法，灼然见于此！
　　
　　第二十三回　三藏不忘本　四圣试禅心
　　
　　悟一子曰：五行攒簇，结就圣胎。原本已得，性命有基。从此保守温养，脱胎渐几神化，天仙可证。窃恐世人错认攒簇妙道，为采阴补阳之邪说，见色而迷，沉沦欲海，忘本溺文，殊可悲悯。故此急提女色之易惑，切须坚持谨慎，不可忘了本来面目。所以道“这回书，盖言取经之道，不离了一身务本之道也”。
　　
　　噫！仙师立言之妙，“务本”二字，贯彻始终。若浅窥肤视，便埋没却神理。此“本”非为已近内之义，乃前贯首回先天地，而为先天之灵根；后彻五庄观后天地，而又为先天之灵根也。人人具足，不少欠缺。失之者务之而还返，还即还吾身中所本有；未失者务之而不忘，忘须忘吾身中所本无；失而复得者务之而葆固，固即固吾身中之本有而去，去而幸归。故曰“取经之道，不离了一身”。
　　
　　诗内“乖猴牢锁”、“劣马勤兜”，从性地上打点；“木母金公”、“黄婆赤子”，从命根上作用。既识真消息，即是大智慧。任重道远，全赖精勤。稍有懈怠之心，便是担荷不力，未免逸欲渐萌，苟有躁进之意，亦是驰情躐等，必致纵轶难收。八戒嫌担重，要马快，遂成病根。比如行者举棒而猿乖，奔突而马劣也。
　　
　　提纲“试禅心”，原极显见，特微妙之处，却又在言外。盖以试禅心为正意，而仍寓丹法。何也？试心者，试之而已，一二丽艳，已足消魂，何待四美，不知一阴一阳之谓道。师徒四众，自宜四配，乃真阴真阳对待之数，缺一不可。特能见色不色，对景忘情，方是坚刚不坏之体。学者离境而绝物不难，将身而强制，遇境而接物，每至移情而丧守。欲得真实造诣，必从磨涅中打过；欲识足色真金，必由烈火中锻来。四圣之试，如试金石之试。金通试金石，而程色自现；必遇四圣之试，而圣、凡毕露也。天下最易动心者，莫如美色；遇此而不动，则无可动其心者，此化女以试之，即如架火以炼之，唯有真金不动而已。
　　
　　丹法以女求男，如招赘然。非寻常夫妻可比，故化作四圣，为坐产招夫形状，而以八戒为婿，沙僧为媒也。但四圣非他，止是真一之气。以一化四，而千变万化，皆出其中，仍即如大圣之真金而能变化不测耳。唯大圣见之，而情知点化也。本文隐指可明。
　　
　　那妇人道：“我是丁亥年三月初三日酉时生，故夫比我年大三岁。”“大三岁”，即是属申。申者，猴也，即真一之气也。此庄为属猴者所遗，其妻与女，非属猴者所有而化身耶？母女四人，岁共九十九，阳数之极，老阳化阴化女之理也。《白虎通》曰：“火之为言化也。”可知金能化火，而火又能化金。化为四女，为四炉之烈火，诸物遇之，无不销烁。始赖之而结丹者，终赖之而炼丹。此一化也，为金丹最要之火功，足以锻炼成真者也。
　　
　　何以明其为火？那妇人道：“我是丁亥年。”“丁”非火乎？“亥”非生火之木乎？“在松柏林中”，非术盛而火旺乎？若然，则其夸张田产牲畜、绫罗绵锈之盛美，俱火之光焰也；其称道真真、爱爱、怜怜之姿色，俱火之精神也；其称春夏秋冬之受用，俱火之运动也。其“忽然大怒，转进屏风，关上腰门”乃火之起伏也；其不嫌八戒貌丑，遂招为女婿，只要干得家事，乃火之不分玉石也。其“忽然一声开门，红灯提炉，香云霭霭，坏飒叮叮，引众女礼拜”，乃火之声气决烈旋绕熬煎也；其“留下一对纱灯，带领呆子，层层引进，满堂中银烛辉煌”，乃火之闪烁明通严密而无可藏匿也；其言三女疑难，给与手帕盖头，撞婚不着，乃火之性情无定，活活泼泼，而不可以捉摸也；其又转进房里，递与珠衫一件，绷住呆子，乃火之转辗束缚，玲玲珑珑，而不可以趋避也；“这些人早已不见，那得大厦高堂，雕梁画栋”，乃火之变幻起藏，神奇灵速，而不可以形求也。至八戒“左扭右扭，忍耐不住，数个‘从长计较’；放马丢缰，叫娘议婚，自夸本事，‘不用商量’淫心紊乱，带我常拜几拜，‘都与我顶盖头’，捞不着，你招我；穿珠衫，跌倒地”，俱是一经火炼而飞飏腾越不能自主，牢笼捆制而自失本原也。
　　
　　篇中最关键处，是八戒道“我幼年间，也曾学得个熬战之法”二语，以采战妄为者，每以女色为鼎器，信采阴补阳之邪说，以自焚其身。正如飞蛾之投火，哀哉！故诗中结出本意，曰：“痴愚不识本原由，色剑伤身暗自休。”此离身取经而不能务本之害也。颂内云：“从此洗心须改过。”乃是要旨，见结丹之后，切须洗心戒欲。若不戒欲，原本得而复失，殊为可惜。若能从此不忘原本，方为有德。故又曰：“从正修持须谨慎，扫除爱欲自归真。”
　　
　　第二十四回　万寿山大仙留故友　五庄观行者窃人参
　　
　　悟一子曰：此合下五六篇，总发明服食金丹为一身之原本也。篇中借“五庄现人参果”，阐金丹之理；偕清风金击手敲果，明月丹盘接果，显金丹之名。其义本诸《中庸》“位天地，育万物，立天下之大本而可以与天地参”，化板肉之意旨，为神奇之解悟，深足破聋晓俗。读者自昧，反指为荒诞不经，是犹松柏之鼠，不知堂之有美枞也。
　　
　　参者，叁也。《易》曰：“叁天两地而倚数。”一、三、五，叁天之数；二、四，两地之数。叁三而九，老阳之数；叁丽而六，老阴之数。两三一二为八，少阴之数；两二一三为七，少阳之数。皆叁天两地也。叁两相乘，五也，而总归于一。一益耦而叁，叁五以变三。相叁为叁，相五为五，推而至于百千万亿，及于无穷，无非叁两也，无非一也。故天道无端，催数可以推其机；天道至妙，因数可以明真理。理因数显，数从理出，可相倚而不可违，故曰“倚数”。一者何也？先天真乙之气也。
　　
　　朱子曰：“天以阴阳五行，化生万物；气以成形，而理亦赋焉。是理不离气，气不离理也。”金丹之道，以养气为主。养气之要，在于集义。若不能集义而仰愧俯怍，则理失而气阻，何能浩然充塞天地？故神仙之道，到孟子“养气”之说而发露殆尽；至称是“集义”所生者，而丹法几备矣。彼守空寂而不明集义、养气，心之功，终亦必亡而已矣。
　　
　　人生如驹隙梦蝶，天命靡常，亟须回光返照，绝欲循理，廓然大公。理得而性复，性复而命凝，浩然目得，此之谓集义、养气，此之谓安身立命。其至要处，则在慎独。一念灵明，存减去妄，须臾不离。天之所以与我者，惟此；而我之所以行德达道者，惟此。惟此作主，不牵于情感，不滞于名义，得失常变，始终罔问，是之谓能填。慎则心地虚豁，便是未发之中，便是立天下之大本，便是人生本来面目。不落有无，不堕方所，无声无臭，浑然太极。孔子之乐在中，乐此也；颜氏之不改其乐，乐此也。李延平之默坐体认，体认此也；陆象山之先立其大，先立此也。陈白沙之静中坐出端倪，此即端倪也。未识此者，须静以察此；既识此者，须静以养此。静极而动者，须动以体此；应事接物者，须临境以验此。所谓察动静有无之机，全虚圆不测之神者，此也。大本既立，而千枝万叶，莫不畅茂条达，所以能为天地立心，为生民立命，参天地而育万物也。
　　
　　虽然，学道至全此神，昭昭灵灵，能纷应万变，能极往知来，齐一生死，超凡人圣，以为至矣尽矣，真实而无以复加矣，奈何此神为后天之阴神，非先天之阳神？四大解散，未免孤立，仍为天地所规域，而不能规域乎？天地务必安此神于至阳之处，而后能全得一个原本。原本在生我之处，不离乎先天真乙之气。盖理虽不杂于气，而实不离于气，故气化之所在，即神理之所在也。气无昭昭灵灵之神，而有杳杳冥冥之神。不神之神，乃为至神；至神之神，乃为至真。世人言及此神，茫然不识。所谓即识，亦不知从何处下手，甚有以索隐行怪一语抹煞者！试思《河》、《洛》、大《易》，为古神圣道法之祖，周、孔所心传而开示后世者，其所言阴阳顺逆之数，先天后天颠倒之理，果是索隐行怪否乎？予非谓全此昭昭灵灵而不昧者之非正道，谓有造乎极而始足以全昭昭灵灵而不昧者之为至真也。故曰：“欲得谷神长不死，须从玄牝立根基。”
　　
　　请明此篇之义：篇首八戒被私欲捆缚，迷却原本；行者巽语，微明百般，提醒激发他羞恶天良。《西江月》一首内云：“只有一个原本，再无微利添囊。好将资本谨收藏，坚守休教放荡。”盖言未失者当保守，已失者当还返，既失而还返者当谨慎，只有一个，更无加增。观此，知彼采战之邪妄，正如八戒晕倒昏迷，不省人事者也。八戒惭愧道：“从今再不敢妄为。”此学者悔悟入道之机，故作者特于收煞贪色之害中，曲曲写出本者，一也。一之数，备于五而极于万。提纲言“万寿山”，而万万之无尽者，已摄于万；言“五庄观”，而五五之难穷者，已统于五。五者，叁天两地，总不离于金、木、水、火、土。配之五论，为仁、义、礼、智、信；合之一元，为混沌太极也。
　　
　　篇中提明“混沌初分，鸿蒙始判，天地未开之际，产成这件灵根”。此灵根，即首回之灵根，而有先后天之辨：彼先天地而为产天地之灵根，所谓“有物先天地”，即先天而天弗违也；此后天地而为天地产之灵根，所谓“中有一宝，秘在形山”，即后天而天弗违也。出乎先天，入乎后天。先、后天之灵根，总是一气，总是大本，总是五行之祖。学道者能于后天中得此先天之一气，即能就此一气，统御后天之万理，而不落于孤立也。提纲曰“大仙”，天地间惟此本之大也；曰“行者”，天地间惟此五行之行也；曰“留故友”，留故者，已然之迹也；曰“窃人参”，窃人参，赞天地之能也。篇中“只将‘天地’二字供奉香火”，即明本旨。童子道“这两个字，下边的，还受不得我们的香火”，言其属阴，而不足以同天之妙也。
　　
　　长老阅历万寿山好景，幽趣非常，以为雷音不远，行者笑道：“早哩！早哩！”盖三藏到此地位，虽认得原本，而不能省察；再进，则原本自原本，而仍非我得。必须兢业诚求，精心向往，方才完全不失。所谓“识得原本，好做工夫”，非空空悟得，便是灵山也。故行者说得如许艰难，着他猛省，所以道：“只要你见性志诚，念念回头处，即是灵山。”即《周颂》所谓“学有缉熙于光明”，非可虑难间隔，致使原本得而复失也。
　　
　　“惟西牛贺洲五庄观出此‘草还丹’，又名‘人参果’。”西为少阴之方，于时为秋，秋为万物结果之候。果者，阴中之阳，即后天中之先天一气，人参天地而成果，一理也。“草”，从甘，从日，从十。二人配偶，而备天一、地十、东、南、西、北、中央之数，中有至阳，合而成象，故曰草。草者，早也，言须急早还丹也，即金丹之真金，还元之嫡子也，故曰“镇元子”。人能食饵，能参天地而成万物，岂不与世同君耶？“三三千年而结果，闻一闻，活三百六十；吃一个，活四万七千。”“门下散仙，不计其数，见分还有四十八个。只带四十六个上天，留下两个看家：一，一千三百二十岁；一，一千二百岁。”遂救解之，但合叁天两地之数，错落形容其妙，乃是实理，非是空谈，总不外一五而推至于万万也。
　　
　　镇元子吩咐清风、明月，打人参果接待故人；二童引孔子之言，疑非同道，乃深晓世人执儒疑道之异趋。大仙遡如来之会而明为故人，指示世人明道与儒之同原也。师徒到观，流览景致，睇视里联，访清风、明月，非“天地”香火，说出元始天尊请听混元道果。俱形容两地叁天之实际，为先天真乙之奥妙，而人自不识也。行者与其捣鬼，非行者果嗔也，明世人皆自圣予雄，即灵悟如行者，犹不能输服听信，宜乎知音之少也！三藏不识异宝，战战兢兢，远离三尺，非三藏果不识也，明世人皆肉眼凡胎，虽宿根如三藏，犹难以指示而承受，宜乎自弃之多也！
　　
　　八戒垂涎，计较尝新；行者隐身，爬树偷果；落下不见，拘土地查问。明金丹人人俱爱，倘知之不真，不能遽食也。行者自称为“盖天下有名的贼头”，非浑语也，盖此道窃天地，夺造化，诚为理窟中之渠魁。土地道：“这果与五行相畏：遇木而枯，遇水而化，遇火而焦，遇土而入。敲以金击方下，用丝帕衬垫方可。”盖金丹为混沦元气，不落一偏。落于一偏，不成正果，丝毫不容差错，所谓“毫发差池不结丹”也。
　　
　　大圣偷得三个，三人分食，三人同志也。八戒贪心不足，嚷出做破，不能防危也。二童毁骂长老，三藏说：“仁义为重，教他陪你个礼罢。”而三徒反行抵赖，正是长老之不能就食金丹，而伏后回之推倒树根也。盖金丹备五行而配五德，长老之疑畏，不智也；三徒之抵赖，不信也。不智不信，五德已缺其二，五行已偏于三。根本既摇，树果泯灭，岂非理数之必然乎！
　　
　　按：波斯之西，有国曰大食。其王常遣人乘船，将衣粮入海，经涉八年，未板西岸。海中见一方石，石上有树，枝赤叶青。树上总生小儿，长六七寸，见人不语而皆能笑，动其手脚，头着树枝。人摘取，入手即干黑。其使得一枝还，今在大食王处。观此，则天地间原有此树，绝非荒唐，仙师特借以阐发金丹之道，有参天地之造化耳。郊、岛寡闻者，不识有小儿树，又何能识有金丹之妙哉！
　　
　　第二十五回　镇元仙赶捉取经僧　孙行者大闹五庄观
　　
　　悟一子曰：前诗云：“只有一个原本，再无微利添囊。”八戒之无得而贪添，三藏之未识而推阻，或过或不及，俱是鲜能知味，味却本来。本实先拨，道由何生？若不将此根本推究明白，培植完固，则是弃本逐末，而不识袖里机关；欲暗渡陈仓，而不知脚根软弱。饶你用尽巧思，穷极变态，终是幻情假相，转辗差池，三番两覆，没个解救法，岂不耽误了前程，几时到得西天，见得佛面？所谓“项后有光犹是幻，云生足下未为仙”也。此如大圣推倒树果，而二童锁闭层门矣，放曰：“坏了我五庄观仙根，若能勾到得西天参佛面，只除是转背摇车再托生！”词严义正，面命耳提，真蛰雷法鼓，化雨慈帆矣。
　　
　　行者笑出根由，二童骂成贼状，八戒嚷打偏手，仅是认妄为真，焉得不捐真从假！弄神倒树，断绝丹种，“大家散火”一语，正如树倒猴狲散，切当不易。诗中“悟空断送草还丹，明月清风心胆寒”，最为提醒。盖必先有为，而后驯致于无力。若止悟空中之空，而不识空中之果空空，一悟有何结果？这不是在悟空处断送了还丹？虽有清风、明月，何能玩赏？终久倒在尘埃，不能济事。
　　
　　倒锁、说谎之策杂施，起死回生之法安在？添莱提茶，乃谬用虚拘之见；关门恶骂，止造设口舌之场。解锁夜行，暗中摸索而已，纵暂脱牢笼，难逃罗网。乘睡奔驰，起倒跋踬而已，虽努力向前，终成落后。此镇元仙所以唤醒二睡童，而究明根本之受害；赶过九百里，而捉回昧本之狂行也。使袖里乾坤的手段，是提挈傀儡的线索，所谓“天关在手，地轴生心”者是也。“每一个拴在一根柱上”，见人人总离不得一个根本，岂容不依本而立！忙取龙皮七星鞭鞭打，见个个须推问出一个根原，岂可不痛思而知！
　　
　　“打腿”者，打其脚桩不实，如何胡行乱走？“替打”者，替其再三推敲，方可趱行前进。倘自倚聪明，施行小慧，欲借蒲柳之姿，为脱胎换骨之计，这是用假为真，虽真亦假。如夜半潜行，无非梦境。此师徒变柳树为幻身，而昧却人树是真身，长老能不在马上摇桩打盹也。一经责治，情虚自败，大仙赶上，依然捉回，仍前绑住。把三个都使布裹，又把漆漆，盖昧本者，由于不能返照自明。布帛多眼，通身裹好，使其通身生眼以求明；外加漆漆，使其外暗内明以自照也。若不能返照而悟本，亦是与死期不远，即如此夹活大殓，漆好入士，亦算造化，谁曰不宜！
　　
　　行者独令下油锅，何也？油者，水也；锅者，金也。下架以木火，中实以石土，虽聚五行色相，终是易染脂膏。且隔截乖和，不能一体。学者不明内本之深源，而徒事外流之成迹，其涸也，可立而待致。推倒仙根者，此可惩真妄；认假作真者，此可验其竭。倒树，倒灶，一理也，总是一场大闹。树倒猴散，锅漏油干，扰嚷激烈，悔之何及？噫！下油锅之难，如上西天之不易！下得油锅，方才上得西天。悟空能下不下，不能不下；能上不上，不能不上。不能保唐僧，下不下，上不上，不上不下，如何是好？要保唐僧下锅上天，仍须内省返观，请出观音菩萨。
　　
　　第二十六回　孙悟空三岛求方　观世音甘泉活树
　　
　　悟一子曰：此正言服食金丹为修身之原本。昔五祖宏忍大师授六祖卢惠能偈曰：“有情来下种，因地果还生。无情既无种，无性亦无生。”能受毕，又曰：“衣止汝身，勿传也。”慧明追叩其法，六祖曰：“不思善，不思恶，正当恁么时，还我明上座本来面目。”明大悟，曰：“密语处还更有意否？”六祖曰：“我今与汝说者，即非密也；汝若返照，密却还在汝边。”六祖令向北接人。六祖后至曹溪，又被恶少寻逐，乃晦迹于四会怀集之间，方了大事。夫无种何能生果？无情何能成性？性之不能离情而存，犹果之不能离地而生也。六祖不思善恶时，已是还我面目，而又云“非密，还须返照”。令向北接人，所接何人？可晓然解悟矣。否则，如身经五庄观，而当面磋过人参果，岂非无情无种，而何能有性有生！
　　
　　薛道光和尚，妙悟绝尘，敏慧圆通，终自返照，谓非上乘。访求真人，及得指示，汗流浃背，顿悔从前之错；乃弃僧□[左“衤”右“加”]　还俗，隐于通都大邑，倚有力者为之了其大事，方成正果。此道光之返照求方，而屈已受益也。、可知徒悟非为真种，而无情难以了性。
　　
　　孟子曰：“夭寿不贰，修身以俟，所以立命也。”景禅师曰：“百尺竿头不动人，虽然得入未为真。百尺竿头更进步，十方世界是全身。”《悟真篇》曰：“药逢气类方成象，道在希夷合自然。一位金丹吞入腹，始知我命不由天。”皆言尽性而至于命，得先天之至精为最上乘之大道也。学道者修身处世，莫倚自强；须虚心下人，戒欺求教，至于损之又损，而后能益。www.taoismcn.com
　　
　　悟空出神变化，本事高强，保护唐僧，以为刚强无敌矣，岂知食人参果之保护唐僧更为刚强无敌！悟空何能出得镇元之手，何也？空悟不如实果也。篇首八句，切指病根，其“刚强更有刚强辈”一结，乃深晓胶滞自是之辈，终属痴迷而已。
　　
　　镇元仙用手搀着行者，是接引唐僧的机括；要他还树，是着他培植唐僧的根本。又曰：“你若医得树活，我与你八拜为交，结为兄弟。”盖有无相济之谓友，手足扶持之谓悌。仙家本有为，而造至于无为，有即是无。不能为有，焉能为无？佛家本无为，而造自于有为，无仍为有。不能无无，焉能有有？默契同心，原成连理，总要求一个起死回生之法也。
　　
　　此篇虽言猴王之三岛求方，实乃两家之合一原本。大仙岂不能医树？而必请观世音者，所以明无又在有之先，而敦化之有源泉也；师徒原各有灵根，而必推镇元仙者，所以明我即在人之中，而彼此之无二气也。从此察识寻求，而海上三星，亦无以加其妙，自辐辏于五庄观，而添寿、添福、添禄矣；即东华圣祖，亦未能过其神，自赞美于五庄观，而曰福地、曰洞天、曰灵根矣；虽瀛洲九老，亦不能更进一筹，自惊异夫五庄观，而惟趋以相迎，饮以琼浆，食以碧藕矣。
　　
　　八戒扯福星，讨果子，乱番搜检，正见其天也；行者笑方朔没桃偷，彼此相谑，亦明其非有。俱从人参果上映带描写，打诨游戏之中，实形容人参果非易得之意。直到普陀岩上见观音菩萨，方识得希夷一品，少林真味也。见熊罴尚有缘而成正果，岂唐僧反无法以救灵根？镇元之灵根，开辟由天；净瓶之甘露，造化由我。诗称：成得有为之身，久经真妙之法。洵是全书真谛。
　　
　　《金刚偈》云：“若以色见我，以音声求我，是人行邪道，不得见如来。”盖真妙之法甚深而难窥，全在一心返照，静观密察。稍着一毫声色，便非无声无臭本体，是人行邪道，而与如来隔绝矣。又云：“一切有为法，如梦幻泡影，如露亦如电，应作如是观。”解者谓一切有为，皆属虚妄，只解得个驹隙蝶梦、石火镜花而已，有何实落受用？从来善立言者，一字必有一义，未尝重说，何况世尊！四句偈为全经要指，岂可止解一“空”字，而置“梦幻”、“泡影”、“露电”等字为一义！故能识“如梦幻泡影”之旨，则能识“如露亦如电”之机。世人不识甘露、掣电为灵根之真味，实相弃有为而入无为，以为观见而悟矣，吾不知其观个甚么？见个甚么？悟个甚么？到了腊月二十夜，终亦解散泯灭而已。深可悲痛！
　　
　　《华严经》云：“若能随顺众生，则为随顺供养诸佛；以大悲水浇益众生，则能成就诸佛菩萨知慧花果。”请观音来到后园，将柳枝蘸出甘露，以柔弱为入道之津。把行者手心里画了一道起死回生的符，以把握为凝真之驭。看水出为度，不许犯五行之器，以无倚为运用之准。灵根超五行而独存，甘露敦化原而资物。根之枯者，得之而复荣；实之落者，得之而复完。“果树回生，多了一个”，岂非返本还元，归根复命之明验？是即“以大悲水浇益而成就花果”也。
　　
　　“大仙急令取金击子，敲下十个，铺设丹盘，各食一个，共成人参果会。”言金丹人人有分，大仙不过作东道主，以自尽故人之情而已。自此，金丹完就，服饵入口，树死复活，如人死复生。仙家宝贝已得，前往西天有基。尽是长生不老之仙，何虑不见丈六金身之佛哉！结为兄弟，两家合为一家，因缘结果之妙道如是。学者倘自倚刚强，而不肯屈服推敲，访求请益，何从识万寿山中五庄观人参果之异宝乎？故祖师曰：“吾有一宝，秘在形山。”诸人还识得么？
　　
　　第二十七回　尸魔三戏唐三藏　圣僧恨逐美猴王
　　
　　悟一子曰：三藏已服食人参果，乃金丹入口矣，自是脱胎换骨，神爽体健。但得丹之后，全要明心见性，脱去凡胎，换去凡骨。倘认不真、看不破，似慈爱而或流于姑息，似智谋而或蔽于狙奸，则仁过而反致容邪，智昏而未免弃正！此尸魔之所以三戏，圣僧之所以恨逐也。尸魔非他，即修道者之躯壳艮也。本阴鬼而幻妄，能惑人于不觉。见为红颜矣，不知实为白骨也；见为少艾矣，不知实为老惫也；见为生菩萨矣，不知实为鸠盘荼也；见为可惜可怜矣，不知实为愚我弄我也。
　　
　　盖人身有三尸，忌人成道，每乘假寐之时告人罪过。学道之人，若滞形着相，不先斩灭三尸，终难脱胎换骨而飞升玉京。故恋身者为守尸之鬼，而尸之中我不一而足；存身者唯灭尸为要，而尸之投我莫可测识。甚矣！尸之蛊惑人也。此回“三藏正行到嵯峨之处而肚中饥”，正尸之索我以素餐，而乘人于易食时也。行者道：“师父不聪明。”正言其见不透彻。三藏溺我怙私而心中不快，此以饥渴之害为心害；而智识昏昧，为从邪失正之根苗也。
　　
　　三藏自两界山收伏行者以来，崇正除邪，知勇兼足，厥功实伟。僧亦知其不可一刻暂离，何忽嗔其常怀懒惰之心，而追溯两界山救伊性命之恩，反沾沾然若有德色？作者之意微矣！两界山为邪正两立之地，向以身在峻岭之间，为见性之界，造命之始，故收服行者以筑其基。今以“行到嵯峨之处”，为了命之界，存性之根，故放弃行者，以昭其鉴。在行者，见才智之不可恃，功业之不可矜；在三藏，见汨罗之孤忠当察，淮阴之肤绩易猜。篇终大圣叙出“长安有刘伯钦送路，到两界山救我”一段，至“鸟尽弓藏，兔死狗烹”诸语，真一字一泪，使千古英雄涕泗陨零。
　　
　　然疑忌之故，必由于阴柔之离间；放逐之事，多出于谗口之排讪。八戒认白骨为红颜，信噬我为斋僧，是以拖尾蛆为香米饭，癞虾蟆为炒面筋矣。尸魔之三戏，障眼法也。愈投愈工，到底难瞒识者，终成白骨。大圣之扑杀，明眼人也。至再至三，功高反受贬书，埋没赤心。世态变幻，事情颠倒，今古同调，无足怪异。惟弟妒其兄，而萧墙之内忽起翻飞；师嫌其弟，而函丈之间顿生摈斥。物蠹而虫入，人疑而谤兴。总由于见不善而不能退，见善而不能举也。
　　
　　《敲爻歌》有曰：“达命宗，迷祖性，恰似鉴容无宝镜。寿同天地一愚夫，权握家财无主柄。”故性体元明，而无一毫之欺蔽者，乃为立命之后，无为之极功也。昔者达摩九年面壁，参悟了彻，方得只履西归，性命双修之妙道。始于躯壳，终于脱壳。不以红颜视红颜，而以白骨视红颜；不以白骨视白骨，而以红颜视白骨。则几矣。
　　
　　有视白骨一法，虽小道，亦有可观。想左脚大指烂，流恶水，渐渐至胫、至膝、至腰，右脚亦如此。渐渐烂过腰，至腹、至胸，以至颈项，尽皆烂了，谁有白骨。须分明历历观看，白骨一一尽见，静心观良久，乃思观白骨者是谁？是知身体常与我为二矣。又渐渐离白骨观看，先离一丈，以至五丈、十丈，乃至百丈，千万丈，是知白骨与我不相干也。常作此想，则我与形骸，本为二物，我暂在于形骸中，岂可将此形骸终久爱护而常住其中？如此，便可齐一生死，亦为看得透彻，脱壳出世之一法也。
　　
　　篇中之“夫人”，乃与我同宿同行之夫人，非作配作合之夫人。若误为作配作合之夫人，尚隔一层，而非切肤之尸魔也。初戏为女子，月貌花容。分明是个妖精，长老却不认得。花言巧语，“愿将此饭斋僧”。八戒就要动口，此以食色为性，而不能践其形也。行者回来认得，当头就打，把一个假尸首打死在地下。顷刻间而长蛆施尾，虾蟆乱跳矣。食色果是性乎？否乎？再戏为老妇人。老年不比少年人，满脸都似荷包褶，即前之美少女子也。行者认得，举棒便打，把个假尸首又撇在路傍之下。瞬息之间，少者老而老者死矣，少可危而老更不可危乎？三戏变为老公公。行者笑道：“我是□（上左“齿”右“可”，下“女”）虎的祖宗，你怎么袖子里笼了个鬼来哄我？我认得你是个妖精。”大圣棍起处，打倒妖魔，现了本相，脊梁上有一行字，叫做“白骨夫人”。移时之际，少者老，老者死，死者枯矣。少者，老者，死者，与成一白骨而已。虽日“三戏”，实似三戒；虽曰“三杀”，实是三生。三藏不以为恩，而反以为怨；不以为功，而反以为罪，其惑滋甚！是何异于三娶孤女之五伦，而谓其扑妇翁；三告杀人之曾参，而致贤母投杼也。
　　
　　“昧却惺惺使糊涂”，取纸磨墨写贬书，赏罚不明，举措倒置，良可三叹！所以学道至人有杀三尸、制三彭之明断，有三伐毛、三洗髓之全能，若爱护其躯壳，而不知其为白骨，则阴气之侵扰，何日脱体？阳德之鉴观，终难超跻！仍是两界山未曾收服猴王时局，而虽服食金丹，而重遭魔障，何能善始而善终？此圣僧恨逐猴王而自失其美，不可哀哉！行者临去，涕泗濡滞，尽礼尽志，忠恳丹衷，惓惓不忍，深得古纯臣去国恋主之义。读至“腮边泪坠，停云住步，良久方去”之语，令我两眸淫淫泪下。
　　
　　第二十八回　花果山群猴聚义　黑松林三藏逢魔
　　
　　悟一子曰：《春秋正义》：“人臣事君，三谏不从，有放弃之礼。”盖不忍刑戮，姑放弃不用也。大圣三杀尸魔而遭贬，即三谏见疑而放弃，故三藏特弛金紧禁以逐之耳。此乃信谗远德，举措失宜。妇寺之仁也，而已流于残忍；愤激之气也，而或至于猖狂。谁为厉阶？惟佞之故。心君昏惑，而上下内外莫不扰乱阽危，深可悚惧！提纲“聚义”、“逢魔”之所由着也。义者，事之宜。群妖杀伤平民，不义甚矣！何以云“聚义”？盖上好仁而下未有不好义者。在上既以不杀妖魔为仁，在下自必以能杀良民为义。帅仁帅暴，则仿有机理，势之相召也。然则，群妖之聚义，非大圣聚之，三藏使之聚也；大圣之杀猎人，非大圣杀之，三藏使之杀也。聚之杀之，发于暴而由于仁，杀可止杀，而生适开杀，行恶于善之中也。聚之杀之，出于猴王，而成于八戒。诛妖为不仁，而聚妖可为义，寓善于行恶之内也。呜呼！天下事，恶固不可为，而善亦不可为；善固可为不善，不善亦可为善，有如是哉！
　　
　　作者着其旨于“重修花果山”，以明用舍乖张、妍媸失实者，其弊必至上下之间附仁窃义，而倡乱作孽，罔所顾忌，其害可胜悼哉！行者贬回花果山而聚魔杀人，是犹反者顺而顺者复反，岂不大负如来一片收服婆心！大圣道：“千日行善，善犹不足；一日行恶，恶自有余。”虽大圣之追思，实三藏之自道也。自道自犯自遭魔，其受病之根，止在“听信狡性，纵放心猿”也。此“放心”二字，又与前说“放心”更进一层，非为恶去善之“放”，乃未能精察义理而认恶为善、认善为恶之“放”。非义精仁熟者不能体悉，非俗情尘见者所能肤窥。
　　
　　篇中寓意之奥妙，设象之神奇，统以“黄袍郎”作骨，真贯至三十一回而倒射美猴王反花果山、着赭黄袍时也。金丹之道，以金为夫，以木为妻，调和作合，不可偏胜。今美猴遭贬而贪狼夺席，舍金公，用木母，颠倒错乱，是昔之开辟花果山而推献黄袍者，今遭贬花果山而逊位黄袍矣。何也？金衰而木旺矣。其中黄婆失陷，赤子逢危，大道已堕迷城，莫能振拔。猴王不得已，乃反本归原，聚义以图兴复，岂真能自适其适，恝然忘三藏哉！何谓“黄袍郎”？奎宿属木而克土。我克者为妻，土色黄，为黄婆；克我者为夫，木克土，为黄郎。“袍”者，木包土外而为黄土之衣，又黄袍加身，乘时行权之象也。其形容魔状，称“青脸蓝手”，总状木色之青。
　　
　　夫唐僧既服金丹，而灵明忽昧，性堕迷城，是死中得活，而活中又趋死也。正如独处黑松林而昏昏闷闷，不觉倒走回头路，闯入黄壤恶地矣。那怪闻说是个和尚，呵呵笑道：“这叫做个‘蛇头上苍蝇，自来的衣食’”又呵呵大笑道：“我说是上邦人物，果然是你。正要吃你哩！该是我的食，自然要撞将来。就放他放不去，走也走不脱。”这等言语，俱是阐发“天堂有路不肯上，地狱无门闯入来”之意，即谚所云：“阎王不请，自来投到。”故将两个徒弟、行李马匹，一齐招出，而定魂桩上之肉，不几葬于贪狼腹中乎！
　　
　　三藏已身莫保，而沙僧犹寻化斋人，贪求世味，正如呆子尚在梦中，懵懵懂懂，不知早已失却主人公也。寻至“碗子山波月洞”，方知是妖山，如饮食之器而载吸其舌。洞为“皮”、“月”之薮，而破烂肢体，诚为人肉出产之乡，亦为人肉归宿之地也。成乎主者反乎上，出乎尔者反乎尔。彼方思食我之肉，我转欲化彼之斋，世间呆子若个省悟，急须狠下手，与老魔头一场厮杀。
　　
　　第二十九回　脱难江流来国土　承恩八戒转山林
　　
　　悟一子曰：犹龙氏曰：“杳兮冥兮，其中有物；恍兮忽兮，其中有精。其精甚真，其中有信。”此回宝象国之百花羞，被妖精摄做夫妻，杳无音信回朝。而忽逢取经之唐僧，捎书寄信。乃其演义也。十三年前八月十五日夜中秋之吉也，查与文牒内开“贞观一十三年秋吉日”相符，盖取经原是取宝，当立心起行之时，而此宝已宛然成象，所谓才办肯心、玄珠有象是也。故唐僧至此地位，虽在杳冥恍忽之中，而不觉有真信潜通于其间。此取经之岁月日期所由，与魔摄公主同时。
　　
　　篇首云：“妄想不复强灭，真如何必希求？”即“断除妄想重增病，趋向真如亦是邪”之义。若能一念合真修，则诸垢灭尽，当下迷悟判然矣。此时也，唐僧一念，迷而不悟，昧却金精，因迷本性，仍如江流遭难时一般。故如被妖魔将无知赤子缚在定魂桩上，犹前初生时弃置江流，浮于板上，性命莫保，杳冥恍惚，无主之侯也。岂知其中忽有公主一问，乃是土能和合四象，暗地生金之妙。从此一信潜通，而江流难脱。水土因之而交会，金公因之而返还。土之为功，真坤宫之公主也。
　　
　　紫阳曰：“五行四象全藉土，三元八卦岂离壬。”离壬不成三元八卦，非土不合四象五行也。此坤宫之公主，所以为救全江流之主。然壬水长生在申，又必由土中之申，方成坤体，始克以去魔存悟，申猴因土而为用，其旨微矣。八戒、沙僧战不能胜者，木不能克木，而木反能克土也。百花羞为女士文班头，三公主乃坤宫之少女。“宝象国”，象庚金出现之方，洵取经之要路。“定魂桩”，定香信暗传之会，实救主之的音。方当交战之时，而高叫黄郎撇刀止杀，土能主静也。先解唐僧之缚，而伪梦金神讨愿救僧，妄可成真也。诗中“险遭青面兽，幸有百花羞”，以明木带青色而成精，花占春魁而为信也。信者，意土也。坤之少女，既生既育，乃女之终而称婆婆；能调和夫妇而为媒，故称黄婆。公主者，黄婆也；唐僧者，赤子也。母必护其子，故信行而脱难；子必顾其母，故信至而僧留。
　　
　　国王得书，便问文武：“谁救公主？”更无人应，真是木雕泥塑。盖木不能以断木，土不可以胜土，已伏必需金公之义。即木精如八戒，土精如沙僧，总是一偏，而未可制胜，正逆出非金精不可，而必需急图还返也。文武就举唐僧，唐僧说出徒弟，虽为世绝俗，变化非常，亦何能会真金而独立为功哉？盖八戒虽极变化之大，不离木耳。呆子道：“看东风犹可，西风也将就，若是南风起，把青天也拱个大窟窿。”书称“呆话”，却是真话。何也？八戒本是木母，东风方长之际，西风凋谢之候，南风朱明盛夏之时，故可参天而直上，乃变化之实理也。
　　
　　八戒饮酒承恩，腾云先往；沙僧饮酒帮工，纵云赶去。水土齐心，筑破妖洞。是欲以我克者救其我克，克我者胜其克我，必不得之理也。此八戒力气不加，而转困山林，负国王之恩宠。沙僧措手不及，而攒蹄捆住，失手足之维持矣。八戒者，木也。黄婆为土。木不能救土，然能依木以庇身，故人藤萝而安然自睡。沙僧者，土也。黄郎为木。木胜则土困，然能比土以为援，故虽被缚而旋经主解。噫！公主，坤宫之土，内黄婆也；沙僧，流沙之土，外黄婆也。二土俱入洞中，虽分内外，实同一气，有相济相成之妙用，请读下回自见。
　　
　　第三十回邪魔侵正法意马忆心猿
　　
　　悟一子曰：善歧黄者，必理其脾；识治体者，务崇其本。中宫为百骸之资生，脾理则病瘥；民命实万化之极蒂，本固则邦宁。苟元气不实，而邪气得以干其脏腑，人咎邪气之为患，非邪气也，自伤元气以招之也。内戎不除，而外戎得以薄其门庭，人怒外戎之为祟，非外戎也，自作内戎以酿之也。故邪之妄行，足以浸正而害法，如意之无主，不能从心而听命，势使然也。修道者，与治病治国一理。中土失陷，性金不返，心迷而命厄，固其所也。
　　
　　老妖撇却沙僧，怒讯浑家书信，亦知外乱由于内戎，不知公主之信，思去邪归正之信，真信也。魔之持刀欲杀，亦是以邪浸正。公主抵死放赖，其信也。然信既行矣，吐真则败，信天下事有不必信以成其信者，此类是也。沙僧之代为讳饰，非信也。然信既行矣，指实则害，信天下理有信口不必信心，而不病其为信者，此类是也。公主、沙僧，一信相为，变通一气，相为救护。主救僧，僧救主，主又救僧，僧又救主，循环无端，暗相运用，终济大事，总出一信之真实无妄为之也。
　　
　　半山语有云：“知妄为妄，即妄为真。”公主、沙僧之配妖、哄妖是也。又云：“认妄为真，虽真亦妄。”唐僧、八戒之逐猴、变虎是也。昔者大圣遭二郎之侵凌而变虎飞遁，自主也。二郎急用照妖之镜，以圣为妖也。今者三藏遭黄郎之厄难而变虎牢笼，不自主也。黄郎缓施巧佞之舌，以善为恶也。其致祸之根源，由三藏听八戒之谗言而误贬行者，故行者复归花果山，而感伤二郎之侵凌；因而国王亦误信黄郎之巧说而错认爱婿，使唐僧羁留宝象国，而身受黄郎之魔障。国王认老妖为佳婿，认圣僧为猛虎，一如三藏认白骨为红颜，认诛妖为戕善已耳。
　　
　　老妖明知公主寄信，得沙僧一番折辩，而忽转怒为喜，何也？非真被公主、沙僧所愚也，亦将计就计，借此一信，以图罔国而啖僧，盖隐忍其小忿，而希售其大奸也！故为公主设宴压惊，而忽然换服；称诣国认亲，而忽然一变文人入朝。奇哉！妙哉！仙师寓意，隐讽后世人主以言取人而滥加荣宠，甚至尚主揽权，沉酣酒色而噬人无忌，陷害忠良而欺君跋扈也。何以言之？奎宿为天上之文星，黄袍为地下之黄甲。“八月十五夜摄去公主”，分明桂子天香月中落。“带箭射虎救公主，虎精假作取经人。”一片花言巧语，依稀金门射策之谈词佳制也。朝端喷法水，顿教佛子失真身，牙爪狰狞啖宝殿，可谓口能吐绣虎。燕饮啖娇娃，颇赖神驹施剑术，反遭腿中满堂红，真是手可劈雕龙，其言如是，其行如是，文人无行，岂不可畏也哉！故君子不以言举人，而至人必以信是主。
　　
　　信者，真实无妄之谓。如天地之有四时，气至不爽；如江海之有潮汐，候至不爽。五伦无信则败伦，百行无信则丧行。故君臣一德则教化隆，夫妇同心而生育就。倘上下相欺，内外尚诈，未有不亡身而败家灭国。“信”，为人之言，发于心而司于口，言不由衷，则为妖言；莠言自口，则为长舌。妖言惑听，长舌倾城。贝锦作而屈子沉忠沦于鱼，谗嫉兴而伯奇死孝杀手峰。颠倒是非，则鹿可为马；淆乱真赝，则亥可为豕。金蝉化为猛兽，慈爱备极凶锋，均舌魔为之害也。
　　
　　三藏变虎，亦奚足怪？然老魔认亲，先以射虎为媒，进言之工也。大凡奸人进言，始于亲溺；既亲溺，则好言易投，继以树功；藉树功则宠幸自固。故巧言如簧，而铁笼锢金色之头陀；利口噬人，而歌舞晏青脸之孽怪。兴言及此，罔不涕痛。曾为马走，能不垂缰？所由小龙从身显化，鞠躬救主，成败利钝，非所计也。忠臣义士，当由此而激发奋兴。木母之感而往，金公之激而来，散而复合，昧而复明，岂非一念之诚，遐迩无不贯格也哉！妙哉！小龙委曲献媚，式歌且舞，顺其所欲也。睥睨乘间，五花八门，攻其不备也。何异穷图之匕，搏浪之锤？事虽未济，颇足大快人意。无奈满堂红击中后尘，犹幸御河水苟全性命；伏枥忍疼，寡侣哀鸣。诗称“马猿失散，金木凋零，黄婆分别，道义消疏”，诚可感叹。
　　
　　八戒忽然梦觉，耳闻白马口吐人言，回思白虎岭白骨夫人一节情事，应知化虎原于白骨，黄袍由于白骨。因困生悔，因悔生悟，便是转危为安机括也。小龙说出“有仁有义的猴王，管情拿住妖精”，乃真人出现而魔孽潜消，端木澄源之策也。滴泪衔裙，情词谆废，八戒能不尽心遄往乎？
　　
　　八戒见行者，“却往草崖溜阿溜的”。“溜”，极忸怩不前之态。行者见八戒，携手相搀，往水帘洞里去耍耍，示招隐恋故之情。惟缘八戒不吐真言而虚情假意，故行者亦托言不出而甘退林泉。八戒别去，岂真肯遽去？欲假别以发后言；行者不去，岂真忍不去？即不去以索讨真信。八戒既别而回头指骂，骂其怒而来追；行者不去而差跟探听，探其实而使不去。两家各藏心计，总是不忘师父。行者既得真信，能不发露真心！
　　
　　第三十一回　猪八戒义激猴王　孙行者智降妖怪
　　
　　悟一子曰：梵语“释伽”者，即华言“能仁”也。仁主生，义主杀。杀以卫生，杀即是生。故能生而不能杀，非能仁也。前行者杀白骨为义，实为能仁。八戒以为非义，三藏以为非仁，冤遭贬斥，是谓内仁而外义，不知义即仁者也。八戒感悟龙马谆告之诚，追悔扑灭白骨之事，跪请行者解救倒悬，此以义释仁者之囚，而使之复任枢密，得专生杀之权也。故小龙曰：“他是个有仁有义的猴王，管情拿得妖精，救得师父。”以仁义言，则为大道运用之端；以金木言，则为丹法相生之妙。一阴一阳，一夫一妻，颠倒配合，而不可暂离者也。金，义也；木，仁也。木恋金而顺义，金爱木而行仁。互相为用，合成正果。乃本诸一性，自配元神，虽曰兄弟，实同一气；虽曰妖魔，实共五行。若能斩绝尘缘，还原归本，便臻大觉矣！
　　
　　篇首一词，极为明彻。然仁义之道，惟信为主。人之于信，犹水火金木之于土。水火金木无土则无由生，人而无信则无以立。行者拒八戒而不行者，恶其言之不实也，言一不实，则无以成契合而善行藏，故小猴奉猴王之令，道：“那八戒不大老实。”怒而拿回。美猴看菩萨之面，道：“我且不打你，你即老实说，不要瞒我。”不老实，即不信；老实，即信。与公主寄信之信相照应。言除魔返正之道，务在真心实意。惟此一信，为之转旋，切忌弄虚头、施狡舌也。
　　
　　行者道：“老孙身回水帘洞，心逐取经僧。”盖忠臣去国，不忍一日忘君；大圣归山，岂忍一日忘僧！可见前之不去者，非其本心；拿回八戒，正思同往耳。八戒两边乱张道：“看看那条路儿空阔，好跑。”何也？已逆知行者捉回之意，故作直言无益，不如作乘空跑回之态，以激其速发诚心，乃假拟虚影，以勾取真神之妙也。
　　
　　说知黑松林金宝塔放光；宝象国三公主寄信；黄袍怪变俊俏文人，入朝与国王认亲，把师父变作老虎；白马说：“师兄是个有仁有义的君子。”这些情节言语。而行者自不觉勃然怒、怦然动矣。然非一激，行者难以即行，何也？贬者，唐僧之命也；请者，非唐僧之命。是犹为王留行而未可以暂留也。故得妖精一骂之激，行者若为除魔出，不为救僧出；若为己仇出，不为僧难出。虽无唐僧之命，亦可以行。故行者即佯信以自决曰：“不是我去不成，既是妖精骂我，我和你去。”此大圣出处之光明，权宜之妙用，而迥不由人也。
　　
　　大圣径出门来，群猴拦住，特晓之道：“我保唐僧这桩事，天上地下都晓得。他倒不是赶我回来，倒是送我来家自在耍子。”盖今此一出，又似为天上地下任此大事，而不端为已为僧。前此一贬，又似唐僧爱我而故贬我，逸我而非劳我，真义精仁熟而不可以辙迹求也。行者下海净身，乃是洗心涤虑；八戒识得行者是片真心，更无他意。此时金木交并，而信行乎其间，何事不济哉！
　　
　　虽然，善用兵者，避其锋锐之气，而击其虚；善除邪者，顺其方张之势，而乘其隙。倘饶慷慨激烈之勇，而鲜含蓄沉几之力，直前过刚，近于用壮，取必太甚，近于浚恒，易戒之矣。故惟几也，能通天下之志；惟深也，能成天下之务。自古豪杰之士，未有不用智谋而能除邪去佞者，此大圣智降黄袍，所以为仁义之实学也。
　　
　　行者抓住二小妖。欲取其父者，先取其子，攻其所必救也；欲救其母者，必卸其子，去其所受病也。欲以两个换一个，而沙僧解缚者，以土救土也。此“醍醐灌顶，甘露滋心。一面天心喜，满腔俱是春。”乃真景实际，而非形容想象语也。公主责行者无信义，行者道公主行不孝，都从根本上讲究道学：一是畏夫之克我，而欲全信；一是说主之附我，而全其信。公主寄信者，行孝也；行者降妖者，行义以全其孝也。义以成信，信以成义；情义合谋，而智行乎中。故公主藏身，而行者变相矣。
　　
　　妙哉！“行者就变做公主一般模样。”夫金能克水，而反变为土以甘受木克者何？素书曰：“非诈术，无以息寇破奸诈。”所以行其信也。老氏曰：“舌柔齿刚。齿惟刚，故折。舌积久而不敝者，以其柔也。”柔，所以遂其刚也。孙子曰：“欲取之，必过与之。”与之，正以取之也。行者之变公主，信而以诈行，刚而以柔用，欲取过与之妙道，所谓智也。故如猫拖老鼠，哭啼啼，假慈悲，酷肖娘儿们死别生离，柔肠寸寸断。又如猬入虎口，软绵绵，肚里刺，做出夫妻间刑夫克子，狐媚惑人情。拆夫妻，做夫妻；杀孩儿，哭孩儿；弹宝贝，吞宝贝；全以智胜，非可以形迹求也。及行者现出本相，又变为三头六臂，乃变三奇成六偶，重整乾坤，天地位而万物育，顺承天施，《剥》极反《复》之象也。故后回“唐僧复得猴王，向西而行，又值三春时候”矣。
　　
　　大圣打走地下之妖精，查出天上之奎宿；玉帝差本部收伏，而宝象国公主来历已明。霎时间带回本国，父母重逢，公主遂寄信之愿，唐僧成带信之功。前以佞口喷水而失其性，变其形；令以真言喷水而妖气退，原体复。无复白骨夫人之迷惑矣。盖邪正分途，止争一念，而真妄参悟，原是同原。公主一信之诚，而去妄从真之道，尽是矣。倘认妄为真，乃是魔非圣，虽金丹入口，仍如放心而已，可不察哉！大圣复归三藏，虽是弟之归师，实如心之附体，君之返国，所谓心正莫不正，君仁莫不仁者。是故结言：“君回宝殿定江山，僧去雷音参佛祖。”
　　
　　自二十八回至此，总明得丹之后，仍须见性明心，由勉冀安，由劳冀逸，以渐至于无为而化，读下篇正文内师徒问答自明。
　　
　　第三十二回　平顶山功曹传信　莲花洞木母逢灾
　　
　　悟一子曰：此回解得提纲“平顶山、莲花洞”六字之妙，则下文三回之遣山压顶，烧丹炼药，装天放天；四回之如意法宝金绳套孙行者，葫芦装者行孙；五回之女娲炼石补天，芭蕉扇出真火，瓶装行者孙之妙，一齐俱解。
　　
　　山则山矣，何谓平顶？篇首劈提“师徒们一心同体，共诣西方”。西者，兑位也。兑者，□卦爻图略，（止三爻，上一爻为阴爻，下二爻为阳爻）也，二金一土也。坤三爻，乾为兑；兑为少女，坤之上爻卦爻图略，（止一阴爻）。统坤土之六，为六百里。《兑》之下□卦爻图略，（止二阳爻，属乾、金，为金角、银角。土星平，金星角，以像山峦也。佛祖曰：“吾有一宝，秘在形山，诸人还识得么？”圆觉禅师曰：“顶门上照耀，无道之道，谓之真道。”此蚌含明月，即平顶山之妙义也。
　　
　　“中有一洞，名唤莲花。”花者，阳气所发。莲花开于阳极阴生之候，即《悟真篇》所谓“次发红花阴后随”，又“少女初开北地花”是也。盖兑为少女，内发金莲，身兼五宝，可转宝为妖，亦可转妖为宝。修丹之士，信妖之有宝，运动神机，能盗转紫金葫芦，毕竟葫芦还姓孙，则装魔化魔而成金丹。苟疑宝之非魔而晏安诞妄，不能转脱幌金绳、圈套，唐僧还是魔口食，则装人化人而成邪魔。
　　
　　子野真人曰：“正人行邪法，邪法悉归正；邪人行正法，正法悉归邪。”顺逆反覆，出此入彼，全要灵台明净，洞晓宗旨，方无疑惧。故特提《心经》数语，以指迷津。又恐未识《心经》之妙，不先有作，而急趋无为，故又提“功成之后，缘罢法空，自然身闲”，以明功效之次第。
　　
　　功曹化樵夫传信。此信即阐发宝象国百花羞之信，而特以年月日时之不爽，以纪其传报之真，故紧顶上篇以作提纲。最醒处是“须要发昏”一语，何也？《礼》：“娶妇以昏时。”阳往阴来之义也。加女作婚，鲜不因婚而发昏者，遇此魔而不发昏者，世无其人。诗曰：“彼昏不智。”又曰：“视尔梦梦。”真堪痛哭流涕。行者一哭，乃欲邀结心友以共炼此魔也。盖力弱形单，则临炉无济；同心协力，则正果可成。师徒言下了了，故云：“若要过此山，必须猪八戒。”猪为亥木，木能生火，倘不得火候之细微而灰心散漫，何能攒簇施功？八戒不猛烈扶持，而动称“散火”，乃是修丹第一大患。
　　
　　巡山一役，策励学人，探寻个中消息，切莫呰窳自陷之意。历叙八戒说谎疑惑情状，人以八戒之呆为可笑，而不知乃形容举世学人着魔谬见者，为大可哭，故行者冷笑以当哭。冷笑之哭，痛于涢涕也。
　　
　　仙师恐读者不解其中图写形容之义，特着“画影图形”四字，一以示道体之神，一以寓形容之意。若曰：“此形容传神之妙道耳！”岂果真状八戒之呆乎？切须领会红草坡睡下伸腰，心之发昏而目不明也。啄木虫锥嘴出血，心之发昏而口不谨也；飞来耳根又一下，心之发昏而耳不聪也．外三宝不灵，则其心之冥顽，已化为石。参石头为师友，而石山、石洞，无之而非石矣。“我心匪石”，而谓石中有金，谬指金穴，妄揣“钉钉铁叶门”，果《心经》之真谛乎？“老猪心忙记不真”，一言了当。内三宝不灵，则其心之狐疑，已化为鬼。虎过了，风来了，鸦叫了，飞走动植，无之而非鬼。“载鬼一车”，而不亲受耳提面命，谓可强猜变化，能自得师造心境之邪魔矣。自惊自怪，与人何尤？平顶山莲花洞金、银两大王，能不现在当前乎？一鼓被擒，自遭灾难，总由不能洞晓火候之真信，而率意冥行误之也。仙师体天宣教，托为画影图形之说，写出龙马负图之像，以显道源，故曰：“连马五口”。师徒一图，明《河图》三五之精，总一太极也。噫！数言玄妙难描写，一幅丹青了化工。熟玩后三篇，而得其妙。
　　
　　第三十三回　外道迷真性　元神助本心
　　
　　悟一子曰：金丹之道，本于《周易》八卦，八卦本于《河图》。天不爱道，龙马负图而出，接引万古迷蒙，所谓“无字之真经”也。《洛书》一图，一、九、三、七，位四正；二、四、六、八，位四隅；五居中位。盖金水相生，天一地四为一五；木火相生，地二天三为一五；土数居中，为一五。五行攒簇，三五妙合，循环无已之真精也。然天一生水，地六成之；地二生火，天七成之；天三生木，地八成之；地四生金，天九成之；天五生土，地十成之。理数生成，顺逆颠倒，隐显莫测，莫非先天真一之气为之盘旋而已。
　　
　　修丹至人，知五行顺行，木能生火；知五行颠倒，母隐子胎。而火反生木，阳中有真阴，天三生木之真妙也。知五行顺行，金能生水；知五行颠倒，于复产母。而水反生金，阴中有真阳，地四生金之真地也。知之者谓之明，不为外道所迷；得之者谓之神，不出元本所有。子舆曰：“尽其心者，知其性也；知其性，则知天矣。”知者知此，尽者尽此而已。
　　
　　篇中装天、放天之喻，即袖里乾坤，壶中日月之义，原无奇异。仙师特为演理标新，广布雅俗，使贤愚共见，以期明悟者默察而自得之。如篇首“将八戒拿进洞去”，八戒，木也，兑金克之。浸在净水池中。八戒，木中有火，兑泽克之，顺行而遭魔也。就图而论，三藏为太极。“只见祥云缥缈，瑞气盘旋”，乃天地絪氲之象。
　　
　　“行者在马前丢开解数，上三下四，左五右六”，如作敷演困文，因失其妙；解为三奇四正，五花六门，亦失其真。马前解数，正示龙马《河图》之数。天三生木，地四生金，三、四为金，木交并。金木籍土而交并，故左五为天五生土，右六为地六成水。举修丹之至要，而概括全图也。然三包天一生水，地二生火；木中有水，金中有火也。三五互包，天七成之。金慈恋木，木顺从金也。三五互包，地八成之。三五总一五，一五总一土也。三六互包，四五互包，天九成之。木能生水，金能生火也。四六互包，地十成之。尽阴阳五行理数生成之起伏也。五六互包，既十而归一，仍一太极。举逆用还返之理，而顺在其中。惟此，先天真一之气，上下左右盘旋，即一幅《河图》、《洛书》，一部《周易》，而丹去逆用之道，又已显露。真仙笔也！故魔见之，道：“话不虚传，果是真。”
　　
　　兑为白虎，虎之将噬人也，必先卑其势。魔欲善图唐僧，故先为柔下之体，以蹇其足，失其中而为魔。盖兑宫第五卦，水山蹇之变化也。“行者背在背上”，自兑之艮也。艮为山，艮其背，故止而不行。山泽通气，故能遣山。遣至于三，则为三阴，加于三阳而成泰。泽山咸者，即地天泰，放曰“泰山压顶”，地上于天也。两界山之五行，泰山之二气，同一交合先天，入于后天，能不艮其背，止而不行？所以挟沙僧、拏三藏，均止而不行也。
　　
　　“紫金红葫芦”，离卦，火也，属心，精细鬼持之；“羊脂玉净瓶”，坎卦，水也，属肾，伶俐虫持之。坎离不相离，用金葫芦，而玉净瓶随行，理也。“底儿朝天，口儿朝地”，即颠倒之象，能逆制离火而不使炎上，能融万物之真，故为老君盛丹之宝。何以叫应即装入？声者，心之气。同声相应，同气相求。如离宫之雌鸣，而能呼坎官之雄，以相倡和。故能化丹成魔，亦能化魔成丹。感通之妙，只争应与不应，正用邪用，一呼一吸之间耳。
　　
　　大圣压于五行山，是道心之不能离尘；此压于泰山，是道身之不能离世。故有“树大”、“名高”之叹。夫人欲超脱尘圜，莫若体全真道；欲全真道，莫若炼服金丹。所贵顿然省悟，神明自来。此即元神助道，而重负可徙，肩累可息，而紫金葫芦之宝贝，不为魔所操弄矣。行者变为老全真，自命神仙，不但自度，而愿度人，其气量固足包乎天地。
　　
　　装天之说，原非荒诞，然何以天卒不可装，而唯用哪吨之请，往北天门借真武皂雕旗，遮蔽南天日月，以哄骗二怪？此仙师另是一意，故设此象，所以指示假托神仙之流，每用河车运水灌顶之谬术，哄骗世人金玉宝贝，而迷悟真性涵空之本心也。彼假托神仙者，见面须钱。贪痴之人，惟知可炼金银，希得其术，虽极精细伶俐者遇之，亦甘心尊信受度，不吝真宝，输诚恐后。此辈虽非白日抢夺，亦实黑天哄骗。
　　
　　行者变一尺七寸长紫金红葫芦，像人之一身也。《菂府》载曰：“尺宅寸田，可以泊生。”《黄庭经》曰：“尺宅，面也，两眉间为寸用。”今云“七寸”，则并中田、下田，而通于七窍也。人身亦为紫金红葫芦，量可装天。若未得金丹，乃为假象，故为假葫芦。既无装天之实量，不得不用欺天障眼之法。
　　
　　“哪咤脚踏风火轮”，比运河车也；“真武皂旗”，比玄水也；“北天门”，比水府也；“南天门”，比顶门也；“日月星辰”，比两目也。“抛上葫芦，展开皂旗，遮闭日月”，比车水上顶门而灌脑闭日也。“乾坤黑染，宇宙靛性”，岂是虚事？此等法术，诚墨天墨地，如身站苦海危崖，一经塌脚，便堕入重渊，沉沦不返。可惧！可惧！何如放了天，不事转运遮闭，为青天白日，早见日光正午耶！奈何精细、伶俐之怪，信为养家治生之妙，而竟以真易假。所谓迷真性而失本心也，殊可悲悯！读者倘认二魔遣山为外道迷真，六甲徙山为元神助本，失之肤矣。
　　
　　第三十四回　魔头巧算困心猿　大圣腾那骗宝贝
　　
　　悟一子曰：《阴符经》云：“天有五贼，见之者昌。”人能见此而逆修之，则宇宙在手，万化生心。天者，心也。五贼者，心中所具五行之性。五行各一其性，则互为戕贼。吾之元气皆为所贼，而天心困矣。篇中二魔道：“我们有五件宝贝。”即五行之性也。能见之，而心除妄想，体若太虚，则戈戎不兴而为贝；不能见之，而心起杂念，互相成克，则戈戎倚伏而为贼。读至结末“大圣道：‘你这老官儿，纵放家奴为害，该问你钤束不严的罪名。’老君道：‘不干我事。此是你师徒应有魔难。非此，不成正果也。’大圣心中了然”数语，遂彻的旨。
　　
　　“紫金红葫芦”，象离火炎上，外阳而内阴；炎如葫芦而色红，万金乌紫日之性也。“羊脂玉净瓶”，象坎水温润，外阴而内阳；润如玉瓶而色白，乃玉兔净月之性也。“七星剑”，象艮七兑金，乃山泽通气之性也。“芭蕉扇”，象震木巽风，乃风雷相搏之性也。“幌金绳”，象乾刚坤柔，二气互缠，长短自如，幌然不定，即中土立性也。形备八卦，总属五行。二魔母子，分持其宝，各一其性，故为妖怪。小妖妄想装天，以致性宝失守，而咎仙神会打诳语，不知认假为真，先由自错，乃经试验装天之假，犹然地下乱摸乱寻，不忍弃去，见真之易失而假之难舍也。
　　
　　行者变化苍蝇，而犯意佛宝随身亦变，却是实理。坎、离二物，为造化之根，众夫蹈以出，蠕动莫不由。在魔身为魔宝，在佛身为佛宝。苍蝇身上亦可容，岂属虚语？二魔误用坎离，已失其性；反嗔假妆神仙之哄骗，复欲用其意识之性，强制先天，故计请老母以取幌金绳。绳者，两股交错而不一。幌者，心思疑惑而无准。九尾狐狸所主持，以狐性善疑；九尾，纷纭也。差巴山虎、倚海龙，状其错认龙虎，自持有伏虎降龙得力手段。行者密察其中根基，打杀其得力而变其得力，扑灭其狐疑而化其狐疑，所谓认假为真，虽真亦假；知假为假，即假是真也。
　　
　　行者变老奶奶进洞，八戒笑行者露尾，明假中之真，终难泯灭，窃宜高见。魔头欲献唐僧肉延寿，行者要割八戒耳下酒，明假中之假亟清，两耳听之须聪。真人度世，言不虚设，不徒供人笑嘲诙谐，弗轻读过。先天之道，不滞于形质，不落于见闻，圆陀陀，赤洒洒，不挂一丝毫。行者不得不现身没法，化作满洞红光而散，所谓聚则成形，散则成气也。
　　
　　《金刚揭》云：“若以色见我，以音声求我，是人行邪道，不得见如来。”故滞于形声者，还是虎口之食；落于名相者，未免芦腹之装。行者用金绳扣魔头，即是魔绳挂体，怎出得魔绳圈套？魔头用金绳扣猴头，分明魔遇魔头，怎动得光头一毫？二魔用葫芦装行者，叫行者，是以音声求我，何妨假名以应妄；行者就葫芦叫二魔，亦即以音声哄魔，却从假化以显真。
　　
　　断金绳，止须纯钢三五锉，慧性现而智识自泯；出葫芦，无妨叫化两三声，色身亡而慈悲普渡。金圈子紧紧扣项，项后有光犹是幻，尚须解脱；葫芦里浑然乌黑，个中有宝未成丹，急求点化。莫道葫芦君自有，千般巧作总成空。何如假手换将来？一会腾那便是我。故曰：“饶君手段千般巧，毕竟葫芦还姓孙。”孙行者，行者孙，顺逆颠倒，总一姓孙。咦！从“姓孙”二字悟入，不出子女生子生孙之妙。取坎填离，还返之天机毕露，“绰个气儿，便装了去也”。愚人妄猜为房中之术就。
　　
　　第三十五回　外道施威欺正性　心猿获宝伏邪魔
　　
　　悟一子曰：二童子盗天宝而作魔，则五宝转为五贼；孙大圣盗天宝而伏魔，则五贼转为五宝。同一天宝，同一盗机，而邪正判然，顾在修炼与不修炼之辨耳。
　　
　　金、木、水、火、土，天之宝也，即人之宝；天之性也，即人之性。偏施其性，而互为欺克，则火以水为贼，水以土为贼，土以木为贼，木以金为贼，金以火力贼。各贼其贼，各性其性，而失其正性矣。和合其性，而互为相生，则金生水，水中之真阳又能生金之阴，金之阴反能生木之阳，金木交并而为宝；木生火，火中之真阴又能生木之阳，木之阳反能生水之阴，水火既济而为宝。交为子母，迭作夫妻，而共获其宝矣。此之谓攒簇五行，逆修造化，即女娲氏炼五色石以补天是也。
　　
　　五色石者，土也。修炼之法，全藉意土。土无定位，而分配四季，寄体中宫；火藉之而不焰，水藉之而不泛，金藉之而长存，木籍之而不凋。故《悟真》曰：“五行四象全藉土。”金、木、水、火，住于四隅，以土论之，为外道；土居中宫，以金、木、水、火论之，为心猿。外道施威者，偏施其性，非金丹之正法也，故欺正性；心猿获宝者，收获其宝，得金丹之正道也，故伏邪魔。提纲二语，极为明显。读者强泥心猿为人心，浅窥外道为邪魔，失其旨矣。首冠一诗云“本性圆明道自通”，一语了彻全旨。又云：“清浊几番随运转，贞元劫数任西东。”正明五行反覆转运，生生之妙也。故曰：“此时暗合孙大圣的妙道。”
　　
　　大圣又称“行者孙”，名无定名，上下左右，颠倒靡常，而总一行者；即上无定位，而总一土。道体固如是也。前幌金绳亦土，惟恍惚无定，而大圣得以纯钢之真金收之。因得此真宝，入葫芦而不化，以土能息炎也；因得此真宝，旋得此葫芦，以火遇土而归状也；因得此真宝，施得玉净瓶，以水见土而混一也；因得此真宝，尽得芭蕉扇、七星剑，以金木遇土而交并也；因得此真宝，反装银角、金角，金银遇土而返本也。
　　
　　篇首故劈提大圣“自得了那魔真宝”一句，承上起下，以明金绳为坤女真土之宝也。此仙家修炼逆制之妙，比之女娲氏以坤地补乾天，同一事理。天为至阳，而阳中有真阴，故天一生水而下润；坤为至阴，而阴中有真阳，故地二生火而上炎。乾男坤女亦然。太上道祖以坤宫之阳，补乾宫之缺，开示万世。所称“一座昆仑山脚下有一缕仙藤，上结着这个紫金红葫芦”，为盛丹之至宝，不可不知。据理而推，原有雌雄两个，但雄里雌为假，雌里雄为真。雌不能装者，假不能成丹也；雄能装者，真能成丹也。
　　
　　“底儿朝天，口儿朝地”，颠倒呼应之理也。装银角而摇响，乃白金入于火宫，化为一气；即“掇来归一处，化作一泓水”是也。其进本“周易文王、孔子圣人”诸其人，仙师时借发课一段，以明其原耳。银角装入葫芦而化，非受死也，魔归真性，乃是受生。八戒道：“莫哭，与你令弟念卷‘受生经’。”却非耍语。作丹之法，先制白金以为丹头，而巽风配火正在此时。火非凡火，紫炭之吹嘘，乃五行自然之运用持设。
　　
　　老魔心中大怒一段，以明火功之候。置净瓶于不用而用扇、剑者，巽风震木雷出地奋之象。“望南方丙丁一扇，只见地上出火，烈焰飞腾，熯天炽地”，进阳火之候也。“大圣避火，入莲花洞取羊脂玉净瓶；老魔退状石案，昏昏默默睡着；大圣静悄悄潜拔芭蕉扇”，退阴符之候也。妙在词内“致令金火不相投，五行错乱伤和气”二语。读者谓金角为金，心猿为火，金、火争战，克制之常理也。不知申猴藏金水，金角坐木火；水有生金之气，火有生木之气；金木有交并之气，木火有既济之气。金水交而水火济，如金木不交，则金火不投，而“五行错乱伤和气”矣。修丹之士，谁要金火相投。金火一投，五行自簇也。
　　
　　“老魔战败，径往西南上投压龙洞而去”，从生我处求生，指“西南得朋”之义，故得狐阿七之助；“狐阿七合一，径投东北而来”，从死我处反本，指“东北丧朋”之义，故遭猪八戒之钯。阳火阴符俱尽，金角自当归原。大圣解下净瓶，罩定老魔，叫声“金角”，应声装去。呼吸相通，不烦心力；“收了七星剑，扫净诸邪”，俱用真土之意。而出其不意，自然天机，非由强制，此正金火相投而不伤和气也。
　　
　　太上化瞽者，索还五宝，说出被盗之由，曰：“非此，不成正果。”言不见此五贼，则如瞽者；能索还此五宝，则成在果。化贼为宝而备历艰难，乃修道者必有之事，太上何预焉！“葫芦、净瓶内倒出两股仙气，仍化为金银二童子。”归性还元，总是一金。正是“缥缈同归兜率宫，逍遥直上大罗天。”金丹作用之妙如此。有志之士，急须向平顶山莲花洞寻讨个中消息。然则金葫芦之宝，金角所主，何以反装银角？玉净瓶之宝，银角所主，何以反装金角？金装银，真雄化假雌，结丹之颠倒；玉装金，假雌化真雄，脱胎之颠倒。噫！天机泄发殆尽。
　　
　　尝读西儒利玛窦先生《天地形说》：天体，一大圆也，地定居于中。上下四旁皆人物，而脚心与脚心相对。盖天气清而升，地质浊而沉。四围皆天，则地自不得不定居于中。以至中之处，为至下之处，故人物无不得中而立。此阐尧、舜、羲和以来所未发，真卓越千古！历法于地心起数，因之而无敝，皆由心之灵明神悟所至，非心包天地之外乎？人固有装天地之葫芦也。
　　
　　第三十六回　心猿正处诸缘伏　劈破旁门见月明
　　
　　悟一子曰：《西游》一书，阐《河》、《洛》无字之真经，明阴阳颠倒之妙道，指万世修真之正路。前文隐言曲喻，殆无剩义；兹特发明历来仙圣月明要旨，取《悟真篇》印证是书，为金丹之的传而作，非可谬认拜佛取经为禅门修性空法也。
　　
　　明镜止水，皓月禅心，古今谈道者谓圣修佛诣，至此已极。不知圣之所谓“神”，有不可知；佛之所谓“果”，有不可无。舍老君之事，我谁与归？上篇老君明五贼以定心君，内丹也，实即外丹之理。理无内外，而丹有内外。内立而外斯就，外就而内斯成。内而外，外而内；内而又外，内外同原，打成一片。功分终始，始以基终，终以了始。又始而始终，终以终始，内外始终，反覆颠倒，玄之又玄，莫可名状，圣之所谓“神”，佛之所谓“果”也。
　　
　　篇首“对师父备言老君之事”，虽承上文，实起下意。行者道：“师父，只要定性存神，自然无事。”即止水、禅心之意，能无事而已，何丹之有？三藏以为行久，盼到西天；行者笑道：“还不曾出大门哩！”言定性存神而希金丹，是犹望西天而未出大门，故曰：“不必挂念，且自放心前进，还你个功到自然成也。”“放心”者，一切放下，正是收心不放，放乃不放也。“前进”者，诸凡不前，唯是退后密修，自后乃进也。功到必先有事，自成则非强为，语味深长，不可作怂恿走路话头读过。
　　
　　进敕赐宝林寺，长老点头道：“鳞甲众生都拜佛，为人何不肯修行！”叹空有宝林之名，而无宝林之实耳。僧官少打道人，举世皆然，无足怪异。行者打碎石狮，单传独调，骇众惊迷。“不方便，你就搬出去。”可为圆便，不是老孙创说，效法他夺舍投胎。“若不打，抬也抬进来。”曾经棒喝，虽然和尚回头，毕竟是皈依二乘。“一裹穷”，自家制造，孤修枯坐，一包穷骨内无丹，辱没了法宝珠林。“四张床”，师徒联榻，三家会合，五行攒簇，方成妙赏不尽。
　　
　　当天明月，盖仙佛一体，俱出修金丹而成。若正心猿而伏诸缘，止就一己修持，纵能入定出神，不过阴灵而已，未臻纯阳大觉，亦是傍门。故提纲着“劈破傍门”，以棒打宝林寺为演义，特指明月中天为先天法象之规绳也。此处正言采炼先天真谛，点省全书题目，故曰：“我等若能温养二八成功，见佛容易，返故园亦易。”可见非金丹成功，万难见佛面、返故园也。“返故园”，即返本还元之义，不可以思乡浅窥阐发。
　　
　　月之上、下二弦，本薛真人《悟真》原注。“前弦、后弦”一诗，乃《悟真篇》原文，止易末句“煅成温养自烹煎”为“志心功果即西天”，明此即西天，别无两天。西天取经之本旨，在於煅炼金丹，有功有果，非同空寂。读此，可豁然晓矣。唯是举世学人，见丹书千经万卷，无不以月为喻，而错认本性圆明，万缘不挂为真实；又错认月得阳光而苏，如人得金丹而生；又错认月为阴阳交合、消长盈亏之理，而终莫知其的，以致畸行的说，应揣实取，空费心力，而终不能印证真一之大道。正如水中捞月，教人无处着手。今特指示月明之真谛，使人人得所依据，免致仰天悬想，误堕旁门也。月者，即伏羲氏所画之先天八卦图也。修丹之士，能勘透个中消息，药物火候口诀，下手温养工夫，结胎脱胎，性命双修之妙，无不毕贯矣。
　　
　　三十日，纯阴，坤卦□卦爻图略（止三阴爻）也。初三日，坤孕一阳于庚上，震卦□卦爻图略（上二阴爻，下一阳爻）也，火候也。初八日，坤生二阳，兑卦□卦爻图略（上一阴爻，下二阳爻）也，前弦也，药物也，阳也，一八也。十五日，纯阳，乾卦□卦爻图略（三阳爻）也。十六日，乾生一阴于申上，巽卦□卦爻图略（上二阳爻，下一阴爻）也，火候也。二十三田，乾生二阴，艮者□卦爻图略（上一阳爻，下二阴爻）也，后弦也，药物也，阴也，二八也。《参同》曰：“坎离者，乾坤二用也。二而无爻位，周流行六虚。往来既不定，上下亦无常。”故圣人采此二八，而坎离生乎其中，所谓抱一函三也。诀曰：“先天一气化乾坤，艮兑盘旋震巽门。惟有六虚生妙用，坎离消息道为尊。”此月明之真言，解悟明彻，即是西天取经矣。
　　
　　沙僧又指出：水中之金，乃五行攒簇，全凭土配，三家同会，方见日圆，“水火相搀各有缘”，括尽既济、下手、温养之妙诀。八戒又指明圆缺不全之妙，即《参同》“三日月出庚”，本书本回真经不全之秘要，又指明月圆之后，要功满三千，以应天诏。三徒各就本质阐发修炼玄机，而金丹始终口诀尽泄。又恐空念《心经》，而不知大乘真经之的，故行者以念经之差，真经未取晓悟之，此所谓劈傍门而见月明意。“月到天心处，凤来水面时，这般清趣味，料得少人知。为此诗者，其知道乎？
　　
　　第三十七回　鬼王夜谒唐三藏　悟空神化引婴儿
　　
　　悟一子曰：上言月体之合先天，而未显坎离之妙用。此以下俱明邪师不识月明的旨，执心肾为坎离，空闭尾闾之穴，认他姓为亲儿，以致邪乘离位，而真陷坎宫也。设言乌鸡国一案因果，指出阿母婴儿，母子会合重逢，方是取坎填离，金丹入口，起死回生之正道。亟须辨明：
　　
　　提纲“鬼谒三藏”，明失陷之由，在于误认全真；“神引婴儿”，见救全之法，在于取信子母。鬼王道：“我家住在正西，号为乌鸡国。”金鸡三足乌，日中之阴，乃心君也。君火亢炎，非水不济。南来全真，祈雨润泽，久旱逢雨，水火既济，明乾坤交感，而乾变为坎，坤变为离之象也。离中之虚阴□卦爻图略（上下各一阳爻，中一阴爻）也，必得坎中之真阳以实之，方全乾体之真。苟认一身心肾之假象，执水火内交为真，是错认“西南得朋”之义。犹正西国王，结拜锺南山祈雨之全真为兄弟，同寝食，假夺其真，而真者反陷矣。
　　
　　坎者，在先天本正西；离者，在先天本正东。离中真灵，寄体于西，故坎中之真主，即离中之真主，不得而二视之也。坎象井。《坎》卦，□卦爻图略（上下各一阴爻，中一阳爻）上下二爻，八角四方，明透如琉璃，故云：“八角琉璃井边。”“忽起万道金光”者，坎中之一真金也。一能生万，故有万道。“推下井内，盖住井口，移一株芭蕉栽上，变做我的模样，占了江山国土。”喻言谬认心肾为坎离者，空闭尾闾之穴，而逆陷其真；矫托君心之泰，而窃行其假也。
　　
　　称“都城隍”、“海龙王”、“东狱阎君”、“会酒”、“亲友”、“弟兄”等语，俱状其与阴神一气而为伍，明四大一身皆属阴也。此设言鬼王拜谒，辨明邪正之意。说出本宫太子，乃真阳之嫡脉，救主之根裔。然必从伊母生身之处，讨求消息。若母子隔绝，子不能尽孝通诚，无由报母恩而拯父难，明阴阳失其宗位，天性何能复全？“留下白玉珪”，珪以彰信，二土相成，取夫妻合意同心之义，非外假模样，内无实用者所能有此。故云：“我还托梦与正宫，教他母子们合意，好凑你师徒们同心。”一篇鬼话，纯是天机。
　　
　　三藏忽绊一跌惊醒，正是梦中方觉。行者道：“师父，梦从想中来。心多梦多，似老孙一点真心，端要见佛，更无一个梦儿到我。”言梦者蒙昧不真，真人无梦也。三藏亦真人，何以有梦？昔心斋谒阳明公，居然客位，及问：“真人无梦，孔子何以梦周公？”阳明曰：“这正是梦真。”心斋闻而愕然，逐下拜，执北面礼。三藏所梦，从论月中来。“鬼”、“云”者，即月魂也。正是梦月中之真，不是梦假。故行者见月光中，果然放着一柄白玉珪，曰：“此事是真。”然此事人多生疑，不肯毅然下手。行者满口担承道：“都在老孙身上，只要你依我而行。”即佛祖所云“我今为汝保任，成此希有之事”之意。下手之妙，在先结婴儿。何以结婴不外坎离既济之道？变红金漆匣，放玉珪在内，乃二土同心，就是引婴儿来见秘法。
　　
　　妙哉！“大圣变二寸长小和尚，钻在匣里”奇变偶，大变小，先天后天无定体，有质无质无常形。“这匣内宝贝，能知一千五百年过去未来之事。”岂非三五之精灵耶？命名“立帝货”，能立天下之大本，而使帝出乎震。化宝贝而成真人，非伊、周、霍、葛之谓！大圣变作白兔儿，为月魂，阴中真阳之精。非此精，不能结婴。有阴阳不测，出神入化之妙，故太子箭中白兔，而大圣钻入红匣。阴动即为阳，阳静即为阴，所谓神化也。
　　
　　三藏称东土求经进宝，太子道：“东土其穷无比。”何也？金公虽东家之子，实寄生于西。西富东贫，固其所也。切须认得，唤来不使流落他乡，方能母子相见，子报父恩也。故唐僧说：“你的父冤未报枉为人！”行者从匣中跳出，由三尺之童而至于长大，止而瞬息之间。过去、未来、现在，古今如是，人人如是，事事如是，据理而知，何烦数推？但能识得现在称孤者是谁，则千万年真知灼见，已了彻无遗矣。
　　
　　夫人身自乾坤交感之后，而生身之真父已失陷于坎，现在者，纯阴之假体而已。人人错认为真，都在梦中，行者不得不正色直指道：“那化风去的，是你生身之老父；现坐位的，是那祈雨的全真。”何等斩绝明快！奈何迷人不信，反视献白玉珪者为骗我宝贝之人耶？须知名外有名，身外有身，“箭中白兔，就是老孙”。若认得白玉珪而深信不疑，便可念养育恩而替亲报仇。
　　
　　仙师此篇，句句从生身父母处显露道妙，故曰：“请问你国母娘娘一声，看他夫妻恩爱之情如何？只此，便知真假矣。”此乃悄语低言，密保性命之事，可谓叮咛切嘱。
　　
　　第三十八回　婴儿问母知邪正　金木参玄见假真
　　
　　悟一子曰：篇首一诗云：“逢君只说受生因，便是如来会上人。”言人能知受生之因从何而来，即知不死之方亦从此而造，岂不超然大觉，为如来会上之人！宣圣曰：“未知生，焉知死。唯知生，而后能知死。”汉阳真人曰：“须将死尸为生尸，莫执生门号死门。”程子曰：“人能原始，知得生理；便能要终，知得死理。”均是此义。“一念静观尘世佛，十方同看降威神。”言心致其洁清而身不与，此佛在尘世中广有，不在西天。体无分人我而法自灵，此神在虚无降来，不涉名相也。《华严经》云：“菩萨属于众生，若无众生，一切菩萨终不成无上正觉。”即尘世佛十方同看之义。“欲知今日真家主，须问当年阿母身。”言我今日修丹，而欲知其真妙之主，必须体究当年生我之阿母何故而有我，而后可以晓然悟矣。即《悟真篇》所云：“劝君穷取生身处，返本还元是药王”是也。“别有世间曾未见，一行一步一次新。”言此法教外别传，世所罕见。苟人能知之而行到此一步，自“一步一花新”，而步步生莲花矣。即紫阳真人云：“欲向世间留秘诀，未逢一个是知音。”又丹经云：“一铢进罢一铢灵，金莲朵朵无人识”是也。篇中设象演义，莫非发明诗中之意，所贵得言忘象，得意忘言者耳。
　　
　　叙娘娘得梦，“记得一半，忘了一半”，盖夫妻会合，原属半假半真，况在梦死之乡乎！遗忘后半，寓有秘旨，直至下文行者、八戒金木参玄，方见真假也。太子问：“母亲，宫里夫妻恩爱何如？”娘娘道：“这桩事，到九泉之下不得明白。”说到冷暖迥别，情缘隔绝，可悟恩爱者是正，间隔者是邪。此全真空闲尾闾而假作夫妻，认他姓为亲儿而暗成父子；遏绝天机，违悖真性，非邪而何？若欲救正除邪，必须夫妻母子相信合一，而后可以救出前身，不致沉沦埋没。
　　
　　娘娘认得白玉珪，合诸夜梦，嘱子急请圣僧，辨明邪正，以报父恩。总一圭二土，会意联心，从死中求活，害里生恩。即《悟真篇》所谓“若会杀机明反覆，始知害里却生恩”者是。但“欲求天上宝，须用世间财”。必先聚法财，以助道用。行者“刮一阵聚兽阴风”，“果有无限的野兽”，齐声洪福，唱凯回城，即此意也。然此事修者如牛毛，成者如兔角，只因真假未能确见耳。真假之辨，在孤修、共济之分：孤修则假而难成，共济则真而易就。若不精心穷究，参透玄机，则认假为真，认真为假，错行下手，难见真宝，何能起死回生，除邪返正？即“行者心中有事，睡不着”，与师父计较计成后行，正极深研几，师徒传道之密旨。
　　
　　行者到八戒床边叫偷宝贝，曰：“我和你去偷。”八戒曰：“做贼我也去得。”曰：“得了宝，我就买。”曰：“那宝贝就与你。”满心欢喜，两个纵祥云，径到芭蕉树下井边。此金公木母合意同心，全木交并，夫唱妇随，窃天地之玄机，盗杀中之生气也。修丹志士能于此处参透真妙，便有真宝下手处，所谓“阎阳会上无人识，只与芭蕉作晚参”者是也。
　　
　　八戒下井，忽见水晶宫，问龙王取宝贝，即取坎填离之象。龙王引八戒见乌鸡王尸，指为宝贝，称“行者有起死回生之意，凭你要甚么宝贝都有”。此寓丹道返还之妙，阴阳颠倒之用。若能转生杀之机，逆而修之，则灾中变福，害里生恩，所谓“五行顺行，法界火坑；正行颠倒，大地七宝”者是也。
　　
　　八戒一把摸着那尸，不肯驼出。行者道：“那个就是宝贝，如何不驼上来？”八戒参坎中之一画为死质而非宝，行者参坎中之真主为生气而是宝，正金木相参之玄妙也。八戒驼回宝林寺，称“师兄和我说来，他会救得活”。岂真行者无意，而捉弄他报仇？大圣有起死回生之意，龙王早已言之，特借八戒以指世间实有起死回生之药，宜急早寻求耳。死者尚可生，何愁生者不可仙？隐然言表。吁！衮冕弗驻颜，尧桀同朽骨。人不修金丹，生涯在鬼窟。
　　
　　第三十九回　一粒金丹天上得　三年故主世间生
　　
　　悟一子曰：紫阳真人曰：“一粒金丹吞入腹，始知我命本由天。”言金丹从阳世间而得，命由自造，不由于天。兹提纲云“天上得”，岂不说远，起人疑难？不知言天上者，乃人中之天，而非天上之天也。八戒道：“师父，莫信他。他原说不用过阴司，阳世间就医得活。”行者道：“待老孙阳世间医罢。”“我如今去寻太上老君，求他一粒九转还魂丹来，管取救活他。”盖老君妙道，阳世间自有，人人可办，不在天上，只要人寻得着耳。吕祖曰：“闻说世人皆寻我，踏遍天涯没个人！”仙人度世之心，甚于世人求度。奈世人绝无受度功德，不肯笃信坚心，化游自弃，觌面磋过，总有真人，何能强其受度，俱归于死而后已？兴言及此，深可痛哭！
　　
　　八戒守尸而哭，其悲卞璞而哭乎！石中空有连城宝，我的天！其怜楚覆而哭乎！乞师拯救却嫌迟，我的人！其哀锄麟而哭乎！道大几曾得见容，我的天！其为崩城之哭平！夫死妻儿不再圆，我的人！其为长沙之哭乎！人生未死心先丧，我的天！一哭之中，数黄道黑，包涵无限救世苦衷！哭到伤情之处，闻者自当感恸，宁惟长老滴泪心酸哉！
　　
　　行者到离恨天兜率宫，老君吩咐：“看丹的童儿，各要仔细，偷丹的贼又来也。”及大圣借丹不与，往外就走。老君恐怕来偷，赶上叫住，俱见金丹为窃夺造化之物，由我不由在，并非老君所能吝。恐其来偷而不得不与，即是偷得而非与，其盗机也，天下莫能见，莫能知矣。
　　
　　行者叫：“沙和尚，取水。”黄婆调和之意。口吐金丹，入于尸腹，三藏道：“得个人度地一口气便好。”行着“呼”的一口清气，吹入咽喉，“一声响亮，那君王气聚神归”。盖还丹本无形质，不遇一口清气。“气聚神归”，即金来归性初，乃得称还丹，而旧王返还故国矣。
　　
　　水衣皇帝自坎宫而来，人多惊疑，故行者特明指之，道：“这本是乌鸡国王，乃汝之真主也。”教国王换道服，情愿上西天，行者何以又道“不要你上西天，你还做你皇帝”？盖在位得道之君，正可行尧舜之道，点化天下，积功累行，传诸万世，超度群迷于无穷。比之韦布之功行三千，奚啻万万倍？此即西天，何必要再上西天耶！
　　
　　篇中一诗，发《悟真》之所未发，传诸经之所不传，读者认为撮合闲言，将天机密旨等之俚语，未经真师指示真诀故也。如起句云“西方得诀好寻真”，若未得诀，总有真宝在目，何能灼见？次云：“金水和同却炼神”，金公木母和合丹头，此千经万卷同义。若未得诀，则未免错认和同为闺丹御女之术，落于邪僻，又何能得真如？“丹母空怀蒙懂梦”，谓即鬼王托梦，一半记不真之意。不知丹实有母，母实有蒙懂而不令伊知之妙也。如“婴儿长恨赘疣身”，谓即全真窃位，太子为赘疣，喻大道之有婴儿，犹非空虚相也。不知婴儿实非有身，婴儿又实有身为赘疣之妙也。如云“必须井底求原主”，谓即八戒入井驼回鬼王，喻取坎填离之意。不知井底原主非有相，井底原主又实有相，必须求者乃已矣。而必求诸人，方能成丹也。如云“还要天堂拜老君”，谓即行者向老君借还丹，寓炼丹要宗老子之意。不知老君不在天之天上，老者实在人之天上。“还要拜”者，乃稽首而还，求诸天，方能得丹也。结云：“悟得色空还本性，诚为佛度有缘人。”言得丹之后，能见性明心，了悟色即是空，空即是色，还归本性同虚空相，方能佛度有缘，见佛即是仙，仙即是佛也。夙有仙缘之人，能参透是诗，金丹作用秘诀已毕，充栋经书，俱可不用。
　　
　　师徒引国王供状，魔王望空而去，大家认了旧主人，即“真精既近黄金室，一点灵光永不离”是也。只在本身、阳世而得度，不在于阴司、天上、来生、异世也。下文魔王战败，假若摇身变服，仍作国王模样，岂不令人无可辨识？何以变得与三藏一样，致有《紧箍咒》语之可辨？仙师寓言原主之真假有一定，而师传之秘语有分歧。倘见两个师父，不知谁真谁假，不能辨识而误认下手，反害其真，故念念那活儿而有验，方是秘传之真诀；口里乱哼而无验，即是无传之假话。
　　
　　行者跳高些，急图高见切手。文殊照妖镜，定住青狮异形，“佛旨差来，报水灾之恨”，言受其害者皆误认自作之孽。“是个骟狮子，不能玷污”，乃孤修空门之徒。狮者，师也。青狮者，强猜之师，假师乱真师，其为魔可胜悼哉！今世间广有骟狮，安得文殊菩萨照妖镜速来收去！照妖镜，即识人之慧眼也。
　　
　　第四十回　婴儿戏化禅心乱　猿马刀圭木母空
　　
　　悟一子曰：此合下三篇，皆明得丹之后，全要见性明心，上彻下梧，扫除六欲，参禅定慧，面壁无为，而几神化也。
　　
　　首叙行者叫道人穿戴原服，手执白玉珪，上殿称孤，乃大隐不妨居朝，而风动天下，泽及万民也。至称“我还做我的和尚，修功德去”。此言韦布之士成丹之后，若贪、嗔、痴未除，功行不满，则是修命不修性，亦为顽仙滞迹，难超三界。如《敲爻歌》所云，“只修祖性不修丹，万劫轮回难入圣。达命宗，迷祖性，恰似鉴容无定镜。寿同天地一愚夫，权握家财无主柄”是矣。仙师放特着红孩儿、黑水鼍之邪火孽水，以教人了悟。
　　
　　慧禅师诗云：“有物先天地，无形本寂寥。能为万象主，不逐四时凋。”命也，即性也。性有善无恶，心则不能无偏全，后天气质清浊歧之也。故欲尽性，莫若死心；死心者，死其害性之心。欲死心，莫若忘机；忘机者，忘其扰心之机。欲忘机，莫若养气；养气者，养其动心之气。红孩儿者，赤子之心。心为火藏，质阳而性阴，外明而内暗。炎上，则怒气冲天；始燃，则伏机在本。“结聚火气，直冒九霄”，怒气也。“赤身无衣，吊在树梢”，伏机也。忽起忽落，变动莫测之象，持戏渝害正之昧心，欲弄倒护正之明眼，是真机也。“徒费心机”一语，乃心妖之供状耳。三徒各执兵器，似乎要打；长老怒猴子弄鬼，大怒，又兜住马便骂。俱形容相激成怒，禅心惑乱也。“枯树涧”，木枯则火发，溯心妖生旺之乡。“红百万”，火盛则色炽，状心妖煊赫之势。托言遭劫被掳而求救，捏称田产、亲族以致酬，皆极拟心妖一片闪烁之机械也。
　　
　　八戒把戒刀断索放怪，不能见心而破戒放心。长老教孩儿上马带去，未能制性而介带任性。不要二僧驮，欢喜行着驮，火笑而肆意克金。“只好三斤重”，“这等骨头轻”，金明而潜怀息火，迷悟相参邪正亘时之候也。故诗曰：“道德高时魔瘴高，禅心本静静生妖。心君正直行中道，木母痴顽躧外蹻。意乌不言怀爱欲，黄婆无语自忧焦。客邪得志空欢喜，毕竟还从正处消。”言定中觖动，不能正定，是静生妖也。
　　
　　心本正直，火动则木迷，不能致知，是“躧外蹻”。犹阴阳二蹻之脉，不由正行也。迷则意不听命于心而生爱欲，爱欲生则正定乱，自受忧焦之。客邪惟能从正处定静，动而静，静而动，一如正定，斯客邪无能肆志。此诗是阐发提纲“猿马刀圭木母空”之义，乃禅心乱之实害。言禅心一乱，不能正定，则猿马之金水，刀圭之二土，木母之木火，失其三行之实性而亦空。即火生于木，祸发必克之旨。
　　
　　“大圣心中怨恨”，正定而动也；“那妖心头火起，弄一阵旋风，飞沙走石”，不正定而动也。师父不见踪迹，心昧而性迷也。行者、八戒商量各散，禅心乱而五行空也。沙僧道：“有始无终。”言能修命而不能修性也。然能有始有终者，全藉意土。意诚则心正，而邓妄可消。沙僧者，意土也。故行者曰：“既然贤弟有此诚意，我们还去寻那妖怪，救师父去。”大圣着实心焦，意诚而心正也。“变作三头六臂”，乾三坤六，重整乾坤，上下定位，正定也。
　　
　　“往东打一路，往西打一路，打出一伙穷神来。”噫！妙矣哉！盖诚意必先致知，未能致知而诚意，是愚非诚，何能明心见性？是以君子贵极深研几，穷神知化，以尽其变。“披一片，挂一片，裈无裆，裤无口。”穷之极也，明穷究其神，而极尽其化也。“六百界钻头号山，共该三十名山神，三十名土地。”言坤舆辐员，广袤六百。即《参同契》所谓“六五坤承，结括终始”，“六十幅共共一轴”是也。盖地三生火，能钻头炎上，《离》明涣号之象。顺承天施，则调和其性而生育万物；大地火亢，则偏枯其性而焚槁生灵。众神道：“把我们头也磨光，弄得少香没纸，血食全无。”“毁庙宇，剥衣裳，不得安生。”非火性之蕴隆为害而何？如贪吏势焰，酷烈为虐，朘民膏而剥地皮者，其心其害，亦犹是也。
　　
　　曰“枯树涧火云洞”，指其木火架炎熏灼蔽天之状。说出伊父母为牛魔、罗刹，本属妖邪，在火焰山炼成三昧，乃邪炼之三昧，是邪之极，非正定之三昧，正之极也。号“圣婴大王”，婴而自圣，婴而自王，婴而自大，无知而已。正是“未炼婴儿邪火胜”，急须“心猿木母共扶持”。可惧可危。
　　
　　第四十一回　心猿遭火败　木母被魔擒
　　
　　悟一子曰：古仙云：“欲要情归性，先教火返心。两般成一物，遍地总黄金。”又云：“欲保长生先戒性，性火不败神自定。木还去火不成灰，人能戒性还延命。”夫情生于性，而随善恶以外驰者，皆火为之变动运用也。万物非火不生，非火不灭。故火之为用至神，为善有力，为恶尤有力。
　　
　　性，其本也；心，其舍也；意，其机也；气，其发也。“至大至刚”，“充塞天地”，不可掘挠。人能善养其气，则心不动而性自定，与天为徒。孟子言直养浩然而无害，即调也，直也，定也，三昧之真谛也。言存心养性以事天，天寿不贰以立命，集义所生，顺受其正，金丹之道，已无剩义。噫！此道至孟子而发露殆尽矣！仙师是篇，为不善养气而害心者发，故特演《孟子》“养气”章全旨。庄子曰：“恬以养气。”孟子以勿忘勿助为善养，皆养于未养发之先，迨已发而逆制之，则落后者矣。
　　
　　篇首一词，善养难言之要诀也。曰：“善恶一时忘念，荣枯都不关心。晦明现隐任浮沉，随分饥餐渴饮。神静湛然常寂，昏寞便有魔侵。五行颠倒到禅林，风动必然寒凛。”词义已明，无庸赘疏。所谓明心见性，而万缘皆空，一丝不挂。湛然而匆忘，常寂而勿助，正恬然养气也。末二句，即不能恬，不能勿忘助，虽身到禅林，遇境必动，而不为善养。
　　
　　夫火以烟为使，气以怒为形，故孟子借舍、黝血气之勇，以明其害；仙师借红孩儿火气之邪，以着其妖。火即气也，烟即怒也，其义一也。“五辆小车儿”，轻捷易动之象。“按金、木、水、火、土”，火之能统五行，犹心之能统五脏，怒之能七情。即词内云“生生化化皆因火，火遍长空万物荣”是也。“妖精战不胜，往自家鼻子上便捶，口里喷出火来，鼻子里浓烟进出，闸闸眼火焰齐出”，俱状其怒气顿发而摇动其心。观其自家捶鼻出血，放火闭门为胜之状，盖自反不缩而惴，又以无惧必胜为主，以见其血气之勇也。
　　
　　八戒曰：“这厮放赖，不羞！”又曰：“放出那般无情火来。”又曰：“不济。”又曰：“没天理，就放火了。”真行状也。“八戒慌了，撇下行者，不与恋战”，未能配义与道而馁也。沙僧欲以相生相克之理制胜，以水克火，不得于心，勿求于气，告子之强制也。行者到东洋求雨助功，龙王喷水泼火，宋人之揠苗助长也。“好一似火上浇油，越泼越灼。”非徒无益，弄得“火气攻心，三魂出舍”，而又害之也。“气塞胸膛喉舌冷，魂飞魄散丧残生。”苗则槁矣。
　　
　　八戒、沙僧将行者“盘膝坐定，使一个按摩禅法”。“须臾间，气透三关，转明堂，冲开孔窍，叫了一声：‘师父！’沙僧道：‘哥呵，你生为师父，死也还在口里。’”必有事焉，而勿期其效，心勿忘也。“同到松林下坐定，少时间，却定神顺气，”想到“请观音菩萨才好”，是集义所生，而渐入善养之妙境矣。然集义所以养气，而知言又所以集义。不能知言，则见理不明，真假罔辨，而动静举措失宜，义无由集。
　　
　　妖精寻出如意皮袋，去赚八戒，“变作一个假观音等候”。“如意”者，生于其心；“假观世音”者，发于其言；“皮袋”者，诐词也。词有诐、淫、邪、遁，专言诐，以其明心之蔽，举一以例余也。八戒不识真假，“见像作佛”，听信诐词，装于袋内，不能知言而被赚，袭义而义不集也。妖精道：“你大睁着两个眼，还不识得我！”明不知其所蔽也。八戒在袋里骂道：“你千方百计，骗了我吃，管教你遭天瘟！”言生心害事，而实自害其天也。
　　
　　行者忍疼到妖洞，不敢迎敌，“即变做一个销金包袱丢下”，此变之妙，几令人不可测识。盖心为火藏，不欲炎上。字从包，包也。包则炎上，包合虽妙，终蓄两不舒。包袱丢下，并包而不用，何等解脱！故变为包袱丢下，以息炎也。“销金”者，以火烁金之象。古人篆心字文只是一个倒“火”字，不从包而令火下伏，即行者“变包袱丢下”之旨，亦即予前解“放下心”之旨也。又变苍蝇儿探听，不先救八戒而跟六健将，是小心默察以辨其本，不事争持，暂解以制其发也。此举已潜通三昧矣。
　　
　　第四十二回　大圣殷勤拜南海　观音慈善缚红孩
　　
　　悟一子曰：性者，天命也。命其与天同大，命其与天同久，命其由我不由天，特不命其甘食悦色，故浑然天理而无恶。其发也，亦浑然天理而尽善，则谓率性。人能率性，即是执中，即是真如，即是金丹、圣人、仙、佛了也。苟有一毫偏徇乖拂，则非浑然天理。其偏徇乖拂，皆恶也，皆邪魔也，皆人心之私欲昏蔽为之也。浑然天理者，仁而已矣，即慈善也。欲全浑然天理，颀养气；欲养气，须死心；欲死心，须息机；欲息机，须集义；欲集义，须知言；欲知言，须去蔽；欲去蔽，须致知。所谓修炼也。篇中行者变化牛魔王，正道而变邪魔，非率性。
　　
　　父子拜见，彬彬有礼，性也，而为行其中。孩儿自称“愚男”，愚则蔽而不明，无能致知，性也，而真无由见。天性之大，莫如父子。父欺其子，视假子为真子；于昧其父，认假父为真父。小妖一齐跪下道：“大王，自己父亲也认不得。”言从假失真，而昧生身之天性也。夫昧天性而求长生，是犹问假父请生身八字，烦张道陵推算子平五星，以希同天不老之寿，其可得乎？违夭悖伦，与儿子打爷忤逆不孝的何异？良心觉现，能无满面羞渐？也有假充道学谬认天性者，亦如行者之假充魔王，充作打围样子，猎取道德也。
　　
　　“坐在南面当中”，居之不疑也。所计者，安身养老之远虑；所夸者，变化无方之异术；所会者，视人似我之巧相；所持者，雷斋之假素；所识者，逢六之天文。此丧心灭性，作恶多端，不自知其为吃人，为生之邪魔！行者所由变真作假，而现身设法，复化假从真，而呵呵笑来也。变作变人所不识，早须睁开蔽眼；笑则笑伊所未知，何不缩下钻头，只在根本处指破愚蒙，不在对垒时整顿旗鼓，譬如治水者争上流，纵火者得上风也。“不须虑，等我去请菩萨来。”“径投南海，直至落伽崖上，倒身下拜。”何其明彻万里，直达要津耶！
　　
　　菩萨所说，大怒道：“那泼魔敢变我的模样！”将手中宝珠净瓶往海心里一掼。行者道：“这菩萨火性不退。”说不了，只见那海中翻波跳浪，钻出一个乌龟来。那龟驮着净瓶，爬上岸来，拜了廿四拜。行者道：“原来是管瓶的。”菩萨叫：“行者，去拿净瓶。”莫想动得分毫。菩萨道：“你不知，常时是个空瓶，如今抛下海去，这一时间，共收了一海水在里面。你那里有架海的力量，所以拿不动也。”噫！妙矣哉！评者谓乌龟驮瓶，与下文莲瓣渡海，龙女拔毛等问答，俱闲闲铺叙，与正文无关，不过与红孩儿作衬贴。如画家所云“芳草落花成锦地”，作此落花，以点缀芳草而成锦地已耳。不知此段仙师运正理而成妙相，正是正文。其设想落笔，时有神造鬼幻之化工，非人力所能至。一百篇中，尤为绝笔也！
　　
　　老子曰：“慈，故能勇；俭，故能广；不敢为天下先，故能成器长。”昔着文、武一怒而安天下，孔子一怒而殊少正卯，大勇也。惟其大慈，故能大勇。妖精变假菩萨，似是而非，以伪乱真，邪魔之第一，为害最烈。菩萨，大慈也，故大怒道：“那泼魔敢变我的模样！”“将手中净瓶住海心一掼”，见之明而勇之果也。所谓“慈，故能勇”。《淮南子》曰：“有精而不使，有神而不用，契大浑之朴，而立至清之中。”俭之道也。“常时是个空瓶，抛下海去，一时收了一海水，拿不动。”空瓶为至俭，惟其至俭，故能至广，即“芥纳须弥，毛吞大海”之义。所谓“检，故能广”。《书》曰：“必有容，德乃大；必有忍，乃有济。”明气量含弘而有涵养之力也。甲虫三百六十，龟为之长，取其守雌而善养。圣人作《易·颐卦》初九，取象于龟，以明君子自养者如此。“见海中翻波跳浪，钻出龟来，驮净瓶上崖”，从容负重，举人所不能举，岂非“不敢为天下先，故能成器长”。此与红孩之钻头邪胜而无养者，正相反。行者合掌道：“是弟子不知。”予亦合掌曰：“是弟子不知。”不知天下后世读此书、得予解者，亦合掌曰“是弟子不知”否？
　　
　　“菩萨右手轻提净瓶，托在左手掌上”，左右逢源而运掌自得，乃正定之三昧也。然一海之水既收瓶内、龟钻下水，水又何来？不知瓶内所取者乃一海之气，不涉形质，故菩萨曰：“我这瓶中甘露水，与那龙王喷水不同，能灭那妖三昧火。”持三昧之真水，而制三昧之邪火，以神用而不以形用，极善养之妙用，尚何心火之妄动哉？盖心妄动则逞雄，炎上而为烈焰；心正定则守雌，润下而为甘露。烈焰者，焚心之妖孽；甘露者，灌心之灵剂。乌龟诚红孩之对症金针也。
　　
　　夫净瓶，涵养真气充浩静定，非茫荡守中而绝外缘，是无为而化有为之妙道。苟涉一毫利用色相之心，则莫得而窥其涯涘矣。故菩萨又以龙女、宝瓶之难舍，明非易得到手之功用。非菩萨难舍也，自纵欲吝啬而致菩萨难之也，故行者要除紧箍儿，菩萨曰：“你好自在。”舍，非纵也。行者拔毛，恐无救命，菩萨道：“你一毛也不拔，教我善财也难舍。”吝，故难舍也。财色为正定之外诱，善财为真性之妙用。菩萨明善财之难舍，示人于财处见其善，善处神其用，舍处辨其难，难处悟其舍耳。此下先师融真设象，理窟神机，乃天女散花之境，非可慢读。
　　
　　出污泥而独净者，莲也，故瓣莲堪作普渡之慈航，一气吹开烦恼去，何愁苦海无边。平其情而致和者，忍也，故罡刀可结菩萨之法座，纵身端坐霭云生，不怕号山有难。龙女劈莲花而载登彼岸，惠岸借天罡以化就莲台，皆见性明心也。
　　
　　菩萨扳倒净瓶，倾水如雷；垂下杨枝，化刀如钩。读者心谓倾水治火，先发以制；诱坐莲台，伏刀就擒，不事战功，善之善者也。皆失其妙。不知扳倒净瓶如雷响，即迷也，盖指其迷之故，而使其自悟。以悟攻迷，而迷者益迷，以迷引迷，而迷者自悟。故善诱之道，令其善悟，不如令其善迷。坐上莲台学菩萨，即悟也。盖闻其悟之门，而使其知迷。以悟人悟，而悟者似迷，以迷醒悟，而悟者愈悟。故善化之法，使其悟彻，不如使其迷彻。倾瓶写“迷”字，来来来，试看陆地远洪涛，何处小车骋故辙？刀尖作悟台，坐坐坐，谁知荣窟尽机锋，怎奈虚刀挥至空！行者大怒，善诱之大慈；妖精大怒，着迷之大悟。
　　
　　妙哉！菩萨两问不答，息其争勇矣。妖精一枪刺心洞其窍，坐在当中，指定处何曾正定？须知无住生心，打打去来，死心时才是生心，急求一齐放下。“三个顶搭”分明了心上三星，顶天立地号三才，不向火炎里钻头。“五个箍儿”，体备了身中五德，敛神聚气还性善，乐得金窝中自在。“称为善财童子”，人性本善，而才无不善，即以其善善之而已。此善养浩然之气，见性明心，大慈大悲之妙道也。要其指归，不外“正定”二字，故曰：“片言能识恒沙界，广大无边法力深。”
　　
　　第四十三回　黑河妖孽擒僧去　西洋龙子捉鼍回
　　
　　悟一子曰：此篇承上红孩能正性而参悟大慈，真心明则野心化，起下黑鼍不能养真性而翻波逐流，妄心动则真性摇，以结性由心动而不善养气之害。上是存其心，此是养其性也。
　　
　　菩萨收去海水，童子归了正果，行者解放三藏、八戒，笃志投西。此火性自起者已伏，而水性外驰者尚存。“忽听水声”而心又动，不能心如止水也。故行者再提《多心经》以明六贼。眼、耳、鼻、舌、身、意，天之六贼；色、声、香、味、触、发，世之六贼。天之六贼不明，则世之六贼分乘；世之六贼不除，天之六贼合盗。互相戕贼，元气随之而丧，皆由不能忘机死心以招之也。故曰：“招来这六贼纷纷，怎生得到西夭见佛？”若要成功，须是洗心养性，不使心中有一毫爱、欲、贪、嗔、痴而已。
　　
　　贪痴之害，莫甚黑水滔天，小鼍为孽。“衡阳峪黑水河神府”，指肾宫而言，其中自有真神。小鼍恃强，占夺其府，则为贪痴不正之气。自称“愚甥”，显然供状。愚者是非非是之谓，与前红孩自称“愚男”对照皆切着其贪昧不明，而非以示谦也。
　　
　　夫鼍居黑水而自名洁，犹人怀浊念而不知污。龙王对大圣说出“是舍妹第九个儿子，因妹夫错行了雨，被天曹着魏征丞相斩了，遗下舍甥，在黑水河养性修真，不期他作此恶孽”。第九子，少子也。鼍洁，其少子；鼋洁，非其次子乎？观此，予前注老龙为李渊，信然否乎？伊父处泾阳之浊水，而行雨差迟；伊子亦处衡阳之黑水，而作此恶孽。与泾为衡，殆其家法也。知天曹着魏征斩其父，而不知三藏往西取经，为超度其父；并不知三藏取经，为谁之所使，而昧心悖行，反思蒸食取经人之肉，是情欲贪炽，而只顾遂其所蒸，不知有父之性，亦不知有己之命也。噫！昧性伤伦，污孰甚焉！其源既污，其流自不能洁，何洁之有？篇中复提天曹斩孽故事，以见不存心养性而不能事天，则犯天理之诛也。
　　
　　摩昂提兵讨罪，一战就擒，请大圣定夺。行者道：“你强占水神之宅，倚势行凶。”真不易谳语。救出唐僧、八戒，“看敖家贤父子情面，饶他死罪”，押转西洋。由其党援而姑从宽典，实邀天幸也。夫心统六欲，六欲之中，惟黑水最为难制。仙师另作一篇，隐言曲喻，举其大者，以结束见性明心之旨，暗与斩孽龙、游地府相照，仅指其心之暧昧而设象立言，其义微矣。
　　
　　“河神作起阻水法术，将上流挡住。须臾，下流撤乾，开出一条大路。”乃拔本塞源之法，逆制水性而不使下流，诚养性修真之要领。开出西行之大路，红孩缚而黑鼍回，得善养之三昧矣。然书中凡妖魔擒获唐僧，必称“金蝉化身，十世修行的元体真阳，有人吃他一块肉，延寿长生”者，何也？盖此书专为金丹正道而作，彼妖魔者，寓行邪造孽，妄希长生之徒，将比之炼就金丹为修成有质之物，故曰“金蝉化身”；曰“十世修成元体真阳”；曰“有人吃他一块肉，长生不老”。不知还丹本无质，非如唐僧血肉之躯壳可比，此其所以为邪魔妖孽也。
　　
　　自号山至黑河，洋洋数万言，弘辨奇文，阐尽玄机奥理，而一本子舆氏善养心诀者。此书者，或曰为锺吕之流亚，而不知其直接孟子之道脉耳。识者鉴焉。
　　
　　第四十四回　法身元运逢车力　心正妖邪度脊关
　　
　　悟一子曰：此三篇专为辟傍门外道而发。傍门如由径窦而希入堂奥，委蛇曲直、诡谲不端、能归正果者，百不得入，何也？既时始进之基，必轨道上之辙；若外道，如驰逐于垣墉队路，并不得其傍门。妖妄丛至，邪淫乱经，适足以杀其躯而已。篇中虎力、鹿力、羊力三道士，傍门外道，兼而有之。傍门三百六十，推开三关，运河车，上夹脊，并泥丸，补胸还精之说，《黄庭》、《灵枢》暨诸仙真经论具载，后人不得真传，误相授受，似是而非，最易迷惑成害。
　　
　　广成子曰：“丹灶河车休矻矻，鹤胎龟息自绵绵。”盖人身有天地，一呼一吸，息息自有根蒂。任督二脉，随气转运，乃天运自然之盘旋，如河车然。妄作者开三关，运辘轳，在意用力，牵动摆骨，一切恶状，逆天害理，决裂大道。不知河车天造地设，神运不停，才经人事造作，便扼塞壅滞，血结气凝，异毒痼病旋生，乃促死之方也。车迟国界，在黑河、通天河之间，即河车迟滞之义。
　　
　　师徒闻声，猜以地裂山崩，雷声霹震，人喊马嘶，俱形容造作反常，可惊可骇之意。“行者见攒簇许多和尚扯车，着力打号”，见非攒簇五行，和合同象，缢缢自然之道也。“车子装的都是砖瓦木植之类”，见采取者系滓渣重浊之物。历叙高坡、夹脊小路、大关，“都是直立壁陡之崖，那车儿怎么拽得上去？”皆直指其用力之妄，而不识转运河车之神妙切。
　　
　　行者变云水全真，与监工道士诘问原由，径往滩上，过了双关，转下夹脊，无一毫致力，其间何等便捷随机！众僧说：“他会烧丹炼汞，点石成金。”若傍门道流，以运河车为内炼，以烧炼铅汞取食为外炼，此其内外二丹之始终，以盲引盲，深信诚求，如狂如骛，究至到老无成。即稍获延年，终是鬼窟生涯。故和尚道“走不脱”，“不得死”。不死不活，非长寿，乃长受罪而已。安得西天取经的罗汉，齐天大圣的神通，与人间报此不平之事耶？
　　
　　行者道：“五百个都与我有亲。”佛说：“一切有情，都成眷属。”原是廓然大公，无内无外，今苦苦不放，何为广大慈悲？“掣出金箍棒，一棒打杀”，即韦驮举降妖杵打灭妖魔，救度众僧也。行者现出显化原身，众僧拜请降妖归正，“早将车儿拽过两关，穿过夹脊，提起来摔得粉碎，把那砖瓦木植尽抛下坡坂。”善哉！善哉！还法身之元运，碎牟力之濡滞，秉一心之忠良，正妖邪之夹脊，直捷痛快，智勇兼足。身心性命，人人皆可保全。
　　
　　最妙在大圣拔毛一截，各教捻在无名指甲里，用拳握足，叫声即应，各有大圣现前护卫，不怕魔侵一法。无名指属心，言人能心细如毛，拳拳在念，随念是圣，安有魔障？个个人心有仲尼，僧僧手里有大圣，寂然不动，感而遂通，至真至妙之道也。先师写得神奇，读者切须领会。这便是智慧光明，如梦初觉，即智渊寺老和尚一见行者就拜道爷爷来了也，岂非太白金星在梦中提救人性命耶！
　　
　　三僧私赴三清观，吹灭灯光，变太上、元始、灵宝，示佛即是仙，仙即是佛，教虽分门，原无二体。冷落智渊寺，便是吹灭三清观。倘两家各藏心计，僧人馋口窃供养，道士掩耳摸金铃，未免令有识者呵呵大笑。
　　
　　第四十五回三清观大圣留名车迟国猴王显法
　　
　　悟一子曰：此篇明圣水金丹，本由修炼，而非可祷求；真性情空，全以神用，而不事声色。劈破傍门，指出真谛。冷语闲情，处处警策。
　　
　　虎力、鹿力、羊力三道士，自称大仙，禳星诵经，希图长生保国，既不识大道正宗，何能辨三清真假？心疑圣驾降临，拜求圣水金丹，犹世人瞻星礼斗，扶鸾降乩，而求延寿长生，瞽惑已甚！大圣允留圣水，“三仙或抬一缸，或掇一盆，或移一瓶”，如世人信行八段锦、六字诀、十六字呼吸，暨炼秋石红铅服食，自钤一瓶一钵，远胜承露金茎，而望延命邀天眷也，深可胡卢而笑。
　　
　　三僧各溺一溺，非善谑，乃是善解。盖咽津纳气，皆属阴质；秋石红铅，淬渣秽浊，多由于溺，故直晓之曰：“你们吃的是一溺之尿！”虽三教圣人，亦有指溺言道者，如释典云：“道在干屎橛”。《南华》云：“道在屎溺。”《大学》云：“如恶恶臭。”至若臭腐自化神奇，坤贞克敦元复。最浊之中，即有至清。溺，未始不可言道，奈何世之学道竟有从事于溺者，岂不大可笑耶！善哉，大圣云：“索性留个名罢。”特以出人胡思乱想，不知道为何物，故不得不大声疾呼，留下道号，以提醒用蒙也。大呼曰：“道号！道号！你好胡思！那有三清，肯降凡基？吾将真姓，说与你知。”行者无父母，何有于姓？姓系菩提祖师所命，性命之真传也。姓者，性也。若曰汝等以道为号，亦知道之号乎？何胡思妄想乃尔。岂有三清上圣，降于浊世，轻度凡夫之理？皆尔等不知真性之故也。否今将真性说与你知，你们亦知自己所吃者都是一溺之尿乎？此非予强解，请看“索性留名”，何以并不留名，而止云姓？又何以并不留姓，而止云“真姓”？读至结云“至具了性”句，可晓得矣。仙师以“大圣留名”作一提钢，特明道之名号，惟真性而已。古者神女感天而生子，“姓”字故从女，“姓”，固寓真性生化之妙道。噫！“姓”以寓名，“姓”以代性，“姓”以名道，“姓”以应号。信口拈来，头头是道，玄妙莫测，神哉！妙哉！
　　
　　师徒赴朝，老道一告，大圣一诉，乡老一奏，皆叙车迟国祈雨，僧、道斗法之由。仙师即祈雨一法，以明傍门、正道之悬殊，非可止认祈雨为大圣之显法也。道也者，本一性而贯诸法，显真体而融事理；超群有于对待，冥物我而独运。本非法，不可以法法；本非显，不可以显显。非可执显法而求也。
　　
　　“道士登台，以令牌为号。”令牌者，木之一气。一声、二声、三声、四声，号令全从声色上安排，是真法也，而非真性。性之感通有定，法之号召难准，故风云雷雨，所以有应有不应也。大圣以棍子为号。金箍棒者，五行之全理。一指、二指、三指、四指、五指，全在神化上运用，是真性也，而统真法。法之空即法，法之显惟性，故风云雷雨，所以无不响应也。所谓定性存神，静功祈祷，神明独运，而不大声以色也。若离性而言法，是犹就法而祈雨泽，舍本逐末之术，非真性之妙法。故行者道：“是傍门法术，不成个正果，算不得我的他的。若能叫得龙王现身”即真性发现，动静一致，隐显莫测，不属于显而显自章，不局于法而法自在也。
　　
　　行者一呼，龙王即忙现了本相，“四条龙在半空中，度雾穿云，飞舞向金銮殿前。”呼吸相通，何其神速广运！岂彼傍门外术所能偷其变化，测其首尾哉？结云：“广大无边真妙法，至真了性劈傍门。”显已说出。昔吕祖听黄龙机禅师说法，师语曰：“座下何人？”吕曰：“云水道人。”师曰：“云尽水干何如？”吕不能对。师复曰：“黄龙出现。”吕顿悟，龙现为真性，炼水金犹未了真。留诗云：“自从一见黄龙后，始侮从前错用心。”行者云尽水干之后而唤黄龙王现身，即此义也。彼晚学末流，悖真性而务傍门，抑何不知道号哉！
　　
　　第四十六回外道弄强欺正法心猿显圣灭诸邪
　　
　　悟一子曰：此篇明真性百炼不磨，异端终归泯灭。人身难得，急须访遇真师，诚求实学，切勿嗜奇好胜，误踹傍门，自取亡身之祸。
　　
　　道士谬倚学术，耻败身名，欲赌斗坐禅，求胜异名。“云梯”，傍门而兼外道也。坐禅一门，即闭息一法，如忘机绝虑，如能入定出神。奈精神属阴，难成正果。古人比之磨砖作镜，下此者则谓之众木橛。兹称“云梯”，大约盘坐开关，注想顶门，渐想渐高，腾空直上，妄希冲举之邪说，分明魍魉伎俩，实为外道！不知佛无坐相，坐佛即是杀佛，故行者道：“但说坐禅，我就输了。找那里有这坐性？”三藏道：“我幼年间遇方上禅僧讲道，那性命根本上定性存神，在生死关也坐二三个年头。”可见坐非真禅，乃幼年间方上游僧之浮谈耳。不但坐二三个年头，直坐到老，也无济事，真禅固不专在坐也。虎力纵身直上，唐僧撮起空中，即注想冲举之状。何以一被大臭虫而缩项，一犯长蜈蚣而叮鼻？均有妙义。深机坐禅者在臭骨头上用功，毒心肠上致静耳。释典云：“生前坐不卧，死后卧不坐。原是臭骨头，何用作工课？”道经云：“烦恼毒蛇，睡在汝心。”吕公试僧人禅性而现为小蛇者是也。
　　
　　至“隔板猜枚”，即射覆之技，精于六壬奇门，着卜推测者，能得其术，非关身心性命，亦为外道。柜中“山河江稷袄，乾坤地理裙”，何以变做一件“破烂流丢一口钟”？盖数无定情，而理有一致。二不如一之精，华不如朴之约，贵不如贱之安。新者必趋于蔽，常者不保其迁。目不可恃也，智不得窥也，数不足拘也。忆逆者反多遗照，静待者物无遁形。神而明之，存乎其人，故至诚之道，乃真知实见，不事推测，可以前知。鹿鹿何为乎？鹿力之绌，固其所也。
　　
　　又猜仙桃，而何以为核？盖肢体易剥，硕果不食，落实如泡，独存惟仁。任瞥见者，胸有成竹；中肯綮者，目无全牛。善鉴者不泥于迹，知个中生生不已之机；陋识者仅察其貌，昧此内化化无穷之妙。灵明默运，变动不居，往来无朕，鬼神莫测，所以君子贵精于《易》。神羊何智乎？羊力之绌，不亦宜乎。
　　
　　又猜道土，而何以变为和尚？妙哉此变！泯人我于无间，浑仙佛为一体。老孙变老道，佛师即是道师；道童变佛子，道徒原是佛徒。“剃下光头”，有法何曾有发？无法之法深于法；“穿上黄衣”，色空远胜色葱，正色之色极乎色。敲动木鱼，隐然脑内诵《黄庭》；念声“阿弥”，劈破脊梁来出世。“钻将出来，齐声唱采”，此天花乱坠时也。“道可道，非常道；名可名，非常名。”彼执名定相，虎视眈眈，抑何鄙哉！虎力之绌，自取其蔽也。三力不自悔学踹傍门，难欺正法，又自多幻术，谬希得志。行者即以其人之术，还杀其身，行者何心焉？
　　
　　古有战去其头而能言“无头亦佳”，甘剖腹剜心而不避，就汤镬沸鼎而如饴者，皆本真性磨炼而成，视身为幻，而非以幻事身。教气有聚散，理光聚散，得其理则浩气与之俱存；形有死生，性无死生，明其性则神灵因之不昧。君无圣不圣，忠荩必不可贰也；父无慈不慈，孝思必不可匮也。有驾驭白刃沸鼎之精神，而不为白刃沸鼎所屈抑，若以白刃沸鼎为幻妄而已。此即如行者太乙金精曾经八卦炉中煅过，乃一念之真性为之也。故能修真性者，遇大难，临大节，如伯奇、孝巳、伯邑考、申生死于孝；关龙逢、文天祥之身首异处，比于剖心，孙揆锯身，方孝孺、铁铉、景清、黄子澄、练子宁诸公，寸寸磔裂死于忠。俱是明哲保身，而修真了命，毫无损伤也。若孔光、胡度、苏味道、褚渊、冯道之流，临难苟免，虽长生延寿，则已失真性，而毁伤其肢体矣。行者本真性之全体，原非幻相，特现身设法，以辨明真假之有若是耳。故提纲曰：“显圣灭邪。”头可断，真性之头不可断，“长出一个”，砍犹不砍也。腹可剖，真性之腹不可剖，“依然长合”，剖犹不剖也。油祸不可浴，真性可浴，“翻波顽耍”，油祸不能损真性也。
　　
　　妙在“油锅内行者假死”一段，提醒世人明惟真性之运用，穿金透石，入水不溺，入火不焚；兵刃不能损其体，虎兕不能伤其形；出有入无，死生一致，非有死生知识心意存乎其间。一落死生知识心意，便带尘缘性念，不能到此地位。三藏祭文道：“生前只为求经意，死后还存念佛心。”是着死生知识心意而论，失其真矣。故八戒道：“师父，不是这祷祝。”曰“无知的弼马温”，不落知识也；曰“该死的泼猴头”，不拘死生也。曰“猴头了帐”，何心之有？曰“马温断根”，何意之有！“行者忍不住，现了本相”，分明形容出一团真性来也。盖性无死生，死了显魂之说，非系真谛。行者闻言，掣摔打杀，道：“我显甚么魂！”言性为生前之灵，而非死后之显魂也。学道者早向生前修炼真性而可矣。
　　
　　三力不知真性，误踹傍门。生前习茅山开剥之幻术，炼身外冷龙之左道，唤雨呼风，点金炼汞，妄希长生保国，昧本逐末，自欺欺人。知伪学可以詟愚，不知伪久则败；知勾法可以警俗，不知勾久必亡。故虎头不免于犬口，鹿脏竟喂诸鹰肠，羊骨终糜烂于釜爨，而冷龙莫之救，此国王所由放声大哭道“不遇真传莫炼丹”，“徒用心机命不安”。又曰：“点金炼汞成何济，唤雨呼风总是空。”何其深切着明哉！
　　
　　第四十七回　圣僧夜阻通天河　金木垂慈救小童
　　
　　悟一子曰：车迟国王误信河车之力，几致丧命。赖行者打碎车辆，早除妖道，救全真性，保固山河。一经省悟，便属智渊，方知禅门有道，不可偏心也。“也敬僧，也敬道，也养育人才”，真是三教同归一性，广大智慧之正法门也。
　　
　　性者，天也。知性知，原是一贯。固通天之实学也。仙师虑世人知性为性，而不知性为人找一体，有偏全纯驳之辨，乃执一已而修，鄙滞不通，如夜行失路，阻截难前，故此特着通天河三篇精义，设大士竹篮收鱼之妙相，以指引万世迷津，即佛祖教外别传之正法眼，太上得一还元之秘密旨。学者能知此一事，则性体归元，金丹之道备矣。
　　
　　但通天之路，坦荡无陂，不能行者少，即能知者亦少，故不得不标榜立石，傍注十字，曰：“径过八百里，亘古少人行。”然此道人人咸具，家家自有。唐僧道：“今宵何处安身？”行者道：“到人家之所再住。”篇中曰“做斋的人家。”曰“望见一簇人家住处。”曰“有四五百家。”曰“径来人家门首。”下文逐节点醒“人家”二字为眼，自将陈家庄作骨，寓笔之妙，不即不离，如灰蛇草线，令人寻绎难穷。读至后回结穴处，方见其神。所谓“此般至宝家家有，目是愚人识不全”是也。
　　
　　三藏向老者借宿，老者道：“东土到我这里，有五万四千里路，你这等单身，如何来得？”三藏道：“我还有三个徒弟，保护贫僧，方得到此。”盖通天适当十万八千之中，乃修道者至中不偏之路，不容稍有移易差殊，非执己孤修者所能至。世人说到这里，无不骇疑惊怪，莫肯承当。故三藏叫：“徒弟，这里来。”而老者看见，唬得跌倒在地，说怪说丑所由来也。岂知其中实有降龙伏虎之能，非可以信不信。迨师徒斋罢，二老欠身道：“你等取经，怎么不走正路，却跄回到我这里来？”行者道：“走的是正路，只见一股水挡住，不能得渡。”一问一答，均明通天河为修道正路，到陈家庄，乃见得渡通天河之要道。迹非正路，而实正路也。
　　
　　说出“灵感大王”。“灵”为生育之灵，“感”为云雨之感，虽甘雨庆云，足以长养万物；而恣情纵欲，还能斫伤真元。恩中带杀，慈里伤人，每每消耗真阴真阳，就如好吃童男童女一般。此喻言其隐微，岂真吃童男童女哉！故曰：“只因好吃童男女，不是昭彰正直神。”乃是潜通造化，混一阴阳之至精，而未可以形迹浅窥。
　　
　　老者道：“我们这里属车迟国元会县所管，唤做陈家庄。”“元”为真元，“会”为运会，有转轮不息之机，本家家具足之物。可知陈玄奘住在陈家庄，家庄即有玄奘，玄奘不出家庄，同宗一气，非有二姓，非可求之玄渺而失之家内也。
　　
　　“一秤金”，名虽童女，止八岁，实二八之真阳；“陈关保”，名虽童男，止七岁，实两七之真阴。“轮次祭赛”，分明令人各家示宝；“预修亡斋”，乃是叫人早修善死，“一秤”者，气味和平之准则；“关保”者，关睢天保之始终。此般至宝，纵弃破家财，万两黄金何处买？“极为灵感，知大小美恶，生时年月，莫那移。”噫！妙哉！关保是行者化身，行者变关保，何曾有二？一化二，奇变偶，请认识阴里阳精是水金。秤金是八戒变体，八戒变秤金，真个就像一是八，阳生阴，须认得阳里阴精是木火。
　　
　　两般至宝像丹头，原要两个丹盘。金木交欢去耍子，不过为金鱼—味。先吃男，后吃女，喻两段工夫，不着于形质，何有伤损？金丹始终真妙法，说不出玄之又玄。刚道得“造化”，发其机，打开门，抬男女，已和盘托出。不由于造作，原无矫强。药物阴阳尽在兹，莫胡猜傍门邪行，少不得哭哭啼啼嘱付伊。
　　
　　第四十八回　魔弄寒风飘大雪　僧思拜佛履层冰
　　
　　悟一子曰：《南华经》云：“北溟有鱼，化而为鹏。”鱼者，阴中之阳；北溟属水，寓言水中有真金也。化为鹏者，朱雀也。南方，属火；图南九万，阳数已极；火中又能化木。总此一味水中金之循环无端，转运不穷也。学道者能收得水中金一味，何患不圣、不仙、不佛！世多下士，非但不肯深信，莫不为□（左“斥”右“鸟”）鴳之笑。不知此道至切、至真、至近、至简，绝非荒唐幻渺也。昧此者，犹如有家而不知家在何处，俱在醉生梦死之乡而已。
　　
　　劈叙陈家庄众人等祭赛一节，言众人能信行者、八戒之变化，而直至灵感庙里，认出金字牌位，叩头谨遵，此之谓主人澄、清，不敢混度年例，方可各回本宅也。善哉！大圣、天篷曰：“我们家去罢。”曰：“你家在那里？”曰：“往老陈家睡觉去罢。”曰：“呆子，又乱谈了。”曰：“反说我呆子！只哄他耍耍便了，怎么就与他当真？”曰：“为人为彻，才是全始全终。”一叩一应，互相发明，堪使流落他乡之人，顿思故里；寄迹天涯之子，猛整归鞭。家家自有家，莫在他家歇宿；家家还有家，切弗自家做梦。不做呆，耍耍过去，便为真；代乱谈，全始全终方是彻。敲击之下，清彻贯耳，奚啻暮鼓晨钟，醒迷破寐！行者与怪问答，不过道出一个家常旧例。八戒筑怪赶上，早己寻得两个通天巨鳞。既明踪迹，有法擒拿。径回陈家，男女无恙，宾主师徒，合志谈心，喜可知也。
　　
　　水申之金，蕴真阴真阳，五行四时之气。原是陈家故物，未能收服。鱼跃于渊，道自昭察。道自道，我归我，与我无与。我囿于道之中，而为道所规弄。生老病死，成住壤空，悉由于道。造化小儿，无心为之；取经唐僧，有心甚急。专欲逆挽造化，争衡作对，此未经收服之水金，所以随有捉弄唐僧之心事，实唐僧之有心自为之也。
　　
　　慈哉！鳜婆发救唐僧伏怪之婆心，演炼性休心之善法。若目为助妖为虐，是执象泥文，而非以意逆志，何足以窥作者之精义哉？盖《心经》之妙，妙于无心。心有方所，所非妙心。昔有野狐化女子，能知人心所在，以心有所也。大安和尚置心于四果阿罗地，狐女遍觅不得。予谓特狐女耳，置心之心即其所，何以遍觅不得？予即以其置心之心知之。予何心知之？唐僧取经之心甚急，急于功程，不知进退存亡，各有其候。岂知逆施造化，俱出于自然。有心之为害匪浅。
　　
　　鳜婆道：“久知大王有呼风唤雨之神通，搅海翻江之势力。”唐僧既抵河干，见风平浪静，自觅扁舟，瞬息就渡。待至中流，而显其势力神通，出其不意，何等快捷，又何用弄风、降雪、结冰诱陷之拙策耶？盖弄风、降雪、结冰者，若故阻之，使不得轻渡，以中其神通势力；若故险之，使不得慢渡，以息其神通势力。非救僧伏妖之婆心乎？大雪降成，冰至寒也。寒彻则梅芬，遇奇则计活，故冷之极者和之胎，塞之甚者通之舆。不历严寒，不足以炼其真性也。层冰八百里，最险也。冒险则堕机，鉴危则利步。故履虎尾者受其咥戒，履霜者知其几。不陷重渊，不足以休其躁心也。
　　
　　唐僧之急性躁心，鳜婆知之有素，特在通天正路之处，故作此难，以寒冰炼其性，以堕渊休其心，其殆即大土之化身欤！何以知其然也？看后回大士不待行者之告，而先赴竹林制器，鳜婆，即大士也，大士收鱼之时，并无鳜婆出现，大士，即鳜婆也。鳜婆一言一动，无非为保全唐僧、安置大王之计？可晓然矣。究而言之，灵感大王，即一灵感大士，灵感之号如故，而以一大士化大王也。然则大王之弄风、弄大雪、弄唐僧，即鳜婆之弄大王、弄唐僧，皆大士之弄大王、弄唐僧，总一大士之遵奉佛旨，接引取经人也。
　　
　　三藏道：“贵处时令，不知可分春夏秋冬？”见天道有自然之运，不可不知其候。又曰：“贫僧不知有山河之险。”见地道因一定之理，不可不知其变。又曰：“世间事，惟名利最重。似他为利的，舍死忘生；我弟子奉旨尽忠，也只是为名，与他能差几何？”见贪利图名皆是累，不可不知其害。苟躁心是用，层冰慢履，则为造物所规弄之常久，而不能为造命立命之君子矣。故必洞晓阴阳，深明时俟，知进识退，防危虑险，忘机绝念，息影休心，方能不失其正。若急思前进，则过犹不及，道在目前，当面蹉过。
　　
　　沙僧道：“忙中恐有错”一语，极为提醒。盖通天河为取经之正路，河中之怪物未收，何能得渡？水中金为通天之妙道，水中之真金未得，拜佛无由。经是水金，不是文字。佛即在家，不在西天。思拜佛而冒险，何如留住陈家为不错。草包马足，其为草草；踏冰而行，却是妄行。自蹈重渊，一沉到底，唐僧自取，与怪何尤？
　　
　　鳜婆道：“不敢！不敢！且休吃他。宁耐两日，从容自在受用。”何其敬慎小心，从容自在！不特使唐僧无损，抑能使怪物有容，开三徒拯溺之门，留大士伏魔之地，谓非自在之化身谁乎？三徒回至陈家庄，说明灵感弄法。径赴水边，寻师擒怪，返本还元之机在斯矣。
　　
　　第四十九回三藏有灾沉水宅观音救难现鱼篮
　　
　　悟一子曰：金丹，真阴真阳之气交结而成，法天地自然之运，历四时七十二候，贞下还元，毫无矫强造作。彻悟老子观微观妙之义，方知至道不繁，简易自在，取而服之，尽性至命，立跻圣位矣。此篇正明收服金丹下手之妙用，即观音奉旨上长安释厄救难之密谛，乃一部《释厄传》之大元本、大结穴。篇在四十九者，明大衍之数五十，其用四十有九，在此也。仙师笔不能尽显，特描写观音鱼篮妙相，昭示后人，其中蕴义无穷，包涵万象，非洞晓阴阳，深明造化者，未易窥其一二。读者谓《西游》无多伎俩，每到事急处，惟有请南海菩萨一着，真扪盘揣□（上“竹”下“龠”）之见也。
　　
　　二徒计议下水寻师，八戒驮行者真假二身，明三人同志，急须问友寻师；身外有身，岂可当面不识？曰：“老孙在这里。”耳根头，叫不醒呆人胡弄，曰：“你还驮着我。”歌声处，你还有我的原身。快走快走莫迟疑，抬头便是水鼋第。变虾毋，问虾婆，大肚姆姆说生机；见石厘，听石匣，活墓真师哭死路。夸若得弟子同寻至，何患真经不到家！
　　
　　三藏恨声而哭，历叙水灾，非恨水也；正言自生时以至归泉，莫非水之为用，不可忽也。行者叫道：“师父，莫恨水灾。经云：‘土乃五行之母，木乃五行之源。无土不生，无水不长。’”即“四象五行全藉土，九宫八卦岂离土”之义。言下分明，无须注脚。行者探明消息，着八戒、沙僧入水索战而不同往者，何也？怪本水中真金，合阴阳五行之气，攒簇已成，特因阻符阳火之运用未到，时候不来，故不能返本还元，以归正果。止须八戒之木火煅练，沙僧之真土以制伏之耳。
　　
　　“手执一根九瓣赤铜锤”，纯阳数足，特立独行之象。八戒道：“你假做甚么灵感大王，专在陈家庄吃童男童女。我本是陈清家一秤金，你不认得我也？”非欲大王认得也，正欲修丹之士认得。此时唯有女相出现，而无事乎童男也。三个在水底下一场好杀，不可仍认作攒簇五行结胎时候，乃胎成之后运火十月之攒簇也。
　　
　　词云“有分有缘成大道”，阴阳交媾也。“相生相克秉恒沙”，加火煅炼也。“土克水，水干见底”，水得土而凝也。“水生木。木旺开花”，木得水而荣也。参禅法，则混融而归一体；炼还丹，则分见面伏三家。“土是母，发金芽，金生神水产婴娃”，言土能生金水也。“水为本，润木花，木有辉煌烈火霞”，言木火能煅金也。“攒簇五行皆别异，故然变脸各争差”，言此煅炼之时，虽亦攒簇之象，而火候情形，时时变换，皆别异不同，故工僧与怪相战而变脸争差，有由然也。读者认此词为五行生克套语，失其妙谛矣。
　　
　　“二人诈败，引出水而战。未三合，又淬于水。”火功未足，未可收伏也。“二人还去索战”，火功再进也。鳜婆对大圣说出“大闹天宫混元一气太乙金仙齐天大圣，如今皈依佛教。大王今后再莫与他战了。”夸大圣之始末，乃以明金丹为混元一气，从八卦炉中煅炼而成。火功既足之候，急宜退守，以待运通超说。即崔公《入药镜》所云“受气吉，防危凶。火候足，莫伤丹。天地灵，造化悭”是也。故下文妖精道：“贤妹所见甚长，把门紧闭了。”“任君门外叫，只是不开门。”行者道：“你两个只在河岸上巡视着，不可放他走了。”俱是罢功守城，防危虑险，恐有“夜半急风雷”之患也。
　　
　　丹阳祖师曰：“水中火发休心景，雪里开花灭意春。”即怪物高垒千层，闭门不出之候。定性归真，有自然而然之妙；普陀自在之菩萨，所以有不期然而自动者矣。菩萨不待行者拜问，“不许人随侍，自入竹林里观玩。”早知妖精当收伏之时，应预制收伏之器，对神观之妙用。非可令人共知也。令大圣“聊坐片时，待菩萨出来。”因时候未至，自须守待，无所用其躁心也。见红孩儿笑道：“你那时节魔业迷心，今朝得成正果，才知老孙是好人。”正明此时乃婴儿现相之时。今日之魔，亦如红孩儿，非得菩萨运神功收伏，不成正果。虽了性了命一理，而收伏各有时节也。行者心焦，恐迟了，伤师之命。时过而金丹走失，失其命矣。“菩萨分付，只等他自己出来。”见金丹之脱胎有候，须待其自出来也。
　　
　　描写菩萨竹林之妙相，皆自天然，不假装束，显男女于一相，分清浊为两般；忽忙中却甚自在，坐忘内全是条理。神观法器真玄妙，甘露慈云洒碧空。噫！妙哉！通天河妖怪根源，惟菩萨识得；竹林里削篾做甚，岂诸天能知？重整家事无多物，只手提个紫竹篮儿；救取唐僧莫误时，拘不得那着衣登座。未梳妆的菩萨，却像似逼将来的稳婆；上溜头拴篮儿，分明是逆流间的渔父。
　　
　　菩萨念颂子道：“死的去，活的住！死的去，活的住！”神哉！神哉！生死机关，尽在手中，下手妙诀，不离口授，其颠倒去来之妙，言不能显，第就浅义而论：“住”者，人之主，心苗与肾气而交结，故成活，入我“门”来便是“阔”。“去”者，一之亡，七情与歹意而俱存，故就死，到得“敝”时应自“毙”。活者，神也，气之清，故上达而住，得一以成佳妙，离人以自主持，住其自住，非菩萨住之也。死者，物也，质之浊，故下流而去，着水则犯法纲，如刃则遭劫运，去其自去，刃非菩萨去之也。经云：“菩萨于法，应无所住。”今云“住”，生于活也，活即无住，无住生住也。去由于死，死即住也，住故去。颂子之显义也，其秘妙处不能笔显。
　　
　　“亮灼灼一尾金鱼”，忽然自入篮来，特菩萨能神观其候耳。菩萨何心哉？溯其本来，出自莲花而无染；究其手段，由于九转而归一。“海潮泛涨”，明其降世成精之因缘；“掐指巡纹”，计其数是还元之时候。“运神功，织竹篮，收怪现相”，以示凡人，大慈大悲，灵感有如此，盖大王即一大士之化身。经云：“观音菩萨，成就如是功德，以种种形游诸国土，度脱众生”是也。大士得龙女、红孩，而显了性之宗源；大王得童男童女，而现了命之根蒂。是一是二。陈家庄众信人等，家家自有灵感大士，鱼篮之妙相，自有收伏灵感大王之妙法，奈何不敬信而尊奉之哉！
　　
　　大王收入鱼篮，唐僧即已得命，老鼋仍归故宅还元，即是通天已成普渡慈航，何用打船办篙。“忽然河中高叫”，从“知悟本成灵”，“端的是真”，“怎敢虚谬”？放心稳渡胜层冰，“歪一歪，不成正果“；踏盖站身分左右，牵上马，确是河图。噫！白鼋背上，放出五色毫光；通天界里，话尽无生玄妙。返本还元，全凭自在；脱壳成真，须问佛祖。能上无底船，盖缘此处种灵根；取得有字经，还从是河经历去。朝天发誓不差池，我问我问休忘记。
　　
　　第五十回　情乱性从因爱欲　神昏心动遇魔头
　　
　　悟一子曰：《西游》一书，讲金丹大道，止讲得“性命”二字，实止是先天真己之气。修性命者，修此一气，性命双全，而还归于一。反反覆覆，千变万化，不离其元。
　　
　　诸篇立说，或先明了性，而后可了命；或先明了命，而后可了性。或明了性即是了命，或明了命即是了性。或端明性，而命无二理；或端明命，而性有同原。或明了性不了命之偏，或明了命不了性之昧。或明了命之先先了性，了命之后后了性。或明性之不了，而落于虚伪，或明命之不了，而入于妖邪。或明傍门不能了命，而反失其性；或明枯寂不能了性，而无由了命。或明性为物欲所诱而不能了，或明命为幻妄所误而不能了。或未能尽知其性之初而不能了，或未能尽知其命之妙而不能了。或正言，或反说，或寓意，或设象。或戏谑闲情，发本然之理；或冷语微词，示下手之功。或隐指其要决，或显露其真传。横竖侧出，旁通曲喻。千魔方怪，无非止讲得修“性命”二字，止修得先天真乙之气而已。
　　
　　首七篇，原有伦次。以后，或有伦次，或无论次。颠来倒去，篇篇各有深义。如造化之雕刻万物，并无重复，归总本于一元。《参同契》曰：“孔窍其门。”子舆氏曰：“引而不发。”惟善读者能神观默察，而有以自得之耳。如此篇明遇境而迁，不能安身立命，即《易》所谓“思出其位”，《中庸》所谓“不能素位而愿外”之义，总由操守不固，工夫未到所致。
　　
　　篇首《南柯子》一词，心地工夫，在绵绵无间，句句彻透。何以劈提“南柯”二字？言世路□[左“山”右“险”]巇，幻如南柯。若有心贪着，不能随遇而安，出此入彼，便似做南柯梦矣。凡人情境遇最难忍者，莫如饥欲，故易动者，莫如饥寒而思衣食。篇中师徒心和意合，归正求真，所以修性命也。倘遇饥寒，自当固穷，不可妄动。三藏见楼台欲化斋，行者望气色劝勿入，寓有叩侯门而求利达，戒冰山而慎行止之意。
　　
　　“请下马，平处坐下，切莫动身。与个安身法儿，画一道圈子，叮咛不可走出圈外，只在中间稳坐。”即素位而行，不可愿外。此之谓有坐性，非果画一圈子可当玉帐术也。有坐性无坐性，不在坐而在位。素位而行，便是有坐性，不出圈子。一或愿外，便失坐位，虽终日痴坐，亦是无坐性，出了圈子。处富贵如无有，有坐性也；处贫贱如固有，有坐性也；处患难如无事，有坐性也。随遇顺受，悠然自得，不坐亦坐。苟胸次扰扰，心为境转，有性无性。出此圈，即入彼圈，所谓入于罟获陷阱之中，而莫之知避也。师徒俱端然坐下，行者不避千里，化斋供师，分内之事，亦是有坐性而不愿乎外。
　　
　　“直至古树参天，一村庄舍。柴扉响处，走出一个老者，手拖藜杖，仰面朝天道：‘西北风起，明日晴了。’后边跑出一个哈巴狗儿来。”又道：“你走错路了。往西天大路，在那直北下。”又“心中害怕道：‘这和尚是鬼！是鬼！’”又“举藜杖就打，行者道：‘老官儿，凭你怎么打，只要记得杖数明白：一杖一升米，慢慢量来。’老者闻言，把门关了，只嚷‘有鬼！有鬼！’”“行者道：‘道化贤良释化愚。’”“使个隐身法，挜干饭满钵而回”噫！妙哉！仙师寓言隐奥，莫可测识。读者谓不过点缀村落吠大，野老鄙啬之情景已耳。岂知乃隐讥有位而窃禄苟容者，自谓能识天时而察人事，仗势头而看风色，实为仰愧俯怍之人，乃是天坐性而出圈子者，殆即纲目书莽大夫之流欤！
　　
　　何以见之？“古树参天”，非身居木天乎？“手拖藜杖”，非太乙杖藜乎？“村舍柴扉”，非传迹于莽乎？“朝天看风，跑出哈巴”，非看风苟容，仰有愧于天乎？“你走借了路，往西天路，在直北下。”不自知面北之非，而告人以向西之错，于心有愧，故曰：“是鬼！是鬼！”心傍着鬼，非俯有愧于人乎？“老者举杖就打。行者道：‘老官，只要记得杖数明白：一杖一升米。’”盖惟仗记录卜升迁，止知窃禄自温饱，于心有愧，故说：“有鬼！有鬼！”回顾衾影，能不自己愧杀乎！
　　
　　篇中八戒曰：“我不比那村莽之夫”，已下其人注脚。此其人既非贤良，非道可化；此又非愚，非释可化。似此仰愧俯怍之徒，在位而出位，口是心非，言诈行违，分明老贼，诚不如潜形隐面之辈，挜取干饭，事亲供师，反得至恭至敬也。仙师盖有为而言，所以激励臣节，为千古立有位之防，即《孟子》齐人之喻，贤者自贤，愚者自愚，此有良贵者所以不愿人之膏梁之味也。
　　
　　唐僧惑于呆子坐牢之说，一齐出了圈外，坐于公侯之门，静悄悄全无人迹，非无人也，即昏夜乞人，如在鬼窟里作生涯也。呆子入见，黄绫帐幔，象牙床上，白媸媸的一堆骸骨，见位至公侯而不修性命，明眼人视之终是一堆白骨。呆子洒泪浩叹，“英雄豪杰今安在”一句，深可猛省。“见帐慢火光一晃”，见石火之易灭。“见桌上锦绣绵衣”，见朱紫之惑人。“不管好歹，拿出背心”，见服官之不择。“四顾无人，谁人知道”，见四知之罔畏。“立站不稳，扑的一跌”，见荣辱之靡常。“把两个背剪手贴心捆了”，见刑法之易罹。唐僧因饥出圈而惊动魔头，呆子因冷贪着而中其机械，皆因爱欲而情乱性从，不清自来，与魔何尤？此修天爵者所以不愿人之文绣也。行者得饭到圈，不见人马，回看楼台，忽成怪石，黄粱未熟，瞬息变迁，沧海桑田，真堪歌哭！总由不能稳坐共守性命，妄动出圈，贪图温饱所致，岂不错走了路，闯入妖魔口里去耶？
　　
　　老翁指出“金□[左“山”右“兜”]山金□[左“山”右“兜”]洞独角兕大王”，兜鍪为首铠，争战之具。兕加独角为亢，王加独角为主，出位兜诅不肯宁静，亢主不臣之象，比之古之欢兜然。故篇首叙师徒正行处，忽遇大山，点缀出石多岭峻，三藏兜住缰绳字样。早以峻岭衬出崇山，以兜缰映带欢兜。至此处忽作“□[左“山”右“兜”]字，寓放欢兜于崇山之义也。欢兜与共工相助为虐，作乱于圣世，不臣之甚，出位之尤者，仙师特引以为圣僧魔头之喻。老翁现相，称山神土地，收下斋钵，“待救出唐僧，还奉唐僧，以显大圣之至恭至孝”，明山神非越位滥受，见大圣为分内恭敬也。
　　
　　大圣找寻妖洞索战，魔头闻言欢喜，道：“自离本宫，未试武艺。”收其欢喜，兜诅出位，好动之情，非可以动胜也。行者战不能胜而焦躁，丢起金箍棒，变作千百条，是以动聊动，而益以就其动。动圈套，老魔取出圈子，把金箍棒收做一条套去，全归于动。而动者不可收拾，皆由我一念之动自先主张也。故曰：“道高一尺度高丈，性乱情昏错认家。可恨法身无坐位，当时行动念头差。”
　　
　　第五十一回　心猿空用千般计　水火无功难炼魔
　　
　　悟一子曰：兕者，丑土，在人为意，意放而肆无忌惮，则心随意转，无所主持，失其把柄，是昧却定理，而套去金箍棒矣。“大圣空着手，滴泪叫道：‘岂料如今无主杖。’”言没了主意也。人能主意以格天，天不能强人以主意。若意被物迷而身遭困厄，不知自反，徒虔心告天，是犹失意罪臣。没有棒弄，惟事修词饰敬以希君听，虽称“战栗屏营，深躬以闻”，极尽情文，有何裨益？适以成其斯昧而已。
　　
　　大圣上天启奏一段，刻画人臣诈妄之状，为君者亦何能取臣心，而使之主诚悃乎？玉帝降旨，可韩司同大圣去查。《周本记》以何姓为韩后。韩者，何也，言可作如何而谘询之义。故细查缴旨，而五帝亦不自主，即着孙悟空挑选天将。天师许旌阳亦曰：“但凭高见选用天将”而已。
　　
　　行者既选李天王父子，又选雷公合力，而玉帝一如其所请，见天带、天师亦不能为之主也。哪咤太子使出法来，变化多端；魔王取出圈子，望空抛去，把六般兵器套去；邓、张二公不敢放雷，天王道：“似此怎生结果？”见天神亦不能为之主。再请彤华宫之火德纵火，把火龙等又套去；再请乌浩宫之水德灌水，水都往外出来；见水火为无情有质之物，亦不能为之丰。再将自已毫毛变做小猴，把小猴又套去，收了本相，见远取无益，渐有近取诸身之义。不知在皮毛间致力，又何足以制其一意之放荡乎？
　　
　　众神计议道；“魔王好治，只是因子难降。除非得了宝贝，后可擒妖。”盖降魔之计，莫先夺魔之所恃；夺魔之恃，莫先善己之所用。故邓、张二公道：“若要行偷礼，除大圣再无能者。”偷者，潜移默运之谓。为仁由己而不由人，唯能反躬刻责，潜移默运于心中，自可忽得故物，非可因偷桃、偷丹而浅解其为长技。故行者偷入妖洞，而忽见金箍棒，此偶然忽悟，而主杖还归于本人也。然不保其复失者，以偷见为一隙之明，未能洞见全体，而终难脱彼圈套也。
　　
　　土居中宫，金、木、水、火，环相为用；分寄四隅，金、木、水、火，环相为体。离本官而偏胜，或土积而金埋，金箍棒套矣；或土障而水阻，水势不胜套矣。土之为正，为至神；为邪，亦为至神。此丑土窃弄其圈，而善套诸物也。故脾败则病危，意邪则事乱。善歧黄者，务理其脾；善生理者，先伏其意。意能害心而乱五德，即土能害性而乱五行也。夫欲收伏意土，非思虑、智谋、威力、强制之所能致功，此天神、雷公、火德、水神之所以无用也。故提纲曰：“心猿空用千般计，水火无功难炼魔。”
　　
　　第五十二回　悟空大闹金□左“山”右“兜”洞　如来暗示主人公
　　
　　悟一子曰；慧禅师回：“有物先天地，无形本寂寥。能为万象主，不逐四时凋。”指炯炯不昧，无形无息，天性之真去处而言。此篇如来示者，即指示此也。言为意之主者在虚中，知意之主者在坐照。惟得主人公，而意土可定；惟知主人公，而主人公可得。若涉闻见智识之力，而欲情定意宁，是犹请天神、雷将、火德、水星，而终难出其圈套。即有偶觉暂悟，忽得故物之时，亦如偷营劫寨，偏师奇兵之剽掠而已。
　　
　　“行者偷得金箍棒。又要偷他圈子，做掏摸买卖，见圈而不知圈为何物，不能下手。只见火器明晃，如同白日，见一切套去兵器等物，即满心欢喜，跨龙纵火而回。”此即偶觉暂悟而忽得故物，所谓逐末昧本，旋得而难保旋失也，其“八戒、沙僧、长老仍捆住未解，白马行李亦在屋里，”如何走得路耶？故老魔道；“贼猴啊！你枉使机关，不知我的本事！”诚不知本也。诸神以为得志，一齐再战。“众神灵依然赤手，孙大圣仍是空拳。”盖烟火之明，何能烛迷天之昧？毫无执持，莫可致力，其奈意土之妄动何？故老魔叫：“小的们，动土修造。”要“杀唐僧三众谢土，大家散福受用”。土动则伤性害命，言下分明。
　　
　　“火德怨性急，雷公怪心焦，水伯闷无语。”均聪明才识，忆逆谋度，乖和失中之象。其致此之由，非如来慧眼观看，何能瞭然？“如来”者，无所从来，亦无所去，即“天之所以与我无可损益者”是也。“慧眼”者，即本性灵明，返现内照，表里莹彻，纤毫弗存，不迎不随，自然明净，明镜止水是也。“行者早至灵山，四方观看，忽听有人叫道：‘孙悟空，从那里来？’”非果至灵山也，灵台方寸地即是，忽然悟到如来境界，故曰：“初来贵地。”如来曰：“你怎么独自到此？”盖人所不知，而己所独知之地。
　　
　　“如来听说，将慧眼遥现，早已知识，对行者道；‘那怪物我虽知之，但且不可说破。’”云此物唯须自己了悟，难假言说，所谓“无法可说，是名说法”也。又道：“我这里着法力助你。”“行者道：‘如来助我什么法力？’如来即令十八尊罗汉开宝库，取十八粒金丹砂，各持一粒，与悟空助力。陷住他，使他动不得身，拔不得脚。”’妙矣哉！“十八”者，“木”也，解作木能克土为助力，乃据理空谈，叫人何处致力？十八粒金丹砂，令十八尊罗汉取之，各取一粒也。“十八”加“各”为“格”，言能格此物，方能收此物，所谓“打开金宝藏，令人各认取”也。故欲诚意必先致知，致知在于格物。“物”字从“牛”，《说文》云：“牛为大物。天地之数，起于牵牛。”天地得牵牛而成运，人身得诚意而协中。
　　
　　然何以十八粒金丹砂又尽套去？金丹而曰“砂”，金丹之肤鞟也。仙师特下此一转者，唯恐学人误认格物为博物．而未明格物之精义，终不能致知。必能知至，方谓之能格物。若只相物而不能真知，虽相尽羲皇以来之书，胸罗甲乙；格尽宇宙以内之物，博综动植，仍是远涉泛求，骛外逐末，与性命无关。所谓“自笑从前颠倒见，枝枝叶叶外头寻”也。亦何能使此物身不动，脚不挪，被伊—一圈去？“十八罗汉个个空手停云”，名称搜罗满腹之汉，实为停云空手之尊，格安在哉？必能知之至，然后能格之荆择善，则格之尽；惟精，则知之至。择善以明理，惟精以执中，始能降伏此物而无难。如来令降龙、伏虎二尊在后吩咐者，吩咐此也。“二尊对行者道：‘悟空，你晓得我两个出门迟滞者何也？’行者道：‘不知。’”惟知此降龙、伏虎之要妙，而后为格之尽，知之至也。
　　
　　罗汉道：“如来吩咐：‘失了金丹砂，就叫孙悟空上离很天太上老君处寻他踪迹。’”老君为《鼎》卦之五爻，五虚中而能容物，故能止意而不动。金刚琢为鼎之黄耳，刚以柔节，金而兼玉，始终如一，故能套诸物而无遗。前第六回用此宝贝，打中大圣之时，诠解已悉。此明老君失中之由，在于童子昏昧，非真老君失其虚中，而令意土纷扰也。明人心自有灵童，而昏昧不觉，以致率意冥行，为邪作怪，使性命莫保也。夫以化质之器具，而反为害圣魔头，总此一物之纵放出入而且。此收伏还返之机，贵自己密察，而非他人能助。
　　
　　“行者眼不转睛，东张西看”，神观也。“忽见童儿盹睡，青牛不在，道：‘老官，走了牛也！走了牛也！’”正寻着脚色，真知实见也。“童儿忽醒”，如梦始觉。“今已七日”，“七日来复，天心复见”之候也。查出偷去金刚琢，方为物格而知至矣。“老君执芭蕉扇”，执清虚之气而致虚中之物，即执中存诚之义。“高叫：‘牛儿！还不归家？’那魔即认得主人公，一扇而圈子丢，再扇而本相视。”所谓“一声唤转灵童子，二气还虚本太清”。“老君跨牛归天，众神取兵回去，师徒整装离洞。”意定心宁，妙在如来之慧眼指示。学道者各具如来之慧眼，奈何独不自认主人公哉？
　　
　　篇中老君道“七返火丹，吃了一粒，该睡七日”之语，另有妙谛。“七返”为炼成之神火，服食之后，醉骨酥筋，原有七日大休歇，正是大醒，非大寐也。仙师特于昏睡放牛处，闲闲逗露耳。还丹之妙，各篇已经尽泄，明考察焉。
　　
　　第五十三回　神主吞餐怀鬼孕　黄婆运水解邪胎
　　
　　悟一子曰：行者敬师，虽取非其有，犹不失一片恭孝之心。土地之言，大似为亲受污定论。彼窃禄而苟容，衣锦而猴冠者，分明是柴扉老杖藜，狗吠金□左“山”右“兜”洞，装衣露骨而已。均任意出位，全无坐性。虽侥幸得免，能不愧死？
　　
　　三藏道：“早知不出此圈，那有此杀身之害。”行者道：“都因你不信我圈子，却叫我受别人圈子。”盖人圈我圈，总属一圈。二“人”合意同“土”而成“坐”，人不合意而离土，则人自人，土自土，即无坐性而出圈。所争在一念，离合之间，而诚妄分。出此入彼，惟贵自知。如来指示根源，诚坐性离合之觉路，安身立命之正法也。故曰；“涤虑洗心皈正觉，餐风宿水向西行。”
　　
　　上言修性之根源，至矣尽矣。然圣人言尽性以至于命，未尝专言性也。谓性之尽者命之至，命即在尽性之中。是圣人以适中不易之道，范围天下后世，使智、愚、贤、不肖，咸能俯而就，跂而及也。故罕言命，以其理为至微，恐启人以幽隐难知之端。唯于《周易》阴阳交泰之道，《坎》《离》既济之妙，万物化生之机，娓娓言之而不倦，初未尝绝人以自至也。此下三篇，明修命而结圣胎，在得先天真乙之壬水以成真，非可执一已以修，而成孤阴孤阳之假象也。
　　
　　尝读《外彝杂志》：“东北海角有女人国，无男子。照井即有孕，生女也。”篇中称“西梁女国”，即指其地，将借以寓男子一身纯明无阳之象。钟离公曰：“涕唾精津气血液，七般灵物总皆阴。若将此物为丹质，怎得飞神上玉京？”盖男子自破体以后，先天真阳已泄，非唯精属阻，气亦属阴。若执一身修命而欲返真阳，即《参同契》所云：“牝鸡抱卵，其雏不全。以女妻女，以阴炼阴。胡为乎而絪缊，胡为乎而化生”也。修丹之士读仙真上圣诸书，有“男子怀胎，与妇女无殊”诸语，遂思以自家精血交结丹胎，作身里夫妻之妙。此无真师指示，误认玄旨，便是三藏、呆子渴饮子母河水，而结就鬼孕，致成身患也。
　　
　　“那婆婆哈哈的笑道：‘你们在那边河里吃水来？好耍子！好耍子！”’似此朦昧，真堪绝倒。婆子说出子母河，迎阳馆驿、照胎泉。”言子母合流而俱纯阴，迎阳驿递而非驻驿，照胎得双而唯生女，绝无阳也。人苟炼阴结胎，有形成质，分明是“血团肉块”。“男身既无产门，如何脱出？”非从“胁下裂窟窿”，即“错了养儿肠，弄作胎前脖。“轻手稳婆”．不知何处下手，“只恐挤破浆包”，还须用药堕胎。此等冷语举动，处处机锋，无非扮演出一剧谬作妄为、寻死觅活丑态，以讥刺世人痴愚也，不可作戏耍打挥看过。
　　
　　婆子指出，“正南上有解阳山破儿洞，落胎泉。”夫三藏、呆子所饮子母河阴水，尚未至迎阳驿馆，未染阳气，可云解阴，何以云解阳？盖以人不解此水为真阳，特着“解阳”二字以名山，谓能解此阳水之真源，始足以破阴水之假结，非可认破阴胎为解阳也。正南者，《离》明正阳之位。泉者，井也。井为《坎》，《坎》中有真阳先天真乙之壬水、乃《坎》《离》交感之地，絪缊之中，激而成真。三元八卦，皆不离真乙之水而变。自开辟以来。凡有形质者，莫不由此而成变化。故圣火取此真水，吞入腹中，点我阴汞，则一身阴邪之气，悉皆消灭，即《悟真》所云：“潭里日红阴怪灭”者是也。
　　
　　真阴真阳之义，篇中一诗甚明，明者自能解识。此称“如意真仙”，“改作聚仙庵，护住落路泉”者，人能得此真水而修身，无不如意。原是真仙水之所在，即仙之所聚，非可轻易而得之，能无护住哉？但欲求真水，须要钱财买办。若无钱时，只可挨命。婆子之言，句句指迷，真有救世婆心！
　　
　　行者闻言，驾云到山，见老道人备述通名。而真仙发怒者何？盖真乙之水，顺道而取之则成人，逆而取之则成仙，顺取则易，逆取则难，易则如意，难则未得如意。兹之拂怒战争，喻逆取而难得，如意而不得如意也。不得如意，舍不得善财之故。此所以忽提“圣婴大王”、“善财重于”，彼此较论。其间若无黄婆调剂，从中取事，终难下手。沙和尚属土，即黄婆也。“行者径返村舍，叫沙和尚乘机取水。和尚取出宝技，打倒道入，取了水去。”明非用黄婆宝杖，不能得水也。行者“夺过真仙如意钩”，真乙到手也。“折为两段”，“又一抉作为四段”。钩者，乙也。盖以真乙化两仪，两仪化四象也。真仙又称先生，所执者钩，所护者水，隐括先天真乙壬水之义。“笑呵呵，驾云而返”，见不如意而逆取，适得如意也。
　　
　　诗中之义，却有深味。言若炼真铅之阳，必须此真阳之壬水。壬水，即真铅也，故曰“真铅若炼须真水”；得此真水之阳，而调和我真汞之阴，则我之汞自干，故曰“真水调和真汞干”；然真汞之阴、真铅之阳不相配合，难得其气，是有形质而无母气，不能成丹，故曰“真汞真铅无母炁”；务必加灵砂飞升之灵药，有气无质者，方是仙丹也，故曰“灵砂灵药是仙丹”；若只就一身而修，不过咽津吞气，吸邪餐液而已，纵成胎象，乃是纯阴之病，故曰“婴儿枉结成胎象”；惟有黄婆调和金水，而施功下手，则为真妙之道，故曰“土母施功不等闲”；明此者，即是“推倒旁门宗正教，心君得意笑容还”矣。
　　
　　此水“只消一口，就解了胎气”。即真乙之气入鼎点汞，解造作之鬼孕，成自然之仙胎，有一举两得之妙。彼吞阴餐质者，岂非口业自祸哉？故结云：“洗除口孽身干净，销化凡胎体自然。”篇中老婆子说出“要割肉做香袋”一段，是言取水之时，大用现前，如入虎穴取虎子，有性命之关，不可不小心慎防之意，然已伏下文女国之可畏矣。
　　
　　第五十四回　法性西来逢女国　心猿定计脱烟花
　　
　　悟一子曰：修丹之士，才闻真乙之气，由阴阳交感而结，途谬猜为男女配偶，待时采取而得，是来后天浊乱之阴，而非采先天真乙之气也。盲师以迷引迷，决裂至道，此等造作，不惟伤命，并乱法性。仙师特借西梁女国为喻。诗曰“国内纯阴独少阳”一语，燎然斩截。盖男女媾精，万物化生。女得之为人种，男得之为仙种。交媾迥别，顺逆不同。女国老少妇女，一齐鼓掌欢喜道：“人种来了！人种来了！”言以女见男而喜悦，不过求顺其所欲，而为顺则成人之化生已耳。至迎阳驿照胎泉，一路所见，贵贱服饰，都是形容纯阴无阳之景象，明人道尚未能成，何由成仙作佛？
　　
　　驿丞启奏，女王便满心欢喜，称“夜来梦见，乃今日喜兆”，道：“我国中自混沌开辟之时，累代帝王，更不曾见个男人至此。我愿与他阴阳配合，生子生孙，永传帝业。”夫亘古及今，从无与男人阴阳配合，生子生孙。今见男人而欲顺其所欲，成开辟以来希有之事。是犹亘古及今，从无与女人阴阳配合，顺其所欲，而成仙作佛者。却见女人而欲与配合，顺其所欲，成开辟以来希有之事，岂不是夜来做梦耶？故成仙作佛，虽不能离男女化生之道，第非形交而顺其所欲，乃神交而逆用其机也。此女见男为可喜者，男见女为可哀，哀其能丧我真元，而性命随之矣。唯在炼性忘情，通境逆制为要。
　　
　　“太师、驿丞到馆议亲道喜，侍立称臣；说吉梦，夸国富；传旨排驾迎亲，铺设摆宴，列妇女，盛銮舆”，描写奇遇易摇之境。“女王近前扯住三藏，娇语叫道：‘哥哥。’同携素手，共坐龙车；倚香肩，偎桃腮；会宴择吉，成亲登位”，极拟销魂夺志之事。“又见笙歌韵美，红粉妖烧；十指尖尖，捧杯安席；一张交椅，龙床请坐；娇滴滴笑道：“御弟哥哥又姓陈。”又道：“我与你添注法名，好么？”以女而添男，分明“好”字；以“陈”而称唐，隐示东来。“哥哥、你我”之称，宛然两口；问姓书名之态，曲尽多情。夫人情之最易动者，莫如女色，而况乎一国女色之王？而况乎一国女色之主而惟我一人是爱？而况乎一国女色之王、之美、之富贵，而礼仪备至，千娇百媚，智慧多情，并肩倚腮，为开辟以来希有罕遇，而处于必不可拒之势，万分难制之时？危哉！危哉！
　　
　　评者谓三藏八十一难中，当以此为第一大难，询知言哉！所赖以起死回生者，幸有行者“假婚脱网”一计。行者道：“师父只管允他，老孙自有处治。”天下之理，刚者可以柔制，柔者不可以刚制。女国，柔道也。女王招夫而逊位，柔而更柔，柔之至者刚之至，我将何以用我刚神哉？行者道：“师父放心，到此地，遇此人，不得不将计就计。”盖彼以至柔制我，我即以其至柔御彼。凡彼之柔，皆为我用，又柔之至者也。
　　
　　何以故？取经之道，必经女国地，不可避也？女国唯人，人不可伤也，务在得其通关信宝，两全其美而后可。三藏道：“徒弟，我们在这里贪图富贵，谁去西天取经？却不望坏了我大唐帝王？”行者道：“你若执法不允她，她便不肯倒换关文，不放我们走路。俏或意恶心毒，喝令多人割了你肉，做什么香袋。”此寓言我大国而真阳受伤也。又道：“我等岂肯善放？一定要和她动手。”“这一国的人，却不是怪物，还是一国人。若打杀无限平人，你心何忍？”此寓言彼小国而真阴受伤也。《悟真篇》曰：“大小无伤两国全。”言彼既无伤，我亦有济，方成妙道。行者预定定身法，而设“假亲脱网”之计，只骗他把通关文牒用了印，交付与我，以便西行，“一则不伤她的性命，二来不损你的元神”，岂非彼此无伤，两全其美？此假亲、定身而脱网者，无非为得其通关宝樱若无女国之通关宝印，无路取经，故必须女王添注法名，亲手画押也。西女为取经之正路要站，所以设有迎阳驿、照胎泉，与他国之通关牒文不同。
　　
　　“三藏并倚香肩，同登凤辇，到西关之外。”行者三人“同心合意，结束整齐”。“长老对女王拱手道：‘陛下请回，让贫僧取经去也。’”八戒至驾前嚷道：‘我们和尚家，和你这粉骷髅做甚夫妻？’”一声喝破，须知国色不过骷髅，假亲无非为道。一得关文应解脱，三人同志切防危。《敲爻歌》曰：“夺走烟花断淫欲，行禅唱咏胭粉词。”《丹经》曰：“不色之色乃真色，不交之交乃神交。”此法性西来，计脱胭花之的旨也。
　　
　　女王于牒文内独提出“陈”字，明自东部抵西。东为《震》男，西为《兑》女，噫！《震》、《兑》交欢，似世法而非世法；阴阳配偶，假夫妻而是夫妻。顺而不顺，逆以成其顺；用而不用，洁以善其用。离女色不离女色，真交媾非真交媾。“路旁闪出女子”，忽把唐僧摄去，烟花风月之间，可畏也哉！
　　
　　第五十五回　色邪淫戏唐三藏　性正修持不坏身
　　
　　悟一子曰：此篇明女色伤人，其毒与蝎相敌，故曰：“毒敌山”。称“琵琶洞”者，象蝎之形。蝎至成精，阴毒无比；女至淫邪，伤人益甚。行者伤其头，八戒伤其口，如来痛难禁，菩萨不敢近，俱形容其毒之不可当，非蝎状妇人，是妇人状蝎也。
　　
　　上文国色之女，处女也，人也，取经必由之正路，非得其掌国之信宝，不可以西行。能假婚定身而脱网，不但修命更修性。此风月之女，淫女也，取经误走之邪径，若遭其伤人之马钩，必至于中毒。倘不能坚持真性而沾染，不但害性并害命。故遇国色之女，以修命之术修性，性由命全；遇风月之女，以修性之真修命，命由性保。提纲“色邪淫戏”、“性正修持”所由着也。
　　
　　西梁女辈都道“是白日飞升之罗汉”，“错认了中华男子”，正指女国乃修丹者白日飞升之真去处，不可错认了中华男子为人种，而不知其有如此超脱也。悔悟回朝，无损有益。唐僧当第一大难之中，而行第一大用，在得女工通关信宝，添注名字之妙。仙师恐世人强猜妄想，谓有所沾染而得之，乃抛身入身，至于坏身，而莫之能救，故又设此一喻，以示儆戒。
　　
　　青石屏门坚牢，未易打破；蜜蜂采花贪恋，最难分解。“人肉馅”，包藏祸心；“澄沙馅”，隐充国色。“富贵荣华”，犹堪共赏；“清闲自在”，独嗜欢娱。“正好念佛看经做道伴”，分明佛口蝎心，如羊伴虎；莫道“百岁和谐真个是”，须知猴头佛手，倒马钩猪。女主是人动以礼，犹可将计就计；此怪是邪欲害命，急直强打精神。劈破递素馍，三藏几乎打开一藏；囫囵与荤包，道心却能不露人心。两个攀谈恐乱性，二徒急救是防危。奋勇相持，方识妇人兵器利，那怕你八卦炉中炼过闹天金箍额；滥淫贱货，骂她哄来做老公，空费了高老庄上磨成拱地铁嘴锋。
　　
　　善哉三藏！真僧真戒体，雨意云情不见不闻全然不动念，煅就我万两精金；妖哉妇人！阴邪阴毒手，摩弄捆缚一声一递叫道好夫妻，几吸人一腔骨髓。慈哉菩萨！明其脚，知其尾，指其本身降伏处，除非特达光明；神哉昴星！现其相，昂其头，高其叫喝死在坡，真个见…………左“日”右“见”雪消。阳官临而阻精伏，潭日红而阴怪灭，谁在正性修持，不使物欲摇乱而已。故曰：“割断尘缘离色相，推干金海悟禅心。”
　　
　　尝读释典，姚秦鸠摩罗什，神僧也。着《实相》二卷，诵于草堂寺。姚兴及群臣大德沙门千余人，肃容观听。罗什忽下座谓兴曰：“有二小儿，登我消欲障，须妇人。”兴乃召宫女进之，一交而生二子焉。此真僧何以破荤？兴又逼令妓女十人，别立解舍而受之．此与抱琵琶何异？彼时诸增多效什受室。什乃聚针盈钵，谓诸僧曰：“若能见效食此者，乃可畜室耳。”因举匕进针，与常食不别。诸僧愧服乃止。盖什已修成真金不坏之身，故能进针生子，以消欲障，非破荤也；受妓以游戏三昧，非抱琵琶也。示寂时，薪灭碎形而舌不烂，示不朽者在也。未成金丹，岂容破荤抱琵琶？
　　
　　第五十六回　神狂诛草寇　道昧放心猿
　　
　　悟一子曰：“如来说：“诸心皆为非心，是名为心，所以者何？过去心，不可得；现在心，不可得；未来心，不可得。”盖心体空空，物物而不物于物；无内无外，廓然大公；不迎不随，行所无事；如鉴如谷，物来顺应。如是，则虽万变纷拿，而此中莹然，未尝与之俱扰；寂然，未尝与之俱驰，即此便是心。若物未至，而有迎物之心；物既至，而有滞物之心；物已去，而有逐物之心。是即如来所说“诸心皆为非心”。非心害心，尘积而鉴暗，垢壅而谷窒矣。故有心乃是放心，无心方是收心。
　　
　　然养心于无，则又有无所而仍放，放则性昏命摇而趋于死，心之所以为死之根蒂也。唯心死而性彻，性彻则命定，而复于生初。长生之诀务死心，无心之诀务死心，死心之诀务忘机，忘机之诀务养气，养气之诀务恬静而不狂。此三篇，首言着意有心之为害，中言着意无心之为害，终言着意有心无心之并为害。直到如来面前一棒打死六耳猕猴，方结出死心妙谛。噫！说到这里，无人深识，无人承当，故仙师不得不出其辩才，散天女微妙舌根，敷演三则，以昭示来。兹识与不识，非所逆计也。
　　
　　篇首统冒一词，云“灵台无物谓之清”，言心体本虚也；“寂寂全无一念生”，心体本无物，故心贵无心也；“猿马牢收休放荡，精神谨慎莫峥嵘”，言有心即放也；“除六贼，悟三乘”，死心以收心也；“万线都罢自分明”，心死而性复也；“色魔永灭超真界，坐享西方极乐城”，性复而命全也。
　　
　　三藏遭女魔之难，“咬钉嚼铁，以死命留得真身。”譬如遇风涛而问维楫，历峻岭而肃缰衔，死心而不放矣。然舟之覆，常覆于安澜；马之踬，恒踬于坦道者何也？由心放而不能死心之故。“师徒当平阳之地，八戒举钯上前赶马，催促大家走动。行者把金箍棒幌一幌，喝了一声，那马溜了缰，如飞似箭。长老挽不住缰绳，让他放了一路辔头。”俱状意马躁进，看意而心放。心才放，则主人失守，而贼众豺生。故“正走处，忽听得一棒锣声”，“坐不稳，跌下马来。”此着意行动而有心，心放之为害，即张拙《见道偈》所云：“断除妄想重增病，趋向真如亦是邪”是也。
　　
　　贼众道“我们在这里起一片虎心，截住要路，专要些财帛。”夫挡要路而专要财帛，起一片虎心者，都是有心作贼，利己害人。虎似好汉，而虎心即是畜生心，何论这世那世？三藏言“那世里变畜生”者，亦有心劝善，欲令这世回头耳，未免又在有心处遭魔。贼闻言所以大怒，敲打捆吊，无所不至，以冀必得，不知杀身之祸，已踵其后。
　　
　　“三徒见师父吊在树上，行者肩上背着蓝布包袱，到前边叫师父，问什么勾当。三藏道：‘这伙拦路的要买路钱。因我身边无物，却把我吊在这里，只等你来计较。’行者道：‘你怎么与他说来？’三藏道：‘他打得我急了，没奈何，把你供出来了，是一时救难的话。’行者道：‘承你抬举，正是这样供。’”妙哉！仙师都写的是包苴说合的情形，吊打虚招的扳害，忽入一“供”字，曰“没奈何，把你供出来”，曰：“承抬举，正是这样供。”分明指的是贪墨吊打，衣冠中之大盗，而实描写性命中之危微。
　　
　　行者诳许多金，连包贡献，又引古书“德者，本也；财者，末也”二语，曰：“此是末事。”盖恐此书古僻深奥，非念“之乎者也”，而为挡路截劫者，所能读到解说，以见举世学人读书，如此二语也不能读得。贼道：“将盘缠留下，免得动刑！”行者道：“说开，盘缠须三分分之。”曰：“就要瞒着他师父留起些地。”曰：“若多时，也分些与你。”语语宛肖酷刑禁吓、说事过钱、行贿分赃口吻；即听讼一节，而状有心作恶之为害；即《大学》“就岸狱之末而释畏志之本”之义。
　　
　　行者奋用神威，扑杀二贼，原未为过。奈长老既不顾行者，倒走了错路；反姑息草寇，而祝其独告姓孙之人；致激动行者性子，“有玉帝天王等诸神，随你去告不怕”之语。此有心为善之为害，而道昧神狂而心放也。篇中写得错综陆离，读者须当融会贯彻。
　　
　　“长老怀嗔，师徒们面是背非”，有心而心放也。“三藏用鞭指道：‘我们到那里借宿去。’”盖有心为善而不辨是非，即是纵贼豢寇而道昧，未免错定作恶之门矣。“行者厉声叫道：‘雷公是我孙子，夜叉是我重孙，马面是我玄孙！’”有心夸慢而神狂也。“师徒草堂吃斋，问性问儿，说出恶逆行踪。行者道：‘似这等不肖之子，要他何用？等我替你寻他来打杀罢。”’有心除恶而心放也。“杨子结伙打门；见白马，问来由，知取经和尚借宿；走出草堂，拍掌笑道：‘兄弟们，造化！造化！冤家在我家里。’”意动而贼现，贼现而道昧，道昧而心放。在家里，不放乃放也。“老儿放走师徒，贼兵追及长老。行者道：‘放心，放心。’”放而不放，不放而放，总放也。
　　
　　大圣提“金箍棒打倒多人，三藏在马上看见，慌得放马奔西。行者取逆子首级，到唐僧马前。”有心诛恶而神狂，神狂而心放也。总因有意“大家走动”，有心“寻来打杀”放之也。“长老口中念起《紧箍儿咒》来，道：‘我不要你了，你回去罢。’行者叫道：‘莫念！莫念！我去！’说声‘去’，遂不见了。”念咒本以收心，今反念以放心，可知有念乃是有心之放，有心之害。心如此，非“寂寂全无一念”之旨也，故结曰：“心有凶狂丹不熟，神无定位道难成。”
　　
　　第五十七回　真行者落伽山诉苦　假猴王水帘洞誊文
　　
　　悟一子曰：犹龙氏曰：“人之大患，以我有身；我若无身，又复何患？”予则曰：人之大患，以我有心；我若无心，又更何患？《南华经》曰：“吾守形而忘身，观于浊水而迷于清渊。”予则曰：吾守心而忘身，观于浊水而迷于清渊。何以故？有心为取法。有心为不善，为取非法；有心为善，为取非非法。一切圣贤，皆以无为法而有差别，应舍非法，舍非非法，舍法何心何有？故无守无心，明万法之幽邃矣。
　　
　　然谓无心而放心于无，其为害甚于有心，何以故？圆明未照，为善恶混淆，所谓茫荡空也。“大圣起在空中，进退两难；还见唐僧，更不答应，兜住马，即念《紧箍儿咒》。”放心于无，而落于茫荡空也。岂知无心之无，有而不有，放而不放，所以去得西天。若一味茫荡，如何去得？“行者曰：‘只怕你无我去不得西天。’三藏道：‘实不要你。’又念真言，更不回心。”是真茫荡空矣。大圣只得又起空中”，盖欲无心而并放真心，不能强人而使之悟是心也。
　　
　　“忽然省悟道；‘这和尚负心，且告诉观音菩萨去来。”’观音者，神观察识之清净海也。行者道：“那长老背义忘恩，反将弟子驱逐，直迷了一片善缘，更不察皂白之苦。”迷心不察，其无心为害，不已甚乎？菩萨道：“三藏一心秉善，你打杀许多草寇，据我公论，还是你的不善。”若曰一心为善，而不善之心宜放也。行者道：“纵是我不善，也当将功折罪，不该这般逐我。”若曰心有功有罪，嗔心之为不善，而并放其为善之心，其可乎？此告诉观音菩萨者，非诉苦也，在神观慧照之处，分剖心之宜放不宜放，而论定其妙理也。
　　
　　论到念《松箍儿咒》，方是心无拘束，复还元体。然“《紧箍儿咒》传自如来，却无甚《松箍儿咒》”，无咒可传，出于自然而然，不到如来地位，不能解脱也。故曰：“我去拜告如来，求念《松箍儿咒》去也。”妙哉菩萨！放之既不可，松之又不得，曰：“你且住。”“端坐莲台，运心三界，慧眼遥观．遍周宇宙。”即《金刚经》云“应如是住，如是降伏其心”，已默示无心之妙境矣。“霎时开口道：‘悟空，你师父顷刻有伤身之难，不久便来寻你。你只在此处，我与唐僧说，还同你去取经，了成正果。’大圣皈依，侍立于宝莲台下。”噫！一心清净观，是佛真实义；定慧不相离，住心三皈处。放而不放，无心之真也。故提纲曰：“真行者落伽山诉苦。”
　　
　　“三藏五更时出了村舍，又饥又渴；呆子纵起空中，仔细观看，一望全无村舍。”是神不守舍，有舍而不见舍，观之不真。如欲疗饥，而不能得斋；欲止渴，而不能得水，无心之假境界也。故忽见假行者，而认为真行者；见假水，而认为真水；见假行者“无我去不得”之言，而认为真来缠我；见假行者变脸，而认为真行者变脸；见假行者轮棒砑脊背，而认为真行者轮棒砑脊背。己自一片昏迷，能无昏晕在地，包袱牒文一并失去而不知？此不辨善恶真假，而无心之为害也。
　　
　　“八戒托钵化斋，无心之间，忽见草舍，变容乞饭；已得满钵，又遇沙僧舀水，欢欢喜喜而回。”盖以为其心清净，空无烦恼，若见满钵矣。岂知“白马撒缰，在路旁长嘶跑跳，行李担不见踪迹”乎？心因求静而转纷驰，假之乱真也如是。八戒道：“还是孙行者赶走的余党，来此打杀师父，抢了行李。”沙僧道：“师父还未伤命。”长老道：“好泼猴，打杀我也！”归罪行者之赶走贼党，而不归咎唐僧之赶走行者；知师父之未伤命，而不知师父之已失心；见行者之打杀我，而不见似行者之打杀我；不见我之赶逐行者，而致来似行者之打杀我；致来似行者之打杀我，抢去包袱，而以为真行者之打杀我，抢去包袱也。师徒识昧目迷，总缘无心之故。
　　
　　八戒要讨包袱，安息师父于化斋之家。妈妈道：“刚才说是东土往西天去的，怎么又有一起？”八戒笑道：“就是我。”盖人只一心而真假分，何曾有二？真去则假来，假来则所行所见无非假矣。沙僧曰：“我去，我去。”则亦未免走到假处去也。故曰：“身在神飞不守舍，有炉无火怎烧丹。五行生克情无顺，只待心猿复进关。”言唐僧空具法身，而行者之真神不守，如有空炉而无火煅炼；虽有药物，而五行各一，其性何能成丹？必待行者之真心来复，神运烹炼而后可。
　　
　　“沙僧直抵花果山水帘洞，见行者高坐石台，朗念牒文，念而又念。行者抬头，不认得是沙僧，叫：‘拿来！拿来！’”盖认假为真而真者去，虽念念认真而不见真；认真为假而假者来，虽抬头遇真而犹见假。假行者曰：“我打唐僧，抢行李，不因不上西天，亦不因爱居此地。我今熟读了牒文，自己上西方拜佛求经，送上东土。我独力成功，叫那南赡部洲人立我为祖，万代传名也。”奇哉！妙哉！独力成功者，欲一体孤修以成道，即放心之妄想；立祖传名者，欲专心自用以传经，非无心之真谛。沙僧笑道：“自来没个‘孙行者取经’之说”，若说行者可取经，则即心可以悟道，如来何以必令金蝉转东到西，而授以三人护法也？岂不是枉费神思，有何实用？此处已透起下篇“一体难修真寂灭”之秘旨矣。故假行者道：“贤弟，你但知其一，不知其二。”一心是真，二心是假；一体是假，二体是真。岂可知其一而不知其二哉？双关妙谛，贯彻前后文，不可忽读！又曰；“难道我就没有唐僧？”盖不识真心之妙，而弃真从假，则假心自现。而唐僧假，八戒假，沙僧假，白马假，一假则无不假矣。西方拜佛求经，亦第文焉而已，何能身抵其域裁？故曰：“假猴王水帘洞誊文。”
　　
　　“沙僧打死假僧”，显出真土。“到南海拜菩萨”，诚溯本穷源之意。“忽见行者站立在旁”，可知真心不离净土，而真意自会真心也。菩萨道：“悟空到此，今已四日。我更不曾放他回去，那里有另请唐僧，自去取经之事？”“你与悟空同去看看。是真难灭，是假易除。”盖取经必须真僧，真僧必须真心。真假混淆而无以深识吾心，则无以深识吾真。乌乎!
　　
　　第五十八回　二心搅乱大乾坤　一体难修真寂灭
　　
　　悟一子曰：人只一心，有心者此心，无心者此心。有心，有有心之真假；无心，有无心之真假。其相貌体用无二。若未能灭假从真，则二心互持混乱不分，是非莫辨，何能攒簇五行而修真寂灭？
　　
　　此篇着笔行文，俱写二心扰乱情状，而提纲注意，其实在于“一体难修”句上。盖“一体难修”之秘，即在“二心扰乱”之内。故只在于打死猕猴之后，叙明“依旧合意同心”六字；作四句诗，以结出攒簇五行修丹本旨。仙师说法传神之妙，可谓凿鬼窍而拔天根矣！
　　
　　行者、沙僧“两道样光”，一本良心，一有疑意，已倒射起“合意同心”之义。“二人洞外细看，果见一个行者，种种一般无二。”是三藏放真行者时，一并放来也。“搅在一处，不分真假”，乃伏于自己幽独之中，非他人可代为认识者。故即落伽山神观之目，亦所难明。何也？二心俱心，非外观所能见而使之一也。即暗念紧箍之咒，亦所难剖。何也？二心本一心，非咒语所能强别而使之二也。虽有诸天之眼力，天正之照妖镜，亦所难辨。何也？二心总一行者，目力有所不能穷，照鉴有所不能及也。即知己莫如友，而后先变辙，隐显殊情，不可定也；知弟莫如师，而始合中离，忽来忽往，不可测也。甚矣，真假二心之难认也！以其至幽至冥，而非可以显迹外貌观，是必仍于幽冥中求之。故入幽冥森罗殿，而索之于猴簿；而无二心，并无一心，已于大闹时一笔勾之矣！
　　
　　说到无心之谛，则知二心俱妄。住而听之，自有真谛。故地藏菩萨道：“且住！且住！等我着谛听与你听个真假。”谛听者，人所不知，而己所独知之地。谛听俯伏在地，须臾知怪。不曰“视”而曰“听”，不曰“听”而曰“谛听”。黜聪堕明，而以心谛为听，明之广而聪之至也。又“不可当面说破，不可助力擒他。”何以故？盖心有自欺之力，知无缚心之法。知此心者此心，昧此知者亦此心。二心互持，心自不听命于知，反能悖知而扰幽冥之神，故不能擒。谛听所说，诚为真谛，不可不敬而听之。曰“佛法无边”，已直指无心之妙境，二心之并害矣。
　　
　　诗曰：“人有二心生祸灾，天涯海角致疑猜。欲思宝马三公位，又亿金銮一品台。北讨南征空扰攘，东驰西逐若虺左“兀”右“贵”。禅门须学无心诀，静养婴儿结圣胎。”熟玩末二句，须知无心方是一，真心不属心。试听如来说法，有无俱不立，色空两无倚，始达妙音也。
　　
　　二心兢斗至雷音胜境，大众听他两口一声，亦莫能辨。观音特来拜告者，知心为心，而不知为四猴混世，扰乱乾坤也。故如来笑道；“汝等法力广大，只能普阅周天之事，不能遍识周天之物，亦不能广会周天之种类。”言不能格物之尽，而深明混世之心耳。
　　
　　“四猴”，指心之四智而言。灵明本于先天，知识起于后天。由有后天之智识，而先天之灵明因之而扰，故必扑灭知识之心，而后灵明之心自现。假悟空乃六耳猕猴，“六识”之谓也。如来不令起此六识，将钵盂圆空之器盖着落下，现出本象，即以灵明之心，劈头一下打死，死心之妙谛如是。然此种至今尚存，而谓“至今绝此一种”者，以有如来之钵盂，悟空之金箍棒，至今尚存以绝之也。
　　
　　《书》曰：“不识不知，顺帝之则。”《诗》云：“上帝临汝，毋贰尔心。”识知非传心之妙道，一心乃上帝之天心。假行者既除，而假唐僧、假八戒自一齐打死，夫而后心无歧趋，道可潜修。去其心之似道，明其道之合心，阐合意同心之要诀，炼五行攒簇之真机；整装车马，大道在望矣。故结云：“大道中离乱五行，降妖聚会合元明。神归心舍禅方定，六识祛除丹自成。”此“真寂灭”之真禅，“一体难修”之的旨。
　　
　　第五十九回　唐三藏路阻火焰山　孙行者一调芭蕉扇
　　
　　悟一子曰：二心者，不但是道心、人心间杂，即道心不力，半途疑贰者亦是；不但是一人二心，即三徒三心，而与唐僧不合一者亦是。何也？必三家合一而结婴儿。若只一体孤修，难修真寂灭也。故“三藏遵菩萨教旨，收了行者，与八戒、沙僧剪断二心，锁笼猿马，同心戮力，赶奔西天。”既结上文修性之要旨，又起下文修命之妙义。此篇火焰山者，乃火之炎上真阳也。真阳必得真阴相济，而得中和，生万物。苟偏阳无阴，则至道失中，法性不圆，虽有千思万虑之能，终成幻妄。走了东西错路，何能收结金丹，炼成大道？
　　
　　篇首特冠一词，以示性命妙谛。云“若干种性本来同，海纳无穷。”言人、已无二性，非可离人而独立。“千思万虑终成妄，般般色色相融。”言思虑之神并般般色相，总成幻妄，切须融化。“有日功完行满，圆明法性高隆。”言能知人、己之性本同，而合体同修，至功完行满，而法性圆明无上也。“休叫差别走西东，紧锁牢笼。收来安放丹炉内，炼得金乌一样红。”言只此自东至西，一路为取经之正道，休叫差别错走西东。谨谨修持，收归自己炉内，方可炼我金乌之阴丹，而成一样之阳丹也。“朗朗辉辉娇艳，任叫出入乘龙。”言得此圆陀陀、光灿灿之元本，任我乘龙直上天也。
　　
　　三藏问：“秋天反有热气？”八戒疑为斯哈哩国，日落之处；沙僧疑为秋行夏令之故。见路旁庄院，一片都是红，不过引起火焰山之气色耳，原无深义。老者道：“敝地四季皆热，正是西方必由之路。”指明修丹者，推此真阳之处经练而成，舍此别无取经之道也。“红车儿”，“热气糕”，又提火焰之气色。逆入火里，下种之妙，必须真阴相济，而后能生育也，故曰：“若要糕粉米，敬求铁扇仙。”芭蕉扇一扇息火，二扇生风，三扇下雨，乃三阴生而《坤》道成之义。铁扇仙坐落在西南方翠云山芭蕉洞，西南即《坤》方，《易》云“西南得朋”是也。“翠云”、“芭蕉”，借碧洞秀郁，能消暑气之意。
　　
　　称“花红表里等物，诚求方得”，即“欲求天上宝，须用世间财”也。樵子说知铁扇公主即罗刹女，牛魔王之妻，行者不觉大惊。借扇之难，想起红孩儿及解阳山破儿洞故事，见罗刹所爱者善财。今不见善财，而无花红表里等物，径欲空手借扇．岂不又与解阳山破儿洞一辙乎？虽得毛女通殷勤，难解罗刹心头怒。只因善财不见面，一扇推开八万路。行者、罗刹，一问一答，逐段曲曲描写，总寓言欲求真宝，非财不得，任尔令色巧言，顽头强力，亦属无用也。
　　
　　行者被阴风刮到小须弥山，叹道：“好利害妇人！”知妇人不得不近，又不容易近也。记得灵吉菩萨，访问消息路程，说出“芭蕉扇本是昆仑山混沌开辟以来，天地产成的一个灵宝，乃太阴之精叶，故能灭火”。分明指出太阴之真水，能制烈焰之真火。若用定风之宝而善法以取之，何虑不成大功？灵吉助以定风丹，诚修持必需之法则也。行者既得定风丹，复回借扇，连被三扇，巍然不动。如本固邦宁，民安国富而求战，有取于人，无损于已矣。
　　
　　“噙丹口中，变作蟭蟟，入其腹内。”言必推心置腹，令其勿隐勿瞒，如见其肺肝，而后可得其相济。此非可弄术以欺之，在真诚以动之也。行者道：“老孙一生不会弄术，都是些真手段，实本事，已在尊嫂尊腹之内耍子，已见其肺肝矣。”此本理气感通之神用，而非有造作之术也。《诗》。云“式饮庶几”，“式食庶几”，乃是以诚相动。故曰：“我知道你饥渴了，我送个坐碗儿解渴。”又曰：“我再送个点心你充饥。”此等恭敬诚求之妙喻，真笔歌墨舞，极文人之乐事矣！
　　
　　然我以诚求，而彼以伪应者何？罗刹先有言矣，曰；“陷子之仇，尚未报得；借扇之意，岂得如心？”子者，母之息也。母不见子，则无利以悦其心。虽用吾恭敬之心，而未用我亲爱之意。才能得扇，而不能得其真扇。以其情未尽输，而真宝犹匿也，总由我未能深识耳。故行者得假扇而不能辨，取而误用之，一扇，二扇，三扇，而火光益炽矣。
　　
　　夫火为取经必由之路，既不能别转无火之方；扇为取经济火之宝，又不可假借无用之物。自必依有力为之，盖“见金夫而不有躬”也。“头顶偃月冠”之老人，自能深明炉火中之法物。古仙云：“偃月炉中摘下来”，良有秘旨。故曰：“若还要借真芭蕉，须是寻求大力王。”寻求大力之义，一以结求取真阴，必须善用法财；一以起下真阴走失，如大力王之难制。句内包涵要诀，如神龙夭矫，莫测其首尾。
　　
　　第六十回　牛魔王罢战赴华筵　孙行者二调芭蕉扇
　　
　　悟一子曰：大力王为真阴之主，欲得真阴，必先寻大力。牛为阴土而大力，为魔王则更大，谓其易纵而难擒。《参同契》曰：“太阳流珠，常欲去人。卒得金华，转而相因。”言人身阴精，为太阳之流珠，如铅里之汞，易于走失。若能得金华之铅气以制之，则可转而济火之炎，以相固结。此牛王之赴华筵，而转得与罗刹相会，即影借金华铅气之义，而因得会合真明之妙也。心属火，肾属水。火为阳，水为阴。猿以喻阳，牛以喻阴。其初则同原，而继则相射，终相为用。“五百年前曾结兄弟”，溯其由来也。
　　
　　土地道：“这火原是大圣放的，”实为确理。先天八卦颠倒而入于后天，《离》火所由偏胜。人见君火之偏胜，而不知由己之颠倒致之，故曰“你也认不得我了”。曰“五百年前大闹天宫时”，曰“老君八卦炉内煅炼”，曰“开炉时蹬倒落下余火”，曰“我本是守炉的道人。”其说井然，非牵合之枝论。《离》火非得《坎》水，不能济炎而成中道，故必寻求大力，以借真阴。真阴者，水也，《巽》女主之，非借大力，不能必得，故须从百方家财之处，求大力王也。
　　
　　然有大力者，必有色欲之外诱。“现在积雷山摩云洞”，言雷动而云行雨施，恣情纵欲也。“玉面公主，百万家私”，言财色两齐，而其欲易纵。“弃了罗刹，久不回顾”，言罔顾真阴，久而不返。火焰益炽，无可相济。“寻着牛王，拜求来此，方借得真扇”者，言须戒欲制情，保固弗失，如夫妻相守而不离，然后可得真阴以济炎也。“积雷山坐落在正南方”，《离》位也，后天真阴之所，乃为外宅次妻，非如铁扇之元配，为先天而有真扇也。
　　
　　“行者找寻消息，忽见松阴下有一绝色女子，手折了一枝香兰，袅袅娜娜而来。”正阴精出现之象。至假意探问，托词激怒，以及吓走跟随，倒怀撒娇，哭笑温存，诸般情态，写得有声有色，恍然如见其形，如闻其语。所以明尤物动人，堪爱堪怜；大力之系恋，销魂夺魄也。
　　
　　牛王与行者相见，话旧叙温，说明善财极乐之故，已见善财之宜舍矣。牛王道。“害子之情，被你说过；你才欺我爱妾，打上找门，何也？”分明道出善财可舍，而美色必争，以见大力殉色之由。
　　
　　大圣叩求周济，借扇息火，说到“兄长开天地之心，同小弟到大嫂处一行。”言《坎》、《离》济舍，为天地之心；夫唱妇随，乃阴阳之道。长兄不到大嫂处，则真阴不相见，而真阳不相济矣。牛王以欺妻灭妾而狠力争持，总状其好色不好德之意。忽闻“早临安座”之请，而罢战赴筵者，言既迷于色，则必耽于酒，非此则彼。神情淆乱。沉沦水窟而横行乱走，能不自失其辅身之脚力？然酒者，水金也。得金华而罢战、有转而相因之机。故行者卒得金睛兽，而变牛魔王；魔王卒得散华筵、而来会罗刹也。
　　
　　“乱石山碧波潭”，浊中还有清；“蟹介士不知礼”，横行岂无直？大圣窃兽变形，径到芭蕉洞，读者谓骗借真扇之幻术，不知乃采取真阴之实理。火眼金睛之大圣，而跨辟水金睛之神兽，水火有相见之象。心猿以为之心，牛魔以为之体，心肾有交济之形。夫见旧妻，而亲爱益饶；妻见金夫，而绸缪愈密。形虽假合，理有真机，其宝不觉吐露其间，固有天然之妙用也。极拟夫妻叙阔，姿态横生，或终笑中带妒，或肃雍内含娇；或假怒里默逗真心，或娇嗔处勾取实话。携手温腮，跃跃然描画出戏水双鱼；雨意云情，几几乎洗不清巫山十二。读者谓深得夫妇闺中比昵之情状，然遗却寓言妙道矣。
　　
　　其曰：“大王宠幸新婚，抛撇奴家，今日那阵风儿吹你来的？”言恋身外之妻而抛身内之妻，一朝返顾，为可幸也。其曰：“非敢抛撇，只因玉面公主招后，家事冗繁，朋友多顾，是以稽留在外，却也又置得一个家当了。”言被财色外诱，迷恋稽留，不能内顾，因致外重而内轻也。
　　
　　“其故意发怒骂道：‘那泼猴儿时过去了？”’又拍胸道：“可惜！可惜！夫人错了，怎么就把这宝贝与那猴狲？抱杀我也！”言取经之道，非得真阴，不能前进，岂能舍真扇而过去？又岂能舍我而得真扇？若夫人就与宝贝，仅是错也。其曰：“大主燕尔新婚，千万莫忘结发，且吃一杯乡中之水。”言身内夫妻为真结发，身外夫妻为离乡水，切勿贪恋情缘，忘却水源也．其曰；“我因图治外产，久别夫人，早晚蒙护守家园。”言夫妻失位，而阴阳偏置，欲辅阳光，必壮水之王也。其曰：“‘康者’，齐也。’夫乃养身之父。”言阴阳两齐，而草木芳菲；真阴无阳，不能长养万物也。至并肩俯就，交口哺果，相倚相偎，吐出宝贝，明阳尊阴卑而相吞相啖之妙，有非形容譬喻所能及者。
　　
　　大圣得宝，暗想出神，罗刹酒酣，真情说法。盖宝贝原是我家故物，由于纵欲荡情，丧失真实，以致胡思乱想，不能复识。故罗刹道：“大王，你想是昼夜贪欢，被那玉面公主弄伤了神思，怎么自家的宝贝事情也都忘了？”世人梦生醉死，得此数语，大可猛省。“左手大指头捻着七缕，念一声‘□左“口”右“四”、嘘、呵、吸、嘻、吹、呼’，即时长一丈二尺。这宝贝变化无穷，八百里火焰，可一扇而消。”言按住七情之牵挂，而运用一气之指归，则真阳自长，而变化无穷，九宫八卦，莫非此水之妙用。息火济炎，有何难事？
　　
　　大圣真宝人手，演试方法，未得口诀，搴在肩上。此不能收伏入口，变化从心，所以不免得而复失也。牛魔王散华筵，辟水兽已被窃，铅散而真汞失驭。解蟹介横行之因，悟悟空偷兽之计，见省悔而还返有机。驾云径归翠云，罗刹撞骂“天杀”，夫妻俱不谨，故致真宝失守，而彼此匆忙也。猴狲赚奶奶宝贝，牛王拿奶奶兵器，真假阴阳俱错乱，木、金、水、火一齐争。
　　
　　第六十一回　猪八戒助力破魔王　孙行者三调芭蕉扇
　　
　　悟一子曰：读者谓“三调芭蕉扇”与“三顾茅庐”、“三打祝家庄”一格，是等大道之宝箓，为小说之套言。犹读《兔园策》、《龙虎经》而茫无区别也。
　　
　　火焰山从天而下，交于地，乃《乾》交《坤》而生三阳，本大圣先天真动之气所化，守八卦丹炉之道人已详其由来。一调者，大圣在《坤》而索《乾》也。一索而生长女为《巽》，《巽》为风，故为扇；得之于《乾》金，故为铁扇公主。土之长女，故为丑之长妻，而一阴现。二调者，大圣在《坤》而再索也。再索而生中女为《离》，《离》为火，故坐落正南，南面一王之象，故得玉面公主。土之中女，故为丑之次妻，而二阴现。三调者，大圣在《坤》而三索也。三索而生少女为《兑》，《兑》为泽，为水金；位乎西而色白，故为白牛。牛属土而生金，遍历九宫，为力甚大，故为大力王，为铁扇公主养身之父，真阴之主也，故三阴现而真扇献焉。《坤》三索而生三阴，济火炎而育万物，总不离先天真乙之气为之，此大圣一调、二调、三调之妙旨也。
　　
　　“牛王赶上索还，而变作八戒”，明阴阳有反覆相索之机，见土之为用神也。上能随运转移，土克水而逆取，则水不无反决之伤；土假木而顺受，则水自来滋生之益。故道：“我若问他当面索取，他定然不与。倘若扇我一扇，要去八万四千里远。”“即变作八戒一般，抄路迎着大圣，赚索扇子到手，知收放之根本，依然变似杏片，丢入口中。”道家以口为火焰山，真阴人口，仍取《离》象。修道者欲得《离》中之真阴而成《既济》，非藉土木之作用，不能索取而成功。故下文专以土地、八戒助力施为为骨。
　　
　　“唐僧坐在途中，火气蒸人，心焦口渴”，孤阳成亢也。“问土地而察神通，叫八戒而使努力，卷帘做伴”，本土住于中宫而不离。“道上认路行”，土运于南方而寄旺。“正行时，忽见厮杀。土地道：‘天蓬，不上前，还待怎的？”’言土能相木，而乘时以动，非有待也。“八戒战败牛王，土地拦住大力”，木盛土旺之候。八戒、大圣、牛王三人奋勇争持，乃金木和同而致真阴现相，故即有积雷山摩云洞之玉面公主助力而来矣。
　　
　　“八戒因扇子难得而思转路”，未免生躁进疑怠之心。土地道：“大圣莫焦恼，天蓬莫懈怠。但说转路，就是入于旁门，不成个修行之道。你师父在那正路上坐着，眼巴巴只望你们成功。”言唯大圣之金，天蓬之木，金木交并，同心合力，勇猛施为，方能得真乙之水以济大道。若舍此而思转路，是舍正道而人旁门，水火不能既济，何由得路而去西取经？此水火既济之道，正是在正路上坐守而望金木之成功也。
　　
　　行者发狠道：“正是，正是，说得有理。”曰：‘好施为，地煞变。”曰：“打破顽空参佛面。”言作用于《坤》宫，而神通变化以参佛，非如禅家专言性宗而堕入于顽空也。八戒努力道；“管甚牛王会不会！”言驱牛归土，作用在我，而牛无知也。曰：“木在亥，配为猪，牵转牛儿归土类。”言木火为夫，阳中阴也。牵转木汞，不使放纵，使归于土，则得真阴以济火，即八成之努力也。曰：“申下生金本是猴，无刑无克多和气。”言金水为妻，明中阳也。发现金铅与木汞相吞相啖，交会调和以成丹，即大圣之施为也。曰：“用芭蕉，为水意，火焰消除成既济。”本文自明。
　　
　　“两个领着土地、阴兵，一齐上前”，其运用总不离土。故三人争战之顷，而土地拦住道：“大力王，那里走？吾等在此！”老牛、行者，彼此赌斗变化，与前番天宫时与二郎赌斗相对。彼为先天而顺行天道也，人道也；此为后天而逆制天道也，仙道也。总一顺一逆之妙道也。
　　
　　老牛由地而升，初登于天也。变为天鹅，天一生水，水生木，顺也；行者变为海东青，东青，木也，木因水生，而木反克水，逆也。牛王又变为黄鹰，黄属土，水受克于木而水反生土，故变为黄鹰；上受克于木而土反克水，土干而木枯也。故东青不能制黄鹰，而黄鹰能制东青，逆也。行者又变为乌凤，乌属水，木受制于土而上反生水，故变为乌凤；水受制于土而水反克上，水决而土陷也。故黄鹰不能制乌凤，而乌凤能制黄鹰，逆也。老牛又变为白鹤，白属金，上受克于水而水反生金，故变为白鹤。行者又变为丹凤，丹属火，火受克于水而水反生火，放变为丹凤。天一之水，化五行而生万物，不外青、黄、乌、白、丹之五色，此道之一顺一逆，而变化照察于上也。
　　
　　老牛由天而降，后入于地也。变为香獐，地二生火。獐与鹿同类，与马同宫，火也；由白鹤之金而变，则金反生火。行者变为饿虎，虎位乎西，金也；由丹凤之火而变，则火反生金。论理，金不能克火，而虎有食獐之力，则火反受克于金，逆也；老牛又变为金钱大豹，金豹为金类，以獐变豹，火变金也，逆也；行者又变为金睛狻猊，狻猊为火兽，以虎变狻猊，金变火也，逆也；老牛又变人熊，熊属火，豹变熊，金变火也，逆也；行者又变为赖象，象力在鼻，土也，狻猊变象，火变土也，顺也。《剥》之《象》曰：“顺而止之，观象也。”地二之火，化五行而生万物，不外金、木、水、火、土之五象。此道之一逆一顺，而变化昭察于下也。
　　
　　天一生水，地二成之，水火既济，总归于土，故牛王有原身，而白牛现焉；土化为白，则木平、水和、火息、金明，而金丹将就，故行者就现原身，而万丈金身之象，巍然毕具矣。诗曰“奇巧心猿用力降”，言修道全藉心灵而力专。曰“必须宝扇”，言舍金水不济木火。曰“黄婆扶元”、“木母同情”，言土木之运用宜勤。曰“和睦五行归正果”，言五行攒簇而归于一体，不相克害，方证西方也。此下大圣与牛王争逐，处处俱是八戒、土地努力，金火之煅炼，唯赖土木之运用也。其诸神将、佛力之护卫拦截，及李天王、哪咤父子之斩头、照像，无非火水土之精神焕发也。
　　
　　北有神通广大泼法，南有法力无量胜至，东有毗卢沙门大力，西有不坏尊王永住，四面八方都是神兵天将，上有托塔李天王父子神将。“老牛还变做一只大白牛”，返本还元之象也。太子变三头六臂，飞身牛背，斩下牛头，《乾》变为《坤》而象阴。“牛”去其首而象“午”，故钻出一头，口吐黑气而生阴，生生不已，而真阴尽现。哪咤便吹真火，而真阴真阳相济。煅炼既成，而以心镜照住本象，不使腾挪。大力收伏，真宝自昭，此皈依佛法之正路也。
　　
　　哪咤牵转白牛，罗刹献出真扇，四大金刚道：“圣僧，恭喜了！十分功行将完！”乃金丹将成之候也。又道：“汝当竭力修持，勿得须臾怠惰！盖指示尚有金丹之火候，不可须臾懈怠也。一扇而火寂，再扇而风动，三扇而雨霏，造化在吾掌握，指示运用火候之次第，出自天然。
　　
　　诗云：“牵牛归佛休颠劣，水火相联性自平。”盖阴阳既合而牛力自驯，水火一气而大道归真。此三藏所以“解燥除烦，清心了意”也。牛王径归佛地，皈依净土；罗刹索还本扇，自去潜修。所谓丹成之候，一切坛炉鼎灶器具，离而去之也。“连扇四十九扇，永绝火根”。七七四十九，七返运火之功，毕露于此。然非有强作妄为，乃自然之运用。《易》云“大衍之数五十，其用四十有九”是也。“有火处下雨，无火处天晴”，《离》下《坎》上，阴阳交泰，天清地宁之象。故结曰：“坎离既济真元合，水火均平大道成。”
　　
　　此篇与二郎擒大圣篇紧相照应，彼以阴剥阳而成《否》，此以阴济阳而成《既济》，故篇中俱着李天王、哪咤父子为用。其立言玄奥神奇，而章法倒射之妙如此。
　　
　　第六十二回　涤垢洗心惟扫塔　缚魔归正乃修身
　　
　　悟一子曰：石蕴玉而山辉，水怀珠而川媚，浮图贮宝而光照四表，人身得道而粹面盎背，一理而已。读者谓屈轶生庭，系于主德；荧惑徙舍，感自君心。浦珠视公私为去还，田荆因分合为荣瘁。西阳溪水，以令之贪廉为清浊；临安石镜，准守之臧否为明昏。征应之理，信有然者。此黄金宝塔宝去光潜，喻人身受污而失德，君臣无道而化阻，确有实义。
　　
　　前篇师徒水火既济，已得妙道；散诞消遥，西天在望矣。然必抱一守元，时刻温养，使心地光明，毫无沾染，方能候足功完。若稍有懈纵，则至德不修，至道难凝，故篇首冠《临江仙》一词，以示其要。云：“十二时中忘不得，行功百刻全收。三年十万八千周，休叫神水涸，莫纵火光愁。水火调停无损处，五行联络如钩。阴阳和合上云楼，乘鸾登紫府，跨鹤赴瀛洲。”语义明白，总言一年三万六千刻，三年十万八千刻，刻刻温养，不可纵放。盖得丹以后之保固功夫，唯洗心涤虑，以正其性，否则性昧而丹不固矣。
　　
　　师徒行至祭赛国，见和尚被枷带锁，蓝缕不堪，问是金光寺负屈的和尚。三藏，无人相、我相、众生相。和尚负屈，就如三藏负屈，故叹曰：“免死狐悲，物伤其类。”此血污宝塔，即是血污三藏；塔宝失去，即是三藏自失其宝，所以为一难也。
　　
　　同至山门观看，三藏止不住心酸，拜佛转到后面，义甚不忍见，仅见大同一体为心。“众僧来叩头问道；‘列位相貌不一。’”又道：“想是惊动天神，昨夜都得一梦，今日果见这般异相，故认得也。”盖言人相、我相、众生相，虽有异姓，而神明默告，幽梦自通，无不认得。以众僧得梦认得相貌之语，隐括无人相、我相、众生相之意，引入扫塔为唐僧切己身上事，迨读至“国王道：‘圣僧如此丰姿，高徒怎么这等相貌？’大圣听了，道：‘陛下不可貌相。’”方显无人、我、众生相之义。文心幽造，有神藏鬼匿之妙。
　　
　　“舍利”者，佛身子也。昔隋王劭有《舍利感应记》：秦华州思觉寺起塔，天将阴雪。舍利将下，日便朗照，有五色光气，去地数丈，状若车轮，正覆塔上。数十里外遥望之，则正赤上属天。舍利下讫，云雾复起，瑞雪飞散，如天花着人衣，久之而不湿。宝塔中舍利放光，原有已然实事。此金光寺宝塔中有舍利，而祥瑞霞彩，远近同瞻，非创说也。
　　
　　国中文不贤，武不良，君无道，致生妖孽雨血盗宝，四方失望，由上召之，乃反归罪于众增，何异己不修心迪德，而怨天尤人？曰：“昏君”，曰“赃官”，曰“千般拷打，万祥追求”，曰“前两辈已被打死，今又捉我辈问罪。”俱极拟烦刑厚敛、贪酷朘生、枝蔓诛求、积习旧染之污也。
　　
　　三藏道：“今日甚时分了？”曰：“今日至此”，曰“与我办一把新笤帚，待我沐浴了，上去扫扫，解救他们苦难。”言欲去其污莫如自新，苟能自今日而毅然维新，如盘铭沐浴之戒，则下学上达，而污垢目除。此三藏沐浴扫塔，自新新人，一层又上一层之的旨也。
　　
　　“行者正扫处，听得塔顶上有人言语，踏云观看，只见十三层塔心里，坐着两个妖精．一盘嗄饭，一碗一壶，猜拳吃酒。”言捡身获宝，务笃信明决，不容空言犹豫。若不择一固执而拳拳在念，则其心中反覆持疑，探讨无定，即是两妖坐在塔顶心，猜拳吃酒，一味胡猜而已。
　　
　　“行者逼往，两妖道：‘不干我事！自有偷宝贝的在那里！’”盖猜疑之为祟，由于知识之淆乱。“供出乱石山碧波潭、万圣龙王及万圣公主、九头驸马、九叶灵芝种种名号”，俱状予圣自雄、万虑多思、极地搜天、无不周到之意，而不自知其心中，实奔奔波波，添灞劫劫，而全无定准也。两小妖名为”奔波儿灞”、“泔波儿奔”，肖其颠倒参差、仓皇急速之情状也。“供出孙悟空神通广大，沿路专一寻人的不是。”惟悟空专一之是，故能寻人不专一之不是，所谓得一以御万也。行者道“这泼魔专干不良之事”，正见不专一之不是；“锁妖到寺”，正专寻人不是也。
　　
　　“三藏朝王，启奏寺僧负冤，扫塔获贼情由，国王惊师徒相貌不一”，正国王见有人、我、众生之殊相，而不能捉贼也。大圣道：“人不可貌相，若爱丰姿者，如何捉得妖贼？”言涤垢洗心，惟在廓然大公．无内无外，不着于相。一着于相，则未免于丰姿上打点，而私欲充斥，妖贼横中，何能捉得？此其责任，舍无相之大圣难以称职！行者之大轿黄伞，八抬八绰，所由特简也。呆子笑道？“哥哥，你得了本身。”盖此等职分，得之在我本身，而不操之子君相，所谓天爵而非人爵也。
　　
　　“两妖供出：有个万圣龙王，生女多娇”，言内而识纷算广，匿情偏主而自大；“招赘九头驸马，神通无敌”，言外而欲扰思烦，附意纠缠而自多。“龙王与驸马会伴”，心意与物欲交乘、“先下血雨”，自污以污人；“后偷舍利”，妨人以利己。“现今照耀龙宫，黑夜明如白日”，自矜私智，谓可烛幽；“又偷王母灵芝，潭中温养宝物”，贪窃天功，安希作佛。此种修身，促用奔波，枉劳灞劫。故提纲曰“缚魔归正乃修身”，言必切实下手，方是修身。擒贼擒王，舍大圣谁与归？八戒道：“我与师兄手到擒来。”乃真能下手也。
　　
　　第六十三回二僧荡怪闹龙宫群圣除邪获宝贝
　　
　　悟一子曰：道非虚悟，修是实功。下手要着，先唯制眼。《阴符经》曰：“其机在目。”《正道百字诀》云：“真常须在目，在目气随精。”《易》称“仰观俯察”；老云“观徼观妙”；佛说“静观止观”，复圣请事“四勿”，视为之首；臞仙着述“三要”，目为之枢。至谓“道在目前，顾諟明命”，自古圣贤仙真佛祖、经传诗词，无不以目为要机。奈何世人辜负天赋，空具两眼，作障作翳，甘瞥甘窥，莫能洞瞩熟睹！此即祭赛国所谓“肉眼凡胎”者，岂知上仙古佛菩萨，现在目前乎？
　　
　　大圣火眼金睛，何藉两妖做眼？“把两个小妖带去作眼”，正明首先下手工夫，在制两眼也。大圣拔毛可变刀，此何独将金箍棒变一戒刀？“一割妖耳，一割妖唇，撇在水里，说我齐天大圣在此？”明举动务执一定之理以为戒，使耳勿作妖听，口勿张妖言，两眼入于碧波而无蔽；戒动、戒耳、戒口，总是戒目。惟欲其瞩目，真一上仙之齐天大圣在此也。
　　
　　“两妖报道：‘祸事了’”，告戒也；驸马笑道：‘泰岳放心”’，不知戒也。“使一柄月牙铲，叫道：‘是什么齐天大圣？我偷宝贝，与你何干？却无故伤我头目，又上我宝山厮闹！’”“明”者，日月之力也。目之明者如日月。今驸马使月牙铲，乃勾月之偏光，目不能识大圣，而汩没宝贝，谬视宝山，反以戒目为伤我目也。
　　
　　行者道：“贼怪甚不达理！我虽不受王惠，你偷他的宝贝，僧人是我同气，我怎不与他出力辨明？”盖立德非由于感恩，施功不专为一己，无我相、人相、众生相而为明也。“大圣先加一棒，八戒后筑一钯。那怪九头，转转都是眼”。即不能鉴前而知止，又不能顾后而知戒，眼虽多，亦奚以为？
　　
　　“现了本象，十分凶恶。八戒道：‘是甚血气生此禽兽？’”正道有云：“禽即兽。”夫禽两翼，兽四足，何以言即？《礼》云：“猩猩能言，不离禽兽。”兽兼禽言也。此九头多目，是甚禽兽？禽兼兽言，极言其非人类，而并非一禽一兽所得而名状也。
　　
　　“那怪展翅斜飞，半腰里又伸出一个头来，将八戒咬去，欢喜贺功”。拟其斜行瞥见，偏听狂啮，全与“四勿”相反，而不知鉴戒，妄自称雄也。“行者复变螃蟹，咬断索子，救脱八戒；使个隐身法，偷出钉钯，递与八戒。”蟹者，解也，难之散也。隐者，潜也，昭之孔也。盖解脱纠缠，使潜行戒性也。
　　
　　“八戒打进宫殿，破门碎器，惊起老幼”，正励精努力，除旧生新之下手处；“行者忽见追赶八戒，就半空踏云雾，一棒打烂老龙头”，正是眼明手捷，扑杀偷心之老贼，以一御万之不二法门。薛文清有云：“万起万灭之私，乱吾心久矣，当一切决去，以全吾湛然、澄然之体。”此一棒打杀万圣老龙，而碧波潭斯不为乱石所淆矣。
　　
　　然万圣老怪无识而行偷，溺于爱也。犹心具众理而不辨是非，名虽万圣，实是多偷。能死偷心，其怪易灭。若九头孽邪多见而作贼，恃其智也。犹意附外诱而四顾奔驰，名虽九头，实是十恶。贼党多端，其邪难除。是必大张天讨，如秋令之肃杀万物，方可惩创而维新。“行者忽听得狂风滚滚，惨雾阴阴，仔细观看，乃二郎显圣七圣兄弟。”二者，偶也；七者，少阴之数，其时为秋。《道藏歌》曰：“白帝行气道当新。”此除邪之大时候，大手段也，故曰：“倒是一场大机会。”
　　
　　夫秋气杀物，而天心仁爱行乎其中，杀中有生也草木枯解而万宝成熟者，则天刑行，而顽残歼，民志肃，君子秉义禔躬，而嗜欲绝、鼓德修，皆去污维新之道也。道贵自知悔愧，方获有济。大圣因“曾受降伏，不好见他”，自知悔愧也。“八戒请住真君，与大圣话旧说因，即在二郎营内欢叙一夜，待天明索战。”有姬公兼三施四、坐以待旦之义。
　　
　　八戒筑杀老龙子孙，细犬咬下九虫一首，怪物逃生，止住勿追何也？盖孽种尽锄，已靖巨魁之穴；杀一儆百，姑开自新之门。
　　
　　逆之首必诛，所以垂鉴戒；贼之附或宥，乃以昭至仁。“至今有个九头遗种滴血”，盖尽刑以快一时，不如赘刑以儆万世也。犬发口中之声，示谳狱以决枭。戌为九月之卦，寓藏宝于火库。学者斩欲修诚，痛自刻责，立德立业立言，存几希而异禽兽者，以此。
　　
　　“行者变化驸马之形质，讨出两匣宝贝”，化邪为真，从一得二也。“八戒扑杀公主，提出龙婆，留置塔内”，戒妖冶而示婆心，舍委存仁也。“国王究明不朽之舍利，并获天生灵草”，解冤珍德，烛幽晰玄也。三藏安佛宝于塔顶，置龙婆于塔心，行者“将芝草把十三层塔层层扫过，安在瓶内，温养舍利子。这才是整旧如新”矣。此饬躬砥行，步步脚踏实地，步步莫非天宝，岂彼空言虚悟，对塔谈相论者比耶？
　　
　　国号“祭赛”，示宝而不蓄德；寺名“金光”，流闪而不宁谧。
　　
　　今“祭赛国”之“金光寺”，改作“伏龙寺”，暗然自得，回光返照，斯可大可久。如万圣、九头炫耀徇私，行偷袭取，予圣予智，果何益哉？故结曰：“妖邪剪灭诸天乐，金塔回光大地明。”
　　
　　第六十四回　荆束岭悟能努力　木仙庵三藏谈诗
　　
　　悟一子曰：王道荡荡，世途坦坦，原无荆棘，荆棘生于人之胸中。人胸中在在荆棘，人人胸中有荆棘，而荆棘弥天漫地，宁独一荆棘岭哉？此篇特借荆棘岭，以概自古及今，莫不皆然；借木仙庵谈诗，以概自古乃今之谈道者，皆有荆棘，莫不如斯谈诗。
　　
　　《南华》云：“迷阳，迷阳，无伤吾行；却曲，却曲，无伤吾足。”伤荆棘之充斥难前也。予不避荆棘之嫌，窃努天蓬之力，通而论之：凡古往今来鸿章丽词，藻绘缤纷，淹博兴核，敏妙绝伦。或故为涩晦，以夸渊奥；或放言触忌，以逞才情；或宏辨百折，滚滚不竭，以资议论。按其实义，通无关于身心性命之学者，皆荆棘也！不特此也，凡着书立言，谈玄阐幽，而不能身体力行，徒搦管掉舌，道听途说，虽发尽道妙，可法可传，亦是鹦鹉巧簧，慢侮圣言，皆如木仙庵谈诗，而为荆棘之尤甚者矣！
　　
　　天生三教圣人分头度世，其原同出于《河》、《洛》、太极、阴阳造化之道，后世道、法、禅宗分门别派，百谲丛生，争鸣炫说，互相低诽，又皆荆棘中之荆棘！其儒教执中精一，廓然大公，民胞物与，至当不易，与守中定慧，无欲有欲，无我无人何异？孔子犹“犹龙”赞之，犹谓“西方有圣人出焉”。后世胶执章句，不能体认实践，读“玄”语必辟之，自背于羲文玄黄之义而不知；见“空”字必斥之，自背于孔子“空空”之说而不觉；论“真乙”之气必疑之，自昧于孟子“养气”之妙而不识；言“真空”必异之，自外于子思“自诚”之旨而不语。夫至造论理，岂论字句？必故为排贬，以为为圣道之防，廓然大公之谓何，非欲剪荆棘而荆棘横胸之甚乎！
　　
　　按《黄帝内传》：道教始自元始天王，开辟混沌，以定三才，化生万物，至周而老子传《道德》五千言；按《周书》：儒教始于黄帝，命苍颔制字，始有书契，至周景王二十年孔子生，而宣明其教；按梁王《佛统》：佛生于东印度国，其时周庄王九年四月初八日也。自汉明帝永平八年，其法始入中国大行。尝稽东印度国人，性强健，好杀伐，以战死为吉利，以善终为不祥。老子出函关，作浮屠法化之，令其内外剪除，不伤形体，名曰“浮屠”。周庄王九年四月初八日，恒星不见，星陨如雨，是夜释氏生，能修伯阳之道，国人宗之日“佛“。佛即中国称“神”之谓，其次曰“菩萨”。其国种类繁盛，无鳏寡孤独，故人愿往生焉。然则佛教由中国而及西度，由西度而复回中国，非彝教也。老子实为佛祖，佛实演老子之法；神即佛，佛即神，不过中外字音之不同耳。儒本于黄帝之制字，发三才化生之妙道，黄帝实为儒祖，孔子特宣明其教，奈何后世以黄老为异于儒哉？总缘不知三教之源流，而荆刺横胸之特甚者也！佛者，神也；神仙者，神也。至诚如神，圣而不可知之之谓神。同一称神，而必谓儒与二氏有异，岂不自生荆棘耶？天帝爱其所生所化之人物，而特生圣天子以主宰之，养育之；特生三教大圣人以明其造化之理，尽其教化之法，善其万万世运会之气几。同生一时，分途牖导，天帝实式临之。
　　
　　予闻之，聃子宗通显传家，耶输陀，释迦妻；罗睺罗，释迦子；上升时，妻、子躄踊甚哀，岂若今日之鳏且寡哉？后人恶其流弊，而不恶儒流之亦弊，执滞不察，摘其一句一字，辄加毁谤，侮圣违天，胸中自横荆棘，何以剪世道之荆棘乎？今之儒者，掇拾时艺，希博青紫，其发端起念，只以贾各媒利荣肥为计，不知性命为何物？康济为何功？所知所能，与经书所载迥异，儒教之异端，较二氏为更甚，而不知剪除荆棘，吾未知将何底止？不得不为此荆棘之说，为天蓬螳助一臂也。若此一书，说魔说怪，人视之为道中寸寸生荆棘，予视之实为道中步步布芝兰，识者采焉。
　　
　　篇首伏龙寺众僧不知进退，妄冀同往，不识道中荆棘之多也。行者变虎止住，有“大人虎变”，非众人所识之义。至荆棘岭不能前进，诗称。“处处薜萝缠古树，重重藤葛绕丛柯。为人谁不遭荆棘，那见西方荆棘多。”正明西方亦多荆棘，即指木仙庵“四操”空谈诗文之类是也。八戒道：“若要度，还依我。”责在我之能自剪除耳。“身躯变长二十丈，把柄变长三十丈，双手使钯，左右搂开。”盖身具二仪，手握三才，合五行而明戒性，努力剪除之意。故曰：“自今八戒能开破，直透西方路尽平。”
　　
　　到一段空地，忽被十八公会友谈诗。孤直公、凌空子、拂云叟所吟诗句，俱道本身脚色，其义自明。唯曰“吾等非‘四皓’，乃深山‘四操’。”以见世之修道者绝俗避嚣，寄迹深山，矫托隐逸旷致，高谈性命而全无实学者，皆道学之曹瞒也。凡虚伪欺世之流，必欲结纳诚实君子，以卜其名，故计摄三藏而与之谈禅论道耳。
　　
　　三藏对众诸言，亦老僧之常谈。至云：“访真了元始钳锤，悟实了牟尼手段。”又云：“玄关口说谁人度，我本元修大觉禅，有缘有志方能悟。”此本道教之真谛，而非虚悟之空禅，佛即仙也。四老谓“圣僧乃禅机之悟本”，亦可谓知言。拂云叟道：“禅虽静，法虽度，须要性定心诚，总为大觉真仙，终证无生之道。”亦为的旨。至云：“我等之玄，又大不同。”言天生自然本质，无破无伤，不假修为，还返而证道者。此有质而不加修，有知而不实践，外务高谈而内鲜实济，此其所以为“操”也。
　　
　　曰“我等生来坚实”等语，皆状其质，无甚深义。至于“道也者，本中国，反来求证西方，空费了草鞋，不知寻个什么？石狮子剜了心肝，野狐涎灌彻骨髓。忘本参禅，妄求佛果，都是我荆棘岭葛藤谜语，萝蓏诨言”。又云：“必须要检点见前面目，静中自有生涯。没底竹篮汲水，无根铁树开花。灵宝峰头牢着脚，归来雅会上龙华。”此数语，句句打破禅关空寂，勾出玄妙精髓。一部《西游》立言之大要，“荆棘岭”通篇之骨子也！
　　
　　凌空子道：“拂云之言，分明漏泄。圣僧不必执着。”此先师借拂云、凌空之口，显传妙道真谛也。既达真诠，须知伪学。四操为月明游，原不为讲论修持；四老与木石居，只成就赤身鬼使。联章琢句，徒工文翰以夸奇；寄傲栖迟，悠游林壑而自弃。无体无用，矜命非凡，言清行浊，不知老死，亦可哀哉！甚有修真误认，贮阿娇以采炼阴精；妒正防贤，纵红莲而破伤戒行。此弄月吟诗，杏仙作合所由，极着其伪也。
　　
　　三藏道“汝等皆一类怪物”，均操行也。始以风雅谈玄，今以美人局诱，明明指破，无庸赘诠。天明惊散群妖，师徒寻出根踪，乃桧、柏、松、竹等木为怪，分明仙佛门中荆棘之精，而伪为道学之怪也。八戒努力，一齐筑倒，岂不轩然明快哉？学者慎毋舍性命之实功，而空谈道德，作无益之诗文，而甘为荆棘岭木仙庵之四操。陆象山有云：“寄语同游二三子，莫将言语坏天常。”邹南皋亦云：“寄语芸窗年少者，莫将章句送青春。”同一义也。
　　
　　第六十五回　妖邪假设小雷音　四众皆遭大厄难
　　
　　悟一子曰：前篇假仙矜夸资禀，不事修持，徒滋讲论，虚作诗文，僻居逸处以为怪；此篇假佛窃取名理，工饰外貌，多诱善惑，人莫辩识，似是而非以为妖。彼自害而害人者小，此害人而至于陷命灭性，乃以学术杀天下后世也，所以为大厄难！
　　
　　“三藏既脱荆棘攀缠，又见高山天接；过岭西下，忽见样光蔼蔼，彩雾纷纷，楼台殿角，隐隐钟盘。行者仔细观看，瑞蔼之中，又有些凶气景象；也是雷音，却又路道差池。”盖道学真伪，各有一种气象。真者根心，伪者饰貌。根心气象，如树生之花，精神焕发，本诸自然；饰貌气象，如剪彩之花，色泽沮涩，出于汝点。暗然、的然攸分，明眼人自能辩识。所以行者细观而知道差他。雷音寺而曰：“小”，即小人之的然也。三藏看不真，而不见其小，故道就是佛祖道场，误入其门，率徒下拜。行者看得明，而见其小，故掣棍喝道：“怎么假倚佛名，败坏如来清德？”声罪致讨，名正言顺。然三藏早已下拜而堕局，纵有智者，亦无如之何矣！
　　
　　“被他撇下一副金铙，连头带足。合在铙内。师徒一齐被拿，身心俱遭困缚。佛祖现出妖身，阿罗都是小妖。”这正是小人之道小而陷人之魔大，错入旁门，岂不枉费求道之心？诗句甚明，不必诠说。“金铙”者何？“铙”与“挠”同义。庄生曰“天生万物，无足以挠心”者，言不可屈挠至刚也。小人之心，邪僻徇欲，坚忍不拔，作恶怙终，执迷不通，全然昏黑，无一隙之明，所谓“下愚不移”，如金饶胶合而不能撇脱响亮然。故行者合在金铙里，黑洞洞不能得出。其势力又能泼用其金，上下弥缝，随高就下，专工排陷。故我置身于高，而彼即以高制我，而我行不通；我置身于卑，彼即以卑制我，而我行不通。总是其昧心刚愎，而无隙缝孔窍以容人转动也。“行者变钻钻不动，众神力薄掀不动，玉帝差二十八宿使枪、剑、刀、斧，扛、抬、掀、撬，漠然不动。”此正“天生万物，无足以挠其心’，所谓锢蔽已深，牢不可破也。
　　
　　亢金龙道：“观此宝贝，定是个如意之物。”指其黑心如其恶意，而权势法力足以笼罩人物也。君子不幸遭陷，必内持中正小心之理，外借猿引犄角之势，方可脱离免难，韬其明而就其暗也。否则，未有不糜烂肢体，丧其性命者。”亢金龙变角尖如针，顺着钹口合缝上，用千斤之力方能穿透里面。”“合缝”者，两铙适中之处，顺其口之张合也。“亢”者，固非附会谄媚，然亦非高亢，乃上下相当而无卑屈，言执中正之理，而力大于身，心细如发也。“行者将角尖钻孔窍，身子变芥子，蹲在钻眼里得出。”所谓小心空顺，仔细钻研，不矜己能，倚角猿引，识得窍中窍，踏破天外天也。
　　
　　“掣出金箍棒，打破金铙。”一悟而千迷顿解，一败而四大如齑，小道之迷惑，亦何足恃？此老魔能不梦中惊觉也。然其暧昧黑心，不可屈挠，可解识而破。至其窃持“民我同胞”、“物我同与”之说，则入为道中之至真，而人神所不能出其笼络者，所以又有后天袋之为大难也。
　　
　　那妖道：“此处唤作小西天，因我得了正果，天赐与我宝阁珍楼。”自称为“黄眉老佛，设象显能，要打赌赛，将汝等打死，等我去见如来取经，果正中华。”盖欲自我作祖，妄自尊大，而不知为剽窃假托之小人也。“争战之顷，老妖解下旧白布搭儿，将圣众一搭儿通装去”，由其怒心一起而罗致多人；“个个捆住，不分好歹，俱掷之于地”，以陷诸狱也。
　　
　　夫佛法无差等，不分好歹，兼爱也。今转而为兼恶，以生人之具，而为杀人之物，其妖邪为特甚，此所以皆遭大厄难也。就其后天袋而论，至大也。即“民我同胞”，“物我同与”，“佛无差等，不分好歹”之意。经云：“若菩萨为我相、人相、众生相、寿者相，即非菩萨。”与儒家所谓“廓然大公，无内无外”何异？若云佛无差等而不分好歹，则抹杀其妻耶输陀，其子罗睺罗，及父母养生送死，悲痛之行，以至语射于教诸天神，一切忠信孝弟之说矣。此“不分好歹”，即是作恶，故为假佛。空有其宝，而倒行逆施，真不识佛门衣钵也。
　　
　　试看行者将身解脱，先解师父，次放八戒、沙僧，又次解二十八宿、五方揭谛，又次牵马，又次还寻行李，一颠沛患难之顷，而犹分亲疏、尊卑、贵贱、缓急，次第有等，即此已是佛门中行李衣钵，讵“佛无差等，不分好歹”之谓？故曰：‘人固要紧，衣钵尤要紧！包袱中有通关文牒、锦斓袈裟、紫金钵盂，俱是佛门至宝，如何不要？”言君命、师傅尤为要紧。读此者，可悟“佛无差等，而不分好歹”者，即是伪佛、毁佛也。
　　
　　“行者见得衣钵而大喜，惊动老魔而大战”，总为此衣钵也。“行者见得分明，众人不解其意，又被都装在里面”，而混入于不分好歹之布袋也。“行者跳在九霄，嗟叹多时，宁神定虑，以心问心”，不觉痛恨浮大无主之为魔，思得荡魔天尊，以靖此大难，实未得其原主，故云：“仙道未成猿马散，心神无主五行枯。”
　　
　　第六十六回　诸神遭毒手　弥勒缚妖魔
　　
　　悟一子曰：六经皆治心、治世之法物，本诸圣贤，精神血脉，明体达用，大小兼该，而总不离于一真诚至宝也。后世俗儒伪学，莫不剽窃其说，掇取功名，其立心起念，只为荣肥之计，竟忘其本来面目，甚至盗名托义，败坏纲常，行好作乱，无所不至，是救世之书而反为祸世之资，罪可胜诛哉！庄生谓“儒以《诗》、《书》发冢”。”，予则谓儒以《诗》、《书》灭性害命，与黄眉童儿暗拐佛门布袋诸宝贝，以假佛作怪何异？此仙师特借黄眉假佛，寓言假儒流毒之害，以为世道人心之大防也。人心昏昧无良，惟赖圣贤《诗》、《书》之泽，启迪开牖，以兼成康济也。今之伪儒，借尧、舜之道，而为盗跖之行；托孔、孟之言，而济渔猎之志。其生心害政之祸，烈于洪水猛兽矣。虽圣贤亦未如之何，故批提曰：“大圣无计可施。”
　　
　　读者谓小雷音之假佛，自当求大雷音之真佛以治之，何释此不务而漫为武当、蠙城之行，岂不多此一番踯躅踉跄？噶！埋没作者关系世道人心之硕论鸿文矣。二位祖师，一镇北方，一镇泗洲，皆以治水显灵，而猛兽、毒龙、水母、水猿、一切龟、蛇、龙神大将，皆其所制伏而且为之用，是洪水猛兽犹易驯治也。溯厥生身成道之由，叙述收伏神通之大，若舍此二祖，无能荡平者。今非惟不能荡平，而神将反被装去，正极拟伪学之祸，烈于洪水猛兽也，岂不可痛哭流涕哉？
　　
　　“行者对功曹滴泪道：‘我如今愧上天宫，羞临南海，怕问菩萨之原由，愁见如来之玉像。才拿去者，乃真武龟、蛇、五龙，叫我再无方求救，奈何’”妙哉仙师！行者岂真愁、怕、羞、愧，陨涕若是？益深痛天仙佛祖立教，原以度世释厄，今学者即假其教以祸世荼灵，拿弄其真而恣行其假，虽菩萨、如来，亦已无可如何。一提其因，一想其容，而已惨戚难忍，又安忍复见之耶？夫圣人垂训，道智化愚，善身心而福万物，今反掠其说以济欲，窃其义以长奸；洪水可治而此流不可治，猛兽可驯而此毒不可驯；起尼山、泗水于今日，当亦如武当、泗洲同调而无可如何。噫！行者为佛子，而愁见如来；使行者而为儒生，当羞登杏坛之函丈，愁听璧水之鼓钟矣。盖不禁感慨悲恸，而甚言伪学之为祸烈耳！
　　
　　那妖见龟、蛇、龙将，怒道；“备生有何法力？”见太子四将笑道：“你有甚手段？只好欺侮淮河水怪罢了。”喜怒任情，毁神侮圣，屡战屡捷，一齐被装，其为害岂不烈于洪水猛兽哉？当此凄惨之时，必得极乐场中第一尊佛祖大开笑口，主持世教，指示天地生人之心，令人人在根本上下种，个个务切实返里，禁绝骛外伪学，寻还已碎真金，方是狂澜砥柱，猛毒神杵也。
　　
　　行者忽见弥勒下降，指示后天袋为人种袋，乃仁心、仁政之本原，包罗天地万象，非可窃以欺君罔世者；狼牙棒为敲盘槌，乃振俗醒迷之法器，觉悟智、愚、贤、不肖，非可执以伤人害众者。治之之道，莫如务实；务实之道，如种瓜然。种瓜得瓜，生根课实之理。弥勒种一田瓜果，以诱其渴食，示舍华就实之方。下手之法，必先禁遏节制，抑其故智。写一“禁”字于掌中，运之于掌而俾无夸诈、奢靡、侈大、贪婪之行。且攻且退。放禁善诱，渐引近实，而乘机开悟；入其腹心，使知有性命之关，因而收服以摄其心。此行者变瓜入里，抓肠蹬腹，摆市攻心之大法力也。那妖只叫。“主人公，饶命！”方知性命为紧要之至宝，而识得主人公矣。其后天袋、敲盘槌，自不得倒行逆施，为世所忧患矣。
　　
　　食瓜实而知实学在于性命，入布袋而知布种切在己身。散碎真金，失而复得，须融会一气；带来故物，放而仍收，宜返本还元。佛祖驾回极乐，众神各归本位，师徒解厄脱身，除小雷音而赴大雷音，皆务本实学也。呜呼！黄眉借包罗万象之布袋，而为婪收众生之欲壑，殊可悲涕，幸得一瓜实以收之。今儒、释、道门中，多黄眉铙袋并施，安得遍地种东陵而重烦行者哉？
　　
　　第六十七回　拯救驼罗禅性稳　脱离秽污道心清
　　
　　悟一子曰：这篇书明大隐不妨居市，居市而不可为市孽所侵；离尘不妨入尘，入尘而不可被尘迹所染。前文木仙庵之伪仙，小雷音之假佛，俱另作规模，似避嚣绝俗之状，非大隐实学。
　　
　　篇首“三藏道：‘往那条路上求宿去？’行者笑道：‘前行自有宿处。”’言当随遇而安，不须预计也。仙师故设言稀柿同极污之处为喻。柿落实，刚离“木”而为“市”。七绝，比人七情。爱恋难割，终归毒害。至积久为秽，夙障为山；阴气酿成蟒穴，康庄变作豕途。此驼罗庄吃人之长蛇所由来，七绝山拱路之封豕所自出也。
　　
　　“驼罗”者，即梵语“陀罗净土”也。“共有五百多家”者，乃罗汉所居，释典“阿罗汉”，总名杀烦恼，堪总供养，不受三界所生，远离诸恶，清净受用，所谓“禅性稳”也。今与稀柿同为邻，而连遭蛇怪侵吞牲畜，男女惶惧危殆，是性地邻于蛇窟，净土翻为舌场，岌岌乎如拯溺救焚之不可缓也。此非有大智慧、大法力如孙行者，未易消弭驱除，获有宁宇。岂彼烂西瓜之凡僧，落汤鸡之凡道，所能稳禅性而清道心哉？唯行者第一等手段，方可唱喏承担，再无别人可请。
　　
　　然非洁己寡营，而或留恋金银田土，便是贪货渔利，与市为徒，虽齐心除害，仍是以魔攻魔，万不可得。故行者现身说法，尘视金银，而不与市同黩；累视鱼田，而不与市同渔。推积德是务而已。盖市心狙桧多端，而总似一蛇，道经云“烦恼毒蛇，睡在汝心”者是也。其积习也，见牛马则噬，见鸡鹅则噬，见男女则噬，无论人物巨细，筹之烂熟。目悬两炬，暗中睹利极明；舌舞双抢，左右遮拦最捷。只到平旦之时，天心来复，未免消阻闭藏，究竟藏头露尾，出不得高人手眼。但当气盛，软柄枪无限花巧；及至途穷，张巨口顷刻平吞。吁！可畏哉！常人畏之，而恐遭其口吻；至人迎之，而如见其肺肝。至人之体，刚洁纯粹，磨不磷，涅不淄。故能身入市心，而不为所化；躬亲利薮，而不为所伤。
　　
　　最妙在蛇腹里搭桥、变船二义：谓茹膏血而长蠢肉，何如枵腹以驾东虹，为有利行之积德也；聚资斧而肥幻脊，何如破产以造慈航，为有施济之积德也。殄嗜欲之恶孽，结普渡之善缘，恐怖俱泯，各遂所生，功德备至，咸安其性，何快如之？
　　
　　今而后虔心实腹，变相施工：拓开万古之心胸，久塞胡同，还成旧路；离脱千年之宿障，积污柿岭，同证菩提。即玄宗内典所云：“对境忘境，不沉于六贼之魔；居尘出尘，不落于万缘之化”是也。故诗结云：“六欲尘情皆剪绝，平安无阻拜莲台。”
　　
　　噫！妙哉！触目莲台，个个人心成净土；通神花藏，家家有路透西天。超柿同而济莲台，孰清孰秽，孰塞孰通，惟人自悟。然驼罗庄之惧蛇，何不徒而去之？稀柿同之积秽，何不尽伐其木？其殆地无苛政，孽根不易除欤！
　　
　　第六十八回　朱紫国唐僧论前世　孙行者施为三折肱
　　
　　悟一子曰：此篇至七十一，皆明修炼金丹大道，惟张紫阳《悟真篇》为得其宗，人当绍衣而身体，观后结出“真人棕衣”一段自明。
　　
　　提纲特揭“朱紫国”三字，寓朱紫之贵，倒射不如紫阳之真也。漆叟喻“牺牛披锦绣”，尼父视“富贵若浮云”，子舆“重天爵之贵而轻绣梁”，君平谓“高车驷马带倾覆”。陈处士云：“紫陌纵荣争似睡，朱衣虽贵不如贫。”自古圣哲深切指示，奈何世人读尽万卷千经，而竟不识字耶？
　　
　　行者劈头唤醒道：“师父原来不认得‘朱紫国’三个大字。”盖朱紫尘荣，幻梦泡影；帝都皇洲，征禅代谢；欲知后来，须观前世；前之视后，亦犹后之视前。故三藏溯三皇而迄五帝，由揖让以及征诛；垂统争雄，兼并角力；治乱相寻，延促殊撤，而终归于唐王之一梦。噫！于敷演迂论之中，而寓无限悲歌感慨妙谛。正如城上杏黄旗，风吹乱摆，若非老孙看不明白，饶你识天文，知地理，辩阴阳；安邦立国，寄书酆都，改加年寿，一切皆属“魏征”。终不若拜佛祖，取《大乘经》三藏，为能超度孽苦升天也！《法苑珠林》云：“孔雀虽有色严身，不如鸿鹤能远飞；朱衣虽有富贵力，不如出家功德深。”朱紫国王有色严身而身危，有富贵力而心病呻吟，嗟叹拯救无人，却不与唐王梦游地狱一般？
　　
　　称“会同馆”者，不期而会，不约而同；前古后今无异世，尔疆彼界有同规也。国君衣朱紫而享光禄，国人图衣食而走利名，同一口体之嗜欲，而均病性命之膏肓。”故八戒一闻酒米绫罗，饮食芬芳，而不禁垂涎入市矣；行者一见皇榜招贤，朱紫列土，而不禁喜就医国矣。究竟转东过西，逐物充肠原是假；须知弯腰揭榜，随缘医国亦为要。八戒求食而得名，不意中忽怀医国之榜，子子孙孙、奶奶妈妈、婆婆公公，一齐悻得虚称；行者作耍而认真，敦请时俨居王者之位，尊宠的，承奉的，排班的，参拜的，顷刻间演成傀儡。
　　
　　但凡果是豪杰，出口鲜不惊人，故庸愚不惊，不足为豪杰；真有经纶，下手难与虑始，故始谋不拒，不足以善经纶。此行者进前厉声而国王唬倒，阐摅妙理而“叫他去罢”也。语之惊人者，不在“进前厉声”，而在“一千年不得好”。人不修道，纵所营富贵皆遂，亦是鬼窟生涯，与死为伍。生而病，病而死；生为病人，死为病鬼；万劫轮回，何时了歇？千年不好，该万劫受病而言，岂不惊愚？理之莫测者，不在“悬丝诊脉”，而在“三毫每条各长二十四尺”。《素问》、《难经》、《本草》、《脉诀》，治一时之症，延一生之命而已。医术之庸，若分三毫为三关，簇五行为精气神。按三毫为二十四气，天关在手；合三条为七十二候，地轴生心。乃治千万年之病；而为医术之大经纶，世人万难深识！故仙师于结尾指示曰：“心有秘方能治国，内藏妙决注长生。”
　　
　　予尝游泾阳，题药王祠联云：“民间疾苦几何？饮之食之，宜从仙子寻丹决；世上膏肓万状，名也利也，何似山头多白云？”撰此者，想认得“朱紫国”三字，而能打破人间蝴蝶梦，请进而共读此书。
　　
　　第六十九回　心主夜间修药物　君王筵上论妖邪
　　
　　悟一子曰：浮荣虚业，梦熟黄粱；世味尘缘，捷于石火。世人目为老僧之常谈，谓名教中自有乐地。究之终身碌碌，系风抱影，瞬息长眠。古往今来，解脱者几人？卢仝曰：“功名生地狱，礼教死天囚。”真堪醒梦破迷！仙师此篇，特提清夜之良心，指示修其之觉路，令人自认自识。盖欲修道，莫先清心；欲清心，莫先去病；欲去病，莫先知其病根。古之神医，视瞩重垣，术惊二竖。悬丝诊脉，原非荒诞，不过形容三思而贯通，默运而神会之意。
　　
　　鸟之雌雄有定偶，鸟离群则鸣；人之阴阳不可偏胜，人失调则病。医治之妙方，愚盲没处捉摸。医官道：“八百八味，理无全用”，见其用之不能全也。行者道：“药不执方，故要全征”，见其方之神于用也。曰：“八百八味”，明二八之数也。二八者，即《参同契》所谓九还、七运、八归、六居。九、七皆阳数，合成十六，男子真精全；八、六皆阴数，合成十四，女子天癸至。以月之上弦、下弦为象，故又曰“上弦《兑》数八，下弦《艮》亦八，两弦合其精，《乾》《坤》体乃成。二八应一斤，《易》道正不倾”是也。
　　
　　《悟真》曰：“月初天际半轮明，早有龙吟虎啸声。正好下功修二八，一时辰内管丹成。”言阴阳交媾，宜修药物之喉。故行者道：‘我等到夜静时，方好制药。”“及至半夜，天街人静，万籁无声，八戒道：‘哥哥，赶早干事。”’均指示修二八之候，急早下手也。取用大黄，至阴；巴豆，至阳。“大”者，“一”、“人”；“巴”者，“一”、“己”。人、己合而性全，阴阳和而药备也。故八戒曰：“八百八味，只用此二两，诚为起夺人了。”盖言只用此二八，诚足起死回生，夺天地之造化，而为全征之药味也。
　　
　　前三藏答国王曰：“三个顽徒，更无一人知药性者。”兹沙僧熟悉大黄性寒，八戒深谙巴豆性热，俱若素善歧黄者，不知执药性而论，虽知药性，何能医国？仍是未能知者。行者曰：“贤弟，你不知。”“你也不知。”特借此二味而屡提“不知”，以令人细研其妙，不可执粗迹而求也。
　　
　　篇中“碾细”字，就药而言，却不就药而言。“百草霜”，取土釜之调和；“龙马尿”，取水宫之至宝。曰；“锅灰”，曰“金汁”，其义甚显。至搅和一处作为三九，攒簇五行而分理三才也。名“乌金丹”，以显金丹之旨，医国之秘方尽于是。噫！妙哉！仙师唯恐世人不知，又于药引中结出秘妙六物，皆寓意也。“老鸦”为《离》中阴，取其气；“鲤鱼”为《坎》中阳，取其精。“王母粉”，阴土己也；“老君灰”，阳土戊也“头巾三块，”，聚顶三花也；“龙须五根”，环阳五耀也。取身中之气精，合戊己而成圭，乃三五之妙道。此无质之物，从虚空中来，非世医愚盲之辈所能识，故曰：“此物乃世间所无者。”谩评者谓此方医谎病最妙，不知俚语中寓有妙理，而非谎也。那一般药引用无根水，亦是天上落下；使龙王打喷嚏吐津液，亦非寻常雨水。如泥丸公所云“精涎津唾液，只可接助为阶梯”是也。
　　
　　津液化为甘露，三盏送下三九，如辘轳之声不绝，打透三关，而病根自除。此方医国如神，何不明着竹帛，使天下后世俱得服食？秘而不言，何也？行者道：“国王倒是个大贤大德之君”，“我与你辅弼而左右之。”此知苟非大贤大德。不可轻与。祖师云：“得人弗传秘天宝，误传匪人，七祖受苦。”考昔紫阳真人三传匪人而三遭天谴，可为鉴戒！岂容明着竹帛？故八戒说“药里有马”，而歇后不吐；行者即嗔其口敞，而忽以“马兜铃”掩饰之，皆发明不可轻泄以贾祸也。
　　
　　下文伏太岁解金铃，迎金圣，，乃下手金丹之诀，然不明失散之由，不识还返之妙。国王筵上之论，正明失散之病根也。乌者。《离》中之精，本有元配，失群不返。而独乌无偶，虽能内养五神，不能外合一气，只去得身中后起之病，未退本来身外之身。故前用‘乌金丹’，犹非纯阳紫赤真金也。
　　
　　国王道：“正值端阳之节，在海榴亭看斗龙舟。忽然一阵风，现出妖精，自称‘赛太岁’，在麒麟山獬豸洞居住，将金圣宫摄将去了。”端午为天中之喉，忽然风起，六阳始遇一阴而成《姤》。夫《姤》者，天风也，□卦爻图略；《剥》之渐也，《复》之根也。在人之身，如始御女而贪结子，戏龙舟而好顽耍，故曰“御花园海榴亭斗龙舟”也。此时也，破六阳《乾》体之真金而陷入于《坤》土，则彼六阴《坤》土反得真金而为《复》。《复》者，地雷也，□卦爻图略也，《剥》之反也，《姤》之终也。雷出地奋，勾芒之神自现。“自称‘赛太岁’”，正如献真金而祷祀之，岂不是“赛”？麒麟者，仁兽也，性惟爱物；獬豸者，神羊也，智能恶奸，即爱恶之心。太岁窟穴于其中，而摄去金圣宫，则吾失其爱，易所不爱而成忧；得其所恶，易其所不恶而成疑。忧疑之疾所由锢，非仁者不忧，智者不惑之本体矣。
　　
　　然数载忧疑，三年积滞，用一贴灵丹可打通；若大岁收服，金圣迎还，非三折妙诀不易得。避妖楼避不得邪来，如躲得正南上，正不得邪去。却须认他，惟认得出他，方知病根，可修药却病而安邦。故曰：“安邦先知君王病，守道须除爱恶心。”曰“王”，即心君也；爱恶心，即君心也。
　　
　　第七十回　妖魔宝放烟沙火　悟空计盗紫金铃
　　
　　悟一子曰：金丹之道，《易》道也。《乾》、《坤》其门户，《坎》、《离》其妙用，《姤》、《复》其化机。《姤》终必至于《否》，《否》则必至于《剥》，《剥》极则必归之于《复》，《复》则必归于《泰》。阴阳消长，循环无端。即篇中所谓“有来有去”者。是大修行人，先具一双慧眼，亟须狠力一棒打杀，不使他再到剥皮亭。潜通消息，方能消息由我，相机下手，盗转紫金铃，迎还金圣官，完全《乾》体，而超凡出世也。
　　
　　“金铃”者，先天真乙之宝，混而为一气，分而为三元，人人具足。只因交《姤》之候，忽然失去。如治国者，不能内安而召取外乱，举国忧疑者然。若非良谋善策，大展雄才，以图恢复，仅作避妖地穴，终避不得。三番四覆索取宫娥，能无日促国百里乎？国王筵上一论，说出病根；行者酒中灭火，讲明丹决。乃因病立方，大展经纶之妙手也。这般法力，正是打开生死路，明师传授的大道。诗中“为鼎炉”，“团乌兔”，“采阴阳”，“悟玄关”，“运天罡”，“移斗柄”；“退炉进火”，“抽铅添汞”“攒簇五行”，“和合四象”；“归二气”，“会三家”等句，字字金丹药物火候之的髓也，同一金铃也。
　　
　　太岁本《坤》土，而得其《乾》金，既《复》矣。然挟女后而图交姤，是《复》而复《姤》也。故太岁摇动金铃，＿放烟火而为害，放飞沙而为害，虽曰计，而实为妖魔。国王失《乾》金而陷于《坤》土，既《姤》矣。然不忘金圣而志图迎复，是《姤》而复《复》也。故行者动静不拘，变人物而为盗，变有来有去而为盗，虽曰计，而实为悟空。
　　
　　“有来有去”，本是天理之流行。学道之人，当于天理流行中，讨问出“一个神仙，送一件五色仙衣与金圣宫妆新”的妙道，开“有去无来”的正法眼，方能入道从真。故行者一变火鹞子而上极乎天，二变蜢虫儿而下入乎地，三变道童而中位乎人。勘破上下今古，而能将有来有去一棒打杀也。
　　
　　“战书揣在三藏怀里，莫与国王看见。”书中何语？盖有难以形诸笔墨者，终秘而不言，正打杀“有来有去”之妙也。然天理之流行，如何打杀，得非诳世？不知打杀正是打活。打杀者，“有来有去”；不曾打杀，“无去无来”。故无去无来，仍不离有来有去的模样。行者打杀而为无，仍一变为有，所谓“着有真成幻，去无不入中。有无俱不立，内外悉皆空”也。咦！妙哉！一双黄金宝串，分明两个夫妻，匹配团围，连环相顾。若能于此物打通消息，便是降魔复圣的机关。行者径入剥皮亭，不答妖王问，展施于胳膊之上，玩弄于礼法之中，乃去来无碍，微妙圆通之作用也。行者虽变有来有去，实是无去无来；虽是大王心腹小校，实是金圣心腹小校，总是国王之心腹小校。盗取金铃，迎复金圣之下手秘诀也。
　　
　　三个金铃，火为神，烟为气，沙为精。动而摇晃，则烟、火、沙散而为魔；静而涵虚，则金火同宫凝聚而为丹。此般至宝家家自有，只因女后之姤，而入于魔手，原非妖魔己物。复得之道，仍须从魔手盗来。故失铃出于姤，得铃亦必由于姤。若非叙夫妻之情，彼此喜悦，把铃与她收贮，终难下手，所谓“外作夫妻心盗贼”是也。
　　
　　金圣宫说出“共枕同衾，前世之缘”，即骗出金铃，付其收藏。又说“我与大王交欢会喜”，“做出妖烧之态，哄着精灵。行者在旁取事，把三个金铃轻轻拿过”，俱是实法。最妙是“在旁取事”，“跟在我身边，乘机盗我宝贝”二语。盖金铃系夫妻欢会付托收藏之物，盗之者，盗其夫妻之所有而为我有，窃天地之道化，非乘机不可得也。然又必深知奥妙，从容静悟而取，非粗率疏躁而得。特演叙“不知利害，就扯棉花，进出烟、火、黄沙，惊动妖王”一段，以明难得易失之故。
　　
　　仙师又借妖王之口，频说“仔细搜寻”之语，以叮咛提醒之。国王与金圣宫，真夫妻也，真者一姤而忽遭魔难，顷刻分离，“弄巧反成拙”也；太岁与金圣宫，假夫妻也，假者一姤而即成宝藏，还返有机，“作耍却为真”也。结出二语，学者仔细搜寻。
　　
　　第七十一回　行者假名降怪犼　观音现像伏妖王
　　
　　悟一子曰：《敲爻歌》曰，“纵横逆顺没遮拦，静则无为动是色。”常人不解其妙，谓“静则无为”，是道；而“动是色”，非道也。不知静无动，动无静，物也；静而动，动而静，神也。又曰：“酒是良朋花是伴，花街柳巷觅真人，真人只在花间现。”又曰：“只因花酒悟长生，饮酒带花神鬼哭。”“神鬼哭”者，六贼三尸之鬼，不能猖狂也。古佛云：“汝知得老婆禅否？汝明得皮壳子禅否？”又云：“袈裟下大事不明最苦，裙钗下大事不明更苦。”皆言“动是色”之妙谛也。篇首“色即空兮，空是色，人能悟彻色空禅，何用丹砂炮炼？”即是此义。学人不仔细搜寻，而反视为痴愚，不知痴愚中之妙用，有非智者所能及。
　　
　　行者变痴苍蝇，而妖王不能窥其踪迹，所谓“微妙圆通，深不可识，大智若愚”者是也。此金铃妙道，非得真师附耳低言，终难解识。行者到娘娘耳根后悄悄的叫道：“你可再以夫妻之礼哄他进来安寝，我好脱身行事，别作区处救你。”此即附耳密传之要诀。先次作夫妻，金铃得而未识；再作夫妻，金铃解而可得。分明两次夫妻，而有颠倒反覆之妙用。娘娘闻言，惊疑不信，如下土闻道而见疑，以为鬼话也。行者曰：“我也不是人，我也不是鬼，如今变做个痴苍蝇儿在此。”噫！妙哉！他篇行者会变苍蝇，乃其常技之变相；此处变蝇儿，则系变体之正谛。非神非鬼是蝇儿，明金丹入手，全在结婴儿。变蝇儿而嘤嘤呼应，金丹灵悟之象也。娘娘道：“你莫魔寐我。”入在娘娘手中，方解惑而不疑，正形容结婴入手之妙。
　　
　　三丰祖师曰：“打开门，说与君，无酒无花道不成。”纯阳祖师曰：“也饮酒，也食肉，守定烟花断淫欲。”盖酒足破除万事，道家不禁，故行者道：“只以饮酒为上。”春娇者，花也。春为花朝，娇为花容，原是假相。“行者变作她模样，在旁伏侍，却好下手。”此花中之理，真天机下手之秘。“假春娇在旁执壶道：‘大王与娘娘今夜才递交杯盏，穿个双喜杯儿。’”“娘娘与妖王专说的是夫妻之话，一片云情雨意，哄得妖王骨软筋麻，只是不得沾身。”俱是实事，即“守定烟花断淫欲”之的旨。
　　
　　夫妻作合，先天宝贝自现其中。然宝贝在其腰间，如何到得我手？必须伺其切肤受啮，不能自主之际，而后可以乘机窃取。故行者变三样怪物，以攻其肤体；而妖主不觉自惭出丑，解脱金铃矣。从旁伏待之假春娇，着意观看，因得下手得来。此有法有候，至妙至神，祖祖相传之正法眼、大作用，《悟真》曰：“《复》、《姤》自兹能运用，金丹谁道不成功”是也。金铃入手，弃假认真，金圣娘娘自当复合，外丹还返之法象如是。若执一身而寻取，则非以假易真、阴阳顺逆之至道。故行者又自称“外公”，“还我金圣娘娘来”一节，以演其义。此道原系教外别传，故娘娘以“外受傅训”一语以明其旨，弗看作俚谑之词，博粲笑而已。
　　
　　既得之后，须加温养保护之功，切要防危虑险，故又以战喻。夫战者，危事也，杀机也。惟能守雌而不雄，方可保守而不失。行者道：“二三如六循环转，我的雌来你的雄。”盖雄，故失；雌，故得也。妖工恃摇铃而自雄，不知已被守雌者所算，有而忽无，雄固所难得；行者守雌而摇铃，不知亦犯自在者所戒，无而忽有，有而忽又无，雌亦不易守也。不立有无之名，并泯雌雄之迹，方为观音自在之宝相。“只闻得空中厉声高叫：‘孙悟空，我来了也！’”岂不是托净瓶，拂甘露，霎时间烟消火灭之真空处耶？
　　
　　金毛犼反本还原，紫金铃仍归自在；射雀还如自射，拆风即是伤雏；灾因自作，亦因自消，犼无尤也。即如金丹至道，失之由我，得之亦由我，故曰；“犼项金铃何人解？解铃还问系铃人。”此乃紫阳真人之的传，得之于金圣还宫之时，特显其象，以示宗旨。“宗”字加“木”，穿挂金圣之身；金木交姤，光生五彩，乃是真宗。天下后世所当绍衣而披服者也。服之三年，脱之一日，夫妻才得重谐，雌雄不失其群，阴阳不失宗位，金丹始终之义备，而大丈夫能事毕矣。朱紫浮荣，何足贵哉！故曰：“有缘洗尽忧疑病，绝念无私心自宁。”
　　
　　第七十二回　盘丝洞七情迷本　濯垢泉八戒忘形
　　
　　悟一子曰：前结“洗尽”、“无思”之语，似起下“盘丝”、“灌垢”之义。读者未免视七情为喜、怒、哀、惧、爱、恶、欲，因而迷其本心。八戒忘形，为不能洗尽其垢，务一丝不挂，万虑皆空，一尘不染，清洁自好而后可，似是而实非也。
　　
　　《参同契》曰：“是非历脏法，内视有所思。阴道厌九一，浊乱弄元胞。诸术甚众多，千条有万余。”钟离翁曰：“涕唾精津气血腋，七般灵物总皆阴。若将此物为丹质，怎得飞神上玉京。“缘世人从业识中来，却又因业识中而去。一阳奔失，形虽男子，而身中皆阴，非惟真精七物属阴，五脏六腑，俱阴无阳。若独修此阳里阴精之物，孤阴无偶，如牝鸡抱卵，欲抱成子，万不可得。其所抱成者，亦是螟蛉异种，如此篇中之蜜蜂、蚂、蠦等之阴毒，非本性之嫡子，岂不迷失其本源耶？
　　
　　更有稍识阴阳之义，而不识阴阳得类之的，乃妄猜为御女采战，以阴炼阴，抛身灭身者，尤可怜悯！此提纲“迷本”、“忘形”之所由着也。
　　
　　首叙“三藏别了朱紫国王，正行处，望见是个人家，欲自去化斋。”寓言学道者辞别富贵，向往修行，错认人家，执已独求之意。“原来那人家没个男子。”乃纯阴寡阳之处，如诗中所云“游蜂错认真”者是也。“静悄悄，鸡犬无声”，二物属阳而全无，阴寂可知。“见女子踢气球”，阴气交互之象。石洞、石门、石桌、凳，内外俱阴质也。故总拟之曰：“冷气阴阴。”
　　
　　“长老心惊，、暗忖多凶少吉”，身心阅历而始惊疑也。然虽惊疑，“没奈何，只得坐了”，以舍此之外，别无寻讨处也。那知此内安排的东西，不过是人油、人肉、人脑，尽人身之阴质，绝无阳气，故曰：“若是这等东西，我和尚吃了啊，莫想见得世尊，取得经卷！”即“若将此物为丹质，怎得飞神上玉京”之义。迷人不识真本，误认门户，转转纠缠，莫可解脱，如绳捆高吊一般。即欲寻思出路，脱去外层，还有里层；解了上截，还有下截；思愈多则门愈闭，与丝绳漫了庄门何异？旁观者见其千百层穿道经纬，而不知实是盘丝岭盘丝洞七个女怪而已。噫！一盘迷局无头绪，七扇灵扉总障缘。若欲更求解脱地，亟须沐浴任天然。
　　
　　提出天生浮垢泉一座，宜从正南方寸之地，寻出除旧生新之境。此境原是天仙所处，亦是妖怪所到。倘误认妖怪为天仙，而转思变计，虽一时尽损盘丝，而又入旁门邪行矣。故“行者一变为采腥之蝇，钉在路旁，须臾间，见丝蝇皆尽，而又听得一声柴扉响处”，即人思变计而又见旁门也。若行御女之术，是自促于死。行者道：“这七个美人儿，假若留我师父，要吃，也不够一顿吃；要用，也不够两日用。动动手，就是死了。”仔细算来，有不为众妖蒸啖之肥肉也几希。
　　
　　叙汤泉出处，原诸后羿射日，落九留一，喻“阴道厌九一”之意；叙众女脱衣洗浴，极拟艳质销魂之状。彼婪色之饿鬼，自必如饿老鹰，张翅轮爪，叼去衣服，而罔顾廉隅；彼渔色之淫精，自必如鲇鱼精，滋东滋西，腿裆乱钻，而弃舍体相。行者、八戒，俱是现身说法，显相形容。叼衣钻裆，俱御女采取之象也。气盛时，“一味粗夯，不知借玉怜香”；祸发来，百骸受伤，却如左磕右跌。“身麻脚软，头晕眼花，爬也爬不动，只睡在地下呻吟”，俱是实事，岂不性命了耶？
　　
　　“七女笑还旧室，八戒多跌跟头”，无得于人，反害于己。《阴符经》云“火生于木，祸发必克”，此之谓也。且阴类多端，抱成似我，而绝非本种，非但不能实腹成丹，抑必至于通身作毒。其干子蜜、蚂、蠦、斑、”蜢、蜡、蜻，当缠满肢体，而千变万化，莫可医治。虽有黄、麻、□（左“鸟”右“戎”）、白、雕、鱼、鹞之药，亦失之后矣，深足鉴戒。
　　
　　《庄子》云：“吾守形而忘身，现于浊水而迷于清渊。”予则云：“若忘形而御女，迷于清渊而观于浊水。”此等旁门邪行，急取一把火烧个干净。
　　
　　第七十三回　情因旧恨生灾毒　心主遭魔幸破光
　　
　　悟一子曰：上文因孤修之非，而变计于采战；此又因采战之非，而移情于烧炼。总皆思虑之识神，强猜误度所为。虽有千眼万目，自谓张天罗地，明极四表，终是眼下寸光，盲修瞎炼也。岂知真阴真阳之妙，至简至易，纯粹精一，其大无外，其小无内，日用寻常，天然自在，随手拈来，微妙莫测也？若烧炼朱汞黑铅，有质非类之物，乃是酿毒杀身，万无长生飞腾之理。
　　
　　纯阳翁曰；“可惜九江张尚书，服药失明神气枯。不知还丹本无质，反饵金石何太愚！”紫阳翁曰；“休炼三黄及四神，若寻众草更非真。时人要识真铅汞，不是凡砂及水银。”白乐天曰：“东岳前后魂，北邙新旧骨。复闻药误者，为爱长生术。”《魏夫人传》云：“昔有再酣灵液而叩棺，一服刀圭而尸烂。鹿皮公吞玉华，而流虫出户；贾季子咽金液，而臭闻百里。黄帝火九鼎于荆山，尚有乔岭之墓；李玉服云散以潜升，犹头足异处。墨狄饮虹丹以投水，宁生服石髓而赴火。务光剪薤，以入清冷之泉；相成纳气，而胃肠三腐。”均明烧炼服食之术，不足为贵，非自然造化之大道，皆此篇之金针也。《道藏歌》曰：“观见学仙客，溪路放炎烟。阳光不复期，阴精不复明。”悲烧炼之曲径，障本然之大原。犹取外物而欲成胎，缀采花而希结子，必不得之数也。
　　
　　黄花观道主，烧炼铅汞之流。观额门联，虚张“黄芽”、“琪花”之号；“坐着丸药”，便是修道者，冤家藏伏处也。道士曰：“这枝药忌见阴人。”只知人属阴，而不知己为阴中之毒。此辈假托秘术，聋瞽愚蒙，咨婪财帛，勾诱脂膏，不尽肉竭髓，难填其壑。七妖所诉先抢衣服，后行奸骗之事，即其门中家常愤业。以自作者转以诬人，犹欲恋食人肉，而反恶人害己也。“取梯子上屋梁，取下药来。”贮药已久，专以毒人，乃刮取鼎上轻清之物，即时师烧炼家所谓“拔毛飞升至宝”也。
　　
　　道士曰：“我这宝贝，若与凡人吃，只消一厘，入腹就死；若与神仙吃，也只消三厘就绝。”又曰：“但吃下，个个身亡。”痛指金石之药至毒无比，仰之者必死，不可不慎也。独是大圣已知茶中有毒，何以不即救止，必待吃后方与分理？道士曰：“你撞下祸来，你岂不知？”只因在盘丝洞化斋，祸中于深思而不解；又因在濯垢泉洗澡，祸成于淫佚而难制。自撞消渴痨瘵之祸，甘心破产殉身以求死药，情势有非人所阻遏者。故邪师得以毒药投之，深信不疑，虽死无怨，所谓自作孽不可活也。
　　
　　到此尽头，七女牵缠之本相，自现脓血之质而已，何能飞升？道士吃肉之狠愿，方明眼下之识而已，何能超远？丝绳晃亮，虽有穿道经纬之巧，思头穷处，“蜘蛛”还自“知诛”；两胁金光，纵有千只并放之焰，十里余外，“蜈蚣”怎及“悟空”。黎山老母熟阴符，说出百眼魔君多目怪，指纯阴之识神，包藏毒焰；毗蓝婆子司阳气，宛然千花洞上紫云山，状至阳之灿赫，显透光明。绣花针，非钢非铁亦非金，昴日眼里炼成真。朗自然之慧照，捐意识之迷津。“响一声，破金光”，无数聪明终是幻；“合了眼，装瞎子”，太阳一出火无光。蜈蚣阳毒之本相自现，道士“黄芽”“琪花”之道安在哉？
　　
　　慧以破识，阳以制阴，微以寓显，善以消恶，一以毕万，丹以解毒，此篇兼该其旨。修行人能于公鸡之母，除服娱蚣处，深得真假，收伏根源，则一切旁门障碍，烧成烬煨，可得命而了性矣。
　　
　　第七十四回　长庚传报魔头狠　行者施为变化能
　　
　　悟一子曰：枯修采炼，无益长生，反多促死，是魔非道矣！舍此之外，再向何处讨寻消息？务必虚已下人，求明师指示。或盛气大言，或狐疑阻滞，则必起莫大魔头，挡住进西大路。篇首云“行功进步体叫错”，指示学人须小心请教，得个真的去处。
　　
　　“三藏师徒打开欲网，跳出情牢，正行处，忽见一座高山，峰插碧空，真个是摩天碍日。见老者高叫：‘西进长老且暂停！这山上有一伙妖魔，吃尽阎浮世上人，不可前进！’”此是因自高自大，率意冥行，不肯求教，自耸凶峰，化作魔头，拦截去路。盖冒起下文阴阳窍妙，不知虚心屈已，不会钻研透彻而成魔也。《老子》曰：“不自是，故彰；不自伐，故有功；不自矜，故长。”《左传》曰：“将有所求，必先下之。”孔子曰：“虑以下人。”《道诀碑》曰：“柔弱为趋道之津。”皆叫人气质巽顺，虚衷求益以入道也。
　　
　　“三藏道：‘你的相貌丑陋，言语粗俗，怕冲撞了他，问不出个实话。’”乃此篇要旨。行者笑道：‘我变个俊些的去问他。’即变做小和尚。”可谓能变化气质。而“贬解起身”等语，又未免夸大不逊。“老者道：‘这和尚说了过头话，莫想再长大了。’见他言语风狂，一句不应。”言语矜夸，难讨实信。另着八戒拜问，又烦指示。此唯虚心，方得真信之的旨。
　　
　　指出“狮驼岭狮驼洞”，喻傲僻之气，放荡难驯。若心无主宰而肆无忌惮，则南北东西、四面八方皆张魔口，而身为肉馅矣。故行者道：“我自有主意。”金星道：“只看你变化机谋，方可过去。如若怠慢些儿，其实难行。”
　　
　　三藏闻言，欲问另路转去，亦是变化权谋，行者何云“转不得”？《离骚》曰。“路修远以多艰兮，腾众车使径待。路不周以左转兮，指西海以为期。”切痛世途榛莽，直道难行也。转去者似权也，不知舍正路而言转，是犹舍经而言权，舍秤而言锤。反经折衡，非较轻重称物平施之妙用，不足以言权也，故曰：“转不得”。自汉以下，无深识此义者。仙师每于取经之路，指示“转不得”三字，深明舍阴阳窍妙之正路，不得西行，可谓深识经权者。此施为变化之能，所以独归行者也。盖转之转，魔主我而我避魔，魔仍在，而魔之在转处者更多也。魔在，乌乎用我转？不转之转，我主魔而魔亦归我，魔自伏，而魔之在转处者先伏也。魔伏，即是用转，而我不失其正。是以大修行人，知外魔皆由内魔，不问外，只问内；不畏魔，只畏我也。行者道：“只要我们着意留心。”
　　
　　“变做苍蝇儿”者，化大为小，变粗就细，为婴儿善柔之状，而不失其赤子之心也。婴儿之心，天然良知，毫无私意，魔所不能窥。入于魔之耳，出于魔之口，即此会变婴儿一念，已足钻透魔腹矣。心主火，而虚灵不昧，故称为“烧火的”；火得风，而乘势益燃，故称为“总站风”。
　　
　　最妙在“查勘真假”一段：统大小于一体，混真假为一家，此纵神造鬼幻之笔，描心口商量之词，非可泥为实相也。真心原是真钻风，在魔则为假；真钻风原是假心，在魔则为真。以假勘真，假可为真；以真从假，真亦是假。故曰：“合着我，便是真；差了些，便是假。”此知小钻风之实话，即总钻风之大话矣。盖矢口之魔，出好兴戎，原属自造，小妖所告“吞天兵”、“欲争天”、“蟠桃会”诸语，适与行者五百年前所为吻合。魔之所为，即行者之所为，行者所以道：“若是讲口头话，老孙也曾干过。”然“一口曾吞十万天兵”之语，虽似诞妄，不过形容豪迈夸大之概耳。如宋玉云”弯弓挂扶桑，长剑须天倚”；又“饮如长鲸吸百川”；杨大年云“手可摘星辰”；王右军云“笔阵独扫千人军”；文天祥云“南人志欲扶昆仑，北人志欲河带吞”，皆是也。唯言大而夸，狂荡失中，实为入道之魔。行者始而“暗笑”，继而“暗想”，终而“暗惊”，乃三思自反，检束着里也。
　　
　　“阴阳二气瓶”，变化莫测，精微融浑之妙理。以粗豪遇之，鲜不葬埋其中；以浮夸处之，罔不汩没其内。其窍至虚而至坚，苟不细心研究，深入其际，终难出窍。行者道：“只是仔细防他瓶儿。”
　　
　　防之之法，务先平气慎言为要。然多口尤为心害，故要拿洞里妖，必先除门前怪，吹散小妖，去多口也。妙在唐僧肉“不多几片”一语，言道味淡泊，简要无多，众口嗷嗷，万不得一，亦空费垂涎而已，多口果何用哉？然则说大话骗人，只可吹散小妖，何能免大魔之吞噬乎？
　　
　　第七十五回　心猿钻透阴阳窍　魔主还归大道真
　　
　　悟一子曰：此明炼精化气之妙用，施为变化之初乘也。昔老聃语孔子曰：“去子之骄气。”盖“骄”之一字，道之魔也。人能以柔用，以弱进，则无刚不柔，无强不弱。我善养锐锋，而魔自失其完垒，魔还归我之真矣。非逊志善下，洞晓阴阳，深明造化，终莫窥其底里。
　　
　　老子云：“吾无欲以观其妙，有欲以观其徼[微]。”紫阳云：“不会钻研莫强攻。”切指阴阳二气之徼、妙不易钻研也。后人不知大道之的，谓即心是道，以心钻心，尽失其徼、妙。张子曰：“由气化有道之名。”则已明指道属二气而不属于心，特心为钻透徼妙之主耳。
　　
　　“大圣变小钻风，进了狮驼洞”，正变化柔弱而虚心寻讨也。“变苍蝇”，柔弱之至。惊动老魔，不觉一笑，戏渝疏忽，自露圭角，焉得不被魔所缚，拘于宝瓶乎？宝瓶合阴阳二气，水火浑沌，涵罗精神，无物不化。就人身而言，即脐内中黄呼吸之根蒂，修炼家认为玄牝，凝神结路之处，所谓“白玉连环”也；位居中央，而七宝、八卦、二十四气，无所不包。人身有天地，而此穴象太极，原无二理。然此为顺则成人之徼、妙，而非逆则成丹之徼、妙。学道者说到此处，茫然不识，无可钻研，惟有缩手待毙而已。唯能于此内打通消息，则知丹道法象亦只如此，特有内外顺逆之差别耳。奈何世人谬执此宝瓶，谓精能生气，气能生神，凝神此穴，用意封固，以自取速化耶！
　　
　　老魔曰：“猴儿今番入我宝瓶之中，再莫想那西天之路。”仙师设此二语，提醒春梦多矣。“装入瓶中”，凝神气穴，炼精化气之象。“闭息忘言”，寂然不动也，不动者，静也，静属水；“失声发笑”，感而遂通也，感通者，动也，动属火。故闻人言而火来，动静感应之理。“四十条蛇揪做八十段”，四象分为八卦也；“三条火龙上下盘旋”，君火、相火、民火互为运用也。又三四为七，二四为八，三八为二十四，四八为三十二，循环计之，仍合宝瓶中“七宝、八卦、二十四气”、“三十六人”之义。“身长则长，身小则小”，总明随身动静，不能知微妙而解脱也。盖执此中而欲超凡证果，是执有名之体而冀无名之始，岂不自误？行者道：“何期今日误入此中，倾了性命。想是我昔日名儿，故有今朝之难。”想到菩萨心传三根救命毫毛，方归真谛。变化钻研，透彻天机，开菩萨之法眼，泄阴阳之秘妙，打破疑团，脱离火阱，真造化出身之大道也！
　　
　　“变蟭蟟，暂借一枝栖，姑且魔顶游衍；“放下杯”，忽讶瓶之罄，能不失声破釜！“空者，控也”，空劳水火煮空铛；“搜者，走也”，搜寻虚窟难搜着。噫！瓶子钻破，装不得人”，犹人身真阳已泄，还不得丹，古人比之“破叉袋”，即此义也。钻研至此，道心自现，魔胆自惊。真精化气，真气化身，悟彻真空，头头是道。魔刀下处即成我，我者，魔之分身，劈做两半，还做两身，虽千万亿身，无非我也；我头迎处即成真，真者，魔之原体，搂上身来，依然一个，虽千万亿魔，无非真也。一而二，二而一者也。故魔现原身吞真我，我即真魔；我入魔腹伏魔头，我即魔魔。
　　
　　“住过冬，到清明”，寓阴阳往来之气机；“行吐纳，打喷嚏”，喻口鼻施为之妄作。“吃药洒，喇叭口”，几见桃花脸上红；“撒酒风，翻跟头”，方是优昙肚里宝。咦！化气！化气！如何出去？此必有法也。“等老孙把金箍棒往顶门里一搠，搠个窟窿：一则当天窗，二则当烟洞。”岂不是出气的徼妙？阐道者发泄天机至此，可谓知之深而言之尽矣。神哉！妙哉！然此唯心知其真徼，而未能实得其真妙也，故为“初乘”。
　　
　　第七十六回　心神居舍魔归性　木母同降怪体真
　　
　　悟一子曰：此明炼气化神之妙用，施为变化之“中乘”也。《庄子》曰：“用志不分，乃凝于神。”先师曰：“心者气之主，气者神之根，神即性也；形者气之舍，神者形之精，气即命也。”盖能炼其形，则精能化气；气聚，则化神；凝神气穴，则气益聚，而神自灵。但此精不是交感精，此气不是呼吸气，此神不是思虑神。缘督子曰；“从虚无中来，不在心肾，而在于玄关一窍。”学者不识阴阳，只于自身摸索，而认彼昭昭灵灵之识神以为真实，转辗差池。篇中“老魔叫一声：‘大慈大悲齐天大圣菩萨！’”连叫“大”字，认就“一人”而求命也。“行者道：‘省几个字儿，只叫孙外公果。’老魔措命，真个叫：‘外公！外公！’”言认得外来二八厶厶方是真借命也。
　　
　　送出山，何用一乘香藤轿？言唯此一乘法，余二即非真也。“行者在魔肚里做勾当”，心神居舍，治内以安外也。“变一根绳儿拴着心肝”，置之一处，执商以御多也。“又将身子变小，见妖精钢牙利刃”，敛形束魄，以小制大，以柔胜刚也。“打个喷嚏，迸出行者，见了风就长三丈”，炼气而元神出现也。“割断外边，里边恶心”，内外一体，情不离性，非判然斩载也。“三怪一齐落下，一齐叩头，众怪收兵，尽皆归洞”，此炼气化神而魔归真性也。修行者至此，阳神虽现，而阴气尚未与我一体，则魔仍在也，如行路者正在中途一般。篇中“师徒收拾行李马匹，都在途中等候”，篇末“妖魔同心合意的，西进有四百余程”，仅示适当半途之意。自须勤加火功，谨慎提防，稍一怠慢，则阴气未伏，侵累元神，何时超脱？
　　
　　“二魔之假降索战”，不伏气也；“三魔之调虎离山，不伏气也。“三十个怪，安排茶饭，款待唐僧”，阴气之盘桓也；“十六个鬼，递声喝道，替换抬轿”，阴气之环扰也。“望见城中恶气”，阴气之侵障也。“各怀怒气，雷轰奋争，三僧三怪，舍死苦战”，阴气阳神混合相持也；“抬拥唐僧，掩旗息鼓，众怪左右旋绕，长老昏昏沉沉”，阴气之众盛惨寂，而真阳复陷也。追原其故，由木母徇私而火功不力。“动不动要散火”，火功不力也；“攒下私房”，木母徇私也。唯不力，故一战而遭鼻卷受缚，火因土泄而败；唯徇私，故一吓而信勾司打诈，木缘水泛而浮。
　　
　　取经之道，切忌呰窳偷安，全要苦心协力。行者道：“也叫他受些苦，方知取经之难。”知取经之不可无木母，而怪体之必籍同降也。金木交欢，夫倡妇随，兄弟式好，伯埙仲箎。“行者听八戒而棒穿象鼻，八戒听行者而柄打象皮。两个象权，同降怪物。”岂不真神并力，真怪现体哉？故提纲曰：“心神居舍魔归性，木母同降怪体真。”
　　
　　第七十七回　群魔欺本性　一体拜真如
　　
　　悟一子曰：此炼神还虚之妙用，施为变化之上乘也。前伏狮魔之心，而得初乘；伏象魔之性，而得中乘；末伏鹏魔之气，而得上乘。来了真如之大道，虽曰心神居舍魔归性，而神气未曾合一浑忘，还之太虚，则此心性终滞于有，而不能超脱凡笼。故大鹏不伏气，而狮、象亦复从，“魔群欺本性”也。先师曰：“伏气不服气，服气须伏气。服气不长生，长生须伏气。”鹏不优气，是任真乙之气，纵横于天地而不能归伏，为魔滋大。
　　
　　“狮”，喻心，属火，多猜，故色青。火未发而烟起，火兼木也，为修道之领袖，行道之起脚，故称老魔。擅其号曰“狮驼岭狮驼洞”。“象”，喻性，属土，生金，故色白。上寄体而位乎西，土兼金也，为载道之大力，体道之灵明，故得称二魔。能伏二魔，则臻二乘法门，修性之妙用也。大鹏者，即《庄子》所云北溟之鲲，化而为鹏，九万里而图南是也。北溟，水也，“至阴肃肃，其中有阳。”水中之鲲属阳，化而为鹏，九万里而图南，则极阳九之数。而“至阳赫赫，遂乎大明之上”矣。鹏为凤属，南方之朱雀也。《石函记》曰：“朱雀炎空飞下来”，丹经所称“赤凤”同义，俱指真阳之气，而言修命之妙用也。读《南华》者，亦知其为自言，而不知其实阐大道之要妙如此。
　　
　　篇末如来说出“混沌初分，天开地辟，万物皆生。凤凰又得交感之气，育生孔雀、大鹏”，以及“封为佛母孔雀大明王菩萨”诸语，明此气实所以生仙、佛、圣人、万物，绝非荒诞，故曰“佛母”。狮、象皆跨于佛下，鹏独在于佛顶，先天至清之气也。其封号“大明王”，亦本《逍遥游》“遂乎大明之上”之义，故能扩狮驼洞而独大之曰“狮驼国”。后人读至此等言说，不解其妙，莫不骇为不经，未免作鴳鹍之笑。悲哉！
　　
　　篇首“老魔咬去八戒”，木火遭木火之魔；“二魔卷去沙僧”，土金遭土金之魔；“三魔挝去行者”，水金遭水金之魔。捆在一处，因未能收伏，浑化归一，即是本性为魔，而欺本性也。
　　
　　“一翅九万”，即“鹏抟九万”之义，前解已明。唯阅九十九回中叙难内开“怪分三色”，为“六十二难”，则鹏怪赤色而金翅，北溟南抟，浑合狮、象二色，乃五行先天真乙之气，不显其色，不专其名，此其所以为大也。出世之道，必修伏此气。倘专了心性以为真，则吾身后天之气，皆在其吞啖循环、轮复消化之中，万万不能脱根，而出其牢笼。故前小钻风云：“我大王一口能吞十万天兵。”又云：“我大王意欲争天。”又云：“五百年前吃尽了狮驼国，夺了江山。”即已伏此义矣。
　　
　　“老魔赞其力量智谋，命小妖打水刷锅，抬出铁笼，烧火蒸僧，各散一块。”又道：“捆在笼中，料应难脱。”数个小妖轮流烧火，以待空心受用。”言不能脱其五行轮流蒸气之中，而骨肉必至解散也。“长老哭对行者道：‘怎么得命？’二僧亦一齐痛哭。”言人皆不知有得命之道为可悲。“行者笑道：‘师父放心，兄弟莫哭。凭他怎的，决然无损。’将其身出神，跳在半空。”言神而明之，存乎其人，人欲得命，自有跳出其身之法也。
　　
　　人生五行之中，如入铁笼中受蒸，火到候足，无有不肉烂骨糜。故人之死，如日之有夜，无一获免。得命之道，先在伏龙节欲制情，作灶底抽薪之法，而使火性不腾。大圣遣北海龙王入锅下护持，伏龙抽薪也。次在戒气怡情养心，开坦荡畅适之襟，而使气性不郁。八戒发“闷气”、“出气”之论，因行者盖上而云“今夜必死”。“长老嘤嘤啼哭”，明闷气之为魔，最可痛也。八戒道：“咦！烧火的长官，添上些柴怎的，要了你的哩！”妙哉！天蓬身遭铁笼之惨遇，当危急之地，而潇洒玩弄如无事戏耍，然知其俯视一切，不足为魔，其胸怀为何如也？宜乎烧火小妖瞌睡寝息矣。
　　
　　“行者现身来救，八戒道：‘救要脱根救，莫又要笼蒸。’”谓能逃五行蒸气之外为脱根，不能逃五行蒸气之外为复笼。倘修行之人不能超凡出世，虽德行无亏，仍在轮回之内，终是凡体生根，难免入笼复蒸之患。故行者道：“若不为师父是个凡体，我三人不管怎的也走了。”但此脱根出世之道，乃劈破鸿蒙、凿开混沌之大超脱，非不顾行检、算计爬墙之小法门。
　　
　　师徒爬墙，而魔头忽起，纷纷拿住，势必复蒸，不省已错报怨于人，果有何益？然何以不复蒸，把唐僧抱住不放，入于锦香铁柜之中，设为生吃谣传之计？盖明世间一切旁门小术，俱是爬墙，必至入柜而后已。若欲借此逃命，反自促其死，不必俟五行之气极而肉烂，即已自罹戾气而生就魔口矣。伤哉；世人多犯魔口之夹生活嚼，三藏犹然，大圣闻之，能不心如刀搅，泪如泉涌而放声大哭？曰：“努力修行共炼魔”，“气散心伤可奈何”，此大哭也！乃大哭世人当于此时困心衡虑，砥砺增益之时，故现身设法，急急回头，扫荡狮驼洞而猛省，见如来念《松箍咒》，以图超脱也。你看“径上灵山”，“哮吼如雷”，抑何勇往精进耶？
　　
　　如来指示老魔二怪之主，说出大鹏系凤凰所生，与孔雀一母同气，是亦佛母也。所言孔雀出世之时，一口吸四十五里之人，如来亦被吸去，即“一口能吞十万天兵”之意。但如来已修成丈六金身，故能入魔口而剖魔脊。三藏未成金身，未免为魔口所吞而不能超脱。故必收伏此魔，而后能成丈六金身也。然则凡魔之捆我、蒸我、吞我、柜我，皆魔之所以爱惜我、生育我、陶铸我、造化我，非唯有大仇，而有大恩也。孔雀、大鹏，皆大慈大悲而真为怫母，夫复何疑？后人见孔雀封佛母，以佛法冤亲无等为痛，殆未深得孟氏“动心忍性，生于忧患”之义；亦未深识大鹏喻真乙之气，实为生仙、佛、圣人之母耳。夫美珠沉于海底，坚金炼于烈火，至真出于大魔，极贯之物，未有不从难险而获。学道若不遭大鹏而勇猛收伏，终不能成仙作佛，不易之定理也。
　　
　　“如来引文殊、普贤至狮驼国，命行者与怪交战，诱至佛前。那怪见过去、未来、现在三尊佛像及罗汉、揭谛，认得主人公。”非认得心为主人公也，所以者何？“过去心，不可得；未来心，不可得；现在心，不可得。”狮、象两怪，乃心性之魔，认得非心性，乃得真心胜。归正现相，泯耳皈依，心性之归于一气也。
　　
　　“只有三魔不伏，扶摇直上，如来用手往上一指，那怪飞不去，只在佛顶上，现了本相，乃是一个大鹏金翅鹊。”此一个，即一粒金丹真乙之气，如来已明明指示收伏之法矣。“对如来叫道：‘你怎么使大法力捆住我？’”大法力，乃佛门正法眼。教外别传，言不能显。“欲脱难脱，只得皈依。”“佛祖不敢松放，只叫在光焰上做护法。”所谓“得其一，万事毕。”炼神还虚，脱根救度之无上乘也。
　　
　　然必发大勇猛、大刚断，方能制伏此魔。大鹏云：“猴头！寻这等狠入困我！”狠处正是慈处，即是能施真法之人。不能施真法，则为狮魔、象魔、鹏魔而成群魔；能施真法，则为狮真、象真、鹏真而合一体。行者悟到如来施法伏魔，沙僧一棒打开铁柜，救僧上路，仅是狠人狠法，百折不回之真人。故曰：“真经必得真人取，魔怪千般总是虚。”
　　
　　第七十八回　比丘怜子遣阴神　金殿识魔谈道德
　　
　　悟一子曰：《道德》五千言，要在“得一毕万”。“一”者，先天真己之气，生天地人物之理也。如先天既生果实而为后天，果实中又有仁而为先天，后天之仁，即先天之气所在，人人具足，至近至切。人能得仁，则生机存而枝叶自茂，长生之事毕矣。
　　
　　“仁”，象“二、人”，有阴阳合德之妙，非一人孤修所能全。《易》云：“一阴一阳之谓道。”《孟子》云：“仁也者，人也。合而言之道也。”后世学人不识《道德》真诠，《坎》《离》妙用，谬解妄谈，甚以采阴补阳邪说治身惑人，以盲引盲，譬犹救饥服砒，恶寒负冰，必至于伤生害命而后已，是舍至仁而行大不仁。大错！大错！仙师特垂怜悯，借鹅笼赤子为喻。“鹅”者，讹也，言讹至于此，如将无知之赤子而加以牢笼刀俎之惨也。揆厥所由，皆因心君昏昧，惑于邪妄所致。故篇中屡提“昏君，昏君”，以示其义。
　　
　　夫人人有赤子之心，本广大慈悲，今讹笼锢蔽，临死无知，分明原唤“比丘国”，今改作“小子城”。师徒见鹅笼而惊疑审视，到金亭驿馆问驿丞，请教鹅笼不明之事，疑其不知养育之法。丞云：“‘天无二日，人无二理。’养育孩儿，怀胎十月而生。生下乳哺三年，渐成体相，岂有不知之理？”明知生育之道出于天理人心之自然，而强制造作，残忍伤生，至于此极者，以为此中有道，吾不知其道于何有？故曰“无道之事”。
　　
　　说出“道人献女，国王宠幸美后，不分昼夜贪欢，弄得身体尪羸，命在须臾；采药完备，单用着一千一百一十一个小儿的心肝为药引，服后有干年不老之功，谣言叫做小子城”等语，讹哉！惨哉！较之麻叔谋、赵思绾其人而更甚！世岂果有此采心为药之邪妄哉？特以借喻邪人外道，无知被害之烈祸己耳！然言千百十个心，不过一个心而已。人心皆同，言多以示其惨也，看一个“一”字自明。
　　
　　行者道：“只恐他走了旁门，不知正道，徒以采药为真，待老孙将先天之要旨，化他皈正。”盖御女采药，丧身灭命之术，后天渣滓之物，安可为真？若先天要旨，绝无形质，出于自然。唯能神明默运，潜施阴德，摄脱讹笼，使被陷之赤子转杀为生，无复以采取为事，当下即是救生药师佛，而得先天度世之要旨矣。
　　
　　三人齐念药师佛，大圣施为发令，众种各使神通，阴风惨雾，摄去鹅笼，而昏君之迷惑有开悟之机。故三藏一见，国王即喜道：“远来之僧，必有道行。”此金殿之论禅谈道，自不能已已。三藏论禅，皆主心言而辨其采取之非。曰：“坚诚知觉，须当识心。心净则孤明独照，心存则万境皆清。”又曰：“一心不动，万行自全。若云采阴补阳，诚为谬语；服饵长寿，实乃虚词。”缘国王安用其心，而入于邪道，因病以下药也。至国丈道：“寂灭门中，须云识性。你不知性从何灭，枯坐参禅，尽是盲修瞎炼。”又曰：“夺天地之秀气，采日月之华精。运阴阳而丹结，按水火而胎凝。”又曰：“应四时采取药物，养九转修炼丹成。”又曰；“你那静禅释教，寂灭阴神。涅盘遗臭壳，又不脱凡尘。”句句都是《道德》真言，与木仙庵拂云叟所谈无异。但彼以空言而成荆棘，此行谬行而成邪妄。行者明眼识破，知其口是心非，叫道：“师父，这国丈是个妖邪。”
　　
　　国丈道：“才见入朝来，见一个绝妙的药引，强似那一千一百一十一个小儿之心。”盖先因昧心而误认采取，自灭其良心，继因失心而转以人心为道心，皆邪妄也。昏君不察，求僧取心，是犹御女而欲取其身中之物以为药也，其可得乎？不知采取先天真一之气，有大小颠倒，改换头面，变化腾挪，鬼神莫测之妙用，而不专属于心。故行者道：“若要好，大做小。”“八戒撒泡尿，一团臊；行者泥作片，像猴脸；吹口仙气，长老变；摇身变作僧脸。”忽倏之间，内外互济，转移造化，妙道天机，默不能隐，语不能显，徒谈《道德》而昧心错认、妄希取用者，乌足以知之？
　　
　　惜哉！比丘上不能乞真法，下不能乞真食，空有释家乞土之号，不与尼山丹丘同实，竟误用而成小子，悲夫！
　　
　　第七十九回　寻洞擒妖逢老寿　当朝正主救婴儿
　　
　　悟一子曰：羁縻小子无知之心而求道，则锢蔽其心而无道；强执成人有知之心而求道，则空费其心而无道。盖小子无知，心虽多，只一个；成人有知，心虽一个，实多般，总见其昏也。心君一昏，或惑于采取而无知，或惑于人心而有知，去道益远。此大圣所以现身说法，开心见诚，尽剖其心中之所有，“咕噜噜滚出一堆”，“一个个捡与大众观看”，以示此心之中色样多般，俱是假像，并无可为药引之处。如止盗者锢钥而守御之，不如发箧而示之以无也。故曰：“都是红心、白心、黄心、悭贪心、利名心、嫉妒心、计较心、好胜心、望高心、侮慢心、杀害心、狠毒心、恐怖心、谨慎心、邪妄心、无名隐睛之心，种种不善之心，更无一个黑心。”若云此即黑心，此等心之外更无黑心也！
　　
　　夫仁、义、礼、智根于心，道心也。此心本诸天性、良知良能，无用再求，特放以上诸人心，则道心自见。然则孟子所谓“收放心”者，非收也，放亦是收。如比丘王所言：“收了去！收了去！”不知收此等心在内何用，故圣人知无心之为要，而息虑忘机，廓然无我。若取人心以为道，而钩索远致，虽呕尽心血，作用千般，吾知其所希得者，只是一个黑心而已。
　　
　　“国丈指定道；‘要你的黑心。’假僧道：‘我和尚都是好心，这国丈是个黑心，好做药引。’”非真谓其心可为药引，言如心可为药，人人同心，人所自有，何必采阴以为药？又何必执心以为采？又何必舍自己之心而采取他人？非其本心黑洞洞而昏惑之甚者哉？心也者，火脏也，卦气属《离》，外阳而内阴，外明而内暗。若谓即心即道，纵操至入定出神，终是后天阴神，非先天阳神，未成正果，仍堕轮回。何况认假为真，以阴采阴，而妄行邪说以为道乎？
　　
　　“国丈认得大圣，迎敌不住。将身化作一道寒光，进宫带去妖后，并化寒光而去。”见乘风御女而行阴邪之道，自此而真假可辨，昏君之主公亦可寻觅而相见。三藏道；“我这个臊脸，怎么见得人？”只此一语，已骂尽世间邪妄之徒千般害人的丑态。
　　
　　《参同契》曰：“阴道厌九一，浊乱弄胞元。诸术甚众多，千条有万余。”彭真人曰：“世人不达大道之宗元，而趋旁门曲径，此属多般，皆为左道乖讹，天理愦乱，生真本期永寿，反尔伤生。”“大圣与八戒找寻妖处，但见千万株的杨柳，更不知清华庄在于何处。正是：万顷野田观不尽，千堤杨柳隐无踪。”即“千条万余”、“此属多般”之义也。土地说出“一颗九叉杨柳下，左转三转，右转三转，连叫三声‘开门’，即现清华洞府”，即“九一”、“浊乱”、“曲径”、“左道”之义也。大圣依言叫门，“霎时间，一声响亮，呼啦啦的两扇门开，不见树的踪迹”，即“趋旁门曲径”，“乖讹”、“愦乱”之义也。“见石屏上有‘清华仙府’四字”。“府”即腑，清似烟，华本花，盖烟花自迷而不知为“浊乱胞元”也。“见老妖怀中搂着个美女，齐道‘好机会’，行者掣棒叫道；‘毛团！什么好机会！’引怪喊杀，八戒推倒杨树，筑得鲜血直冒。”正见御女邪术为兽行杀机，不能永寿，而‘反伤生’”也。唯能洞悉根源，除此妖邪，方可得寿。故正当喊杀之际，而有南极老人星不期自至。“寿星陪笑道：‘望二公饶他命，他是我的一副脚力。’”言此为永寿之脚力，岂可妄行而害命？现出白鹿本相，扑杀白狐妖女，“同到比丘，现相化凡”，收结大圣剖腹剜心，现身说法之意。
　　
　　“行者对国王笑道：‘这是你国丈，这是你美后。’”痛切指示，能不令人颜甲皆汗！国王羞愧而感谢，无知赤子之心，不觉顿然悔悟而发露，故曰：“救我一国小儿，真天恩也！”
　　
　　寿星说“与东华帝君着棋，一局未终，寻他不见。若还来迟，此畜休矣”；又道“欲传你修养之方，你又筋衰力败，不能还丹。只有三个枣儿，是与东华帝君献茶的，今送与你”一段，读者视为收煞余文，不知为仙人临别叮咛吃紧度人处。言人生光阴迅速，世事如棋，须急早修行，切勿迟误，莫待筋衰力败，不能还丹也。“三枣”者，一早节欲，二早导师，三早下手。上阳子曰：“凡人七十、八十至一百二十岁，皆可还丹”，为筋衰力败之老人鼓励；此云“筋衰力败，不能还丹”，为少壮不努力之人儆惧；即孔子年至四十五十亦不足畏之意，非真谓筋衰力败不能得丹也。国王求教，行者曰：“从此色欲少贪，阴功多积，凡百事将长补短，自足以祛病延年。”言凡百事将长补短，还丹之法未尝非，将长补短之事就是教也。
　　
　　“正进出城，忽听得半空中一声风响，两边落下一千一百一十一个鹅笼，各家齐来，认出笼中小儿，欢欢喜喜，跳跳笑笑，无大无小，若男若女，将师徒簇拥回城。”见仁人之心，本人我一体，大小无分。昔遭迷惑而久已陷失，今得开悟而—旦来复，如从空而下，人人复得亲儿，不遭陷害，何快如之！这才是：“阴功救活千人命，小子城还是比丘。”然心中既无药物，学出世之道者，当向何处寻讨根苗？故仙师急示下篇之出产。
　　
　　第八十回　姹女育阳求配偶　心猿护主识妖邪
　　
　　悟一子曰：此篇至八十二，皆明修道者须步步照护本来面目，还归本性，偶一失足，便陷空无底，难得超开。
　　
　　篇首行者引古语云：“欲求生富贵，须下死工夫。”沙僧云：“只把工夫挨他，终须有个到之之日。”言不可一念一刻懈惰止息也。前篇欲念惑于采取，得之外诱，能猛省返照，犹为易制。此下明欲动于天，念由自起，最难遏绝。
　　
　　所称“姹女”者，乃吾《坎》宫之至精；“育阳”者，吾《坎》宫所育之阳。《坎》为男，而何以称女？其外为阴象也。后天之阳，包育于中。当人事纷扰之际，常寂而不动；当天定静会之时，必跃而自形。盖阴阳之妙，循环无端，其至妙在《坤》《复》之交，动静之间，即亥末子初之候也。屈原《远游篇》曰：“一气孔神兮，于中夜存；虚以待之兮，无为之先。”朱子曰：“此言……，广成子告黄帝，不过如此。”修道者苟能存虚以待，而逆以制之，则为神；不能存虚以待，而顺以纵之，则为妖。此其妄生死之关，最宜察识防范。
　　
　　“师徒正自闲叙，又见一派黑松林，唐僧道：‘悟空，我们才过了崎岖山路，怎么又遇这个深黑松林？是必在意。’又道：‘徒弟，一向西来，无数的山林崎险，幸得此间清雅。这林中奇花异卉，可人情意！我要在此坐坐。’”坐在松阴之下，岂其坐在松阴下哉？黑松阴，黑憩之气象，乃动极而思静。正静坐合眼时候，静中忽然有动，而妖邪生矣。篇中“忽然见”、“忽听得”，俱是妙谛。
　　
　　“只见那大树上绑着一个美貌女子，上半截使绳索绑在树上，下半截埋在土里。”盖此女子吾《坎》中之阳精也，至亥末之时，由天而动。亥属木，故上半截绑在树上。亥过交子，阳生候也。子属鼠，故为鼠精。子末交丑，属土，故下半埋在土里。常人以为常，顺而行之，多方求配偶；道人以为怪，逆而制之，畏惧而护持。故仙师直指曰：“咦！分明这厮是个妖怪，长老肉眼凡胎，却不认得。”见了他，未免心动，“就忍不住”。一念方遏，一念复萌，惜惜怜怜，盘桓一路，危哉！危哉！
　　
　　“行者从旁冷笑”，识破妖邪，劝阻护持，全赖此心之坚忍镇静也。“霎时间，到了镇海寺，又忽听得一声钟响。”由动中又转一念，如铜钟一撞，忽然惊醒，以明欲海无边。而忽得真金之刚，断以镇摄之也。然铜钟在地，而上半如雪，下半如靛者何？谓铜不因外物之侵损，而变其声；人不可以物欲之难制，而失其守也。三藏摸钟感叹，道人拾砖击打，同一机缄。及人寺中，见“前边狼狈，后进齐整”者，言“镇”者，真金也。此心坚忍，能如真金之不变，虽有前边之狼狈，自有后边之齐整，何足为病？然此言“育”者，育阳而已；“求”者，求偶而已；“护”者，护主而已。俱引起下篇要妙之词。
　　
　　第八十一回　镇海寺心猿知怪　黑松林三众寻师
　　
　　悟一子曰：此明色易动人，最难遏制。愚人赏之而殒命，至人遇之而悟真。只要看得分明，知他为怪，斩然不染，才为慧剑，才是真金镇海。倘见不真切，稍有沾滞，便踩一粒米之差，即落于姑息，不能刚克果断，而镇海寺为怪所窟矣。唐僧带他到寺，即沾带为累；叫小和尚引他往后去睡，即窝藏祸根。朦朦胧胧，恹恹缠缠，如病人不能前进模样。此道力不足之故，非夜半不谨，受了风吹，走不得路耶？自己病体沉重，犹不忘情女菩萨，想送饭与他吃，乃一味留恋，流于姑息之病，安得不受困中途，步步牵挂，想要寄书回归，走回头路乎？
　　
　　“行者忍不住呵呵大笑曰：‘师父，你忒不济。’病根皆由打盹一念之昏，左脚下踩了一粒米所致。”左者，差也，言修道者不可有一粒米之差。若非修道之人，即为众生所左者多，佛故不以为念。你看众僧不能降龙伏虎，不识怪，不识精，三日里就被他吃了六个，这不是“愚僧都被色欲引诱，所以伤了性命”？唯行者知怪而努力剿除，犹不免于脱陷；唐僧心已无主，能不被妖精摄到陷空山，进了无底洞耶？妖精善用花脚，脱空飞诱，人无有不堕其术中。灵如悟空，被他两口到来，闪一个空，就中了他计，何况唐僧惜惜怜怜，不知畏避，忽然陷之，固其所也。这正是唐僧左脚下一米粒之差，而妖精亦将左脚上花鞋脱下。我以左往，彼以左迎，以左就左，而一脚之差，全身失陷矣。所谓“差之毫厘，失之千里”也。此时也，心神错乱，本土不宁，闹闹吵吵，无头无奔。阅历到此，方识妖精果是这般利害。
　　
　　前唐僧思想寄书回东，身犹未动；这番身径东回，三徒能不一径回东而走？盖妖精原起于黑松林，忽然而现，仍须在黑松林搜寻。急急放下，一场大静，另换头面；和合四象，打起精神，奋力诚求；讨出陷空山无底洞消息，然后知其下落，可以齐心行救，风驰云逐，无可迟疑。此一陷也，正修道不可不历之境，不陷不知其陷之易，不陷不知其底之深，谁知陷空无底，斯知真履实践。然则妖之陷空山无底洞，即吾之真履境实践地也。诸般色相，总不外静中自动之念为之。
　　
　　土地指明“正南下”，乃上《离》下《坎》也。《乾》之中爻，下陷而成《离》；《坤》之中爻，上交而成《坎》。即《坤》阴摄去《乾》阳，亦即女妖摄去长老之象。“花鞋”字，从二“人”二“土”，从“化”从“革”，左为阳土，右为阴土．转旋无定，故为脚上脱“化”变“革”而出真身也。
　　
　　佛殿一段情景，悄悄冥冥，喝喝哝哝，分明桑间濮上态致，虽是现身说法，原是抛身入身。此处即是陷空山无底洞，能不入其彀中？吁！女包之花巧脱陷，可畏矣哉！
　　
　　第八十二回　姹女求阳　元神护道
　　
　　悟一子曰：此篇特借“陷空山无底洞”一段姻缘，扮演说法，处处俱有要妙。夙有仙骨者能神明默运，悟彻精微，蓬莱阆苑，只在目前。咦！灵山会上千尊佛，若个能逃此处过？修道者到这田地，亟须打点精神，猛图超脱，千方百计寻觅出路。这其间却有个秘密金刚，乃“渡河筏子上天梯”也，祖师不敢泄露，故伏此九九之数，终而复始之会。跃跃真机，引而不发，子舆氏所谓“能者从之”，其在斯与！
　　
　　《参同契》曰：“河上姹女，灵而最神。得火则飞，不见埃尘。鬼隐龙匿，莫知所存。将欲制之，黄芽为根。”注云：“黄芽，即兔髓，水中金也。”姹女为《坤》象，《坤》得《乾》之中爻而成《坎》，《乾》易《坤》之中爻而成《离》。姹女之求阳，阴阳交感，自然之理也。学道之人，必返《坎》中之阳，以实《离》中之阴，成真金不坏之体。然阳既陷于《坎》中，即如落于陷空山无底洞一般，如何得出？数百年来，袤侮圣书者，竟不知解陷空山无底洞为何物，作孽！作孽！
　　
　　《坎》卦之象，上既空，下亦空，分明是山空而无底。开讲便“见两个女妖在井上打水”。并者，《坎》也；妖者，爻也。两个阴爻，明示于此。又见“头上戴一顶一尺二三寸高的蔑丝□（上“髟”下“狄”）髻，甚不时兴”。这二句乃收伏金丹之秘要，仙师亦显露于此，人自不识耳。大凡学道，要气质温柔，不可别立崖岸，即老子“齿刚舌柔”之说，“用兵之道，良者胜也”意也。行者道：“温柔天下去得，刚强寸步难移。”又援柳、檀二木为喻，深得老子之义。
　　
　　“两妖精来此打这个阴阳交媾的好水，安排素筵”，指出个“好”字来，非阴阳交媾，则子自子，女自女，而不成“好”也。“男女媾精，万物化生。”仙道备矣。迷者读至此，又猜为来补之术，失之愈远，难以摸索救援。椎行者跃身而入，便钻到“好去处也，是个洞天福地”。但入其中，只要把捉得牢，不可”自丧真阳，身堕轮回，不得翻身”。须急急寻条出路，不可忘了，分明示人受中以生，须主敬保真，急寻出世姻缘，不可忘了本来旧路。
　　
　　三藏道：“进来的路儿，我通忘了。”提醒世人须要仍从本来路地寻个出去的极因。行者道：“莫说忘了路，他这洞古怪，不是好走进走出的。来时是打上头往下钻，如今救你出去，要打底下往上钻。”还“不知可有本事钻出去哩？”噫！仙师微言冷语，指示出世的法门，似下学上达之象，而实非也。明眼人于此处了彻，自可悟得顺则成人、逆则成丹之道。
　　
　　行者算计出去的法门，要在酒盅内斟起喜花，变作蟭蟟入腹，在于水金之中使变化手段也。谁知花儿已散，不能成事。此时女求而男不应，惟女意中落有“哥哥妙人”，如阳在上，阴在下，天地《否》也，空喜也，乃是鹰飞轮爪，掀翻桌席，摔碎盘碟之象。行者不得不翻身复入，转作红桃之计，传授唐僧以假合之密谛。嗣后语意相投，情同鱼水，妖精遂说出枝头果熟、阴阳日月一段道理，缱绻情浓，行者得以乘时行事，“毂辘一个跟头翻入腹中。”此时妇倡而夫随，真是“妙人哥哥”，如阴在上，阳在下，地天《泰》也，实腹也。
　　
　　“妖精道：‘孙行者，你千方百计的钻在我肚里怎的？’行者道：‘也不怎的，只是吃了你六叶连肝肺，三毛七孔心，五脏都掏净，弄做个梆子精！’行者在肚里就轮拳跳脚，支架子，理四平，几乎把个皮袋儿捣破了。那妖精忍不住疼痛，倒在尘埃。”及至搀起，妖精道：‘我肚里已有了人也！快把这和尚送出去！’”学者看此段景象，果是何解？《悟真篇》曰：“果生枝上终期熟，子在胞中岂有殊？”分明于此处演出。亦可悟攒簇五行、作用金丹之妙道矣。及小妖都来打抬，行者肚内叫道：“那个敢抬！要便是你自家送我师父出去。”盖自然功夫，非人力可助之意。
　　
　　“妖精道：‘留得五湖明月在，何愁没处下金钩！把这厮送出去，等我别寻头儿罢。’他一纵样光，直到洞口。”正状金丹出炉之法象也。“又闻得叮叮当当，兵器乱响。行者道：‘是八戒操钯哩！你叫他一声。’三藏便叫：‘八戒。’八戒听见，道：‘沙和尚，师父出来也。’”叫八戒者，知火候也；呼沙和尚者，须着意也。咦！正是：“心猿入穴降邪怪，土木同门接圣僧。”此段情景，乃炼就金丹出炉的奥妙。三人同志，虑险防危，主辅应求，毫不可忽也。
　　
　　“姹女”之“求阳”为大道，“元神”之“护道”有秘诠。世人无不入其洞中，能守真不溺，自计求脱者，谁能？迷者不从心上洞察阴阳，求师指示，以臻无上妙乘，谬认为采战御女，便是地狱种子，万劫不得翻身矣！慎之！畏之！
　　
　　上篇是陷于洞之根苗，此篇是出于洞之因果。
　　
　　第八十三回　心猿识得丹头　姹女还归本性
　　
　　悟一子曰：出世之道，在于制伏金精。倘知制伏之法，而工夫不到，未得其真，则不能返本还元。理欲交战，仍与性体为二，势必飞飏奔越，纵肆猖狂，使我站脚不定，所谓“工夫不到不方圆”也。三藏之既出而复陷，由知之未尽，而得之未真。故求丹之要，须精心根究，识得丹头。仙师恐世人认假为真，又发此段，令人察识精妙。若看做水穷云起，绝处逢生，不过为文家之波澜，便埋没作者婆心矣。
　　
　　经云：“金来归性初，乃得称还丹。”当行者化桃入腹，强其负僧而出，原非心悦诚服，自然超脱者。故出来而重整旗鼓，争战乱打，置唐僧于独坐无援之地，非和合攒簇之理．由金不归性，而水火土木相持，是金为假象，而先错于左者，今又错于右，故右脚上花鞋，又脱变而莫定也。子精为《坎》中之物，出之于地，又名地涌夫人。不闻地涌金莲乎？金莲为夫人之纤趾，饰以花鞋。鞋附《坤》土而行，为归性；脱下凭空而起，是飞飏奔越，金不归性矣。左属阳，右属阴，前以偏阳左旋，而左非真；此以偏阴右旋，而右非真。“鞋”者，谐也。左右分飞，何谐之有？故不能脚踏实地，站立不定。
　　
　　然姹女者，吾之性也，何以称妖？归性则为真精，离性则为妖精。归性，则成吾之真，而长潜其形；离性，则成妖之精，而吾遭其陷。“唐僧被其一把抱住，咬断缰绳，连人和马，复又摄将进去。”总因不能制伏真金，以致脚根不实，御缰中断。唐僧龙马之脚力，原不如妖精左右花鞋脚力之大，故必只只收伏以作根基。大圣见半截缰绳，不觉兴悲无力，满眼流泪，急急转身，勇猛精进，寻出根源，方有实济。见金字牌而识其父兄姓名，便识丹头，岂不满心欢喜？其父归之，其子焉往？抱牌径上天堂，陈告玉帝，而全家可收矣。此擒贼先搞王手段，溯本穷源之要妙也。
　　
　　迨玉帝命太白金星宣李天王对簿，而天王不识其为女，哪咤说出“灵山偷吃如来香花灯烛”一段根苗，方知为“结拜”之恩女。女则女矣，何以言结拜一节缘由？天王李姓，属木，论木之子，火也，其女安得属金，而为金鼻白毛。通身金象乎？不知水中之金能克木，而金又能生水以生木；木中之火能制金，而火又能生土以生金。先仇而后恩，故为结拜之恩女。《悟真》云：“金公本是东家子，送向西邻寄体生。认得唤来归舍养，配将姹女作亲情。”其中伏藏颠倒之妙，不可以言尽。何称“半截观音”？观音，水月也，有水无月，不成全体。姹女只是水中之金，非半截乎！
　　
　　至此，“精在东南黑角另有小洞”，而金已归性返到东家，正是洞房花烛，“黑气氤氲，暗香馥馥”，匹配团圆之际所由。“行者寻着唐僧和马匹行李”，而脚力已备已，此老怪寻思无路，磕头诚服，天王、太子押怪回宫时也。今而后，唐僧四众竟可策马长驱，担挑负荷，齐上大路。故修丹者必先炼伏金精性体，坚忍不磨，而后脚根踏实，方能向西前进。
　　
　　今兹众生沉欲海而不悔，焚忿坑而不濯，投利阱而不怨，坠名渊而不悟，死酣壕而不醒，骛迷途而不返，落荣网而不飞，皆昧其性而陷于空，终无底止。悲夫！
　　
　　前篇以镇海寺隐涵真金二字，此篇以寻着金位金炉为识得丹头。所飞越者，左右之金莲；所收伏者，白毛之金鼻。言此内自有真金，即是金丹要妙，不可不知。
　　
　　第八十四回　难灭伽持圆大觉　法王成正体天然
　　
　　悟一子曰：此篇只万法皆空，无有执着，便了大义。人生本圆觉妙体，人我无分，自法立而人我分。我无法，人即以法灭吾之无；人有法，我即以法灭人之法。惟人我大家无法，而天体圆成，方为大觉。其为道也，以知见为妙门，寂静为正味，慧思为甲盾，慧断为剑矛。破内魔之高垒，陷外贼之坚阵，镇抚邪杂，解释缧笼。深明形质不可以久驻，而真灵永劫以长存。知化者无常，存者在我而已。
　　
　　本非法，不可以法说，本非教，不可以教传。所谓“圆陀陀，赤洒洒，不立一丝毫”也。然其中却有个脚踏实地的根基，倘随风倒柁，一味茫荡，佛谓之“茫荡空”，仍是陷空山无底洞的局面。孔子曰；“可与立，未可与权。”必能立，而后可以言权也。仙师开口说个“三藏固守元阳，脱离了无底妖洞，随行者投西前进”。这便是脚跟已实，可与立的时候。虽然，未可也。故下文忽有老母高叫：“和尚，不要走了！进西去都是死路！”此大士慈航渡世，劈头一棒，拦住去路，明非和光混俗，随方逐圆，一步行不通也。你看灭法国现在目前，说出个万僧愿，杀够无名，只等有名的，凑成一万，分明指明万法皆空影子。三藏便思方便路转过去，老母笑道：“转不过去！转不过去！”这一笑中，喜的是不径行直遂，笑的是转辗差池。须要从中路而行，自有方便法门，经历过去；莫要走了旁门曲径，错了路头。故又急忙连声拦住。盖权非反经而行，乃从正经路上权其轻重，委婉一心而不直骤，必至于取经而后已。自汉以下，无人深识其义，未免舍中路而就曲径，何能合理？故不能守经者，每入邪径而托权以文邪；知行权者，必由正路而化经以从正。此从中路行方便法门，真圣人仙佛之行权法门也。向来读《西游》者，以大士现身不过为文字穷处过接，不识此等冷处闲言，尽是妙义。
　　
　　道也者，无为无不为。以虚无为体，以因循为用。无成势，无常形，故能究万物之情；不为物先，不为物后，故能为万物主。有法无法，因时为业；有度无度，因物与合。故曰：“圣人不朽，时变是守。”又曰：“变动不居，与时推移。”此大士西来度世之的旨也。故指示已明，径回南海。行者即隐名避难，变化灯蛾，望明而进，仔细观看，相机而行；就道过得去，改换衣装，效微服过宋之法。正是和光混俗，不执己相也。
　　
　　看尽旅店客件，小心勤苦世情，房中婆子带孩补纳俗态；乘时窃取，因势玩弄，运动天机真趣，显出活活泼泼气象。“扮作俗人近城，改换官儿称呼；贩马客，十弟兄；汉子牵马进店，妇人请客上楼；点灯来问宝货，夸张马数，自赞房宽；议房钱，讲饭价；呼宰牲，跌跌脚；庚申斋，辛酉开；小娘儿，明日来；那里睡，倚着柜；女儿抱，近前道；没买卖，马贩来；要黑睡，有大柜；盖上盖，早些来。”这都是曲尽人情世态，以见行者不着我相，随方逐圆之妙。所谓“能运无碍心，普入于一切。见若不染也，知若不取识。是名真实见，亦名解脱知。佛观离生灭，诸法等如是”。咦！离了世法无佛法，会到无心即道心。
　　
　　最微妙者，“入柜捣鬼”一段。老子曰：“良贾深藏若虚。”若身无长物，又何妨虚而示之以实？突出明火执杖，知就暗遭明之困；打劫马贩，见慢藏诲盗之危。法网罗密，在在可畏，皆行者现身说法之处。到此地位，大圣又有出神入化，肆应无方之妙用。左臂右臂，即左之右之，无不宜之，运于掌上，而左右逢源。故金箍一晃，而散弥六合；总捻成真，而退藏于密。所谓形神俱妙，与道合真，故能分身而千百其化身，拔毛而千百其利器。上而宫府部院，下而庶僚百执，无贵无贱，无小无大，神通默运，格貌移情。此便是行者化身变刀，将头发尽数剃得精光，使人我一相，个个圆成，去来无碍，天体自然，岂不是人在睡梦中忽然大觉耶？吁！灭法无法，钦法得法，法无定体，如是哉！
　　
　　第八十五回　心猿妒木母　魔主计吞禅
　　
　　悟一子曰：是篇，读者谓从前妖精莫可思拟，此特平平无奇，却似敷衍弱笔。不知无奇之奇，奇更奇：可思之思，思非所思也。
　　
　　上篇看破人情世态，万法皆空，须和光混俗，随方逐圆，虽从应事物，接运用机神，而原根于心体之光明广大。恐人不能从心察识，则非依体为用，是触事生心，而随尘动静矣。故仙师急急从外面打入内来，特题“《心经》莫远求”之妙旨，令人察识此心，切勿稍有芥蒂，以自遭魔陷也。盖圣心如明心止水，常明常静，常应常止，万用未尝非一体，一体未尝远万用，故曰“体智寂寂，照用如如。”倘稍芥蒂，则心体朦昧窒塞，而在外作用，遂涉欺妄，便是雾迷灵窍，而禅心被吞，不犹阴雾隐于连环透明之洞中，而摧折撑天之柱耶！故下篇命名曰“隐雾山折岳连环洞。”五岳为天柱，一心为身主，岳折而天无柱，心迷而身无根。举动不根于心，则一切皆烦恼，何禅之有？适成其为灵窟而已。
　　
　　夫禅以消魔，杵以降魔，何以魔反持杵而吞禅？差禅止一心，而魔通六道，拘禅灭法，是以魔治魔，未免充魔腹饥肠，而生吞活嚼矣！何以故？遂心非禅心，分开为戒、定、慧。开而为六度，散而为万行。禅者，六度之一耳，何并总诸法哉？其不为魔也几希。况禅心难净，而金木未融，又何能却群有而除万法，鲜有不遭算者。若万法皆空，非无法也。心为万法之所生，而不属于万法。得之者，则于法自在，自心而证，随愿而起；不必同，不必不同，不必不必同；非常法，非非常法，非法非非法，岂可以执迹而寻哉？
　　
　　夫法者，如发之伙也。在外诸法，犹身之有仪容，无法即为失仪，篇首于众臣口中提出“失仪”二字，大是分明。但诸法空相之妙，非执世法者所知。臣曰“不知”，君曰“果然不知”，各泪汪汪，洵可悲涕。迨国王悔悟戒杀，倾国皈依，改“灭法”为“钦法”，是“佛无坐相，无住生心”之旨。盖执法即为灭法，不执法即为钦法，故坐禅为坐佛，坐佛即杀佛；执法为住心，住心即魔心。长老在马上欣然道：“悟空，此一法甚善，大有功也。”已见万法归一，头头是道气象。沙僧即接云：“哥啊！那里寻得这许多整容匠？”在世法谓之“失仪”，在佛法谓之“整容”。似属相反，实则相济，法之不可泥也如是。此是法无定体，变化神通，运用根心之妙。
　　
　　行者说了一遍，急提《多心经》四句《颂子》，曰：“佛在灵山莫远求，灵山只在汝心头。人人有个灵山塔，好向灵山塔下修。”唐僧曰：“千经万典，也只是修心。”“心净孤明独照，心存万境皆清。差错些儿成懈怠，千年万载不成功。但要一片志诚，雷音只在眼下。”此“心”字，即前两篇关切处也。
　　
　　猿为申金水也，猪为亥木火也，相克而实相成。猿劳而措懈，以劳形劳而怀妒，以懈比劳而生欺；下边正因懈怠不志诚而差错，以致风雾忽生矣。“八戒躲懒，行者哄以妖为善，雾为气，蒸米饭，面馍馍，菜蔬咸，吃不多；吃嘴的，见识有，马要搅，要草料，寻嫩草先喂马；只斋俊，不斋丑；口中哼‘上大人’。”彼此言不由衷，互相欺诈，所谓好吃懒做，口是心非，岂非落于群魔圈子阵耶？若非行者回心返照，暗地救援，则匿欺破戒，性命难逃。故吾心一念至诚，则群魔退舍；一念意妄，则群魔现形。魔非外来，魔即吾心自召之影也。试看行者、八戒欺以风雾明净，魔即收风敛雾以欺之；行者、八戒要吃斋，魔即要吃僧；行者言蒸笼之气，魔即刷锅要蒸僧；八戒、行者变矮和尚、假行者，魔即变假魔；行者为分身之术，魔即为分瓣梅花计；行者见妖精败去，拨转云头，径回本处，魔即败回本洞，高坐崖上，默默无言；行者叫八戒为开路将军，魔即封小妖为先锋。志诚则禅为主而吞魔，怠妄则魔为主而吞禅，如竿影谷声，混灭不得。禅耶魔耶？是一是二？
　　
　　结出唐僧绑在树上，樵子亦绑在树上，各言事君事亲一段心事。树者，根本枝叶也，明君亲为天地大经，忠孝乃人身根本，皆从心地根本上发露，着不得一毫虚假妆点。能鞠躬尽忠，而安生恤死，不负君恩，方为取得真经；能竭力尽孝，而养生送死，报答亲恩，方为拜得活佛。苟不从根本真性施为，而在外矫诬文饰，便是隐雾山艾叶花皮豹，倒持降魔杵而吞禅矣。迷根本而披艾叶为魔，易可胜悼？三藏、樵子，能不伤情痛杀哉！
　　
　　篇中妙义跃然，俱在文字笔墨之外。平乎？奇乎？可思拟乎？不可思拟乎？
　　
　　第八十六回　木母助威征怪物　金公施法灭妖邪
　　
　　悟一子曰：此承上篇，言禅心被障。由于怠欺，须精勤振摄，不可使一毫假借，然后能表里洞彻，通透连环也。
　　
　　“隐雾折岳连环洞”，前解已明。自称“南山大王”者，南者，《离》也，属心。“数百年放荡于此”者，言由久放其心而成，故特提出李老君、佛如来、孔夫子三教大圣人，以证其自尊自大之妄。五祖云：“身是菩提树，心如明镜台。时时勤拂拭，不使惹尘埃。”进而言之：“菩提本无树，明镜亦无台。本来无一物，何处惹尘埃。”虽有安勉之殊，总明心体之宜明净也。
　　
　　猪属亥，亥为木；猴属申，申为金。不合则金能克木，而成妒，合则金能生水以生木，木中之火亦能生土以生金，故能助。金木有相制之义，亦有相成之理，金得水火而成真金，木得金水而滋生息。原作夫妻配偶，终不相离也。夫妻和而家道成，金水调而身命理，是水固和宁内安外攘之道，此邪魔所以从此收伏也。
　　
　　然则魔若外至，而实自心生。故心之所为，魔知之；魔之所为，心知之。行者知是“分瓣梅花计”，又知“此间妖精住处，师父必在他家”，俱是自心察识。而特不可认假以为真，如妖精以绝不相似之柳树，做假人头，此假易辨；而特恐似真者为难辨也，如妖精以鲜人头做真师父，似是而非，最难察识。此行者兄弟所以不觉一齐大哭矣。明真假之分甚微，而是非之端易淆也。
　　
　　然则此一哭也，岂行者果信为实然，而率众大哭耶？悲素丝可青而可黄，歧路可东而可西。一齐大哭，寓意深矣！夫惟大哭，而后可即假以为真，亦可寻真以弃假。何也？哭者，心之痛也，有声有泪，皆认真中流出，能发真心。魔以假乱我，我以真自主，则邪不胜正，而魔自潜形。所以“努力向前，把石门打开”，而坚垒可破。昔之偷安怠欺者，一旦奋勇争先，而志趣精明，南山大王放荡之形状，不可尽识哉？
　　
　　行者前以假分身而起魔，今以真分身而除魔，“从外边往里打，从阵里往外杀”，合力同心，内外夹击，打倒用计之苍狼，堵住久放之老怪，然后静气存心，细察其门户，洞晓其源流，潜身直入其洞中，而真假毕露，大怪小怪，纷纷鹿鹿。设计布害，果何惧之有？知其为魔，炼成真窍，诸怪自倒，顿皆寝息，即现出本相，而打破旁门矣。夫而后真者显，假者灭，断其根，现其形。艾叶花皮之浮障已除，而在我之真心无损。此即樵子用心尽孝，感动高天厚地，死里逃生，得见亲娘一理也。
　　
　　樵子曰：“如今山上太平，孩儿彻夜可行。”又曰：“这条大路向西不满千里。”噫！内外一体，表里洞彻，近在极乐之乡，道其庶几乎！
　　
　　第八十七回　凤仙郡冒天致旱　孙大圣劝善施霖
　　
　　悟一子曰：此篇明修真者，必先积阴德，阴德未充，名虽美而无用，功垂成而忽隳，鬼神不能默佑，事业总属虚文，急须返躬内省，发大慈悲，戒谨精进，广施阴德。何谓阴德？修己之天，以敬人之天，阴德也；暗中行方便，阴德也；施与不图报，阴德也；积善无人知，阴德也；不迫人于险，阴德也；隐人之丑恶，阴德也。经云：“彼以祸来，我以福往；彼以怨来，我以德往。”皆阴德之事，解灾消孽，广大无边。《悟真》曰“大乐修之有易知”也，知由我，亦由天。若非积行修阴德，动有群魔作孽障。盖我命不由天，是造化之妙存乎我；由我亦由天，默想之功存乎天。行者道：“但论积功累德，老孙送你一场大雨，”是此篇的旨。
　　
　　称“凤仙郡”者，跨凤登仙之美郡，今不能阴积功德而阳卜虚名，虽阳为爱民，实阴以害民，民命倒悬，守实主之，天怒其可回乎？然郡侯上官“十分清正”，“爱民心重”，求雨济民，乃万善之事，即此一节，善念无穷，何以不能回天？曰：此阳德，非阴德也。盖十分清正，则过于明，偏于义，如阳刚之烈，故曰“不仁”。《洪范传》云：“若明则旱。”明为阳刚，使无阴道以济之，膏泽不能下究，人事失于下，天道应于上，旱其征也。故为上者惟存仁施济，广行阴德为要，不尚乎察察为明。先贤有曰：“明而不恕，不如不明。”尧之三宥，禹之下车，汤之解网，皆明而恕也。臣子食禄天朝，奉命守土，体国爱民，职分宜然，何德之有？明德者，非人所知，而天独知之。至于“三年前十二月二十五日，上官氏将斋天素供推倒喂狗，口出秽言，冒犯上天”，乃阴恶也，亦人不及知，而天独知之。
　　
　　夫民者，天之所生，天无不爱其所生，君子能体天之心以爱民，必受天之阴报，一定之理也。爱民必自敬天始，故曰“敬天勤民”。今上官氏不能敬天而反亵天，罪莫大焉！夫民以食为天，斋供者，民所仰食之天，天所养民之本也。推倒喂狗，欺灭天、民，其为不仁，孰甚于此？故阳善万端，不能胜阴恶之一事。是以圣人兢宥密，君子严幽独也。
　　
　　夫阴者，独知之地；德者，有得于心。非沽名，非钓誉。屋漏为康衢，梦寐同白昼；精神呼吸，默通帝座，感应之速，有不捷于桴鼓哉！但获罪于天者，郡守也，何以降灾于兆民？守为风，而民为草：守不仁，则民不义。上行下效，气类相感。夙夜之负疚，酿成黎庶之隐忧；一念之敬肆，播为苍生之休咎。守造之而民爱之，理势之自然也。故地方灾变之非常，必由有位之失德，其冒天致旱也固宜。
　　
　　然天心至仁，每缓于罚恶，以容人之省悔；亟于贪善，以诱人之进修。又有阴阳缓急之各宜，如阴德每缓之，以俟积累而大其报；阴恶则必速之，以彰显应而信其诛。盖阳为人所共知，而阴为天所独知也。虽有缓急之不同，绝无丝毫之舛错。志之极明，加之相称，非天也，人自召也。故守当推倒素供时，而米、面山已高一二十丈，罪同山岳而不可以数计矣；喂狗时，而拳鸡已紧嘴慢嘴，长舌短舌，行邻禽兽而积愆难消矣；冒犯时，而金锁坚牢，仅一明灯燎焰，而融解无期矣！
　　
　　虽然，一恶固足以败百行，而一善亦足以回百恶。四天师对大圣笑道：“这事只宜作善可解。若能一念转恶为善，惊动上天，那米、面山即时就倒，锁梃即时就断，你去劝他归善，福自来矣。”可见作恶由己，迁善由己，只要自己悔悟向善，方可化恶为善。转祸为福。龙王也不能为情，大圣也不能为力，即上天也不能强人，惟垂象三事示戒而已。苟能诚心返照，广施阴德，则烈焰化为甘露，星岭崩入浮云；鸡平数罪之喙，犬截抵尤之舌；嚼火不事，贯索消沉矣。霎时间布降霖雨，点滴不爽，快何加之！神祗亦开明云雾，各现真身。格天地，动鬼神，岂不由一改之善心为之哉？故名曰“甘霖普济寺”。修丹之上，不知改省而行阴德，其犹炊沙作饭，接竹点月，必无济也！又何“普济”之足云？
　　
　　然仙师又有至奥之旨，伏于此篇交接之间。前篇诸法空相。明心见性，内外一体，微妙圆通，凡从以天竺雷音，是望佛在是矣，
　　
　　更拟向何处加功？樵子曰：“这条大路向西不远。”何以非歇脚处，尚在走路时耶？盖积德累功，不过初学人德之事，何以云于圆明已照之后？而不知有妙道存乎其间。看篇首冠以一词曰：“大道幽深，如何消息，“说破鬼神惊骇。挟藏宇宙，剖判玄关，其乐世间无赛。灵骛峰前，宝珠拈出，明映五般光彩。照彻乾坤，上下群生，知者寿同山海。”此词隐括金丹之的旨，鬼神尚闻说而惊骇，何况于人？故不敢说破。要必性体坚，而后可修金丹；亦必阴德厚，而后可以成金丹。金丹之道，妙而不可消息如此。昔姚秦鸠摩罗什常叹曰：“香若着笔作大乘，阿毗昙非迦旃子比也。今深识者既寡，将何所论？”古人不欲说破，使鬼神惊骇，有同揆也。
　　
　　第八十八回　禅到玉华施法会　心猿木土授门人
　　
　　悟一子曰：“此明大道必藉师传。得道不传遏天道，得道轻传亵天宝，不可不悟也。
　　
　　“玉华”者，玉液还丹也。到此地位，性体成就，吝而不传，使后无来者，便是遏绝之私；倘传非其人，而轻泄秘妙，亦必身遭魔难。篇中发明，最为醒切。三藏到了玉华，“吩咐徒弟们谨慎，切不可放肆”，正示不可轻泄之之意。
　　
　　“八戒低头，沙僧掩脸，行者搀师”，亦善韬藏矣。犹未免齐声惊异，道：“我这里只有降龙伏虎的高僧，不曾见降猪伏猴的和尚。”盖世人只识龙、虎为修行之作用，而终不识龙、虎为何物，降伏为何功。不知猪、猴即龙、虎之别名，而忽然惊见，能无骇疑？申猿为金水，亥猪为木火，沙土为中央，正五行攒簇之理。读者不知其妙，悬揣为心猿意马，置沙、戒二家于无着，亦与不曾见降猪伏猴的和尚者同一见识。世人见而却走，跌跌爬爬，惟恐避之不远，谁知“经过一十四遍寒暑，其中万恶千魔，不知受了多少苦楚，才到得宝方”。言此宝非容易逸获，原足为王侯所师，但浅露圭角，自炫求售，便取轻薄。经曰：“被褐怀玉。”又曰：“若虚若愚。”祖师垂训谆谆，非自私自淑之心。盖独弦绝调，骇众惊愚；知音寡而和者希，益人少而失已多。可不戒慎？
　　
　　篇中着出“暴纱亭”，明浮露轻扬之义；标窃神兵，示炫惑疏失之虞。“暴”者，宣布也；“纱”者，轻薄也；“亭”者，暂处也。偶一发越轻亵，而好奇者邀求，假托着乘隙矣。你看惊动王子、殿官，都惧其相貌丑恶，请去暴纱亭吃斋。此便是皮相和尚，而不识其蕴藏之美，故不诚心假馆尊师，而推暂时邮亭延客也。迨至王子自雄夸技，而三徒腾达演长，酰鸡已羞瓮小，井蛙亦觉管窥。“父子倒身下拜，行者冷笑旁观”，乃是法可施行之会，何不可即于暴纱亭，大施一番济拔？法有必秘而不可暴者，有可暴而不必秘者。如禅者，沙门之法也。沙可暴，而接引众生，以为奔逐利名劳途困顿者，歇息停车之地。故玉液还丹，为明心见性之妙道。玉华之灿烂，荣于甫华、衮；玉色之温润，艳于嫱、施；玉质之悠久，坚于鼎钟。人人具足，家家自有，故不妨汲汲于开诱，遣遑于救援。皈归者不俟请则可往，求益者不俟愤则可启；童幼不以用吾简，骛狠不以加吾怠。可为众生不速之良友，可为四依十地之主人。非如金液还丹万劫一传，必秘而不可暴者。此三僧即于暴纱亭静室之间，同日受徒，收神传决，运遍周天，亦曰暴传沙门之法已耳，不过如身外之兵器技勇一般，其降猪伏猴之秘妙，固未曾一字说破而暴白显露也。
　　
　　八戒所用钉把，连柄五千零四十八斤，一藏之数也；沙僧宝杖之数，也是五千零四十八斤，亦是一藏，无二理也。独行者之棒重一万三千五百斤，盖已总三藏之数，而特缺三五之妙合耳。此器可照样造作，而不可昼夜刻离，在佛家谓之“降魔杵”，在道家谓之“慧剑”，在儒家谓之“刚断”，乃天生之智力，卫正除魔之宝贝，不可须臾离也，故“霞光万道冲天，瑞气千条照地”。倘不收神归舍，而晷刻暂离，便遭外魔掩袭。所以“放在蓬厂中三日”，遂致豹头虎口之席卷而去也。
　　
　　王子得师传受，元神归本，脱胎换骨，如死而复苏，就用得神械。可见禅家之法门，既到玉华地位，固足以点化凡躯，广施愿力。彼有尚未窥其门户，而假托头陀，广行长舌者，其即后之豹头虎口。
　　
　　第八十九回　黄狮精虚设钉钯会　金木土计闹豹头山
　　
　　悟一子曰：此言黄冠者流，假窃道号，无师妄作之祸。前玉华而施会，是祖祖相传，真知实力，故曰：“施法会”。此钉钯而设会，乃盗道无师，师心自用，故曰“虚设会”。
　　
　　说出“豹头山虎口洞”，明明吞噬耽逐之徒，俨然托迹神仙，而不自知其为恶物也。其头所戴者道冠，而实为豹头；其口所吐者道言，而实为虎口。推而论之，长绦短麈，师剪尾之雄风；衲服芒鞋，极斑烂之色相。遇绥狐而施利爪，葫芦贮夜夜之娇；攫青蛇而张牙吻，囊内挟铮铮之匕。彼有杖远公之迹，而三藐不闻；着达摩之农，而一归未解；诵波罗之经，而诡谲丛生。蒲团作狡兔之窟，钵盂觅酣蘖之乡。昼祗园而夕花市，身比丘而心盗跖，亦何以异？篇中王子说：“人言洞中有仙。”行者曰：“定是这方歹人。”一语已湛奸人肺腑，可见假托诳世者，可詟俗而不可罔智也。
　　
　　“见两个狼头妖怪，朗朗的说话道：‘我大王连日侥幸：前月里得了个美人儿，在洞中盘桓，十分快乐；昨夜里又得了三般兵器，果然无价之宝；明朝开宴，要庆“钉钯会”哩！’”夫一心清净观，定慧不相离，是佛空虚相，是法微妙光；佛空法亦空，僧空心自住；住心三空宝，亦名三皈处。故曰佛、法、僧三宝，自心印证，非假外来，岂可袭取而得哉？黄狮暗窃三宝，私心庆幸，且只庆钉钯，不庆金棒、宝杖，不但不识三宝之妙，并不识钉钯为何物！殆见钯齿与爪牙相似，足以助其锋利，为可庆耶！曰“钉钯会”，不过会其牙爪，以虚张声势而已。得美人而快乐，不知为伐性之斧；得钉钯而开宴，已酿成掘命之根。贪淫纵饮，树党标名，不僧不道，夸张盛事，牟尼、老子当亦发大慈悲，现韦驮相，飞斩妖剑，立时殓灭也。
　　
　　“只见两个小妖往乾方买猪羊”，《乾》方为诸阳所自出，而使小妖去买猪羊，其错认可嗤类如此，总由其骄气成性，不求真师，专工剽掠，悬揣妄为，自谓聪慧过人，明彻四座，不知适形其为刁钻古怪、古怪刁钻而已。八戒变刁钻古怪，行者变古怪刁钻，沙僧扮猪羊客人，虽曰设计，其实言道也。“计”者，“言、十”也。言东三南二、北一西四、中央共十之理。行者为金水，阴中有阳，故一变而为古怪刁钻，古怪中有刁钻也；八戒为木火，阳中有阴，故一变而为刁钻古怪，刁钻中有古怪也；沙僧为中央土，寄四而分旺，故为诸阳之客，乃《河图》理数。彼以虚设，此以实计，以实击虚，能不败露？
　　
　　访出他原身为金毛狮，为九灵祖之门下，噫！既破虚猜，自来觉慧。两个刁钻，已定住两样身心；一张请帖，分明是一纸供状。九灵祖空费了神思，须因着三僧棒喝；四明铲斩不断迷根，怎生逃万劫轮回？金木土，五耀阳神，其道术，何反说“弄虚头骗我宝贝”？金毛狮百般阴险，假狐禅，免不得扫洞焚巢，奔役师救。竹节山，节节通透，也只是暗里空穿；九曲洞，曲曲玲珑，只不过纡回摩揣。狮头狮尾乱蓬松，少不得一毫不是；狮祖狮孙纷扰攘，总投半个投机。吁！妄想偏思，果何用哉？
　　
　　九灵能通众狮，可谓之狮祖，而不可谓之祖师。思虽多，亦奚以为？《语》曰：“以思无益，不如学。”经云：“若无师指，入思得天上神仙无着处。”师心妄作，冥慧自戕，可悯可叹！此处明指三僧为金、木、土，其心猿意马之说，始亦师心之见乎！
　　
　　第九十回　师狮授受同归一　盗道缠禅静九灵
　　
　　悟一子曰：此篇大道渊微，奥妙莫测，仙师笔墨不能了其义，不得不如是而止也。他如披阅寻绎，殚思竭识，而仅得其肤鞟者，固不具论。如卓吾李公读至结尾“顿脱群思，潜心正果”两句，知九头为九思，分至无思而后可，似得其肯綮矣，而不知仍得其肤鞟？
　　
　　提纲云：“师狮授受同归一，盗道缠禅静九灵。”明悟者解上句则曰：“狮”者，“思”也；“师狮”者，师心也。“授”者，传也；“授受”者，传受也。师心而悟道与传受而得道，虽有安勉之殊，而总归于一致。解下句，则曰“盗道”也，“缠禅”也，“静九灵”也，权术渐顿之目也，即申由此同归之象，已超于李解矣，而抑知仍系得其肤鞟？
　　
　　更有卓识者，解上句则曰：“师狮”者，师心而已，道非可以师心而得；“授受”者，授教而已，道非可以不悟而传。师心之非，与授教之非同也。解下句则曰：道非可盗也，禅非可缠也，九灵亦何能静？欲不悟而得，则为“盗道”；欲师心而得，则为“缠禅”。“师狮授受”之非，是犹“盗道缠禅”，而欲静九灵以归于一也，岂可得哉？此已进于肤鞟矣，而抑知仍未得其肯綮？
　　
　　师思者，“师狮”而已，狮非可师也，必得真师传受，而后吾心之思可同归于一。何以吾心之思不可师？必得真师之传受，而后吾心之思可不谬而同归。未识所传者何法？所受者何义？则又不可得解，而笔墨不能尽矣。
　　
　　昔者释迦如来，在世八十年，为无量人天声闻菩萨。说五戒八戒，大小乘戒，四谛，十二缘起，大波罗密，四无量心，三明六通，三十七品，十方，四无畏，十八不共法，世谛，第一义谛，无量诸解脱，三昧总持门，菩萨涅盘，常住法性，庄严佛土，成就众生，度天人，教菩萨，一切妙道，可谓广大周密，廓法界于无疆；彻性海于无际，权术渐顿，无遗事矣。最后独以正法眼付大迎叶，令祖祖相传，别行于世，所谓教外别传，不予世人耳目之所及见者也。非私于迦叶而外于天声闻菩萨也，顾此法为众生之本源，诸佛之所证，超一切理，离一切相，不可以言语智识解，无隐显推求而得，但心心相印，印印相契，使自证知光明受用而已。祖祖相传，密示妙谛，原非可师心冥悟，袭取强求而获也。
　　
　　虽然，道者性所固有，非可盗也，而不知实有盗道之妙，正是法眼单传，不可思拟。《阴符经》曰：“其盗机也，天下莫能见，莫能知。”陆真人曰：“窃天地之机，盗杀中之气。”则道固自盗而得。真师之传，传其道而并传其盗道之道。盗道之盗，非常道也。故曰：“道可道，非常道。”不可以名象，不可以言传。
　　
　　虽然，道云可盗矣，则禅亦可缠乎？既“盗道”矣，而又何事于“缠禅”？禅者，真空也，倘若于缠，则如绳之两股交扎，而不可解脱，“缠禅”果何为乎？不知“盗道”必须“缠禅”之妙，正是法限密法，静思归一之的旨。盖独思不能“盗道”，专禅不能静思。“盗道”之妙，在“授受”之真，而非“师狮”；“缠禅”之妙，在“盗道”之后，而非静思。若以静思为禅，是以静扰禅，而落于空寂，非真禅也；若以禅参道，是以思奔道，而内无真种，为假道也。九灵亦无由而静，即“师狮”之妄作，而非“授受”之真师矣。然则“盗道”为“静九灵”之始基，而“缠禅”为“盗道”之止境，非笔墨之所可了其说。此正法眼之法，固所不得而闻者也。
　　
　　其要当先知九灵之为吾身，害吾身之六欲为六狮绕匝左右前后，而又有青脸猜识为之引，中有九头者其帅也，布列于《坎》宫，则先天之阳，陷溺而不可复起。所赖三僧之真五行，狠命相持，亦胜负各半。惟有灵心变化，意随心转，能不受缚。奈九灵之根自天而来，一经思虑，六欲摇动，而全军被陷矣。所贵存心制欲，打点精神，直探虎穴，至万灵竹节山九曲盘桓洞，方晓其底里也。六根难断，最不割舍，故老妖不觉下泪，务须强制心猿，从头打点，如倒在锦云窝一觉大锤，而后真心忽然透出矣。真心一透，自能扑灭三尸，从容解脱。倘躁动自惊，欲根窃发，彼即仍能制我，不得其主以御之故也。惟竭诚察识，寻出他主人公，方可收伏。
　　
　　“东极妙岩宫”，真性之地也。“太乙天尊所居”，为天之所师。六狮所不能窟，九狮所不能扰。天尊叫出御狮奴，指明偷吃太上轮回玉液，三日不醒，而走失九灵之由，正见“盗道”之妙，未能静思之时。天尊至竹节山，指出“元圣儿是一个久修得道的真灵，上通三界，下彻九泉”，言思能作圣而通彻上下，极往知来，昭昭灵灵，可以为真。不知离真一而自为主，则旁猜曲引，纷扰妄动，虽灵即昧。椎认得主人，不事摇动，而归伏浑忘，方是“缠禅”之妙，已静九灵之候。
　　
　　盖“师狮”不可以静狮，“授受”则可以“盗道”；“盗道”不可以不“缠禅”，“缠禅”则可以静狮而同归。《悟真》曰：“始于有作无人见”，“盗道”也；又曰“及至无为众始知”，“缠禅”也。盗为窃取，缠为欢度，“盗道缠禅”，而九灵归一矣！学道者其不为邪师窃器者所惑，六欲扰道者所累，则庶几乎！仙师特借暴纱亭以薄示其义云尔，故篇中有“又至暴纱亭”、“—一传授”之语。篇首“青脸怪紧挨九头狮”，示胡猜乱思之象，明心须传授，切莫强猜之意。青兽，“猜”字也。真人曰：“饶君聪慧过颜、闵，不遇真师莫强猜。”故行者一棒打杀猜疑，而古怪、刁钻并为肉饼也。
　　
　　玉华、金平为天竺外郡，玉华是玉液，禅到玉华，施法授徒，俱为王子。有“七十二般之解数”者，七十二候之义。所授之器，“棒一千斤，钯、杖各八百斤”，是一气先天，八八青龙之义。此处有“虎口洞”，与下回“金平府青龙山”相照，互文也。下回“金平府”是金液也，紧与“玉华”相对，正月十五月圆之时，金气正平也。有“青龙山”与此回之“虎口洞”相照，亦互文也。
　　
　　第九十一回　金平府元夜观灯　玄英洞唐僧供状
　　
　　悟一子曰：此下二篇“金平府”紧与上三篇“玉华州”相对，“玉华”是内五行法象，“金平”是外五行法象。此特明外丹之火候，不可错失也，故以观灯为喻。
　　
　　紫阳真人曰：“铅遇癸生须急采，金逢望远不堪尝。”又曰：“前弦之后后弦前，药味平平气象全。”“铅遇癸生”者，时将子也：“金逢望远”者，月将亏也。弦前属阳，弦后属阴，阴中阳平，得水中之金八两，其味平平，其气象全。自初三至十五，三阳备，法象《乾》，此时阴魄之水消尽，阳魄之金盈轮，是以团圆，纯阳而无阴，故云月望。言急宜乘时下功，不可晷刻怠误，失却天机也。“正月十五上元，金灯桥三盏金灯”，正水中之金平满之候，宜看得明白，急早下手。“不上三更，就有风来”，是阴气已盛，火候已过，而不堪尝之时矣。
　　
　　“四个人赶着三只羊，从西坡下而来，口中齐吆喝‘开泰’”，明说出“三阳开泰”之义。西为白虎之方，而阳生其中，时至而来，急须采取。只因“师父宽了禅性，在慈云寺歇马贪欢，所以泰极否至，乐极悲生。”明言过此一候，则阳渐交阴，而差过火候也。四人为年月日时，正火候之眼目，非火眼金睛，谁人认得？
　　
　　“旻天县”者，可泣可号之义。“香油扑鼻，价值矜贵，只点三夜”之语，正言三日月出寅，乃至贵至难得之时，如民膏之难积，民髓之易竭，非可以寻常花费也。倘不识其中难得易失之消息，而认假佛为真性，大可悲悯。你看不识西方之乐，说“这里向善的人，看经念佛，都指望修到中华托生。”又云“西去灵山，我们未走。”此以地方之位置为西东，而不识西东不属于地方之位置，正错认路头，误了去向也。如唐僧不察其假，见佛就拜，乃自己错误，与人无尤，一如其供状而已。
　　
　　开首“离了玉华城”一句，便见与金平为接壤。看几个闲游浪子，进慈云寺略歇歇马，称院主闲养自在，留唐僧宽住耍耍，俱是描写偷闲失明之态，故失惊道：“把光阴都错过了。”篇中以元夜视灯，寓看火候之旨，极为显明。至辟寒、辟暑、辟尘，假佛输油等名目，写出一段放荡避闲，偷游过日的匪类，认假为真、虚度驹隙情状。
　　
　　行者大怒道：“你这个偷油的油嘴贼怪”，乃实录也。“油”者，“游”也，如“羊”者“阳”也。本书隐语类然。然“偷油”二字，正发明不识火候，采取过时之义。油属水，为阴。三犀系阴土，俱水中之物，亦为阴。望月而过时采窃，乃以阴盗阴，岂能成真？故为假佛。盖深明火候之要妙，而乘时采取，则为盗道；不明火候之至理，而违时误用，则为偷油。同一盗机，而真假悬殊有如此。沙僧曰：“少迟恐有失。”八戒曰：“趁此月光，去降魔。”均是此义。读者着眼下文，紧接青龙山，深有妙旨。
　　
　　第九十二回　三僧大战青龙山　四星挟捉犀牛怪
　　
　　悟一子曰：此明以阴盗阴之为假佛，亟宜别识歼灭，以正妖妄。油者，纯阴之水，渣滓之物，喻人身望远之阴，不堪济用。三丑假名托像，蛊惑愚民，谓佛心须油，油可供佛，不知空费脂膏，徒滋邪僻。如求丹者错认阴阳，从而采炼，失之远矣！
　　
　　篇首直接“青龙山玄英洞”，即指示黑洞洞地气象。盖青龙为东方阳中之阴，外明而内暗，如“男子四大一身皆属阴，不知何物是阳精”是也。务借一点阳光，转辗内照，战退群阴，方为去假认真，知时识候；急须黔察精进，发大勇猛，毋自错认，耽误了也。故提纲特下“大战”二字，以提醒之。
　　
　　行者变火焰虫自照入洞，看妖精关门熟睡，竟如长夜，岂不是一块纯阴，与黑暗地狱相似，无分宵旦耶？唐僧在暗中讶“西方景象不同”，谓“此时正月，萤虫蛰振，为何就有萤飞？”评者为唐僧能识气候，而不知唐僧正坐不识气候也。盖阴阳有颠倒之理，进退无一定之候。经云：“冬至不在子，卯酉徒虚比。”若执月令而识飞萤，是执夜半为子时，晨昏为卯酉也。大错！大错！故行者急承之曰：“师父啊！为你不识真假，误了多少路程，费了多少心力！”噫！此等闲言冷语，已足令错认阴精、懒惰失候者惊出一身冷汗。夫萤光遇夜而显，为阴中之阳，若能时时回光返照，亦足指引迷途。唐僧之讶其非时，与假佛之关门熟睡，同一昏惑，能不供招认罪？深锁牢关，急欲解锁脱逃，犹掩耳偷铃，岂可得之数哉？沙僧道；“莫是暗害我师父。”呆子道：“偷油的贼怪。”处处俱说出他脚色履历，’大是醒目。
　　
　　“此时约有三更时候，半天中月色如昼”，而八戒、沙僧受缚者何也？月为阴中之阳，阴气乘时而动，弃暗就明，故能取胜，亦暗合时候之一验也。但丑者土也，木能克土，应上东天，何以行者反上西天？见太白金星，查其来历，乃穷源悉委之策，在真金处究其假也。前玉华州擒狮应上西天见如来，何以反上东天见东极妙岩太乙天尊？在真一处制其纷也。同一运用，玉华之虎口洞，金平之青龙山，俱见阴阳倒颠，映带互发之妙。
　　
　　“犀半成精，惟四木禽星可以降伏。三妖看见四星，现了本相，各各顾命奔逃。”读者谓木能克土，五行之常理，别无深义。不知此处正见真假之辨。盖真仙之道，逆用先天之阳，以火炼金而真金现，元夜视灯之妙也；假佛之精，顺用后天之阴，以木克土而假土崩，三更偷油之误也。
　　
　　遂于洞中救出唐僧师徒，收拾许多珠玉金宝等一段，乃木来助火，而荡涤埋土之真金，如珠宝之增光；土被火伤，而剥落附金之假土，如兕犀之遁迹。故三牛奔命，不敢赴南方火旺之乡，而反入西海水深之处，欲于我克处求生，而不知在生彼处寻死也。违悖乖讹，无知误用类如此。
　　
　　经曰：“火生于木，祸发必克。”采阴植木，火发自焚之祸也。四木与天蓬一气，故其议声罪三犀，必须的决，诚知理明律也乎！乌能不按律执谳？曰：蠢尔牛精，披毛戴角，罔识“三羊开泰”之义，谬矜三牛成奔之能。嗜闲好窃，惑众聚财。假佛面以啖生灵，肆行阴险；驾妖风而吸脂髓，广播猖狂。消长之机全昧，趋避之哲毫无。扫党焚巢，明彰国法；骈首脔尸，大快民望。呵呵！行者驾转金平府，半空中一翻号令，真法雷化雨，贤愚共仰者也。
　　
　　师徒五更早起，暗渡陈仓，其亦有惩于偷安错认，误了路途耶！今而后，须急早修行，莫再差！
　　
　　第九十三回　给孤园问古谈因　天竺国朝王遇偶
　　
　　悟一子曰：此篇从头到尾，翻复数过，掩卷沉思，而终莫得其解。苏子曰：“读书不求甚解。”然则以不解解之也可．倘强解之曰：修道者修心而已，心本空洞无物，有何言语文字？篇中“无言语文字，乃是真解”，即是“谈因”。唐僧、行者道“解得”者，解此也；“布金禅寺请得世尊说法”者，说此也；“天下多少斯文，肚子里空空”者，空此也；“老和尚、唐僧给孤园玩月，听痛苦之声感触心酸”者，感触此也；所谓“悲切之事，非这位师家明辨不得”者，明辨此也；“三藏与行者听罢，切切在心”者，切切此也；“万望到国中广施法力”者，广施此也；“谈因”之说，然耶？否耶？
　　
　　倘强解之曰：修道者采取元阳真气而已，必身心和合而阴阳配偶是其真解，谓之“遇偶”。“乱纷纷都去看抛绣球”者，去看此也；“行者不忘老僧之言，同去彩楼辨真假”者，辨明此也；“假公主知唐僧今年今月今日今时到此，而假借采取”者，采取此也；“楼上齐声发喊道：‘打着个和尚了！’”打着此也；“我三人入朝，其间自能辨别”者，辨别此也；“行者道：‘呆子莫乱谈！且收拾行李，好进朝保护’”者，保护此也。“遇偶”之说，是耶？否耶？
　　
　　强解之，姑强听之，而实否否，然舍此而别求真解，便令人莫可思拟。盖此为正法限，乃教外别传，不可以言说。诗中“道在圣传修在已”七字，已解得明白，言可传而不可解也。
　　
　　唐僧自乌巢禅师传授《心经》之说，“颠倒念得”，行者何以云：“师父只是念得，不曾求他解得？”三藏未曾解得，一经提醒，便说“‘猴头，怎又说我不曾解得？你解得么？’行者道：‘我解得。’自此再不作声。”读者认是夫子呼参也，唯不知彼以师授徒，此以徒授师，乃是仙道逆法，别有旨趣。八戒逼住请解，沙僧说：“大哥扯大话，哄师父走路。”俱是不知解者。故唐僧说：“悟空解得是无言语文字，乃是真解。”
　　
　　何为真解？昔南泉示众云：“心不是佛，智不是道。”陈尼丸云：“别有些儿奇又奇，心肾原来非坎离。精神魂魄心意气，观之似是而实非。”吕公曰：“四大一身皆属阴，不知何处是阳精？”又曰：“莫执此身云是道，独修一物是孤阴。”提朗禅师问石头：“如何是佛？”头云：“汝无佛性。”无业禅师貌状俊伟，见马祖，祖曰：“巍巍佛堂，其中无佛。”僧问于善觉禅师云：“狗子还有佛性？”“我非众生。”云：“既非众生，莫是佛否？”师云：“不是。”“究竟是何物？”师云：“亦不是物。”云：“可思见否？”师云：“思之不及，拟之不得，故云不可思拟。”杏坛之性，无不可得，而闻子舆之养气为难，言三教圣人皆不执心为道，务至于格物致知之极处。若解《心经》而为即心即佛，是不解色空、空色之妙也。其妙不可以言语文字传，故行者“再不作声”也。然非心非佛，非可以心悟，必待师传而后知。故当日给孤长者以黄金为砖，布满园地，方买得太子祗园，请得世尊说法，其莫得而轻传有如此！天下多少读斯文者，肚子里空空，谁人晓得？深可悲惜！若认此等空空冷语，谓系文人郊、岛之消，浅而又浅矣！
　　
　　提出“百脚山”，隐示纯阴之处非可行动；说出“鸡鸣关”，须待一阳来复时也。“此时上弦月皎”，明示道体所在。“忽有道人来报：‘老师到来矣。’”领到给孤园说法之处，玩月而行，澄心静听，忽闻悲切之声。“悲”者，“非、心”；“切”者，“刀圭之土”，非心而实切也。妙矣哉！“所言悲切之事，非这位师家明辨不得。”非遇唐僧这般人，再作声不得。“是无言语文字，乃是真解”。
　　
　　“旧年今日”，上年上弦月皎时也。“正明性月之时，忽闻一阵风响，就有悲切之声。到祗园台上，乃是一个美貌端正之女。”此风月之中，明示世尊说法处，忽散天花，落下天女，而非可认作妖邪也。此世尊已将正法眼授之玄奘矣。故三藏与行者听罢，已得其妙，可切切在心矣。切切者，刀圭也。师徒临行，老僧又向叮嘱悲切之事，行者笑道：“谨领！谨领！”正授受已明，拈花微笑时也。如金鸡一唱，而忽然惊醒，可上大路，一同过关，不复为百脚山所阻矣。
　　
　　自此直抵金城天府，同赴彩楼看抛绣球。“彩”者，五采，五行焕发之色；“球”者，太极，阴阳浑全之形。唐僧忽想“先母也是抛打绣球，巧遇姻缘，结了夫妇”。妙矣哉！从生身之处，悟到这段姻缘，乃是本来面目。篇首诗云：“不论成仙成佛，须从个里安排。”噫！谁能不从父母生身之处安排下来耶？假公主欲得和尚真气，以成天仙；真和尚不可被假公主迷惑，而入地狱。行者能辨真假，正是解得《心经》也。
　　
　　行者设“倚婚降怪”之计，唐僧点头自知，天竺国王不识，假公主亦不识。八戒、沙僧互相打诨，驿丞言语颠倒，《法华》所云“若说是事，一切世间诸天及人，皆当惊疑”者是也。予今扯长话篇，并未解得《心经》一字，与“再不作声”无异。当日唐僧祗园步月，遇老和尚，忽闻悲切之声而悟。读者请勿复执文妄想，其亦遇老和尚，闲步上弦月色，听悲切之声而可乎！
　　
　　第九十四回　四僧宴乐御花园　一怪空怀情欲喜
　　
　　悟一子曰：此下二篇本不欲解，恐解之而愈不识也。如来云：“若说是事，一切诸天及人，皆当惊疑。”世人惊疑，器识浅钝，姑置勿论，云何诸天亦复惊疑？则其间必有可惊可疑之事。故不欲解之，以滋人之惑。读者谓是空桑之演义，漆园之寓言已耳，亦莫能解其所演何义，所寓何言。甚将篇中之玉兔，取南风以相谑，真是罪孽！试取书中之显见者解之，或可不事惊疑。
　　
　　人尽读《西游》矣，前篇“谈因”之“因”字，不当重读耶？“因”者，由来也。此回即谈父母未生以前之因，与受生以后之来因也。人尽读《周易》矣，前篇“遇偶”之“偶”字，不当重读耶？偶者，阴爻也。此下回即明《乾》动而陷于《坤》，以成《坎》；《坤》动而陷于《乾》，以成《离》之配偶也。当日世尊度世婆心，谈因说法，欲脱生死者，必知其生之因，而后可以学死。如治病者，必知其病之根，而后可以下药。故前篇将入给孤园而先谈因，此回将入御花园而先问因，惟有御花问因之妙，然后晓得给孤谈因之理。所以留在此处说出来因也。
　　
　　唐僧至金銮殿，国王问道：“僧人从何来？”唐僧奏道：“往西天求经，因有关文，特来朝王。”已经说出来因矣。及三人召至午门，午门者，《离》门也。三个齐齐站定，乃离□卦爻图略（上下各一阳，中一阴）之象。国王问道：“那三位姓甚名谁？何方人氏？因甚事出家？取何经卷？”非问来因乎？唐僧叫道：“陛下问你来因，你即奏上。”非问来因乎？行者奏道：“父天母地，曾拜至人，学成大道。只因乱蟠桃，反天宫，压在五行山下。”非来因乎？八戒道：“一生混沌，遇一真人，谨修二八之工夫，敬炼三三之前后。只因蟠桃酒醉，戏弄嫦娥，遭贬临凡。”非来因乎？沙僧道：“因怕轮回，得遇仙侣。养就婴儿，配完姹女。因为蟠桃会上，失手破盏，贬在流沙。”非来因乎？倘不识解因为何因，则三公履历备见前书，此番似觉重赘而无谓矣，岂知为大道之根由，自当于布金寺世尊说法之处发露，必当于御花园行法之处究明也。然唐僧来因虽已说过，行者云：“幸我师出东土，拜西方。”八戒云：“保唐僧径往西天。”沙僧云：“随唐朝佛子往西天。”似于三公口中重叙一遍，又见其师徒原属一体之来因也。
　　
　　三公俱是蟠桃会来，又见其兄弟本属一气之来因也。三公原来《乾》体，只因一动而为，一奇变为偶，而真阳陷，《坤》因之而成《坎》，《乾》因之而成《离》，正恍惚之间，阴阳匹配之所致，乃来因之正理也，遇偶也。若前之真公主落陷于布金寺中，纯《乾》之地而成《离》象；此三藏师徒都到御花园中，《坤》宫之内而成《坎》象，来因之异数也，亦遇偶也。
　　
　　篇中妙义难尽。如行者道：“我们出家人，得一步进一步。”兹“谈因”、“遇偶”，可谓“进一步”矣。
　　
　　试为诸人再进一步，非如世尊所说之事为何惊疑者，幸勿惊疑。真公主者，即唐僧三徒之变体；唐僧三徒，即真公主之分身也。何也？真公主内阳而外阴，虽女象而实男子也；唐僧三徒外阳而内阴，虽男象而实女身也。《悟真篇》曰：“日居《离》位反为女，《坎》配蟾官却是男。不会个中颠倒意，休将管事见高谈。”此因之可常谈者也。
　　
　　试再为诸人进一步：假公主者，即唐僧三徒、真公主之假身；唐僧三徒、其公主，即假公主之假身也。何也？天宫之一动而嗔欲生，月宫之一动而嗔欲生，皆因一动也，总为一怪也。因有月兔之一怪偷走阴宫，因而混乱入宫，因而颠倒天宫，因而难以平静结果也。然则假公主非玉免为之，皆因唐僧三徒、真公主为之也。唐僧今日之陷于《坤》宫，非假公主陷之，皆因行者大反天宫，自陷之也；唐僧今日之招赘于假公主，非假公主招之，皆因八戒醉戏嫦娥，自招之也；唐僧今日之打着绣球，非假公主打着，皆因沙僧打破玻璃盏，自打之也；真公主之被陷于布金寺者，非假公主陷之，皆因素娥一掌思凡，自陷之也。五行总为一气，三僧总为一僧，分其相，则可为四；万真不过一真，一怪变为百怪，要其归，则无非一。若然，则真公主又即为唐僧三徒，唐僧三徒又即为真公主。唐僧三徒、真公主，又即为假公主。今日之抛球招赘，非假公主为之，皆因素娥之一掌为之也。此因之不可常谈者也。
　　
　　再进而谭之：以男求女，礼之常也。假公主何以以女而求男，若娶妇者然？此颠倒之故，诚有其因矣。试再为诸人进一步：通百回中之千妖百魔，皆一怪也，皆因假公主之一怪为之也；通百回中干魔万难，皆一动也，皆因真公主之一掌为之也。其真假之因，诚有莫得而辨明者矣！此来因中有“遇偶”之妙也！试欲再为诸人进一步，恐有涉于可惊可疑之事，故不得不因是而止也。
　　
　　篇中“行者想着长老之言，就此探视真假。”说道：“是真女人，你就做了驸马。”又说：“拜堂时一齐大闹领去。”“师徒相随，更无刻离。”俱是欲辨明因果，自求超脱之义。“镇华阁”当辨明金之真，“留春亭”当辨明留之假。人留春，上镇华，须从假而识真；各饮宴，强随喜，又以假而应假。春夏秋冬，宜对景而忘情，假中有真；喜会佳期，虽彼倡而此和，真中有假。衔杯酣睡，真也而非真真；耍子叫喊，假也而非假假。十二佳辰，原有佳妙；一团花锦，却是虚花。昭阳宫奏丑恶，恐以真而破假；御花园，掐指算，恐以假而破真。管放心，闪闪身，真可为假；去灵山，便转身，假可为真。出真身，变蜜蜂，假合卺，鳷鹊宫，假假真真，不可泥状。然其来因，犹易明辨，惟布金寺老和尚所言真假之因果，非唐僧三徒莫能辨明也。请熟玩下篇，“遇偶”中又有来因之妙。
　　
　　第九十五回　假合形骸擒玉兔　真阴归正会灵元
　　
　　悟一子曰：金乌玉兔，日月之精灵；晦朔望弦，阴阳之交合。天人本无二理，神运自有同规。月借日之光以为光，阴承阳之用以为用。甘入轮回者，心随气转，而真假互为乘除；能逃死生者，性存气返，而真假终归一相。急须明辨，狠力擒来；切莫差迟，任伊归去。
　　
　　此篇正明辨真假之来因，乃《心经》之真解。布金寺长老叮咛悲切之事也。明即在明之中，辨不出明之外。月色正明，金气盈轮，指月印证，配偶成真之妙道，在是矣。其下手功夫，只在见色不色，全不动念。故篇首行者见师父全不动念，暗自夸道：“好和尚！”不动念的根基，须要看得破，识得真假。行者看破，叫道：‘师父，公主是个假的。’长老道：‘是假的，却如何叫她现相？’”噫！妙哉！识得假中真，便是西来佛。盖假者，假公主；假假者，是何物？假中还有真，必现真相，方是明辨。
　　
　　“如何叫他现相”，则必有法矣。行者道：“使出法身，就此拿他。”可见行者也是假相。若不现本相，是以假合假，其真莫辨。故“现了真相，上前揪住，骂道：‘你在这里弄假成真，骗我师父的真阳．’三藏抱住国王，叫：‘陛下莫怕！此是我顽徒使法力，辨真假。’又劝娘娘：‘莫怕！你公主是个假做真形的。”处处题醒“真假”二字。
　　
　　“那假公主解脱衣裳，甩落首饰，急弃其假．精着身子，与和尚争打。”此等处都是天机真妙，无丝毫着假矣，此假合中之真也。迨交战之久，而赶近西天，乃西方金物也，回身就于西天门外相持，忽“将身一幌，金光万道，径奔正南上。至一座大山，按金光，钻入山洞，寂然不见。”可知西是本乡，而南为寄身之地。《易》曰：“西南得朋，可与类行”者是也。
　　
　　行者收兵回转，仙师于此处指出妙道，曰：“此时是申时矣。”何以忽着此一语？“申”者，金也，壬水长生在申，此申即为长生之申。时耶？申耶？有“申时”耶？隐语跃跃。夙有仙骨者读至此语，当恭设香案，俯伏百叩，曰：“南无大慈大悲、救苦救难、至仁至圣、至灵至妙大菩萨。
　　
　　国王道：“既然假公主是妖邪，我真公主在于何处？”行者道：“拿住假公主，那真公主自然来也。”真即在假之中，擒得假者，真者自然而现，此就假救真之正法眼。到此田地，谨宜保护。“分了内外，心上挂怀。”此一段乃防危虑险工夫，最为吃紧！如此，方可辨明真假，不至空费心力。
　　
　　“到正南山上，那妖钻入窝中，虚怯隐藏，山神告道；‘此山亘古至今没有妖精，乃五环之福地也。大圣要寻妖精，还是西天路上去有。’”此是知识低浅，不能辨视真假之处。不知五耀环阳之地，正金精潜伏之乡。及“寻至南山绝顶上窟中，见两块大石将穴门挡住。用铁棒撬开石块，那妖果藏在里面，‘呼’的一声，就跳将出来了。唬得山神、土地倒退忙奔。”所谓说破鬼神惊骇者，此也。大修行人，识得有山绝顶，有五色莲花出现，便解得大地山河，只是一粒宝珠藏纳。假中有真，真中有假，谁人辨得了耶？
　　
　　忽见太阴星指明玉兔偷走一载情由，说出素娥思凡一宗公案，识破真假来因，“打滚现了原身”。可见即以太阴之明，明太阴之真假；而一明之外，无余明也。“正南上一片彩霞，光明如昼”，正玉兔现相归真之候。“行者高叫”，分明唤醒迷人。“八戒动淫”，乃是切戒淫欲。“国王又问前因”，知假公主为真玉兔，而真公主恰为假玉兔。去其假，寻其真，布金寺中老和尚叮咛悲切之事，从此可明辨矣。迨玉免收归月府，而真阴迎还天竺。溯玩月观花之夙障，叙抛球假合之姻缘，写母子分离之悲切，改宝华降伏之制度。余绪闲言，均关至理；而明辨真假，更须心悟。
　　
　　进而明之：假公主者，固假也，假合形骸而假也，其未假合之先则为真；未擒之时，为假公主也，既揭之时则为真。假也而实真，人辨之乎？真阴者，固真公主也，真阴归正之后，而为真也；其未归正之先，则不得谓之真。归正而始可会灵元也，其未归正之时，亦得谓之会灵元乎？亦假也。真也而实假，人辨之乎？
　　
　　更进而明之：玉兔者，仙兽也；素娥者，仙女也。月宫之中，只玉兔一点仙灵，诸仙之药，皆赖其杵捣而成。月宫可少素娥，不能少玉兔也。玉兔为王宫之假，而为月宫之真；素娥为《坤》宫之真，而为《乾》宫之假。又不可不辨。
　　
　　前篇行者称：“女之夫为贵人，岂有不坐之理？”“坐”字，两“人”合一“土”。土中有戊己，人非此土不能配偶，“坐”字为“切切在心’之妙也！佛祖曰：“乾坤之内，宇宙之间，中有一宝，秘在形山，不在心肾，而在于玄关一窍。”“贵”宇，即“中有一宝”之象，称为贵人，亦“悲切之事”之妙也。若“天竺”、“宝华”名色，言“天”为“二人”，“竺”为“二个”，其中有宝生华，又“遇偶来因”之妙也！篇末“了性”、“真空”四字，非灭性虚寂者比，亟须明辨。
　　
　　第九十六回　寇员外喜待高僧　唐长老不贪富贵
　　
　　悟一子曰：此下二篇，明护法之祸与灭法之祸同。彼以杀万僧为喻，此以斋万僧为名。修道者须察识关心，倚有大德量、大脚力者为护法，不可炫耀资财，以召灾祸也。
　　
　　篇首“三藏问徒弟道：‘此处又是什么去处？’行者道：‘不知，不知。’”两“不知”，正是眼目。盖人心叵测，而事变无常，虎坐门楼，而有斋僧之主，岂曰虎口不可以就食？寇姓员外，而无劫人之行，何疑寇部而怀嫌？老妪不怕丑陋，识天人下界，何以前恭而后倨？心叵测也；儿子颇有同心，亦倒身下拜，何以善始而恶终？事无常也。
　　
　　春尽夏初，天道方亨之日，听二人闲论兴衰，切须关心猛省。铜台府，可与同金之处；地灵县，幸到人杰之乡。“惹得市口里人都惊惊恐恐，猜猜疑疑，围绕争看。”形容不善韬晦，显露圭角，惊愚骇俗之足畏也。见“万僧不阻”四字，已得护法之人，而灵山不远矣。
　　
　　可惧者，妇人小子，拂意怀嗔，搬弄是非，如“穿针儿”、“小秀才”，真绵里裹针、根莠败秀。可戒者，主人好名，高悬奖善之额，宾客填门，喧传鼓乐之声。结彩张筵，挥金夸胜，以为尊师取友，而不知为开门揖盗，谓之寇员外，自寇之也。盖好客则惊人耳目，而觊觎者乘之；不贪反违人意愿，而嫉妒者衔之。所谓“无贪犹取恕，剧喜必生优，众女兢闺中，独退反成怒”也。
　　
　　唐僧到华光行院，见华美光耀而行违悖“良贾深藏”之训。忽然黑云大雨，一时骤至，正是“天有不测风云，人有旦夕祸福”，不可不防之意。结云：“泰极还有否，乐处又逢悲。”信然。
　　
　　第九十七回　金酬外护遭魔毒　圣显幽魂救本原
　　
　　悟一子曰：此承上篇，明人心叵测，事变无常，泰中有否，乐处逢悲，无足怪异。须精彻幽明感通之理，预防变幻不测之虞。借大脚力以镇压群愚，运神通力以救护原本，与灭法国紧相对针。
　　
　　彼以灭法而杀僧一万，不曾杀得个有名的僧，要四众凑杀做圆满，凶矣，而未足为凶；此以护法而斋僧一万，不曾斋得个好僧，要四众凑斋做圆满，吉矣，而未足为吉。见吉凶无终穷之理，而心愿难满也。
　　
　　彼避杀在柜而被盗，此避斋被盗而在狱；彼官兵逐盗而获四众，此四众获盗而被官兵；彼在小二店暗窃衣帽，此在禁子前明献袈裟；彼杀僧而反剃光头，此斋僧而忽遭飞脚；彼作恶而一夜大觉，此为善而顷刻长眠；彼用千手剃遍国中，此只一脚踹满县堂；彼娘儿两个商量宿客，此母子三人算计陷僧；彼行者与寡妇说透面前世务，此老头与妈妈酷肖背后闲言；彼在阳世间显试手段，此在阴间里暗弄神通；彼剃发僧是行者而全然不晓，此上盗绝非四众而偏肯认真；彼遭灭法而钦法，此遇护法而犯法；彼行者扮商冒俗，此行者捏鬼装神；彼见作恶不可恃，此见为善不可矜。
　　
　　即本文而论：员外姓寇而被寇，唐僧求道而得盗；死员外倒会说话，活强盗不能开口；和尚做问官而放真贼，刺史执诬状而勘平僧；师徒还赃而受赃，各盗行劫而失劫。诳告者信口嚼舌，而现据赃证；归明者数尽限终，而反增寿考。生前留僧不住，死后却忽回来。花扑扑，送僧出户，鼓乐喧天；明晃晃，惹盗进门，悲啼满地。事情变幻，反反复复，倒倒颠颠，不可名状。总形容多财者必暗遭飞脚，有道者易招苦恼，非有踹满县堂之大脚力，不能摄服群愚，消解魔毒．故有道之士，于本原之地谨自维持，暗加防护，不使偶一失足也。
　　
　　何谓大脚力？有财而不私，大脚力也；有名而不居，大脚力也；有势而不用，大脚力也；有法而不露，大脚力也。柔弱为用，与世无竞，尽世甲兵不能加，大脚力也；知几相时，进退以正，水火虎兕不可害，大脚力也，噫！可与从事矣！故结云：“地阔能存凶恶事，天高不负善心人。逍遥稳步如来径，只到灵山极乐门。”
　　
　　评者谓此回为地狱之终，下回为天堂之始，亦非无识。但天堂、地狱，理欲二端，出此入彼，原无终始。唐僧造诣未极，不能纯一，难免地狱之累。到凌云渡独木桥，犹似地狱景象．直至上无底船，登彼岸，方是脱离苦海。始终之说，始属依稀之见耳。
　　
　　第九十八回　猿熟马驯方脱壳　功成行满见真如
　　
　　悟一子曰：祖师慈悯世人根性迷钝，恐无有把握，到此惊疑，故此篇从实地上接引众生，使渠脚踏实地，而免疑惧畏葸也。
　　
　　噫！“凌云渡”、“独木桥”、“无底船”，可谓至险至虚矣，何以云脚踏实地？及分若不显露此旨，虑当日祖师制金丹之心不传，仙师代祖师制《西游》度世之心终不传。使庸人下士，茫茫苦海，无处着脚；凡夫俗子，汩汩轮回，没有出头。学佛坐禅者，如磨砖作镜，万无一成；学仙了道者，如画饼充饥，毫无实济；学圣尽性者，如对电穿针，当面错过。不如“凌云渡”、“独木桥”、“无底船”之正路，为脚踏实地者也。
　　
　　老子曰：“人之大患，以吾有身；吾若无身，又复何患！”盖人有身则有患，欲免大患，莫若体夫至道；欲体夫至道，莫若明夫本心。心者，道之体；道者，心之用。人能察心观性，则圆明自照，无为之用自成；不假施为，顿超彼岸；诸相顿离，纤尘不染；身不能累其性，境不能乱其真，一切大患，乌足为患！此上智达人，真体未亏，心若明鉴，鉴而不纳，随机应物，和而不倡，故能胜物而无伤，无上至真之妙道也！奈何世人根性迷钝，陷失本来，执有其身，而恶死悦生，故卒难了悟印证。黄老悲其贪着，乃以修生之术顺其所欲，渐次导之。此金丹之术，盖为中人设法，脚踏实地工夫，使其身有把握，可以渐登彼岸、紫阳真人于《悟真篇》阐之甚悉，于《后序》载之极详。此《西游》一书，仙师取唐僧一人由渐而悟为脚踏实地榜样。借取经之旨，于魔百难，引至“凌云渡”、“独木桥”、“无底船”之地，使其超脱尘凡，毋须疑畏。灵山绝顶，不外吾身而自得矣。
　　
　　请明“凌云”、“独木”、“无底”之实处；大道坦坦，如砥如矢，有何“凌云”、“独木”、“无底”之象？自人识趣卑暗，物欲障碍，彼岸高远，若凌云然，倘能尘视一切，旷然物表，养成浩然之气，充塞于凌云之渡矣；自人肆行无惮，幽隐自欺，内省危微，若独木然，倘能兢业小心，临深履薄，一则慎独之神，往来于独木之桥矣。岂非真履实践之境？然必有事焉，而非袭取而至；在格物焉，而非执一而能也。惟“无底船”又为“凌云”之难渡、“独木”之难行而设，难渡难行者，凡以爱身也。故欲渡而爱身，则必以船，以船则必以底。无底则是溺身，溺身则不如不渡不行，而何以为爱？不知有底，则爱身而反溺；无底，以不爱身而反不溺。何也？人不知有底之为虚，无底之为实也。船之有底者，人所日用之船，使之获身而不溺，人或畏溺而不用者有之矣；船之无底者，人所一用之船，使之获身而必溺，人或畏溺而不用者必无之矣。今试执途之久而问之曰：“今有无底之船，汝乘之乎？”人必嗔之，谓非愚则妄，不知已旋乘无底之船以溺之矣。又试执途之久而问之曰：“今有无底之船，汝乘之而必不溺也。”人必嗔之，谓非诬则诈，不知亦有乘有底之船以溺者矣。然则无底之船，人人所必乘而不可慢乘者也。
　　
　　人有浩然之气而不能善养，有慎独之心而不能格物，未至于“凌云”、“独木”，是猿强而马劣也，不可以乘船而渡也。人能善养浩然，慎独致知，已至于“凌云”、“独木”，而犹欲乘有底之船以渡，是猿未熟而马未驯也，不可以乘船问渡也。猿必圆融无碍，而始称为熟；马必功力悉化，而始称为驯。孔子曰：“朝闻道，夕死可矣。”盖言非闻道则必不可死，而能闻道则死亦可。此云“猿熟马驯方脱壳”，言非猿熟马驯，不可以乘无底船也。人共知无底船之能溺身，不知不能溺猿马；人共知无底船之能溺身而必不起，不知无底船之不能溺所驯熟之猿马而必起而不溺。及人乘无底之船，而犹以为有底，诚有底也，而必溺而必不起不知也；又见人乘无底之船，而必以为无底而必溺而必不起，诚不起也。而不溺而必起不知也。同一无底也，而彼必以为有底而不溺；同一无底，而有溺与不溺之迥别也，而彼必以为同溺而无别。然则彼之所谓有底者即无底，此之所谓无底者即有底。”彼之所谓有底者，并猿马而俱沉；此之所谓无底者，并患身而悉免。有底者实平？无底者实乎？有底者稳乎？无底者稳乎？故乘无底船而实且稳者，非猿熟马驯者不能；欲猿熟马驯者，非金丹作用不能。猿之熟，非心之熟，乃道体之圆融：马之驯，非意之驯，乃功力之悉化。错认心为猿、意为马，便非脚踏实地工夫。篇中“假境界而强下拜”者，非猿熟马驯也；“到真境界而翻身下马”者，猿熟马驯也。
　　
　　“道童接引”者，金丹之灵也。“被观音哄”者，非哄也，见唐僧之能渐而不能顿也。“沐浴”者，猿熟马驯之验也。“昨日褴缕，今日鲜明”者，金丹就而脱却尘凡也。“未登云路，当从本路而行”者，明舍修仙之本路不能到灵山，见唐僧之必由渐而语也。“云来云去，实不曾踏着此地”者，见行者之能顿而不由于渐也。“就是观宇中堂穿出，后门便是”者，有为而后即可无为也。“唐僧见活水飞流，心惊错指，行者笑道：‘不差。’指明大桥，要从桥上过，方成道”者，见此身未离尘世，危险尚存，必养气至于无可养，慎独至于无可慎，而后成道，正真履实践之时，寻不得别路，故曰：“正是路，正是路！”
　　
　　“行者上桥，跑过去、跑过来”者，上智之顿悟，猿自熟也。
　　
　　唐僧曰：“难！难！难！”八戒曰：“滑！滑！滑！”中人之疑惧也若欲驾云捷渡，便是邪路自迷，故行者急止不容，引就切实正道。
　　
　　脱壳之后，师徒两不相谢，又二施俱得之旨，施法施财之的旨也。
　　
　　但世间上智少而中人多，无不畏死而不得不死，无不恐上无底船而不得不上，特泛观以实且稳者，惟有金丹之道耳。未得金丹，而此身不无患者，已得金丹，而此身终为道患。虽不上，未始不可，而不如上之之为超脱也。如《传灯录》：吕祖游擂鼓台，听黄龙机禅师说法。师知其仙也，诘问：“座下河人？”答曰：“云水道人。”师曰：“云尽水干何如？”吕不能对。师复语曰：“黄龙出现。”吕去，留诗云：“弃却觚囊击碎琴，如今不恋汞中金。自从一见黄龙后，始悔从前错用心。”此非悔汞金之错，悔汞金之贵脱化也。故有诗又曰：“布袋和尚上明州，策杖芒鞋任处游。饶你化身于万亿，一身还有一身愁。”此又于脱化之中。更上竿头之意。故大佛上仙，或蝉脱而去，或火化而灭、”或只履西归，或攀树示修，或受害偿债，迹非一辙，而总在于猿熟马驯之候。盖深明形质不可以常住，而真灵万幼以长存。此接引祖师，所以有“万动安然自在”之的旨也。
　　
　　“上船踏不住脚”者，临时恐死之心陷之也。“一把扯起”者，平日金丹之道扯之也，非你也，皆我也。“上流淌下死尸，都道‘是你，是你’”者、非我也，皆你也。到此地位，岂不可贺可贺？所谓广大智慧、诞登彼岸、无极至真之法，尚何“凌云”、“独木”、“无底”之可见也哉？解脱凡胎，功成行满；逍遥于灵山之顶，拜身于如来之下；方识加来慈悲，一片之心，尽托于一万五千一百四十四卷之内、总不外于无字之真经也。此经至尊至贵，慎勿白手传经，以致风俗愚迷，毁谛慢取。以无字之经度上智。以有字之经度众生，佛祖之分别传经，与孔氏之因人施教，夫何异哉？阿难先传无字之真经，非欺也，恐其慢亵也；后换有字之真经五千零四十八卷者，得金钵而传金丹也。盖无字为顿法，有字为渐法。顿为无为，渐为有为。由渐而顿，由有为而无为，皆真经也，真经不离无字之《河图》，有字之《周易》，故曰：“实三教之源流，宝之！重之！内有成仙了道之奥妙，发明万化之奇方也。”提出“共计一十四年，乃五千零四十八日，还少八日，不合藏数”。噫！真奥妙之奇方也！
　　
　　读者又以此书为仙佛同源，而道为入门升堂，禅为登岸造极，似矣！不知此书专为仙家金丹大道而发，篇中“成仙了道”一语，为全部注脚。佛仙非金丹不能成，仅自有为而造于无为，非有优劣。仙即佛也，佛即仙也。佛称“大觉金仙”，仙称“大罗真仙”，一而二，二而一者也。故结云：“见性明心参佛祖，功完行满即飞升。”
　　
　　第九十九回　九九数完魔铲尽　三三行满道归根
　　
　　悟一子曰：此篇总明“毫发差殊不结丹”之义。欲人洞察阴阳，深明造化，准则刻漏，细推火候，不可过，不可不及，方得金丹服饵，脱胎换骨。倘有毫发差殊，如行百里而半九十也。诗内结出“古来妙合《参同契》”二语，乃是全部本旨。
　　
　　通天河，适当十万八千之半途，提出此处还元，以全九九之数，明九九缺一，即如此处之半途而废也。特取“通天”者，天之所在，五万四千里，即一藏之数，正大士鱼篮救元之时。虽曰一半工夫，而后一半工夫亦只完得前一半而已。老子曰：“玄之又玄。”“玄之”者，前半也；“又玄”者，后半也。此非祖师亲授玄旨，如何识得？噫！通天还原之旨甚微，熟读篇中“九九归真”一诗，或可晓悟一二。
　　
　　“行者抬头回望道：‘是这里！是这里！’”读者以为行者之闲言，不知大有关系。明明认得通天河地方，何故评察而重言之？言功夫若有差错处，即是这里也，却要仔细，须谨记莫忘。“八戒对沙僧道：‘想是你的祖家了。’行者道：‘不是！不是！此通天河也。’”说出祖家，反复指定，何等提醒！行者道：“驾不去！驾不去！”言九九之数有自然功夫，非人力可为，所谓‘自有天然真火候，何须柴炭及吹嘘”也。老鼋高叫：“圣增！这里来！这里来！”言从这里去，还从这里来。“师徒四众，连马五口，驮在身上”即《河图》法象也。正五行还归一太极，而无分尔我，如人完得本来面目，而大道归根复命矣。
　　
　　下文老鼋忽问，唐僧无言，将身一晃，通皆落水，读者不可错看。此时唐僧道果成就，岂真还少一难，必须补足耶？盖结丹在此，还元在此，毫发差珠，不能成真。特借老鼋一段遗忘失信公案，在通天河至要至紧关头叮咛嘱咐，明此间有真信，切须谨记，不致失信而有毫发差误。正“八大金刚附耳低言‘如此如此，谨遵菩萨法旨，不得违误’”之真衣钵，非可以言语文字显说者也。若解为道体纯《乾》，而不容一毫阴气；灾星未满，而尚赖此处补完，则不识还元之妙理矣。
　　
　　“三藏按住经，沙僧压住经，行者左右护持，以防阴魔之作耗。”明此经此地易于差失，急须保护，以待阴消。行者说：“此经乃夺天地造化之功，可以与乾坤并久，日月同明，寿享长春，法身不坏。”俱金丹实义，非夸赞形容。垂成之候，恐有外魔侵耗暗夺，最要防范缜密，切勿疏慢。至经尾沾破，“乃应天地不全之奥妙，非人力所能与。”老子曰“大成若缺，其用不敝”是也。读者谓乾坤缺陷，正是大处，乃浮谈悬揣耳。人谓被此公一口道破，愚谓正被此公一口解坏。若解“天地不全”为妙，本文自有，何消解得？惟其中“不全奥妙”，须待真师传授，岂能揣摩而了。噫！会得潮源消长理，始知身上有盈虚。
　　
　　“陈家庄澄、清迎迓，谢昔日救儿女之恩，唤出陈关保、一秤金叩谢，创建救生寺”，俱是还元中始末关会。盛名之下，不可久住；尘嚣之俗，非客常住。“真人不露相，露相不真人”；“香风荡荡，起在空中”，大丈夫之能事毕矣。故曰：“丹成识得本来面，体健如如拜主人。”
　　
　　第一百回　径回东土　五圣成真
　　
　　悟一子曰：此篇全部收煞，包括金丹大意，只着诗中“五行妙色空还寂，百怪虚名总是空”二语，便了却要领。盖金丹由五行攒簇而成，始虽有为，终则无为，故云。“道果完成，自然安静。”其诸般险怪，皆属空虚而已。《易》曰；“一阴一阳之谓道。”阴阳本自一气，一气包涵五行。五行攒簇，而阴阳和，天地位，万物育，成始成终，方是至真无上之妙道。若偏阴孤阳，失中乖和，焉能成真？则与天命率性之理违背，而未能悟其同原，神化之所在也。
　　
　　按：佛经每卷之首有“耶输陀、摩睺罗”者，佛氏未出家时，娶妻曰耶输陀，生子曰摩睺罗。出家十二年归，与妻子复聚。其语送终父母际，甚悲痛。及语射子教诸天神之说，多孝悌忠信等语，是未尝外吾彝伦之教也。按：老子之子名宗，为魏将。宗子注，注子宫；玄孙假，仕汉文帝；假子解，为胶西王太傅。子孙显达于世，俱以忠孝传家。后世不事心体力行，乃强制情缘，谓为离尘捷径，故其徒皆鳏居而无妻子，岂佛、老教哉？外男女之别，废衣冠之正，而徒语心性之学，此施之于面壁闭户之间则可，施之于天下国家，其不大乱者几希！无怪吾儒之得隙，而异视之也！晋、梁、唐、宋之间，君相巨卿亦多师事，听其说法，惟昌黎不附，后复与头僧深友，晚年竟谬饵金石，终未能穷其真谛耳！
　　
　　《朱子语录》：“或问‘老氏之无与佛氏之无可以异？’曰：‘老氏依旧有，如所谓“无，欲以观其妙；有，欲以观其徼”是也。若释氏，则以天地为幻妄，以四大为假合，则是至无。’”愚按；朱子倒底输黄面老一着，以其为至无，而不知其为至有。如知其为至有，则知与老氏之有合一而无以异；知老、释之合一，则知与吾儒同原而亦无以异矣，读篇中“经卷原因配五行”一句，其诸经所说五行之理，与吾儒仁、义、礼、智、信之说果有异乎？否耶！
　　
　　“树枝东向而西归”，系玄奘取经实迹，即此一节，已见其诚能动物，而天心犹默相其灵也。八大金刚空中叫：“圣僧，自去传了经，即便回来。”三藏历叙三徒出迹来往功程，正是传经之的旨。“连去连来，恰在八日之内。”言只在三五妙道运用之内也。篇中“来东已五日，则归西只三日”，来五回三，已分明指示，人自不悟耳。读者谓此等处俱不可思拟，奈何“三五一都三个字，古今明者实然希”耶？金，紧，禁，不须动念，自然脱去，盖道未成之先，须以法制，金所首用，如念动生根，不可移动；道成之后，安静无念，跳出范围，金为无用，不求脱而自脱。所谓“渡河筏子上天梯，到彼悉皆遗弃者”，此也。
　　
　　长春子丘真人留传此书，本以金丹至道开示后世，特借玄奘取经故事，宣畅敷演，明三藏之脱壳成真，由尽性而至命；三徒之幻身成真，由修命而尽性。虽各有渐顿安勉之殊，而成功则一，皆大觉金仙也。分而为五，则各成一圣；合而为一，则共成一真，皆真乙金丹也。后人不识为仙家大道，而目为佛氏小说，持心猿意马、心灭魔灭之浮谈，管窥蠡测，失之远矣！
　　
　　紫阳真人曰：“金公本是东家子，送向西邻寄体生。认得唤来归舍养，配将姹女作亲情。”又曰：“学仙须是学天仙，唯有金丹最的端。二物会时情性合，五行全处虎龙蟠。本因戊己为媒聘，遂使夫妻镇合欢。只候功成朝北阙，九霞光里驾翔鸾。”此“径回东土，五圣成真”之妙也。人人自有仙佛圣人之灵根，从后天而返先天，成之者不拘东土西方，理至简，功至易，修之者宁待来生异世哉？
　　
　　全部立言，总惟“舍妄成真”而已。此予之所以着《真诠》之志也。夫予勉之，人勉之，天下后世共勉之！
　　
　　
　　　
　　
