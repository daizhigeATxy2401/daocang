清河内传
　　经名：清河内传。撰人不详，约出於明代。假托文昌帝君自迷家世生平，并附宋元加封文昌圣号及行祠记。一卷。底本出处：《正统道藏》洞真部谱录类。
　　清河内传
　　吾本吴会间人，生於周初，后七十三化，累为士大夫，未尝酷民虐吏，性烈而行察，同秋霜白日不可犯。后西晋末，降生於越之西、隽之南两郡之间。是时，丁未年甲子辛亥二月三日诞，祥光幕户，黄云迷野。居处地俯近海，里人谓清河叟曰：君今六十而获贵嗣。童稚时，不喜嬉戏，每慕山泽，往往语言若有隐显，书诵群书，夜避众子，自笑且乐，身体光射。居民祈祷，则予嗤而讪，长啸曰：土木而能衣人之衣，食人之食，享之而有应，谤之而有祸，我为人而焉无灵乎！自后夜之怪梦，或为龙，或为王者，天符，为水府漕，自怪而不甚信，为吉兆。后三农愆旱，膏泽无苏，舞雩祝神，恬然无验，予思曰：夜寐怪梦治水府，今久当验。夜往水际，以梦中官衔牒河伯，而惊魂尤恐忸怩不能，忽尔之间，云四合，风雷震，一吏稽首予前，曰：运判徙居？予曰：非我也，我乃张户老之子，名亚，后缘水府得达，故字霈夫。吏曰：奉命促子。予曰：家人如何？吏曰：先到治所。予惶惶未央，吏揖，上一白驴而去，俛首里闬，风雨声中，顿失乡地。到一山连剑岭而撑参宫，星也若凤凰之偃下，有古湫，引吾入一巨穴，门有数石笋，吏曰：民之祈梼，祝此石而有应，名雷柱。吾方寨衣入穴，吏曰：君记周室为人七十三化，阴德传家而迄今否？予方大悟，若梦觉也。吏曰：君在天谱得神之品，於人世鲜有知之者，晋不日有中兴之兆，君可寻方而显化。予曰：谢天吏响报也。入穴则若堕千仞之壑，近地而足不沾，若腾身虚空。有王者之宫，有禁卫，予遂入。果一家悉都其间，改日作儒士而往咸阳，讲姚苌之故事《清河内传》，焚香者切记。
　　天封圣号
　　金阙上相检校太师，九凤金阙左丞相、混元内辅三清上宰大都督府、都统三界阴兵、行便宜事、管天地水三界狱事、收五岳四渎真形虎符龙券、总诸天星曜判桂禄嗣籍上仙元皇真人、司禄职贡举真君，编修飞仙别籍、掌混元造化轮回救苦天尊、玉清内境清净道真、身现紫云岩、手持如意杖、统御万灵普济诸苦大仁大孝大圣大慈都统、混天诚心接物万天教主、随愿灵应天尊、九天定元保生扶教开化主宰长乐、水佑英显灵应大帝、定慧王菩萨证果迦释梵正如来、澄真正观注禄定籍、宝光慈应救劫大慈悲更生永命天尊、随愿灵应天尊不骄乐育天帝。
　　宋制
　　勑：朕惟孝悌之至，通于神明，则生为孝子，殁为明神，信矣。神文圣武安福忠仁王，夙着孝行，炳灵西蜀，御患救灾，七曲名山闻天下，而士之发策决科者皆归焉。有孝有德，徽号允昭，邦人有请，宜复其旧，祇承休命，大庇吾人，可依旧封神文圣武孝德忠仁王。
　　景定五年三月二十九日。
　　圣父圣母加封制
　　勑：记曰：祭有十伦，见事鬼神之道焉，见父子之伦焉，则今之奉祠于神，而并及其父母，尚古意也。灵应庙神父显庆慈佑仁裕王，神母昭德积庆慈淑妃，笃生圣子，宗主人文，爰自剑之凤岭，妥灵政之龙山，有司推本其由，率吁甚切，兹颁祭泽，并有徽称，尚先王教孝之意，可特加封神父显庆慈佑仁裕令德王，神母昭德积庆慈淑恭慧妃。
　　咸淳五年五月      日。
　　神后加封制
　　勑：蜀居坤土，好率善以事神，邦有常彝，惟从夫而爵妇，兹因郊霈，申锡恩荣，灵应庙神后助顺协应德慧昭懿妃，端静其仪，正直是助，并侑龙山之祀，聿闽凤阁之祥，锦绶有华，曾俾八徽之极，嘉章迭宠，载更二美之名，永副德仪，明褒阴施，可特加封恭顺淑应德慧昭懿妃。
　　神子加封制
　　勑：神长子嗣德王，次子昌德王等，昔蜀太守二子，有功烈于井给，铜梁之问皆在祀典，然则裕父功以作民估，其来尚矣，尔等庙食于西，世济其美，斯文幸慧，厥有灵光，郊堙告成，并衍徽号，曰孝为本，从民欲也，尚期居歆，服我成命，可特加封神长子嗣德履孝王，神次子昌德立孝王。
　　神子妇加封制
　　勑：神长子妇善助显懿夫人，次子妇顺助慧懿夫人等，序神之长幼，载诸礼经，见神之先后，纪於史传，尔等席神阴德，庙食一隅，自西徂东，厥施甚溥，并进美号，同彰淑灵，可特加封神长子妇善助显懿循孝夫人，神次子妇顺助慧懿克孝人。
　　神女初封制
　　勑：淑真妙静公主，朕称秩元祀，敬恭明神於其父子长幼之序，亦既均施爵赏矣，有女其妹，立侍左右，疏封汤沐，实昉于今，尚绿情起义之意，可特封神女懿孝夫人，神婿恭列侯。
　　神孙加封制
　　勑：神长孙绍应昭灵侯，神次孙承应宣灵侯，长孙妇淑应夫人，次孙妇慧应夫人等。朕惟剑之凤岭，夔之龙山，所以锺灵而衍秀者，易地皆然也。乃祖乃父，俱有功烈于民，若孙若妇，朕何爱封爵而不与之乎，可特加封神长孙绍应昭灵至孝侯，神次孙承应宣灵顺孝侯，神长孙妇淑应绍孝夫人，神次孙妇慧应体孝夫人。
　　元加封宝韶
　　上天眷命皇帝圣旨：维明有礼乐，维幽有鬼神，妙显征之一贯，在天为星辰，在地为河岳，形功用於两间，矧能阴惊於大猷，必有对扬之懋典。蜀七曲山文昌官梓潼帝君，光分张宿，友咏周诗，相予泰运，则以忠孝，而左右斯民，柄我坤文，则以科名，而选造多士，每御救於菑患，彰感应於劝惩，贡举之令再颁，考察之籍先定，贲饰虽加於涣汗，徽称未究於朕心。於戏！予欲人材辈出，尔丕炳江汉之灵，予欲文治昭宣，尔浚发奎壁之府，庶臻嘉眖，以答宠光，可加封辅元开化文昌司禄宏仁帝君，主者施行。
　　延佑三年七月     日。
　　元加封庙额
　　中书省部太常礼仪院，定拟七曲山灵应庙神文圣武孝德忠仁王，灵异正直，士大夫所共崇礼，朝廷加锡恩数，礼亦为宜，然神明封爵之隆，莫尊於王，褒称之美，莫盛於神，文圣武孝德忠仁之号，神备有之，可谓极矣，夫爵已极则无以复加，号已盛则无庸改作，若为稽其旧记，因以佑文成化之名，施诸庙额，斯足以式彰明神，对扬景运备秩至文，昭示无极矣。
　　告谕二十－司文
　　窃以天开泰治聪明，众拱于文昌帝命，百灵德聚，实敷于涣号，皇极既明，泰阶既平，年谷屡成，兵革永清，兹可谓追三代之舤辙矣。久以坤维之神降，弼辅清朝，粲然东壁之星明，勃兴道术，孝友忝膺重，寄俯治下方，每思不称上帝之委令，常念弗任神职之峻重，迩蒙嘉宠，锡以官班，二十一司属，各有攸存，千亿万民心，宁无所击，比则播理于冥冥之内，远迩弗遗，今则传扬于赫赫之庭，爪牙布露，衣冠济济，相貌堂堂，咨尔群臣，无哗听命。爰念端委庙堂而共理，惟二三贤，苟力挽颓波之有人，贤十万众，卿等贯古今之清哲，迈宇宙之英雄，忠孝灼天，真后凋之松柏，文武经世为相济之盐梅，久膺不世之威，实负干城之杰，有嘉茂续，敢缓畴庸，虽官吾佐贰之司，实禀于上天之命，聪明正直，毋俟赘辞，分九职于申台，肃行紏劾，署六卿于北府，专隶举贤，非夫有令闻广誉，施诸身识，前言往行，蓄其德则何以助我，佑文成化之续，亦不能仪辅元司禄之班，凡锡福劝善者宜锡，劝者必周，罚恶惩欺者当罚，惩者毋避，金籍注禄，考其实续而敷恩，春源注嗣，原其初心而定赏，贡举定桂阴骘孝行者，首选以呈都督，官吏作德益民者，高甲其第，掌握田蚕而无慝，主领财赋而莫私，主握兵马幽明之理不殊，主掌雨旸丰歉之机当谨，主典商贾之功罪，主掌道释之善尤，井井有条，彰彰不素，天简注授，实掌人间之生死，飞鸾阐化，乃关世运之盛衰，掌百工技巧者，虽小事必录，提辖杂流者，每一事必严，雪冤平枉，俾天民之得伸，征劾鬼盗，令天下之宁戢，文昌灵应司，朝奏应梦之不爽，大都督府内，出纳总裁之可权，列职分斑，各有攸计，上应九天之喉舌，下孚万国之惧心，惟时旧弼之良，久籍勋劳之着，往联华于佐府，仍侑食于新庭，驾江读之奥区，控岷峨而坐镇，俾进司于环列，庸增峻于徽章，惟既厥心，乃克有济，兹者银蟾皎皎，玉漏迟迟，万籁寂而庭户无声，四方静而尘嚣绝影，虬旌豹节，已臻庙食之仪，龙券虎符，益耀褒崇之盛，钦承休命，挽一世之浇漓，祇励於猷，还上古之淳厚，往绥尔职，毋负上帝之宠光，罄沥丹忱，拜扬天子之休命。
　　行祠记
　　前渝州刺史庙食壁邑太原赵延之撰
　　帝君储精，列宿降自有周。姓张讳仲，字孝友，辅宣王中兴，没为明神，累朝咸有大功，尤孜孜以忠君孝亲，扶植斯文，化淑民心为任，旧封神文圣武孝德忠仁王。逮圣元仁宗皇帝设科取士，延佑三年春，中书因太常定议，改封庙号，榜曰佑文成化之祠，是年秋，特颁诏旨，褒封辅元开化文昌司禄宏仁帝君。诏若曰：光分张宿，友咏周诗，相予泰运，则以忠孝，而左右斯民，柄我坤文，则以科名而选造多士。又曰：予欲人材辈出，尔丕炳江汉之灵，予欲文治昭宣，尔浚发奎壁之府，然后人益信。夫神之性本所自，与夫翊赞名教者，实昭彰乎国家祀典之不可诬，而趋向敬慕，改行迪德者，犹川会云嗡之不能已焉。神栖剑门，住蜀为周游睠顾之地，是有大造于西也，而成都庙貌未严，东西二三其祠，不足称邦人敬在意。天历改元，星聚于奎，三月甲子，延之自古渝携侍生出凤山至成都，纵观盘桓，慨增旧感。蜀为多士之林，由张君阴骘，炳灵掇拾，科第雄飞当代者，迭相踵武，况事神以诚，古俗相尚，王公大人贤大夫士，欲宏其祠而未能，予既知之，得无情哉，故因人所欲，阴相成之，具计遂侈，非兴大众举大事，一为春秋讥。后至元二年，前奎章阁大学士翰林学士承旨知制诰兼修国史银青荣禄大夫中书平章政事鲁国公赵世延，告老还成都，不忘旧德，则拳拳於张君，甫下车，先侍生而卜焉。予因以建祠事告公曰：积岁存心愿莫之遂，若相神麻，敢披肝胆以勤。六月甲寅，遂卜其事，步城内外，择异处焉，得西南之雄、坤文之维、地势之元，公侯之宅之尤者，祠事始定。公自为疏若干，以鸠其资。四年春王正月，前四川行省参知政事赵成庆，欲戏厥谋，以毕宏规，三月己丑，户部侍郎万嘉闾来会蜀，赋威行爱立理王事暇，天诱其衷，召侍生以卜，予具张君出没之机斯文喉舌，桂禄权衡，及建祠之事以报，侍郎忻然拜曰：蜀有省宪，明当图之，越三日，谋及上下，众愿乐从。夏六月朔旦，予命省缘王也先，卜花左右其事，疏至，未越月，省宪官暨宾佐缘属，下及有司群吏百有二十余人，皆割俸以助，几五百余缗。冬十月上吉，命千户侯靖元亨集、太师秦国公之孙，河东翼万户侯刘寿安，捐直五百缗，而易其第，祠事始成。其地为深丈者七十有三，横左右者半折而曲深，於是来工师整上下，燔屏椔翳，爰塈乃涂，作远门于外，峙小门于中。二十有五日，具食合乐，侍郎偕参政率百官，以导帝君入焉，十有一月朔，乃仍正屋揭庙额，表佑文成化之祠，乃更廊麻以司左右赞佐，乃位斜察以严尊卑陟降，聚德有堂，侑食有所，耽然而轮奂备，屹然而规模壮，不沦於陋，实敞虚旷，丰约得宜，惟称是适，回视二三，不可同日语矣。呜呼！神物凭依有时者耶，事关兴废者耶，主盟胜槩者，赵相也，速成其图者，侍郎也，晨夕劬躬拮据卒徒者，侍生杨世仁也，不避劳勤往来走役於其间者，王钧、王寿永、何善庆焉。
　　五年春二月，士夫之贤邦人之良木赞佐，以实侍卫，嘉庆位十有三，咸争趋而乐成，堂堂冕服，以中居而立侍拱之者，今肃政廉访使赵成庆完焉。缘古及今，自剑门至州邑，率庙而祀之，京师陕束亦或祀之者，咸敬张君之功，未若今之盛也。帝君文昌之主也，人心国脉，斯文万古纪纲天下者，伊谁之力欤？尧舜禹汤文武之迹熄而淳朴衰，天盖以此沐之启之也，帝君明道阐教，炳然日星，继今公侯贤士知崇帝君之祠，则知尊帝君之道之教也，成德从事者，雍然于礼乐之中，熙然于陶镕之下，则上不负君亲，下不负问学，出为贤卿相，发为大事业，将项背相望，奚特操纸笔，竞辞华，以为缴媚利禄之阶哉！诗曰：知我者谓我心忧，不知我者谓我何求。於是盖亦有所不能已焉。若夫羽仪天朝，锡民纯嘏，屡丰年，消疫疠，导和致祥，人才倍出于天下者，辅元开化文昌司禄宏仁帝君望焉。祠之经始于天历戊辰，落成以至元己卯。楼阁虽未新，承继之贤，其来孔多，因事之中，才石以记，予既多士夫之请，又感张君夙好之笃，故书梗槩，及主成人名氏，祠建年月远近之由，俾来者有所览稽焉。至正元年岁次辛巳夏五月上吉。
　　劝敬字纸文
　　士之隶吾籍者，皆自敬重字纸中来，如宋朝王沂公，其父见字纸遗坠，必掇拾以香汤洗烧之，一夕梦宣圣拊其背曰：汝何敬重吾字纸之勤也，恨汝老矣，无可成就，他日当令曾参来汝家受生，显大门户。未几，果生一男，遂命名曾，及状元第。此事虽远，可以为证。予窃怪今世之人，名为知书，而不能惜书，视释老之文，非特万钧之重，其於吾六经之字，有如鸿毛之轻，或以字纸而泥糊，或以背屏，或以裹褥，或以泥窗，践踏脚底，或以拭秽。如此之类，不啻盖覆瓿矣，何释老之重而吾道之轻耶？是岂知三教本一，而欲强兹分别耳。况吾自有善恶二司，按察施行，以警不敬字纸之类，如平生苦学鹦窗，一旦场屋或以失韵误字，例为有司之黜，终不能一挂名虎榜者，皆神夺其鉴，以示平日不敬字纸之果报也。诸生甘受此报，恬然不知觉，甚至於子孙之不识字，举家因之而害者，远则不足以为戒，姑以近者言之，且泸州杨百行坐经文，而举家害癞，昌郡鲜于坤残《孟子》，而全家灭亡，果报昭昭在人耳目。杨全善亦百行之兄，埋字纸而五世登科，李子才葬字纸而一身显官，既能顾惜阴报，岂无可不敬畏哉。
　　戒士子文
　　聪明正直而依人，宁无所择，宽厚忠信而好义，是用相仍。故凭有感之精，衷曲示无声之教化，咨尔有众，听予格言。盖闻富贵在天，得失有命，知之者，安於自然，而罔或控告，昧之者，贪於必得，而有所祈求。或谓精神交而梦寐通，谓祭祀丰而神祇格，宫殿楼观，务碧瓦之翚飞，陛戟岩廊，夸朱栏之雕翠，从兹末务，失其本真。不知进退，存亡系彼三班四属，行藏用舍，考慈五部六台，既有司存，岂容计取，然不可一拘於前定，天不可再昧於进修，故修身厉行者，未或降之百祥，反道败德者，神亦夺其五福，理所着者，人弗知之，是故运数冥符，而反受其殃，灾星显照，而或蒙其吉，造化以之倚伏，神明由是乘除。凡厥儒流，恭行教法，汝等毋欺天远，毋谓神幽，毋言暗室可欺，毋道明庭可畏，毋凌孤寡，毋悔老成，毋取不义之财，毋淫非己之色，毋厚结他人而亲戚歧路，毋义交异姓而兄弟阋墙，毋恃己长，毋攻人短，毋傲逸乐，毋纵游畋，毋负才名，毋挟官贵，毋厚仙释而薄於父母，毋敬鬼神而慢於师资。苟有负於吾言，端不逃於天宪，故平生俊彦者，屡困於场屋，一旦精明者，遽登於乡书，皆有寅缘#1，固非造次，世之腹诽心谤者，往往得以藉口，人之面誉背毁者，攸攸姑以欺亲，彼司文衡而岂得以私，此权禄籍，而故先有取，济济多士，天其或者临之，巍巍成功，吾则是之，取尔播告中外，咸使闻知。科举取士，不止一端，要在得人以副众望，一以阴功孝行为上，次以处己谦和为贤，苦学者则酬其劳，高才者则遂其志，傲忽者则未免黜落，轻薄者姑示劝惩，文章假之以定其去留，神明司之以公其予夺，人不自省明示训言，尝谓惟士无能，苦学为能，居贫曷富，成名即富，士无分於贵贱，人切在於勤劳，凡大比，先较德业之短长，故有司始定文章之优劣，不可谓前定，而不能力学，岂可以宿缘而自怠操修，名虽曰士，初无士行之寸长，身虽曰儒，徒为儒服之观美。不敬天地，不信神明，狎侮老成，轻慢前辈，违逆父母，而逸乐度日，息忽师长，而放荡无时，试不遂，则罪有司之不公，榜初张，则谓庸流之滥得，责人者不能於责己，议人者乃所以议天，或恃己之见而遏人之能，或衒己之长而攻人之短，或矜所学而忽略一世，或恃一解而轻视众人，立身不正，则以暧昧贪饕为能，用心不刚，则以机巧变诈为胜，较短论长，而不从公道，夺彼予此，而不恤人言，面誉背毁，而求苟合於人，口是心非，则绝不容於物外，貌虽慈祥，徒巧言而美语，中情多狠暴，好潜贼而阴谋，不择乎友，而交不义之朋，不和其室，而淫非己之色，舍己田耘人田，失云多矣，作无益害有益，损孰甚焉。预乡荐者，自为志得意满，不复进修，入省闱者，例曰功成名遂，直可唾取，恃才傲物，挟长欺孤，常交贵结援，而每夸等流，以双字片文，而蔑无同辈，在市道，则和合贸易以觊其所得，遇州县，则斗合争讼以满其所求，不忠不孝，甘心冒法而喜为非礼，非仁直情，径行而弗顾，游畋无度，博奕废时，耽饮而自丧其神，逞威而乃败於德，致屡困於场屋，安敢望於荣华，况三年初无伏案之功，而一旦遂萌登科之望，稍无成，直归之命运，才有力，专务於祷祈，不知天宪之难逃，深恐人心之愈惑，出处语默之际，天必察之，进退予夺之间，神所司者，岂容幸取，不可计求，苟有行业之可书，奚患飞腾之不遂。迩者营业相传之后，屡有声名，儒冠世守之家，反被黜落，不知营业之子，安分读书，无形颜色，每见儒冠之后，自恃名族，多有骄矜，神明公取，专激励於轻薄之流，天道左旋，用奖予於淳朴之士。若能自悟，晦迹韬光，望欲有成，劳心苦志，曲尽阴功之事，务存忠孝之心，返乎上古淳朴之风，无流末劫偷薄之俗，自然诗礼传家，科名复旧，谦和处己，气象如初，天不负人，人宜力学，凡为士者，各宜戒之。
　　老君降生之辰，玉帝御太极之殿修文郎颜公书。
　　清河内传竟
　　#1『寅缘』，当为『夤缘』之误。
　　
