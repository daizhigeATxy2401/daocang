上清三尊谱录
　　经名：上清三尊谱录。撰人不详，约出於南北期末或隋唐之际。内言金明七真等神君身世及教义。一卷。底本出处：《正统道藏》洞真部谱录类。
　　上清三尊谱录
　　无上九天丈人三尊谱录
　　真人曰：自上清、灵宝、三皇、五岳、五千文经等，皆修存礼此三尊也。此即金明初应之法门矣。十方天人，有我师金明如是法者，即与我同明於玉界也。可止从此写取神真图箓矣。前者勿辄写，恐其获罪也。
　　第一度师上玄真明道君，即元始上皇丈人也。法姓，真人曰：即正音无也。法讳，真人曰：即正音延世音也。法字，真人曰：即正音观无观也。形长丈八，身相金容，体洞七宝，项薄五色圆明，头冠晖耀流精玉冠，衣九晖飞陵之衣，披流光云明飞玄无缝自然宝被，带日月之珠，佩流明耀雷炎光火玉之绶，上盖七宝飞琼华盖，足践三天明霄之上，坐即五色狮子之座，左右前后玉童玉女三万。真人恒烧香散华，侍於道前。四面列真元鞅之众，并衣飞天明光之服，同坐自然灵花之座上。道君真形景，常在上清之上金相宫中琼天府八明乡之真里。真人曰：十方天人受道，当存我师具相如是也。即上彻无上，神光下映尔身，真降兆矣。即心礼三拜。存真毕，
　　心愿而祝曰：
　　愿无极上玄真元始天尊，降某历世存亡羽明飞车，普得度脱十苦八难，上升十方飞天无上福堂，受庆欢乐，逍遥七宝林中。天下并蒙开度，一切结惑莫不释然。某身得道之日，升入无形。
　　第二度师元上玄老，即高上九天太上真王是也。法姓，真人曰：即正音虚无也。法讳，真人曰：即正音上观柌也。法字，真人曰：即正音运梵灵也。形长丈八，身相金光宝耀，体洞朱日，项薄九色相轮，头冠金华流明玉冠，衣三色飞锦之衣，披云明凤彩飞绫无缝自然宝帔，带晨光日铃双珠明月，佩神金明光玉绶，上盖飞云七宝华盖，足践九天明霞之上，坐即九色狮子之座，左右前后玉童玉女亦三万。真人恒烧百和合香，散即流云五色之华，侍於道前。四面列真无鞅之众，并衣飞天七宝之服，同坐自然七色莲花之座上。道君真形景，常在上清金兰宫中太极府开明乡通真里。真人曰：存师具相毕，即神光下映尔身矣。即心礼三拜。
　　存真毕，心愿而祝曰：
　　愿无上太上天尊，普开大慈无量法乘，以济十方天地，帝王国主承平，国祚长存，一切臣民亿兆，并蒙福佑。下及某历世存亡，凌虚九天，上升玄都无极道前。天下怨亲平等，罪对靡不释然。某等得道之日，升入无形。
　　第三度师，真人曰：即兆应现在度师也，而金明七真是矣。法姓，真人曰：即正音虚玄妙也。法讳，真人曰：即正音延世明也。法字，真人曰：即正音系上无也。形长丈八，身相金容宝耀，同焕十方，项薄七宝相轮，头冠金光飞精百变玉冠，衣流光自然云锦之衣，披飞森霜珠自然大光宝帔，带日月明相之铃，佩流金飞电玉绶，上盖明光九色宝盖，足践玉真九天飞霞三华之上，坐即锦云龙烟之座，左右前后玉童玉女亦三万。真人恒烧百和合反生灵香，散即流云九色之华，侍於道前。四面列十方至真无鞅之众，并衣飞天之服，同坐自然反生灵花之座也。金明真形景，常在上清玉真高上九天金相洞明玉国丹灵上宫开清神府九真乡上景金轮里。真人曰：暂应世，现在度师，为法化天人之师也。兆存师具相毕，即神光下映尔身矣。即心礼三拜。存真毕，心愿而祝曰：
　　愿三尊开度某历世亿曾万祖，永升福界，形受光相，劫劫长存。诸隐居山栖学真同志士，俱得道真，云车绿軿速得降。某得道之日，升入无形。
　　序金明玄应品
　　虚无真人曰：我师金明，昔来应赤明之运，时与高上九天上皇元君、
　　真人曰：元君者，即九天上玉虚真王道君之号矣，治在九天明真台上也。
　　九天上皇老君，
　　真人曰：老君，即高上玉虚太上老君也。亦号高上玉帝，或号洞真帝一君矣，治於上清九霄之台也。
　　俱乘日月玉轮之车，游於太元明霄广汉之上，周盻八浩之外，历观九元之烟化。回登洞罗浮广通梵天、
　　真人曰：此天即玉虚南极飞天上九朱天之正名也，乃玉清翼日虚皇大道君所治处也。
　　金明玉国、
　　真人曰：即诸天中一域之总号也。唯八极虚皇帝之所游，其中有三光流明金晨宝阙，裹有三万层自然玉文。宝宫四面并是飞晨玉晖，照耀光明。其宫即亦曰虚皇君所居也，亦是玉真金仙之所栖处矣。
　　洞明玉台、
　　真人曰：此台即玉虚南上朱陵之台名也。台高万仞，其间皆是流精宝耀玄辉，明珠玉光也。凝然而立，为此灵台。台自然光明焕彻，洞虚照耀，映郎南方元量诸天也。亦是玉清上明太上玉皇君所居处矣。
　　灵都洞中。
　　真人曰：灵都者，即朱天上元虚皇大道君之上都，其中有三元洞天，上洞大寂之界，下通无穷之域，中有三元元气丈人所治。洞天中有自然流明玉精，朱霞凤彩，日月晖曜飞霄晨之烟，常勃炎於三元，状似流火之盛也。即是元一先於此冶炼大有真文，至今有此上妙之灵藏也。故号曰洞耳。夫得道真人升腾之者，莫不先诣於南朱洞天，以炼质尸气，更受明相，莹发金容，宝耀庄严，妙形具足，即体同朱日之盛明矣。方得乘虚驾浮，上登妙寂之上，光相威明，即森丽十方，可谓身受长存，於斯毕也。
　　以玄元元年岁在甲午正月一日午时，同诸大光元始三尊，奉受《洞玄灵宝元始五老赤书真文》。
　　真人曰：此年号日月，皆是赤明劫中时也。太光元始三尊，即元高虚皇元始是也。至乎上皇元年，已经五劫矣。
　　尔时三尊降受，登玉宝长明之坛。
　　真人曰：玉宝者，朱天之中央，自然流金玉精日月华光，而凝真结宝为此坛。坛即九重，以应九天之数。高九千仞，明照十方。即金明之所登，玄应受事於元始天尊时也。
　　九天真皇、无上三天真王、元始五老监度告誓，天地水三官为盟约。唯真是慕，
　　真人曰：唯真是慕者，玄圣所应，妙化方兴，大乘引接，普惠无穷，周遍六道，大慈大悲，广济十方，法藏清虚，无尘欲泽，净若妙镜。即非与为点同行，直誓法顶明盛，明於四象凝然湛寂，不可以常理所指，亦非仁智能象之。
　　十方俱明，
　　真人曰：尔时十方天地俱感瑞应，七宝如雨，十方天人受福，幽显同庆九千余年，日月停轮也。
　　九天同证，
　　真人曰：即真皇真王，於斯证明也。
　　以拟合真之人，
　　真人曰：此说即是其运未行，故简合道法相人也。若非金骨玉藏，便不得受矣。自非名书帝简玄图者，亦不得传也。
　　开度无量，长充十方福桥。
　　真人曰：若无九天运文，灵宝即下教，救世於季劫之末。故普济十方，咸令得免水火之灾，度之无量。故不拣善恶，有归依法乘者，悉得度於福岸，以遗种人之后天也。自非灵宝之功，何能致此。可谓贤劫方值，灵宝下教，杂法伪道俱自消灭，独此法之兴矣。故知无量度人，普惠万生也。是以慈法饶益十方，常以大慈心，故润及三界，广利无碍，智照群生，能成就一切天人法行，定心取寂，令众修习寂乐，断无明业，念念归空。故以示尊经三十六部妙唱之旨，备此空有种种因缘，成示相烦恼结惑，示众生苦对未断未尽之报，生死本业。故开妙善大行之门，令苍生正见罪福无差，令修十诫，归依十善为胜之力十二可从，依行明律，以摄受群迷，以悟彼大寂胜界，往坺三徒，即使冤亲平等。自非灵宝之功，何致此也。
　　虚无真人曰：夫正法者，则以正觉应於正教，以悟群迷觉於正道也。妙理渊玄，实非仁智所论矣，岂敢於身心之所拟哉。且三尊所应，随运周徧，靡不备焉。随劫应现，或出或处，妙化之由，若非斯应，谁复当之。则神奇之妙至於圣智，乃实玉天之灵近，以示大道之源澳。法性渊微，故超九清之外，通悟万道於未肇之天，而为应也。其功耀於四象赤晖，启暗於混然，二仪从之以得制，於是灵图焕妙八会，应於太溟之中，是以群方朗觉於斯矣。但幽沉既晓，昏睡普悟，即因斯树言，言而诠理。然有立教上圣，既冲霞之发，可谓化主。宜应所感，独能无碍於万物，故引慧力而从化功，所谓道是穷微极化之尊妙，妙绝称大藏之主。若指其源趣，则渊海莫比，故非言象之所能则。空心眇眇，非三界等议，功超群数之端，实挺心绝识之域。自之无为，无名而无不为，非空之空，无形而无不形。则是万法俱集，而无象不应，非空寂之太寂，无灵不应，无祖无宗，空无而不无，空之所应也。弥玄十方，布於冲漠，是事皆任，无事不任，同会一趣，故能统济群生，弘焉於万象之上，独立万机之表，亿劫千庆，常为上真栖神之寂界矣。大道无极之眇眇，岂能以形言指之，而论其妙域哉。但群生顿寝，为日已久，非应不觉，非化莫晓，所以致我师金明，从神天而来降焉。保兹劫会，正道下教，似若晨灯之光耀，有如玉真之妙镜初应也。能使神真妙觉，洞照十方，流明三界，亦乃六道开泰，弘畅诸天，光烈众圣，非唯永誓妙宝之珍，亦长为万法之母。故得永济苦海於季劫，即任彼苍生至心归依，其福立然。可谓六度四等三明，并照群方，俱达神慧，洞彻幽显，更无隔越，三宝之盛，於斯隆矣。盖金标金明受事者，此即赤明之应数也。若取其妙体，终无二也。实察自然之然哉，复何师友於己乎。归则一矣，应则数矣，非我智之能究玄宗之妙赜也。既被金明命使，令讥三尊谱录，敢以管窥而为注之乎。故记以示来运后学同志诸子矣。
　　金无高上天宝玉皇曰：是时太无玉天高祖虚皇道君、无上玉清虚无真人、无上九天丈人等，
　　金真曰：如是三真，皆金明上妙入寂洞经弟子也。
　　各被金明使误三尊玉传谱录，立成妙品金章上篇玉经一卷，即以上简元一天尊御前。尔时天尊以付三宝玉皇掌录，藏之於太无玉天天宝紫耀金晖流明大光宝皇上宫，以玉天十方金晨玉童各三十六，真人恒烧自然百和合反生灵香，散即五色流云百宝之花，侍卫三尊谱录玉经也。十方诸天修上道至人，若值明运，有得三尊谱经者，即当与三宝同台而宝录之，此即至真上妙真之真业矣。
　　金真曰：有奉玉经者，当以三洞妙经同处，供养尊礼朝拜也。勿得泄慢秽藉於三尊矣。侍经金晨之童，即奏尔罪於天宝，风刀立然而生於尔身也。
　　金明曰：天人有得我道者，可随其法次第高下，当素书其所应三尊谱录玉经也。以锦彩之囊盛经，与三洞经同处供养。尔若无三洞经供养处者，可安置别室，如供养三洞经也。朝夕烧香礼拜矣。尔时修行尊敬，不离法则，必存朝拜，不去须臾者，三尊道眼久自玄鉴，尔心即致感十方，洞至真，通妙寂，降飞真，升玉界，入无形，受长存，体金灵也。於斯玉童侍侧，道真成矣。
　　金真曰：尔能存敬尊奉玉经者，即十方诸善大圣天神，及三界官属，俱来营卫尔之门庭，恒朝礼其文也。天真亦当月三下降，朝礼三尊谱录，况复鬼神守护，天人侍卫，可不尊而奉焉。
　　金明曰：三尊者，即三宝也。道之上妙，其尊无极无上，无穷无量，无高无下，可谓无极也。可慎之慎之。我今故重诚之诚之，保尔成真於斯矣。尔若无三尊玄应者，谁当相度於空寂之大寂焉。
　　金真曰：其经金明，乃从无量劫来，以度十方诸天，至真大圣尊神也。若非法轮之运，而莫值斯者也。
　　上清三尊谱录竟
　　
