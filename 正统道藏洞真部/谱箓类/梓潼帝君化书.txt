梓潼帝君化书
　　经名：梓潼帝君化书。撰人不详，约出於元代。记述梓潼帝君生平及显灵事迹。四卷。底本出处：《正统道藏》洞真部谱录类。
　　梓潼帝君化书序
　　化有二理，有变化之化，有教化之化，自无入有，自昔为今，以幼壮为老死，以老死为婴稚，此变化之化也。三纲五常，是非邪正，上以风动其下，下以献替其上，此教化之化也。今吾所降前后九十七化，元命者，序太始也。流形者，本太质也。生民者，明性习也。易俗者，变夷礼也。稽古者，觉后知也。奉真者，遵道法也。宁亲者，报劬劳也。幽婚者，戒苟合也。渊石者，重有子也。驯雉者，诚感通也。回流者，护先茔也。降瘟者，显箓验也。好生者，习医业也。天官者，医业成也。荐贤者，公道开也。格非者，和圣贤也。荣归者，知止足也。敦宗者，念本支也。归寂者，遇释法也。君山者，喜幽清也。感生者，不能忘情也。奉先者，思继志也。孝友者，继绝绪也。沔水者，杜谗慝也。白驹者，冀留贤也。举雠者，忘私憾也。恤孤者，敦友义也。慈训者，传内观也。尽忠者，坚臣节也。栖真者，届雪山也。山王者，始护蜀也。刑赏者，罚淫而举孝也。存褒者，悯无辜也。回风者，罪狂夫也。明冤者，恤无告也。苴邑者，滋生齿也。拯溺者，善贤侯也。雨谷者，恶私心也。曲雨者，惠小民也。殒贼者，旌孝妇也。北郭者，诲求嗣也。返火者，败奸计也。平苴者，现阴佑也。费丁者，贱勇力也。石牛者，恶好财也。五妇者，谏重色也。显灵者，不忍蜀之亡也。大丹者，遇圣师也。巴都者，嫉赃污也。婆娑者，明天性也。戒龙者，和邻祇也。凤山者，尊所生也。鱼腹者，矜老苦也。口业者，彰恶报也。东郭者，惩巧伪也。、牛山者，分善恶也。天威者，戒逆妇也。尚义者，贵同气也。旌隐者，厚士风也。佑正者，高烈女也。杀生者，远庖厨也。酷虐者，戒害物也。悯世者，念黎元也。咸阳者，奉帝命也。邛池者，报父母也。解脱者，谓冤不可成也。仁政者，悟前非也。幽明者，戒欺暗也。筹帷者，偿宿业也。如意者，大有为也。丁未者，兆命佐圣也。水漕者，司天泽也。桂籍者，司文衡也。孝廉者，济太平也。感时者，悼王化也。神扶者，显八公山也。诛暴者，戒污吏也。明经者，显先圣也。护圣者，显大功也。明威者，戒士夫不欺也。济顺者，奉帝保民也。济迷者，惩不信也。忠显者，佐皇国也。圣治者，歌太平也。标忠者，济时也。兴国者，忠良也。止足者，辞王旨也。训逆者，诛不孝也。戒欺者，正名也。诛悖者，劝孝也。真元者，拯难也。拔苦者，悼亡也。福泸者，平夙冤也。昭明者，见毕工也。摩维洞天者，显后化也。放生者，戒杀鱼子也。弭蝗者，拯救万民苦也。是故圣人神道设教，始有天人相因，人神共理之化，要其所归，不过垂世立教之大端也。
　　延佑三年春，中书因太常定议，根予自周历晋之出没，原古迄今之事业，录予为忠国孝家益民正直祀典之神，阅予旧封神文圣武孝德忠仁王，崇褒为辅元开化文昌司禄宏仁帝君，因予灵应庙额，表曰佑文成化之祠。徽号益彰，汗颜愈炽，每思所以裨益公道，辅治皇元者，其迹浅陋，不足称述，聊以予所化之实，自为一书，以答纶音之万一。允以道业诲人者，谓之教，躬行於上，风动于下，谓之化，风化之源，在乎风化之主，考其事之美恶，则知化之所由，淳朴既衰，民心不古，刑政极而鬼神化焉。盖天下之民，沦纲毒法，这于朝典者，必受冥诛，古今昭昭，绰有常宪，故官府治民，神祇理世，一也，要在明教化，示斯民迁善远罪耳。奈何幽明殊涂，隐显异势，声迹既不能相接，虽有教化令典，将何举而示民哉。此冥冥中理世尤为力之难也。予素知此义，故曲为神人交接之术，与承职百灵共白于帝，作飞鸾阐化之法，笔降人问，为幽明通贯之理，仰蒙帝意，仁爱下民，允从奏议，故予往岁已曾宣传化迹，其事虽若自侈，此身作为之实，然化迹之传亦显教明法，示人迁善远罪之微意，其於淑人心，善风俗，力挽颓波，舍此则何以哉！．比者，钦蒙上帝诞降嘉命，赐以二十一司官属，明具所职，俯治下方，一则俾赞襄天府生成之功，一则俾密资圣朝平治之隆也，迭承宠光，罔敢逸坠，孜孜弗逮，于兹有年。矧予《化书》九十七帙，布在人间久矣，滥觞于腐儒之手，以鱼为鲁，以根作银，珷玞混石玉者众矣，不订照以示人，彼将曰好事者附会妄诞尚鬼神耳，群疑之中，得贞确端懿之士某等，为吾反覆辨校南北二本，式质鬼神，予命之曰：比者南本则厞屏实多，北本经予亲校，事实详明，断自丁未化前，更定舛讹，桂籍化后，删改繁乱，予又增及苏民化，科举化，为九十有九，姑虚其文，以存后意，俾正校者梓木传行，以示来哲，庶无疑妄。人之言曰：圣人神道设教，九经并明日月，博雅君子，代不乏人，典明教化，犹不能家喻户书，何区区《化书》之恢，能砥柱于中流耶？呜呼！其亦不思而已矣，化之所存，道之所存也。居官者览予化迹，若是之严忠廉干济之心，未必不凛凛也。文人儒士观是化之终始，知赫赫之若临，未必不祇惧修省。农工商贾杂家者流，闻千百载之骇闻，欺心者获天诛，口业者被神戮，善有赏，恶有罚，未必不寒心竦毛、迁善改过。习释道者，知劫运果报之昭昭，未必不全其心而蹈其矩，奚啻顽夫廉懦夫立耳。鄙夫之言曰：子不语怪力乱神，何怪神之多多？此非时中之人斯不可语上也，斯守白公之信也，予之匡人于修齐治平之途，非左道之术耳。斯化也，虽不能与天地立心，与生民立命，与后世开太平，识者未必不知予心之轻重也。若夫予之神在天下，若日月之运于天，予夺嗣禄职掌，文衡天下，小大事端，靡不该括。吁！回风返火既行之于往，雷励风飞不能行之于今耶！咨尔天民，体予至意，立仁义于诗书之圃，策忠孝于廉让之乡，共跻仁寿，同乐太平，幸也。否则，恭行天罚，及悔何追？予忝膺重寄，恐负天子宠光，故此为叙。
　　吾先奉玉帝敕，授以如意飞鸾墨迹于天地之间也，救末劫，爰命梓潼君也，今吾之九十余生之化，故命于勿于坚重校勘此文，今已周矣，请命於吾，亲跋于后耶。
　　九十余生阐化机，扶生拔苦拯灾危，证果梵迦如来藏，再出神文福他时。吾孝友也勿坚二生，吾文已就，重出斯宝如意持之万里，古语云：千锺马金厥有名，一朵云生脚下登，三天高台入地去，一枝消息泄春灵。此中造化藏千里，可否人生在此中。二生知机否？
　　缘事将成信有时，人能弘道复何疑。
　　不因百尺楼工毕，争得多生事迹垂。
　　典实任从讥衒耀，始终庶可见云为。
　　从今又被人间世，传出清河百咏诗。
　　梓潼帝君化书
　　经名：梓潼帝君化书。撰人不详，约出於元代。记述梓潼帝君生平及显灵事迹。四卷。底本出处：《正统道藏》洞真部谱录类。
　　梓潼帝君化书卷之一
　　元命第一
　　混沌初分浊与清，东南分野景鲜明。
　　中含太一氤氲气，吾已潜符造化精。
　　独占辰宫双女上，兼司火德五行情。
　　率然自厌居荒落，脱蜕终期道果成。
　　吾本吴会人，生於周初，迄今七十三化矣。
　　流形第二
　　遁迹灵岩不记秋，目光开闭自刚柔。
　　吞霞满腹无饥渴，养息潜真任去留。
　　数足转形归孕乳，时来随分事王侯。
　　会稽胜地堪扬化，张氏生身世属周。
　　予方游人间，忽至会稽之阴，见一隐者，年五十许，具香灯，仰天而祈。时中春丙夜，天文焕烂，张翼二宿昭然在上，俯而听之，隐者姓张，适符列宿，予於是生焉。
　　生民第三
　　北堂一夕梦吞珠，隐隐襟怀震肃初。
　　厥月诞弥延谷旦，灵光克满耀连庐。
　　俨思不与群儿戏，嗜学仍於百虑疏。
　　耆旧相逢每相许，谓吾他日是鸿儒。
　　张氏出黄帝之子，名挥，始造弦矢，张罗网，世掌其职，子孙因以张为姓，显於吴。
　　易俗第四
　　吴因泰伯遗风后，一变民情似岛夷。
　　剪发务从安泽国，文身将以御蛟螭。
　　性情不愿随时俗，冠履惟思习礼仪。
　　始也亲朋嫌矫饰，终焉乡里翕从之。
　　予之乡，剪发而文身，盖便於入水，而习成夷俗也。予既成童矣，心所不乐，乃寻冠屦，自习礼文，内外莫不以予为异。及其久也，从予而化者，十有七八焉。
　　稽古第五
　　三吴僻处在天涯，文物无称少丽华。
　　帝典未尝传远裔，皇文那得到农家。
　　幸因肤使传缣素，顿悟卑情识制麻。
　　从此一方弦诵美，区区风教已堪夸。
　　予乡距京周甚远，文物无称。一日，有耆旧谒吾父者，口诵唐虞大训数篇，曰：有中国使人传此，予好之，就彼习焉，随口记授无遗，於是邑人愿学者从予习之，皆以予为师。
　　奉真第六
　　寂寂茅茨昼掩门，行人稀到水边村。
　　深耕偶得黄金像，久座犹缠紫葛根。
　　不忍鉟镕亏体质，聊将焚献度朝昏。
　　送归海峤禳灾沴，一境生灵赖庇恩。
　　予之居事畎侩，忽於锄下得一金像，顶冠如崇山迭耸，被服如霞绮舒丽，绀眉月面，俨然慈祥，凭几巍座，荷花为台，高尺许，重钧余。初未知为何神，询之故老，或曰元始天尊像也。昔夏禹理水冶金为神，用镇方岳，岂此像之类乎。吾家素贫，虽迫於衣食，而不敢起鉟镕之心，一日，海风翻浪，远迩奔骇，非人力可支。予谓众曰：家有金像，得之傥来，今为众舍之以祈海，若洎于安息，乃率众乘高以像投狂澜中，俄然风止潮回，一境获免。邑人以是为德也，皆以模粮布帛见谢，拒之不能，自是温温然家道苟合矣，异时记忆投像之所，踪迹之，沙碛有光，掘出旧像，仍载归，筑宫室安奉，邦人敬事之。
　　宁亲第七
　　母氏劬劳岁月深，风寒暑湿久相侵。
　　医巫诊视皆无效，针炙频仍殆不任。
　　剔股和羹偿宿愿，吮疽出血本诚心。
　　分明夜听天神语，一纪延生表至谌。
　　予既冠，母氏六旬矣，少时勤於织纴，饮食失时，尝致疾疹，逮此衰暮，重之以六气所淫，遂成大苦，疽发於背。始以巫觋祈祷，中更医工，砭剂月余皆不效，予不离卧内，日夕省视，未尝解衣而息，计穷矣，乃为吮疽，出大脓血，疾少间，医曰疽根附骨，未易出也，越三日复吮之，忽觉口中充满，吐而视之，有膜如绵扩，脓乳如米粒，母氏渐安。而以病欠食，少复成赢瘵，医曰此痼疾矣，以人补人，真补其真，庶可平复，予因夜中自剔股肉，烹而供之，忽闻空中语曰：上天以汝纯孝，延尔母一纪之寿。翌日勿药，果符神言。
　　幽婚第八
　　婚对由来不等闲，此生期遇是前缘。
　　灵骸不朽如相待，清梦重游岂偶然。
　　嗣子已堪传后业，芳魂俄复掩重泉。
　　壮年顿绝阴阳事，众议称予骨是仙。
　　吾少也贱，性静而寡合，年逾冠矣，未有室家，非特良媒之不至，抑亦予无好逑之心也。向因母氏婴疾，以未见孙息为恨，予亦有不孝之忧。一夕，梦至林麓，孤冢巍然，旁有一门，一女子靓妆而坐其中，顾予而语曰：君非张善勋乎？予讶其以名见斥也，请其由，女曰：妾与君鸡犬相闻，乃仲氏也，曩者，妾之叔父与君家会，谈君之美，以为好学尚礼，古君子也，议以妾归於君，吾父以君貌寝而难之，然妾之慕君心已一矣，后许於钟安孺，锺富家子，而清议无闻，妾心耻焉，由此得疾而终，今三年矣，妾之来此以君之故，君曷为我图之。予悸而悟，月余再梦如初，暇日因与友人仪坚成纵步寻幽，忽至一所，宛然梦中境也，方告吾友，共讶之，冢中人出呼予为郎，盖梦中所见者也，仪实仲之舅家，因走告仲氏之父母，迎女以归，卒为婚姻云。
　　渊石第九
　　春光淡淡景迟迟，春水溶溶浅且漪。
　　罗绮岸边摇倒影，神仙众裹悟前知。
　　白文细篆成渊字，青石圆形似小龟。
　　生子立名符感兆，贵知天与自无私。
　　仲氏婚三月，乡人士女已嫁而未孕者，相与临神潭摸石，得石者宜男，得瓦者宜女，盖旧俗也。仲预游人中，吾母谓仲曰：潭水静深，黝然莫测，宜从上流浅处求之，仲方徘徊，潭中忽起花沫如吹，仲以手扪之，得一石，大如鸡卵，六出如龟状，青而白，文隐隐如渊字，意感而有孕。既生子，名之曰渊石，方龆齓，仲忽告予曰：吾儿真如君耳，宜善视之，妾与君世缘尽矣，语毕而逝，予乃不复再醮。
　　驯雉第十
　　天摧地裂情堪拟，荼毒无门救二亲。
　　负土培坟酬怙恃，寝苫枕块益悲辛。
　　黄泉路隔嗟何及，白雉情伤亦自驯。
　　礼制三年情罔极，节哀于以率中人。
　　予年三十有六岁，在作噩疫毒流行，人无兔者，乡邑萧条，路无人迹，予父八十有五，母七十有三，盛暑中，皆得疾，同日而逝。於是自持畚锸赤以营大事，乃於路傍倚庐枕块，以终三年。常有白雉一双，栖於林上，每遇祭奠，飞鸣而下，俯仰咿哑如欲言者，及终制而去。
　　回流第十一
　　垒筑坟岗不惮劳，何期平地发波涛。
　　松楸欲变无何有，棺椁犹忧不可逃。
　　大洞仙经除厄难，真金圣像镇鲸鳌。
　　秋霖已霁湍流息，喜见平田广且高。
　　予考妣坟冈，去居之南止百余步，盖一时忽遽，卜之云吉，自以为便於省视，初不遑他恤也。葬之五年，坟西三十里，洪水暴发，平陆成溪，以坟为岸，水源不竭，势颇峻急，吾心惧焉，欲改葬之，无及矣，乃斋戒守坟，日夜诵《大洞经》 不辍，并取家藏金像而严事之，泊於无虞。次年秋雨霖霪，傍溪涌涨，数流为一，吾益恐，及水落视之，则坟前溪谷变成坚陇，广一里余，自是松楸无害矣。
　　降瘟第十二
　　双亲之死为瘟灾，切骨衔冤痛且哀。
　　生续恩隆情不匮，幽明路隔愤难开。
　　神兵执祟明中现，法箓传真梦里来。
　　落笔成符救民瘼，岂容五鬼暂徘徊。
　　予之二亲皆死於瘟，时暑婴毒，荼苦滋甚，每念瘟鬼之酷，恨之切骨，而幽明路殊，力不能报，心尝怏怏焉。比因坟岸回流，实自《大洞真经》金像之力，於是益勤持诵而敬事之，洎获阴佑以治瘟鬼。又三年，忽梦所事金像语予曰：《大洞仙经》尔熟记矣，《大洞法箓》尔未见也，今当授汝，以治邪魔，非惟可以契汝初心，亦可佐天行化，助国救民也，袖中出书二，予百拜而授之，既觉，书在枕前。其一曰《大洞线》，又一曰《大洞法》，因开箓书读之，至天绉甲卒一万人度之句，忽风雷昼暝，金甲朱绶者无数，列于予前，俯而请命。三人持红旌立於众先，白予曰：愿听使令，予方恍惚不觉，厉声谓之曰：吾令汝等治瘟鬼，此乡某家阖门病瘟，为吾驱来。语毕，一持旌者，领百余人入其家，俄顷，执鬼使五人出，有蒙虎皮者，冠雄鸡者，貌若人者，若鹄头者，若驴头者，所执者，水火羽霎斧凿之具。予怒而叱之，将灭其形，彼乃有辞曰：弟子等岁运所生，岁气所成，所游有方，所病有人，阴谴重者受其灾，天命绝者致其死，亦非弟子等敢私，若蒙真官赐以宽贷，此后愿听约束，遇有行瘟，见真官符箓所在，即不敢至矣。予因依法授以教勑而去，闻里有病瘟者，予与之符法，皆得全活。
　　好生第十三
　　风寒暑湿因天变，饮食兴居病在人。
　　黄帝脉经详子母，神农药性辨君臣。
　　抚摩针炙随轻重，补泻椎移有故新。
　　但得天民无横夭，勤劳不恤此心真。
　　予以法箓救人疾疢众矣，远近之人踵门求治者，不可以数计，其有染瘟病者，着邪祟者，受疟痢者，逢殃魂者，遭鬼击者，兜神者，恶气者，一一全活。然有脏腑冷热虚实之不齐，饮食起居劳佚之各异，或因喜怒哀乐而感於内，或因风寒暑湿而受於外，此皆岐伯神农氏之学，非道家法箓之事也。人有恳於予，而不能全其生，予实赧然不足，於是讲究脉理，玩味药性，讨论五行之胜，复习熟九针之法，迎随勤苦六年，始达其妙，自是天命未绝者，无横夭矣。
　　天宫第十四
　　作善家庭祇自怜，不期声誉乃喧传。
　　名闻王国心无愧，位列天官事有缘。
　　六气和平方晏粲，万民疾苦易安全。
　　当年称职吾何力，君相明良化使然。
　　予活人众矣，闻於君上，方以砭剂为事，而又为京周所知，驲召至都，既以国君所荐，又历试之，以予为医师，掌万民之疾苦，隶於天官，予甘心焉。於是教戒徒属，使勤其业，盖成王之世也，时其王畿丰稔，六气和平，民少扎瘥之疾，良由上德之所致，使予得以称职焉。
　　荐贤第十五
　　人之有善如吾有，己达仍思未达人。
　　大智潜心能创物，妙方治疾可通神。
　　推贤汲汲诚无隐，自代区区意本真。
　　奏彻宸聪蒙上赏，骤升谏列作臣邻。
　　予之属，有疡医公孙智叔者，赋性慈慧，而记问详博，深明百药之性味，创造丹砂、雄黄、矾石、磁石、石胆，为五毒之剂，其说盖取丹砂养血而益心，雄黄长肉而补脾，矾石理脂膏而助肺，磁石通骨液而壮肾，石胆治筋而滋肝。外疗疮疡之五证，内应五脏，拘之以黄堥，熟之以火候，药成傅疡无不神效，乃以其法着于世。则予自以为不如，而彼居予下，因举智叔自代，使兼予职。无几，上躬不豫，鬓有疽生，一夕讧溃厥，势危殆，以前药傅之，应手而差。於是智叔始有医师之命，以予直情无隐，所荐得人，宜膺上赏，迁为司谏。
　　格非第十六
　　太医活国利非轻，暝眩输忠政乃成。
　　形迹相忘疑自释，枢机不密祸由生。
　　微言忍使彰君恶，削稿何妨隐直名。
　　但得圣朝无过举，不辜荣禄是真情。
　　王若曰：咨尔善勋，直情无隐，朕念良医活人，大医活国，今真尔言路，以旌汝贤，汝其以救疾之心救正吾失。呜呼！惟良药苦口而利於病，忠言逆耳而利於行，尔往钦哉，毋易所守！予三辞而后受之。既预七人之列，日近清光，虽君相圣明，无大过失，而予爱君忧国之心，一步趋，一食息，未尝少懈也。成王幼冲之时，听政于周公，及亲政事久矣，尝有不平之语，予恐左右得以乘间也，每以君臣始终祸福几微为戒而谏，草屡焚人无见者，故公之东征，虽有四国流言召公不悦之隙，而终能保全，盖予亦少有力焉。
　　荣归第十七
　　十年膴仕抛桑梓，一旦荣归复里闾。
　　嗣子卯童惊弁服，田园蹊径讶丘墟。
　　游仙梦觉空劳扰，涉世情疏自卷舒。
　　再识北窗春睡美，任从鸡唤五更初。
　　予在京周十年，久违桑梓，倦翼思还，每念估恃无恙，时身在草莽，及所天既失，乃受荣禄，虽食稻衣锦，何乐之有？一日，见周公鸥鸮之什，恻然有感，於是起归欤之兴，告老乞骸之请数上，始从其欲，公卿士夫设祖席东门之外。既归，里人迎候，予乃自近郊舍车而徒，邻曲以予为荣。
　　敦宗第十八
　　宗人本是一根生，贫富诚难较重轻。
　　禄廪倘来何足吝，亲朋至此若为情。
　　死生并与周婚葬，俊秀仍须为作成。
　　他族闻风喜相效，三昊渐有义庄名。
　　张有数族，居多贫娄，予归之后，徧求访之，幼者已壮，少者皆老，生死荣悴，恻然可惊，其贫不能自振者犹故也。於是兴起义庄，以渊石主之，贫困者周给之，病者医药之，男女成长者婚嫁之，子弟俊秀者教养之。他族闻风，翕然相效，义庄滋广，习俗成美矣。
　　归寂第十九
　　闻说西方大圣人，苦空寂灭以为真。
　　行歌自信浮云喻，坐想徒劳梦幻身。
　　得诀坦然超彼岸，忘言聊以谷吾神。
　　从兹始悟归根理，南北东西任屈伸。
　　予之在朝也，闻方外之言曰：西方之国，有大圣人古皇先生者，不言而自化，无为而自理，以慈悲为主，以方便为用，以斋戒为常，以寂灭为乐，视死生如朝暮，等恩雠如梦觉，无忧愁忿懫之情，盖知浮生不久，求於无生者也。予尝慕之，及辞荣而归，道逢隐者，行且歌曰：朝阳之暾，触石生云，初焉，仿髴已而缤纷。随风而出，荡漾无垠。俄变化以归尽，杳不知其所存。伊仕者之利禄，忘其劳而骏奔。忽暮景之见迫，向大限兮逡巡。将投足於幽趣，为异类兮芸芸。予闻之始也，驻车而留听，少焉凭轼以敬礼，终乃下车而泣谢，谓之曰：适聆妙理，深契愚衷，愿惠格言，以度残喘，乃於通衢百拜而力恳之。行歌子仰天而叹：指予以心印，授予以正诀，曰：此西方大圣古皇先生归寂法也，子能念而习之，可度生死，死而不亡，证无量寿果，终於彼岸，则可成正觉，中道而废，则犹能择地而处，可为神仙。予授教焉，於此尘缘既毕，百虑顿灰，时丁灏秋会，集亲友留颂而逝。颂曰：秋风瑟瑟，秋月白白，吾得之真，知身是客。
　　君山第二十
　　君山一境最清幽，鹤驭徊翔为少留。
　　湖景昏明从昼夜，林光疏密任春秋。
　　无身不顾千年药，有道谁贪百里侯。
　　极目烟波供受用，饱听钦乃看夷犹。
　　予既迁化，将往西方，适至洞庭君山之上，爱其胜境，因少留焉。于时上无君相临制之威，下无血属系累之念，超然物外，独往独来，水光山色，四时可爱，吟风啸月，此乐何穷，追思前事殆一梦耳。方且仙游，胜侣朝夕往还，不闻尘境之劳生，但见洞天之真逸。久之有二青童自天而下，敬宣帝旨，以予为君山主宰，兼洞庭水治。
　　梓潼帝君化书卷之一竟
　　梓潼帝君化书卷之二
　　感生第二十一
　　神识君山岁月遥，洞天深邃绝尘嚣。
　　偶嗟涕泣无从出，已觉悲魂不可招。
　　夺舍投胎缘未足，拖泥带水恨难消。
　　玉壶不肯藏春住，漏泄阳和见柳条。
　　予在君山久矣，一日春水初生，湖口有大舟舣岸，刲羊酾酒呼号而祭者，甚罄哀婉清切，予闻之不觉情感，迫而听之，一妇年三十余，体有金光，三醉而祝曰：良人不幸得罪於君，远窜南荒，死於瘴疠，家乡万里，旅榇言归，日月不居，行将卒哭，重念家无兼侍，堂有二亲，有子在腹，未形兆眹。若山川神灵察我夫君以忠获罪，怜我姑嫜暮景无依，今临暮有期，为垂阴佑，使得一男子以续张氏，则妾之性命虽不保，犹无憾焉。予在云路中不胜其悲，涕泗从出，忽身堕妇怀，懵然无觉，久之，闻人语曰：是儿是儿，予开目视之，身在浴盆中，盖已生矣。
　　奉先第二十二
　　厉王监谤众心离，先子忠言履祸机。
　　流彘早知将易位，逆鳞悔不听防微。
　　录孤圣泽曾无间，美谧英魂更有辉。
　　径陟谏垣承世职，人言有子可传衣。
　　皇考讳无忌，归葬河朔，母黄氏，慈祥明辩，笃于教训。凡乳哺偃息寤歌之次，必以诗书言语，诱习邻儿，与予嬉戏，则以泥土缯帛，结束设像，以为古人称扬故事，或为君臣朝会，或为父子告戒，或为师徒训励，或为朋友接陪，每事指陈，俾予晓习世故。十岁，使就外学，名予曰忠嗣，追先志也，既长而冠，王父平子字予曰仲。母氏严三加之礼，西序答拜，因泣谓予曰：尔父曩事厉王，为保氏，掌谏王恶，而王性多忌，耻闻其过，谏者必诛，久之，至於监谤罪，死者众，道路相语以目，人不堪命，百姓离怨，乃以疏告王，愿王改行，除诽谤之令，以通下情，王不听，於是流於番禺，既而不禄，天下冤之。今王仁政，诏先朝臣子死以非辜者，咸录其后，汝其往哉！予乃诣京师，登肺石以自明，有诏追复皇考官，谥之曰献，法曰忠必告上曰献，仍以予为保氏，奉先臣之职，宣王之时也。
　　孝友第二十三
　　长兄不幸身无后，同气由来本一枝。
　　母氏悲伤情有感，楙阳立继理为宜。
　　北堂既慰慈亲念，幽壤终为死者知。
　　丧礼尽於王父母，扬名孝友显当时。
　　予兄允思，不幸早世，弗及见之。予年既壮，有二子，长曰然明，次曰楙阳，楙阳早惠，见怜於曾大父，长至之前夕，家庙祭奠，予母哭之哀，言亡兄绝世，予请以楙阳继之，俾承其后，以慰母心。王母赵氏八十而终，王父以哀废食，奠亦不起，予以孙承子服，斩衰三年，哀毁尽礼，闻予中外，时以孝友称予字而不名。
　　沔水第二十四
　　猗欤吉甫气飘飘，勋望才猷冠圣朝。
　　经武纬文心固美，征西伐北地方遥。
　　镐京飞语兴谗谤，沔水声诗托讽谣。
　　君宰相欢功烈盛，赖予忠谏息言妖。
　　王有贤臣尹吉甫，文武兼资，缙绅所慕，国家中更版荡，四夷交侵，及王即位，北伐西征，以复文武之境。吉甫任专钺之命，惟予与王居，吉甫居多大略而忽细故，王之左右多不悦者，於是谗谮迭兴，王亦未免於疑，方其在京，有飞语闻上，予为多方解释，意犹未明，予为歌沔水之什，王听之，洎吉甫归，功烈既成，君宰胶固，中兴之绩，视少康高宗为优焉。
　　白驹第二十五
　　圣虑忧勤既有初，一朝德色沮嘉谟。
　　贤才遁去嗟黄发，诗什形容咏白驹。
　　东帛自兹通下国，群英俄复集东都。
　　皇家招隐兴王化，良自忠言劝用儒。
　　王以大业克济，普覃异恩，升予为大夫，于时四方无虞，玉心#1少怠。一日，师氏韦仲将诛章方上，天威肃震，置韦于理。於是道德之士，老成之人，有翻然而去者，予心忧焉，乃作白驹之诗，以为讥刺，劝王留意贤才，宽容受谏，使在位者无去志，已去者冀其来归，隐迹者期於愿仕。诗闻於上，上意感焉，於是诏告在外，责躬悔过，复韦之职，束帛弓旌，日遣无虚，未几，清议归美，士风蔼盛，天下复见成康之化矣。
　　举雠第二十六
　　先君饮恨在黄泉，在礼雠家不共天。
　　已死风成无所及，后人温叔乃为贤。
　　只知所举惟才日，岂忆无辜被谮年。
　　上亦昭情知此事，何妨中外任喧传。
　　先人之死，盖出於南风成之谮，朝之所悉知，终天之痛，予亦未忘，风成死久矣，有子名温叔，有才而贤，尝以国子隶业於韦师氏，予以问韦，谓予曰：风成之子好学无厌，语言可法，容止可则，当今贵游子弟中未有也。天道难知，不意风成青蝇之行，有子如此，盖瞽鲧生舜禹之比，他日必为大器。予虽有不共戴天之隙，而闻其善行，心尝悦之，予既升大夫，保氏阙人，诏许举所知以自代，荐温叔，王听之，卒善其职。
　　恤孤第二十七
　　寿夭前途不易知，仲将方艾遽倾危。
　　一身永逝嗟无及，五女皆孤益可悲。
　　纳采问名如父在，执羔奠雁及婚期。
　　死生不变论交日，泉下幽魂亦展眉。
　　师氏韦仲将与予为联事，相知且久，一日，官车夙驾出于虎门，仲将欲有所陈，既前而却，忽偃于地，卫士掖而起之，盖已奄奄矣，归而告姐。韦氏无子，唯女五人，长者以寡而归宗，次者及笄而未聘，幼者已十五，韦以性於王，暴卒禁中，既无恤典，五女何依，予为备礼而嫁三人，其二幼者寄养于司谏高之量家，俟其长也，纳为然明、楙阳之妇。
　　慈训第二十八
　　守志当年正妙龄，期颐耳目尚惺惺。
　　缘深不惑旁门法，心着常持内观经。
　　花落花开根永在，月圆月缺体空灵。
　　临终切切垂慈训，证位仙阶达杳冥。
　　母氏早年守寡，享寿百岁，而视听不衰，盖由平日常持《内观经》，细绎意义，晚有所得。一日予方朝退，趋而过庭，呼予而坐，两孙侍立，喟然叹息曰：吾与汝因缘相际，得为母子，汝且华颠，吾老可知矣，我念人之在世，生灭无定，暂来还去，如亏盈月，如开谢花，今世之生，乃前世之死，前若无死，今何以生，今身之死不明，后日之生岂保，若解知身是妄，直须谨守真常，但能性定命坚，所谓旷劫不坏，有功行者超升上境，无恶业者不失人身，忍於梦幻之中，莫结冤雠之果，吾将永逝，勿用深悲，临别之言，切须专听。语毕，俨然隐几而逝。后再以童女得道，乃生天上，是为妙慧真人。
　　尽忠第二十九
　　夺哀变礼从王事，为感君恩念旧臣。
　　切谏区区还不听，忠怀历历竟虚陈。
　　青宫本乏元良德，白首羞为谄媚人。
　　尽节龙泉吾不恨，尚忧周道寝沉湮。
　　予有齐衰之忧，上旨夺情，辞者再三，不得已而从，事礼之变也。王即位之久，倦於政事，一一勋旧，如尹吉甫、召穆公、南仲、方叔，或以病废，或以物故，惟予为老臣。上初以宫涅为太子，予力谏之，不能移其爱，卒立之，及王弃社稷，嗣王亲政，淫酗暴虐，予又谏之，王以予恃先朝之旧，且憾前疏，怒形于色。予乞骸家居，一日，有使赐酒，予拜受之，饮毕有后命，予虽尽忠於国，初不以一死乱吾之真，然尚忧周道不振，有失文武之基绪尔。
　　栖真第三十
　　再出头来事愈多，几回欢笑几悲歌。
　　忠诚忧国嗟无及，直语逢嗔可奈何。
　　远望松揪增白发，悔贪禄廪受丹科。
　　雪山一境非尘世，来此栖真得也么。
　　予生於斯世，而坚守古道，既有言而不用，又获罪焉，魂无所归，情犹不已，哭于宫闱者三日。王闻之，以予为妖，乃命庭氏率其属以弓矢望声而射之，予无身矣，射予何为。於是望故家而腼甚，辞王国以远游，一意西方，历岷峨，背井络，蜀之西陲有山名飞越，予以先世生於昊会，与越为邻，俯而察之，名同俗异。又望西极一山，高广殆百余里，盛暑之时，积雪凝寒，非尘境也，山神白辉曰：此名雪山，往昔多宝，如来修行於此，八年得道，又西极真人久住于此，因而证果，大夫仙风凛然，曷留于此。予听而止焉，无几，有旨，以予为雪山大王。
　　山王第三十一
　　北违京镐千余里，西望岷峨万点山。
　　荣辱已抛罗网外，是非不到水云间。
　　力诛白虎遗星石，匣锁青龙莹月环。
　　南面称王朝百里，有烦帝旨为重颁。
　　予方留雪山而被大仙之命，旋有旨，以蜀门旺化，乃反鹤驭而来东北，见万峰青单，绝境可爱，久之，山神公元长等五人来谒予曰：某等职隶于斯，近见真官神锋峻严，日有光芒，声饮之音震响岩谷，岂天人乎？此间自武王伐纣，微卢彭濮诸国之长，佐蜀君主，大军北向，寔经于此，逮今三百余年，路僻人稀，未有贵显者来，真官势焰如此，幸示其来。予告之实。山神曰：某等亦厌人间，游於斯者也，此山隶蜀帝所治，名之曰剑岭。其势北距终南，西接岷峨，南通邛徕，东抱巴蜀，广褒周匝殆千余里，此山为要地也。自山王白峰圭托孕为蜀王太子，且百年矣，居未有王，真官既圣人之裔，清明在躬，积德累行，忠孝全节，神游於此，行藏有数，宜少休焉。兼剑岭之下，近有白额大兽，千余岁矣，负此山隅，以人为食，真官既尝为天子大臣，则山川之神皆尝所治者，又玉音来此，自可号召群灵，呼吸变化，役遣幽阴，驱除此虎，亦助天好生之事也。予信之，乃娇宣帝旨，召集千里之内山川鬼神，咸来听命。谓之曰：帝有玉旨，以白虎害人命，吾为此山王，董尔众灵诛灭之，用命者世享血食，否则天有威刑。众曰：唯谨听令。予乃仰观周览，现相变化，自见身与山等，拔一孤竹，叱化长剑，屏翳号风雨师清道，挥刃一呼，响振山谷，虎亦怒气成云，目光出电，跳梁反复，吾身当之，众力并前，毙於刃下。又於血污中，获一圆石，状如坠星，公元长识之曰：此虎威也，予佩之，百神摄畏。功成，因奏帝，先陈娇韶之愆，次及均功之语，帝因以予为蜀北门山王。
　　刑赏第三十二
　　幽明政治虽殊异，平直存心理则同。
　　孙涤衔冤堪雪耻，宜肩力孝未酬功。
　　严刑不恤笞鱼背，保奏终期彻帝聪。
　　小大神灵皆敬畏，清明天地荡皇风。
　　予既即真为诸山之王，凡所部山川，水旱丰凶，妖祥功过，皆得预闻，而平治之。青黎山神高鱼生部民孙涤女方婚之夕，鱼生悦慕，因拘其魂而乱之，为邻封白池龙神所察，予觇之，与女俱讯，既伏其辜，归其魂，女乃苏，鞭鱼生背三百，黜其职。山下有故孝子昊宜肩，尝为父疾，刺血写《楞伽经》四卷。寿终五年，未有所受，予为保奏，以代鱼生，帝报曰可。自是小大之神，知敬仰焉。
　　存褒第三十三
　　褒侯以女媚幽王，王宠褒兮坏纪纲。
　　黜子屏妻天所厌，诛良虐善鬼为殃。
　　岳灵迁怒情虽快，褒国平民理可伤。
　　奏达上穹符允报，遗黎仁寿遂延长。
　　幽王始娶申侯之女为后，贤而有子宜臼，嫡且长，仁孝之风见於岐嶷，及褒侯以姒进，遂宠姒而疏后，寻以姒有子，乃废申后，以姒代之。姒生子，王名之曰伯服，意谓伯者，上无长也，服者天下咸服也。於是逐宜臼，立伯服为太子，大臣谏者九人，悉族之。秽闻於上帝，俾西岳为孽，以警於王，山川鬼神从而不宁，三川皆震，山摧水壅，势皆逆流。岳神者，盖白帝白拓矩之降灵也，从而迁怒，移檄汉沔，褒斜山神欲埋褒邑，褒与蜀接境，予讶其太甚，即上奏，言褒侯固不足恤，国人何辜，请赦之。有旨言：金天之神擅檄所治，薄责之。褒邑之民免於埋压，厥后犬戎伐周，弃汉沔褒邑之地於蜀，皆帝意也。
　　回风第三十四
　　恶人行恶自招凶，孝子严亲意不同。
　　为食成雠情已甚，回风反火势方雄。
　　满怀侠气犹能吐，刮面狂飙讶自攻。
　　留与世人为鉴戒，要知聪直现神通。
　　剑岭之南，民李辕孝於母，薄暮有客投之，辕方烹鹦具食，客以为相馆，喜形色，言少顷，食至，乃脱粟饭也，客不举匕，辕曰：家有老母，病起思肉，适之司晨不及供客矣，客赧然，扬袂而起曰：汝以予为未尝食肉耶，不揖而出。夜阑上风纵火，以烬其居，时方岁寒，草木黄落，烟焰蓬勃，势不可向，辕负母而出，向天呼号。吾适游其上，大不平之，因吹气成风，使虐焰自反，客执燧犹在手，燎其眉鬓，欲走而迷，颠仆火中、仅脱其命。讯之则曰：某侠士蒲光度也，今夏缘都人士女浣花嬉游，有友因醉而触良家，为人所辱，滨死，某以解纷之故，投入水中，几欲不救，诉於有司，於是亡命，周流半载，昨实馁，甚心怨於子，方爇草时，如有人叱之，火及子家，而为风所雠，今即死矣，不作无名鬼，因告之，语毕而殂。
　　明冤第三十五
　　须知人命重於山，莫把疑刑作等闲。
　　毛氏丧身尤未雪，良能滥死岂容还。
　　腾魂附体明冤狱，执贼求情伏巨奸。
　　义敏一言其利博，享人血食免惭颜。
　　踰剑之北三百里，龟山之下，民何志清有男无方，娶鱼山侯釜之女，逾年，釜得疾势急，女告於姑，请以归宁，许之，与其夫偕往。至中途，记忆奁箧中有黄银耳当二垂，欲持以随，备父急难，行速而忘之，欲归以复取，则日西矣。俄无方之弟良能，踵后而呼，携耳珰至，曰：婆有不豫，遣我呼兄，且令附嫂所忘之物，兄嫂至姻家，则兄可先归，婆已颙望矣。无方曰：弟与嫂行，吾将归以省母氏，无方既别，移时，侯氏悔曰：妾家不十里可到，无劳叔相从也，良能信之，遽与嫂别，既还而夜深，翌日，侯讶其女已约而来迟，遣人逆于路，乃见女死而无首，釜疾革而亡。其家告於所治，何氏以幼子而鞠之，月余狱成，良能自诬，别兄之后，逼嫂以非礼，不从而杀之，其首不存，殆为虎豹食之矣。将就戮，良能怨泣，龟山之神义敏来告，予察之得实，盖有强贼牛资妻毛氏，有所忤资，路逢侯，劫而逼之，取侯之衣与毛相易，毛与侯年相若也，枭毛之首，携侯以归。予为追毛之魂，附资之体，藉资之口，吐毛之词，自陈而得实，资赴於理，女归於侯，良能免焉。
　　苜邑第三十六
　　合灵最贵莫过人，不易修持得此身。
　　既会胞胎当爱护，却缘衣食使沉沦。
　　伊予幼幼情何异，天地生生本自均。
　　从此一方风俗变，刈兰凶衅免伤神。
　　剑北里里折而东之，两舍之余，有邑曰苴，饶地济人贫，编户有子，甲则蓄之，乙则或否，至于丙丁，则不举矣，盖啬於衣食，以便目前，而不恤其后也。张千十富室也，租其田而食者八十余家，授田之日即有约，旧有男子，力能耕获者留之，厥后所生，断不容留，率以为常。千十有二子，长者有废疾，不任事，次子三岁有痫.，医卜巫禁，皆不能治，祷邑之神公孙掌，十日不解，掌告於予，请救之，予从焉，询其所以致殃之由，盖前后租民，不举之子四十有奇，冥漠无归，共为祟焉。予梦其妻李氏且言之故，李氏虽言之，千十不悔。予乃遣功曹荀明传予之言，使幼子言之，曰：弃人之子犹吾子也，爱汝之子犹他子也，汝贪人之力，恶人之冗食，以耗其谷，今四十余命迫於汝，子行且死矣。千十自怨自艾，叩头出血，请命於予，予为戒之，使改其行，千十从之，其子乃安，自是一邑之人重惜人命，生齿渐蕃矣。
　　拯溺第三十七
　　秋雨霖霪久不休，三江相合势同流。
　　镜潭壅溢深无极，城雉倾摧急可忧。
　　白马遗黎诚善俗，黄高仁政乃贤侯。
　　栢坚一喝波涛息，谁谓惊湍敢败舟。
　　白马之邑，有民八百余所，都当三江之口，秋雨霖霪，三月不止。东北二谷与江俱涨，咽於灵嵓峡口，卒不能泄，波涛泓浸，居民昏垫有鱼腹之忧。邑神栢坚来告曰：白马小邑，旧为民属，今附庸於蜀，邑侯黄高仁而爱人，乃者天作霖雨，害其粢盛，三江环合，邑人之命不保。予以封疆所治，与坚俱行，既至，则水势壅溢，比常十倍，民人扰扰，若蚁移穴，城雉所存，十有五六，幼者携持而不达，老者弃置而待毙。于心闵焉，於是以栢坚传帝旨，敕水润下，俾安故流，今所谓喝河神者是也，自是一邑之人，数千之命，免於沉溺之患矣。
　　雨谷第三十八
　　人言阴德如何种，举事先存为众心。
　　许氏赈饥将竭产，罗家闭粜不容针。
　　积而能散天之道，富乃成贫鬼所侵。
　　一死一荣端有谓，苍苍造化意何深。
　　巴西大邑，富者百有一二，贫者力作度日，蜀帝初立，岁大荒歉，帝虽奉养菲薄，勤心为民，而德馨未着，余殃未衰，巴西之民死於阻饥者尤甚。邑有富农罗密闭粜，而义士许容竭产赈贫，来者无穷，力不能继，终日灶香祈天请佑。邑灵和来孙以告，予奏上帝，有旨取罗密所蓄之谷，凡五千斛雨之，予乃敕喻风师发罗之屋，谷随风旋，自空而雨，各以色聚，徧於郊衢，一邑之人无不饱饮。罗之蓄藏，一日而尽，邑人感许之惠，往往酬还，幸罗之灾，从而称快，蜀帝以容为邑佐，密闻之自缢。
　　曲雨第三十九
　　苴郊之北巴江西，中有龙山险可跻。
　　民质素来全孝敬，岁荒久已望云霓。
　　曲施嘉泽成秋实，免使遗黎病夏畦。
　　自此迁居来者众，老人扶掖幼提携。
　　苴邑之北，巴江之西，有龙山焉，龙山之下，所居民三百户许。蚕帝之初，全蜀亢旱，邑神苏公长不忍遗黎死於岁凶，引咎自责，曰：臣所部民少壮力作，老者休息，非不孝也，征徭不惮，未尝敢怨，非不忠也，春耕夏种，冬祭天地，非不敬也，视田之美，昼以方隅，许为乐盛，既有所收，不敢先尝，非不顺也，有民忠孝敬顺如此，而旱叹为灾，曾不我遗，是臣之罪也。吾为达天听，有命许地祇自理，予乃并直饶之工，借巴江之水曲施雨泽，三日而止，一万#2有秋，邑人名乡曰嘉泽，他居有迁来者渐众矣。
　　殒贼第四十
　　孝妇劬劳为养姑，水清一志念元夫。
　　铅华不御从人讶，针指为生乃自娱。
　　礼葬哀深方复祭，愚民白昼辄穿窬。
　　不惟正节蒙神佑，兼示贪残被鬼诛。
　　汉水之源，孝妇曰杨靓中，衣冠之后也，适寒士雍有章，有章早世，靓中矢言不复他适。及囊箧罄空，家无兼侍，姑老且病，媒妁日至，说中曰：人之所慕，色与财尔，妾家贫素，方丁大祸，今好逑之心不已，意者以妾年齿未衰，气血尚盛，身无恶疾，唯此为逑尔，妾岂忍弃临年之姑，忘结发之夫，革面而事他人乎！针指小巧，素所不污，为人缝缉浣濯，粗以自给，妾与姑老甚不得已，则待姑百年，改卜未晚也。乃自断发丧面，不御铅华，以妇功自给。如此六年，姑死，礼葬之，三日复祭，里人助者百数，有贼乘其出，瑜垣启钥，尽携所藏，靓中未知也。家有土地白致一，与邑里正神康潮生欲治之，适会予来褒中，就以此报，予遣阴兵三十人，执贼于市，举扬所窃历告于人曰：此节妇杨氏之物也，当还之，已而举手向口，自啮十指尽而死。
　　北郭第四十－
　　人之嗣续贵非轻，只在心田种果成。
　　欲速区区还是拙，招尤累累岂能平。
　　栽培卉木姑为喻，周恤孤穷俾用情。
　　贡子承家号神保，乃知报应自分明。
　　蜀都北郭民王尚忠，富而无子，行年四十，心忧而计，速广求妾媵，终无所出。又取本宗之子以为继绍，然资性险急，妾媵小不如意，则鞭笞之，转易之，养子有违教训，则复逐之，用心愈急，为计愈疏，岁月因循，行将半百，於是大设供具，延请群望觋祝，巫歌月余不已。予因化一居士，语之曰：栽植桃李，既培壅之，又灌溉之，日月未久，剔其枝叶，以冀速长，复移其处，加以粪壤，时令未至，拨其根荄，视其坚否，见其种植，枝叶润茂，又复取之，弃其旧土，又复移易，用心过勤，终不成实，可谓智乎？曰不可。予曰：汝之求嗣，何以异此，吾今劝汝，宁汝心身，改汝前行，宽人之力，容人之过，婢妾可蓄者留之，不可者嫁之，宗人子既舍所生，呼汝为父，坚汝初志，略其细故，汝室有子，勿萌弃心，脱人之死，济人之急，周人之穷，恤人之孤，一志行此，听命于天，若此三年，当有善报。语毕，而隐形不见。尚忠信之，以为神告，厥后嫁婢一十三人，所养二子皆为娶妇，指授别业，使为久计，葬贫人父母五十余丧，成贫男女八十余婚，三年之内，果获贵嗣，名日神保，长而克家焉。
　　返火第四十二
　　兄弟从来本一支，如何邻壤便相窥。
　　苴侯邀利情难测，蜀主淳宗自不疑。
　　烈焰亘天方可畏，雄风刮面返遭危。
　　空中明语垂端的，始信神祇不可欺。
　　蜀王鱼亮，有弟葭萌，封之于苴，是为苴侯，久之，苴遣使求贿，蜀王不应，於是遣人焚蜀府库，火势孔炽，予闻之，命风师返火，明言苴之无道，须臾，直之行人皆死於火，自是苴蜀交攻者三年，竟不胜蜀。
　　平苜第四十三
　　苴侯立国号葭萌，不念鱼凫是弟兄。
　　戈甲相侵民横死，封疆密迩气虚争。
　　更因信使谈形势，现出神兵示重轻。
　　葭邑一朝心伏义，兔教涂炭及黎氓。
　　苴蜀既交恶，干戈相争者久矣，蜀王厌之，遣庄苏议平，苴侯不听，庄苏因言蜀之兵众，手指西隅，予因现神兵而警之，苴疑其袭己，遂乞盟焉，使者言之于王，王为予立庙於都之北。
　　费丁第四十四
　　生前直道虽罹祸，身后遗灵耻括囊。
　　君宠五丁忘武备，予方三狄抗封章。
　　只知运土增妃墓，不信谈兵拒敌疆。
　　谓我妖言何足较，从而毁庙又奚伤。
　　武都山精化为女子，色美而艳，蜀中所无，有闻於王开明尚，王见而悦之，纳以为妃，无几物故，王念之不已，筑墓使高，以示不忘。武都长人费氏五丁从而媚王，以大力故，负武都山土增垒之，不日墓与山齐，王名之曰武楷山，谓妃死而怀土也。既而王亲信之，宠用之，日侍左右，曾不暂舍，王亦多力恃勇，既得五丁，自谓空拳可以格戈戟，奔走可以敌车骑，於是不修边备，至撒亭障，罢烽燧。予既为之神，享其血食，且强秦接境，虑有不测，乃化一文士，自称北都张生，叩阍上书。其略曰：臣闻专德者昌，专力者亡，昔者尧舜禹汤之治，天下在廷之臣，姓氏昭然，未有以力为专者，但匹夫之勇不可以为恃，绝人之技不足以威敌，飞廉恶来无救於商辛，羿射奡舟竟死於非命，近世三狄，长大多力，卒加诛剿。今边隅费氏昆弟五人，初无道德，以力为任，王以其身相长大而贤之，乃不修武备，臣以谓费氏之力，一可当十，以至百人，为敌力无施矣，若以置诸台皋，列为仆御，俾其裸股肱执射驭，奔走从事则可，若以为折冲邻国则不可，要其所比，不过赤白长狄三者之如也。臣愿谨先王之庆基，严强秦之边备，无以匹夫之勇而弛三军之令。王不悦曰：汝谏吾谨武备，而诮吾养材士，是欲猎而废鹰，警贼而废犬也。予力辩之，时五丁在前，估王之宠，欲来见辱，予乃隐而不见，五丁以予为妖，又曰：此殆北郭张仲子也，於是毁予庙貌，予亦不较焉。
　　石牛第四十五
　　巴蜀相攻蜀富强，秦人贪蜀巧思量。
　　非干孝惠兴谋善，自是开明用意荒。
　　砻石为牛山下立，镕金作粪尾边藏。
　　好财不听忠臣谏，凿路兴兵致后殃。
　　周室寖微，诸侯互相侵伐，巴蜀交隙，秦与蜀邻，惠王用司马错计，启谋吞蜀，而蜀道险甚，行兵无路，乃於秦蜀之境，镌石为牛，形制既大，置於草中，又镕黄金为饼，置之尾下，如此者五所，阴使人伺之，月余，金饼为人取去，旋复置之，所取既频，蜀王知之，使人临莅之，数月得金千余斤。乃命五丁开凿险路，兴兵五千，率挽石牛以归。方发兵日，予复化形为儒者，以仲弓子长为名，诣阙请见，予乃上疏，言开路非便，获金非利，王笑谓予曰：天不爱道，地不爱宝，吾以社稷之灵，石牛黄金自入吾境，黄金至宝也，可以富国，可以强兵，可以宽民，先生疑邻国之诈，诚过计焉，岂有捐金数千而设诈乎？先生少迟之，石牛行且至矣。予仰天而呼，潸然出涕，王以予为不祥，左右掖予出，予从而隐焉。
　　五妇第四十六
　　秦人贪蜀志并吞，险路开成入蜀门。
　　尚恐石牛彰诈计，更将宗女许新婚。
　　不思大国难为偶，将谓诚心有所存。
　　逆耳固知辞枉费，忍持缄默负君恩。
　　石牛既归，秦王曰：此用之开路则可矣，若牛归而无金，则吾计败矣，乃复遣人与蜀约婚，曰：秦与蜀邻，亲仁而善邻，理之常也，吾有宗女五人，请嫁蜀王，王其纳之。蜀王大悦，予闻之叹曰：彼强国也，此物奚宜至哉！王乃遣五丁迎秦女於境上，王方日备千乘，候于北郊，以伺音容。予乃於卫士中现儒生相，自陈上疏谏之，王怒曰：汝非北郭多口张仲子乎，谗言见侮者三矣，敕左右兵之，予乃现忿怒之相，卫士惊溃，予获免焉。
　　显灵第四十七
　　忠怀不忍秦侵蜀，力谏吾君反被嫌。
　　怒相本期邻敌畏，大身俄为玉音潜。
　　路迂七曲行方彻，山压群灵命尽歼。
　　从此一隅知敬仰，剑南声势已炎炎。
　　五丁既迎秦女以归，蜀人万众，小大欢悦，盖昧於祸机，以非为是，以吊为庆，众人之常见也。予乃於剑岭之阳，化大身相，横截於路，意谓秦女畏骇，可以回辕，秦蜀之人观者骇异，武於绕桡中听有玉音，若曰：天之所废，不可以兴，蜀王是也，天之所兴，不可以废，秦王是也，子诚忠矣，如天命何？予乃收缩。会五丁识之曰：此必吾北郭神张仲子也，予将搏而食之，万众呼声，震动山川，五丁逐予，予乃经山腹，行路成七曲，将入洞穴，为丁所及，持予甚急，予不得已，化身百倍，任其摇拽，寻以首穿山顶，回光反顾以震荡之，山随身动，五丁与秦女俱至嵓下，山摧势迅，於是五丁五妇皆陆沉焉，尔后蜀并於秦，吾亦无憾。
　　大丹第四十八
　　老氏中原厌甲兵，西升甘作化胡行。
　　云间车骑排千里，所在神祇送十程。
　　杀命心公冤自释，吞丹志一体斯轻。
　　乾方不是潜身处，却住坤隅慰众情。
　　予以蜀亡，社稷变置，百灵废祀，血食无归，神游崆峒，聊以休息。忽云衢中，旌幢车骑过者三日，山灵相谓曰：景象如此，殆有圣贤经过。已而老氏将左右二真人，自东而西，予列拜于西岳所部诸地祇中，西岳有令，诸地祇皆拜送十程，予在翼护数。一日，请问恳于老氏，真陈往昔在蜀功过，老氏曰：大道之行，天下为公，尔既公於心，三谏於蜀，尔之功也，五丁五妇虽死於汝，以公存心，亦非过也，既有功於蜀，今国号虽秦，而井邑仍蜀也，尔宜永享蜀杞，以慰斯民。乃命徐甲取囊中药一粒，授予曰：此大丹也，汝宜饵之，大者与道合真，丹者与心为一，尔后五通具足，非汝夙昔之比，中原扰扰，吾甚厌之，今将入西域行化，三百年后，西方之教法盛行，当来中国，尔宜信之。予敬受焉。
　　巴都第四十九
　　大凡临事莫欺心，心镜才昏祸即侵。
　　巧计受珠夸幸械，厉声决狱逞胸襟。
　　鞭笞二百难轻恕，受痛三旬可自斟。
　　庙貌焚修非所望，祇将直道报知音。
　　秦既并蜀，使张仪虏巴王而取其地，因以巴都为郡。久之，巴都守相伊庭仪，以太守疾摄事，郡民张威家奴万真，投井而死，狱威月余，威不任棰楚，诬服曰，实威杀而投之，盖万真先有所犯，威尝挞之，不三日，真窃其赀，欲逃他所，为威所觉，真臆度不免，乃自尽其命，实非威杀之也。狱成，威之子闻之，以大珠百枚，遣人献於庭仪，庭仪谓用事者曰：汝医者，别日但以小箧作风药来，虽在客前，无忸怩也，其家甚喜。至日，候门献之，庭仪适会客十余，方具酒肴，医者至，且延之坐末，三行，医起以献药为言，伊受之，方入中溜，旋悔之曰：事有不明，恐招谤议，命出之，封提如故，伊复命医者，开箧取药，犹恐事泄，分献众客，翌日以威之欵伏辜，卒陷大辟。威之子行哭於市，仰天呼冤曰：还有神灵察此冤抑否？予见之，夜迎庭仪及威之父子，医者魂爽诉之得情，庭仪曰：珠实某取之，箧中之药，乃素所备者，珠方入而易之，既受其珠，复畏太守知之，故不敢易其欵，予命鞭庭仪背二百，明日所讯之人寤，言皆同，方共讶之，俄闻庭仪疽发於背，号呼月余乃死。威之家为予立庙，一郡之人，从而见敬。
　　婆娑第五十
　　人之生子要尊亲，自幼劬劳育汝身。
　　冒姓固知羞所问，所生宁可弃其贫。
　　官中被罚情难忍，梦裹遭笞痛亦均。
　　一旦冤人成父子，乡邦风俗可还淳。
　　巴蜀二郡之境，有山曰婆娑，山神辕安行来至巴郡渝水之上，见予曰：某之所治，居民勤而信，孝於祖弥，敬於鬼神，事无大小，占之龟筮，云吉乃敢行焉，山王尝总蜀神，今巴蜀黔汉，列为四郡，秦人视之一槩为蜀，某之所治，王曷临之。予以非公事，不欲轻往。一日，安行又至曰：某之治，有民周符，本袁氏子，某之族也，去车从袁，俗省之也。符之生日时皆恶，乃祖忌之，命勿举，其父平叔不忍弃，乳养于外，三岁正旦，拜诸孙中，翁乃大怒，诟其子曰：汝欲以此命凶之子杀我耶？平叔提携而出。适友人周宁之相遇於途，且告之故，宁之曰：我未有后人，今请养之，他日，吾室有所出，则还君之姓，平叔与之。自后周日益富，袁以家祸连绵，贫甚，及周有子，而前约不复讲矣。宁之既亡，平叔时往访符，或告之急，则亦相济至于数四，平叔私许以为符实己子，且尝念我，乘间为符言其始末，会符之弟来，适闻平叔之语，叱平叔出，明日投牒於官，以平叔之言不直，笞之，平叔灶香于顶，以告於安行，且言子敢笞父，安行知其详，念非符本心，未有所裁，王为央之。予乃与安行偕往，夜梦於符，见己之初生及王父不举之语，及乃亲乳养之事，梦未毕，哭而起，欲自庾，又以形於公牍牵制於弟，隐忍间，予复梦中责其不即听从，笞之百下，符既觉，达旦不寐，明日拜于袁氏之门，谓平叔曰：符不早悟，为大人遗体，令神来见责，挞我几死，今悔矣，且周氏自有子可承祭祀，符已不愿预其家产，唯吾父之从。乡人知之，以符为贤，周之子筮乃分家赏与符，任其归宗，袁之夫妇老且有托焉。
　　梓潼帝君化书卷之二竟
　　#1『玉心』，疑为『王心』之误。
　　#2『一万』，疑为『一方』之误。
　　梓潼帝君化书卷之三
　　戒龙第五十一
　　周既为秦九鼎迁，诸龙听命海神前。
　　辄因争道宣余忿，不顾殃民有重愆。
　　指石为盟心可信，仰天设誓语无偏。
　　从兹岸浒耕桑者，无复横流浸渍年。
　　青衣之水，自西而东，与岷江相会，秦既并周，九鼎西迁，诸山之祇会于岳灵，诸川之龙朝于海若，所以听革命而效灵祉也。二龙俱东，相值于江，合之中流，争先以行，气不相下，斗於江渊，二水俱壅，波涛横涌，民居其浒者，千有余家，一日浸渍，奔避无及，怨苦之声，达于四境。予适见之，先遣阴兵万众，障其狂波，予造水中解纷，谓之曰：维新之命，易我旧德，余忿不忘，百灵皆然，何独二君？今以争道而斗，祸及居人，向非吾兵障流，则此邑之民，靡有孑遗矣。且上帝好生，后悔何及。二龙曰：敬受教令，既遣俱行，且约归而成之，及朝宗回日，予与之尸事，仰天设誓，指东西二大石，叱之使起，须臾两石峙而立。予复戒之曰：二江之龙，言归于好，天地为质，斯言不渝，若二石合而为一，则今日之盟可寒，决别而退。
　　凤山第五十二
　　千重肌肉受胞胎，十月怀耽岂易哉。
　　情实片言违主意，羁栖两纪受身灾。
　　不因梦里腾魂出，争得山边避雨来。
　　子母如初天理在，晚年甘旨且相陪。
　　果山之隅，富人王基，五旬无子，一日醉饱形言，睨其妻曰：人之欲富者，生有衣食之养，死有祭祀之归也，今富而无子，安用富为哉？妻安氏亦巨室也，生平不字，性严而妬，闻以自愧，乃出妆资，买柳氏女以奉良人，逾年有娠，安喜甚，旦夜焚香，祝于天地，每以王氏嗣续为请。知柳有娠，即以己之衣饰与之，至於防护饮食寝处，无不经意，临蓐之月，前期择女医以为备，既分免，果得男子，大喜。儿之乳哺褪褓，大小便利，皆自洗濯，视其子犹己生也。夫君贤之，子百晬，名曰宜寿，亦安之意也。寻别召乳妇专饲养之。或语柳曰：吾与汝主客也，汝至吾家，饮食受用，与吾无异，盖以吾儿之故，尔儿将周晬矣，吾将择媒嫁汝为良人妻也。柳乃号泣曰：非所愿也，愿与宜寿相处，死而后已，安不悦曰：汝欲与我为代耶？寻挞之，即易其衣装，食以粗粝，视之如犬豕，呼则以畜名之，力则辛苦毕责於柳。宜寿三岁，一日走投柳怀，相向而泣，柳曰：我以儿故，饥寒苦力无所恨也，迩来月余不见儿面，儿忆母否？宜寿亦哭之，声闻于外，安往视之，夺儿出，持挺棰之甚苦，时当寒月，尽褫其衣，夜屏之外，诘早，呼里胥而逐之。基以重伤宜寿之心，劝留之，安曰：我与此畜势不俱存，今欲以此畜为妻，则我且出，必欲留我，则无容此畜，傥移时而不决，则我且求死於君前，基不能拒，与柳所服裙钗，俾携而为赀，安氏夺之。柳以久於饥困，憔悴骨立，鬓发童秃，身肉枯黑，人无取焉，乃行於城郭，窘食自养，适王之族有徙居通川者，挈柳偕行，年余，安知之，贻书诟责，又被逐焉。既无所向，乃以薪水力作，糊口於人。厥后两周星纪，宜寿父母皆死，己亦有子十岁，名知微，或告其妻康氏曰：我家生理颇丰，诸无不足，惟我所生，不知存殁，日夜愁苦，我今三十，而已华发，伊此故也。即以家务委其妻曰：善视吾子，我将访母，见而后归。乃出而北行，凡遇井邑，触处徘徊，淹留道涂。俄尔经岁，宜寿每出行路，哀哭摧毁，日惟一饭，菜米而已，诚动幽明，所至祇灵为之感格。巴梁二江相合之地，有凤凰山，予徜徉焉，见一老妪负薪行烈日中，挥汗不已，憩於松下，南向长号曰：宜寿、宜寿，吾儿健否？母困极於此，儿安得而念之。予闻之有所不忍，呼里域独孤正而询之，正曰：是王宜寿之所生母也。时宜寿久外，其家促归，已返中涂，予为梦之，宜寿自见所生在家之日，苦乐之详，及路中相见之处，明日大喜曰：神明告我，子母相见有兆矣。乃复北首，所经山川道里，皆梦中境也，行三日，到凤山之下，方炊，暴雨忽至，行人莫进，良久，一村妇负薪而入，见宜寿揖之，宜寿心动，询之，乃其母也，迎而归之，柳年八十而卒。
　　鱼腹第五十三
　　生身为女已卑微，况被狂夫掠卖之。
　　饮泣父亲成瞽废，积忧母氏似迷痴。
　　异乡苦乐诚难测，一命存亡不可知。
　　直待咎元彰报应，临终方悔得便宜。
　　蜀土之生民，二男四女，故其俗以女为卑。涪水之源，富民任盈年老无嗣，惟一女，爱之，名宝珠，年十五，随邻伴遨游蚕市，灯下稠人中迷路，为恶少昝元诱之，父母重赏寻访月余，已为元所卖於夔子矣，父哭之失明，母义氏心气成健忘。如此十年，百计求之，了无音耗，盈闻七曲之灵，乃肘行膝步，号泣见投，愿一见珠而死。予闵之，乃敕八功曹将三百阴兵，方圆千里四外求之，或见珠於夔之鱼腹，负汲而哀，询之瀼龙，乃得其实。予乃夜梦於盈，自七曲而南，沿流下之，直抵夔门，见女与语，女亦梦见其父，既明，盈谢而去，使人相之，盖如梦中所行，乃见焉。珠初为人婢，主母恶之，而棰挞过甚，又转他家，前主倍取其佣，又三年，复为邻子诈欺曰：尔父求汝，令我与汝来，又转之他家，如此前后四主矣。珠今在张白家，主母忌人有孕，而珠实怀之，恐得罪，欲赴於江。而如有人难之，父闻珠声音，目乃有见，俱诣其主，赎身以归，母亦疾愈。昝元者老矣，予乃遣功曹监治之，日挞三百，凡月余，抉其两目，乞丐於市，自陈曰：宝珠之失身，元之罪也，今为七曲张主治我良苦且死矣，逾年而殂。
　　口业第五十四
　　人生口业报非轻，莫把邪言作课程。
　　妄语以虚为实事，绮辞增百作千名。
　　血随砭石流无已，罪积阴司贯已盈。
　　犁舌不须求地狱，眼前公案甚分明。
　　龟城之民祝期生，有口才而习下人，有生相不具者讥笑之，妍美者亦疵毁之，愚昧者轻侮之，智能者亦评品之，贫者鄙薄之，富者亦讪谤之，官僚则播其阴私，士友则发其隐曲，至有门地才具出己之右，无可议论者，则曰乃祖微人也，乃父鄙人也，或曰其母家工商也，其妻家驵侩也，或曰厥弟不良也，厥子不肖也，凡所知识，皆不逃於贬刺之中。此犹细故也，人小有过恶，则既传扬之，又增饰之，以无为有，以一为十，以疑似为端的，以偶然为故犯，以不得已为优为，以错误为情实，至於面折之，众辱之，又从而告讦之。非特待他人如此，虽已之族党亦不兔焉，目其父母为顽嚣，目其兄弟为管蔡。非止於身为之也，或教人兴讼，己则解释之，或教人诅骂，己则辩证之。所习既久，不知其非，中年得舌黄之疾，使人砭刺出血，势少间，不数日，又作，寻复治之，大约一岁之问，疾五七作，每作不下出血一二升，率以为常。一日，因与其徒话鬼神幽明之故，言天之雨阳之不时，地之丰歉之不一，鬼神之受人祭祀，祖弥之邀人奠醉，皆诃骂之。予适与江渎会语，闻其多口，予方窃笑之，里域真官虞奇叔曰：此特万分之一耳，因备举而详言之，予乃遣功曹谬其操持，使自以手探舌出，以爪犁之，涎血淋漓，如屠狗彘，流溢於地，观者千百，使自宣其过曰：人之口业不可作也，如此月余，舌枯不能食而死。
　　东郭第五十五
　　工作虽然为得财，也须择术自量裁。
　　减轻添重由心造，提后推前以意猜。
　　业熟双眸皆瞽废，艺精五指尽伤摧。
　　三年阳责人为鉴，宁免鞭魂死后灾。
　　蜀郡土薄水浅，民生其间，率皆慧点有智数，多机变，巧於求利，阛阓之徒，虽一钱物皆有赝伪。东郭人黎永正本攻轮舆，厌其作重而货迟，乃改业治斗甬，寻又治权衡，逾年，人有欲深斗重秤为嘱者，倍取其直而与之，其欲减勺为升，减合为斗，省铢为两，省两为斤者，亦如之。永正又能作空中捩丝之秤，折底隆梁之斗，小民不顾报应者，以为便於日用，往往求之，一日，司察神紏奏，有旨：以为用之者固非，而作之者尤甚，俾所在神祇阳警而阴理之。予乃遣里域神段彦梦挞永正，虽悟未悔。既以声名渐彰，求者愈众，贪其工直，夜以继日，使其目力昏暗，以致蒙瞽，年方四十，妻弃而他之，二子生而亦盲。又以久业於此，不欲顿废，既已失明，别无生理，乃至以手为目，揣摩广狭，臆度长短，锯斧钉钻，冒险施用，左手五指朝伤暮残，脓血甫乾，肌肤未平，寻复被苦指节零落，不能执持，行哭於市，人既识之，皆无所恤，饥寒切体，如此三年，使自暴白其过而死，二子相继以殍，由是所用之者，因少戢焉。
　　牛山第五十六
　　积善须逢善果圆，恶人还值恶因缘。
　　公平苟信无凶报，惨刻苏珍惹祸愆。
　　但种稻粱先满地，莫忧刑棘后参天。
　　诸君试看檐头水，滴滴相承不肯偏。
　　蜀郡涪郪二水相会旁有牛山，山之阿，井邑繁衍，邑之吏苟信、苏珍所居比邻，而每事相反，信以公恕，珍以深刻，信以廉节，珍以贪墨，信以惆傥，珍以阴谋，信以推诚无隐，珍以匿怨深中，信以语言必信，而不轻诺，珍以胁肩谄笑，而无情实，信奉母以孝，而教子以严，珍待父不敬，而纵妻犯上，信少求而俭用，珍奢费而无余，信和同上下而无怨言，珍以己律人而少许与，信掩人之过而省言，珍发人之私而多口。乡里公私皆以信为贤，以珍为鄙，且忌珍之敢为而不能与之较。岁终，邑人大集会，酒间，乡老周同举手示众曰：秦有二水，曰渭曰泾，一浊一清，皆赴于河，发源既殊，波荡不反，三尺童子见水之色，皆能以泾渭名之，盖以清浊取之也。在人亦然。方语未毕，珍乃面颈俱赤，投袂而起曰：苟君是渭、珍是泾矣，珍与苟信联事而切邻，珍之所为，惟信熟知，今信播扬珍恶，使乡老於广众中以水比喻，珍将报信以明心，信实未尝以告人也。自尔，珍每见信必眦睚之，虽礼文相接，而中实仇敌也，又尝教其子明能伺苟之子仪真之便，且将杀之。次年春，祈蚕行乐，明能与仪真并行江际，且语且笑，明能有恶心，而仪真未悟也，乃恃力推堕仪真水中，仪真急挽其衣与之俱坠，出没於浪花间。予与诸龙君皆预供神之席，因勅二江龙拯之，郪涪二君雅知二子之详，乃携仪真近岸，而转明能于渊，会珍见之，褰裳而往，复取仪真挤焉，旋为仪真牵挽而入，观者如堵，呼哭腾沸。予不平之，乃使郪龙曳珍之足沉焉，仪真得无恙，珍之父子皆溺，万人两两相谓曰：孰谓龙天八部有私乎？信与珍祸福不在於此日也，盖信之善果已熟，而珍之恶业方盈焉。
　　天威第五十七
　　妇人植性固多偏，孝养勤诚岂易全。
　　宿业虽应雷斧祸，今身幸有事亲缘。
　　亘天虐焰俄回息，卷地威风急变迁。
　　马氏焚尸支氏免，乃知舆议合於天。
　　郪邑民支祖宜，其妻喻氏，年二十五，有姑黄氏，八十病目无所见，性褊急，喜洁难事，而喻以少年勤廉恭顺，能逢迎之，三年无间言。其夫因酒，误人仆堕两齿，求免刑责，入财自赎，以喻随赀入之，喻无悔。一夕，梦里域追逮责曰：汝前生为比邻牟容之妻，年三十病殗楪逾年，汝之姑七十余，煮糜供汝，汝以口苦厌食，嫌其太频，哭而叱之者数四，及临死之前一日，对姑呼天曰：年七十者不死，我方三十而使之死，天不平乎！家司命闻之于天，帝有旨令焚汝尸，而汝气已绝，事未之行，案牍仍在，凡三十年为一世，今当结绝，汝宿业所应者，死於雷斧之下，来日俟之，以汝今生且孝，故先期告汝。喻惊而寤，中夜坐而号泣，良人有家干出外未归，姑曰：汝以吾子破汝家赀，谓终身不可偿耶？喻曰无之，凌晨沐浴，新衣拜其姑曰：新妇三年事姑无状，今请假暂归，恐不测，身死不复来归，婆好将息。姑讶其言不伦，归别其父母，所言如初。自灶香立於屋南大木之下，仰天而祝日：新妇之死宿业当尔，有所不辞，重念夫贫姑老，晚年失妇，谁为供事，一也，父母自少小教训，今被天诛，为父母之辱，二也，身有孕已七月矣，万一得男，支氏有后，三也，今二事皆不可避，独支氏无后尔，乞少延三月分免而死。时大暑中，阴云昼昏，风雷交至，里域为予言之，予知其心，乃为奏之，有旨：取里中凶逆者代之，富人张实妻马氏，淫悍悖逆，事姑嫜无礼，制其夫如奴隶，予即遣里域同雷火神治之，俄喻氏无恙，而实之妻焚焉。
　　尚义第五十八
　　昆义由来一父生，至亲安可便无情。
　　李华待蔚真堪尚，雍涤欺源太不平。
　　折臂舆情知显报，表闾公议得嘉名。
　　因令薄俗成淳厚，雁序怡怡免竞争。
　　土党水邑吏雍涤，有弟源亦仕于官，每为涤所窘，源以长上事之恬如也，涤源同娶梁氏二女，家私微芒必较，久之涤源为仇雠妯娌为冤对，雍之父母弗能制也，乃议析居。欲留源之房，涤不许，俾源夫妇出一物不与，责以岁时供奉，无几路逢源，窘以不拜棰之既伤，复讼於乡大夫，请其词理，涤乃不直，涤之妻造源之门，曳乃妹出，亦棰之曰：法存长幼，终不立幼而笞长也，乡议不与之。儒家李华父，晚景有爨婢出一子，临终嘱华曰：汝以为子，华泣对曰：是儿母虽贱，华之同气也，他日华教养之，使之成材，昭穆有序，天可质也。厥后名之曰蔚，尤锺爱之。既长为名士，为之娶妻，华有子弥明，先生於蔚十岁，自蔚甫能言，使弥明拜之，及长，礼待次其父一等，华与子及蔚均为乡人所举，达之太守，上之春官，论定以弥明官之，弥明失言於蔚，华乃挞之，弥明伏义，寻以家赀尽付於蔚曰：吾弟主之，弥明自有禄养矣，乡人以为贤。秋社集，予在祭焉，乡人以雍、李相况为熏莸，涤闻之骂，坐复曳源击之，予不平焉，乃使直事紾其臂而折之，涤妻寻亦疽发于手，如此三年，公私俱废，生事寥索，父母相继而亡，涤与妻乞丐而死，乡人以为不义之报，郡守旌华之闻曰尚义。
　　旌隐第五十九
　　世情习俗最移人，日用尘劳丧本真。
　　守道牟君天所佑，轻身苏子鬼犹嗔。
　　至言传诵为规范，庙食兴崇致奂轮。
　　蜀士始尊中国教，俗儒一旦变真醇。
　　蜀自秦并之后，中国文物之盛，先王大道之化，渐有习之者矣，而淳厚之风未振，嚣浮之徒竞起，予恐伤风教，有意欲化之。一日，巴郡宕渠士人牟麟好学不厌，而乐於教人，守道廉退，非有大故，不出户庭，岁时起居，有受谒无出谒，贫甚而未尝怨尤，郡守温瑀辟请为从事，既不起，丞于扆往邀之，接语移时，所谈皆安时顺便，善身避世之语，扆欲致守之意而辞不得达，卒罢之，扆以告瑀，瑀嘉其节。苏尚功者，尝学於麟，未终其业，开门受徒，以师自任，而性好奔竞，足迹不少安，求请省问，奴颜婢膝，为麟薄之，或以麟辞达之者，尚功踵门而辩之，麟亦自以为尝教诲之，犹执先觉之义而语之曰：死生有命，富贵在天，子夏之言也，求之有道，得之有命，求无益於得，子舆之言也，子之所为，吾实耻之。尚功自恃少年拳勇击麟，予适见之，乃化一儒士，为之解纷，顾众而语之曰：人之寿夭穷达，有命在焉，非人为也，奔竞无耻，不知命者也，命之所无，求之何益，以常求之，偶有所获，以为求则得之，求益於得，是不知道者也，苟不知命且不知道，则所守既丧，放辟邪侈，至於不正不忠不孝，皆由此也，二子所为冰炭，君子小人之所以分也。观者骈阗，或问予曰：尔为谁？曰：予所谓张仲子者，众惊愕相视问，予隐形不见，自是远迩闻之者，若尚功之徒改行有醇厚之风焉，渠人为予立庙。
　　佑正第六十
　　谋他财贿已非宜，况复萌心苦见欺。
　　正女一言祈响报，吉人尽室兔倾危。
　　俄惊缧绁皆离体，寻使凶强总磔尸。
　　福善祸淫天理在，非予受祭报其私。
　　北都富室智金礼，中春修祀，一室尽醉，暴客王才者，约其徒三人谋劫之，是夜未央，推户直入，缚全礼家男女良贱九人，婢妾七人，唯全礼之妻与二女容系之，既取其赀，将乱之，全礼之妻惶惧乞怜，幼女舜华年十五，与其姐舜英抱母而泣，才欲逼之，华骂曰：饿贼犯吾家，张神君未知汝也。语毕，其家司命崔瑄，与智之祖弥告急于予，予乃遣功曹辅兴，领阴兵百人治之，所缚全礼以下绳皆自解，尽执其贼，翌日告於里正，闻于郡，悉诛之。
　　梓潼帝君化书卷之三竟
　　梓潼帝君化书卷之四
　　杀生第六十一
　　蠢动含灵皆有命，贪生畏死与人同。
　　因思骨髓脂膏味，俾在砧刀鼎镬中。
　　不顾冤魂随影响，只知滋味美喉咙。
　　杜章享尽前生福，业果成时报不空。
　　邛有杜章，望帝之支也，生於富贵，父母好宴乐，会集以为常，凡烹割之事，章躬亲之，及长，身任门户厨撰无虚日，脍炙方离口，刀杌已在手矣。后以灾祸相继，家道零替，无以为生，为人屠刽以就口食，所取人财名过命钱，又以饮啖兼人，饕餮成疾，方且饱满，寻复中虚，而性嗜肉味，日常不足，及以罟取鱼，以弋弹雀，所见飞走，皆萌杀心。中年生五子皆无指，口累所迫，过命之赀，不足度日，凄惶无聊，寻有癞疾，肌肤破裂，脓血流溃，见者掩鼻矣。自以饥火所烧，复受疾苦，投井自尽，为人执之，极口辱骂，於是仰天呼冤。予见之，讶而问里域主者、孙洪 叔言其详，且言此人禄尽而命长，尚余五年，予既知其造业之由，又复闵其受苦之酷，且岁方遥，恶其日夕怨怒天帝，乃遣功曹易其心志，使以手揭疮皮以自食之，又以指点脓血吮咀求味，宣言於人哕；毋作杀生业，以我为戒，如此逾年，以准未尽之数，念断而死，诸子皆殍焉。
　　酷虐第六十二
　　公孙武仲处心廉，鞭挞诸胥失大严。
　　资水赖恩还纵吏，酷民诛取却无厌。
　　化身戒励诚惟一，改行宽平利可兼。
　　栽抑有余增不足，吏民两邑惠俱沾。
　　牛鞞邑令公孙武仲治己以廉，而待人不恕，左右之人小有过失，笞一二百，莅邑逾年，而胥吏无全肤，吏怨之。资水邑令赖恩性贪沓以苞苴为常，日用饮食，岁时衣装，取给於胥吏，而民事造庭者，无问曲直，悉付之狴讦，恣吏诛求，意足乃已，吏意未厌，则迁延岁月，置而不问，民怨之。予以二邑之吏民被苦，乃化身为蜀郡丞长孙义，行诸邑观风俗，劾仲之虐吏，赖恩之酷民，二令叩头乞免，予戒励之，寻隐而不现。后知郡丞初无行邑之事，二邑成以为神而敬信之，武仲改而忠恕，恩亦变而廉洁焉。
　　悯世第六十三
　　周室隳颓为不仁，苍姬一旦变嬴秦。
　　惨刑暴吏无和气，诈计穷兵又几春。
　　不忍中原罹此祸，愿开方寸济斯民。
　　上天有旨垂俞允，雨后乾坤又一新。
　　予尝仕於周，以忠尽命，血食於蜀，未几，蜀入於秦，已而周丧天下，皆嬴氏矣。秦任刑法，视民如草芥，秦衰而干戈又起，中原涂炭于斯久矣。予以久处静境，思以拯斯民之苦，乃飞章上闻于帝，从之，若曰：白帝子游人间久矣，而暴於杀伐，今已遣赤帝子代之矣，汝以本司火德，今当应世，以为赤帝子之后，予受命焉。
　　咸阳第六十四
　　护持全蜀幸优游，应世情牵强出头。
　　被谮不成膺继统，杀身空与结冤雠。
　　封王缘薄终何益，报母心酸未肯休。
　　那得身为率然相，尽吞诸吕快幽忧。
　　予之恳于上天，将以化身援天下於涂炭之中，跻斯民於和乐之地，无何，帝命以予为赤帝子之后，玉音可畏，予不敢抗，静而思之，非所望也。俄有九天监生大神，逼予受生，於云霄间下视咸阳火秦之后宫阙鼎新，汉帝方与戚姬昭语，监生逼予曰：此所谓赤帝子者也，今为汉帝矣，予纵目间，为监生大神所挤，堕於帝侧戚姬之怀，恍然而觉。帝以予生骨相相肖举止可喜，名予曰如意，予虽提孩中，而本志尚坚，语言顾盻尤惬帝意，帝尤锺爱，每以予兄为不类，薄之，晚年欲以予为太子，既不果，帝万岁后，卒为吕氏所杀，予母之死，尤被酷毒，予深怨之，方冥冥间见母受苦时，思得复为率然之相，尽吞诸吕而后已也。
　　邛池第六十五
　　恃势凌人不可为，无辜母子被诛夷。
　　衔冤入地至极矣，不共戴天良是之。
　　诸吕后身同一邑，双亲乞命在斯时。
　　海波平陷四十里，还我当年受百罹。
　　予自罹吕祸之后，神游冥漠，又无职守，尝蓄宿愤，思欲报之，已往修积，不复问焉。虽诸吕死拘幽冥，造业深重，历年甚多，逮再生亦久，遂访西海之滨，有邑名邛池，邑令吕牟，吕后之后身也，邑人多吕氏，盖宿业相寻，诸吕造业之党也，萃於穷荒。予母夫人亦生於彼，复为戚氏，以前身享福太过，生此而贫悴，所嫁张子，年老无嗣，夫妇以芟刈为业，一日野外相顾而语曰：生身窘甚，辛苦自养，暮年力衰，将不兔於沟壑，今六十而无子，是天将杀之耶？乃相与割臂出血，沥於石凹中，以石覆之，拜天而祝曰：人皆有子，惟我独无，今气血薄少，不能施化，愿此石下倘使动物生焉，亦遗体也，予识母氏心倦倦焉，一念感之，从而寓止。明日二老复来，揭石视之，血化为蛇，金色寸长，予所为也，母收养之，逾年，顶上出角，腹下生足，能自变化，每天欲雨，予为助之，身既长大，腹量宽迈，见羊豕犬马辄食之，邑令有马，色洁而骏，牧於水际，蹄伤吾末，因拘而啖之，马盖吕产之报身也。邑人皆知予，详访於予家而不获，逮予父母於囹圄，责以三日求予，无状将见杀焉，次日，予化儒士谒令解之，令曰：张老夫妇家养妖蛇，食人六畜久矣，今又食吾马，吾将杀之，为民去害，张不见听，是彼自为妖也，今必戮之。予曰：物命相偿，宿业所致，遇彼吞噬，亦非偶然，今君为畜而杀人，岂令尹之事乎？令叱予使退，予复语之曰：君有死气浮於面颜，宜善自爱，他日无悔。语毕，予隐形不见，令之左右皆以予为妖，予乃奏天称冤，陈以前世子母无辜死於诸吕，今适逢之，愿与之较，辞上而未报。因变化风雷，呼吸云雾，白昼而暝，一邑之人，相视而语曰：汝头那得为鱼，至以手相扪头面而泣，一夕扬海水以为雨，灌注城邑，围四十里皆陷，予以身载父母而出焉，时孝宣之世，今所谓陷河者是也。
　　解脱第六十六
　　嗔恚之心莫易生，此心生处是无明。
　　只知直理堪平诉，不待琅音辄径行。
　　谪受大身遭热恼，填还冤债慰群情。
　　世尊一语消余业，却得当来面目成。
　　予前以吕氏冤对，奏帝未报而擅行之，虽一时快意，宿愦顿消，及心定意平，良用深悔。翌日玉音荐降，以海神晁闳劾予擅用海水，陷溺平民五百余户，以口计之，二千余命，除里域所具予前身仇对八十余人，半在城隍，半居附郭外，其余生齿，皆系夭枉，帝命赐谴以予为邛池龙，而夺其神职，且使天吏监临，不得予预雨泽，羁囚於积水之下，连年旱虐，水复为泥，身既广大，无穴可容，烈日上临，内外热恼，八万四千诸鳞甲中，各生小虫，师嗜不已，宛转困苦，不记春秋。一日晨凉，天光忽开五色云气，浮空而过，中有瑞相，钳发螺旋，金容月莹，现诸胜妙，希有光明，山灵河伯，万众稽首，赞叹欢喜，声动天地，复有天香缭绕四合，天花纷委，随处生春，予乃耳目聪明，鼻观通彻，心清口润，声音发扬，仰首哀号，乞垂救度。万灵诸圣诚卫先后，咸谓予曰：此西方大圣正觉世尊释迦文佛也，今以教法流行东土，随教化身，将往中国，尔既遭逢，宿业可脱，予遂起改悔心，生悲愍念，身自踊跃入天光中，具陈往昔报应之理。世尊答言：善哉帝子，汝於向来孝家忠国，作大饶益，又复悯世生护持心，因果未周，仇敌相争，以人我想肆兴残忍，迁怒于物，业债当偿，今复自悔，欲求解脱，汝於此时，复有前生冤亲之想，与夫嗔恚愚痴念否？予闻至理，心地开明，内外罄然如虚空，住无人无我，诸念顿息，自顾其身，随念消灭，复为男子，听佛宣说，得灌顶智，得大辩才，得神通力，得圆满相，龙天八部皆大欣悦予皈依焉。
　　仁政第六十七
　　嗔业焚和障最深，坚持忍铠莫容侵。
　　疮伤尔体犹吾体，痛切他心似我心。
　　吏既不欺终干蛊，民知相爱自甘临。
　　清河薄誉缘斯得，歌咏惟将和舜琴。
　　予既离恶趣，即得善生，受形於赵国，为张禹之子，名勋，既长，为中正所推，为清河令，宽明自任，人不忍欺，待吏如僚友，视民如家人，吏有失谬者是正之，弛慢者勉励之，卤莽者教诲之，贪饕者廉察之，诡诈者请难之，不用诰诏者免去之；惟曲法戕民，以白为黑，事干人命者，使自理之，辞穷心尽，然后付之於法。其初情可悯者犹宥之，佚出之罚，予所自当，不敢辞也。民有争财贿者以义平之，争礼法者以情喻之，为贼者使偿其货，伤人者使庭拜其敌，奸及杀人者付之於法，其本心可恕者犹出之，容恶之谤，亦不敢辞焉。以是一方之内，雨旸以时，蝗蠡不作，偷贼相戒而出境，奸邪革心而改行。为政五年，怨惹不闻，四民为之歌曰：吾有师，师严而不慈，教我恕我，张君能之。吾有友，友信而不戒，亲我正我，张君是赖。我有亲母，恩掩於义，张君似之，柔而不制。我有亲兄，责敬於情，张君似之，和而不争。后为太守，责以趋进，予解组焉，时章帝元和之末也。
　　幽明第六十八
　　尽心於道道斯存，笃志求仁仁自成。
　　性定乃能通昼夜，神全方可治幽明。
　　林宗爱子存公议，帝旨传言无隐情。
　　三纪辛勤效功绩，不妨阴骘相旱生。
　　予以先世善政有成，福业滋茂，天年甫尽，即遂有形，於顺帝永和间，载生斯世所谓张孝仲者，犹不忘於故称也。复为郭有道所品题，虽不登显仕，浮沉里问，而上帝有旨，俾予日应世务，夜治幽明，凡人之屈抑冤枉，阴德隐谋，予皆知而籍之，以至鬼灵邪祟，无不预焉。如此三纪，幽明兼济，人鬼交利，予有功焉。
　　筹帷第六十九
　　襟怀有武且兼文，一寸心田万象分。
　　宝运将开司马氏，兵谋聊赞邓将军。
　　出奇问道#1行吾计，尽瘁沙场佑帝勋。
　　史氏简书还阙逸，何妨筹画事无闻。
　　予以善功世修，渐复神职，而命债未偿者，犹不吾置，复生於河朔，少负气节，眼见世变，尝以功名自期，乃为大将军邓艾见知，辟请为从事，凡所举谋，予必预焉。及伐蜀之年，予为行军司马，劝艾以间道出奇，以省锋镝之祸，入蜀深境，遇诸葛瞻，许以封王琅邪，瞻不之听，至於交绥，瞻之中坚，予所当也，或有流矢星飞，集於予体，瞻方就擒，予欲营救之，而创甚矣，盖向者叩池未偿之报者也，可不戒哉！
　　如意第七十
　　帝手何年自执持，玉京一旦赐於台。
　　指挥行阵阴兵出，顾揖仇条恶意移。
　　利器寻常为伴者，旧名时复自呼之。
　　从兹所向皆如意，三界神灵孰敢欺。
　　予既满前缘，诏诣玉京，洗除恶籍，鼎新神位，俾予永福坤维，帝又以所执之杖赐予，帝旨若曰：资尔孝仲，万灵之雄，忠孝全节，世资尔功，查汝斯杖，无所不通。又曰：此如意也，予以杖契宿名，欣然受之。
　　丁未第七十一
　　越裳五畔金山邑，越巂南边近海涯。
　　醉眼醒看新日月，闲心忙爱旧烟霞。
　　元辰司命专丁未，赵国中兴显故家。
　　火德佐王千万祀，始从今日拜其嘉。
　　予以宝杖自随，无适不可，因念前身西海之隅，复经从焉，越裳之西，越巂之南，两越之间有金马山，胜境清绝，张老夫妇，予累生之父母也，於是生焉。时晋武帝太康八年，岁值丁未，二月三日夜子刻，以甲子考之，则其时已属辛亥矣，帝命以予为丁未阳官本命元辰焉。
　　水漕第七十二
　　梦里为龙为帝王，多生习气未能忘。
　　笑他酒馔修淫祀，书我官衔牒水乡。
　　风雨声中奔卫子，桑麻阴下舞商羊。
　　职司全蜀幽明事，七曲迁居道路长。
　　予以成长妻男具而孝敬不衰，见乡人以旱祈雨於土木，予笑之，盖予尝梦有报矣。一日，水际自书官衔移文海神，乃见使者告予：以有形以来，自周为人，迄此显化七十三矣，乃呼予为运判，促上白驴，风雨声中顿失乡地，入大穴中，宫庭明敞，父母以下血属皆在，一夕雨泽大作，徧全蜀之境，盖有旨以予总护全蜀幽明之事焉。
　　桂籍第七十三
　　儒家桂籍隶天曹，得失荣枯数莫逃。
　　梦契真诚题义显，榜随阴德姓名高。
　　封妻荫子由寒裔，曳紫腰金自白袍。
　　为报难窗无寐客，勉心文行莫辞劳。
　　帝以予累世为儒，刻意坟典，命予掌天曹桂籍，凡士之乡举，里选大比，制科服色，禄秩封赠奏予，乃至二府进退，皆隶焉。
　　孝廉第七十四
　　经术谈王辩异同，孝廉特地起遗风。
　　江宁神玺皆天命，日丽重光显帝功。
　　马化已知兴晋室，蛙尊谁谓属刘聪。
　　跨驴直入西凉地，游戏随机现六通。
　　予慕释氏韬光禅寂，建兴中，悯戎狄窥伺朝纲，非命世英雄弗能反正，会元帝建策南渡，绥抚江左，而白麟玉玺见於江宁，临安日有重轮，皆中兴之象，予改日作儒士，跨一白驴，往河西应孝廉谒张轨焉。
　　感时第七十五
　　拟陪乡士献能书，喜遇姚苌古亦无。
　　欲激颓波专号令，敢摅忠节委均输。
　　不堪狙诈为三俊，笑倚鸿图应一呼。
　　兴尽先期归蜀地，轺车枉驾访吾卢。
　　予建兴末，作儒士谢艾，跨驴入西凉，张轨以予为主簿，张重华嗣位时，石季龙使将麻秋侵寇不已，凉州震动，府司马张耽言於重华曰：议者举将皆推夙旧，且韩信禳苴皆非旧将，尽明公之举，惟材可任，主簿谢艾兼资文武，委以专征伐之事，庶几可也。重华召艾问以计策，艾曰：耿弇不以贼遗君父，黄权愿以万人当寇，乞假臣数千人，为殿下吞之。重华大悦，以步骑三万人令艾讨之，麻秋率大众以御之，艾乘轺车，冠白帢呜鼓而行，秋望而怒曰：艾年少书生冠服，如此轻我也，命黑槊龙骧三千驰击，左右大扰，劝艾去，艾不从，下车踞胡床，指挥处分，贼以伏兵发也，惧不敢进，秋军乃退，艾乘而击之，俘斩甚众，秋乃匹马夜遁。季龙闻而叹曰；吾以偏师定九州，今以九州之力困於重华，真所谓波有人焉。继而往关中与姚苌为友，欲激颓波，以正风化，奈何纵暴之君竞起废弒，然苌虽少而多谋略，又况宿有契好，故作密友。久之，予厌处凡世，思归蜀峰，约苌曰：苟富贵，无相忘。后苌以茏将军使蜀，至凤山访予，予礼待之，假以铁如意，嘱之曰：麾之可致兵，苌疑予，予为之一麾，旗帜蔽天，戈盾戎马万余，列之平坡，今试兵坡是也。后苌以符坚死，即帝位号秦焉。
　　诛暴第七十六
　　祸福之机本在人，只争现报与前因。
　　贪污贿利欺君命，剥刻脂膏虐下民。
　　搉货王仔生犊尾，刷钱马谔化猪身。
　　从兹警悟堪为戒，一念才亏即有神。
　　予仕晋之后，兼治幽显，时蜀之导江王仔者，永和中任帅幕吏，被檄督摧课盐於潼川，而王躬诣井所，召民强与约，率令倍差认课，当取五千斤者，倍取万斤，又约来年所输不满额者，籍其家，王仔知其不能如约，窥欲役入之，使官自煎，既复命，帅以盐数倍增喜之。予闻其苦民，故阴怡之，是夕，帅冯迁梦王仔来谒，而公裳下有一尾，方惊寤，有婢亦魇，及苏，言适王使者来，公裳下有一牛尾出，再四言其摧利贪污之故，令生蜀之属邑田家廷，翌日遣人访之，果如所梦。又益昌马谔者，同为帅属，每出部邑督钱，惟以多为贵，不问额重虚实盈缩，必得为期，且以此自负，蜀人苦其虐，号曰马刷。或以王君牛尾警之者，马曰：正使见世尾生，亦何必问。予闻其暴虐如此，闻之上帝，继而病卒，七日之中，其家作荐复，闻棺中有声，意其再生，亟开棺视之，则已变为一猪矣，急掩而葬之，时天气晴爽，丧车方起，大雨如注，送者皆不可行，及墓次，水已缢矣，此可为污吏之戒。
　　明经第七十七
　　铜川蓍筮久潜心，道学儒宗已陆沉。
　　天假仲淹重振铎，文追孔氏复铿金。
　　儒风欲系唐虞化，大雅全排郑卫音。
　　董氏庶几颜氏子，升堂窥见室之深。
　　予久处穹昊，帝以中国道衰，欲王化之，复行故命，予生铜川家，知隋运将终，吾道未济，退居河汾间，修先王之业，制礼以节情，作乐以和俗，恢刑政以防其非，崇祭祀以介其福，祖述周孔，取则轲雄，九年而成经也，其於五常之教，於小子何述焉，复以礼乐之学，付之董常，惜其不一用於太宗之朝，悲夫！
　　护圣第七十八
　　渔阳鼙鼓叩长安，此日明皇幸剑关。
　　若听九龄摅谏论，岂劳七曲重跻攀。
　　不因儒士为亲谒，安得銮舆返远还。
　　万里桥边迎禁跸，谁知虚位紫霄间。
　　予自汾阳传道，厌於死生，再奉帝命辅唐室，故命长子渊石生於清河氏之家，即九龄。明皇时，李林甫之谮毁肃氏，而帝赖之以不易，至於议论风生，首登七宝山，坐有文场战师之雄，应制走丸之辩，后渔阳之乱，明皇幸蜀，凿剑岭而观中原，叹曰：吾听九龄，不至於此也。予因至万里桥，以儒士谒帝。帝曰：卿非北郭张生乎？予曰然，臣闻元载孔升天，虚位久之以待陛下也，帝默然。后肃宗收复京都，韦见素迎帝归阙，封予为右丞相，而予密卫銮舆至咸阳，帝移大内安颐，遂辟谷，张皇后进樱桃蔗浆等，悉不食，常玩一紫玉笛，自吹数声，有双鹤下徘徊於庭，帝谓宫爱曰：吾奉上帝命，居元载孔升天，令具汤沐，复就寝而升化矣。
　　明威第七十九
　　影响昭昭理可寻，往天岂与物交侵。
　　眼根所着无非色，身业居多莫匪淫。
　　四举不沾天子禄，一生虚负状元心。
　　李登狂妄终除籍，感报徒嗟罪障深。
　　唐李登者，年十八，乡贡首，自后凡十年一荐，名愈下，年几五十，不第。一日，斋戒诣叶静法师，且告曰：登自十八岁叨冒乡荐，凡经四举，不登一第，何罪至此，幸法师入冥，为某勘当此生如何？法师语之曰：蜀之梓潼，有神曰北郭生，掌文昌主贡举司禄之官，必能知之，吾当为汝叩之。一日，上章道过治所谒予，法师曰：士人李登者，某年月日时，凡四举不第，此人果何如？予命一吏示籍，对曰：李登初生时赐玉印，十八岁魁荐，十九作状元，五十三位至左相，缘得举后，窥邻女张燕娘，事虽不谐，而击其父张澄於狱，以此罪展十年，降第二甲；二十八岁后，侵兄李丰宅基而夺之，致刑于讼，以此又展十年，降第三甲；三十八岁得举后，长安邸中淫一良人妇郑氏，而成其夫白元之罪，又展十年，降第四甲；四十八岁得举后，盗邻居王骥家室女庆娘，为恶不悛，已削去其籍矣，终身不第。法师辞退，以是语登。登无以对，一夕愧恨而死，后之士夫可不戒哉！
　　济顺第八十
　　绵绵唐祚欲倾摧，叛逆陵迟陷北台。
　　逼胁乘舆临草莽，争驱甲冑走尘埃。
　　天恩昭显精神会，帝道重宣雨露来。
　　桔柏津前新应诏，虬铓谁信作良媒。
　　唐乾符中岁荒，河南为盗者甚众，尚君长伏诛，尚让等推黄巢为主反，长驱江陵，渡江为患，入河北，攻河南数十郡，次陷洛阳，破潼关，僖宗播迁入蜀。巢犯阙，巢遣朱温等攻凤翔，至潼关追僖宗，乘舆夜遁出凤翔，予以儒服见帝，帝夜行马駃，予以所乘骑奉帝，帝乘之，予捧足拢马，密布彩云，卫帝腾空，弥明露云微绽，令帝下视，见凤翔军与巢军战于龙虎阪，若蚁阵也，帝曰：此何所？予曰：此乃空际，帝惊叹曰：卿非北郭生张孝友乎？我非卿岂料生耶？予奉帝至剑南复道，帝疲甚，欲少憩，命予股以枕之，熟眠，林叶风声，帝忽跃起曰：巢兵至矣，鼙鉴近也，予曰；非也，乃林叶风声。久之，从驾宿卫始及，讶帝行之速也。帝至桔柏津曰：我有一女，乃兴唐公主，最神慧，奉卿箕帚可乎？予曰：臣幽也，何敢奉承？帝曰；勿固辞，遂封吾顺济王，亲至庙奠献，解剑为赐，仗予剿贼，后宋文通等斩巢，送首成都，帝还阙，则兴唐公主从而殂矣，予命兵迎公主归七曲焉。
　　济迷第八十－
　　救世乖讹物理衰，神人淆混化尘微。
　　庸愚指我为妖妄，蒙昧嗟予拟是非。
　　匝地乱云多雨潦，亘天烈火示光辉。
　　孙谯始信英灵着，从此寰中显福威。
　　五季中，进士孙谯者，性尚刚介，不与群居，诋斥佛老，着《无鬼论》，自陇之蜀，过祠下，侮辱无礼而去，抵於山阴，天忽昏晦，风雨如撒，行者不可进，欲投邸而不可得，遂呼曰：此乃北郭生张君，如果有灵，则指涯涘如何？予令佐神举火一二示之，谯尚笑曰：庙奴诳我，再呼曰：神既在，何不为我止风雨，使我能抵于平陆如何？予笑曰：子所过神祠必狎侮，指以为妖，笑以为诬，今悔之何及也，予示之以炬火数百，山川明朗，可容行李，须臾风雨顿止，翌日留记于庙焉。
　　忠显第八十二
　　熙熙天祚福皇朝，叛寇生羌乱蜀妖。
　　均唱勃徒凌郡县，顺连贼伍结刍荛。
　　卒呼勇义阴兵力，箭贯肤肠意气豪。
　　木马汗流如密报，天恩依覆下参郊。
　　皇朝均顺之乱，主帅雷守忠祝吾助神兵，遂入蜀，至利州，为贼坚壁固垒不下，其裨将王吉大呼，语贼曰：吾奉天命剿贼必矣，可降，而贼以劲弩射之贯腹，其人欢呼自若，封之以药而无恙，帅亦如之。朝廷封予英显王，而功奏上天，即证定慧王果焉。
　　圣治第入十三
　　太平风化乐唐虞，致治馨香等太初。
　　率服四夷明德教，奠安百姓法规模。
　　挈衷顿领知贤相，错节盘根见大儒。
　　子含辅成元佑政，着书犹用鉴寰区。
　　皇朝一祖四宗，垂拱太平，予奉玉音，以次子文明生于司马氏家，名光，尽诚於馆，着古今历代史以鉴於世。辅宣仁圣烈皇后，拥少主不出帘帷而天下治，当时庶政聿修，咸谓德合天地，道通神明，因积仁累德，凛凛乎庶几周召之烈焉。
　　摽忠第八十四
　　艺祖开基妙若神，我今逊德不劳兵。
　　终南斓圣曾全壁，汾晋西祠已结缨。
　　寇氏澶渊平虏力，真皇东作福基成。
　　此回又是忘形久，笑指朱崖道一征。
　　予以世态之变，居寂久之，而符生於皇国开基之初，即寇准也，后澶渊之役，立仁考之功，予与焉，至於以予为诬，议予涉海至崖，悲夫！ 
　　兴国第八十五
　　朝廷中否甚伤情，事业班班可访寻。
　　政在平江扶大宝，兵亏陕右本天心。
　　便宜坐使两蜀静，升陆恩流三峡深。
　　要识此回神异处，柩中全体土无侵。
　　予绍圣丁丑，托化张浚，立一世之英表，平江复辟，至圣天子垂统四十余载，至富平之败，非浚之失，乃天也。隆兴甲申，浚死，葬于衡阳，其子杓欲更葬于蜀，既启棺视之，威容俨然如存，合郡士夫观者如堵，以手加额者众，因从而掩之，倘非予神化，安有此也。予生领天子之权于蜀，掌职文昌之命于天，其功绩不忝矣。
　　止足第八十六
　　玉策褒称赐宠光，尊隆师传总元纲。
　　积功唯喜修天寿，被命宁辞抗帝章。
　　莅事惟勤居太极，贡贤是任主文昌。
　　锡民五福期康乂，非特区区一雨旸。
　　予隆兴之岁，奉玉音加秩，若曰：文昌者，教化之本原，实传列圣之业，儒士者，道德之渊薮，宜摅一德之忠，播告诸天，亶孚有众，惟文昌司禄主者职贡举真君，卫民少傅灵应帝君张某，德被万物，威形四方，粤自有生，显从浩劫，顺考古道，鉴观人文，照临并日月之明，发生佐乾坤之化，是以教耕稼而民人育，每裁制而自优，修礼乐而政事康，果猷为之不谬，干戈载戢，阴阳常和，水土既平，休祥时格，托之庶务，试以诸难，皆济济以可观，每多多而益办，昔自水漕令莅台衡，尚持救苦之心，誓拯倒悬之念，厥有成绩，巍乎难名，察乎九十余化之行藏，命编群册，着以万二千端之行节，岂曰空文，颠则持而危则扶，恶以惩而善以劝，生民允赖，惟乃之休况，复恢龙汉之图书，阐鸾台之典则，欲分身而显化，率诸圣以混融，万梵开张，三界均利，宜加峻位，俯叶舆情，名跻南极之尊，礼绝星联之上。於戏！跻三阶而下太乙，久彰应物之符，敛五福而锡庶民，式赖师言之左，谁其能者，汝往钦哉，可特加金阙昊天太师钭察三界祸福事。予辞表略曰：满盈之惧，上渎莹聪，温厚之辞，时纡训诰，意敢怀於不敏，欲犹冀於必从。中谢伏念臣德薄位尊，言轻行寡，徒以效诚之次，未怀引退之私，兹遇盛时，重叨异数，岂不侈高上之赐，其亦畏至穷之灾，恭惟天尊上帝，道善贷以且成，明容光而必照，护以小疵之失察，其由中之言，方将曲致於施仁，夫亦何嫌於迁令。再三辞逊而受之，兼司四方祸福，所以分身应化焉。
　　训逆第八十七
　　密承帝旨下苍旻，昭示尘寰祸福均。
　　燮理权衡明察访，斡旋纲纪运经纶。
　　外台执法专生柄，蜀部观风秉化钧。
　　雷震中江王氏子，斲棺只为逆亡亲。
　　予被命迁师相之职，专生杀之柄，采访善恶悉便宜也。乾道中，蜀之中江王千者，初其父母自买香木棺，以备身后，王易以杉木，已而又货之，易以株板，及亡母，则又留株板欲自用，但市松棺，敛母而葬。予於旬日将王以雷击死，倒植其尸，或走报其子，急往哭而扶尸仆地，日正中，忽雷震挈其子於五里外，洎复回见父尸，依前倒植，凡两瘗皆震出，遂棺上斲一窍，以竹而掩之，姑免震焉。
　　戒欺第八十八
　　为人贪暴莫如廉，禄算乘除理灼然。
　　杨震四知名莫掩，子文三已节尤坚。
　　存心勿谓阴无报，失职那堪又减年。
　　试把徐谦形梦感，黄金特地障前缘。
　　乾道中，新都丞徐谦者，被檄充勘官，将道经宿徐氏家，主人前一夕梦神人谓曰：明日有徐侍郎宿汝家，宜善遇之，神人乃吾所遣佐神也，至晚，果有徐从政踵门，遂具盛礼。及回，复梦曰：徐子此回受人五百金，枉七人命，天曹已臧三十年寿，官止此矣，徐氏遂不复相接，丞公深讶之。抵暮，遣苍头语以梦中之事，丞公愧形于色，回任及替举主改秩，未及命而卒于邸中，年三十四。初传其死，乡人未之信，既闻其事，莫不惜其用心之欺焉。
　　诛悖第八十九
　　子职须知奉二亲，养生送死礼宜遵。
　　遗骸暴露如羁旅，逝魄浮游未掩真。
　　余子徒劳从孝行，春秋责备在贤人。
　　罗生感梦还乡舍，方悟阴愆速此身。
　　梓潼县罗巩者，入于上庠，过予祠，默祷於予，一夕，予梦告之曰：子已获罪天曹，宜急还乡，前程勿须问也。巩恳曰：巩平生操守，鲜有过失，愿闻罪由。予曰：子无他，惟父母久不葬耳，巩曰：家有兄弟，何独归罪於某？予曰：以子习礼义为儒者，故任其咎，余子碌碌足责也。巩既悟悔恨，治装回乡，同舍惊问，巩以梦告，则未及家而卒焉。
　　真元第九十
　　物有潜通信可知，几回利济惹闲非。
　　观风陇蜀存真寂，掌籍南昌应化机。
　　曲意为民除冢讼，忘形救物拯萎微。
　　从兹愿化昌黎后，别有精玄示福威。
　　绍兴庚戌，予游神察访，附鸾抵涪之乐温，会龙门韩申之叩予符诀，救其孙坤臣之危疾。予令治病功曹应感，更生以申之宿契所遇，予遂付以符箓。
　　拔苦第九十一
　　苦海滔滔浪接天，生来死去各前缘。
　　争看妄想空花裹，不觉枯骸腐草边。
　　孔圣殇童因立教，周文葬骨岂知年。
　　皇穹委任司民苦，恻隐之心亦空焉。
　　予以上帝笃好生之德，而天下多遗骸暴露者付予诱收也，且古史曰：枯骸不知年数，尚感文王之葬，童子结伍以卫鲁国，犹存孔子之殇，然今人不念葬其父母，况於他人而有恻隐乎！予以救苦之功，而升证安乐不动地，游戏三昧如来果焉。
　　福泸第九十二
　　烟横泸水碧涟漪，杀业谁知会遇时。
　　山寺刽身徒愤愤，岳灵未报且迟迟。
　　倘存忠厚佛三昧，不到仇连李万儿。
　　张信复归王吉手，彼冤此报罔瑜期。
　　绍兴中，泸帅张孝芳者，为卒伍张信等所谋而致叛，信为同伍张昌杀之，泸遂平定。此乃绍圣中秭归乡一僧，俗姓廖名慧觉，居山院蓄资甚厚，集众作断瘟水陆，继而茶寇李万儿者，率众欲劫之，初不知其僧设阱於四垣，遂尽陷之，惟李万儿数人，僧与其徒刽而食之。后李万儿图报其冤，岳灵曰：汝报之未可，此人有为众作福之缘，未艾更一生可也，惟汝尚有所杀，王吉必报汝也。自是僧慧觉生清河家，即芳也，万儿乃张信也，吉即张昌也，其报昭然，予遂与英烈统理神卫泸而平焉。
　　眼明第九十三
　　自从太极肇羲皇，神性随机云水乡。
　　九十四回彰变化，三千余行露微芒。
　　双峰为建立初宅，七曲重游参宿方。
　　聊附飞鸾明此意，出书示训藉揄扬。
　　予以真元拔苦，后天命荐隆位，登金阙，逍遥紫虚，游神访察，寓鸾显化，示以道德仁义之教，变其偷薄鄙诈之风。忽功曹奏涪陵郡之乐昌运腾里人杨思作文昌星席，予拉崇应为降福民，朱章感诸真共集，因览山川之秀，有双峰者，真神仙窟宅气宇，予遂为有君玄初大帝，化建寓室，而韩震巽亦乐施田焉。予遂请于帝，立昭明应化鸾台，以示四民休征，今祠已落成之久，为乐昌之美观，盖於吾香火莫非夙昔契，且世人亦知予父玄初大帝尊号，宜益加敬焉，故毕工书之，以示后之士夫云。
　　终亲第九十四
　　古来丧不过三年，暮死朝生宜吉涓。
　　祭葬克终营马鬣，哀矜尽孝卜牛眠。
　　风雷感激施甘泽，稼穑重苏起大田。
　　埋王佳城寝苦毕，神龙辅佐产英贤。
　　予昔在蜀，栖真於摩维洞，天早蝗三载，有四境城隍同日申到。蜀民无知，停柩经年，暴露考妣，血尸冲秽，上天见怒，锁诸龙潭，旱损禾苗。民失秋望，欲望真君眷悯，苏救生民，予化一居士，随门劝化，急作展窀穸，遂与青源真君射洪真君议，檄九江龙王克沛甘霖三日，已往复苏多稼，民大悦。时玉帝大怒，九江龙王擅行雨事，追斩龙族，予又化一秀士，普劝龙王龙女及诸生民，不断音声诵弥罗御诰，不计万数，未经三日，祥风瑞气蔼于金阙，奉命特赦龙王之罪。自后孝子顺孙，既丧考妣，不敢停柩，克终大事，事亲终矣，阴阳和，风雨时，福贻后昆，芝兰挺秀，寿富康宁。
　　放生第九十五
　　湿化卵胎都是人，只缘贪戾着真情。
　　螟螟抱母怀春毓，蠢蠢凌波逐浪生。
　　阳序放鱼延纪寿，冲元活鳝庆前程。
　　递相勉谕放生命，福荫循环世代荣。
　　予念一切众生皆有佛性，凡食牛肉者，上天有太牢星，地下有太牢山，专治食牛之人，受苦万劫，杀牛之人，万劫无赦，多遭疫疠而死。至若猜羊犬豕、羽毛鳞介、湿化卵胎，皆受父母生成，因差一念，见出万形。仲春禁覆巢，此月令之戒也，弋不射宿，孔子之戒也。凡好道修真之士，肥甘不足於口，三寸舌根而已，何如不自杀，不教他杀，不见闻杀，随喜杀，享此五般净肉，可以无大过矣，何必贪诸口腹。昔李冲元好食鳝，予知其情，感梦化一早妪告冲元曰：我腹中有五千子，我死，子亦死矣，傥能更生，获福无量，冲元信而舍其鳝，后不复再杀。又阳序一巨商耳，予知其详，化梦形之：子明年当死，若救得十万生命，可延一纪之寿，序曰：大限既至，何可活十万生命？予曰：可放鱼子，则有报验，序觉之，大书市肆，递相勉谕，及不惜己财，赎鱼卵投放水中，月余，予再形梦曰：子救十万生灵．已足矣，可延寿一纪。后子孙世代荣昌，信不诬矣。
　　中兴第九十六
　　骇闻仙乐奏宫商，大道中兴踵后芳。
　　道德五千消劫运，乾坤亿载福金汤。
　　黍官景运重宣化，蕊笈灵文再阐扬。
　　正一玄科振寰海，永延皇祚寿无疆。
　　予游宴玉京，怡真静默，每念龙虎嗣汉三十六代天师，乖於绍圣，遂托形宗演，果受玄恩。盖以劫运未消，教风怯振，所幸道德五千文一脉存焉，兹又梦符仙种，立为三十七代，与棣受命于先朝皇帝，亲沾洒翰，顶受师号，中兴玄化，卫国卫民，荣祝帝尧万寿，子禹孙汤，股肱惟良，保劫度龄，民安鸿雁，正一科教由是而兴焉。
　　弭蝗第九十七
　　随方分化楚城边，兴利除残本自然。
　　螟螣害苗农告病，鸾机应念表笺天。
　　肃将雷电彰诚意，无复虫蝗满大田。
　　神化昭昭难自泯，因人感事续余篇。
　　予自君山主宰，兼洞庭水治，以至蜀门旺化，神游附鸾于世有日矣，开庆已来，予尝以荆楚间祷祭魔法，枉所伤害，谄求余福，鬼毒流盛，而真道未行，有意化之。遂面奏天庭，分命月鸾，开化月峡，予乃随机应化，以禄嗣应人，以符药济世，以吉凶避就之理，示人进退存亡之机，广正大公平之心，潜消鄙诈漏慢之习，福善祸淫，愿吉逆凶，阴驱潜感之间，泛应曲当之际，亦有闻风而化者。但以月鸾主司杜南强，常以吾化，体出自然，真常应物，不尚表暴、以惊世疑俗，又以随寓应酬，多失纪载，越六七年矣。咸淳乙丑，峡境妖蝗，农民告病，紏察具报，以郡守陈顺武翼赴聚英集真坛，请表笺天，愿弥蝗灾消珍。予遂呼里社询之，乃云：郡民多於溪涧，或於山泽，渌取蚌繘，渔猎鱼鳌，甚至断剥蛙鳖，供应主需，枉杀螺蟹，以给口累。百千之命，不供一饱，亿万之灵、，始克一飧，是致积累物命，冥漠无归，气化生蝗，复害田稻，以绝民命，此盖物命相偿之报，而人未知之也。予因戒敕里社，俾以方隅护度物命外，具录郡守为民之诚，深致民食之请，具奏于天，欲得行下田祖秉界炎火，以去螟螣之患，又请肃将天威，以彰郡侯皈叩鸾化之诚。帝以予奏恳切，特赐俞允，於是阴云昼合，电雷以风，蝗即尽弭，一郡有秋，农夫胥庆，官吏立予专祠，以彰神贶。咸淳丁卯，春旱不雨，农业失时，万民咨嗟，户口涣散，峡之郡丞程生叔光，以太守赴京，摄行郡事，深致其忧，於是重立玄功，自破己俸，一再祷祈，峡之神祇皆为感格，以告于予，予以开化分野，有所不辞，又以程生诚交念孚，幽显贯彻，为宣九天之命，救五龙之水，曲施雨泽，数日而足，自是农耕不失，而民业始安。及至夏秋，虫蝗复作，间为苗害，盖以向者戒敕里社，俾护物命，后缘以峡民未知神化，杀伤之俗，循习犹旧，余殃未除，而乖气感召故也。而程生於不睹不闻之问，悟有感有应之理，密奏投诚，假托归叩，予遂达其词旨，示以未悟，录其真恳，飞章奏闻，夜雨天一之水，雨洗冥漠之灵，昼赫秋阳之威，一去蟊贼之害。於是因人感事，呼鸾载笔，书弭蝗之化，警杀生之人，附于化籍，播本宣传，于以彰郡丞至诚赞化之功，于以挽回气化以成岁熟之效，庶闻之者足以戒焉。是岁秋七月既望，再书于侍生安节野人杜南强所事之鸾坛。
　　梓潼帝君化书卷之四竟
　　#1『问道』，据下文，当为『问道』。
　　
