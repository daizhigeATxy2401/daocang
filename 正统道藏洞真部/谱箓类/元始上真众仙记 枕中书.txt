元始上真众仙记
　　经名：元始上真众仙记。撰人不详，约出於南北期。前半篇为葛洪《枕中书》，复半篇为《真记》，所载仙真名号多见矜陶弘景《真诰》及《真灵位业图》。一卷。底本出处：《正统道藏》洞真部谱录类。
　　元始上真众仙记
　　葛洪枕中书
　　洪历观天地之宝藏，上圣之宫第，至上之尊神仙  图记，犹未知极妙之根。以去月乙丑夜半，静斋於罗浮山，忽惊风骇起，香馥乱芳，龙呜虎啸，踯躅空中。有顷之间，紫云覆林，忽见一真人，眼瞳正方，项负圆光，天颜绝世，乘白麟之车，建九旄之节，腰带琼文凤绣之锦旌，头戴六通之冠，年可二十许，侍者执夜光之火，玉羽卫可有千人，自号玄都太真王，问曰：子是葛洪乎？何为而希长存？洪稽首披陈，长跪执礼。神告余曰：子是籍九天之嘉庆，乘运挺英，复千年之后，太清有仙伯之名。今当远变去世，卜宅西乡，相携於太华之上，丹宫之中，且还时朝，以龙渊代身，密乎寂往，莫识今真。子穷玩坟典，聪秀逸群，解滞悟惑，可谓妙才矣。但未知真仙之宫第，上圣之所由耳。吾今行矣，相告计共事，不复为久也。洪因伏叩头，於是真神即令侍者执笔擘纸，口授妙言。既毕，左手授与洪，云：吾往方丈简仙官，致复相过，子勖之焉，吾去矣。见驾乘冉冉而高，乃失所在也。
　　《真书》曰：昔二仪未分，瞑涬鸿蒙，未有成形，天地日月未具，状如鸡子，混沌玄黄，已有盘古真人，天地之精，自号元始天王，游乎其中。溟涬经四劫，天形如巨盖，上无所系，下无所根，天地之外，辽属无端，玄玄太空，无响无声，元气浩浩，如水之形，下无山岳，上无列星，积气坚刚，大柔服结，天地浮其中，展转无方，若无此气，天地不生，天者如龙，旋回云中。复经四劫，二仪始分，相去三万六千里，崖石出血成水，水生元虫，元虫生滨牵，滨牵生刚须，刚须生龙。元始天王在天中心之上，名曰玉京山，山中宫殿，并金玉饰之，常仰吸天气，俯饮地泉。复经二劫，忽生太元玉女，在石涧积血之中，出而能言，人形具足，天姿绝妙，常游厚地之间，仰吸天元，号曰太元圣母。元始君下游见之，乃与通气结精，招还上宫。当此之时，二气絪缊，覆载气息，阴阳调和，无热无寒，天得一以清，地得一以宁，并不复呼吸，宣气合会，柑成自然饱满，大道之兴，莫过於此。结积坚固，是以不朽。金玉珠者，天地之精也，服之与天地相毕。元始君经一劫，乃一施太元母，生天皇十三头，治三万六千岁，书为扶桑大帝东王公，号曰元阳父；又生九光玄女，号曰太真西王母，是西汉夫人。天皇受号十三头，后生地皇，地皇十一头，地皇生人皇九头，各治三万六千岁。圣真出见，受道天文，无为建初，混成天任，於今所传三皇天文，是此所宣，故能召请天上大圣，及地下神灵，无所不制。故天真皇人、三天真王，驾九龙之舆是也。次得八帝，大庭氏、庖羲、神农、祝融、五龙氏等，是其苗胤也，今治五岳。是故道隆上代，弊极三王。三王，夏禹、殷汤、周武也。是以淳风既浇，易变而礼兴，礼为乱首也。周末阳弱而阴强，国多寡妇，西戎金兵起，而异法兴焉。既而九州湮没，帝业荒芜，此言验也。后来方有此事。道隆之代，其人混沌，异法之盛，人民猾伪也。
　　洪曰：此事玄远，非凡学所知，吾以庸才，幸遭上圣眄目，论天地之奥藏，畅至妙之源本，辄条所诲，铭之于素，以为绝思矣。夫无心分之人，慎勿以此元始告之也。故置遗迹，示乎世之贤耳。
　　《真记》曰：玄都玉京七宝山，周回九万里，在大罗之上，城上七宝宫，宫内七宝台，有上中下三宫，如一宫城，一面二百四十门。四方生八行宝林，绿叶朱实，五色芝英，上有万二千种芝，沼中莲花径度十丈。上宫是盘古真人元始天王、太元圣母所治，中宫太上真人金阙老君所治，下宫九天真皇三天真王所治。玉京有八十一万天路，通八十一万山岳洞室。夫以得道大圣众，并赐其宫第居宅，皆七宝宫阙，或在五岳，或在名山，山岳草真所居，都有八十一万处。古今有言，九九八十一，是终天路玉京山也。上仙受天任者，一日三朝玄都太上真人也虽有亿万里，往还如一步耳，世人安知此哉。众仙或有日三朝扶桑公，或三朝西王母。玉京金阙，是太上真人月三朝元始天王、太上真人。元始之弟子，皆如帝王有司徒、丞相也。金阙老子，太上弟子也。扶桑大帝，元始阳之气，治东方。故世间帝王之子，应东宫也。
　　西汉九光夫人，始阴之气，治西方。故曰木公、金母，天地之尊神，元气炼精，生育万物，调和阴阳，光明日月，莫不由之。精神长存，命则无终，抱一不离，故能长久。天失阴阳，水旱不节，人失阴阳，神根命竭。世人不能保一守三，修生反死，固其宜矣，可后怨耶。吾复千年之间，当招子登太上金阙，朝宴玉京也。此电顷未足为久，今且可浮游五岳，采灵芝，寻隐仙之友，逍遥无为，吾言信可望哉。
　　扶桑大帝住在碧海之中，宅地四面，并方三万里，上有太真宫，碧玉城万里，多生林木，叶似桑。又有椹树，长数千丈，二十围，两两同根偶生，更相依倚，名为扶桑，宫第象玉京也。众仙无量数，玄洲方丈诸群仙，未升天者在此，去会稽岸六万里，太清仙伯太上丈人所治。蓬莱山对东大海之东北岸，山周回五千里，瞑海中涛浪冲天，九气丈人所治。
　　昆仑玄圃，金为塘城，四方千里，城上安金台五所，玉楼十二，琼华之屋，紫翠丹房，七宝金玉积之连天，巨兽万寻，灵香亿千，西王母九光所治，群仙无量也。
　　广成丈人，今为锺山真人，九天仙王。汉时四皓仙人、安期、彭祖，今并在此辅焉。
　　务成子、力墨子，为岷山真人。今玄子、玉子，为岷山侯。
　　太昊氏为青帝，治岱宗山。颛顼氏为黑帝，治太恒山。祝融氏为赤帝，治衡霍山。轩辕氏为黄帝，治嵩高山。金天氏为白帝，治华阴山。
　　右五氏为五帝。
　　尧治熊耳山，舜治积石山，禹治盖竹山，汤治玄极山，青乌治长山，及冯修山长。
　　右五人为五帝佐相，领五帝事，五帝一劫迁佐者代焉。
　　许由、巢父，今为九天侍中，箕山公。夏启、周发，受书为四极明公。．或住罗酆，或在洞天。三周大者为绛陵真人，二人并在金华山。汉高祖、光武，并为四明宾友。周灵王今为太虚侍郎，治波龙山。乐子长阖家得仙，未升天任，并住方丈之室，神洲受太玄生箓，五芝为粮也。郭景纯为都录司命，治虚台也。左元放今为天柱真人，监仙侯。葛玄受金阙君命，为太极左仙公，治盖竹山，又在女几山，常驾乘虎骑也。许映始为霍林仙人。许穆在华阳洞天立宅，为真人。许玉斧在童初之北，位为真人，未有掌领。鲍靓为地下主者，带潜山真人，复五百年，当为昆兵侍郎。郑思远住南霍，常乘虎豹、白鹿，未有职事。蔡郁垒为东方鬼帝，治桃丘山。张衡、杨云为北方鬼帝，治罗酆山。杜子仁为南方鬼帝，治罗浮山，领羌蛮鬼。周乞、嵇康为中央鬼帝，治抱犊山。赵文和、王真人为西方鬼帝，治嶓冢山。
　　夫地仙游五岳，朝朝西王母，夕憩锺山岳，虽未升天，此欢乐亦难言也。及童初之府，易迁之宫，唯有此乐也。名山之中，年年有仙去者，世人不见，不信神仙，可哀叹也。夫学不顾躯命，心志清白者，吾未见虚往也。或修之不勤，勤而不除贪欲之乐，三业十恶未改，犹抱石而赴长津矣。
　　吴越及梁益，风气清贞，故多仙人。是以成都之境，丹阳之域，会稽之东南，天路所冲，善宜修尚也。凡此众仙，及命过受书者巨众，不可具记，在小岳之中者，亦略举之也。
　　鬼谷先生为太玄师，治青城山。王子乔为金阙侍中，治桐□山。赤松为昆林仙伯，治南岳山。王子登为小有天王，治王屋山。孤竹、伯夷、叔齐等，并为九天仆射，治天台山。孔丘为大极上真公，治九疑山。颜回受书，初为明泉侍郎，后为三天司真。七十二人，受名玄洲，门徒三千，不经北酆之门。项仪山为蓬莱司马。周公旦为北帝师，治劲革山。庄周为太玄博士，治在荆山。孙权受任，治亦在荆山。张道陵为三天法师，统御六虚，数侍金阙，太上之股肱，治在庐山，三师同宅。王方平今为上相，治月支国人乌山。墨翟为太极仙卿，治马迹山。徐来勒为太极真人，治括苍山，小宫在天台山。陈安世治小台山。严君平今治在峨媚山。屈原为海伯，统领八海。王弼为北海监。郭声子为阆风真人。魏夫人治南岳山。裴清灵治四明山。马明生今在锺山。阴长生为地肺真人。
　　孙登为闻丘真人。九华真妃治夏盖山，或在龙山。王长、赵升二人，受书为庐山中正一三天都护。韩众今为霍林真人。琅琊于吉，为太虚左掾侍史。
　　三茅为保命定录司非监，在华阳洞府治北居，栖憩包山有数千，小山亦不减百，皆是神山。今略证仙人之数，足以令子心坚仰慕矣，秘之勿宣。若高贤心驰岭外，子去世之际，可缄以示之。苟行业不建，德务不仁者，终天无令见也。凡青嶂之裹，千岭之际，仙人无量，与世人比肩而不知。凡人有因缘者，或在探山迷误，入仙家使，为仙洞玉女所留，请先功厚也。初学道不必入山，闭门勤修，不杂人物，长斋执志，或清香洒扫，亦能降真矣。魏夫人、许氏之徒，皆其流也。要当裙拾方术真书良久，传影响粗应，便当绝迹耳。若出入人间，暂舍山谷，事缘衣服饮食，不须与世交，当有异矣。外和光同尘，内守其真一，斯言之妙也。
　　元始上真众仙记竟
　　
