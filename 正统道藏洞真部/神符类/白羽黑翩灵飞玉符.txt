白羽黑翮灵飞玉符
　　经名：白羽黑翮灵飞玉符。又名《上清白羽黑翮飞行羽经》撰人不详，约出於东晋南期。是早期上清派重要经典。一卷。底本出处：《正统道藏》洞真部神符类。
　　白羽黑翮灵飞玉符
　　元始九天父母、太真丈人，同宴景龙之舆，从桑林千真万骑，飞仙巨虬，御轮流电迅烟，纵体适运，口歌灵篇，逍遥玄丘之洞，解憩清波之边，游盘紫虚之馆，息驾无崖之端。是时天元焕明，五晨回光，三素流云，紫烟吐芳，飞香绕日，馥散太无，华光交焕，三烛合明，凝真上契，咀嚼日根，餐玄注虚，披朗金章，洞啸九微，灵畅奴刀切，玉也。轩，妙思感於太寂，内念启於自然。以明上皇元年三月三日元始启旦，忽致玄灵垂降白鸾之车，黑翮之凤口衔素章，飞行羽经登空步虚真诀，玉精飞仙导烟，群神卫灵，庵蔼九霄之上，焕赫玉虚之庭，来降於太真，玄授宝经。是日太真丈人方退斋上清，时太帝君、紫微三素元君、天帝君、太微天帝君、高上玉皇之宾，咸同降坐，焚百和之香，置五色神官浮号玉位，列位紫宫，众真礼经，旋行三周，三素元君起立西向，发玄朗之音，诵庆真羽章，以赞神经。其辞曰：
　　蔼沫太虚馆，灵风散奇香。萧萧玄景上，微飙翼太阳。素鸾迅飞凤，口衔神羽章。翻翻振九霄，悲鸣唤玄梁。妙诀乘空发，清治道未央。群真普称庆，稽首礼玉皇。
　　诵毕。太帝君又起立，北向诵曰：
　　玄凤迅云翮，白惊欣踌躇。飞香和芳华，流景耀云衢。巨虬控长辔，飞仙互相扶。万真庆嘉吉，欣凤虚中游。元始本无迹，玄感自相求。振羽不待驾，飘飘乘烟浮。宝章综玄纲，五体御灵符。称庆礼福庭，旋香各三周。
　　诵毕。天帝君起立东向，又诵曰：
　　素羽斑玄翮，乘浮落运回。流香溢十天，芳芝郁太微。灵章启幽机，羽经朗玄辉。至道本无赜，持真景自飞。
　　於是诵毕。太真丈人身建法衣，冠极天无量三宝玉冠，衣无缝九色飞空耀光羽章，左佩流铃，右带七元，正南而伏。太微天帝君起，命羽仙侍郎擎执金案，请经，北向长跪，以授於太真，众仙咸称善。太真立受经，面发金光，五体即生自然灵飞玉符。登携众真，共登白鸾之车，驾黑翮之凤，以宴常阳。东之骞林碧水之境，扶桑之墟九源之口；西游玄羽素野之域，蒙汜之滨；南造朱陵极炎之精，南夏之邑；北到朔阴洞玄之馆，寒水之乡；中盘十绝黄气阳精太玄玉京，金台玉室丹之宫，游朗十天，八域洞清。总领亿真，无天不系，无幽不关，无气不统，无仙不摄，普御群神，自天以下，莫不范德於太真，仰宗於羽经也。於是帝君各浮玄宫，经劫七千，传於太上大道君焉。
　　上灵飞玉符，玄仙羽精自然之章，佩之七年，乘空飞行，上登七元。修羽经飞步之道，无此符则不得乘虚升玄。受者青锦九十尺盟天。登修之日，书左手掌心，即握碧霞而飞行。书青缯九寸，佩之左肘，六甲十二神、灵飞玉女十二人，侍立左。
　　下灵飞玉符，元始之精羽玄玉章，佩之九年，乘空飞行，上登五星。行飞步升玄之道，无此符则不得乘空而行也。受者素锦六十尺盟天。登修之日，书右手掌心，即能握素灵而飞。书白缯九寸，佩之右肘，六甲十二神、灵飞玉女十二人侍右。
　　左灵飞玉符，玄气始生之精素羽之章，佩之九年，乘空飞行，上登五星。行飞步升玄之道，无此符则不得蹑云玄登也。受者丹锦八十尺盟天。登修之日，书左足跖，即能蹑空飞行。书绛缯九寸，佩之左肘，六甲十二神、灵飞玉女十二人侍前。
　　右灵飞玉符，元气之精升玄羽章，佩之九年，得乘飞云，行步玉清。修飞步之道，无此符不得蹑於七元而升虚也。受者玄锦五十尺盟天。登修之日，书右足跖，即能蹑玄而飞。书皂缯九寸，佩之右肘，六甲十二神、灵飞玉女十二人侍后。
　　太灵飞玉符，阳气黄精飞行羽章，佩之九年，面生金光，坐在立亡，飞行太虚。修飞步之道，无此符则不得仰登皇魁，超升九玄。受者黄锦十二尺盟天。登修之日，书符於心，即能吐气成云，乘云而行。书黄缯九寸，佩之左肘，六甲十二神、灵飞玉女十二人侍身。
　　凡修行存思七星之道，入室皆先服五符，然后书也。书及服，皆东向叩齿十二通，仰咒曰：
　　玄虚紫清，飞行羽经，上映云霞，下摄千灵，控御六甲，运我身形，飞步天元，上举斗精，凝魂固魄，内填充盈，出空入玄，与气常生。
　　毕，服符，书于心，然后行事。如此九年，克得乘空御云，飞行太清。
　　左右灵飞玉符，出於自然之气，玄授太真，以登空步虚，乘魁蹑纲，缠络七玄，上升玉清之道，以备飞行羽经，得之者神仙，佩之者成真人，修之者致白鸾之车，黑翮之凤来迎子身，上登玉宫，游宴常阳。太上大道君以传上元太素君、太微天帝君，施行道成，秘於太上灵都之宫。依科三千年一传，不得轻泄，宣露天真，违盟负誓，身役鬼官，殃及九祖，永闭幽泉。
　　白羽黑翮灵飞玉符竟
　　
