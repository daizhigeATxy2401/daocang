三洞神符记
　　经名：三洞神符记。撰人不详，约出於唐代。原系《玄门大论》中一篇，后分出单行。一卷。底本出处：《正统道藏》洞真部神符类。参见《云笈七签》卷七。
　　三洞神符记
　　说三元八会六书之法
　　《道门大论》曰：一者阴阳初分，有三元五德八会之气，以成飞天之书，后撰为八龙云篆明光之章。陆先生解三才，谓之三元。三元既立，五行咸具。以五行为五位，三五和合，谓之八会，为众书之文。又有八龙云篆明光之章，自然飞玄之气，结空成文，字方一丈，肇於诸天之内，生立一切也。按《真诰》紫微夫人说，三元八会之书，建文章之祖，八龙云篆，是根宗所起，有书之始也。又云：八会是三才五行，形在既判之后。亦书云：灵宝赤书五篇真文，出於元始之先。即此而论，三元应非三才，五德应非五行也。此正应是三宝丈人之三气。三气自非五德耳。故《九天生神章》云：天地万化，自非三元所育，九气所导，莫能生也。又曰：三气为天地之尊，九气为万物之根。故知此三元，在天地未开，三才未生之前也。宋法师解八会秪是三气五德。三元者，一曰混洞太无元高上玉皇之气，二曰赤混太无元无上玉清之气，三曰冥寂玄通元无上玉虚之气。五德者，即三元所有三五会，即阴阳和，阴有少阴、太阴，阳有少阳、太阳，就和中之和，为五德也。篆者，撰也，撰集云书，谓之云篆。此即三元八会之文、八龙云篆之章。皆是天书，三元八会之例是也。云篆明光，则五符五胜之例是也。八会本文凡一千一百九字。其篇真文，合六百六十· 八字。是三才之元根，生立天地，开化人神，万物之由。故云有天道、地道、神道、人道，此之谓也。《玉诀》云：修用此法，五篇皆分字数，各有四条：　　
　　一者，主召九天上帝，校神仙图箓，求仙致真之法。二者，主召天宿星宫，正天分度，保国宁民之道。三者，摄制酆都六天之气。四者，勑命水帝，制召龙鸟也。其诸天内音，一天有八字，三十二天合二百五十六字。论诸天度数期会，大圣真仙，名讳位号，所治官府，台城处所，神仙变化，升降品次，众魔种类，人鬼生死转轮因缘。其十三字是五方元精名号，服御求仙、炼神化形、白日腾空之法。余一百二十二字阙元音解。
　　二者，演八会为龙凤之文，谓之龙书。此下皆玄圣所述，以写天文也。
　　三者，轩辕之时，苍颉傍龙凤之势，采鸟迹为古文，以代结绳，即古体也。
　　四者，周时史籀变古文为大篆。
　　五者，秦时程邈变大篆为小篆。
　　六者，秦后盱阳变小篆为隶书。又云：汉谓隶书曰佐书。或言程邈狱中所造，出於徒隶，故以隶为名。此即为六书也。
　　云篆
　　又有云篆明光之章，为顺形梵书，文别为六十四种，播于三十六天。今经书相傅，皆以隶字解天书，相杂而行也。
　　八体六书六文
　　一曰大篆，二曰小篆，三曰刻符，四曰虫书，五曰摹印，六曰署书，七曰殳书，八日隶书。王莽时使司徒甄丰校定文字，复有六书：一曰古文，孔子壁中书，二曰奇字，古文异书，三曰篆书，四曰佐书，即隶书，五日缪篆，所以摹印，六曰鸟篆，翻言也。仓颉始书，已应有笔。《诗》云彤管，则是笔也。而言蒙恬造笔者，盖恬为秦将，三世有名，制削笔精，能独擅名也。汉和帝时蔡伦始造纸尔。前唯书简牒。牒者，诠牒语事也。简者，在简而不繁也。但知本是天书金简，余地书已下，八体六文，皆从真出外，学者自更详之。又未知何时书於此经在纸作卷。今谓劫初已自有笔，太真所书，何言无也？及以八体六文等耶？以天尊造化，具一切法也。后人承用，自有前后耳。六文，一曰像形，日月是也，二曰指事，上下是也，三曰形声，河海是也，四曰会意，武信是也，五曰转注，考老是也，六曰假借，令长是也。
　　符字
　　一切万物，莫不以精气为用。故二仪三景，皆以精气行乎其中。万物既有，亦以精气行乎其中也。是则五行六物，莫不有精气者也。以道之精气布之简墨，会物之精气，以却邪伪，辅助正真，召会群灵，制御生死，保持劫运，安镇五方。然此符本於结空，太真仰写天文，分置方位，区别图像符书之异。符者，通取云物星辰之势；书者，别析音句诠量之旨；图者，画取灵变之状。然符中有书，参似图像。书中有图，形声并用。故有八体六文，更相发显。
　　八显
　　八显者，一曰天书，八会是也，二曰神书，云篆是也，三曰地书，龙凤之像也，四曰内书，龟龙鱼鸟所吐者也，五曰外书，鳞甲羽毛所载也，六曰鬼书，杂体微昧，非人所解者也，七曰中夏书，草艺云篆是也，八曰戎夷书，类於蜫虫者也。此六文八体，或今字同古，或古字同今，符彩交加，共成一法，合为一用，故同异无定也。此依宋法师所说，未见正文。而三洞经中，符有字者，如古文《尚书》中有古字，与今同者耳。
　　玉字诀
　　太上道君於南丹洞阳上绾，为学士王龙赐说此灵文玉字之诀。但未知定是何世所注。学者寻之。又说诸修行符醮五方思存禳灾等法，然正是解诀八会之文，而就本文理中复明理，如解真文中更明感通之理。《定志经》又云：出思微之义？事中复有事，如《玉诀》中复明传经及盟授威仪之事。然诸经中凡有解诀，皆通谓之《玉诀》也。
　　皇文帝书
　　《三皇经》云：皇文帝书，皆出自然虚无，空中结气成字，无祖无先，无穷无极，随运隐见，绵绵常存。
　　天书
　　《诸天内音经》云：忽有天书，字方一丈，自然见空，其上文彩焕烂，八角垂芒，精光乱眼，不可得看。天真皇人曰：斯文尊妙，不譬於常。是故开大有之始，而闭天光明。以宝其道，而尊其文。其字宛奥，非凡书之体。盖贵其妙象而隐其至真也。
　　龙章
　　《灵宝经》云：赤明开图，运度自然，元始安镇，敷落五篇，赤书玉字，八威龙文，保制劫运，使天长存。此之龙章也。
　　凤文
　　《紫凤赤书经》云：此经旧文，藏在太上六合紫房之内，有六头狮子巨兽夹墙，玉童玉女侍卫凤文。
　　玉牒金书
　　三元布经，皆刻金丹之书，盛以自然云锦之囊，封以三元宝神之章，藏於九天之上大有之官，谓之玉牒金书。又云：以紫玉为简，生金为文，编以金缕，缠以青丝。《太上太真科》云：玉牒金书，七宝为简，又名紫简。
　　石字
　　《本行经》云：道言：昔禅黎世界队王有女字絓音，生仍不言，年至十四，主怪之焉，乃弃女於南浮长桑之阿空山之中。女行山周市，忽与神人会於丹陵之舍栢林之下。神执絓音右手，题赤石之上，语桂音曰：汝虽不能言，可忆此也。天为其感，愍其疾，遣朱宫灵童下教絓音治身之卫，授其赤书八字。絓音於是能言。《灵宝玉诀经》云：道告阿丘曾曰：汝前生与南极尊神同在禅黎世界，於丹陵之舍栢林之下同发道意，尔时南极姓皇字度明，执汝右手，俱题赤石，以记姓名，南宫即书汝笔迹题於南轩，今犹尚在，石字亦存，汝忆之不？丘曾心悟，举目即见南极所主，南壁刻书云：太甲岁七月一日皇度明王阿丘曾同於丹陵栢林下发愿，合二十三字，字甚分明。
　　题素
　　《五符经》云：五符一通，书以南和之缯，南和，赤色缯也。封以金英之函，印以玄都之章，付震水洞玄之君。《仙公请问经》云：《道德上下经》及《洞真玄经》、《三皇天文》、上清众篇咏等，皆是太上所撰，而为文书於南和之缯，故曰题素也。
　　玉字
　　《内音玉字经》云：天真皇人曰：诸天内音自然玉字，字方一丈，自然而见空玄之上，八角垂芒，精光乱眼，灵书八会，字无正形，其趣宛奥，难可寻详，皆诸天之中大梵隐语，结飞玄之气，合和五方之音，生於元始之上，出於空洞之中，随运开度，普成天地之功。
　　天尊命天真皇人注解其正音，使皇道清畅，泽被十方。皇人不敢违命，按笔注解之曰：形魂顿丧，率我所见，聊注其文五合之义，其道足以开度天人也。和合五方，无量之音，以成诸天内音，故曰五合之义也。
　　文生东
　　《太平经》云：文者生於东，明於南，故天文生东北，故书出东北而天见其象。虎有文章，家在寅。龙有文章，家在辰。文者生於东，盛於南，是知真文初出在东北也。
　　玉箓
　　《玉清隐书》有帝简金书、玄玉箓籍，可以传玄羽玉经也。又云：自非帝图玉箓者，不得闻见上皇玉慧玉清之隐书、金玄隐玄之羽经也。
　　玉篇
　　《众篇序》 云：元始命太真按笔，玉妃拂筵，铸金为简，刻书玉篇，五老掌录，秘於九灵仙都之宫，云蕴而授葛仙公之经也。
　　玉札
　　《金根经》云：太上大道君以大洞真经付上相青童君，掌录於东华青宫，使传后圣，应为真人者。此金简玉札，出自太上灵都之宫，刻玉为之。
　　丹书墨箓
　　《太真科》云：丹简者，乃朱漆之简，明火主阳也。墨箓者，以墨书文，明水主阴也。人学长生，遵之不死。故名丹简墨箓，秘不妄传。
　　玉策
　　天皇手执飞仙玉策，人皇手执上皇保命玉策，地皇手执元皇定录玉策。
　　福连之书
　　《三十九章经》曰：太上有琼羽之门，合延为胎，命之王玄，一为三气之尊，元老为上帝之宾，并扶兆身，神台刊名於福连之简。又曰：太上金简玉札，为福连之书。
　　琅蚪琼文
　　《飞行羽经》云：金书玉箓，乃琅蚪琼文也。
　　白银之编
　　《金房度命经》云：太常灵神都宫中，有金房度命回年之诀，皆铸金为简，刻白银之编，紫笔书文也。
　　赤书
　　《玉诀经》云：元始赤书五篇真文，置以五帝，导以阴阳，转轮九天之纽，运明五星之光也。
　　火炼真文
　　《本相经》曰：吾昔赤明元年与高上大圣玉帝於此土中炼其真文，以火莹发字形尔。时真文火漏，余处气生，化为七宝林，是以枝叶成紫书金地银镂玉文，其中及诸龙禽猛兽一切神虫，常食林露，真气入身，命皆得长寿，三千万劫当终之后，皆转化为飞仙，从道不辍，亦得正真无为之道。
　　金壶墨汁字
　　《圣纪》云：浮提国献善书二人，乍老乍少，隐形则出影，闻声则藏形，时出金壶四寸，上有五龙之检，封以青泥，壶中有墨汁，若淳漆，洒木石皆成篆隶科斗之字，记造化人伦之始。老君撰道经垂十万言，皆写以玉牒，编以金绳，贮以玉函。及金壶汁尽，浮提二人乃欲刳心沥血，以代墨焉。
　　琼札
　　《玉清隐书金虎符》云：郁仪赤文，招日同舆，结璘黄章，与月共居。《上清消魔经》：启洞门於希林，寻灵迹於丹穴，发元天之朱匮，望上清之琼札，玄书既刻於玉章，绛名始刊於灵阙，四遇三元於玄宫，六造五老於灵室。
　　紫字
　　《八素经》云：八素真经玄文生於太空之内，见於西龟之山，玄圃之上，积石之阴。《八素高玄羽章》：灵文郁乎洞标，紫字焕乎琼林，神光流辉於九元，金音虚朗於紫天，文威焕赫；气布紫庭，众真晏礼，称庆上清。
　　自然之字
　　《玉帝七圣玄记》云：尔乃回天九霄，白简青录，上圣帝君受於九空，结飞玄紫气自然之字，玄记后学得道之名，灵音韵合，玉朗禀真，或以字体，或以隐音，上下四会，皆表玄名空生，刻书广灵之堂。旧文有十万玉言，字无正类，韵无正音，自非上圣，莫能意通。积七千年而后，昆仑之室，北洞之源，字方一丈，文蔚焕烂，四合垂芒，虚生晻蔼，若存若亡。流光紫气拂其秽，黄金冶炼莹其文，遂经累劫，字体鲜明。至中皇元年九月十七日，七圣齐灵清齐长宫，金青盟天，脆誓告灵，奉受灵文。高上解其曲滞，七圣通其妙音，记为回天九霄得道之篇，刻以白银之简，结以飞青之文，藏於云锦之囊，封以启命之章，付於五老仙都左仙公掌录琼宫也。
　　四会成字
　　《玉帝七圣玄记》云：七圣玄记，回天上文，或以韵合，或以支类相参，或上下四会以成字音，或标其正讳，或单复相兼，皆出玄古空洞之中，高真撰集，以明灵文。后学之人，若有玄名者，得见此文，青空捒初角切名，四司所保，五帝记名也。
　　琅简蕊书
　　《八素经》云：西华宫有琅简蕊书，当为真人者，乃得此文。
　　石碽
　　《三洞珠囊》云：西王母以上皇元年七月於南浮洞室下教，以授清虚真人王君，传於夏禹，禹封文於南浮洞室石□之中。□亦有作此碽者。故《五符》云：九天灵书，犹封於石碽是也。今检诸字类，无此碽字也。《玉诀》下云：五老真文，封题玉碽。亦其例也。孔灵符《会稽记》云：会稽山南有宛委山，其上有石，俗呼为石篑。壁立干云，累梯然后至焉。昔禹治洪水，厥功未就，斋於此山，发石篑，得金简字，以知山河体势，於是疏导百川，各尽其宜也。
　　书符诀
　　收视反听，摄念存诚，心若太虚，内外贞白，元始即我，我即元始，意到运笔，一炁成符。若符中点画微有不同，不必拘泥，贵乎信笔而成，心中得意妙处也。但清微中抹笔之法，须分水火。如祈雨雪，行水炼，治阳病，悉用水笔。祈晴、起电动雷、袪殟、行火炼、治阴证，悉用火笔。或三天讳，或五帝讳，随宜用之。
　　太上敷落五篇
　　东方苍精飞云玉篇
　　木公扶桑苍皇君，白元太一左无英。
　　桃康保命卫生根，出入华房混百神。
　　玄中太皇开八门，回度五常运法轮。
　　混沌洞虚无期劫，徊风离合植神灵。
　　祖劫化生明三景，诸天唯道为我身。
　　郁罗大有妙梵气，九和十合映始青。
　　普度天人飞五户，变化自然升上清。
　　青帝护魂无形影，无穷无极蹈玄英。
　　洞景啸咏驭太霞，金真流响朗云营。
　　摄气聚烟执符箓，死魂生身别至真。
　　统御飞云育九气，俯研洞惠自然神。
　　南方赤字玄精凝章玉篇
　　朱陵南昌有帝真，勑制地祇侍送迎。
　　受炼更生出五户，永离鬼宫仙道成。
　　逼合鬼群除罪簿，随劫轮转灭恶根。
　　韩司主录随所度，诸天严校卫形魂。
　　祖劫渺渺运大罗，玉山白石会上京。
　　好生韩君延寿算，度厄回骸起死形。
　　时刻升迁超三界，逍遥稽首玉帝尊。
　　空洞自然合梵气，魂神澄正身光明。
　　生死受赖皆即度，亿曾万祖苦不经。
　　反形游行太空际，受化更生为贵人。
　　赤帝养气通营卫，不生不灭使长存。
　　三气飞腾掷火铃，赤字凝章聚元精。
　　悟理兼忘体洞真，独步飞升宴玉京。
　　西方流精神英玉篇
　　飞天炜烨齐天钧，皓景元老摄黄兵。
　　万帝设礼诸天唱，河海静默岳藏云。
　　日月停轮合三景，璇玑星斗齐八经。
　　群魔鬼精灭形爽，回尸起死骨成人。
　　通玄究微悉其章，流辉感激渺神英。
　　万道宗祖大乘逸，窈窕琼华德可胜。
　　金阙玉京阴阳室，郁罗萧仞宝台明。
　　尸解返形穷造化，九宫通彻噏金涬。
　　洞焕三色青黄白，内外蓊冥形气神。
　　白帝侍魄营固守，碧落悬珠引妙真。
　　禁制龙虎威庆云，倏欻寂响度天人。
　　遇值经法普得济，全其本年咸善心。
　　永度三涂五苦难，历关诸天魔王倾。
　　监举无拘天门制，三界五帝言上清。
　　北方紫册玄冥玉篇
　　元眇复色无复形，总气弥罗浩太玄。
　　项负白光成九象，始青开化杳无边。
　　玄冥公子度真符，太一元君掌列仙。
　　彤辉绛瑞舞胎仙，飞軿玉彩射芝田。
　　九龙骤首吐火珠，玄龟炎迸吐金莲。
　　国安民富欣太平，土作碧玉与斗连。
　　日月星宿旋玉衡，神风静默山吞烟。
　　飞天下观琳琅响，冥慧天真合自然。
　　游行三界入金门，轮转不灭灾不干。
　　黑帝通血流脉津，中理五气贯百川。
　　三十五分回五常，元纲流演箕斗旋。
　　历度风泽金刚天，纲纪滋生万气全。
　　九和十合能变化，飞晨稽首玉帝前。
　　中央飞英总云玉篇
　　结精飞英八角芒，郁勃太空焕景房。
　　百魔隐韵气灵宝，自然离合植阴阳。
　　无无上真为天根，渺渺劫仞若存亡。
　　大行梵气周十方，无量玄奥难可详。
　　总灵上老握五斗，严摄北酆扫不祥。
　　溟涬大梵运赤明，辽廓龙汉纪延康。
　　三十二天按节度，故作五篇镇帝王。
　　统御万天威八景，回死作生保至阳。
　　三素紫烟循上下，黄帝中主招回黄。
　　泥丸绛宫合百神，摄魂还魄无滞殃。
　　总监众灵掌大魁，碧落空歌赞法王。
　　诸天大圣同称善，全其本年无中伤。
　　济度垂死绝而生，超凌无色混太皇。
　　万仙辅翼成至道，宿命因缘始可当。
　　三洞神符记竟
　　
