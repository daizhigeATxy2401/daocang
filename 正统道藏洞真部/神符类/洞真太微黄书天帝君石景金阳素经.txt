洞真太微黄书天帝君石景金阳素经
　　经名：洞真太彻黄书天帝君石景金阳素经。撰人不详，约出於东晋南期。原系《洞真太彻黄书》八卷之一。言吞符佩箓法术。底本出处：《正统道藏》洞真部神符类。
　　洞真太微黄书天帝君石景金阳素经
　　太帝招魂众文
　　《金阳素经》曰：夫欲长生神仙，宜知胎息之道，是求生之宝也，还年返白，延寿不老。常以夜半之后生气之时，正平坐东向，冥目闭气，气极则止，常能为之，百病万害不干，群精魍魉莫敢犯试矣。
　　至平旦日初出时，辄正向之，微以鼻取日精服之，须移时则止，令人有少童之容，面有华色，永无皱斑也。
　　服气令人不饥，服日精之法令人不老，闭气胎息长年无极，常存兆二十四神令兆无病，病窃呼神名祝之，须臾之顿愈也。，
　　《金阳经》曰：常念心中出赤气，上行通喉咙，以意闭之於泥丸，为之不止，三尸自去，长生久视，司命刻名，着不死之紫箓也。
　　子欲升龙入斗，常服九台符，则与太一相见，不知服九台符，则天门闭不开也，服之万神天仙皆来降子之室，白日飞登太微之宫，可总制仙官也。
　　太微天帝曰：上清石景之符十八首，及太帝招魂一篇，上清之秘文，本出乎上清之琼阁，后封乎昆仑之山，金堂玉户之内，万年一开。昔太微天帝君受之於玄圃仙伯，遂得飞行上清，是锡天帝之位也，适意所欲，朝礼金阙，策御云龙矣。诸欲学道者不得此符，必不成也，徒劳於山薮，不免卒败於魔试。欲服之者，以雌黄墨书符，勿以丹书之也，以纸书烧服之，亦可作尺二梧桐，外内皆有字，必疾升天。勿妄泄，非贤不传。奉而述之，制总群精，呼阴召阳，所欲立至。泄漏不遵科约，殃及七世，可不慎哉，可不慎哉。
　　服东岳之符，则神文开出上清，云舆迎子，逆知万事。五岳同法，先东岳，以次服之。及十八谒符印文，具写之紫素，先存置筒中，以正月奏之名山，常以奏毕，置大石间，莫令人知也。子以黄土七升作泥泥上。竟，因祝之曰：
　　戴佩太微石景黄文，今谨写一通，以还仙君，使我登虚，运无驾云，仙灵侍卫，与真为群。毕。五岳悉如此法，则名山石室神仙之文，为子露出，神芝奇草自然而见也。
　　子欲作金阳其印具烧文，子服印俱烧而吞之，忽然自与神通。服印之法，以墨书之，吞一印，随为程，以印封符，其相成，子服符。常先食服之，符入当寒热视益明，须臾之间，当有白衣玉童，或是书生，服正立子前，勿警也，须臾自消去矣。当存之三十日，子身自然轻举，上士能腾入清虚，游宴上清，中士能举形百丈，下士十丈。
　　子服十八符，皆见印衣人也，是子诚笃，卫符玉童玉女见兆真形也。欲服符，先绝五荤血食房室，勿履污秽，百日乃幽居无人之室，勿与俗人喧哗共处，则其道成也。
　　子服石景金阳符者，尤禁污慢恶行，当修身念道，斋静精专为先，兆能修此道，可以升仙，与天真相友，得与众仙交通，则诃召神灵，降致金丹芝草也，坐致行厨，龙车羽盖，灵童玉女，天下 众精，皆来走使，无问不知，无求不得。
　　天地别符可以辟兵万里，天下贼人有谋之者反受其殃，有举五兵向之者皆还自伤。亦可封，亦可烧服，亦可着竹杖中，以尺二筒，书符素长九寸，广四寸，置符筒中，以系臂，男左女右。秘之秘之，自非录名太极玉简之子，不得与相遇。得带之者，浮游四方，厌伏万 灾，世人佩之，享福延年，子孙繁昌，道士得之，飞行上清，有之者降福，修之者升虚也。
　　子欲升入太微，当服无上灵符，则入太一元皇中矣。子欲朝礼天帝，上紫宫，当服太上灵符。
　　子欲见太上道君，当服明堂符。
　　子欲入五岳，令其山大神及诸仙人皆来侍卫者，当各服其岳符也。
　　子欲入元关中，当服元先符，即见元先君矣。
　　子欲服从仙官见百二十神者，当服万神符，即见诸仙君矣。
　　子欲降见太清九神人，当服天门符，即见太清君矣。
　　子欲上天入渊，飞行八素，纵横隐匿，唯意所之，当服太微天帝石景别符，则天地鬼神不拘留子也。
　　举仙人之印　奉神灵之印　可以御辈之印
　　斗衡之印　元皇之印　万神之印
　　天地神丹印　九皇之印　万仙之印
　　可以入天门印　万神不忤印　与仙同印
　　真人斗门之印　无敢问之印　驰入太清印
　　驱斗宫印　万神避之印　受爵之印
　　元先之印　乘龙升仙印　发太清印
　　云车之印　仓元皇之印　乘龙之印
　　阳光之印　斗君之印　天迎之印
　　天帝奉生印　乾门以开印　奉节之印
　　万神夹已印　百兽失炁印　天使行威印
　　制万神印　皆从已印　千二百形印
　　使持称官印　使令之印　 众同别印
　　九回君秩印　神章所下印　甚急之印
　　黄老之印　元先之印　可令却邪印
　　天火以行印　寒温之印　冬夏自然印
　　洞灵太一奉上之印　八异以得之印　幸不逆仙印
　　元始万神之印　万方受之印　万凶除之印
　　太微天帝君曰：天门符者，上来第四是也。子若修服之者，先烧香於左右，玉童玉女各四十人，卫之有经之者，礼拜崇敬，盛以黄锦之蕴，勿令玉童玉女纠子之过也，可不勖哉。受此文者，用黄地锦四十尺，黄金七两，临授，师与弟子对斋七日，或四日，然后而盟告也。若带此文及存服者，皆以金阳石景之大祝也。
　　《金阳经》曰：每存服带佩之时，叩齿三十六通，咽液三十六过，临目而微祝曰：
　　太微天帝，紫宫灵尊，玄空太真，为帝之先，其道广大，其化自然，真理潜通，流布无间，精入明堂，保胎益魂，朱山再开，奉迎灵元，左采日华，右掇月根，流火万丈，金罗碧裙，腰带天录，首巾华冠，赐某登虚，飞行上清，乞愿升仙，役使万神，天灵地祇，莫敢不臣，万向皆会，福德如山，琼响遐振，恶魔灭烟。
　　右太帝招魂符，以鸡呜时北向烧香吞之，以摄魂神者也。服符毕，微祝曰：
　　太帝耀明，和摄魂庭，三魂七魄，镇守故形，神安体全，得以长生，百疾消散，五藏康宁，使我飞仙，策驾云軿，赤子扶胥，得气之精，覆我紫盖，导从草灵。毕叩齿三通，咽液三过。服符之后心中常当存祝此法，具百神，不相失之诀，秘而行之。
　　按九华真妃曰：太微黄书本有八卷，真人昔於赤城山中，以《八箓交带真文》授许远游，明君所有者是也。君所以未飞腾上清，骖驾云龙，正由不睹睹石景八素之篇第，今以相授，都有十八符并经序，按而修之，策龙步玄，举形阶渐矣。可秘而宝之，太微石景之黄文，故非黄赤之小术，累相鉴诫矣。未荡於胸心，君素行既彰，且玉体已标高运，味玄咀真，呼引景耀，凝静六神，搜别八明，委顺灵根，保炼三度，养液和魂，假使冲风繁激，将不能伐我之正性也。绝讽勃蔼，焉能回己清淳邪。尔乃空中自吟，虚心待神，营摄百绝，栖澄至真，当使忧累靡干於玄宅，哀念莫扰於绛津也。淡泊眇观，顾景共欢，於是至乐自铿铉闻於两耳，云璈虎弹乎空轩也。口挹香风，眼接三云，带佩金阳，制御群凶，俯仰四运，自得成真，视眇所灌，皆已合神矣。夫真人之得真，每从是而获耳，不真而强真，亦於此而颠蹶也。复使愆痾填籍，忧哀塞抱，经营常累，隐惜小道，和适群听，求心裕老，忽发哀音乎。永夕长悼死殁，以悲逝心，精戚神离，三魂陨气，邪运空间，魄告魍魉，弃我虚陈，造遘百祟，何可握生道以奔於死房，已陶灵风，方践死室，掷已吉象，投之凶秽乎？名闻高胜而故犹豫，屡睹明科而未释疑。遂罗污上章，使臭晨隐书，四极击鼓，三官寻矛，誓云何而忘太初焉。於是神虎奋爪，毒龙放牙，八方诚广，曷处而逃身。告谢之后，方悟清辽之可羡，言者之不虚，且哀声乱真，干作正炁，明君胡不常处福乡，於此振衣而归室乎？今以石景金阳文相付，行令尽睹八卷之首也。
　　洞真太微黄书天帝君石景金阳素经竟
　　
