上清琼宫灵飞六甲左右上符
　　经名：上清琼宫灵飞六甲左右上符。又名《上清素奏丹符灵飞六甲》。撰人不详，约出於东晋。系早期上清派重要经典。一卷。底本出处：《正统道藏》洞真部神符类。
　　上清琼宫灵飞六甲左右上符
　　上清琼宫灵飞六甲玉女六十人，讳字并左右上符，太极九部上皇太极真人受之於玉晨大道君。左右灵飞六甲符，一名玉精真诀，一名景中之道，一名白羽黑翮隐游上经，灵飞六甲神道也。六甲之神时乘六龙，以宴庆云，盻看六合，回降服符者寝房也。其以节日，又乘白鸾之车，驾黑翮之凤，以宴常阳倒景，看游八方之神岳也。降服符者身，和合魂魄，通灵达形，三气合香，五藏生华，坐在立亡，役召万魔，履锋蹈崄，万福来和，涉山入水，沿海步河，不拘津梁，不畏危巅，变化隐遁，招风召雷，立起云雨，坐致行厨，入兵不伤，入水不濡，山神奉卫，玉女来迎。服之六年，六甲见躯，与人语言，授子真书，长生天地，二象同符。别寝勿杂，遗淫妄欲#1，寂心镜形，乃可见求。
　　太极四真人曰：六气顺运於十天，六甲旬周行於幽冥，有其符则隐化无方，闻其名则上补天真，行其道则飞虚驾景，佩其文则玉女执巾。用之六年，方诸青宫刊功玉简，书名录字，万神奉卫，真人造房。行之十四年，太素三元君迎以三晨之羽节，衣以紫霞之云帔，夕游八景，朝登虎舆，唱以凤吹，乐以玄钧，万神扶轩，摄风召云，太一参辔，白日登晨。
　　六甲灵飞左右玉女，名字六十人，每至甲日平旦，向王方闭目内视，存六甲一旬之玉女，尽来罗立我前，衣服形色如上，良久毕，乃叩齿六通，咽液六十过，毕，而微咒曰：
　　左飞右灵，八景华精，上植琳房，下秀丹琼，合度八纪，摄御万萌，神通积感，六气练清，云官玉华，乘虚顺生，锦帔飞裙，霞映紫房，腰带虎书，给羽建青，手执神符，流金火铃，挥邪却魔，保我利贞，剖勒众妖，万恶泯平，同游三光，回老返婴，坐在立亡，侍我六丁，猛兽卫身，从以天兵，呼吸江河，山岳流倾，卒致行厨，金醴玉英，收束虎豹，叱咤幽冥，役使鬼神，摄伏千精，所愿从心，万事克成，分道散躯，恣意化形，上补真人，天地同生，耳聪目明，彻视黄庭，六甲玉女，为我使令。
　　咒毕，闭目，初存思之时，当平坐，按手於膝上，勿令人见，见则真光不一，思虑荡散，念念在心，不得他想，当须慎之。临服符，当先呼直日玉女名，毕，微咒曰：
　　天玄地黄，太虚六气，朝服灵精，神金虎文，当令我真，又令我神，分散形影，封山召灵，役使万神，坐亡立存，高游上清，北朝玉晨。
　　咒毕，乃服符。符文真要如左：
　　卷内符并朱书。
　　甲子太玄玉女名灵珠，字承翼。
　　乙丑太玄玉女名简修，字青萌。
　　丙寅太玄玉女名定华，字郁陵。
　　丁卯太玄玉女名须台，字馥猷。
　　戊辰太玄玉女名爱淳，字众梨。
　　己巳太玄玉女名四淳，字宁华。
　　庚午太玄玉女名会容，字流南。
　　辛未太玄玉女名澄华，字抱珠。
　　壬申太玄玉女名双皇，字凤文。
　　癸酉太玄玉女名龙婴，字欢生。
　　右甲子太玄宫左灵飞玉女部。
　　玉女玄锦被，青罗飞华裙，捧玉精神虎符，余取宜。
　　甲戌黄素玉女名神光，字飞康。
　　乙亥黄素玉女名紫春，字飞芝。
　　丙子黄素玉女名寄风，字参盈。
　　丁丑黄素玉女名凤环，字郁娥。
　　戊寅黄素玉女名叔华，字上容。
　　己卯黄素玉女名英玄，字羽珠。
　　庚辰黄素玉女名正龄，字春香。
　　辛巳黄素玉女名蔚腾，字雕罗。
　　壬午黄素玉女名琬御，字千成。
　　癸未黄素玉女名良营，字娥昌。
　　右甲戌黄素宫左灵飞玉女部。
　　玉女青衣绛裙，青红黄霞绶，朱履，捧绿玉神符，余取宜。
　　甲申太素玉女名真元，字琼石。
　　乙酉太素玉女名萧兰，字玉英。
　　丙戌太素玉女名娥玄，字和明。
　　丁亥太素玉女名兴房，字渌华。
　　戊子太素玉女名翔峰，字定睴。
　　己丑太素玉女名烟童，字偃殊。
　　庚寅太素玉女名七轮，字灵飞。
　　辛卯太素玉女名肇台，字篇敷。
　　壬辰太素玉女名蔚金，字丹旗。
　　癸巳太素玉女名安天，字沙风。
　　右甲申太素宫左灵飞玉女部。
　　玉女绿衣绛裙，青红霞绶，青履，捧绿玉神符，余取宜。
　　甲午绛宫玉女名丹淳，字云龄。
　　乙未绛官玉女名散阳，字灵华。
　　丙申绛宫玉女名遂精，字玄珠。
　　丁酉绛宫玉女名抱云，字绿闲。
　　戊戌绛宫玉女名房宾，字石香
　　已亥绛宫玉女名清英，字南灵。
　　庚子绛宫玉女名灵群。字曲登。
　　辛丑绛宫玉女名素美，字启清。
　　壬寅绛宫玉女名汾华，字蔚芝。
　　癸卯绛宫玉名矅英，字西安。
　　右甲午绛宫右灵飞玉女部。
　　玉女浅红衣，青裙，青红霞绶，手托绿玉神符，朱履，余取宜。
　　甲辰拜精玉女名龙愿，字灵素。
　　乙巳拜精玉女名欢庭，字逸台。
　　丙午拜精玉女名营芝字玉生。
　　丁未拜精玉女名招风，字常娥。
　　戊申拜精玉女名夜华，字云婴。
　　己酉拜精玉女名密明，字胜非。
　　庚戌拜精玉女名紫虚，字容镮。
　　辛亥拜精玉女名凤华，字绿安。
　　壬子拜精玉女名仪房，字上奇。
　　癸丑拜精玉女名宝华，字壹昭。
　　右甲辰拜精宫右灵飞玉女部。
　　玉女黄衣，浅青裙，青红霞绶，朱履，持绿玉神符，余取宜。
　　甲寅青要玉女名启先，字惠精。
　　乙卯青要玉女名庆翔，字娥生。
　　丙辰青要玉女名幽昌，字晨晖。
　　丁巳青要玉女名伏华，字广敷。
　　戊午青要玉女名绿云，字安昌。
　　己未青要玉女名金声，字曲台。
　　庚申青要玉女名飙游，字云飞。
　　辛酉青要玉女名亲贤，字高英。
　　壬戌青要玉女名神珠，字贯众。
　　癸亥青要玉女名云徊，字抱生。
　　右甲寅青要官灵飞玉女部。
　　玉女紫锦帔，下丹青飞华裙，持玉精金虎符，余取宜。
　　太极玉精真诀上符
　　右符以甲子日始二日服，一以平旦男，八节日日中又服之。
　　太极玉精真诀上符
　　右符以乙丑日始二日服，一以平旦女服，八节日夜半又服之。
　　上二符，是灵飞六甲之符宗也。欲服符，先斋六日，乃服。服之六十日，乃得服六十玉女符也。此二符主招神灵，通达万精，长服不废，飞仙长生。既服六十玉女符，故当须此符兼修之也。男女官各随名而用，忌殗秽、经死丧之家，不得与人同床寝卧，衣服不假借人，禁食五辛及六畜肉，及接近妇人，尤禁之甚，令人神丧魄亡，生邪失性，灾及三气，死为下鬼。常烧香於寝林之首。
　　太玄宫甲子玉女一部，同服上玄锦帔、下青罗飞华裙。黄素宫甲戌玉女一部，同服黄锦帔，紫罗飞羽之裙。太素宫甲申玉女一部，同服白锦帔，丹罗飞华裙。
　　左右灵飞玉女服色，手中并执玉精神虎符，头并颓云三角髻，余发散垂至腰。
　　绛宫甲午玉女一部，同服丹锦帔，青罗飞裙。拜精宫甲辰玉女一部，同
　　服紫锦帔，碧罗飞裙。青要宫甲寅玉女一部，同服紫锦帔，丹青飞羽裙。
　　右左灵飞玉女服色，手中并执玉精金虎符，头并颓云三角髻，余发垂至腰。
　　此有六十二符，乃是太极上宫四真人所受於太上道君。受者当须精戒洁心，澡除五累秽污之意，杜尘浊淫欲之失，正目存六精，凝思玉真香烟散室，幽身孤房，积德累功，和魄保中，仿髴五神游生三宫，绝争竞於常辈，守寂默以感通者，六甲之神不逾年而降己也。子能精修此道，必致登仙矣。信而奉者，为灵人，不信者将沈九泉矣。
　　上清六甲灵映之道，当得至精至真之人，乃可传之，即致通降。九嶷真人许伟远，昔受此方於中岳宋德玄。德玄者，周宣王时人，服此灵飞六甲符，得道，能一日行三千里，数变形为鸟兽，得真灵之道，今在嵩山。伟远久随之，乃受得此法，行之道成，今处九嶷山。有女子郭少药、赵爱儿、王鲁连等，并受此法，而得道者复数十人，或游玄洲，或处东华方诸台，今见居之。南岳魏夫人言：此郭少药者，汉度辽将军阳平郭骞女也，少好道精诚，真人因受其六甲之术。赵爱儿者，幽州刺史刘虞妻，别驾赵该姊也，好道，得尸解后，又受此符。王鲁连，魏文帝城门校尉，范陵王伯周女也。亦学道，一旦忽委化，壻李子期入陆浑山中，真人又授此法，子期者，司马魏人清河王傅也。常言此妇狂走，云一旦失所在矣。
　　上清六甲灵飞隐遁，服此真符，游行八方，行此真书，当得其人。按四极明科，传上清内书者，皆列盟奉，启誓乃宣之，七百年得付六人，过年限足，不得复出泄也。其受度者，皆对斋七日，香信於有经之师。上金六两，白素六十尺，金镮六双，青丝六两，五色缯各二十二尺，以代剪发登坛，歃血破券之誓，以盟奉行灵符，玉名不泄之信。如违盟负誓，七祖父母及己身，俱受风刀之考，诣积夜之河，运蒙山之石，以填孟津。有经之师，所得法信，当给施寒栖贫下、孤病老耄懦弱之辈，不得独用。如违科典，三官纪察，死为下鬼，切宜敬之慎之。
　　上清琼宫灵飞六甲左右上符
　　#1遗淫妄欲：疑当作『遣淫忘欲』。
　　
