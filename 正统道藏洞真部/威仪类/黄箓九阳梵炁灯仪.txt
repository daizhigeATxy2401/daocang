黄箓九阳梵炁灯仪
　　经名：黄箓九阳梵炁灯仪。一卷。底本出处：《正统道藏》洞真部威仪类。
　　黄箓九阳梵炁灯仪
　　法事如式　启白
　　焚香供养太乙救苦天尊，九天生神上帝，九阳梵炁天君，九州社令神君，九幽地狱冥官，冥府考治一切圣众。
　　伏以混元本始，藏三炁於太初；神景含辉，布九光於霄极。大块既判，元始开图，神资惠灵，炁分罗络，恩流下土，法出度人。是以金箓垂科，云编阐教，紫微玉室，光明空洞之中；东极碧霞，变化始青之上。本形有象，焕烂八方。文彩垂芒，广长一丈。秘九重之金格，耀七宝之骞林。妙炁结成，灵风鼓奏。坛司得请，许接引以宣行；幽爽蒙休，获开明而度化。今斋官某人披心大梵，稽首太玄。愿赐九色之阳光，照破重阴之幽狱。伏愿万仙翊卫，六丁前驱，分善恶之种名，回人天而向道。周行不殆，普度无穷。稽首归依，称扬功德。
　　举随方救苦天尊
　　谨然东卮神灯，布帝真胞命元元一黄演之炁，下照风雷地狱，用破飞戈飘戟之难。
　　举随方救苦天尊
　　伏以帝出乎震，首岁德以发生；物植乎东，宅嵎夷而宾日。木司九炁，箕主七辰。翠羽华林中，有开明之童子；碧霞玉阙上，对始皇之老人。今有斋官某人拔度亡过某人形魂，往升天界，然点神灯。施郁单无量天生神宝章。
　　众和宣章，一黄演之炁
　　混合空洞炁，飞爽浮幽寥。延康无期劫，渺渺离本条。苦魂沉九夜，乘晨希阳翘。大有通玄户，郁单降晨霄。黄云凝灵府，阴阳炁象交。胞元结长命，恶根应化消。桃康合精延，二帝秀玉飘。灌溉胞命门，精炼神不凋。九天命灵章，生神神自超。元君遏死户，司马诵洞谣。一唱万真和，九遍诸天朝。稽首恭劫年，庆此荣旧苗。
　　伏愿象轮布化，龙颔垂光，游行三界之中，下赦万生之罪，普令悟道，俱入大乘。得道之后，升入无形。
　　谨然东南卮神灯，布帝真胎命元洞冥紫户之炁，下照铜柱地狱，用破身体焦烂之难。
　　举随方救苦天尊
　　伏以阳出东南，象重明之烜赫；巽乎中正，言万物之洁齐。处江海之不争，鼓风雷之相搏。在元福用贤之界，有好生度命之尊。今有斋官某人拔度亡过某人形魂，往升阳界，然点神灯。施上上禅善无量寿天生神宝章。
　　众和宣章，二紫户之炁
　　无量结紫户，炁尊天中王。开度飞玄爽，凝化轮空洞。故根离昔爱，缘本思旧宗。幽夜沦遐劫，对尽大运通。帝真始明精，号曰字元阳。婴儿史伯原，结胎守黄房。斩根断死户，熙颐养婴童。禅善导灵炁，玄哺飞天芳。华景秀玉质，精炼自成容。务玄育上生，罗列备明堂。太虚感灵会，命我生神章。一唱动九玄，二诵天地通。混合自相和，九遍成人功。大圣庆元吉，散花礼太空。诸天并欢悦，一切稽首恭。
　　伏愿回驾倾光，随机变化。扫除五苦，诣长乐之清都；消殄三涂，利真常之妙景。普令万汇，俱入大乘。得道之后，升入无形。
　　谨然南卮神灯，布帝真魂命元长灵明仙之炁，下照火翳地狱，用破吞火食炭之难。
　　举随方救苦天尊
　　伏以三炁天中，赤帝号丹灵之老；重阳宫内，玉眸炼流火之庭。当万物相见之时，保亿劫无穷之运。寻声赴感，应念分辉。今有斋官某人拔度亡过某人形魂，上生天界，然点神灯。施梵监须延天生神宝章。
　　众和宣章，三明仙之炁
　　须延总三云，玄元始炁分。落落大梵布，华景翠玉尊。明梵飞玄景，开度长夜魂。游爽赴期归，炁炁返固根。大帝号阳堂，字曰八灵君。九关回禄道，胎炁生上元。陵梵度命籍，太一辅精延。泥丸敷帝席，三部八景分。魂生摄游炁，九转自成仙。琅琅九天音，玉章生万神。三遍列正位，炁参八辰门。玄关遏死户，灵镇津液源。应会感灵数，明道潜回轮。庆此婴儿蜕，稽首赞洞文。
　　伏愿亿曾受度，炼以玉膏；九族同升，赐之金液。北府灭大魔之试，南河制洪水之灾。得道之后，升入无形。
　　谨然西南卮神灯，布帝真魄命元砀尸冥演由之炁，下照屠割地狱，用破倒悬割体之难。
　　举随方救苦天尊
　　伏以坤舆载物，未申居地势之中；梵炁流罡，参井处星罗之右。广运太灵之德，高临仁静之乡。万宝装严，百灵成伏。今斋官某人拔度亡过某人形魂，往升阳界，然点神灯。施寂然兜术天生神宝章。
　　众和宣章，四演由之炁寂然无色宗，兜术抗大罗。灵化四景分，万条翠朱遐。游魄不顾反，一逝洞群魔。神公摄游炁，飘飘练素华。荣秀椿劫期，乘运应灵图。空洞生神章，灵音逸九霞。一唱万真会，骞爽合成家。九转景灵备，郁郁曜玉葩。兜术开大有，一庆享祚多。上圣回帝驾，婴兄欻以歌。不胜良辰会，一切稽首和。
　　伏愿亿万分辉，百千应号。校九府死生之录，开八方罪福之门。至贱至微，普登道岸；无穷无极，悉转法轮。得道之后，升入无形。
　　谨然西卮神灯，布帝真脏腑命元五仙中灵之炁，下照金刚地狱，用破金锤铁杖之难。
　　举随方救苦天尊
　　伏以金灵黄老，空青呜鸣紫字之林；玉国西那，郁剎峙浮罗之狱。八威焕烂，七炁氤氲。星分太白之精，治在少阴之境。今斋官某人拔度亡过某人形魂，上升天界，然点神灯。施波罗尼密不骄乐天生神宝章。
　　众和宣章，五中灵之炁
　　翻翻五帝驾，飘飘玄上门。游步黄华野，回灵骄乐端。采集飞空景，旧爽多不存。太微回黄旗，无英命灵旛。摄召长夜府，开度受生魂。公子辅黄宁，总录具形神。玉章洞幽灵，五转天地分。炁炼元藏府，紫户自生仙。数周众真会，启阳应感繁。玉女灌五香，圣母庆万年。三界并欢悦，稽首礼天尊。
　　伏愿众圣临轩，诸天降驾。九幽开夜骞林，咸返於旧条；十转回灵福舍，更生於来运。凡居道界，俱入怯门。得道之后，升入无形。
　　谨然西北卮神灯，布帝真灵府命元高真冲融之炁，下照火车地狱，用破兵刃火轮输之难。
　　举随方救苦天尊
　　伏以法轮十转，帝阙九重。天粤穹窿，郁化精於三变；乾元刚健，应君德於六爻。居四九之称尊，位重阳之极数。不言而应，有感必通。今斋官某人拔度亡过某人形魂，往升天界，然点神灯。施洞元化应声天生神宝章。
　　众和宣章，六冲融之炁
　　应声无色界，霄映冠十方。回化轮无影，冥期趣道场。灵驾不待辔，朗然生神章。空洞谅无崖，玄爽亦为疆。炼胎返本初，长秉飞玄梁。蕲畜丧天真，散思候□常。斩伐胞树滞，心游超□#1京。愿会既玄玄，悟我理兼忘。介福九天端，交礼地辰良。混化归元一，高结元始王。稽首俦灵运，长谢嚣尘张。
　　伏愿种民立品，梵行开光，烧香散花，同来尊所，执符把箓，齐到帝前。绝六趣之恶根，兴五门之善念。得道之后，升入无形。
　　谨然北卮神灯，布帝真元府命元高仙洞笈之炁，下照溟泠地狱，用破寒池楚毒之难。
　　举随方救苦天尊
　　伏以元冥五炁，坎为天一之精；黑帝双星，璧总太微之境。四时成岁，万物所归。玉陇神丘，湛真常之返照；青裙羽，凝妙寂以装严。今斋官某人拔度亡过某人形魂，往生天界，然点神灯。施灵化梵辅天生神宝章
　　众和宣章，七洞笈之炁
　　玄会统无涯，混炁归梵辅。务猷运灵化，潜推无寒暑。乘数构贞条，振袂拂轻羽。琼房有妙韵，泛登高神所。圆轮无停映，真仙森列序。上上霄衢邈，洞元深万巨。秀叶翳翠霞，停荫清泠渚。遨玩怡五神，繁想啸明侣。五难缘理去，冲心自怡处。爽魂随本根，衅衅空中伫。七诵重关开，豁滞飞神武。运通由中发，高唱稽首举。
　　伏愿慈因永劫，惠及有生。定水清泠，制万灵於郁绝；镢天豁落，束六鬼於罗酆。道德兴隆，天人欣庆。得道之后，升入无形。
　　谨然东北卮神灯，布帝真华府命元真灵化凝之炁，下照镬汤地狱，用破铁叉煮渍之难。
　　举随方救苦天尊
　　伏以旋斗历箕，羊角出扶摇之炁；九和十合，碧霞分罗络之天。爰居长乐之福堂，下有朔阴之幽狱。岁之自始，物所成终。今斋官某人拔度亡过某人形魂，上升阳界，然点神灯。施高虚清明天生神宝章。　
　　众和宣章，八化凝之炁
　　清明重霄上，合期庆云际。玉章散冲心，孤景要灵会。焕落景霞布，神矜靡不迈。玉条流逸响，从容虚妙话。灵音振空洞，九玄离幽裔。感爽无凝滞，去留如解带。明识生神章，高游无中败。玄景曜云衢，迹超神方外。应感无方圆，聊以运四大。研心稽首诵，众圣共称快。
　　伏愿天宝金书，混元祖炁，开光龙汉，照烛重阴。亡魂克遂於飞仙，枯骨更生於人道。得道之后，升入无形。
　　谨然中央卮神灯，布帝真岳府命元自然玄照之炁，下照普掠地狱，用破刀山剑树之难。
　　举随方救苦天尊
　　伏以至圣至真，三境出大罗之上；无形无影，八方朝七宝之宫。统皇上之天元，镇中央之地纪。威光翼翼，神德巍巍。今斋官某人拔度亡过某人形魂，往升阳界，然点神灯。施无想无结无爱天生神宝章。
　　众和宣章，九玄照之炁
　　无结固无情，玄玄虚中澄。沦化无方序，数来亦叵乘。谁云无色平，峨峨多丘陵。冥心纵一往，高期清神征。良遇非年岁，劫数安可称。浮爽缘故条，反胎自有恒。灵感洞太虚，飞步霄上冰。津趣鼓万流，潜凝真神登。无爱固无忧，高观稽首升。
　　伏愿无为大道，上帝高真。居慈悲善巧之门，现微妙光明之相。一身受福，得为金阙之臣；九族同仙，俱入玉虚之会。得道之后，升入无形。
　　讽经　向来　回向
　　黄箓九阳梵炁灯仪竟
　　#1『口』，底本不清，疑为『上』字。
　　
