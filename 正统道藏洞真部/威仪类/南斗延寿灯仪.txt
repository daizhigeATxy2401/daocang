南斗延寿灯仪
　　经名：南斗延寿灯仪。一卷。底本出处：《正统道藏》洞真部威仪类。
　　南斗延寿灯仪
　　法事如式
　　具位某诚惶诚恐，稽首顿首，焚香再拜，上奏：三清上圣，十极高真，中天星主紫微大帝，日宫太阳帝君，月府太阴皇君，五星四曜星君，南斗六司延寿星君，北斗九皇延生星君，东西中斗星君，二十八宿星君，普天宿度群真，本命元辰星君，三元三官大帝，北极四圣真君，五师三省真君，三界四府，无鞅圣众。灯坛会上，万圣千真。恭望圣慈，洞回昭鉴。
　　臣闻：天地之德，莫大於生；洪范之畴，莫全於福。爰有主司之职，可伸禳祝之心。仰惟三境之中，南斗为长生之府；六司之内，真君持掌握之权。凡彼流形，归於所宰。是以按河图之品格，披灵宝之科仪，严设星灯，恭陈醮礼，宜通上境，延降高真。今弟子某心假香传，诚惟物显，仰瞻南极，上法斗司。然宝炬之光明，以昭垂像；诵真科而吟咏，庶获来临。状愿天鉴不违，神心善应。琼舆羽盖，咫尺威灵，金马瑶车，森罗空际。延生定命，克臻瑞气之来；烛幽察微，丕示照临之德。恭持法信，上赞神明，稽首皈依，虔诚赞咏。
　　臣众等志心皈命，明德宫大圣、南斗天府司命上相镇国真君，诸灵官。
　　臣闻：天赋群灵，均有自然之命；人怀大本，咸归皇极之中。养之者，福谢尤生；败之者，祸因自起。永惟宰制，实在司存，倘有祈禳，宜修诚恳。今辰某洗心涤虑，养气存神，夙怀慕道之心，仰畏在天之像，谨依科式，建立星坛，备香花灯烛之仪，归命明德宫大圣、南斗天府司命上相镇国真君。伏愿天诱其衷，咸迪绵长之道；物蒙其泽，悉无短折之凶。稽首归依，如仪赞咏：
　　南斗司命、上相高真。包罗万象，镇国威灵。为天之府，左右帝臣。群仙受令，万气来生。金阙上宰，玉清尊神。玄元妙道，敢有不遵。万神安镇，卫护帝庭。
　　臣众等志心皈命，洞文宫大圣、南斗天相司录上柑镇岳真君，诸灵官。
　　臣闻：太极之初，道无常体。我生之后，物有定名。灾祥在德，而贵贱罔差；吉凶在人，而贤愚靡间。眷兹主者，付之自然，倘施丹恳之诚，必获洪休之报。今辰某专心正意，向道修真，仰惟成象之着明，虔仗上天之助顺。谨依科式，建立星坛，备香花灯烛之仪，归命洞文宫大圣、南斗司录上相镇岳真君。伏愿恢弘上道，默收紏察之威；普济群生，式序修为之善。稽首归依，虔诚赞咏：
　　南斗司录，天相尊神。定生注禄，保命延生。岳神受命，总监众灵。赫然妙道，荡涤妖氛。蠲除恶障，保卫身形。群仙归仰，众妙咸明。造化自然，飞升上清。
　　臣众等志心皈命，柔德宫大圣、南斗天梁延寿保命真君，诸灵官。
　　臣闻：长生久视，乃大道之体常；祝寿延生，实庶民之所欲。在天，则常存而不易；在人，则命远而不伤。欲其寿延，莫先所祷，将叩灵司之祝，宜修庶物之诚。今某专意致明，仰天观象，冀神真之降鉴，祈寿考之增崇，谨依科式，建立星坛，备香花灯烛之仪，归命柔德宫大圣，南斗天梁延寿保命真君。伏愿诞布至仁，咸迪绵长之庆；铺张生德，永无夭阏之虞。稽首归依，虔诚赞咏：
　　南斗延寿，为天之梁。普度万类，咸其浸昌。寿考惟祺，亿载无疆。永保天命，以除不祥。生生不灭，如陵如冈。仁爱普施，箕翼重光。与神合德，亘古绵长。
　　臣众等志心皈命，保光宫大圣、南斗天同益算保生真君，诸灵官。
　　臣闻：数分而多寡，殊多则为美；命降而长短，辨长乃其祥。惟方寸之不欺，庶年龄之可益，上真所掌，精意是求。今某欲增耆艾之年，钦若昭回之像，交於恍惚，应以形声，谨依科式，建立星坛，备香花灯烛之仪，归命保光宫大圣、南斗天同益算保生真君。伏愿大慈下际，长如春日之生；遐算巨增，盛若嵩山之固。稽首归依，虔诚赞咏：
　　南斗益算，与天为同。高明悠久，生德无穷。保兹元命，使不失中。寿考且宁，永契真风。至数流衍，福禄来崇。亿万斯年，以卫我躬。洞清上境，命驾云龙。
　　臣众等志心皈命，天节宫大圣、南斗天枢度厄文昌炼魂真君，诸灵官。
　　臣闻：二气密移，亦有盛衰之理；五行迭运，曾无消息之机。念彼劳生，岂无厄会。真圣既司於救度，黔黎宜竭於忱恂。今某恐惧以饬躬，敬信而瞻像。誓归依於大道，愿受度於神休。谨依科式，建立坛场，备香花灯烛之仪，归命天节宫大圣、南斗天枢度厄文昌炼魂真君。伏愿常善救人，庶潜消於灾咎；永怀济世，示阴惊以休祥。稽首归依，虔诚赞咏：
　　南斗度厄，为天之枢。静以运化，品汇荣枯。文昌炳焕，以府图书。转祸为福，作我丹车。炼魄守神，护魂保躯。天光泰定，灾厄扫除。道炁长存，圣真与居。
　　臣众等志心皈命，大圣宫南斗天机上生监簿大理真君，诸灵官。
　　臣闻：真仙作德，耻一物而不知；圣道应时，为群心之妙用。降衷立命，受气赋形，眷掌握於生成，敢恭虔而请祷。今某斋心向道，精意瞻天，仰思长育之恩，敢僭祈禳之礼。谨依科式，建立星坛，备香花灯烛之仪，志心皈命大圣宫南斗天机上生监簿大理真君。伏愿体乾坤之生德，以运化权；使性命之委和，咸归有道。稽首归依，虔诚赞咏：
　　南斗上生，为天之梁。斡运造化，出入应时。职在文籍，鬼神莫窥。大虚寥廓，大理之司。自根自本，委顺无亏。－万劫长存，久视不移。普天司命，上升太微。
　　南斗延寿灯仪竟
　　
