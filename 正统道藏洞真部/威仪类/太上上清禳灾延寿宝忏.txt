太上上清禳灾延寿宝忏
　　经名：太上上清禳灾延寿宝忏。一卷。底本出处：《正统道藏》洞真部威仪类。
　　太上上清禳灾延寿宝忏
　　太上曰：若有清信男子、清信女人，年灾月厄，疾病缠绵，官府连累，口舌谤讟，诬誷暗昧，不能自明，抑滞迍邅，所求乖戾，凡事轗轲，所作不遂，所图不成，当於自身本命日、甲子日、庚申日、三元日八节日、逐月三七日，或祖先父母远忌之日，设三清圣像，以时果、香花、旛灯供养，躬自礼诵此忏悔文。或请道士礼诵禳谢，作如是言：忏悔弟子某伏自生居人世，长寓中华，荷天地亭育之恩，处日月照临之下，或命犯冲破，运属魁罡，行年所值，天罗地网，暗耀恶星，经缠命位。或起造葬埋，筑室动土。或经营制作，迁徙出游，不避禁方，触犯神煞。或呼迎聚会，不择良辰，动作改更，误当丑日。或破斗交易，间谋亲朋。或魔障善道，妄解正论，起人怨嗟，被人咒诅，结托权势，坑陷忠良，倚恃尊强，抑压卑弱，夺他玩好，不顾仁义，是乃人兴怨谤之心，鬼伺灾衰之隙，减人福禄，夺人寿龄，遂致衅积幽冥，终为阳报，殃堕九祖，延及子孙。今对圣前，咸悉忏悔，稽首虔诚，归命信礼，上清普慈护世诸尊圣号：
　　归命信礼上清真境天尊，
　　归命信礼含弘蕴素天尊，
　　归命信礼延寿益算天尊，
　　归命信礼消灾息难天尊，
　　归命信礼惠爱仁慈天尊，
　　归命信礼资生化育天尊，
　　归命信礼含元融理天尊，
　　归命信礼紫府茂德天尊，
　　归命信礼冲颐翊赞天尊，
　　归命信礼广施大辨天尊，
　　归命信礼通神广博天尊，
　　归命信礼玄机赴感天尊，
　　归命信礼妙智圆明天尊，
　　归命信礼明真养浩天尊，
　　归命信礼玉宸隆宥天尊，
　　归命信礼熙皇妙寂天尊，
　　归命信礼九真御极天尊，
　　归命信礼逍遥八景天尊，
　　归命信礼含融万德天尊，
　　归命信礼三皇度世天尊，
　　归命信礼垂化显道天尊，
　　归命信礼崇真住世天尊，
　　归命信礼玉符金箓天尊，
　　归命信礼玉章羽葆天尊，
　　归命信礼瞩遐衍庆天尊，
　　归命信礼消灾延寿真人，
　　归命信礼宥过赐福真人。
　　弟子某式凭真诰，虔礼上真，恳祷至诚，一心忏悔。
　　某自从无始已来，或为宰官，或为执事，掌国枢命，申令典刑，横恣权势，不务正理，欺公枉法，紊乱纪纲，蔽匿明贤，依附奸党，上壅天听，下遏民情，忠告善道，不得通达，苦虐无申，受贿曲刑，恣纵狡吏，损害良善，鬻贵买贱，诛剥细民，亏公损私，不分善恶，滥刑弛政，不鉴曲直，不察疾苦，不问饥渴，上来往业，当堕地狱，长劫受苦，苦尽复生，或为饿鬼，或为畜生，往复循环，百千万劫，报尽复还，生于、兹世，以前业故，当受余殃。
　　弟子某自从无始已来，或为巫觋音檄，或为医卜，假托邪鬼，诈取资财，合造毒药，增益病势，因为卜筮，厌祷鬼神，侵损他财，自益己用。上来往业，当堕地狱，长劫受苦，苦尽复生，或为饿鬼，或为畜生，往复循环，百千万劫，报尽复还，生于兹世，以前业故，尚受余殃。
　　弟子某自从无始已来，或居市井，专事商贾音古，兴贩贸易，全亏仁义，欺誷取利，将粗揉精，饰伪乱真，悞他适用，大秤小斗，种种百为，惟贿所觊音冀，常怀诈欺。上来往业，当堕地狱，长劫受苦，苦尽复生，或为饿鬼，或为畜生，往复循环，百千万劫，报尽复还，生于兹世，以前业故，尚受余殃。
　　弟子某自从无始已来，不识正道，不辨邪真，贪色好财，嫌贫逐富，奔竞名利，不务谦仁，亲近嚣浮，不奉甘旨，见利忘义，侮圣慢贤，或对虚空，露身裸体，日月星辰，相对便利，或怒天地，或怨寒暑，或指虹蜺，或唾流星，或设咒誓，或骂鬼神。上来往业，当堕地狱，长劫受苦，苦尽复生，或为饿鬼，或为畜生，往复循环，百千万劫，报尽复还，生于兹世，以前业故，尚受余殃。今对圣前，咸悉忏悔，归命信礼，普慈护世诸尊圣号：
　　归命信礼妙解脱境天尊，
　　归命信礼无量光明天尊，
　　归命信礼包容万类天尊，
　　归命信礼摄魔屏秽天尊，
　　归命信礼常护持天尊，
　　归命信礼德自在天尊，
　　归命信礼妙度天尊，
　　归命信礼妙化天尊，
　　归命信礼无边乐天尊，
　　归命信礼静乐境天尊，
　　归命信礼垂德化道天尊，
　　归命信礼保道至精天尊，
　　归命信礼宝境严净天尊，
　　归命信礼紫清妙境天尊，
　　归命信礼乐育德天尊
　　归命信礼持正行天尊，
　　归命信礼化物天尊，
　　归命信礼利物天尊，
　　归命信礼德光常曜天尊，
　　归命信礼器含万象天尊，
　　归命信礼保扶虚界天尊，
　　归命信礼溥济情类天尊，
　　归命信礼大慈大惠真人，
　　归命信礼拔苦度厄真人。
　　弟子某式凭真谐，虔礼上真，恳祷至诚，一心忏悔。某自念受灵微贱，禀性冥顽，仰荷洪休，得亲正教，功亏毫发，过积丘山。今启下诚，仰投上圣，披肝露胆，谢罪首愆，幸鉴愚诚。少回灵贶，赦千非於既往；允荷慈恩，锡百福於方来。长承道荫，一门康泰，九祖迁升，所愿谐和，所求称遂，凡於动静，实赖生成。某无任志诚恳祷之至。
　　太上上清禳灾延寿宝忏竟
　　
