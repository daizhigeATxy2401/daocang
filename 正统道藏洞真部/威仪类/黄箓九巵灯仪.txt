黄箓九卮灯仪
　　经名：黄箓九卮灯仪。一卷。底本出处：《正统道藏》洞真部威仪类。
　　黄箓九卮灯仪
　　法事如式　启白
　　焚香供养三清道主，四帝天真，十方救苦天尊，得道圣众，九州社令神君，九幽地狱冥官，三界职司主执真宰。伏愿启运慈悲，证明祈叩，奉为斋官某人依按明科，然点九卮神灯。上照三境诸天福堂之内，明彻光景，辉映十方；中照中宫神州境域，妖恶潜消，凶灾殄灭；下照九垒重阴诸大地狱之中，阳光所到，罪苦咸原，胜利所资，存亡获福。敢凭大众，同为赞扬。
　　举随方救苦天尊
　　东方灯照，震宫卯位。上通青华元阳之门，洞清之炁，晖映青灵始老苍帝九炁天君，华林境界静景真人，无极之国，惠静装严。中照三宫青州分野，消荡凶灾，扫除氛秽；下照风雷地狱，用破飞戈飘戟之难。
　　东南方灯照，巽宫辰巳之位。上通始阳生炁之门，梵行之炁辉映梵炁天君，碧霞境界真安真人，无极之国，妙寂装严。中照四宫徐州分野，蠲消邪恶，驱逐凶灾；下照铜柱地狱，用破身体焦烂之难。
　　南方灯照，离宫午位。上通洞阳太光之门，洞阳之炁晖映丹灵真老赤帝三炁天君，丹天境界赤明真人，无极之国，端化装严。中照九宫扬州分野，消除灾异，扫荡妖氛；下照火翳地狱，用破吞火食炭之难。
　　西南方灯照，坤宫申未之位。上通元皇高神之门，梵阳之炁晖映梵炁天君，耀真境界琼光真人，无极之国，善救装严。中照二宫荆州分野，勑摄凶邪，屏除疫疠；下照屠割地狱，用破倒悬割体之难。
　　西方灯照，兑宫酉位。上通阴灵金阙之门，少阴之炁晖映皓灵素老白帝七炁天君，金光境界法宝真人，无极之国，利益装严。中照七宫梁州分野，扫除氛秽，荡涤凶灾；下照金刚地狱，用破金锤铁杖之难。
　　西北方灯照，乾宫戌亥之位。上通九阳梵行之门，梵元之炁晖映焚炁天君，妙道境界济苦真人，无极之国，真仙装严。中照六宫雍州分野，荡涤妖恶，馘灭邪精；下照火车地狱，用破兵刃火轮之难。
　　北方灯照，坎宫子位。上通阴生广灵之门，洞阴之炁晖映五灵玄老黑帝五炁天君，真空境界救苦真人，无极之国，救度装严。中照一宫冀州分野，洗涤凶邪，屏除灾翳；下照溟泠地狱，用破冰池楚毒之难。
　　东北方灯照，艮宫丑寅之位。上通禁上之门，梵元之炁晖映焚炁天君，长乐境界妙音真人，无极之国，周匝装严。中照八宫兖州分野，廓清灾疠，摧灭凶邪；下照镬汤地狱，用破铁叉煮渍之难。
　　中央灯照，中宫一十二炁天君。上通大罗飞梵之门，光彻玄都玉京金阙七宝玄台三境诸天帝君，无色境界上圣高真自然真人，无极之国，紫霄装严。中照神州境域五宫豫州分野，疫毒咸消，邪恶自屏，四民康乐，百谷顺成，瑞庆大来，兵戈偃戢。下照中央普掠地狱，用破剑林刀山之难。
　　讽经　向来　回向
　　黄箓九卮灯仪竟
　　
