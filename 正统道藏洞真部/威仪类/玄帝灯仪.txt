玄帝灯仪
　　经名：玄帝灯仪。一卷。底本出处：《正统道藏》洞真部威仪类。
　　玄帝灯仪
　　法事如式
　　臣闻：应化无穷，常处玄都之金阙；本形不动，己生净乐之王宫。敛万物而为一身，散一神而为万境。灵通太妙，道备郁明，上开混沌之玄，下统虚危之宿。抚成地纪，实育天元，持造化於四时，总权纲於一炁。肃清宇宙，镇静乾坤，德并诸天，功齐浩劫。十极悉依於神化，九霄咸赖於真威。利济群生而利博难言，功加万有而功成不处。巍巍圣德，荡荡真风，既竭凡才，纪之莫德。今某人夙钦圣化，久被真恩。罗列香灯，进陈酒果，通光於禁上常融之境，续明於天一真庆之宫。献此宝灯，特垂洪造，暂降飞云之辇，纳兹行潦之觞。密俟真光，俯祈□蛮，不胜战惧，谨以奏闻。稽首皈依，虔诚赞咏。
　　举　圣号
　　臣众等志心归命，北极镇天真武玄天上帝真君，一切神仙诸灵官。
　　臣闻：数尽历穷，有余殃之未殄；运推劫始，奈旧染之犹存。尚执浇漓，不还淳朴，六天伺隙，九丑乘机。始欲害於恶民，因中伤於善类。怨积下土，毒冲上天。自非大道之慈悲，安得上真之济度。念尔元元之众，伤于总总之妖。於是元始颁符，真尊受命。既匪一朝一夕之故，有烦七日七夜之勤。人鬼乃分，重黎奠位，惟神之德，永劫常存。今某人称颂元功，敬陈净供，仰渎高高之听，俯伸翼翼之诚，志心归命北极镇天真武玄天上帝。伏愿宝炬腾辉，上烛玄枵之次；兰膏续焰，旁通天一之宫。冀仙仗之遐临，祈云軿之下迈。求祈百福，殄灭千灾，注生籍於南宫，削罪名於北府。学道，悟无形之妙；修真，获隐景之方。灾障不干，精邪荡散，百神守护，万事先知。稽首皈依，虔诚赞咏：
　　惟尔玄元，众妙之尊。不言而教，莫知其神。渺渺亿劫，绵绵若存。虚心实腹，和光同尘。凿开造化，朴散胚浑。六百万岁，八十二身。曲全枉直，洼盈蔽新。扶衰度厄，起死成人。其功不恃、其德乃贞。令宜再显，永镇北旻。上罚逆象，下灭妖氛。飞符走箓，游行乾坤。甲庚之将，赞卫尔身。周环六合，普护兆民。魔鬼永灭，道炁长存。
　　臣众等志心归命，北极镇天真武玄天上帝真君，一切神仙诸灵官。
　　臣闻：众星拱北，而知北极之尊；诸数始一，乃见数一为首。自非全功全德，岂能为首为尊。仰为玄武之至真，永镇北方之大位，化生十号，老君本自於强名；托籍诸天，真武伏日於应化。神功赫赫，圣烈洋洋，欲颂真尊，已殚诚意。今某人肃清庭宇，斋沐身心，仰叩玄天，辄摅丹悃，志心归命
　　灵应佑圣真君。伏愿花开善瑞，烬落浮灾。泉曲分光，罢九幽之业对；罗酆洞耀，原七世之愆尤。近逝先亡，登真离苦，家多孝悌，世足忠良，千灾并散，万福咸臻。稽首皈依，虔诚赞咏：
　　北极玄天，杳杳神君。亿千变化，玄武灵真。腾天倒地，驱雷奔云。队仗千万，扫荡妖氛。雷公电母，玉女将军。鬼神降伏，龙虎潜奔。威镇五岳，万灵咸遵。鸣钟击鼓，游行乾坤。收捕逆鬼，摧斩魔群。除邪辅正，道炁长存。
　　臣众等志心归命，北极镇天真武玄天上帝真君，一切神仙诸灵官。
　　臣闻：玉虚师相，金阙化身，自在於无有之乡，逍遥於圣凡之境。或去为十天之主，或来作百王之师。故八十次显为老君，亦八十二号为玄武。现相或异，本体无殊。含阴育阳，蹑龟蛇而成妙用；司南居北，示离坎而作乾罡。道德难知，功勋不纪。故在地有太和之境，为武可当；在天有壬癸之方，非玄不授。无涯功德，难尽赞扬。今某人洒扫尘居，宏陈法席，颙望虚危之次，驰诚北极之天。俯赐霓旌，少留飙驭，纳此苹蘩之荐，鉴兹豺獭之诚。下悯丹衷，伸知素幅，志心归命灵应佑圣真君。伏愿瑞开金羊之焰，祥辉铜鸭之光。下破重昏，上通无极。存亡受惠，长幼蒙恩。宅宇光辉，门阑喜庆。灾不生而祸不作，家愈富而业愈隆。锡五福於身宫，除六极於眷属。恩推上圣，悉赖真休。稽首皈依，虔诚赞咏：
　　太阴化生，水火之精。虚危上应，龟蛇合形。周环六合，威摄万灵。无幽不察，无愿不成。劫终劫始，剪伐妖精。救护群品，家国咸宁。数终末甲，妖气流行。上帝有勑，圣固降临。阐扬正教，荡邪辟兵。化洽黎兆，协赞中兴。敢有小鬼，辄挠生灵。悉皆消灭，永不留停。凶秽消荡，道炁长存。
　　讽经　化财　回向
　　玄帝灯仪竟
　　
