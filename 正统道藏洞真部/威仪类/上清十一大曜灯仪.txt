上清十一大曜灯仪
　　经名：上清十一大曜灯仪。一卷。底本出处：《正统道藏》洞真部威仪类。
　　上清十一大曜灯仪
　　法事如式
　　具位某诚惶诚恐，稽首顿首，再拜焚香，上奏：三清上圣，十极高真，中天星主紫微大帝，日宫月府星君，五星四曜星君，南斗六司星君，北斗九皇星· 君，周天二十八宿星君，本命元辰星君，三官大帝，四府真君，五师三省真君，三界四府，无鞅圣众。恭望圣慈，一洞回昭鉴。。
　　臣闻：一昱乎昼，一昱乎夜，三光。递照於无穷；或降之祥，或降之殃，万汇咸归於有制。斡分至启，闭而成岁，司水旱饥穰以戒时。丹桂白榆，虽有云霄之隔；贯珠合璧，曾无杪忽之差。是故璇玑玉衡，则创乎尧舜之朝；铜仪木器，则备乎汉唐之世。惟曜灵夜光之大德，有五色重轮以储休；惟阳萦天佐之威严，有循轨徙舍以表异。躔次斯显，分野允符。坛坎奠礼神之方旗，常标着明之象所。以横目宜观於经纬，反身自省於行藏。循还十有二宫，列布十有一曜。孰谓道分远迩，了不相关。其如德召吉凶，动无弗应。矧穷通盛衰之匪忒，皆赢缩逆顺之是繇。既咸赖於生成，曷敢忘於奉事。今醮主某夙趋靖馆，丕阐仙科，仰觊灵游，抚尘凡而来下；恭陈净供，昭悃愊以居歆。稽首归依，虔诚赞咏。
　　臣众等志心皈命，日宫太阳帝君，日宫神仙诸灵官。
　　臣闻：大明为众阳之宗，久照启群目之用。推原气象，内抱乌而外驾龙；判立晨昏，出榑桑而入细柳。万里同晷，五色开祥。永惟圣神，尚每严於兄事；嗟尔士庶，宜若奉於君临。今醮官某肃启诚心，辄敢陈乎菲荐；虔宣蕊笈，庶上彻於丛霄。稽首皈依，虔诚赞咏：
　　东望榑桑宫，稽首朝郁仪。太阳洞明景，寥寥何所思。令我拜金色，候天望英姿。黄华将玉女，临轩降此时。
　　臣众等志心皈命，月宫太阴皇君，月宫神仙诸灵官。
　　臣闻：圆魄丽天，清光遡日。或白或黑，常观纵辔於金枢；乍缺乍盈，讵假修轮於玉斧。素娥缥缈而深隐宫殿，丹桂婆娑而兼覆兔蟾。气本阴精，允着明威之义；象侔后德，咸依委照之功。今醮主某载肃兰场，仰瞻霄堮。爰选正一之侣，恭扬隐秘之章。稽首归依，虔诚赞咏：
　　仰望顾八表，惟月孕阴精。中有太素皇，夫人驾绿軿。耀华光二极，混明照三清。殷懃求至道，五色下来迎。
　　臣众等志心皈命，东方木德岁星重华星君，诸灵官。
　　臣闻：永惟木德，咸仰岁星。序四时而发春，陈五事而为貌。进退如度，则奸邪息；赤黄而沉，则年谷丰。所临国昌，乃能安乎。四境同色，兵偃兹实，首於五行。果玩蟠桃，兽蹲刚鬣。今醮士某瞻虎带之象，惟罄肃恭；咏金绳之章，庶祈昭格。稽首归依，虔诚赞咏：
　　岁星乘木德，展转耀东乡。凌天滋润泽，正色晃明皇。寻华歌浩漾，掷水咏芝房。经时频祷祝，获福自然长。
　　臣众等志心皈命南方火德荧惑执法星君，诸灵官。
　　臣闻：位居执法之严，名记荧惑之重。入太微而受制，参炎帝以乘离。稽考六卿，主司空而兼司马；赞襄万务，内理政而外理兵。森剑戟之兼持，俨弧矢之在御。马逾露逝，旒逐风飞。今醮士某三洞之真文，曾无少懈；仰九天之隐耀，敢有弗恭。稽首归依，虔诚赞咏：
　　芒角森龙凤，威光叱十方。丹罡耀午夜，朱火焰三边。晶明符正气，剑戟焕兵权。搀抢应灭边，孛彗敢当先。
　　臣众等志心皈命，西方金德太白天皓星君，诸灵官。
　　臣闻：测金衡而瞻太白，主大臣而号上公。在义无亏，於言罔失。储祥降福，国因临照以寖昌；禁暴夷凶，师必法象而后吉。常御四弦之乐，旁观五德之禽。专浩气之清英，俨真容之光丽。今醮士某驰诚霄汉，注想虚无，敢披要妙之文，仰格清明之鉴。稽首归依，虔诚赞咏：
　　太白凌清汉，腾霜耀素英。亭亭浮瑞彩，皎皎盛长庚。锋高能御寇，色润每降兵。推穷符历数，合道与长生。
　　臣众等志心皈命，北方水德辰星伺晨星君，诸灵官。
　　臣闻：微称曰辰，盛德为智。小则验夫刑法，大则考诸阴阳。远主蛮夷，每占象於天街之北；近侔辅相，宜赞元於嵓庙之中。序属严凝，气明杀伐。立木猴而捧砚，执素卷以抽毫。今醮士某遥跂珠躔，想飙轮之驰鸯；肆陈玉册，宣云籀之幽微。稽首归依，虔诚赞咏：
　　妙哉符五炁，仿髴见真门。嵯峨当丑位，壬癸洞灵君。分辉凝皎洁，□蠁赴思存。仙歌将舞蹈，良久下金天。
　　臣众等志心皈命，中央土德地候镇星真君，诸灵官。
　　臣闻：位正中央，时当长夏。仁义礼智主乎信，斯有望於成功；视听言貌正于心，乃不入於他道。茂着黄帝之德，是为天子之星。带剑伏牛，杖锡持印，所居关柝，能降吉祥。今醮士某敷碧篆之文，远飘云路；祈望翠蕤之仗，俯降尘寰。稽首归依，虔诚赞咏：
　　高穹符戊己，藏陆起重霄。五行尊暗曜，九土见光朝。甘石推留伏，陶巫算沉寥。上仙垂雨露，伏地礼空遥。
　　臣众等志心皈命，交初建星罗隐曜星君，诸灵官。
　　臣闻：允惟神首之星，爰播聿斯之咏。号贵权而操势，循黑道以韬光。冠晨宿之威棱，亦莫余而敢侮；掌日月之薄蚀，其谁曰而不然。身御飞龙，手持宝剑，常占测乎晦朔，庶消弭乎灾殃。今醮士某恪奉威容，辄敢陈乎菲荐；虔宣隐韵，庶上彻於聪闻。稽首归依，虔诚赞咏：
　　神首循黑道，冥冥超至灵。暗明期朔望，阳德晦阴精。高镇黄旛阙，矛戟耀霜铃。志心俟多福，稽首诵真经。
　　臣众等志心皈命，交终神尾坠星计都星君，诸灵官。
　　臣闻：推交终於玉历，想隐曜於珠躔。爱罔克威，瞋目而仗三尺；武且有力，乘能而立九垓。允惟神首神尾之权，共掌修德修刑之变。怒摧山岳，怪出龙蛇。思能动之在诚，必转祸以为福。今醮士某启云凤之韫，只咏灵文；祈景霄之轮，下临法席。稽首归依，虔诚赞咏：
　　处暗表阴德，豹尾镇星宫。怒指摧山岳，权凶瞑太空。龙蛇生怪状，变异忽昏蒙。主人长寿乐，禳应在恪恭。
　　臣众等志心皈命，天一紫炁道曜星君，诸灵官。
　　臣闻：惟天一之道星，禀木德之余氧。冠耸琱玉，仰瞻穆穆之容；服曳飞霞，遥想锵锵之佩。悠然冲淡，卓尔孤高。燕居申申，主张多遂於闲适；吉祥止止，临难自脱於迍危。今醮士某祇荐馨香，俯殚恳款，肆披宣於蕊笈，庶上彻於丛霄。稽首归依，虔诚赞咏：
　　授制宗元帝，含精耀紫微。除阳乘运极，幽显閟灵机。玉舆登广汉，金铃步斗飞。四宿循周度，九土尊天威。
　　臣众等志心皈命，太一月孛彗星星君，诸灵官。
　　臣闻：切原太一之星，盖禀夜光之炁。虽历黑道而可测，然居阴曜而不盈。俨冠服之饰躬，待将趋昕朝之着；凛鈇钺之在手，又若拥大将之权。或凌犯以兴灾，唯特达而降福。是宜禳谢，曷罄肃恭。今醮士某荐献甚微，精诚斯罄，将仰祈乎飙驭，乃恭诵於灵章。稽首归依，虔诚赞咏：
　　太阴光玉纬，精魄育群生。青桂黄华辅，郁罗保素灵。毛头分怪状，彗尾或潜经。舍次流灾福，斋修洞杳冥。
　　讽经　回向
　　上清十一大曜灯仪
　　
