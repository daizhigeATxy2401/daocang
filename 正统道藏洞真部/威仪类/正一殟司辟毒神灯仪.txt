正一殟司辟毒神灯仪
　　经名：正一殟司辟毒神灯仪。一卷。底本出处：《正统道藏》洞真部威仪类。
　　正一殟司辟毒神灯仪
　　法事如式
　　伏以混沌既分，气形乃判，女娲断鳌而立极，伊祈历象以授时。分三才而成三，播五行而为五。由是气分七十二候，岁定三百六旬。成变化以行鬼神，妙阴阳而运寒暑。天垂象，财吉凶可见；人禀性，而祸福自来。故庆源乃袭於积善之家，而殃咎必几於作恶之者。幸有祷祈之路，抑开方便之门。以今信士某囿形覆焘之间，托迹帡幪之下，正心诚意，尊天敬神，启建玄坛，修崇清醮。香烟缥缈，霭空洞之云霞；灯焰荧煌，灿青霄之星斗。瑶台月冷而仙裾缥渺，碧汉风清而云驭翱翔。察兹恳恳之斋羞，愿赐迂迂而降监。伏愿明德诞敷，洪恩下沛，增注方来之庆，蠲消已往之非。万福攸同，群魔灭试，无灾无害，且逸且安。金书标不朽之名，青简注延生之法。更祈加护，是罄恪恭。稽首归依，无极大道。
　　臣众等志心归命，东方行瘟张使者。
　　伏以太虚之上，诸天之尊，自然九色之光华，不假三晨之照烛。上至日月星宿，下及海岳山川，或倾事帝之心，尽属为臣之礼。宫室户牖，殿阁楼台。或珍宝以营成，或云霞而结就。虚无缥缈，是为恍惚之庭；森罗净霐，别有通明之殿。每於斋日，普集群灵，风生而紫宇成音，烟起而清风结篆。百千万之仙众，三十二之帝君，莫不大会玉京，上朝金阙。以今信士某银缸灿烂，檀炷氤氲，惟愿降临，谨当赞咏：
　　布列银缸，化成宝盖。灿烂光华，流星俯届。九霄仪仗，徘徊下迈。五色祥云，氤氲沆瀣。勑下三官，消除灾害。疫疾瘟，皆蒙痊瘥。殟司部从，驱邪除怪。降福消灾，虔恭匪懈。
　　臣众等志心归命，南方行瘟田使者。
　　伏以惟皇上帝，阴骘下民，故敕温部之神明以分天道之祸福。积善者有余庆，则可保於安宁；积恶者有余殃，则难逃於谴责。主殟圣者，威重权高。都天元帅，势大职尊。昔武王治世之日，乃匡阜得道之时。御气乘风，孰可攀於仙驾；幽岩邃谷，今犹见於灵踪。尊号和瘟，静明敕赐。虽大道之瘟疫。惟人所召；然神明之紏察，惟德是依。以今信士某是以香袅轻云，灯排列宿。惟愿降临，谨当赞咏：
　　仰启五殟，尊神圣帝。愿回聪直，广垂济惠。元帅都天，留恩一切。左右威灵，无诸凝滞。匡阜先生，和殟却疠。收殟摄毒，福及后裔。驻想云舆，来临坛治。保佑一家，永依神庇。
　　臣众等志心归命，西方行瘟赵使者。
　　伏以洪炉造物，覆焘所以无私；疏网临人，善恶因而有报。恐惧修省之戒，严恭夤奉之文。羲易所传，周书备载，吉凶在我，祸福无门。降年不永者，惟民宿辜；不善余殃者，非天作孽。若能悔过，百祥自此而臻；苟不悛心，六极自然而至。故有殟部，以奉
　　天符。一纪之中，令年王而行赏罚；五方之内，假将军以秉威权。力梵魔王，辅圣每彰於猛烈；张康太保，随神常显於灵通。愿藏雷电之威，乞赐禧祥之祉。以今信士某是以灯开菡萏，香喷狻猊。惟愿降临，谨当赞咏：
　　力魔梵王，曲垂大造。太保张康，尊安庙貌。十二年王，尊帝所告。五方使者，除凶去暴。正直聪明，褒忠佑孝。广变清凉，思归覆焘。
　　臣众等志心归命，北方行瘟史使者。
　　伏以皇天无亲，大道不器，其功可以妙万物，其明可以照四方。延福延生，俱有修禳之法；若男若女，咸蒙覆焘之恩。惟命殟司，下临凡世，行病则有鬼王之猛烈，发汗则有使者之神通。以祸福化人，以灾祥降世。常善救物，岂非恶害之心；无量度人，乃有好生之德。以致阴阳消息，寒暑往来，十二律之无私，四六气之有准，瘟分三十六种，候列七十二神。心萌善，则灾消；意造非，而祸至。倘伸夤奉，必赐康和。以今信士某是以香飘馥郁，灯布荧煌。惟愿降临，谨当赞咏：
　　三十六旬，主张气候。二十四神，门差刻漏。七十二神，时行所受。十二律吕，黄钟太簇。皂纛锋刀，长牙巨兽。天之命令，生灵是佑。慈造回颜，神威息咎。保佑一家，康宁富寿。
　　臣众等志心归命，中央行瘟锺使者。
　　伏以先圣所制，亘古流传，必须显迹於神通，然后随方而祭祀。据坛祠而遵天命，居境域以显威灵。旨酒佳郩，列杯柈而丰洁；朱甍碧瓦，设堂殿以深严。或道教之真仙，或释门之大士，或往古之英烈，或上世之贤良，或画绘以作容仪；或埏土而成相貌，享一方之供献，纳千里之瞻依。以今信士某是以绛蜡摇红，紫檀凝雾，人皆钦仰，士庶归依。法众虔诚，谨当赞咏：
　　郡邑灵神，人之主宰。社令城隍，血食千载。祠庙灵祇，名彰英彩。亘古名贤，周游四海。一方祭祀，岂容有改。愿回洞鉴，来临爽恺。保佑一家，永无惊骇。
　　讽经　宣疏　化财　回向
　　正一殟司辟毒神灯仪竟
　　
