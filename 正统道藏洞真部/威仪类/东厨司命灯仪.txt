东厨司命灯仪
　　经名：东厨司命灯仪。一卷。底本出处：《正统道藏》洞真部威仪类。
　　东厨司命灯仪
　　法事如式
　　以今焚香然灯，供养本音东厨司命灶君，五方五帝灶君，五帝灶君夫人，天厨灵灶，地厨神灶，三十六位灶君，新灶、旧灶神君，炊淘神母，运水将军，灶中禁忌一切威灵。仗此真香，普同供养。
　　伏闻天为百神之君，祸淫福善；灶乃一家之主，紏缪绳愆。眷职掌之非轻，宜敬心之是重。爰兹谷旦，特展芹诚，桂浆未注於金樽，兰炷先焚於宝鼎。庶臻□蠁，克遂感通。以今醮官某人远庖鼎创，曲突咸新，虑犯神司，敬伸安谢。伏愿愚衷上达，圣意潜孚。瞻之在前，孰睹尊崇之礼；祭之如在，当严勤恳之诚。既矜请命之辞，取效采芹之荐。法众皈依，虔诚赞咏。
　　举圣号
　　焚香然灯，供养本音东属司命灶君，东方甲乙青帝灶君，灶家一切禁忌之神。
　　伏闻司命名尊，奉上帝差除之旨；灶神职重，秉下民倚伏之权。变化尤多，言辞难尽。在天为七元之使者，递日奏万事於宸庭。一灶各立一名，五方或称五帝。群分部属，迭主阴阳。虽善善恶恶，均在修为；然是是非非，必公纪录。以今醮官某人僭邀圣驾，祗荐香醪。伏愿见所见，闻所闻，必言人过；笔则笔，削则削，广沛天恩。稽首归依，虔诚赞咏：
　　苍灵分炁，青帝尊神。上承帝命，下察人伦。言功录过，赏善奏名。日日纪笔，时时无停。敬则降善，妄则降迍。倾心首谢，愿赐安宁。
　　焚香然灯，供养本音东厨司命灶君，南方丙丁赤帝灶君，灶家一切禁忌神众。
　　伏闻记名所祀之六神，实尊乎灶；人莫不营於三膳，亦系乎天。然思平日所为，未必今人皆是。以今醮官某人萦缠世俗，养育爱缘，靖言甑爨以釜灊，每待水烹而火饪。燔炙致腥膻之冲突，炊淘将米谷以抛违。拖刀拽斧而岂识重轻，爇草燔柴则宁无秽触。鳞毛悞爇，粪草故投，酣酒高声，牵神引咒，对灶庭而裸袒，向厨廨以喧呼。殆难以蔽於一言，不可胜诛之万罪。今则焚香奠醑，酌水献花，兢兢陈自讼之辞，恳恳觊非常之福。但愿致富累世，祀不负於阴子方；毋令获罪上天，媚徒劳於王孙贾。稽首归依，虔诚赞咏：
　　丹灵真炁，赤帝尊神。位居离位，职守鳌庭。能垂福庆，善遣灾述。束缚九丑，焚灭妖精。逆吾者死，敬吾者生。吾有此令，兆庶宜遵。
　　焚香然灯，供养本音东厨司命灶君，西方庚辛白帝灶君，灶家一切禁忌之神。
　　伏闻夏月祭先，肺备详吕令之辞；丹砂化黄，金具述汉书之志。家人有灶，人盍谨祠。盖天曹纳所奏之言，况人世积俟为之咎。自老及幼而匪一，从微至着以何言。以今醮官某人遂逯尘寰，区区火宅。不识忌讳，无怪乎粉态脂容；自取颠隮，常惧乎焦头烂额。既沐洪恩而赦宥，敢忘微礼以归崇。扫荡群凶，向用五福。有护持之神物，无凌烁之精邪。行行温魔，过我门而不入我室；棱棱恶党，闻其语，而未见其人。绝甑鸣斧叫之灾，杜狗媚狐趋之怪。稽首归依，虔诚赞咏：
　　皓灵大圣，白帝尊神。受符上命，掌握群灵。职司凡世，上侍九清。位分兑舍，化育含生。改恶为善，赦罪留恩。吹飘万祸，善降玄风。
　　焚香然灯，供养本音东厨司命灶君，北方壬癸黑帝灶君，灶家一切禁忌神众。
　　伏闻民以食为天，无灶何从而烹饪；灶乃天之吏，专司祸福以纪功。是仗玄科，敬伸安奉。以今醮官某人恐家人之踖踖，积大过之多多。片善勿为，一言难尽。既自回光返照，必能转祸为祥。伏愿驱扫不祥，俾常臻於吉庆；遣除凶怪，庶茂衍於椿期。稽首归依，虔诚赞咏：
　　壬癸之位，玄老尊神。天灵大圣，地灵将军。俱侍左右，听令而行。身长千丈，手托乾坤。江海为宅，制御火精。闻吾神咒，永保清宁。
　　焚香然灯，供养本音东厨司命灶君，中宫戊己黄帝灶君，灶家一切禁忌神众。
　　伏闻职在人间，谓亲民而最切；告膺天上，奉帝命之荣除。日司命而命，掌非轻；称府君而君，衔实重。职司厨内，掌握居中。以今醮官某人居覆载之间，沐照临之下，不知不识，何虑何辞，醉酣裸体以轻狂，语话牵神而引咒，腥臊熏触，秽手进薪，习为朝夕之常，阴有神明之录。功无毫发，过若丘山。伏愿百神拥护，万善资扶。降真炁於五方，荡除妖厌；扇祥风於比屋，化作恩波。稽首归依，虔诚赞咏：
　　皇灵黄老，戊己帝王。居其中位，总领八方。提摄万象，罔越纪纲。赏善罚恶，赐福非常。若有妖孽，入地消亡。保安家舍，永殄灾殃。
　　讽经　宣疏　回向
　　东厨司命灯仪竟
　　
