上清天宝斋初夜仪
　　经名：上清天宝斋初夜仪。一卷。底本出处：《正统道藏》洞真部威仪类。
　　上清天宝斋初夜仪
　　上清天宝斋者，学道之人，求仙要诀。学授上清毕法之后，得行此斋。如授中法，不得行天宝斋也。
　　先为帝王国主祈福，次为祖祢请恩，洗涤宿瑕，忏谢新过，功行圆满，道德着充，自然成仙，白日腾翥。
　　天子镇信
　　金龙五枚各重五两，玉璧五枚各方三寸，东方青绫九匹，南方赤绫三匹，西方白绫七匹，北方黑绫五匹，中央黄绫一十二匹。
　　已上镇彩纹缯，并须密致厚实者。如是轻薄者，不用。
　　公侯镇信
　　金龙五枚各重一两，玉璧五枚各随大小，东方青绫一匹，南方赤绫一匹，西方白绫一匹，北方皂绫一匹，中央黄绫一匹。
　　已上镇信彩缯，并须密致厚实者。如是轻薄者，不用。
　　庶人镇信
　　东方青绢九尺，南方绯绢三尺，西方白绢七尺，北方皂绢五尺，中央黄绢一丈二尺。
　　已上镇信彩缯，并须密致厚实。轻薄者，不在用限。
　　青童君曰：若是修行志久，在山岩中，奉道诚深，求仙愿切，但备香灯，无烦龙彩，精洁虔心，自然得道也。凡欲修斋，先以黄书真文九道於青纸上，安在天门一小案上。还官之日，只於天门烧之。上至天子，下至庶人，於坛上级点三十二天灯，每位一盏。中级下级，随力所办。坛外，更点二十八宿灯及五星灯、本命五灯、行年九灯於本属位上。蜡烛随事充足。坛上门户榜子，一如黄箓斋法
　　先引斋主於玄师前，关告斋意
　　次唱道
　　次清三师
　　次华夏赞，引至地户
　　次勑水
　　次升坛咒从天门入
　　天玄炁清，三光洞明。金房道室，五芝宝生。玄云紫盖，来映我形。玉童玉女，为我致灵。五帝齐景，三光同軿。腾驾龙鹤，升入紫庭。斋主请福，愿保长生。通真使者，速达上清。
　　次旋行，上五方香昼从东，夜从北
　　次上御案香
　　次上本位香
　　次各礼师存念如法
　　次卫灵神咒
　　次鸣法鼓二十四通
　　次发炉
　　上元五灵五老、虚无自然元一天尊，无上天宝君，直香金章、素灵玉女、左右玉灵自然通真、飞光龙骑各八十一人，并出严庄，关启此间土地里域真官。臣今正尔烧香行道，奉为斋主某官，修设上清天宝大斋，一宿道场，三朝法事，精排兰味，严洁香花，缯彩金龙，祈恩请福。愿得无上十方，金丹玉光，降流斋主身中，所启速闻高上玉帝万圣几前。
　　次各称名位
　　具法位臣某奉行上清天宝大斋，初夜法事，及诸道众斋主等谨同诚上启：虚无自然无极大道元始天尊，无上天宝元君上清玉帝，太上道君，太上老君，太上丈人，无上玄老高上玉皇，西龟王母、南岳夫人，十方得道大圣众，至真玄德诸君丈人，玉虚上帝，玉帝大帝，东华南极、西灵北真、玄都玉京金阙七宝玄台紫微上宫灵宝至真明皇道君，三十二天帝，二十四高真，太平下教文始先生，天地水三官上相上宰，日月星辰四司五帝，天仙地仙飞仙神仙，玄中大法师，经籍度三师，三天大法师，五岳四渎、八海九江、名山洞府三界官属，一切真灵。
　　臣闻：圆清方浊，孕元於玄关；禀象分形，资灵於妙道。循环不辍，化育无遗，覆载生成，司明罪福。此即元皇演教，太上流科。飞法雨，以荡尘劳；运慈舟，而超苦海。是以斋主某敢投切恳，上叩玄关，乞福祈恩，消灾散祸，罗列香灯、缯彩、金龙，建一宵之道场，赴三时之法席。臣以胎生陋质，乳哺凡庸，宿积庆缘，幸居玄化，早年冠褐，志慕真宗。受法录於星坛，传香灯於月殿。登坛之日，告盟之时，许阐玄猷，宣扬圣典。凡有归向，敢不上闻。斋主青词，谨当宣奏。
　　次读词
　　按如词旨，祈福诚探，拔度存亡，资延福寿，发心举意，三界遥知，谢过追愆，万圣容许，手持香火，心祝虚无，行道三时，设斋一座，精修兰味，严洁香花。延三岛之高真，降十方之上圣。玄穹渺邈，启告皆通，大道无涯，叩其深意。鉴察追非之恳，聆闻悔过之词。俯赐玄恩，弘开宥典。念向来之愚短，舍已往之深非。前代之尤，今生之过。庶使百骸通悦，六府，均调，五藏欢怡，万神安稳。丹宫有飞升之字，黑府无朽败之名。万累俱消，千祥竟至。冤仇息对，债主停词，故杀误伤，咸令解释。精心绝念，注想玄关。今夜略启斋因，来日别陈祝恳。此间土地里域真官，录此斋功，上闻真界。所有恳愿，上彻三清无极道君玉帝几前。
　　次礼十方
　　臣等志心归命，北方无极无穷元始高上天宝元君、上清天尊。每方仿此各一礼
　　次各虔诚忏悔
　　臣等志心归命，十方无极大道天宝元君、上清玉帝。臣等以今忏悔，散铄咎愆，普降洪慈，深贻巨泽。遍礼东西南北、上下四维、日月星辰、名山洞府、五岳四渎、八海九江、三界官属，一切真灵。上祝当今皇帝，圣算遐长，皇图巩固。忏悔臣等官寮文武及以斋主九玄先远、内外宗亲、四友三师、上下眷属，前生今世，历劫罪尤，轻圣慢贤，诱欺四辈，不忠不孝，毁像毁经，残害无辜，损伤生类。如斯咎衅，堆积如山，不凭道力消禳，无以得阶仙果，愿以旧愆消尽，新庆全臻。惟吉惟祯，真灵翼佑。冤仇息对，债主停词。故杀误伤，咸令解释。丹宫署简，黑部除名，永泰福乡，长芳寿域。祸沉九夜，福起十方。稽首归依，正真三宝。
　　次朗诵元始三天章
　　清微天颂
　　元始洞空无，三炁精上门。紫融灌大虚，四明植灵根。妙化发束琼，三便启西昆。浩映九玄清，五华带锦云。离罗焕神灯，七星惧北元。飘飖上清畿，翼翼帝一尊。落落高上张，羽童何纷纷。流香本无色，洞入万仙群。左回三流劫，右转九天关。金华缨素云，八风舞空轮。四时无停机，青白早分明。九九改劫运，三三度一椿。天地有终会，否激归任翻。洞明正一法，严修六天文。太平反空无，奉翼后圣君。
　　禹余天颂
　　灵风起西门，锦云生东琼。三气焕玉洲，流香乘烟轻。五花披风散，倏欻朗九清。骞树惧朱日，黄华逐月生。中有采芝童，衣羽带飞青。飘景万岭峰，逍遥宴绿軿。控御九空轮，运开无稽程。左令三天文，右摄六天兵。检炁反空洞，六度应运倾。劫运自有会，谁测败与成。洪波沦云纲，六合无遗形。魄尸漂长流，孤魂湮复零。悲此去来际，乃觉正法明。至学加精修，东华结琼名。欣有白简人，相与乐太平。
　　大赤天颂
　　洞关运天经，五气转三微。紫户吐琼简，金门纳神晖。八会交真风，晃朗重冥开。天际九清外，落落高晨回。三色反空无，四候应玉机。河侯已鼓笔，五行潜相推。六度无终劫，运极乘炁归。万魔罗天布，群凶竞吐威。兆民负灾冲，积尸令人悲。妙哉正法文，履劫明不衰。至时相奉迎，契在九天扉。与尔期太平，放身无翼飞。
　　次三礼
　　志心稽首礼，无极无穷元始高上天宝元君上清天尊。
　　志心稽首礼，三十六部上清真经自然黄书至极灵文。
　　志心稽首礼，太上三尊玄中法师道德圣众一切仙真。
　　次重称名位
　　虚无自然无极大道高上元始天宝元君，玉皇上帝，太上老君，上相上宰，三界官属，一切真灵。臣以忝逢道化，宿有灵源，参佩真符，获披琼报。受道之日，告盟之时，许阐玄猷，宣扬圣典。斋官祈恩情切，谢过诚深，法中三朝，设斋一座，香飞八景，灯吐千花。祷祝於宝座之前，注想於碧霄之上。伏愿虚无圣众太上高真，监此精虔，厚贻祯贶。令臣得道，魔试不侵，万圣护持，千灵翼赞。今依科法，说戒绕坛，明日烧香，更申启奏。愿开慈照，俯视精诚，拔度沉迷，早升云路，存亡获泰，共保清贞，寿峻南山，福深东海。上明天尊覆育之泽，下副臣等归命之诚。感谢正真，垂映下照，稽首再拜。
　　次八愿
　　上清玉帝太素元君太上高灵仙都大神，今日上告，八愿开陈：一愿飞霄，长生神真；二愿天地，合景风云；
　　三愿五岳，与身长存；四愿九祖，解罪脱愆；五愿福寿，断绝胎根；六愿端正，智惠开全；七愿灭鬼，斩馘六天；八愿甘露，永劫长延。
　　次复炉
　　仙灵仙官，金童使者，五帝五岳，神仙真人，三光正真左右龙虎天仙，五灵香官，当令召致无上十方正真生炁，自然金液，丹精芝英，九天玉真，在此斋坛，洞观斋主，覆护升仙，飞行太空，腾景九天，玉童玉女，侍卫香烟。传臣向来所启，速达高真上清玉帝万圣几前。
　　吟游坛颂，一匝，下坛
　　众仙出洞真，焕烂耀太清，奉者号仙人，形质永长生。逍遥戏玄虚，宫殿罗无形。情璨七宝林，晃朗日月精。龙鳞交横驰，凤凰翔悲鸣。太上治玄宫，众真诵洞经。焚香稽首礼，左行远宫城。三周归高坐，天尊当应声。一心弘至道，天下普安宁。
　　学仙注下坛咒从地户出
　　福寿既往，殒籍落名。天帝有命，亿劫齐生。事毕复位，万神咸宁。有关启，复降真灵。
　　至玄师前，拜谢而散
　　上清天宝斋初夜仪竟
　　
