雷霆玉枢宥罪法忏
　　经名：雷霆玉枢宥罪法忏。撰人不详。二忏同卷。底本出处：《正统道藏》洞真部威仪类。
　　雷霆玉枢宥罪法忏
　　恭闻高上神霄之天，九天应元之府，辽邈岂惟於劫仞，感通端自於一心。恭燃道德之真香，仰叩虚无之圣境，谨凭一炷徧达万灵。以今臣等皈命投诚，启告供养
　　无上至真道经师宝三境高尊，
　　九天应元雷声普化天尊，九霄雷霆帝真卿师使相，十方诸天帝君，三十六天上圣，玉枢启教雷师皓翕真君，雷部官众，三界万灵。恭望洪慈，俯垂降格，普仗真香，悉同供养。
　　臣闻赤书玉字昔
　　元始开碧落以度人，凤笈龙章由雷师自神霄而阐化。恭惟
　　九天应元雷声普化天尊，道前号应九天贞明之大圣，寔乃玉清真王之化身。恩被十方，德沾万汇。统天三十六，天天归宰制之权。历劫千五百，劫劫斡慈悲之念。苟运寸诚而称诵，当令万愿以克从。凡所希求，悉应其感。臣等以今，谨为入事意向来诚意，已具敷宣，谅沐
　　高真，俯垂省览。伏惟
　　九天应元雷声普化天尊，大圣大慈，至皇至道，为旱生父，为万灵师。若人称名，咸得如意。
　　以今臣法众等，谨与某恭对
　　道前，志心皈依，虔诚朝礼
　　九天应元雷声普化天尊。睿号自一天至三十六天，由一拜至三十六拜，声声不息，拜拜无停。恭望道慈流光宝座，俯鉴由中之悃，曲垂从欲之仁。臣等下情无任，瞻望恩光激切，屏营之至。谨启。
　　次赞曰
　　祖炁氤氲满太虚，九天元是九天居。
　　驱雷役雨飞金篆，活物生人备玉枢。
　　三界有情皆得度，十方无路不通车。
　　大哉普化明元始，日月齐光信不诬。
　　众和：皈命礼大哉普化天尊
　　臣闻一炁分真，九天布化，至皇至道，为群生父，为万灵师。一旦古亘今，运三界心，总五雷令，调和阴阳而陶冷万物，经纬天地而作成四时。身坐玉梵层台，手举金光如意，说玉枢妙旨，传授雷师皓翁，普利益於众生，遂流通於下士。如先觉，如后觉，皆知奉於真宗。若有知，若无知，悉超悟於至道。臣等钦承
　　宝训，得阅琅书，洪惟
　　普化天尊，抑乃长生大帝，主治九天应元之府，总制五雷斩勘之司。鉴观万天，浮游三界，掌雷部鬼神之录，握人间善恶之权。赏罚无私，毫分罔失，储勋累行者则登庸简录，邪心不孝者则斩神诛魂。是故皈命
　　神霄，投诚王府。切念某等，凡胎浊质，走肉行尸，历劫迨今，罪如山积。心三恶业，贪嗔愚痴。身三恶业，杀盗邪淫。口四恶业，两舌恶骂。绮语妄言，起心动念，恣意妄行，亵渎圣真，冒触天地，呵毁风雨，裸露星辰，违背君师，忤逆父母，欺凌孤弱，傲睨亲朋，杀害群生，抛撒五谷大秤小斗，人百已千，酷法严刑，强侵冒占，奸私邪淫，妖巫叛逆。从微至着，日积月深，遂至鬼妬神僧天嗔地怒。诸如罪犯，无路首陈。今对道前，求哀忏悔。伏愿雷声普化，帝德好生。赦前生今世之愆，悉同冰泮。禳三衰九横之厄，成似雪消。俾身位之安宁，冀门庭之清肃。见存眷属，举臻覆护而享康荣。过往祖先，俱沐超凌而登快乐。臣等称扬名号，着想尊容。遥瞻三十六天，倾心皈敬。求忏百千，万罪随念解除。各运恭虔，先伸赞咏：
　　天尊千五百劫先，清浄心发广大愿。
　　普愿未来一切众，诸天诸地十方界
　　若或有人闻吾名，皈命一声悉超涣。
　　今日臣等皈命礼，九光殿中曲密房。
　　玉梵七宝层台上，九天贞明大圣尊。
　　惟愿不舍当来誓，肸蜜垂光浊道场。
　　龙旅鸾辂奖飘飖，三十六天同下盻。
　　臣等小兆多生幸，一心皈向普化君。
　　志心朝礼，每一天下，称和礼拜圣号一声。
　　高上道寂天，
　　高上阳岐天。
　　志心朝礼，九天应元雷声普化天尊，
　　高上洞光天，
　　高上紫冲天，
　　高上玉灵天，
　　高上清虚天。
　　志心朝礼，九天应元雷声普化天尊，
　　高上微果天，
　　高上正心天，
　　高上道元天，
　　高上太皇天。
　　志心朝礼，九天应元雷声普化天尊，
　　高上玄冲天，
　　高上极真天，
　　高上梵炁天，
　　高上辅帝天。
　　志心朝礼，九天应元雷声普化天尊，
　　高上玄宗天，
　　高上历偏天，
　　高上左罡天，
　　高上主化天。
　　志心朝礼，九天应元雷声普化天尊，
　　高上符临天，
　　高上保华天，
　　高上定精天，
　　高上青华天。
　　志心朝礼，九天应元雷声普化天尊，
　　高上景琅天，
　　高上丹精天，
　　高上安墠天，
　　高上广宗天。
　　志心朝礼，九天应元雷声普化天尊，
　　高上浩帝天，
　　高上希玄天，
　　高上庆舍天，
　　高上天娄天。
　　志心朝礼，九天应元雷声普化天尊，
　　高上变仙天，
　　高上升玄天，
　　高上敬皇天，
　　高上移神天。
　　志心朝礼，九天应元雷声普化天尊，
　　高上琼灵天，
　　高上升极天。
　　围绕赞曰
　　无上玉清王，统天三十六。九天普化君，化形十方界。披发骑麒麟，赤脚蹑层冰。手把九天炁，啸风鞭雷霆。能以智慧力，摄伏诸魔精。济度长夜魂，利益於众生。如彼银河水，千眼千月输。誓於未来世，永歇天尊教。
　　礼足各长跪忏悔
　　臣法众等，志心皈身皈神皈命：
　　无上三宝高尊，九天应元雷声普化天尊，雷霆列圣，在会群真。伏望大慈，同垂巨泽，普降洪恩。以今臣等，皈命投诚，一心忏悔。切念某，爰从曩劫，乃至今生，故犯误违，千愆万罪，日深月积，曾未披陈。杀盗邪淫，贪嗔痴爱，是非海阔，人我山高。或损害有情，侵伤物命。或迷真背道，犯戒违科，衅结幽司，名拘阴籍。或在七元曹局之内，或在三官府署之中，或下鬼之诉诬，或上天之谴责。未蒙原赦，恐致缠绵，兼虑九曜嵚，五行奇蹇，阴阳交运，甲子分元。或逢六害七伤，或值孤辰寡宿，流年冲并，本命衰微，劫杀亡神，天罗地网。或土木方隅之有犯，或水火囚狱之为灾，咒诅侵凌，冤雠报对，苗凶罔测，述滞多端。非赖忏陈，曷由解释。仰祈上圣，俯鉴愚衷，祈臣泽於方来，赦多愆於已往。灾随电扫，福逐云生，行藏消非横之虞，视履纳泰和之庆。星辰顺度，运限开通，一切时中，永依道荫。志心稽首，礼谢无上至真三宝。
　　三启颂　　三礼谢
　　哗经　　　回向
　　向来礼忏，讳经功德，已遂周匝，恭对道前，特伸回向。伏愿
　　三宝高尊，九天上圣，雷部官众，三界万灵，同赐鉴明，普垂福佑。降九霄五雷之炁，敷锡其人。赦千生万劫之愆，消除诸障。恭望
　　天尊大慈，天尊大圣，随心叶祷，应念而成。俾令某身命永坚，室家胥庆。所求者遂，所感者通，所欲者从，所禳者却。此生他世，常遇正因，一切有情，同登道岸。为上因绿，稽首称念
　　三清三境天尊，
　　雷声普化天尊，
　　玄恩赦罪天尊，
　　福生无量天尊，不可思议功德。
　　雷霆玉枢宥罪法忏竟
　　
