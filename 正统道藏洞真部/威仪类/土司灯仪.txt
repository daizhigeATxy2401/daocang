土司灯仪
　　经名：土司灯仪。一卷。 底本出处：《正统道藏》洞真部威仪类。
　　土司灯仪
　　法事如式
　　伏闻一元初判、二炁攸分，斡四序以成功，奠八方而定位。仰布经躔之次，俯均分野之私。有生咸赖於洪钧，无物不资於大造。惟人之贵，实位乎中。凡居起处之间，悉荷乾坤之赐。重嗟庸昧，动积过愆。自离穴处以巢居，作於上楝而下宇。凿泉运土，肆兴作犯於方隅；架栱飞梁，每有悞干於禁忌，或日时之不利，适年月之未宜。谋非龟筮之徒，辞用师巫之娇。较於幽显，尽属愆尤。而况太岁尊神，土司禁忌，总权祸福，经制方隅，随六甲以迁移，属七星而斡运。凡居造作，致犯方隅，赖其教有金科，经存玉轴。昧之者，灾兴吉散；修之者，祸灭福生。以今某人爰於住舍，造作不时。动土役工，实有俟干於禁忌；培基辟址，宁无冒犯於天星。谨择良辰，恭修净供。经开云篆，祈积衅以潜消；科演琅函，迎众真之来格。伏望为祥为瑞，集百福於门阑；无害无灾，殄千殃於眷属。祛除寇盗，悉灭火殃。稽首归依，虔诚赞咏。
　　臣众等志心归命，东方震宫大圣、三绿星君。
　　伏闻震乃三阳之首，位居四序之端。在八卦，以为先；处六甲，而为长。能甲能拆，令庶物之蕃鲜；以惧以兢，使兆民而修省。资兴造化，垂象发生。凡有修营，虑多触犯。以今某人备严醮典，首谢真灵，谨依科式，建立星坛，备香花供养之仪。至心归命，东方震宫大圣、三绿星君。伏愿真仙降佑，众圣垂慈，蠲消作犯之愆尤，曲赐休祥之庆瑞。门庭肃穆，长幼谐和，祈寿算以弥昌，增福基而永固。稽首归依，虔诚赞咏：
　　大道着明，寂默玄真。五斗中运，五行生成。北都万鬼，遏人年龄。我有神章，度世长存。供养尊礼，主人精神。玄之又玄，嵯峨玉京。消除灾障，道炁长存。
　　臣众等志心归命，束南方巽宫、四碧星君。
　　伏以巽为申命，太乙司神，位处东南，宫居四碧。主群萌之节序，致万物之洁齐。凡有修营，岂无干犯。以今某人备严醮典，首谢真灵，谨依科式，建立星坛，备香花供养之仪。志心归命，东南方巽宫、四碧星君。伏愿神光烛昧，惠炬舒明，鉴今辰祈祷之诚，涤往日修营之过。寇攘之害，永息於家庭；焚燎之忧，不生於户牖。门中眷属，普锡纯禧。凡所施为，吉无不利。稽首归依，虔诚赞咏：
　　巽宫大圣，真宰诸司。天罡太一，雷电百神。吹飙厄祸，镇灭妖精。施行造化，滋育含生。绵绵锡祉，永永来臻。无极无上，金阙玉京。消诸灾障，愿得长生。
　　臣众等志心归命，南方离宫、九紫星君。
　　伏以化成天下，罔非中正之功；揭照多方，固得继明之象。使万物之相见，以位处於南方。应在两仪之中，俱被照临之德。凡居住舍，违犯过多。今辰祝灯，弟子某人备严醮典，首谢真灵，谨依科式，建立坛场，备香花供养之仪。志心归命，南方离宫、九紫星君。伏愿鉴兹丹悃，特降仙仪，消除不测之灾，赐以无穷之祉。九横不临於眷属，千祥茂集於门阑。火盗潜消，货财增益。稽首归依，虔诚赞咏：
　　荧惑大圣，九紫星君。炎光散世，符咒普臻。柳星经制，翼轸司存。丙丁枢籍，火德潜奔。留恩降福，善庆来并。上极无上，玄都玉京。消除灾障，愿得长生。
　　臣众等志心归命，西南方坤宫、二炁星君。
　　伏以斡运坤宫，恢弘地道，承天效法，含物化光。秉后德，而载物无疆；体四时，而孳生不已。宫当二黑，位次西南。凡有修营，岂无干犯。以今某人备严醮典，首谢真灵，谨依科式，建立坛场，备香花供养之仪。志心归命，西南方坤宫、二黑星君。伏愿广惠仁慈，普施阴德。削愆尤於黑簿，注福寿於丹书。永消坎坷之灾，常履平康之庆。千真护佑，万圣扶持。稽首归依，虔诚赞咏：
　　坤元后德，弘降无垠。承天行道，显德化生。自然恩惠，育养人民。无遗无坠，乃利乃贞。驱除妖魅，赐福安宁。上极无上，大罗玉京。消除灾障，愿得长生。
　　臣众等志心归命，西方兑宫大圣、七赤星君。
　　伏以七炁素宫，金天兑位。肃严万物，利其民而应其时；悲愍群生，显其德而助其化。凡夫迷谬，过咎惟多。冒犯威灵，岂知忏谢。以今某人备严醮典，首谢真灵，谨依科式，建立星坛，备香花供养之仪。志心归命，西方兑宫大圣、七赤星君。伏愿留恩降福，却祸除灾。悯物好生，冀永消於罪咎；承休蒙惠，锡蕃衍於祺祥。眷属咸宁，门阑有庆。稽首归依，虔诚赞咏：
　　虚明冲寂，以道为根。上极无上，紫微帝君。真中有灵，玄经正神。森罗大纬，各有紏分。昭明威令，总领人身。巨名终始，太皇高真。无上之上，大罗玉京。消除灾障，道炁长存。
　　臣众等志心归命，西北方乾宫大圣、六白星君。
　　伏以功全四海，义主三纲。出庶物以为君，见群龙而为首。盖以刚健中正，故能保合太和。使万物各遂其生，无一夫不被其化。爰居住宇，虑犯神司，非悔过以陈愆，曷变灾而为福。以今某人备严醮典，首谢真灵，谨依科式，建立星坛，备香花供养之仪。志心归命，西北方乾宫大圣、六白星君。伏愿天德宽洪，神司洞照。行藏有利，动止无危。灾与障而俱消，福与禄而共永。子孙蕃衍，常沾丹桂之荣；眷属雍和，同保大椿之算。稽首归依，虔诚赞咏：
　　乾乾始兆，赫赫威光。洞照天下，育物时康。一炁推运，万物祯祥。神光震摄，妖孽俱亡。阳精明曜，扫荡灾殃。至真扶卫，上升玉堂。消除灾障，道炁长存。
　　臣众等志心归命，北方坎宫大圣、一白星君。
　　伏以德润至广，百川所宗。性蕴三能，功涵七善。其为卦也，万物之所归；其为斗也，众星之所拱。泮而为水，疑而为冰，濯万物之昏蒙，涤群生之尘垢。凡兴住宇，冒犯斯方。悔过虔恭，变灾为福。以今某人备严醮典，首谢真灵，谨依科式，建立星坛，备香花供养之仪。志心归命，北方坎宫大圣、一白星君。伏愿一德渊澄，千殃洗荡。福禄保绵长之祉，寿龄增延永之期。水陆安宁，行藏叶吉。稽首归依，虔诚赞咏：
　　北辰宗极，大圣通灵。济度厄难，超出群生。若有所告，修奉安宁。咸生百福，卫护万民。生生快乐，世世心清。真仙保举，上升玉京。消除灾障，道炁长存。
　　臣众等志心归命，东北方艮宫大圣、八白星君。
　　伏以成终成始，潜施造化之功；时止时行，密显归藏之用。司权否泰，主掌兴衰，位次三阳，宫居八白。工既兴於土木，咎恐犯於方隅。实虑过愆，用祈禳谢。以今某人备严醮典，首谢真灵，谨依科式，建立星坛，备香花供养之仪。志心归命，东北方艮宫大圣、八白星君。伏愿碧穹至圣，紫府元君，洪恩广布於门庭，巨泽遍施於宗族。更承道荫，永赖帡幪。稽首归依，虔诚赞咏：
　　艮宫大圣，青帝尊神。首权威柄，道炁发生。兴雷兴雨，存善存真。舒扬造化，涤荡妖氛。绵绵景福，永永骈臻。璇玑无碍，上升玉京。消除灾障，道炁长存。
　　臣众等志心归命，中宫大圣、五黄星君。
　　伏以覆载含灵，德素冲於后土；生成稼穑，仁实仰於中央。在五事，则为恩；於五常，则为信。故能包含万象，长育群生，凡有修营，岂无干犯。以今某人备严醮典，首谢真灵，谨依科式，建立星坛，备香花供养之仪。志心归命，中官大圣、五黄星君。伏愿九垒至真，中宫主宰。降善降祥，回吉於八方之内；消灾消难，留恩於九域之中。茂育田蚕，祛除火盗。稽首归依，虔诚赞咏：
　　惟德中央，总领四方。提摄万象，罔越纪纲。赏善罚恶，琅函玉章。埋藏鬼贼，摧斩锋芒。度世无量，名昭彼苍。供养尊礼，扫除不祥。消除灾障，道炁长存。
　　讽经　向来　回向
　　土司灯仪竟
　　
