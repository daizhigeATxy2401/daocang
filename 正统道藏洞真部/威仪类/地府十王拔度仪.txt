地府十王拔度仪
　　经名：地府十王拔度仪。一卷。底本出处：《正统道藏》洞真部威仪类。
　　地府十王拔度仪
　　法事
　　普献无边圣，香烟散大罗。诸天无量圣，日月斗星辰。玄师经箓祖，天府众高真。愿垂大慈力，超度此亡灵。和不可思议功德。
　　普献无边圣，香烟透冥关。酆都岱岳府，考校罪魂司。幽牢遍诸狱，地府众威灵。愿垂大慈力，超度此亡灵。和不可思议功德。
　　普献无边圣，香烟遍榑桑。江河淮海济，雷电雨龙神。十洲三岛谷，水府众仙真。愿垂大慈力，超度此亡灵。和不可思议功德。
　　启圣　入科
　　伏以天高地下，布品汇以昭彰；日往月来，成四时之代谢。有生必尽，无始不终。睹山泽之难藏，知形数之不免。皇天有监，造物无私。生虽贵贱之殊，死无高下之间。人生一世，幻化非坚，假合形躯，强成四体。似枕前之春梦，如石中之火光；似猛风之彻烛，如水上之浮沤。变灭须臾之间，成坏俄顷之际。形归於地，魄返诸幽。惟彼至人，超於妙外。行乎万人之上，坐阅古人之徒。千载归来，叹城郭之犹是；一朝顿悟，虽宇宙之难笼。苟非自得，其方难免，同归於土。今斋官某伏为亡过某恐缘在世之时，身有无边之罪，归依真教，大启琅函。恭对高真，称扬圣号。
　　大圣三宝天尊
　　尔时，元始天尊在西那玉国郁绝之山，长乐宫中黄金殿内，与太上道君演教世界众生死经十大地狱，因缘罪福，报对无休，救妙行真人，承此光明，下入九幽，普拔亡灵，悉令超度。以今忏悔，说此善缘。各启虔诚，同声赞咏。
　　信礼无上大罗天三清三境三宝天尊
　　三尊圣号，功德无边，可以超度亡灵，可以保扶见在。今亡过某追修冥路，早遂超升。先请五分冥香，供养三清上圣，降临道场。次请大德法师，行持法事，仰凭法众，齐声赞叹大不可思议，道香、德香、无为香、解脱香、自然微妙返生香。香冉冉，佩玲玲，唯闻法师赞叹声。宝蕴一开天地静，逡巡早见异光生。一炷冥香爇返魂，望空供养玉晨尊。愿降大慈无碍力，使令亡者早超升。和不可思议功德。
　　焚香仰启法中王，清微天中为圣主。
　　生天生地生人物，高上玉清元始尊。
　　和不可思议功德。
　　焚香仰启法中王，禹余天中为教主。
　　传经传教传万法，高上玉晨大道君。
　　和不可思议功德。
　　焚香仰启法中王，太赤天中为化主。
　　造化三才运五行，高上五灵玄老君。
　　和不可思议功德。
　　尔时，元始天尊告妙行真人曰：北方溟海之外，十万余里，有一世界，名曰洞阴。朔单郁绝之国中，有一帝君，号曰五灵玄老黑帝天君，统领北乡无鞅圣众。有一大山，号日酆都山，上接阆风之台，周回五万余里；下有六洞，谓之曰阴景天宫，即太溟水帝、北阴天君、酆都大帝之所治也。诸天直使、五斗灵君、东斗生炁君、南斗司禁君、西斗生形君、北斗司命君、中斗总录君，九合土主五岳大神，以为僚属，分司佐治十位真君。诸大地狱，校量善恶，拷掠魂神。应是亡殁之人，遍须经诣。是时，坐中有一真人，名曰妙行，瞻依天尊，作诸是颂，拔度亡人。今日敷扬，用伸忏念。
　　太一救苦天尊
　　焚香供养，冥府第一宫、泰素妙广真君。世人所谓，秦广大王。其中地狱，长蛇吐焰，铁狗喷烟。亡人一七，先到此宫。天尊哀悯，救度亡魂，出离冥涂，乃称偈赞。
　　玉宝皇上天尊
　　茫茫苦海实堪哀，恶业於身手自栽。
　　魂魄已归司命府，幽关锁闭几时开。
　　长蛇吐焰炎如火，铁狗喷烟阵阵来。
　　稽首谛听三宝颂，普令超度出泉台。
　　和不可思议功德。
　　尔时，真人闻是颂已，欢喜踊跃，仰谢天尊，再称偈赞。
　　九幽拔罪天尊
　　无边圣力不思议，尽释幽牢拷对词。
　　一道祥光来接引，亡灵随逐上丹墀。
　　和愿荐此亡灵，往生极乐国。
　　焚香供养，冥府第二宫、阴德定休真君。见世名曰，初江大王。其中地狱，刀山剑树，火翳寒冰，亡人二七，须诣此宫。天尊哀悯，拔度亡魂，出离冥涂，乃称偈赞。
　　玄真万福天尊
　　众生成造恶因缘，孰为回心见福田。
　　剑树刀山屠一体，汤随烈火恣烹煎。
　　无明种种欺方寸，一念思惟秪罪愆。
　　汝等归依无上道，当来速得往生天。
　　和不可思议功德。
　　尔时，真人闻是颂已，心大欢喜，稽首天尊，再吟偈赞。
　　十方救苦天尊
　　悠悠长夜可悲伤，一切众生苦莫当。
　　仰赖慈尊垂救度，须臾热恼化清凉。
　　和愿荐此亡灵，往生极乐国。
　　焚香供养，冥府第三宫、洞明普静真君。世人所谓，宋帝大王。其中地狱，吞火食毒，屠割身形。亡人三七，须诣此宫。天尊大慈，不令经涉，乃作偈颂。
　　太妙至极天尊
　　冥冥幽府九重根，长夜唯闻苦毒声。
　　狱卒强教吞毒炭，牛头屠割汝形身。
　　前生业果重重积，殁后悲酸一一经。
　　今日听宣无上道，此身速离广寒庭。
　　和不可思议功德。
　　尔时，真人闻是颂已，说大慈心，赞叹天尊，而作偈颂。
　　朱陵度命天尊
　　天尊说教大慈悲，恶业众生尽得离。
　　五色祥光开道路，从今同会入无为。
　　和愿荐此亡灵，往生极乐国。
　　焚香供养，第四宫，玄德五灵真君。世人所谓，仵官大王。其中地狱，负沙运石，无有休息。亡人四七，须诣此宫。天尊大慈，广垂哀悯，救度众生，而作偈颂。
　　玄上玉晨天尊
　　酆都六洞大冥乡，窈窕穷魂实可伤。
　　恶业沉魂归地府，善功圆满上天堂。
　　负沙运石无休息，滚滚长河似沸汤。
　　谛听慈悲无上语，今为甘露入饥肠。
　　和不可思议功德。
　　尔时，真人闻是颂已，稽首天尊，赞叹无量，再吟偈颂。
　　法桥大度天尊
　　天尊无量救众生，白简丹书地狱迎。
　　一切愆尤俱解释，从今拷掠顿超升。
　　和不可思议功德。
　　焚香供养，冥府第五宫、最圣耀灵真君。世人所谓，阎罗大王，乃北阴天君之上佐，诸大地狱之总司，号同九幽，位齐五斗。亡人五七，当至此宫。业镜现形，随缘报对。天尊慈悯，普为众生。拔度亡魂，而作偈颂。
　　度仙上圣天尊
　　众生颠倒昧元因，欲海茫茫错用心。
　　金玉如山难济死，临行惟有业随身。
　　三涂渺渺无超度，长夜冥冥正拷魂。
　　地狱须臾皆解脱，一心恭敬大慈尊。
　　和不可思议功德。
　　尔时，真人闻是慈悲，稽首作礼，上白天尊，再吟偈颂。
　　火炼丹界天尊
　　众生业障本由心，解脱须凭无量因。
　　稽首虚皇无上道，一言宝偈胜千金。
　　和愿荐此亡灵，往生极乐国。
　　焚香供养，冥府第六宫、宝肃昭成真君。世人所谓，变成大王。其中地狱，金钉拔舌，铁斧刳胸。亡人六七，当诣此宫。昼夜拷魂，被受诸苦。天尊慈悯，奉为一切穷魂，而作偈颂。
　　好生度命天尊
　　刀山剑树铁成林，恶业众生正苦吟。
　　浮世电光来快乐，冥涂千劫永湮沉。
　　阴司报对无容隐，拔舌刳胸痛莫禁。
　　为汝灭除无量业，当来稽首谢三清。
　　和不可思议功德。
　　尔时，真人闻是颂已，顶礼恭敬，上白天尊，再吟偈颂。
　　金阙化身天尊
　　慈尊惠度说因缘，接引众生上法船。
　　炼度此形成妙质，当知圣力大无边。
　　和愿荐此亡灵，往生极乐国。
　　焚香供养，冥府第七宫、泰山玄妙真君，见世名曰，泰山大王。受上帝敕命，佐理北阴，昼居东岳，夜入冥府。亡人终七，须诣此宫。拷定因缘，校量罪福。天尊救度，普使超升，为诸众生，而作偈颂。
　　太灵虚皇天尊
　　人间祸福本无门，汝等亲栽善恶根。
　　方寸但知藏垢秽，百年数尽作孤魂。
　　业风吹处生还死，万劫悲辛不忍闻。
　　为汝灭除无量业，当来来敬大元君。
　　和不可思议功德。
　　尔时，真人闻是妙音，发无上道心，稽首天尊，再吟偈颂。
　　逍遥快乐天尊
　　悠悠五苦报囚徒，高上慈尊尽拔扶。
　　倏忽遍蒙甘露洒，幽关无数出泥涂。
　　和愿荐此亡灵，往生极乐国。
　　焚香供养，冥府第八宫、无上正度真君。世人所谓，平等大王。其中罪人，手抱铜柱，身卧铁床。死经百日，方到此宫。罪业大深，拘留此狱。天尊大慈，哀悯众生，济度罪魂，而作偈颂。
　　无量大华天尊
　　冥官鼓笔怒威惊，拷掠悲辛不忍闻。
　　人世百年无片善，亡灵过恶似沙尘。
　　阴关未隔阳光界，骨肉为谁救拔人。
　　惟愿脱离幽锁去，得生恭敬大慈尊。
　　和不可思议功德。
　　尔时，真人闻是颂已，礼谢天尊，再吟偈颂。
　　随愿往生天尊
　　虚皇一念向众生，地狱咸听大法音。
　　倏忽超升三界土，永离幽夜剑林中。
　　和愿荐此亡灵，往生极乐国。
　　焚香供养，冥府第九宫、飞魔演化真君。世人所谓，都市大王。其中地狱，锯解镬汤，万死千生，无有休息。死经周岁，方诣此宫。天尊布化，普为众生，大启慈悲，救苦度厄，而作偈颂。
　　玉虚明皇天尊
　　冥关一闭永无光，溟漠幽昏去路长。
　　浮世何由通信息，酆都境界隔阴阳。
　　危冠朱吏司刑剎，狱卒牛头掌镬汤。
　　稽首慈尊来救苦，愿乘超度入仙乡。
　　和不可思议功德。
　　尔时，真人闻是颂已，惧喜赞叹，功德无边。稽首天尊，再吟偈颂。
　　乘功托化天尊
　　天尊法力不思议，一切天神愿赖依。
　　白简真符来地狱，威光前路引魂仪。
　　和愿荐此亡灵，往生极乐国。
　　焚香供养，冥府第十官、五灵威德真君。见世名曰，转轮大王。应诸罪魂，死经大祥，方至此宫。天尊悯济，救拔亡灵，而为偈颂。
　　真皇洞神天尊
　　虚皇演教说真诠，普为众生度有缘。
　　行满登高无色界，罪根深重入冥泉。
　　逍遥宴处金华馆，累劫应知见福田。
　　一切幽魂咸解脱，尽披重雾睹青天。
　　和不可思议功德。
　　尔时，真人闻是颂已，赞叹无量，再吟偈颂。
　　宝华圆满天尊
　　天尊哀悯救群迷，九夜幽魂尽出离。
　　径上南宫咸受度，普皆同会入无为。
　　和愿荐此亡灵，往生极乐国。
　　天尊言，一切众生，死经地狱，魂系酆都，备受诸苦，时时拷掠，刀山屠割，铜柱铁床，火翳寒他，无边苦恼。吾今为汝称吟宝偈，举无量音，响彻十方，声闻九地，拷对悉皆解脱。魂神受炼，径上南宫，劫劫生生，长居快乐。
　　向来演说天尊偈颂，十王真君名号，功德圆成，超度亡过某人，往生天界。伏愿承兹妙果，尽释愆尤。速离幽暗之乡，径达往生之路。然冀福流见在，庆及家门。一切有情，同登道岸。
　　讽经　宣疏　向来　回向
　　地府十王拔度仪竟
　　
