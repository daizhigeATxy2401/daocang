九天三茅司命仙灯仪
　　经名：九天三茅司命仙灯仪。一卷。底本出处：《正统道藏》洞真部威仪类。
　　九天三茅司命仙灯仪
　　法事如式
　　伏以太极分形，秀峙华阳之地；真仙显迹，灵彰句曲之名山。閟金坛，远通玉洞。迭蟑参差而烟凝含翠，重冈枕带而日映分红。异草荐馨，灵芝表瑞。虎啸龙吟而风云吐纳，鹤翔丹现而仙驾回还。爰有真君，实为司命，紏仙凡之功过，掌生死之权衡。纤细不遗，毫分无失。治赤城而册编九锡，佐青岳而职隶三峰。显着圣德仁，总司天地水。今古均沾於惠泽，迩遐咸沐於恩波。腊二春三，灿天灯而炯炯；普天之下，投香信以拳拳。凡有归崇，悉蒙孚佑。以今赞灯，弟子某人宿慕真风，久依道荫。耸瞻三秀，常怀敬奉之心；倾竭一忱，仰答生成之惠。维时吉日，辄启清斋，祗肃真斿，敷陈妙范。琅函玉笈，凭羽士以宣扬；宝节金幢，想霄衢而下迈。虔诚点照九天三茅司命真君瑞像仙灯。明续三真，光齐二景。道紫阳之妙炁，符绛府之冲和。伏愿吐露瑞花，肇嘉祥於此日；圆成道果，膺福寿於今生。副以微诚，永承巨贶。稽首皈依，虔诚赞咏。
　　臣众等志心归命，太玄妙道冲虚圣佑真应真君，一切神仙诸灵官。
　　伏以幼禀异操，舍父修真於北岳；梦符真降，求师访道於西城。获参神虎之軿，躬侍飞凫之舄。管领秘章神箓，亲传丹诀仙方，故能啸命风雷，御役龙虎。神光下逮，瑞霭中存。朝驱万灵，使鬼神而畏伏；暮游八极，腾霄汉以飞翔。位宅九天，职司五岳。圣治四十二载，眷佑丕图；道炁百千万重，覆护群品。凡伸情悃，必沐玄恩。以今赞灯，弟子某人祗按仙科，敷陈妙范，俨羽绣霞衣之像，备香花灯烛之仪，志心归命，东岳上卿司命太玄妙道冲虚圣佑真应真君。伏愿妙道克臻，冲虚昭格，四序均调於玉烛，九秋庆遂於金穰。国富忠良，家多孝悌。士民工贾，各膺遂意之欢；贵贱贤愚，随分养生之乐。稽首皈依，虔诚赞咏。
　　信礼冲虚圣佑真君
　　虚挺远朗，幽耽妙言。爰自童蒙，散发北巅。静心林泽，精思求仙。登峻履谷，艰寻师门。掷形绝岳，投驱万津。丹成率往，肆其天然。遂造明匠，乃授灵篇。剪发祝跪，残手截身。带索自乐，不耻饥寒。所适惟道，所保以真。情昭上帝，感激泰玄。今敬受命，位为太元。
　　臣众等志心归命，定录右禁至道冲静德佑妙应真君，一切神仙诸灵官。
　　伏以秉性孝廉，荣注郎官之膴士；持心仁恕，精修上道之玄功。受命当先，职封定录。统地真之升降，察人世之功愆。治金坛句曲之名山，任宫馆洞台之主宰。武威严肃，无私而福善祸淫；右禁清明，有犯而阳行阴报。傥或归依之笃，必能抚育之隆。以今赞灯，弟子某人祗按仙科，虔遵妙范，俨月被霞衣之像，备香花灯烛之仪，志心归命，定录右禁至道冲靖德佑妙应真君。伏愿至道宏慈，真仙鉴善，赦故作悞违之咎，赐起居视履之祥。岁事丰登，寇兵消弥，人民乐业，家国咸宁。稽首皈依，虔诚赞咏。
　　信礼冲靖德佑真君
　　太上有命，天真书言。姬胃分宗，初成玄孙。咸阳茅姓，厥宅南阍。字曰季伟，受命常仙。位为定录，兼统地仙。使保有道，年命相閛。勤恭所莅，四极法全。宫馆洞台，麓泽川源。宜治丹阳，句曲之山。君其勉之，动静察闻。
　　臣众等志心归命，三宫保命微妙冲惠仁佑神应真君，一切神仙诸灵官。
　　伏以节行显名，任汉室西河之太守；积功成道，治良常北洞之仙山。领三官保命之权，法百鬼校精之典。标名才颖，诱童蒙后学之徒；挺秀该清，训女官妙灵之众。总括岱宗，灵洞种植五芝；职司江海，水源滋生百谷。有求即应，无愿不从。以今赞灯，弟子某人祇按仙科，虔依妙范，俨鹤氅云冠之像，列溪泉涧藻之仪，志心归命，三官保命微妙冲惠仁佑神应真君。伏愿诚心昭格，冲惠潜孚，书三官保命之仙名，削六洞仇雠之罪目。雨旸顺序，妖怪灭形。灵芝瑞草以呈祥，麰麦嘉禾而倍稔。物无疵疠，民有欢声。稽首归依，虔诚赞咏。
　　信礼冲惠仁佑真君
　　惟君禀赋，挺业该清。须晚返正，思微彻诚。斩馘六天，才颖标名。屈司三官，保命建名。总括岱宗，领死记生。位为地仙，九宫之英。劝教童蒙，开道方成。训诲女官，授诸妙灵。治祛百鬼，典祟检精。关察水源，江海流倾。分掌金谷，藏录玉浆。监植龙芝，洞草夜光。良常北洞，永镇阴宫。醮官归命，愿得长生。
　　讽经　宣疏　化财　回向
　　九天三茅司命仙灯仪竟
　　
