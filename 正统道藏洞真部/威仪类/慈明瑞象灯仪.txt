离明瑞象灯仪
　　经名：离明瑞象灯仪。一卷。底本出处：《正统道藏》洞真部威仪类。
　　离明瑞象灯仪
　　法事
　　恭闻大道昭昭，不言善应；小心翼翼，有祷必通。臣等谨炷真香，虔诚上启：南方大圣三炁火德荧惑执法真君，丹天赤皇上道真君，南宫执法延寿司录君，火祖燧人帝君，火正商丘宣明王，火正阏伯大神，大火析木神君，祝融炎帝辅炎真官，回禄神君，左六位仙官，右六位仙官，离明宫内主火灵妃，流金火铃宋将军，五方火殃使者，火骡、火马、火弓、火箭神君，火部合属威灵。恭望圣慈，俯垂洞格，普仗真香，悉同供养。略入意
　　伏以坱圠流行，大巧无私於埏埴；生育长养，有形尽属於明离。根荄允赖於蕃滋，品汇悉沾於亭毒。圣人乘风而取象，君子申命以治民。居常，则立不易方；在益，则过而思改。敢摅素悃，上渎皇钧。辄依法以然灯，俨在天而炳耀。今辰建醮祈安，信士某等，比睹焚如之警，皈依主罚之司。延星侣於瑶坛，仰灵终於碧落。恭对荧芒之下，特陈蝼蚁之私，冀格精衷，均膺洪贶。法众运诚，赞扬圣号。
　　举南丹纪寿天尊
　　臣等志心皈命，南方至真大圣荧惑执法星君，离宫神仙众和诸灵官。
　　臣闻：妙道储精，锺南丹之正炁；离明育物，总炎帝之威灵。仰惟南方火德荧惑执法真君，德合正阳，位尊众曜，赞襄穹昊，阴骘生灵。密持造化之权，默运至公之化。周流示象，现伏有时。凡属照临，敢忘钦向。今辰建醮然灯，信士某等生居帝土，命系星躔。行藏恐慢於天常，动止有乖於日用。每怀修省，实切畏兢。凭羽士以传诚，冀神光而容与。移宫退舍，既闻前古之言；宥过消愆，俯鉴今时之祷。群黎百姓，蒙荫佑而弭恶消灾；万户千门，沐照临而覃恩锡庆。尊卑长幼，安靖和平。稽首皈依，虔诚赞咏。
　　举南方火德星君
　　明离毓德，火宿储灵。神威霁景，品汇咸荣。百寻火电，馘灼邪精。束缚九丑，摧灭魔群。奉行威令，备守天经。群生倾仰，永保安宁。
　　臣等志心皈命，南方丹天赤皇上真道君，大火析木神君、离宫神仙众和诸灵官。
　　臣闻：陶铸形神，荧惑治离明之府；交蒸品汇，朱明宰玉眸之宫。推运灾祥，鉴明善恶，无物不承於照烛，有情皆托於辉光。凡有请祈，均蒙感应。今辰建醮祝灯，信士某等言念，饱温自适，过咎惟多，恐运去以时乖，致灾生而祸至。辄吁天而请命，庸谢过以祈恩。消禳回禄之灾，驱殄毕方之孽。同尘共井，永逃烂额之虞；按屋连甍，不罹燎原之祸。人人按堵，物物皆春，稽首皈依，虔诚赞咏。
　　举赤皇上真道君
　　赤皇应象，德秉丹天。执天之法，宰制斯权。留伏分野，流铃当前。麾旌万里，察奸紏愆。誓坚寅畏，神真矜怜。永怀皈仰，赐福绵绵。
　　臣等志心皈命，南方执法延寿司禄真君，左六位仙官、火部神仙众和诸灵官。
　　臣闻：赤帝握符，乘火衡之昌运；皇天爱物，当夏日之咸亨。正国祚之重光，应离明之三炁。万物相见，适当茂实之期；百昌嘉生，旺以丙丁之地。仰凭昭晰，俯鉴丹衷，式荐溪毛，暂停风马。今辰建醮祝灯，信士某等言念，忝与苍生，均叨洪化。例切经营之急，宁无稔积之愆。兹知就燥以为忧，辄敢吁天而有请。式陈醮礼，祗迓飙轮，觊垂降鉴之私，诞锡安宁之祉。火曰炎上，永无直突之虞；人在其中，常协大来之庆。巢安幕燕，殃殄池鱼。稽首皈依，虔诚赞咏。
　　举执法延寿真君
　　离明正炁，执法专司。显垂警诫，日鉴在兹。威神赫烈，正直无私。祸淫福善，否泰由斯。丹诚上达，觊格回慈。道之功用，永度屯危。
　　臣等志心皈命，火祖燧人帝君，火正阏伯大神，右六位仙官、离宫神仙众和诸灵官。
　　臣闻：炎上曰火，由失性以延灾。盖高者天，感以诚而必达。轸念有生之众，动成爱累之愆。故下士之无知，致真司而行罚。巨焚烈焰，嘅玉石以俱消；烂额焦头，感比邻而相救。默赖神明之佑，幸逃煨炉之虞。爰祗事於真斿，庸少伸於谢臆。今辰建醮祝灯，信士某等，率励斋庄之众，皈心造化之宗。例秉忱诚，同徼福惠。热恼祈冰，消於烜燥。起居冀世，乐於清凉。四境无犬吠之忧，万井协鸡鸣之喜。物消疵疠，灾免燎焚。稽首皈依，虔诚赞咏。
　　举火祖燧人帝君
　　丹罡示象，火祖应真。执天之令，民之畏寅。维南有箕，庶物咸荣。搀抢去恶，至妙难明。总括万化，秉以机衡。家邦是赖，永镇清平。
　　臣等志心皈命，祝融辅炎真官回禄神君，丙丁将军、火铃使者、离宫神仙和诸灵官。
　　臣闻：火运司天，万物成资於长养；阳灵御极，百昌悉自於陶成。仰周乾象之盈虚，俯察坤舆之否泰。行无常度，莫窥盈缩之端；数异躔经，孰究机祥之兆。科在照临之内，敢忘钦奉之勤。遥睇明威，式徼繁嘏。今辰建醮祝灯，信士某在坛众信人等言念，禀生谫薄，赋性愚蒙。惟知逐利以谋生，罔悟省躬而远罪。特涓尘宇，昭露丹忱，仰祈善贷之仁，用赎多生之咎。家庭宅舍，谐滋至泰和之休；闾里比邻，免连延不测之患。晨炊暮爨，戒永服於徙薪；夜寐夙兴，安常叨於盘石。咸仰无私之照，均蒙至治之仁。稽首皈依，虔诚赞咏。
　　举祝融辅炎真官
　　仰崇炎帝，赫赫厥灵。维燧命祖，福我斯民。监临不远，警戒昭明。惟善是修，惟恶是惩。斋心以祀，普锡安荣。威灵所主，莫敢不承。志心皈命，愿保康宁。
　　众讽神咒
　　南方丹天，赤灵所专。威光烈焰，施化不偏。火龙一飞，照耀无边。火马一跃，万里盘旋。火鹰一迅，鼓翼无前。火铃一撼，洪音远宣。火瓢一发，到处生烟。火剑一下，诸魔伏虔。火索一举，百邪自缠。火旗一展，号令肃然。火节遥指，孰敢当权。盛德及物，长养生全。逆令返正，炎灾灼天。鉴善不遗，削罪除愆。
　　祝灯愒
　　昔奉天尊教，禀令守炎方。今奉天尊救，闻善降吉祥。家有天尊咒，火部不为殃。家有天尊咒，火势息威光。家有天尊咒，火怪自潜藏。家有天尊咒，诸魔自灭亡。家有天尊咒，灾厄自消禳。家有天尊咒，财物得阜昌。家有天尊咒，宅舍得安康。
　　讽经　宣疏
　　伏以曲突徙薪，敢昧格言之训；负刑请罪，必从至祷之诚。炎燧收烟，人民按堵。向来祝灯，功德无限。良因敬用，回向上奉：南方火德荧惑执法真君，丹天火部、一切神仙，诸灵官众。仗此灯功，普伸回奉。伏愿锡之纯嘏，享于克诚。回禄除殃，永免焦头而烂额；毕方消孽，常臻列屋以安居。焚燎之灾不侵，康宁之福毕至。四民乐业，万物蒙休，为上因缘，志心称念：南丹纪寿天尊，消灾解厄天尊，功德无量不可思议。
　　离明端象灯仪竟
　　
