万灵灯仪
　　经名：万灵灯仪。一卷。底本出处：《正统道藏》洞真部威仪类。
　　万灵灯仪
　　法事如式
　　启白伏以天地之间，最灵者人。正直之道，至圣者神。能灵能圣，可敬可尊。或出幽而入冥，或升高而降下。均受甄陶之德，孰知运化之由。有惠及民，立丰名而享祀；施功於国，膺徽号以植祠。昭然，是理之不诬；妙矣，其言之难述。恭惟某神，堂堂显相，赫赫厥灵。护国救民，利人济物。有求而必应，无祷而不通。四海钦崇，群生敬仰。处处建祠而立庙，家家绘像以图形。恪意归依，虔诚供奉。今某人谨依科格，建立坛场。洁备香灯，用延轩驭。伏愿大造昭垂，洪恩降格。纳此殷懃之礼，鉴兹作善之祥。稽首归依，虔诚赞咏。
　　臣众等志心归命某神。
　　伏以神灵之道，惟德可亲。祸福之来，惟民自召。虽洪慈而有感，盖造化以无私。然赏罚之必公，惟转移而不吝。倘悟愆非，聿回恩佑。今某人洗心涤虑，向道归真。备列灯仪，志心归命。伏愿慈祥恺悌，洪造冲和。度暑逾寒，俾殄侵凌之厄；安居乐业，克膺至顺之祥。稽首归依，虔诚赞咏：
　　神灵之道，古今惟尊。威容赫赫，无愿不从。辅佐天地，变化飞空。志心钦奉，有祷皆通。消灾降福，人宅安宁。一心归命，愿得长生。
　　臣众等志心归命某神。
　　伏以助灵助顺，受祭祀於十方；立德立功，膺侯封於万里。常推忠而护国，每行罚以示人。巍巍端拱於祠庭，凛凛尊居於廊庙。聿回多福，茂显厥功。今某人，叨承覆焘，仰沐玄恩。肃清舍宇，洁备香灯，志心归命。伏愿声驰宇宙，发扬生育之仁；威镇邦家，恢扩昭明之德。常善救人而无弃人，至仁及物而无弃物。保家国以利亨，俾宅庭而元吉。稽首归依，虔诚赞咏：
　　布功施德，设化利人。种种方便，巍巍祠庭。保民有道，治世显灵。消灾降福，家眷安宁。
　　臣众等志心归命某神。
　　伏以人居黄道，倾心愫以归依；神鉴丹衷，发灵光而照烛。至仁好生，乃延生而度厄；大慈恻隐，而散祸以消灾。今某人虔依道典，恭按仙科。备香灯供养之仪，布神圣威严之像，志心归命。伏愿神灵普济，天德均齐。阐慈悲善利之心，赐延寿康宁之庆。稽首归依，虔诚赞咏：
　　乃神乃圣，乃武乃文。功勋昭着，司命司真。为民致福，度厄消迍。恩沾宅宇，德被咸均。严恭寅敬，如谷应声。消灾降福，善及家庭。
　　臣众等志心归命某神。
　　伏以天位居高，神心善应。职司下土之权，令秉上天之命。凡伸祈祷，必赐感通。仰依覆载之仁，丕锡包荒之赐。今某人五体叩陈，一心归命，备陈净供，罗列香灯，志心归命某神。伏愿德洽无方，恩沾罔极。保全大有，覆护群生。保禄寿以繁昌，滋福基而永固。稽首归依，虔诚赞咏：
　　聪明正直，神圣威灵。上佐天命，下灭妖精。覆护群品，昌炽功勋。有求皆应，盛德无垠。消灾降福，恩及人民。
　　臣众等志心归命某神。
　　伏以天生万物，成依长育之功；人事百端，皆托至神之佑。凡遂一身之饱暖，悉由众圣之陶镕。极感玄恩，宜多受赐。是以按一心之恭敬，邀至圣之尊严。俯露丹诚，仰酬素念。今某人谨依科式，备列香灯，志心归命众神。伏愿神力默扶，圣恩广洽，四季，保家庭之清吉；每年，俾老幼以安宁。禄寿增崇，善芽长茂。稽首归依，虔诚赞咏：
　　至神至圣，惟德惟馨。上奉帝命，守护万民。却邪立正，救济含生。四时顺度， 以保时丰。消灾降福，内外皆同。
　　讽经　向来　回向
　　万灵灯仪竟
　　
