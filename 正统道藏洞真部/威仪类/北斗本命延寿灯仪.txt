北斗本命延寿灯仪
　　经名：北斗本命延寿灯仪。一卷。底本出处：《正统道藏》洞真部威仪类。
　　北斗本命延寿灯仪
　　法事如式
　　伏以元纲示像，乃垂上属之科；梵炁经天，故有命星之宰。一岁而缠周六度，三甲而次遍九宫。总下土之群灵，回凶示吉；符上天之列曜，决否咸亨。有感必通，无幽不烛。以今赞灯，弟子某人虔遵圣教，遥感真司。焚紫凤之荧荧，光通玉斗；焰红莲之烁烁，照彻金衡。伏愿太极颁祥，南宫度命，保寿年之遐远，资福祉之无穷。稽首归依，虔诚赞咏：长生保命天尊。
　　臣众等志心皈命，某本命星君，诸灵官。
　　伏以真鉴非遥，密通於至祷；天阶虽远，可荐於馨香。仰祈圆极之神，以贷纯禧之佑。以今然灯，弟子某人摄心返照，刻意真风。虑多生之罪籍仍存，致此世之运行连蹇。欲求济度，获遇明科，然本命之星灯，涤身宫之愆过。伏愿削斗司之罪簿，列南极之仙名。复连流注之殃，必成於祥福；否赛迍虞之难，可革於光荣。稽首归依，虔诚赞咏：长生保命天尊。
　　玉真上帝，紫微尊神。绣衣羽，丹青绯裙。双珠曜景，华灯散陈。神光洞映，百福维新。八威所告，无幽不闻。志心归命，愿得长生。
　　臣众等志心皈命，某本命星君，诸灵官。
　　伏以太虚妙一，固冲用以无方；仙录明科，着精修而有感。惟真庭之圣境，乃玉帝之晨居。仰驻仙斿，扫清琳馆，奉元辰之上宰，延生炁之真神。以今然灯，弟子某人修德省躬，励心悔过，虔施醮礼，洁办珍 。伏愿三灵交泰，万炁齐仙，阖门长保於利亨，毕世用臻於善庇。魂神澄正，邪气不侵，财禄丰盈，福基绵永。稽首归依，虔诚赞咏：大慈延寿天尊。
　　玉京嵯峨，朱阙洞开。中有皇人，总卫霄阶。紫绣羽被，首冠金巾。主判命籍，封山召云。若有所告，神威巨兵。志心归命，愿得长生。
　　臣众等志心皈命，某建生本命星君，诸灵官。
　　伏以太极璇图，演玉京之元范；东华宝箓，唱金阙之洪猷。圆罗翠盖，遮天首之十山；郁秀瑶台，观空青之九仞。是以流光开演，化功初动於招摇；妙炁周旋，岁序复还於箕斗。贵贱虽资於宿福，年龄必注於建生。以今然灯，弟子某人仰无上之玄司，向真常之妙道，循天星而布位，然绛炬以通光。伏愿道与性通，心随意会，荐集圣真之佑，仰延降简之祥。稽首归依，虔诚赞咏：消灾捍厄天尊
　　太一真皇，中元紫君。厥讳规英，字曰泥丸。金床玉帐，紫绣锦裙。腰带火铃，斩妖灭奸。手把星精，项负白圆。一心归命，愿得长生。
　　臣众等志心皈命，某建生本命星君，诸灵官。
　　伏以云琳天纬，施熠耀於清霄；玉影金圆，布方隅於紫汉。爰自二仪初判，腾景曜於高虚；五炁元司，列群明於空表。因流逆之变，成祸福之虞。傍正或经於命宫，过咎乃生於身位。以今燃灯，弟子某人虑星辰之下照，启熏祷於元司。伏愿福曜高临，克保大椿之算；灾躔退舍，永膺光显之荣。稽首归依，虔诚赞咏：长生保命天尊。
　　大明灵神，九度郁青。朝霞散辉，灌炼五形。宫驾六合，七神调平。使我飞仙，登行上清。功成道合，三素来迎。一心归命，愿得长生。
　　臣众等志心皈命，某建生本命星君，诸灵宫。
　　伏以混元肇始，启分青运之基；造化权舆，次立赤明之号。洪推运炁，纲纪寰区，实左右於生民，乃总司於祸福。以今然灯，弟子某人顶魁罡而应命，投真教以倾心，注兰液之芬芳，布银缸之紫焰。伏愿五福茂隆，九清孚佑，水履平康之运，长居宁谧之乡。稽首归依，虔诚赞咏：福生无量天尊
　　九炁青天，元始阳精。皇老尊神，衣服羽青。设御天宫，焕明岁星。散辉流芳，淘溉身形。五炁混合，天地长并。一心归命，愿得长生。
　　讽经　宣疏　向来　回向
　　北斗本命延寿灯仪竟
　　
