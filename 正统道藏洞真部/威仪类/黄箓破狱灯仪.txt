黄箓破狱灯仪
　　经名：黄箓破狱灯仪。一卷。底本出处：《正统道藏》洞真部威仪类。
　　黄箓破狱灯仪
　　法事如式
　　伏以太极太虚真人曰：阴阳成象，天地分形，昼夜既殊，昏明有异。所以清浮表质，九天为先圣之都；浊厚流形，九地为鬼神之府。九天之上，阴炁都消；九地之下，阳光永隔。由是幽冥之界，无复光明。当昼景之时，犹如重雾；及昏暝之后，更甚阴霾。长夜冥冥，无由开晓，致有沉沦北府，受报酆都，不睹光明，动经亿劫。是故天尊以无上道力，发广大慈悲，然九狱之神灯，救重泉之苦爽。灵光下烛，焕明北府之昏衢；和气潜臻，解释丘寒之冰浦。登命三官九府百二十曹、五帝考官巨天力士，同禀教戒，拔度亡魂。莫不稽首归依，恭承慈训。即得风雷静息，桐柱停闲。火焰风刀，拥莲花而布甘露；冰戟霜刃，化琪树而变骞林。咸随果以受生，俱回心而向道。一空地狱冥司，无留滞之冤；共上天堂仙路，有超升之果。福沾幽显，庆及后昆。功德巍巍，称量莫大。敢凭大众，同为赞扬。
　　上元金箓简文，真仙品格，然灯威仪，科式至重。今斋官某人修建黄箓宝斋，兼点九幽神灯，奉用追荐亡过某人。恭以风雷地狱一切冥官，广赐慈悲，溥垂开度。伏愿黑风殄影，霹雳停声，戈戟早息於飘飞，肢体不至於分散。使其幽扃辉耀，地狱橙清，拔度亡魂，早超明境。谨忏东方风雷地狱之难，所有符命，谨当告下。
　　举玉宝皇上尊
　　称扬上彻十方界，忏念下达九幽中。
　　灯光照耀於东方，风雷地狱悉开晓。
　　飞戈飘戟千般苦，分散肢体万种辛。
　　承兹忏念并生天，睹此灯光生天界。
　　和不可思议功德。
　　上元金箓简文，真仙品格，然灯威仪，科式至重。今斋官某人修建黄箓宝斋，兼点九幽神灯，奉用追荐亡过某人。恭以铜柱地狱一切冥官，广赐慈悲，普垂开度。伏愿铜镕柱折，火烬灰飞，手足得免於跻攀，背腹不伤於毫末。使其幽扃辉耀，地狱澄清，拔度冥魂，早超明境。谨忏东南方铜柱地狱之难，所有符命，谨当告下。
　　举好生度命尊
　　以今称赞天尊号，寻声救苦九幽中。
　　灯光相续照东南，铜柱地狱悉开解。
　　所有铜柱大火焰，并令停焰获清凉。
　　承兹照烛出幽扃，面睹天尊受快乐。
　　和不可思议功德。
　　上元金箓简文，真仙品格，然灯威仪，科式至重。今斋官某人修建黄箓宝斋，兼点九幽神灯，奉用追荐亡过某人。恭以火翳地狱一切冥官，广赐慈悲，俯垂开度。伏愿火山息焰，炎槛停酸，吞铁变成莲花，食炭化为甘露。使其幽扃辉耀，地狱澄清，拔度幽魂，早超明境。谨忏南方火翳地狱之难，所有符命，谨当告下。
　　举玄真万福尊
　　声声上彻三清境，句句下达九幽中。
　　灯光照耀於南方，火翳地狱消猛焰。
　　所有风刀吞火苦，变作莲花甘露浆。
　　承兹忏念并生天，睹此灯光皆离苦。
　　和不可思议功德。
　　上元金箓简文，真仙品格，然灯威仪，科式至重。今斋官某人修建黄箓宝斋，兼点九幽神灯，奉用追荐亡过某人形魂。恭以屠割地狱一切冥官，广赐慈悲，普垂开度。伏愿倒悬解脱，万刃消磨，三魂清爽於五宫，七魄俱全於四体。使其幽扃辉耀，地狱澄清，拔度冥魂，早生明境。谨忏西南方屠割地狱之难，所有符命，谨当告下。
　　举太灵虚皇尊
　　称扬徧满十方界，天上地下咸使闻。
　　灯光相照於西南，屠割地狱悉开解。
　　刀剑割体非堪忍，万劫受苦无出期。
　　灯光普照出幽冥，一切穷魂生天境。
　　和不可思议功德。
　　上元金箓简文，真仙品格，然灯威仪，科式至重。今斋官某人修建黄箓宝斋，兼点九幽神灯，奉用追荐亡过某人形魂。恭以金刚地狱一切冥官，广赐慈悲，普垂开度。伏愿金锤毁铄，铁杖销镕，魂仪尽得於保全，肢体不致於零落。使其幽扃辉耀，地狱澄清，拔度冥魂，早超明境。谨忏西方金刚地狱之难，所有符命，谨当告下。
　　举太妙至极尊
　　志心徧礼十方界，寻声救苦大慈尊。
　　接引灯光向西方，金刚地狱悉摧解。
　　所有金锤铁杖难，承兹道力尽皆停。
　　天尊救苦拔阴关，随愿往生诸天界。
　　和不可思议功德。
　　上元金箓简文，真仙品格，然灯威仪，科式至重。今斋官某人修建黄箓宝斋，兼点九幽神灯，奉用追荐亡过某人形魂。恭以火车地狱一切冥官，广赐慈悲，普垂开度。伏愿五车轮脱，猛火炎销，冥官大赐於慈悲，亡者普升於快乐。使其幽扃辉耀，地狱澄清，拔度亡魂，早超明境。谨忏西北方火车地狱之难，所有符命，谨当告下。
　　举无量太华尊
　　归依信礼三界上，九幽拔罪无量尊。
　　引兹灯烛破昏冥，火车地狱停轮转。
　　五车裂体四肢散，一一车轮兵刃随。
　　如斯万劫受辛酸，睹此灯光皆解脱。
　　和不可思议功德。
　　上元金箓简文，真仙品格，然灯威仪，科式至重。今斋官某人修建黄箓宝斋，兼点九幽神灯，奉用追荐亡过某人形魂。恭以溟泠地狱一切冥官，广赐慈悲，普垂开度。伏愿寒池温燠，霜刃销摧。沉沦尽沐於超升，冻馁咸资於饱暖。使其幽扃辉耀，地狱澄清，拔度亡魂，早超明境。谨忏北方溟泠地狱之难，所有符命，谨当告下。
　　举玄上玉晨尊
　　归命普告三清境，慈悲应感救苦尊。
　　睹此灯光照北方，溟泠地狱总消释。
　　所有寒冰诸罪苦，愿闻圣号悉停酸。
　　天尊哀悯救群迷，早睹灯光生净境。
　　和不可思议功德。
　　上元金箓简文，真仙品格，然灯威仪，科式至重。今斋官某人修建黄箓宝斋，兼点九幽神灯，奉用追荐亡过某人形魂。恭以镬汤地狱一切冥官，广赐慈悲，普垂开度。伏愿真君降福，狱主储祥，镬汤变作清凉，鼎沸化为甘露。使其幽扃辉耀，地狱澄清，拔度冥魂，早超明境。谨忏东北方镬汤地狱之难，所有符命，谨当告下。
　　举度仙上圣尊
　　稽首归依大罗境，随机赴感元始尊。
　　不舍慈悲降道场，引此灯光照东北。
　　镬汤煮渍愿停沸，四肢烂溃得完全。
　　天尊慈悯救群迷，睹此灯光生天界。
　　和不可思议功德。
　　上元金箓简文，真仙品格。然灯威仪，科式至重。今斋官某人修建黄箓宝斋，兼点九幽神灯，奉用追荐亡过某人形魂。恭以普掠地狱一切冥官，广赐慈悲，普垂开度。伏愿鞭棰永息，拷掠常停。魂仪勿落於刀山，身体不挂於剑锷。使其幽扃辉耀，地狱澄清，拔度冥魂，早超明境。谨忏中央普掠地狱之难，所有符命，谨当告下。
　　举上下方救苦尊
　　一心皈命十方界，寻声赴感救苦尊。
　　引此灯光照中央，普掠地狱悉开解。
　　所有鞭棰诸罪垢，愿闻圣号悉消除。
　　天尊哀悯救群迷，一切冥魂生天界。
　　和不可思议功德。
　　讽经　向来　回向
　　伏以神灯照耀，九狱开明。三天启拯拔之门，众圣降慈悲之泽。向来关赞神灯。伏愿乘此功德，解脱牢关，万罪祛除，百神来卫。九天仙乐，迎归妙化之堂；三洞灵旛，导引超生之路。仰凭道力，为上良缘。念：太乙救苦天尊，无量不可思议功德。
　　黄箓破狱灯仪竟
　　
