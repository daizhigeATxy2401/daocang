北斗七元星灯仪
　　经名：北斗七元星灯仪。一卷。底本出处：《正统道藏》洞真部威仪类。
　　北斗七元星灯仪
　　法事如式
　　伏闻开明三景，九晨为梵炁之宗；回度五常，七政乃元纲之首。定枢机於太极，司喉舌於圆穹。吐辉则调理四时，含耀而恢张万范。三十六候，冥劫会於天关；一十二时，辩方维於地纪。紫微之上，拱帝座以弥高；黄道之中，布星躔而不忒。或旁行越位，正阴阳勃蚀之期；或召运舞轮，应日月推移之数。灵鉴而无毫不显，渊通而有类咸均。故得落死上生，焕丹文於南极；延龄益算，注紫笔於东华。昭明积善之家，吻合降祥之庆。今某人夙承妙瘾，生遇昌时，荷帝念以深深，抚尘心而罔措。辄邀真侣，恭启仙科，点照太上北斗延生星灯。法璇极以舒坛，布银缸而建斗。紫烟缥缈，想华盖以藏身；丹焰荧煌，迓勾陈而隐景。伏愿花开善瑞，烬落浮灾。福禄增崇，发灵光於寿域；吉祥至止，霭冲炁於高闳。稽首归依，虔诚赞咏：长生保命护身天尊。
　　臣众等志心皈命，枢宫大圣、贪狼阳明真皇君，斗中神仙诸灵官。
　　伏闻飞晨合景，枢星掌劫会之权；司政紏非，阳明主璇玑之运。上宰九天之化，中监五岳之灵，下总人伦，旁分品类。定死生之有命，鉴善恶以无私。今某人恭款刍心，虔依妙范，布斗极星辰之象，备香花灯供之仪，志心皈命枢宫大圣、贪狼阳明真皇君。伏愿回光启耀，开宝鉴於灵图；注禄添年，刻生名於玉简。罪消昔劫，福荫后昆。稽首归依，虔诚赞咏：
　　贪狼延生，回真四灵。流光下映，洞焕玄冥。七元纪籍，固侍体灵。灵真纪录，上元卫形。魂魄长守，耳目无惊。摄卫扶命，胎真流行。保真自然，上升玉京。
　　臣众等志心皈命，璇宫大圣、巨门阴精真皇君，斗中神仙诸灵官。
　　伏闻星有五门，协三光而远映；门开四照，合万炁以腾辉。校天府之升迁，主兆民之禄寿。委质难逃於渊鉴，通津实赖於明梁。今某人蒇事瑶坛，驰诚金阙，布斗极星辰之象，备香花灯供之仪，志心皈命璇宫大圣、巨门阴精真皇君。伏愿身度千灾，命延百福，天开神宇，炁集真元。碧简题名，固长年於劫石；丹台纪善，增寿算於灵椿。稽首归依，虔诚赞咏：
　　巨门度厄，高真灵仙。流光辉映，保命延年。七元主籍，自得长生。消灭艰危，灾难移迁。脏腑开明，内外无愆。光运合景，与神同连。炼化自然，上升玉京。
　　臣众等志心皈命，玑宫大圣、禄存真人真皇君，斗中神仙诸灵官。
　　伏闻偃息华盖，徒知空步之明；潜洞太虚，莫测飞神之妙。八景九天之上，道契清箓以通真；五岳四渎之高，仙隶黄台而受事。矧兹下土，实仰余光。今某人洁己斋盟，法为坛墠，布斗极星辰之象，备香花灯供之仪，志心皈命机宫大圣、禄存真人真皇君。伏
　　愿庆叶遐年，福资浩劫。三千万之甲子，地久天长；一十二之灵门，阳开阴闭。翛闲白日，宴味冲和。稽首归依，虔诚赞咏：
　　禄存保命，高真散神。正炁摄伏，侍卫敬宾。七元上籍，运致元真。流演灵明，契体洞津。永辟不祥，内守身形。削死上生，与神敷陈。保举自然，上升玉晨。
　　臣众等志心皈命，权宫大圣、文曲玄冥真皇君，斗中神仙诸灵官。
　　伏闻星主渊冥，位司游击。隐微潜耀，领北帝之三宫；福善祸淫，摄黑灵之五炁。或殄除凶勃，飞火甲於六天。或剪馘不臣，耀朱兵於四鄙。凡居动植，皆出生成。今某人洒落坛场，肃清尘垢，布斗极星辰之象，备香花灯供之仪，志心皈命权宫大圣、文曲玄冥真皇君。伏愿削罪除愆，落九阴之鬼录；拘魂制魄，得七返之仙方。行藏无非横之虞，视息合太和之庆。承兹上善，永洽殊祥。稽首归依，虔诚赞咏：
　　文曲益算，流真散扶。光映下卫，与形同敷。七元度籍，洞焕玄无。镇护精神，保卫形躯。威神可畏，真灵驾浮。明视表裹，与神齐俱。保－炼自然，上升玉虚。
　　臣众等志心皈命，衡宫大圣、廉贞丹元真皇君，斗中神仙诸灵官。
　　伏闻杳霭昆台之上，交映七门；隐芒金盖之辉，潜通二景。绛木结素华之实，琼津凝冶炼之膏。校录上真，统摄鬼神之簿；提纲下学，权舆生死之机。今某人澡雪襟灵，遵承科简，布斗极星辰之象，备香花灯供之仪，志心皈命衡宫大圣、廉贞丹元真皇君。伏愿善履三元，削三灾於短景；顺迎五运，植五福於探根。或在仕登荣，尽继清崇之世；或行商坐贾，皆为富盛之家。稽首归依，虔诚赞咏：
　　廉贞消灾，四明开阳。上灵散辉，洞映神光。七元卫籍，司命延昌。明上纪名，使我绵长。保固身命，除凶去殃。神真吐威，流演洞乡。克携自然，上升玉堂。
　　臣众等志心皈命，闿阳宫大圣、武曲北极真皇君，斗中神仙诸灵官。
　　伏闻玉楼炳景，隐飞华宸极之星；琼简璨文，纪回度空常之道。定法轮之阶级，考至学之功勤。飞芒耀於八门，无幽不烛；掷流光於万里，有碍皆通。今某人委迹尘寰，宅心道域，布斗极星辰之象，备香花灯供之仪，志心皈命闿阳宫大圣、武曲北极星皇君。伏愿一念关升，万灵佑序。泻银河於碧汉，克注遐年；耸臣岳於瑶空，永跻上寿。姻亲和睦，嗣族欢娱。稽首归依，虔诚赞咏：
　　武曲散祸，玄映除凶。三光焕照，万炁流通。七元注籍，列位斗中。检身护命，灾难不逢。上皇保真，命禄无终。正道长存，与神无穷。保命自然，上升玉宫。
　　臣众等志心皈命，瑶光宫大圣、破军天关真皇君，斗中神仙诸灵官。
　　伏闻天回地转，瑶光推空洞之轮；斗建星躔，虚皇纪运行之度。位尊上帝，威制群魔。正炁所临，万物遂生成之性；飞里所指，百邪无逃遁之形。今某人涤垢舒坛，披诚奉教，布斗极星辰之象，备香花灯供之仪，志心皈命瑶光宫大圣、破军天关真皇君。伏愿道契丹台，南斗注长生之字；罪消幽府，北都诠不死之名。四序营为，尽叶光华之庆；全家视履，咸沾清净之风。稽首归依，虔诚赞咏：七元覆护天尊。
　　破军扶衰，运致玄真。南司保生，延寿体宁。七元典籍，灵真荣名。列位上仙，合庆连并。丹灵散光，洞入玄冥。腾霄飞翔，与神同龄。保命自然，上升玉庭。
　　北斗七元星灯仪竟
　　
