玉皇十七慈光灯仪
　　经名：玉皇十七慈光灯仪。一卷。底本出处：《正统道藏》洞真部威仪类。
　　玉皇十七慈光灯仪
　　入坛　净天地咒
　　金阙玄穹主，高上玉皇尊。妙相冠诸天，慈光烛三界。真圣妙道师，天人依仗师。大乘垂法语，真一指迷徒。功德若虚空，赞扬无穷尽。
　　伏以灯然十七，依稀开报喜之花；光透九重，仿髴觐通明之殿。首凭一炷，上格丛霄。具位臣姓某谨与奉道某暨合坛众等，诚惶诚恐，稽首顿首，遥望天阶，百拜上启：清微大道元始天尊，太上道君灵宝天尊，大赤神宝道德天尊，十七慈光穹苍圣主玉皇大天尊，光严妙乐国王圣父天尊，宝月光皇后圣母元君，太微妙德宫太圣皇太后，禹余天妙灵无为大天帝，高虚清明天帝，玉虚上帝，昊天上帝，五老上帝，天真大圣妙行真人，灵妃玉女，慈悲度厄真人，寻声救苦真人，济生度死真人，万福护身真人。经筵启问，众真三界四府六合万灵，恭望鸾啸凤唱，下天门之九重；龙戏麟盘，降人间之五浊。倾光宝焰，俯纳芹诚。有感斯通，无任激切，众官再拜。
　　云舆　上香　献茶　通意
　　臣闻：琼胎未判，湛然道炁之含洪；玉相渐分，昭若慈光之炜灿。上照九天，则轻清奠位；下烛九地，则重浊流形。三辰以之而发辉，万汇资之而化育。被照烛者，有生咸遂；蒙辉耀者，无幽不开。凡形囿於两间，悉光繄於一朗。臣等僭伸素渎，敢赞玉光，蠡测海以深惭，獭荐诚而少效。恭逢吉旦，然点明灯，曲垂不宰之仁，洞察无私之祷。奉道某等，获齿人伦，倾心道域，感帝光而摄受，思功德以熏修。凭仗赞扬，少伸崇报，今则讽经告毕，法事将周，爰露赤心，遥瞻丹陛。然十七之慈光，灯灯赞咏；望亿千之仪仗，渺渺迂临。伏愿凡悃上通，天光下烛。分辉蓬荜，祥开如意之光；朗耀云衢，恩迓殊常之泽。有求斯应，无愿不从，一归圆满之中，普入光明之内。随灯念善，恪意精虔。稽首皈依，无极大道。
　　信礼无上大罗天、十七慈光玉皇天尊
　　臣众等志心皈命，大神通光玉皇大天尊、玄穹高上帝，圣父天尊，圣母元君，玉光会中。一切诸灵官。
　　伏闻无能圣主，总元范於十方；恢漠神通，现慈光於三界。开明众兆，发育群伦，先天地以素存，亘古今而不泯。增辉造化之跟，洞照天人之心。大哉灵辉，昭然上境。奉道某等久蒙慈照，深切恩休，欲仗赞扬，少伸善颂。谨遵科法，崇建宝灯，供养大神通光玉皇大天尊，圣父天尊，圣母元君，玉光会中真灵真宰。伏愿帝光摄受，民欲俯从。示大神通，覆无私於天下；仗慈光力，苏有类於寰中。致时雍熙，跻民仁寿，同诚洁志，谨为称扬。
　　信礼无上大罗天、大神通光玉皇天尊
　　钦惟玉帝，放神通光。开明三景，普照十方。香严示现，圣德昭彰。无伦无等，难度难量。今辰弟子，敞建兰场。然灯祝赞，上格穹苍。愿垂鉴照，消诸不祥。延生度厄，长享安康。志心皈命，愿得安康。
　　臣众等志心皈命，大慈悲光玉皇大天尊，圣父天尊，圣母元君，玉光会上一切神仙诸灵官。
　　臣闻：金阙至尊，心每怀於恻隐；玉皇上帝，光示现於慈悲。蒙照烛，则俱赖於哀怜之中；被熏陶，则均出於帡幪之下。忠恕无忒，宽裕有容，欲伸崇报之私，当仗赞扬之礼。奉道某知恩有素，报本无从。爰仗黄冠，皈依玄象，谨依科法，崇建宝灯，供养大慈悲光玉皇大天尊，圣父天尊，圣母元君，玉光会中真灵真宰。伏愿帝心广运，天道好还。放慈悲，光生意明，苏於宇宙；消轗轲，厄休祥臻，至於家门。鳌极鼎安，鸿居奠枕，志心稽首，同为赞扬。
　　信礼无上大罗天、大慈悲光玉皇天尊
　　钦惟玉帝，光放慈悲。上通乾象，下匝坤维。显幽蒙照，遐迩知皈。蠲消罪菩，荡涤凶危。今辰弟子，虔告如仪。冀垂省览，允副祷祈。身受开度，心悟玄微。解除世厄，早证无为。
　　臣众等志心皈命，大喜舍光玉皇大天尊，圣父天尊，圣母元君，玉光会上一切神仙诸灵官。
　　伏闻库藏财宝，眷言曩日之博施；饥馑癃残，感戴当年之周急。信能喜舍，诚非强为。盖德蓄於中扃，故光垂於外境。沾慈惠者，不啻河沙之众；沐利益者，岂惟草木之群。称赞难穷，皈依莫尽。奉道某等，囿形鳌极，依迹鸿慈。兹仗熏修，少伸崇奉。谨遵科法，崇建宝灯，供养大喜舍光玉皇大天尊，圣父天尊，圣母元君，玉光会中真灵真宰。伏愿惟皇上帝降衷下民。锡羡洪基，永置万方之康泰；流祥善会，长臻四序之和平。九有腾欢，三农告瑞。皈依信礼，谨为宣扬。
　　信礼无上大罗天、大喜舍光玉皇天尊
　　钦惟玉帝，福利无边。财能喜舍，物被周旋。光辉三界，照耀诸天。博施区宇，拯活黎元。今辰弟子，笃意倾虔。然灯祝赞，保国绵延。愿流道炁，俾悟真玄。普受开度，消荡灾愆。一心皈命，愿得延年。
　　臣众等志心皈命，大忍辱光玉皇大天尊，圣父天尊，圣母元君，玉光会上一切神仙诸灵官。
　　伏闻天道不争，乃常闻於善胜；帝德广运，其厚生以惟和。盖性禀於慈柔，故光垂於忍辱。静而能以制动，柔而可以胜刚。宽裕所以有容忍，则所以无辱。卓哉重量，允矣慈心。人能克之天，则均也。奉道某等，赋形下品，托迹中区，久被荫休，尚稽报效，谨遵科法，崇建宝灯，供养大忍辱光玉皇大天尊，圣父天尊，圣母元君，玉光会中真灵真宰。伏愿天心不弃，常造有容。襟量恢恢，俾福基之广大；慈心切切，冀业善以层高。德与日新，事随心契，虔恭稽首，谨为称扬。
　　信礼无上大罗天、大忍辱光玉皇天尊
　　钦惟玉帝，放忍辱光。慈周尘界，化及遐方。屏强用弱，以柔制刚。大哉洪量，莫可寻详。今辰弟子，翘首穹苍。布恩有自，介福无疆。愿从吉旦，消弭凶殃。长皈慈覆，永迓休祥。
　　臣众等志心皈命，大平等光玉皇大天尊，圣父天尊，圣母元君，玉光会上一切神仙诸灵官。
　　臣闻：权衡三界，位高处於玄穹；鉴镜十方，光故垂於平等。示天理本无於分别，使人心无有於党偏。得其旨，则自无增高损下之私；洞其微，则俱入大公至正之道。今某思德感恩，报偿难尽，谨依科法，修建宝灯，供养大平等光玉皇大天尊，圣父天尊，圣母元君，玉光会中真灵真宰。伏愿天光下烛，帝命诞颁。德被生灵，各保命根之固；功济天下，俱逢时运之亨。同会风云，均沾雨露，志心皈命，谨为称扬。
　　信礼无上大罗天、大平等光玉皇天尊
　　钦惟玉帝，大平等光。平平荡荡，烨烨煌煌。大包天地，细入毫芒。玄穹委贶，法界呈祥。今辰弟子，遥仰神乡。倾诚效信，沥恳穹苍。冀垂福惠，蠲弥灾殃。万灵荐祉，永保安康。
　　臣众等志心皈命，大柔和光玉皇大天尊，圣父天尊，圣母元君，玉光会上一切神仙诸灵官。
　　臣闻：上帝独尊，因何所以无寡；至道无敌，惟柔可以胜强。向从清静之法身，普现柔和之光相。得其芒，则圆通温雅；蒙其耀，则方寸慈祥。炳炳迄今，煌煌自古。奉道某等得生蒙蔽，适性豫游，思立微勋，恭酬大德，谨遵科法，崇建宝灯，供养大柔和光玉皇大天尊，圣父天尊，圣母元君，玉光会中真灵真宰。伏愿天心昭格，帝念矜怜。霈以洪恩，普感和平之化；惠其嘉泽，俱全性命之生。覃及显幽，均蒙利乐。同诚洁志，谨为宣扬。
　　信礼无上大罗天、大柔和光玉皇天尊
　　钦惟玉帝，光放柔和。开明有类，洞照无何。和安天地，柔摄邪魔。境消疵疠，时殄乖和。今辰弟子，引颈弥罗。冀安境土，永息干戈。曲垂眷顾，息免扎瘥。时清道泰，复见讴歌。
　　臣众等志心皈命，大自在光玉皇大天尊，圣父天尊，圣母元君，玉光会上一切神仙诸灵官。
　　臣闻：帝临有赫，位高拱於通明；道本无为，光故彰於自在。任去来之可行可止，由清浊之或沉或浮。有猷有为，无挂无碍。达此机，则无施不可；明其用，则有碍皆通。自然而然，无在不在。奉道某等为人不敏，荷帝垂休，辄演灯仪，少伸芹意，谨依科式，建立宝灯，供养大自在光玉皇大天尊，圣父天尊，圣母元君，玉光会中真灵真宰。伏愿衍虚无道，放自在光。保国宁家，俾河清而海晏；延龄益算，冀物阜以民康。目睹升平，身逢泰治。志心皈命，同为赞扬。
　　信礼无上大罗天、大自在光玉皇天尊
　　钦惟玉帝，位极宸枢。去来自在，变化无拘。光华霄汉，炳耀天衢。垂休上境，锡贶绵区。今辰弟子，诚悃虔摅。上延命驾，俯降尘居。冀覃休祉，屏息灾虞。四时和靖，万咎蠲除。
　　臣众等志心皈命，大利益光玉皇大天尊，圣父天尊，圣母元君，玉光会上一切神仙诸灵官。
　　臣闻：三界宗师，慈念苍生而兴方便意；四生慈父，照烛法界而开利益门。祥光放而日月停轮，惠力施而津梁彼岸。凡在天光之下，均沾润泽之仁。圣德昭彰，恩休广博。奉道某叨居圣域，久被帝光，非仗然灯，曷伸报本，谨遵科式，崇建宝灯，供养大利益光玉皇大天尊，圣父天尊，圣母元君，玉光会中真灵真宰。伏愿慈光洞照，圣鉴昭垂。身度千灾，富寿永臻於丕贶；命延百福，光华前偶於泰宁。无有后艰，聿怀多福。皈依信礼，谨为赞扬。
　　信礼无上大罗天、大利益光玉皇天尊
　　钦惟玉帝，浩劫之尊。光垂利益，辉映乾坤。津梁众兆，济度群伦。古今无爽，巨细必均。今辰弟子，翘首通明。然灯念善，荐款投诚。曲垂眷命，锡注年龄。消灾度厄，永保无倾。
　　臣众等志心皈命，大如意光玉皇大天尊，圣父天尊，圣母元君，玉光会上一切神仙诸灵官。
　　臣闻：昊天不忒，由内境之融明；上帝是皇，盖中心之洞彻。渊鉴播无私之照，辉华放如意之光。蒙其耀，则无愿不从；被其辉，则有求必遂。在在悉闻其契意，人人俱获於称情。圣德难穷，民心知仰。奉道某感承玄化，思竭丹诚，仰仗微因，恭酬洪造，谨依科法，崇建宝灯，供养大如意光玉皇大天尊，圣父天尊，圣母元君，玉光会中真灵真宰。伏愿帝临有赫，天听不遗。善果圆成，谋如心，事如意；灵苗不坏，耆而艾，寿而昌。嘉与鸥盟，乐依鸿覆。皈依信礼，谨为赞扬。
　　信礼无上大罗天、大如意光玉皇天尊
　　钦惟玉帝，体道鸿蒙。先天先地，无始无终。光放如意，位极高穹。有求斯应，无愿不从。今辰弟子，遥想玉宫。然灯供养，沥恳虔恭。冀垂昭鉴，俯察卑悰。延年益算，消荡灾凶。
　　臣众等志心皈命，大智惠光玉皇大天尊，圣父天尊，圣母元君，玉光会上一切神仙诸灵官。
　　臣闻：智察幽微，明若孔昭於天鉴；慧通玄妙，诚何简在於帝心。智慧光照於遐方，惠力辉华於尘界。悟真微，则性天昭彻；得其理，则心地融明。愚可成贤，顽亦奉化。弟子某范围均囿，临照普叨，欲效皈崇，当凭赞咏，谨遵科式，崇建宝灯，供养大智慧光玉皇大天尊，圣父天尊，圣母元君，玉光会中真灵真宰。伏愿帝光洞烛，天鉴昭融。咸履乾坤，各遂生生之正性；常蒙丰裕，俱明化化之本元。四序和平，三灾不染。齐心运念，谨为宣扬。
　　信礼无上大罗天、大智慧光玉皇天尊
　　钦惟玉帝，智慧圆通。光施寰宇，位处玄穹。功成不宰，道价弥隆。洞察幽隐，昭鉴颛蒙。今辰弟子，醮告虔恭。谅垂佑下，允纳凡衷。三辰吐瑞，九有和同。永保元吉，长谢年丰。
　　臣众等志心皈命，大吉祥光玉皇大天尊，圣父天尊，圣母元君，玉光会上一切神仙诸灵官。
　　臣闻：皇天眷佑，惠迪吉放大光明；惟帝念功，善降祥现希有相。宝焰灿乾坤之跟，昏昏可使昭昭；玉光鉴天地之心，洞洞愈加属属。有类悉蒙於慈照，无时不迓於休祥。化化生生，仁仁寿寿。奉道某心存妙道，志切皈依，罄露丹衷，上希玄鉴，谨遵科法，崇建宝灯，供养大吉祥光玉皇大天尊，圣父天尊，圣母元君、真灵真宰。伏愿天光昭晏，地纪安闲。和气致祥，每遇亨荣之会；慈风及物，时消疫疠之灾。富寿康宁，生成长养。同诚洁志，谨为宣扬。
　　信礼无上大罗天、大吉祥光玉皇天尊
　　钦惟玉帝，应化法身。吉祥光照，乖戾冰清。天无氛秽，地绝妖尘。八遐瑞蔼，九有祥迎。今辰弟子，乐道思真。灯然宝炬，斋洁芹诚。冀垂昭佑，保庇康宁。元辰共护，圣眼同明。
　　臣众等志心皈命，大解脱光玉皇大天尊，圣父天尊，圣母元君，玉光会上一切神仙诸灵官。
　　臣闻：清净解脱，光示现於一真；圣智圆通，道总包於四大。尊临三界，统御万灵。微芒解众苦之自缠，灵耀释群迷之自缚。天光远烛，圣泽遐沾，凡与物灵，俱蒙慈照。今辰某陶形大化，禀命上玄，返念皈真，酬恩报德，谨遵科法、崇建宝灯，供养大解脱光玉皇大天尊，圣父天尊，圣母元君，玉光会中真灵真宰。伏愿天心克享，帝念允俞。日益殊祥，育黎元而有永；云加巨庇，保善信以无虞。永洽太和，潜消疵疠。志心稽首，同为赞扬。
　　信礼无上大罗天、大解脱光玉皇天尊
　　钦惟玉帝，解脱光明，辉华玉宇，照耀金庭。幽明仰赖，今古攸遵。有生咸遂，无愿不成。今辰弟子，好道求灵。经披本行，灯供仙真。勤拳求度，激切倾诚。冀消灾戾，元亨利贞。
　　臣众等志心皈命，大皈依光玉皇大天尊，圣父天尊，圣母元君，玉光会上一切神仙诸灵官。
　　臣闻：归心道域，三千余劫之修行；依迹玄门，十七慈光之普照。善心存於接引，故光现於皈依。悟之者，归入有门；解之者，依求得路。玄玄妙旨，灿灿慈光，圣德昭彰，灵机莫议。奉道某感恩有日，念道无时，敬竭寸丹，上崇圆碧，谨遵科法，崇建宝灯，供养大皈依光玉皇大天尊，圣父天尊，圣母元君，玉光会中真灵真宰。伏愿不言善应，有感斯通。帝德光天，抚五辰而效顺；道风遐扇，育万物以皆昌。解散苦根，消平劫难。皈依信礼，谨为宣扬。
　　信礼无上大罗天、大皈依光玉皇天尊
　　钦惟玉帝，昔在清微。心存接引，光放皈依。洞明众妙，开悟群迷。凡属有类，俱契无为。今辰弟子，遥仰丹墀。灯光照耀，善信蒙禧。五星循轨，炳耀扬辉。万民康乐，百禄攸宜。
　　臣众等志心皈命，大功德光玉皇大天尊，圣父天尊，圣母元君，玉光会中一切神仙诸灵官。
　　臣闻：忘功有功，天功不宰；上德不德，帝德罔愆。运仁慈恻隐之心，现功德光明之相。成天立地，陶古铸今。九有腾辉，无一夫不被其泽；万方遐灿，凡三界均沐其休。物物生全，人人离苦。奉道某草茅质弱，雨露恩深，庸假熏修，聊伸报效，谨依科法，崇建宝灯，供养大功德光玉皇大天尊，圣父天尊，圣母元君，玉光会中真灵真宰。伏愿举六通力，放百亿光。天道高明，遂群生之长养；帝恩遐邈，乐四序以和平。时珍顿消，宿殃清荡。虔恭稽首，谨为宣扬。
　　信礼无上大罗天、大功德光玉皇天尊
　　钦惟玉帝，粤自先天。积功累德，体道凝玄。光腾三界，化洽八埏。幽明仰赖，今古攸传。今辰弟子，一心精专。想瞻天极，灯建法筵。愿流道炁，敷泽民编。永消灾疠，常保丰年。
　　臣众等志心皈命，大圆满光玉皇大
　　天尊，圣父天尊，圣母元君，玉光会上
　　一切神仙诸灵官。
　　臣闻：妙相冠诸天，圆满具足；慈光烛三界，克备无亏。玉毫放自於太微，金色遍周於大有。沐照烛，则道心增长；被辉耀，则天理流行。圆融万物而无党无偏，满慰群心而有始有卒。奉道某受中为命，最下其人，洁其已而瞻天，倾其心而事帝，谨遵科法，崇建宝灯，供养大圆满光玉皇大天尊，圣父天尊，圣母元君，玉光会中真灵真宰。伏愿现圆满相，放大光明。拯护群伦，锡恩休而不宰；铨量品汇，鉴善恶以无私。绵络生根，消禳劫运。齐心运念，谨为声扬。
　　信礼无上大罗天、大圆满光玉皇天尊
　　钦惟玉帝，昔在玄穹。功圆行满，道备德充。慈光普照，惠泽旁通。熏陶天下，宰制寰中。今辰弟子，疏瀹心胸，存瞻丹陛，崇报玄功。天心昭感，民欲俯从。时清道泰，岁稔年丰。一诚专志，愿得长生。
　　臣众等志心皈命，大无碍光玉皇大天尊，圣父天尊，圣母元君，玉光会中一切神仙诸灵官。
　　臣闻：神机莫测，有物必能有形；光相自然，无为所以无碍。玉辉流而无往不照，金色现而有类咸亨。开明众妄之心，昭示群迷之径。解之者，去来无间；悟之者，变化自然。以有漏身，成无上道。奉道某勤心事帝，志意瞻天，猿马常羁，豺獭效荐，谨遵科法，崇点宝灯，供养大无碍光玉皇大天尊，圣父天尊，圣母元君，玉光会中真灵真宰。伏愿现有为相，放无碍光。道犹日中，俾乾行之有庆；德周天下，庶坤载之常宁。永戴玄恩，长蒙慈惠。同诚洁志，谨为声扬。
　　信礼无上大罗天、大无碍光玉皇天尊
　　钦惟玉帝，体道自然。至慈至圣，先地先天。潜心玉阙，作世福田。光腾无碍，泽施有缘。今辰弟子，感戴上玄。灯辉鹤焰，香散龙烟。上祈冲鉴，介福无边。延生度厄，消荡述澶。
　　臣众等志心皈命，无能胜光玉皇大天尊，圣父天尊，圣母元君，玉光会上一切神仙诸灵官。
　　臣闻：天生神物，物有定名。帝运慈光，光无能胜。盖妙用本从於柔弱，故神通莫可以度量。大哉难思，昭然示现。达此理，则寡可以敌众；喻此机，则弱能胜强。在物在人，亘今亘古。奉道某钦崇圣化，愿被真风，爰敞华坛，兹扬妙范，谨依科式，崇建宝灯，供养无能胜光玉皇大天尊，圣父天尊，圣母元君，玉光会中真灵真宰。伏愿光无能胜，惠有常施。早迓鼎恩，沐亨衢之高步；旋逢泰治，弘寿域以咸跻。覃及有生，均膺嘉靖。归依信礼，谨为宣扬。
　　信礼无上大罗天、无能胜光玉皇天尊
　　钦惟玉帝，以道为心。光无能胜，泽有殊称。 腪天地，涵蓄古今。无声无臭，有本有根。今辰弟子，思报玄恩。灯筵敞建，仪范昭钦。曲垂鉴映，采录凡忱。三灾电扫，五福膺臻。
　　举至诚何以祝家国永安宁，
　　众诵
　　大哉至道，无宗上真。上度诸天，下济幽魂。上无师祖，惟道为身。丹台紫府，金阙玉京。秘此妙法，普福含灵。灭我万罪，增我遐龄。万神朝礼，魔王保迎。功德昌盛，黄箓书名。渺渺亿劫，使我长存。
　　玉皇心印经
　　上药三品，神与气精。恍恍惚惚，杳杳冥冥。存无守有，顷刻而成。回风混合，百日功成。默朝上帝，一纪飞升。知者易悟，昧者难行。履践天光，呼吸育清。出入玄牝，若亡若存。绵绵不绝，固蒂深根。人各有精，精极成神。神各有气，气合体真。不得其真，皆是强名。神能入石，神能飞形。入水不溺，入火不焚。神依形生，精依气盈。不凋不残，松□青青。三品一理，妙不可听。其聚则有，其散则零。七窍相通，窍窍光明。圣日圣月，照耀金庭。一得永得，自然身轻。太和冲溢，骨化寒琼。得丹则灵，不得则倾。丹在身中，非白非青。诵之万遍，妙理自明。
　　次诵宝号　宣疏　向来
　　向来关祝十七慈光宝灯功德，并以周圆。伏以道假人弘，是敢因经而演教；人能弘道，必先演教以谈经。经阅本行之章，灯演慈光之法，庶知斯道弘阐在人。臣等幸以宿缘，叨蒙慈照。对十七宝灯而赞咏，瞻上帝之化身；俾百千品汇之含灵，沐高穹之惠泽。稽首皈依无极大道，称念慈光朗照天尊，不可思议功德。
　　玉皇十七慈光灯仪竟
　　
