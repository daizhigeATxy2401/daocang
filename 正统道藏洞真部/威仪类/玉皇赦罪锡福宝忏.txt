玉皇宥罪锡福宝忏
　　经名：玉皇宥罪锡福宝忏。一卷。原题雷霆猛吏都督辛汉臣着。底本出处：《正统道藏》洞真部威仪类。
　　玉皇宥罪锡福宝忏
　　雷霆猛吏都督辛汉臣着
　　具箓职臣某等，谨炷真香，虔诚上奏：说经教主元始天尊，抱送玉帝灵宝天尊，流演圣教降生天尊，万天至尊玉皇上帝，光严妙乐国王圣父天尊，宝月光皇后圣母元君，经筵启问无鞅真圣，侍宸拱御一切真仙。
　　臣等恭闻，玄苑幽居，元始升光明之座；化身来集，玉皇演本行之经。言往昔时，有妙乐国王号净德、后宝月光，虑储嗣之乏传，勑道流而徧祷，已经半载，不退初心。感太上道君与诸至真驾五色辇，抱一婴儿，毛孔放光，宫殿改色，从皇后之恳请，赐太子以继承，生而神灵，长而慈善。人歌谣於有道，化浃洽以无为。既舍国以付大臣，遂入山而修至道，行药治病，助国救人。初乃证於金仙，后方成於玉帝。昔未曾有，叹莫能穷。臣等旷劫受恩，累生蒙化，恨以愚迷之性，积成深重之愆，敢不忏陈，以干原赦。爰仰遵於教典，庸力致於悔思，祈断障以消愆，冀禳灾而集福。随心满愿，证圣成真。方兹忏法之宣行，首望真仙之临降，庶蒙哀悯，遂获感通。伏愿世界俱同琉璃，仙众皆乘金碧九色琼轮之辐辏，十绝羽盖以飞扬。灵风奏乐，以相和宝，花成盖而徧覆；鸾啸凤唱，龙戏麟盘，悉翔舞於天端。咸下临於凡世，俾天人而悦庆，获罪咎以蠲除。倘副祷祈，曷胜至幸。臣与弟子某等下情无任瞻望天威拱俟降临之至，诚惶诚恐，稽首顿首，注想尊容，谅沐垂光，谨依经念高虚清明天主所说偈章，以伸赞叹。
　　金阙玄穹主，高上玉皇尊。妙相冠诸天，慈光烛三界。真圣妙道师，天人依仗师。大乘垂法语，真一指迷途。功德若虚空，赞扬无穷尽。
　　具箓职臣某领录奉大道弟子某等谨虔诚再拜，上奏三清上圣、玉帝至尊、帝父帝母，至圣至真，十方三界，一切真灵。
　　臣等伏闻圣德无穷，不容纪赞，凡情有感，当尽称扬。妙见妙知，固无等伦；大慈大悲，有希哀悯。爰按经而称述，庶随念以饭依。一十号强名，未可赞难名之号；十七光虽尽，岂能穷无尽之光。大而曰天，天亦岂拟其伦；极而曰道，道则皆从所出。虽金口尤莫能尽，岂尘世所可得知。姑摭经言，以扬圣德。伏愿口宣一善，在心之众善皆生；声赞十名，满籍之罪名皆落。仁爱和逊，随而增长，智慧辨才，渐可圆成。与诸有情，证无上道。臣与弟子某等下情无任恳祝之至，普与过往祖先、见存眷属、尘寰品汇、长夜幽魂，倾倒虔诚，皈依信礼。
　　臣等志心归命礼，玉皇大天尊玄穹高上帝。
　　臣等志心归命礼，举六通力，众和玉皇大天尊玄穹高上帝。以下每一句众和天尊圣号，各一拜
　　臣等志心归命礼，放大光明，白玉京中。黄金阙内、七宝玄苑。大光明殿，光明座上。圣中最尊，清净第一。身宝光焰，色相妙好。幻而敏慧，长而慈善。仁爱和逊，功成超度。割爱学道，行药治病。拯救众生，广行方便。恢宣正化，敷扬神功。助国救人，行忍辱故。放大光明，现希有相。是穹苍生，浩劫之尊。妙见妙知，无等无伦。湛寂真净，杳亡杳存。上圣上灵，大神通。光明藏，大丈夫。开化人天，教道无穷。大慈大悲，流焕法轮。玄理幽深，生浩劫前。运化古今，号最上乘。威德希有，无量功德。清净自然，神明坚固。威灵恢廓，名声周徧。无幽不烛，神妙巍巍。多劫行化，具大神通。分身变化，应现随方。利济群生，普垂教法。开悟后人，神智妙达。莫可度量，大神通光，大慈悲光，大喜舍光，大忍辱光，大平等光，大柔和光，大自在光，大利益光，大如意光，大智慧光，大吉祥光，大解脱光，大皈依光，大功德光，大圆满光，大无碍光，无能胜光。穹苍真老，妙圆清净。智慧辩才，至道至尊。三界师，混元祖。无能圣主，四生慈父。高天上圣，大慈仁者。十号圆满，万德周身。无量度人，拔生死苦。
　　臣等志心归命礼，太上弥罗无上天、妙有玄真境、渺渺紫金阙、太微玉清宫。无极无上圣，廓落发光明。寂寂浩无宗，玄范总十方。湛寂真常道，恢漠大神通。玉皇大天尊、玄穹高上帝。
　　具箓职臣某领录奉大道弟子某等谨谨虔诚再拜，上奏三清三境天尊，昊天玉皇上帝，帝父帝母，至圣至真，三界十方，一切真宰。
　　臣等伏闻：造道成真，盖本过尤之寡；从生入死，端由践履之乖。性一纵，则过积甚於丘山；心一悔，则罪释涣如冰雪。故本行经教之昭示，乃罪福因缘之了明，敢不萌於悔心，仍复由其纵性。投诚恳切，望圣矜怜。十恶五逆，随跪拜以消除；三业六根，逐称扬而洗荡。不敢覆藏而自隐，悉皆首露以力陈。庶沐慈悲，特垂原赦。伏愿万目千条之罪，言下立消；多生历劫之愆，道前咸灭。更尽未来之世，长为无过之人，与道合真，去圣不远。上及九玄七祖，普同六道三涂，蠢蠢群生，茫茫下土，悉仗玉皇之大德，同消旷劫之深愆。寡过寡尤，尽善尽美。臣与弟子某等下情无任恳祝之至，普与过往祖先、见存眷属、尘寰品汇、长夜幽魂，倾倒虔诚，皈依信礼。
　　臣等志心归命礼，玉皇大天尊玄穹高上帝。
　　臣等志心归命礼，愿各各明了罪福因缘。
　　玉皇大天尊玄穹高上帝以下每一句，众和圣号，各一拜
　　愿是诸恶业悉皆消灭，
　　愿五逆十恶悉皆消灭，
　　愿一切恶业悉皆消灭，
　　愿能灭恶心信向是经，
　　愿无边圣教累承救拔，
　　愿上圣殊恩得离地狱，
　　愿尘沙恶业随心消灭，
　　愿旷劫已来罪消灭，
　　愿纵无明性罪消灭，
　　愿六尘徧染罪消灭，
　　愿三业萦缠罪消灭，
　　愿肆意任心罪消灭，
　　愿曾无觉悟罪消灭，
　　愿日积月深罪消灭，
　　愿背道违真罪消灭，
　　愿顺邪弃正罪消灭，
　　愿举心运念罪消灭．
　　愿不孝父母罪消灭，
　　愿不敬三宝罪消灭，
　　愿杀生偷盗罪消灭，
　　愿邪淫妄语罪消灭，
　　愿刚强暴恶罪消灭，
　　愿无恭敬心罪消灭，
　　愿出诽谤语罪消灭，
　　愿秽手污触罪消灭，
　　愿荤口读诵罪消灭，
　　愿讲习俗语罪消灭，
　　愿共生戏笑罪消灭，
　　愿地狱中罪消灭，
　　愿饿鬼中罪消灭，
　　愿畜生中罪消灭，
　　愿边夷外域中罪消灭。
　　臣等志心归命礼，太上弥罗无上天。妙有玄真境，渺渺紫金阙。太微玉清宫，无极无上圣。廓落发光明，寂寂浩无宗。玄范总十方，湛寂真常道。恢漠大神通，玉皇大天尊、玄穹高上帝。
　　具箓职臣某领录奉大道弟子某等谨谨虔诚再拜，上奏三清三境天尊，昊天玉皇上帝，帝父帝母，至圣至真，三界十方，一切真宰。
　　臣等伏闻：障未断，则蔽塞昏迷；碍一除，则通达明了。阴霾去，而日复晴朗；浮云散，而天自光辉。倘未扫除，宁免固蔽。心未同於天日，障当去於云霾。仰元圣之垂慈，宣断障之妙法；俾诸尘之无起，庶真境之自明。奈何凡夫之愚迷，不能按法以修习，未免缘情而逐境，安能澄虑以凝神。容夫外邪，乱其至道。败灵根，而盗至宝；入俗网，以堕凡流。万魔来攻，一真遂失。倘匪沐陶镕之德，岂能成断障之功。按妙典以忏除，求诸障而扫荡。爰伸恳告，悉丐矜怜。伏愿锡智慧剑以断除，庶烦恼障而消灭。扫开浮翳，使慧日之光华；拂拭尘劳，俾心珠之莹彻。凡身清净，道果圆成，普同幽显之两途，俱识圆明之一性。永无流转，长获逍遥。臣与弟子某等下情无任恳祝之至，普与过往祖先、见存眷属、尘寰品汇、长夜幽魂，倾倒虔恭，皈依信礼。
　　臣等志心归命礼，玉皇大天尊玄穹高上帝。
　　臣等志心归命礼以下每一句称和天尊圣号，人各一拜
　　愿无起疑惑，愿无起贪嗔，愿无起淫欲，愿无起嫉妬，愿无起杀害，愿无起凡情，愿无起凡思，愿无起昏垢，愿无起声色，愿无起是非，愿无起僧爱，愿无起分别，愿无起高慢，愿无起执着，愿凝神澄虑，愿万神调伏，愿心若心虚，愿内外贞白，愿身得清净，愿超度诸难，愿得睹慈颜，愿咸蒙护度，愿普闻妙法，愿亲奉供养，愿永无流转，愿恶根断绝，愿玄都记名，愿诸念不生，愿万缘顿息，愿舍除妄想，愿受持
　　是经，愿无所不容，愿无所不纳，愿外邪不乱，愿真宗不失，愿灵根不败，愿不堕凡流，愿不入俗网，愿万魔不攻，愿得闻正法，愿舍除结习，愿修诸妙行，愿具解脱门，愿同清净信，愿同清净解，愿同清净念，愿同清净行，愿同清净身，愿同清净心，愿同清净意，愿同清净果，愿同清净报，愿同大慈心，愿同大悲心，愿奉戒专一，愿冥心大道，愿善护真宗，愿孝养父母，愿恭敬三宝，愿竭忠於君，愿不杀不盗，愿不淫不妬，愿不嗔不恨，愿不骄不诈。
　　臣等志心归命礼，太上弥罗无上天。妙有玄真境、渺渺紫金阙。太微玉清宫，无极无上圣。廓落发光明，寂寂浩无宗。玄范总十方，湛寂真常道。恢漠大神通，玉皇大天尊、玄穹高上帝。
　　举
　　玉皇修证在香严，普放神通十七光。为教众生除断障，法门真一广宣扬。
　　和不可思议功德少息再起。
　　具箓职臣某领录奉大道弟子某等谨谨虔诚再拜，奏启三清三境天尊，昊天玉皇上帝，帝父帝母，至圣至真，天地水阳，十方印明真宰。
　　臣等伏闻：无形无名，独高曰道；有体有相，宁免乎灾。天地尤有否终，日月亦有薄蚀。矧为人类，各豢凡躯。不能离乎数，而超乎缘；未免属於星，而随於运。前定之薄，夙缘之重。次舍以逆，时命以乖。岂免乎灾，宁逃乎难。大而水火盗贼，甚则疾病逃亡，六极五衰，七伤八难，三灾四煞，九厄十缠。锺於国而国不能安，移於岁而岁不能稔。兵戈水火、饥馑流离，既遵奉於教条，当忏禳於灾厄。伏愿咸蒙护度，悉获消除。回定数，而解前缘；退威星，而平舛运。在於一已，余殃以弭而厄会以消；散及万殊，劫运可逃而洪灾可免。安处尘寰，而动与吉会；至度道岸，而无使灾侵。己健人安，天长地久。臣与弟子某等下情无任恳祝之至，普与过往祖先、见存眷属、尘寰品汇、长夜幽魂，倾倒虔诚，归依信礼。
　　臣等志心归命礼，玉皇大天尊玄穹高上帝。
　　臣等志心归命礼以下每一句称和天尊圣号，各一拜
　　愿苦恼痊平普蒙解脱，
　　愿山神卫护猛兽自退，
　　愿风浪顿止安稳达岸，
　　愿是诸恶贼悉自退散，
　　愿冤枉自伸即得解脱，
　　愿众邪远避自然安稳，
　　愿一切灾殃不能侵近，
　　愿一切重病便得痊愈，
　　愿诸恶鬼神尽自消灭，
　　愿咒诅蛊毒皆自消灭，
　　愿至度道岸无使灾侵，
　　愿保命度灾扫诸不祥，
　　愿一切诸魔自然殄灭，
　　愿消兵戈并起之灾，
　　愿消疫气大行之灾，
　　愿消水旱虫蝗之灾，
　　愿消凶年饥馑之灾，
　　愿消种种恶病之灾，
　　愿消疥癞痈疽之灾，
　　愿消忧悲苦恼之灾，
　　愿消横恶所加之灾，
　　愿消牢狱系锁之灾，
　　愿消非命自害之灾，
　　愿消毒药所残之灾，
　　愿消虎狼虫蛇之灾，
　　愿消冤债牵引之灾，
　　愿消值遇恶人之灾，
　　愿消被他屠割之灾，
　　愿消推落崖岸之灾，
　　愿消邪精残害之灾，
　　愿消水火漂焚之灾，
　　愿消刀兵诛戳之灾，
　　愿消横丧天年之灾。
　　臣等志心归命礼，太上弥罗无上天。妙有玄真境，渺渺紫金阙。太微玉清宫，无极无上圣。廓落发光明，寂寂浩无宗。玄范总十方，湛寂真常道。恢漠大神通，玉皇大天尊、玄穹高上帝。
　　具箓职臣某领录奉大道弟子某等谨谨重伸，奏启三清上圣，玉帝至尊，帝父帝母，至圣至真，天地水阳，一切真灵。
　　臣等伏闻：福力崇高，始有福缘之集；善念圆熟，方期善瑞之臻。非天人而莫征，惟仙徒而可继。既未积修真之行，而素亏好道之心。宁免祷求，以干敷锡。按妙经之所载，谓持诵而后能，既已归崇，粗知习诵。罪福两途，罪既除则福必蒙赐；灾祥二理，灾既消则祥必可储。既除罪於前，定消灾於后。谅蒙慈悯，必徇恳陈。敢伸礼拜之恭，庶沐简禳之降。露香恳请，望帝仁慈。伏愿德湛厖洪，恩施旷荡。祥风广扇，普万物以咸庥；惠泽旁沾，俾一门而胥庆。五福敛锡，而凡民均乐；百祥来介，而后裔繁昌。世跻仁寿之乡，长享绵延之福。如居尘外，不异玄中。臣与弟子某等下情无任恳祝之至，普与过往祖先、见存眷属、尘寰品汇、长夜幽魂，倾倒虔诚，归依信礼。
　　臣等志心归命礼，玉皇大天尊玄穹高上帝。
　　臣等志心归命礼以下每一句依前和号，各一拜
　　愿安乐快然神风遐着，
　　愿贵遇人君职务迁转，
　　愿财宝充溢衣食自然，
　　愿庆流子孙传之后代，
　　愿是诸恶星返降吉祥，
　　愿心欲愿者一切如意，
　　愿衣食自然子孙荣贵，
　　愿出言希闻所至恭敬，
　　愿显贵崇重光大其门，
　　愿吉祥炽盛灾障不侵，
　　愿道根深重夙有善缘，
　　愿宿植道本广种福田，
　　愿心有所请一切应奉，
　　愿仙丹妙宝随意自取。
　　臣等志心归命礼，太上弥罗无上天。妙有玄真境，渺渺紫金阙。太微玉清宫，无极无上圣。廓落发光明，寂寂浩无宗。玄范总十方，湛寂真常道。恢漠大神通，玉皇大天尊、玄穹高上帝。
　　具箓职臣某领录奉大道弟子某等，谨重诚上奏三清三境天尊，金阙玉皇上帝，帝父帝母，至圣至真，天地水阳，十方一切列圣，恭望洪慈，洞回昭鉴。
　　臣等伏闻：众宁无愿，惟所愿之不同；人各有心，岂其心之可一。堕者欲升，而贱者欲贵；贫者欲富，而苦者欲安。或求证道成真，或务济民利物，各有所求。岂无愿者，必待其满，而后释然。仰惟妙道垂慈，能遂众生所愿，敢伸致祷，曲赖昭孚。伏愿俯察凡情，特垂天听，随机赴感，应念从心。或利己利他，或为幽为显，悉令志满，毋使愿违。臣与弟子某等下情无任恳祝之至，普与过往祖先、见存眷属、尘寰品汇、长夜幽魂，倾倒虔诚，归依信礼。
　　臣等志心归命礼，玉皇大天尊玄穹高上帝。
　　臣等志心归命礼以下每一句依前和号，各一拜
　　愿天下歌谣欣国太平，
　　愿地狱众生化生诸天，
　　愿三恶道苦一时解脱，
　　愿普为十方演说诸法，
　　愿普放神光照烛法界，
　　愿六凡四圣普叨道荫，
　　愿圣贤庆会普天兴隆，
　　愿国土清平人民乐业，
　　愿凶寇自息边城不争，
　　愿运推数周正道当行，
　　愿一切枯槁复生枝叶，
　　愿短命众生各得长寿，
　　愿六道众生普蒙开度，
　　愿一切天人五衰四相永得除灭转增天福，
　　愿王臣兆庶即得人天长寿之乐，
　　愿身或灭度乃得脱壳尸解之道，
　　愿一切诸魔安处天宫斗战之苦各得休息，
　　愿一切众生离地狱苦得净土乐，
　　愿一切饿鬼即得饱满无饥渴恼，
　　愿一切畜生脱畜生苦得智慧乐。
　　臣等志心归命礼，太上弥罗无上妙有玄真境，渺渺紫金阙。太微玉清宫，无极无上圣。廓落发光明，寂寂浩无宗。玄范总十方，湛寂真常道。恢漠大神通，玉皇大天尊、玄穹高上帝。
　　具箓职臣某领录奉大道弟子某等谨谨重伸，上奏三清三境天尊，昊天玉皇上帝，帝父帝母，至圣至真，天地水阳，众圣十方，一切真灵，恭望洪慈，洞回渊鉴。
　　臣等伏闻：求道未勤，岂能成道；修真有素，自可成真。谛观本行之经，深贵能持之者。凡读是经，可称真人之号；若习其奥，必臻仙道之成。既再三恳请，而断障消灾；当究竟证悟，而造玄入妙。爰伸忏谢，以丐周成。伏愿道炁咸臻，天福益固，超沉尸而起飞魄，游圣域而听法音。身处五云，神超八极，千灵敬仰，万神慑伏，三界侍卫，五帝司迎，不失人身，克成真道。上资家国，下及民生，俱入法门，同登道岸。臣与弟子某等下情无任恳祝之至，普与过往祖先、见存眷属、尘寰品汇、长夜幽魂，倾倒虔诚，归依信礼。
　　臣等志心归命礼，玉皇大天尊玄穹高上帝。
　　臣等志心归命礼以下每一句依前和号，各一拜
　　愿一切人民成臻道炁，
　　愿白首面皱皆得化度绀发朱颜，
　　愿少壮幼稚转得形容光泽美好，
　　愿枯骨更生沉尸飞魄皆起复形，
　　愿得生十方诸大天宫，
　　愿仰朝玉帝各到道前，
　　愿嬉游圣域餐听法音，
　　愿依教奉行登真成道，
　　愿一切玉女持幢下迎，
　　愿获宿命通遵奉大道，
　　愿展转修持至登道岸，
　　愿神迁净土莲华化生，
　　愿了悟生死深入山林，
　　愿天魔外道悉皆慑伏，
　　愿自在逍遥号人中圣，
　　愿德慧长新同诸真人，
　　愿坐招自然天福益固，
　　愿身度三界与道长存，
　　愿得为九天真仙之人，
　　愿天真御几玉妃拂筵，
　　愿万神班列诸天临轩，
　　愿三界侍卫五帝司迎，
　　愿身处五云光明赫奕，
　　愿上升天宫众真下迎，
　　愿顿得超证无上妙道，
　　愿五帝辅翼召使群仙，
　　愿御役神官运导阴阳，
　　愿千灵敬仰万神慑伏，
　　愿百邪避路群魔束形，
　　愿逍遥自在与道长存，
　　愿得证功德身一切有情被其荫故，
　　愿得证神通身一切吉祥咸臻集故，
　　愿得证清净身是诸恶业不能侵故，
　　愿得证威德身天魔外道不能摄故，
　　愿得证无等身上帝遥唱万神敬故，
　　愿得证坚固身恶劫大难不能损故，
　　愿得证道藏身口出语言鬼神仰故，
　　愿得证慈悲身六道众生赖其善故，
　　愿得证大道身出入所在无怖畏故，
　　愿得证良医身善行妙法安乐人故，
　　愿得证光明身常为帝光所摄受故，
　　愿得证自在身天宫妙境神能游故。
　　臣等志心归命礼，太上弥罗无上天。妙有玄真境，渺渺紫金阙。太微玉清宫，无极无上圣。廓落发光明，寂寂浩无宗。玄范总十方，湛寂真常道。恢漠大神通，玉皇大天尊、玄穹高上帝。
　　具箓职臣某领录奉大道弟子某等谨谨重诚，奏启三清三境天尊，昊天玉皇上帝，帝父帝母，至圣至真，天地水阳，道德众圣，十方应感，一切真灵，恭望洪慈，洞回渊鉴。
　　臣等伏愿玉帝功德，大能救度於众生；凡俗罪愆，深敢归投於洪造。既极称扬之力，复伸忏谢之诚，谅沐慈悲，特垂赦宥。罪福之缘，可得明了；障碍之因，悉皆断除。保命度灾，延祥集福，在心之愿得满，修真之道可成。岂匪因缘，实为庆幸，尚赖始终之相佑，必令恳祷之昭通。无愿不从，有求皆应，保天长存而昌运再启，致国太平而凶寇自夷。九幽破坏，长夜光明，五福敛锡，兆民歌唱，祖宗升度，眷属寿康。财宝充盈，而衣食自然；子孙荣贵，而吉祥炽盛。善芽增长，道果圆成，等与群生，普沾圣泽。臣与弟子某等下情无任恳祝之至，诚惶诚恐，稽首顿首，再拜谨言：
　　大哉至道，无宗上真。上度诸天，下济幽魂。上无师祖，惟道为身。丹台紫府，金阙玉京。秘此妙法，溥福含灵。灭我万罪，增我遐龄。万神朝礼，魔王保迎。功德昌盛，黄箓书名。渺渺亿劫，使我长存。
　　回向
　　向来礼忏功德，无量殊勋，谨以归命，说经教主元始天尊，抱送玉帝灵宝天尊，流演圣教降生天尊，万天至尊玉皇上帝，光严妙乐国王圣父天尊，宝月光皇后圣母元君，经筵启问，无量真仙，天地水阳，一切众圣。
　　恭望天慈，洞回昭鉴，以兹功德，专为弟子某等悔过消灾，延生集庆。伏愿凡情通感，上帝矜怜，障业断除，冀功成而满，愿吉祥骈集，获增福以消灾。九祖超升，阖门康泰，身心清净，处世昌隆，一切有情，成无上道。志心称念，三清应化天尊，玉光普照天尊，无量不可思议功德。
　　玉皇宥罪锡福宝忏竟
　　
