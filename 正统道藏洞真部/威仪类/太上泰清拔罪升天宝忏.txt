太上泰清拔罪升天宝忏
　　经名：太上泰清拔罪升天宝忏。一卷。底本出处：《正统道藏》洞真部威仪类。
　　太上泰清拔罪升天宝忏
　　尔时，元始天尊於始青天中，座碧玉宝莲劫仞之台，与无鞅音养圣众，说凝寂含元微妙之法，放大光明，普照十方。无量世界，无量众生，有缘无绿，悉皆得度。尔时，光明照见北方酆都罗山诸大地狱，一切群生受诸罪苦。始见镬汤地狱，牛头狱卒，驱无量罪人，入於镬中、其汤沸涌，入则糜溃，经其一劫，呼其姓名，是男是女，应声而出，肢体复完，形状如初。又被狱卒驱入一狱，名曰铁床，上有铁銏所谏切，下有大火，无量罪人悉皆而上，须臾之间，骨肉焦烂，又经一劫，复为狱吏呼其姓名，是男是女，应声而起，肢体复完，形亦如初。又被狱卒驱入一狱，名曰火城，周匝围绕，悉是铁垣，上有铁网，猛烟毒焰，炎炽其间，铜狗铁蛇，口吐大火，忽闻其门，火焰流迸，罪人悉入，门亦复闭，一切罪人，骨肉焦烂，随焰上下，飞踊触网，声振天地，过於雷霆，又经一劫，狱门又启，狱吏呼之，完而复出。又被狱卒驱入一狱，名曰锯解，将此罪人，铁板夹之，一一锯解，血流成河，自顶至足，解之为二，又经一劫，狱吏呼之，复合为一。又被狱卒驱于碓下，锉斩万段，及以铁叉，叉入磨内，皆成血泥，又经一劫，狱吏呼之，完具如初。又被狱卒驱入一狱，名曰刀山剑树之狱，有一大山，崔鬼嵯峨，皆是刀尖，上有大树，枝叶根干，悉是剑刃，罪人入者，刃锋刺足，剑刃割身，皮肤异处，流血成河，如斯受苦，又经一劫，复为狱吏，呼其姓名，一一复完。又被狱卒驱之而行。於其众中，有一罪人，在世之日曾看道典，稍知宿命、因缘、果报，睹此光明，心中默念：我等受苦，皆因前世造诸恶业，招此苦报。於地狱中，经无量劫，冥冥长夜，应无此光，必是元始天尊放大光明，拔度於我。遂谓众曰：尔等生世恶业深重，不知道典，不识正真，信邪倒见，欺罔幽明，故受此苦，无由出离。尔等幸会，获瞻此光，可随吾念元始天尊圣号，恳切至诚，愿离此苦。一切罪人闻是说已、瞻礼光明，应声齐念。冥官狱吏不能禁止，牛头狱卒变成善人。须臾之间，无量罪人，枷锁自解，乘光明而去，皆生人道。
　　太上曰：众生造罪，死入北酆，鬼考罪魂，冤对难抵。铁城猛焰，车裂镬汤，炮炙刀山，毒蛇碓音对硙音外，寒冰凛冽、剑树嵯峨，闻者悲酸，那堪自受。冥冥长夜，似蚁循环，常居地狱，若不悟其苦因，预修忏涤，则罪垢日深，当罹此苦。万劫千生，何由解脱。汝等自当一心恳祷，归依上真，愿当来世不堕此中，常闻道典，得悟道法，获睹慈光，顿蒙超度，稽首虔诚，归命信礼，太清普慈护世诸尊圣号：
　　归命信礼太清仙境天尊，
　　归命信礼解冤释缚天尊，
　　归命信礼福聚装严天尊，
　　归命信礼妙乐无为天尊，
　　归命信礼隐显无碍天尊，
　　归命信礼真游自在天尊，
　　归命信礼太明圆极天尊，
　　归命信礼智炬赫奕天尊，
　　归命信礼太极无量天尊，
　　归命信礼开天启德天尊，
　　归命信礼皇极遐裔天尊，
　　归命信礼显示丕图天尊，
　　归命信礼圆鉴洞照天尊，
　　归命信礼恢弘宝胃天尊，
　　归命信礼持璇景会天尊，
　　归命信礼钧和布福天尊，
　　归命信礼超度无极天尊，
　　归命信礼紫虚太曜天尊，
　　归命信礼崇仁惠化天尊，
　　归命信礼虚凝太寂天尊，
　　归命信礼大慈大惠真人，
　　归命信礼拔苦度厄真人。
　　弟子某式凭真诰，虔礼上真，恳祷至诚，一心忏悔。原夫湛湛一真，陵谷迁而不易；茫茫二曜，尘劫坏以难停。人生幻影之中，孰免沉沦之苦。嗟乎世人，徇末忘本，逐物纵情。恋釜之蚁，壤壤贪生；扑焰之蛾，悠悠赴死。是则本乎爱欲，无爱欲而无苦轮；造诸罪愆，有罪愆而有地狱。造罪业者，莫不由兹，三业六根，背真取妄，妄识颠倒，终始愚迷，流浪生死，漂沈苦趣，是以目视妖艳之色，耳听优笑之声，口习不经之书，居近恶邪之党，游恣畋猎之乐，唐突上真，轻诬圣典，侮慢君师，不敬尊亲，贪取他财，心无厌足，杀害有情，全无恻隐，事无依据，有昧自心，便於己身，不思他苦，曲取人物，不念他艰，动静有为，殊亏轨则，恣纵三业，杀生偷盗，秽乱邪淫，怪贪嗔患，愚痴狠妬，妄语绮言，两舌恶骂，如是等罪，当堕地狱。今对圣前，诚心发露，已作之罪，不敢覆藏，未来恶业，更不敢作。归命信礼，普慈护世诸尊圣号：
　　归命信礼崇真溥覆天尊，
　　归命信礼遐臻妙德天尊，
　　归命信礼善功蔼世天尊，
　　归命信礼德无量天尊，
　　归命信礼善化导天尊，
　　归命信礼普光曜天尊，
　　归命信礼拔世苦天尊，
　　归命信礼消罪障天尊，
　　归命信礼福济圆满天尊，
　　归命信礼光接万有天尊，
　　归命信礼爱物天尊，
　　归命信礼救世天尊，
　　归命信礼体含万像天尊，
　　归命信礼包括覆载天尊，
　　归命信礼开明息苦天尊，
　　归命信礼舒光拔难天尊，
　　归命信礼太虚无极天尊，
　　归命信礼毓元养皓天尊，
　　归命信礼除灾蠲忿天尊，
　　归命信礼应号赐福天尊，
　　归命信礼博施恩惠天尊，
　　归命信礼源功自化天尊，
　　归命信礼大慈大惠真人，
　　归命信礼拔苦度厄真人。
　　弟子某式凭真诰，虔礼上真，恳祷至诚，一心忏悔。盖夫荧荧不灭，纵之可以焚大麓；涓涓不止，壅之可以浮巨舟。凡夫造罪，源乎一心，若不绝源，终难制止。相近之性，习以为常，日造一二，遂积万千。始于方寸之情迷，至此深天之罪业，谓天可罔，谓人可欺。善恶之惩，以为虚诞。日就月将，鬼簿潜录，恶贯罪盈，人怨神怒。天曹之善记削名，地狱之罪籍添字。人间造罪，阴不赦原，万劫千生，满犹受报。或堕饿鬼，或为畜生，饥渴焦劳，鞭挞楚痛，不遇上真圣力拯拔，永淹此苦，终无解脱，虽有胜因，竟何忏悔。弟子某幸生人世，值此圣因，获安覆载之间，得沐亭育之德，竞竞自居，日慎无懈，尚恐居近恶邻，游习恶行，耳闻目视，心念身为，不自省知，暗成罪衅，既昧蠲除之法，难逃坠堕之殃。是以今对道前，特伸忏悔。伏愿往愆宿垢，一礼而荡涤无遗；圣号玉书，一诵而尘劳顿尽。福自天锡，善假人为，身位清虚，阐阈怡泰。见存者，寿筠长茂，福禄日增；亡逝者，神识不迷，逍遥云路。削罪名於黑簿，注善字於丹台。一念所祈，万灵咸佑。某无任志诚恳祷之至。
　　太上泰清拔罪升天宝忏竟
　　
