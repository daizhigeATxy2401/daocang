五显灵观大帝灯仪
　　经名：五显灵观大帝灯仪。一卷。底本出处：《正统道藏》洞真部威仪类。
　　五显灵观大帝灯仪
　　法事如式　启白
　　焚香供养都天威猛大元帅、显聪昭应孚仁广济王，横天都部大元帅、显明昭烈孚义广佑王，通天金目大元帅、显正招顺孚智广惠王，飞天风火大元帅、显直昭佑孚信广泽王，丹天降魔大元帅、显德昭利孚爱广成王，助灵史相公、助顺卞相公、翊应周将军、王念二总管、黄王二太尉、令狐寺丞、善庆童子、土地真官、直日功曹、后宫仙源圣眷、灵顺法部侍从威灵，悉运真香，普同供养。
　　切以聪明为圣，常显迹於人间；正直乃神，屡彰名於世代。启五通之神殿，次六蔽之昏衢。天地风火水之间，通达无碍；仁义智信爱之圣，惠泽旁施。冀含识之回光，遂知机而见晓。钦慕昭昭之景，宏演灯仪；苟驰效效之诚、旋垂鉴映。凡於动静，皆赖护持。遥瞻烜赫之容，控露归依之悃。仰祈法驾，俯鉴精衷。今某猥处人伦，遵承科教，既沐覆全之德，敢忘夤奉之恭。敬选良辰，肃陈净供。伏愿银缸焕烂门庭，从此以光辉；宝炷氤氲眷爱，永谐於康泰。
　　臣众等志心归命，都天威猛大元帅、显聪昭应孚仁广济王。
　　伏以聪明不謟，赏罚不失於毫厘；仁泽於民，功过无分於纤芥。上通天阙，下入寒泉。昭然赐福於尘区，穆若护持於黎庶。九州所重，四海归依。作善者，享福无边；积恶者，贻灾有自。应如谷裹，验若形声。今某夙奉慈容，常臻教典，聊陈菲荐，庸寓发忱。伏愿神驭来临，密赐纯禧之佑；灵威降鉴，益施长养之仁。宗绪昌隆，门庭清穆。稽首皈依，虔诚赞咏：
　　灵观大帝，神德尊神。五通贤圣，广济皇民。救灾御患，大布威灵。愿垂降鉴，永锡康荣。　　
　　臣众等志心归命，横天都部大元帅、显明昭烈孚义广佑王。
　　伏以明而不惑，仰瞻穆穆之容；赫尔崇高，伫想巍巍之德。每推恩而及物，常以善而化人。慈悲普度於群生，威力广行於三界。示作善降祥之美，蠹为愆酿恶之因。凡露祷祈，必蒙感应。今某禀生愚昧，寄迹尘凡，虔备香灯，用延仪像。伏愿廓开昏翳，光明散释於灾述；大布慈恩，烟霭喷腾於和气。尊卑均庆，顶踵沾恩。稽首皈依，虔诚赞咏：
　　显明大圣，昭烈威王。赏善罚恶，孚佑吾皇。灵通贯斗，气盖八方。愿垂景贶，常启福祥。
　　臣众等志心归命，通天金目大元帅、显正昭顺孚智广惠王。
　　伏以正则不邪，尝施恩而育物；祷而有应，每惠泽以临民。奇谋秘计以为心，抚恤宽容而阐事。号令如法，公平是依。乃圣乃神，赏罚无遗於咫尺；或文或武，盛衰有赖於提携。今古攸遵，吉凶昭显。今某志严图像，愿款神仪，拟伸恳切之诚，肃启醮修之会。伏愿或商或贾，皆成富积之家；为仕为师，早遂贵登之志。门阑清吉，眷属康宁。稽首皈依，虔诚赞咏：
　　显正大圣，昭顺灵神。智略才辩，广惠人民。雨宝济乏，施德推仁。劳笼群品，鼓舞万伦。
　　臣众等志心归命，飞天风火大元帅、显直昭佑孚信广泽王。
　　伏以直而不屈，作前代之忠神；信而不诬，为今时之灵圣。润饰国土，涵养黔黎，威布三天，功高六合。敬之如在自然，祸灭福生；祷之有通必得，凶消吉至。凡托帡幪之庇，俱叨利济之恩。意启一诚，命延百福。今某洗心涤虑，修德省躬，然灿烂之银缸，爇芬芳之宝篆。仰瞻神驭，昭格愚衷。伏愿在公在私，时有亨嘉之庆；守官守职，日无言责之闻，寿纪增隆，身躬康泰。稽首皈依，虔诚赞咏：
　　显直昭佑，广泽圣王。施恩布德，万物祺祥。何灾不灭，何福不昌。愿回景贶，四序攸康。　　
　　臣众等志心归命，丹天降魔大元帅、显德昭利孚爱广成王。
　　伏以德素推於万象，利物爱民；恩溥及於群生，蠲灾却祸。谈笑兮，神风静默；优游兮，海宇澄清。金殿玉堂，隐映倦姿，灵峙雕轮，宝马雍容，慈貌神仪，手执金砖，足踏火辇。每降祥而旌德，或暴祸以彰威，既阐神通，合伸归向。今某叨居下土，生在中华，岁时永赖於陶成，昼夜由资於洪覆。辄伸蚁素，仰答鸿休。伏愿鹤驾翩翩，星軿翼翼。自尊及幼，常居宁谧之乡；内戚外亲，永履平康之运。稽首皈依，虔诚赞咏：
　　显德昭利，孚爱广成。安民济物，素德推仁。若有投恳，修奉安宁。虔诚奉请，五福来并。
　　讽经　向来　回向
　　五显灵观大帝灯仪竟
　　
