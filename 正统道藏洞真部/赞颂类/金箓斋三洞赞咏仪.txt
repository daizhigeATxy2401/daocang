金箓斋三洞赞咏仪
　　宋太宗皇帝御制通奉大夫守尚书右仆射兼中书侍郎上柱国清河郡开国公张商英奉敕编
　　经名：金箓斋三洞赞咏仪。三卷，北宋张商英编。底本出处：《正统道藏》洞真部赞颂类。
　　金箓斋三洞赞咏仪卷上
　　步虚词十首
　　清静建金坛，无为大道理。归依玉帝前，稽首求宗旨。发咏爇名香，一心专不已。愿同四海知，万亿神仙子。悟即杳冥中，玄谈皆彼此。真人受命时，觉者有终始。象外好优游，愚情生谤毁。羽盖驾青龙，行徧八方水。右一
　　天尊驭六龙，百万神仙骑。云起自逍遥，五音皆鼓吹。碧桃烂熟时，七宝林中赐。白凤集千群，雪身排玉翅。华严如意珠，圣化不思议。师子善非常，华胥妙法智。凡愚有道心，慧眼众生施。无限小丫童，蕊宫深殿戏。右二
　　玉箓受经师，科仪尊上帝。颂声世界中，道业心相济。灵宝度众生，丹丘云雨翳。虚无入太清，白鹤声嘹唳。百谷尽朝宗，烟霞全美丽。嚣尘自不迷，秘要门开闭。洞府最深严，神仙无系缀。天高似掌平，一一皆精细。右三
　　上帝化无穷，仙居紫府位。信心杳若空，稽首拜天地。晴霁布星罗，真门持不二。十州散雨花，五福真人秘。符瑞表其恭，战兢擎宝器。善哉诸法师，祈福来凡意。功行满三千，心缘勿退志。归依大道君，一切灵官记。右四
　　仙集会玄都，法轮常转处。持斋振宝铃，冬夏无寒暑。绛节蕊珠宫，瀛洲临远渚。天尊侍立人，崇道绝私语。妙入大乘经，六情皆尽去。默然念在心，澹泊勿疑阻。月皎盛明时，清娥摇玉杵。叩锺雅调音，炼质容相许。右五
　　天上典人间，黄衣受玉箓。经开道眼明，持念果成速。若遇邪魔临，灰心似草木。丹田是命根，俯仰皆生福。鹤骨为餐霞，修行如野鹿。三才郁茂中，执卷但勤读。太一及星官，康民无反覆。还淳务实时，四序长盈缩。右六
　　慕道要归真，知非求得一。先须修炼心，甚好变凡质。礼忏用精专，登坛明似日。六丁驱使易，去住如风疾。念咒与神符，邪魔无纵逸。青词奏表章，善恶包凶吉。元始诸天尊，圣言分甲乙。香灯及醮茶，噀弄神刀笔。右七
　　七宝瑠璃宫，飞符排绛节。玉京镇十方，众真颂真诀。天地杳冥中，景云浮不绝。太仙跨鹤游，斋醮清严洁。咏赞亦非常，长生无陨灭。上帝伏魔王，执事皆贤哲。下察向黎民，灵官为等列。香华从辇时，扬教动喉舌。右八
　　宝铎振銮鸣，诸仙相聚集。较量高下时，浮浅不能入。旋绕如意珠，破坏善修茸。玉皇朝谒前，真人傍侍立。步虚听自然，仰望华胥邑。驾鹤与乘龙，祥光起耀耀。三千功行来，壶有大丹粒。玄都镇八方，临坛皆蓊郁。清风发播扬，养命存嘘吸。右九
　　日月五星明，公平鉴善恶。三官五帝君，亿万周游乐。法雨从行时，乘云与驾鹤。如意一顾身，所化化城郭。馥郁杳冥中，真宗皆澹泊。九天利物多，宝林叶交错。象教福人间，仙花开紫萼。刚柔转智轮，大道心依托。右十
　　白鹤赞一十首
　　白鹤凝霜一顶红，常随碧落杳冥中。三清好是逍遥处，天上人间事不同。右一
　　白鹤生来羽翼鲜，一声高唳玉皇前。虚无境裹飞翔异，去住人稀倒九天。右二
　　白鹤希奇莹月华，雪毛翳日恋朝霞。神仙抱向长生殿，疏羽飞腾出绛纱。右三
　　白鹤非凡迥不同，人间描在画屏中。桃花话子千年实，自在优游万里空。右四
　　白鹤云中朝太清，玉童高送凤池鸣。常教栖宿蟠桃下，三岛真人画不成。右五
　　白鹤毛欹夜月圆，高飞来至步虚前。仙坛绛节霓裳舞，太一真人福寿年。右六
　　白鹤灵禽与寿年，生教常得羽毛鲜。五云自有千峰嶂，紫盖岩峦海上仙。右七
　　白鹤衔丹羽翼轻，玉皇常使混三清。昆仑来去飞闲暇，五色云中万里程。右八
　　白鹤朱红一顶深，钧天似听沃群心。常随羽客避人世，碧玉桃花万丈寻。右九
　　白鹤山高第九层，毛衣洁净莹春冰。化人宫室诸天远，云翼灵飞大道称。右十
　　太清乐二十首
　　太清乐，太清乐，太清乐处以逍遥，太清乐紫微瑞色驾青龙。太清乐玉箓香笺夜奏封。太清乐羽盖云中皆缥缈，太情乐霓裳一舞貌思恭。太清乐，太清乐　右一
　　精诚大道动幽元，太清乐天地常存不死仙。太清乐象外不同人世界，太清乐众生愿福太平年。太清乐，太清乐　右二 
　　帝星明耀斗星魁，太清乐绛阙云浮夜醮台。太清乐七宝山高栖白凤，太清乐琼楼十二月中来。太清乐，太清乐　右三
　　仙官朝会俨珠旒，太清乐素月当天运九秋。太清乐方丈云軿闲玉闱，太清乐巍巍瞻望殿依楼。太清乐，太清乐　右四
　　焚香夜启醮仙坛，太清乐丽景迟迟柳拂烟。太清乐天上星繁光溢目，太清乐真人似降步虚前。太清乐，太清乐　右五
　　黄衣受箓用心劳，太清乐法事坛前夜佩刀。太清乐修炼但教祛俗态，太清乐瀛洲仙境不争高。太清乐，太清乐　右六
　　秋风入律正凄清，太清乐道法邪魔振铎铃。太清乐恬澹虚无真可重，太清乐科仪次第夜堪听。太清乐，太清乐　右七
　　遥天薄暮景云连，太清乐一轴青词月下文。太清乐四气调来思长养，太清乐仙坛夜醮紫微君。太清乐，太清乐　右八
　　时来乐道正熙熙，太清乐八极灵仙是我师。太清乐太一真人临土宇，太清乐蟠桃枝下属文词。太清乐，太清乐　右九
　　风清恬澹夜焚香，太清乐光景如流四序长。太清乐瑞气浮空何快意，太清乐醮茶不敢预先尝。太清乐，太清乐　右十
　　九天无间运三清，太清乐夜月寒光海上明。太清乐紫府洞中堪眷恋，太清乐步虚齐唱一声声。太清乐，太清乐　右十一
　　夜坛移烛似流星，太清乐驾鹤乘龙羽盖轻。太清乐势耸云端成绛阙，太清乐十洲花好洞中明。太清乐，太清乐　右十二
　　步虚文好思无穷，太清乐姑射逍遥夜境中。太清乐龙阙降祥天畔出，太清乐韶音远听贯心聪。太清乐，太清乐　右十二
　　天仗门开辟帝阍，太清乐登坛玉箓受经文。太情乐谽谺洞府吞祥气，太清乐王母追游驾五云。太清乐，太清乐　右十四
　　玉皇下视九天清，太清乐仰望层霄一炷馨。太清乐胜境幽奇千万亿，太清乐延年字字受丹经。太清乐，太清乐　右十五
　　上方章奏起清编，太清乐道士科仪事业专。太清乐玉烛调来云叆叇，太清乐丹丘游历莫知年。太清乐，太清乐　右十六
　　奇绝文通妙入神，太清乐凝情瑞雪片纷纷。太清乐玉华殿裹排章奏，太清乐月满楹庭拥白云。太清乐，太清乐　右十七
　　宝阁香飘远殿枢，太清乐帝城缘业士民居。太清乐天真可爱遥空裹，太清乐子育黎元尽乐胥。太清乐，太清乐　右十八
　　大象星罗混太清，太清乐五千言道世长生。太清乐神仙来往云霞丽，太清乐白凤经天自有程。太清乐，太清乐　右十九
　　一声鹤唳九霄中，太清乐王母行天阆苑风。太清乐几许仙人来侍从，太清乐斋心清洁尽微躬。太清乐，太清乐　右二十
　　金箓斋三洞赞咏仪卷上竟
　　金箓斋三洞赞咏仪卷中
　　步虚词一十首
　　铜浑春律至，玉阙晓烟披。吉梦通天意，灵文表帝期。奉符成巨典，胥宇报纯禧。克布烝民佑，应谐百福宜。右一
　　锡符瞻绛阙，揆日会彤庭。迎导森容卫，夤威罄典刑。氤氲流协气，络绎奏祥经。芯芯修嘉荐，祗祗达杳冥。右二
　　将议元封礼，期观上帝心。清都云杳杳，丹禁漏沈沈。先觉回飙驭，遵期锡玉音。乔封成纪号，虔巩倍钦钦。右三
　　上封初蒇事，吉梦复通真。王检功成近，龟书锡佑臻。灵丘扬典礼，恭馆答威神。介祉从穹昊，流祥及下民。右四
　　岱岳琅函至，神州藻仗迎。流金炎气散，触石庆云生。喜见倾都意，欢闻载路声。华簪皆仰望，仙羽表殊清。右五
　　神皋求爽垲，珍馆法圜清。鸿应流无极，丕功见有成。发祥开茂绪，介祉佑群生。亿兆观宏壮，虔恭意倍倾。右六
　　夕梦通中禁，仙游降上苍。鸿源昭浚发，丕历协无疆。报况虔心积，储休瑞命昌。庆云知不竭，亿载保咸康。右七
　　福地求清界，良金范粹仪。中霄闻圣训，邃古启昌期。累洽彰敷佑，精衷报锡禧。乾乾瞻肖像，简简茂丕基。右八
　　药宫成壮丽，郢匠极精微。层阁形疑涌，虚檐势若飞。宝龟生绿毳，画栋见灵辉。钦奉求多福，常期惠九围。右九
　　( )窱门扃启，峥嵘殿宇开。云低龙影度，风静鹤音来。金简藏三洞，飘车奏九垓。何烦言阆苑，即此是龟台。右十
　　玉清乐一十首
　　玉清乐，玉清圣境异诸天，玉清乐五门高敞在云中。玉清乐知与三天路暗通。玉清乐绛节参差凝瑞目，玉清乐洞音缥缈引和风。玉清乐，玉清乐　右一
　　秘殿岧峣象玉虚，玉清乐飙游临暨福祥敷。玉清乐百神设卫尊灵命，玉清乐亿载延禧佑帝图。玉清乐，玉清乐　右二
　　千尺高高薄紫烟，玉清乐望中隐隐见灵仙。玉清乐上藏玉字昭丕贶，玉清乐下佑璇图保亿年。玉清乐，玉清乐　右三
　　宏构巍巍如岳峙，玉清乐层轩弈弈状翚飞。玉清乐上清降冶流鸿福，玉清乐下土祈褫仰烈辉。玉清乐，玉清乐　右四
　　画栋华榱临福地，玉清乐琅函金简秘仙经。玉清乐民风永使臻清静，玉清乐帝绪常期奉庆灵。玉清乐，玉清乐　右五
　　虚廊显敞列丹青，玉清乐万汇森然罔遁形。玉清乐已桉玉书图隐景，玉清乐更摹宝应载祥经。玉清乐，玉清乐　右六
　　三尺斋坛碧玉成，玉清乐五更醮席对繁星。玉清乐灵仪祗率遵三洞，玉清乐景福咸臻保万龄。玉清乐，玉清乐　右七
　　万寿无疆期景贶，玉清乐百灵咸秩表虔心。玉清乐萧芗午夜思昭格，玉清乐欻驾层霄想降临。玉清乐，玉清乐　右八
　　台号通天闻汉氏，玉清乐阁名降圣想唐时。玉清乐岂将往古矜宏壮，玉清乐但冀烝民受福禧。玉清乐，玉清乐　右九
　　测影神皋求吉地，玉清乐僝工刚日建宏规。玉清乐烝黎受福庆无算，玉清乐穹昊延祥悉在兹。玉清乐，玉清乐　右十
　　太清乐一十首
　　太清乐，太清乐，太清何处以逍逼。太清乐宝录凝祥下玉虚，太清乐灵心敷佑属瑶图。太清乐肇开恭馆扬丕佑，太清乐永秘琅函在上都。太清乐，太清乐　右一
　　金绳揆日将成礼，太清乐玉字遵期复降灵。太清乐缅法圜方营壮丽，太清乐仰延飙欻答高明。太清乐，太清乐　右二
　　仙官协梦告灵期，太清乐真驭排云下禁闱。太清乐鸿绪发源闻锡羡，太清乐珠宫报贶务夤威。太清乐，太清乐　右三
　　贡金在冶镕天表，太清乐离卫遵涂展国经。太清乐邃古发祥成茂绪，太清乐亿年恭已奉鸿灵。太清乐，太清乐　右四
　　珍符锡佑彰垂裕，太清乐秘宇成功答降祥。太清乐励翼岂曾忘夙夜，太清乐诚明常冀达穹苍。太清乐，太清乐　右五
　　芯芬清夜列皇闱，太清乐星斗荧荧瑞气滋。太清乐玉酒更无余沥在，太清乐飙车默有降临期。太清乐，太清乐　右六
　　显敞层楹奉帝期，太清乐森罗珍果备鸿仪。太清乐芳馨徧享彰来格，太清乐感应冥通见锡禧。太清乐，太清乐　右七
　　天柱乔峰藏瑞石，太清乐道林开土着微辞。太清乐真宗浚发形先觉，太清乐丕历延洪示后期。太清乐，太清乐　右八
　　昊穹降鉴显鸿威，太清乐方册披文叙烈辉。太清乐瑞日德星常并照，太清乐矞云协气每交飞。太清乐，太清乐　右九
　　方地效祥群宝日，太清乐灵芝擢秀瑞尤多。太清乐已占共颖符多稼，太清乐更育交柯协至和。太清乐，太清乐　右十
　　白鹤赞一十首
　　群嬉瑞羽出青田，望以霜华编挠天。人世不知空仰叹，静思应是洞中仙。右一
　　仙姿相续呈祥至，瑞典徐观自古同。方信扬音清跸内，还同娇翼燎烟中。右二
　　霜翎高逐祥风势，朱顶低浮瑞日辉。为显灵心来表瑞，前迎秘箓每群飞。右三
　　八景戒期登秘宇，九清敷佑协祥经。曾云颉颃瞻仙羽，暴日徘徊在福庭。右四
　　五金镕范粹仪成，千里森罗藻卫行。应有灵仙来述职，化为珍羽蔽空迎。右五
　　福地将兴橐钥功，人心祗栗夙宵同。忽观淬羽丹青色，飞上瑶坛烟雾中。右六
　　良冶将期睹粹容，醮坛先事祷神功。岂期嘉荐当中夜，忽有仙音在半空。右七
　　舢舻相接济洪川，万目丛观意惕然。因见灵潮来巨壑，益知降祉自高天。右八
　　宝舰乘流近帝都，应龙表瑞见全躯。不随蓊郁飞云去，常与辉煌藻卫俱。右九
　　鸿渊极目接苍烟，巨舰扬帆独晏然。不独阳侯收骇浪，更观等觉见金田。右十
　　散花词一十首
　　玉宇千门启，金炉百和然。芬芳盈法座，祗栗待群仙。右一
　　天上春常在，花开不计时。瑶坛沾瑞露，芳气更蕃滋。右二
　　仙葩色最红，望与火云同。为问生何处，瀛洲清景中。右三
　　仙花不记名，百步有芳馨。华席开清醮，飙车降紫庭。右四
　　洞中春不歇，常有百花香。攀折来瑶席，芬芳徧道场。右五
　　禁苑花齐发，人间第一芳。雕盘和湛露，兰殿奉虚皇。右六
　　非剪亦非裁，先春晓夕开。为迎真驭至，常有好风催。右七
　　散花花不尽，徧在玉清中。还似卿云起，纷纷迎碧空。右八
　　空裹花无际，元生玉帝宫。只来临靖馆，不去逐和风。右九
　　此花颜色异，片片绮霞飞。散布瑶坛上，徧沾羽客衣。右十
　　又散花词七言，一十首
　　散花何处最花多，天上高天有大罗。花在此中生本异，况将瑞露庆云和。右一
　　昆丘绝顶有龟台，台上奇花四序开。不是群仙朝玉帝，何由散到世间来。右二
　　天上天花旦夕开，不同人世待春来。天花每有天人折，将献层城日几回。右三
　　瑶台半夜露华滋，月帔朝真在此时。时有仙花空裹降，吹来玉宇奉金姿。右四
　　五色奇葩降洞天，仰观空裹势翩翩。莫言仙境常时有，动是人寰亿万年。右五
　　仙花折得自仙宫，散在珍台晓景中。玉阙有春春不老，璇图受福福无穷。右六
　　羽客骖鸾在半天，下瞻珍馆意乾乾。蓬莱折得花无数，散在殊庭黼座前。右七
　　上林花卉先春发，幽谷莺声尚未知。不遣常人攀折得，尽将福地奉真期。右八
　　洞中三十六天春，仙境由来异世人。采得名花何处去，将来宫馆奉高真。右九
　　仙官真侣往还频，去看蓬山阆苑春。每采芳华朝上帝，愿均福佑及生民。右十
　　金箓斋三洞赞咏仪卷中竟
　　金箓斋三洞赞咏仪卷下
　　玉清乐一十首
　　地居天上接空居，玉清乐万象森罗遍八区。玉清乐功用不知谁主宰，玉清乐绛霞丹雾閟清都。玉清乐，玉清乐　右一
　　碧落空歌黍米珠，玉清乐十方勃勃入无余。玉清乐闻经庆喜难言说，玉清乐九色龙腾八景舆。玉清乐，玉清乐　右二
　　羽童呼吸辟非烟，玉清乐烟气徘徊绿室前。玉清乐造化不从身外得，玉清乐自根自本即三天。玉清乐，玉清乐　右三
　　帝景相将会玉洲，玉清乐明真层观紫云浮。玉清乐掣开三八黄金锁，玉清乐无极虚皇在上头。玉清乐，玉清乐　右四
　　白玉飞符下紫庭，玉清乐华旛三举召群灵。玉清乐攀条咀嚼空青蕊，玉清乐五体金光射日星。玉清乐，玉清乐　右五
　　远昌台下海扬波，玉清乐得道高真始得过。玉清乐下格小仙追莫及，玉清乐邕邕遥听八鸾和。玉清乐，玉清乐　右六
　　五色云营叆叆屯，玉清乐三三洞户敞琼门。玉清乐何方道士通朱表，玉清乐玉女飞函达上尊。玉清乐，玉清乐　右七
　　上景三元妙色精，玉清乐绛宫久已列仙名。玉清乐更从大混存雌一，玉清乐缥缈云车驾羽明。玉清乐，玉清乐　右八
　　真阳馆裹气徘徊，玉清乐升降三宫密往来。玉清乐生死不忏浮世事，玉清乐相将五老上金台。玉清乐，玉清乐　右九
　　三华太素自然生，玉清乐空裹芙蓉灼灼明。玉清乐绛室金房虚宝座，玉清乐大微童子下相迎。玉清乐，玉清乐　右十
　　上清乐一十首
　　紫清天上育华林，上清乐绛实朱柯竹叶深。上清乐咀嚼繁英身不老，上清乐下观乌兔换光阴。上清乐，上清乐　右一
　　元君八炁号青灵，上清乐锦帔飞裙住玉城。上清乐把握帝符司道籍，上清乐拔除尘累济群生。上清乐，上清乐　右二
　　高上皇人宴紫霄，上清乐撷芳常引八骞条。上清乐肌肤表裹瑠璃彻，上清乐映照三涂万苦消。上清乐，上清乐　右三
　　九日宫中四老真，上清乐广霞山上宴仙宾。上清乐鸣钟鼓瑟行灵醑，上清乐碧落融融别有春。上清乐，上清乐　右四
　　浮绝山连白玉京，上清乐金华楼共日华明。上清乐五真结就圆珠炁，上清乐骨似丹琼貌似婴。上清乐，上清乐　右五
　　秀华峰下五灵都，上清乐元景神君握化枢。上清乐真火有功能造物，上清乐销镕五毒出阴途。上清乐，上清乐　右六
　　赫赫瞳瞳日九轮，上清乐六渊宫殿紫元君。上清乐霞冠锦坡端居暇，上清乐披拂祥烟着赤文。上清乐，上清乐　右七
　　佳炁青葱覆紫空，上清乐青精羽驾命元童。上清乐逆风浩荡三千里，上清乐七返香烟处处通。上清乐，上清乐　右八
　　流汩池中大宝莲，上清乐开花十丈映池泉。上清乐嗅香饮水无饥渴，上清乐绰约金华叶上仙。上清乐，上清乐　右九
　　万仞霞山峙玉虚，上清乐四司冠剑护灵都。上清乐众真稽首持天禁，上清乐腰佩仙皇逸录符。上清乐，上清乐　右十
　　太清乐一十首
　　太一元君掌列仙，太清乐彤晖绛彩射芝田。太清乐功圆会遇刊名籍，太清乐可但洪崖笑柏肩。太清乐，太清乐　右一
　　五节清香半夜焚，太清乐天人玉女尽遥闻。太清乐味同炁合遥相应，太清乐绛节霓旌下五云。太清乐，太清乐　右二
　　太极元君翠翮车，太清乐万魔奔走听神符。太清乐九龙纵步齐骧首，太清乐时见空中吐火珠。太清乐，太清乐　右三
　　蕊珠宫裹七言成，太清乐十一神君一一名。太清乐云拥苍虬归火府，太清乐风随素虎出沧瀛。太清乐，太清乐　右四
　　金阙明光后圣君，太清乐流津焕彩结丹云。太清乐不因太上相传授，太清乐安得人间有玉文。太清乐，太清乐　右五
　　元景岩峦耸太空，太清乐彭彭仙室在霞中。太清乐九灵变化俄离合，太清乐羽驾飖飖不可穷。太清乐，太清乐　右六
　　东井中涵皓月精，太清乐群龙奋搦运金( )。太清乐仙人灌沐知何代，太清乐唯见玻璃透骨明。太清乐，太清乐　右七
　　渺渺三津绕帝川，太清乐川连红雾雾连天。太清乐玉灵仙母时游息，太清乐侍卫森罗日月軿。太清乐，太清乐　右八
　　九灵玉馆接昆仑，太清乐山隔流刚不可亲。太清乐嘱付紫兰令说与，太清乐红尘何苦弊精神。太清乐，太清乐　右九
　　左右灵飞运甲庚，太清乐琳房八景炼华精。太清乐常阳宴罢归何处，太清乐掷火流金事克成。太清乐，太清乐　右十
　　步虚词一十首
　　太极分高厚，轻清上属天。人能修至道，身乃作真仙。行溢三千数，时丁四万年。丹台开宝笈，金口为流传。右一
　　大梵三天主，虚皇五老尊。尚难窥彻妙，岂复入名言。宝座临金殿，霞冠照玉轩。万真朝帝所，飞舄蹑云根。右二
　　蒙蒙如细雾，冉冉曳铢衣。妙逐祥烟上，轻随彩凤飞。几陪瑶室宴，忽指洞天归。伫立扶桑岸，高奔日帝辉。右三
　　旋步云纲上，天风飒尔吹。飘裾凌斗柄，秉笏揖参箕。狮子衔丹绶，骐驎导翠辎。飞行周八极，几见发椿枝。右四
　　绿鬓颓云髻，青霞络羽衣。晨趋阳德馆，夜造月华扉。搏弄周天火，韬潜起陆机。玉房留不住，却向九霄飞。右五
　　昔在延恩殿，中宵降九皇。六真分左右，黄雾绕轩廊。广内尊神御，仙兵护道场。孝孙今继志，咫尺对灵光。右六
　　宝箓修真范，丹诚奏上苍。冰渊临兆庶，宵旰致平康。万物消疵疠，三辰效吉祥。步虚声已彻，更咏洞玄章。右七
　　宛宛神洲地，巍巍众妙坛。鹤袍来羽客，凫舄下仙官。玉斝斟元醴，琅函启太丹。至诚何以祝，四海永澄澜。右八
　　水噀魔宫慑，灯开夜府明。九天风静嘿，四极炁澄清。啸咏朱陵曲，翱翔白玉京。至诚何以祝，国祚永安荣。右九
　　华夏吟哦远，人声自抑扬。冲虚归道德，曲折合宫商。殿阁沉檀散，楼台月露凉。至诚何以祝，多稼永丰禳。右十
　　散花词一十首
　　绛节徘徊引，天花散漫飞。高真无染着，片片不沾衣。右一
　　八陛旋瑶级，千花扬锦英。绿渟并紫( )，焕丽不知名。右二
　　浅浅黄金萼，匀匀白玉英。天风随御驾，吹满九重城。右三
　　绰约萦空际，缤纷落座隅。韶华长不老，何处觅仙都。右四
　　净侣吟仙曲，人人赞善哉。万花兴供养，飞舞自天来。右五
　　宝叶开琪圃，珍柯在紫微。不教蝴蝶采，长共彩鸾飞。右六
　　圣境三千岁，仙花始一开。如何金箓会，并奉列真来。右七
　　几席延飙驭，香灯建宝坛。丹心无可献，碎锦洒云端。右八
　　碧绿相差次，红黄迭浅深。化工应自失，雕斲本何心。右九
　　洞案炉烟起，无为道德香。同根无异气，喷鼻更芬芳。右十
　　白鹤词一十首
　　胎化灵禽唳九天，雪毛丹顶两相鲜。世人莫认归华表，来端升平亿万年。右一
　　瑶台风静夜初分，仰喙惊鸣露气新。太液徘徊归未得，曾於往劫作麒麟。右二
　　灵鹤翩翩下太清，玉楼金殿晓风轻。昂昂不与鸡为侣，时作冲天物外声。右三
　　三山碧海路非遥，来瑞清都下紫霄。霜雪羽毛冰玉性，瑶池深处啄灵苗。右四
　　金火纯精见羽仪，长随王母宴瑶池。玉坛夜醮神仙降，飞过缑山人不知。右五
　　五云宫殿步虚长，斗转旋霄夜未央。白鹤飞来通吉信，清音齐逐返魂香。右六
　　一声嘹泪九皋禽，换骨轻清岁月深。辽海等闲人不识，大罗天上有知音。右七
　　白毛鲜洁映霜华，丹顶分明夺绛纱。千六百年神炁就，飞鸣长伴玉仙家。右八
　　蓬莱会散列仙归，羽驾飘然白鹤飞。明代为祥人惯见，何须乐府咏金衣。右九
　　玉宇沉沉瑞雾开，香风未断鹤徘徊。奇姿会与青田别，定是仙人次第来。右十
　　金箓斋三洞赞咏仪卷下竟
　　
