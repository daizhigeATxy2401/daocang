生天经颂解 
　　经名：生天经颂解。金元问道士超然子（王吉昌）撰。一卷。底本出处：《正统道藏》洞真部赞颂类。
　　生天经颂解 
　　超然子颂
　　元始天尊
　　至高至大虚无祖，接引群生万法根。
　　三十二天都教主，如如不动号为尊。
　　说此生天
　　生天生地亦生人，四象三才育五行。
　　无相无名天地始，有情有相物情宗。
　　得道真经。
　　深根固蒂始中心，复命归根立本真。
　　炼就九阳金鼎出，慧光朗照遍乾坤。
　　尔时，元始天尊
　　泓蒙混合未分源，似有如无恍惚间。
　　至寂至虚含万象，渐生五太立人天。
　　在大罗天上玉京山中，
　　大罗天上玉京山，旷朗无尘绝往还。
　　觉悟剎那生静境，迷情如隔万重关。
　　告诸仙曰：吾今为汝略启身心，
　　虚无妙相身心启，暂假凡躯主妙规。
　　金口泄开天地奥，灵光射出混元机。
　　明开道要。
　　道要玄微非有无，无中生就有形躯。
　　有中炼出无形体，自在逍遥物外居。
　　十方得道神仙皆从此经修行而通微奥，
　　万八千篇立妙玄，生天得道始修仙。
　　爱河须仗舟船渡，到岸遗舟合自然。
　　善男子、善女人，
　　天尊普化遍十方，男女无殊一体观。
　　大抵澄心崇至道，智愚凡圣总成仙。
　　依凭斋戒，是作津梁。
　　洗心防息真斋戒，除情去欲是津梁。
　　境灭心忘无垢染，灵明何处不圆方。
　　一切有为，显诸真露，
　　色心未动本无为，朴散形生自有为。
　　籍假养真真露显，莫因假物丧灵仪。
　　体此法相，乃可授持。
　　方求鱼兔觅蹄筌，得兔忘蹄鱼亦然。
　　乃可授持虽有相，有为无作越中边。
　　能屏众缘，永除染着，
　　外行周圆托众缘，莫将名利丧根源。
　　洪锺在叩声虽向，应物无心两事全。
　　外想不入，内想不出，
　　六门长闭紧牢关，莫纵三尸恣往还。
　　二物调和收宝鼎，一条银焰出昆山。
　　乃得五脏清冻，六腑调泰，
　　四象中央一炁先，周流三界任巡还。
　　青龙火里寒雾，白虎潭中吐赤烟。
　　三百六十骨节之间有诸滞碍，十恶之业，
　　三三六六结成形，口四身心眼耳馨。
　　始为七情耽染着，屏除十恶认元宗。
　　百八十烦恼之业，
　　七情三业丧灵源，半是凡身半是仙。
　　炼就极阳无相礼，自然烦恼不相干。
　　众苦罪源，悉皆除荡。
　　三彭恣纵业根源，五欲身耽惹祸愆。
　　罪业屏除无苦恼，自然超脱死生关。
　　即引太和真炁，注想身田，
　　意定心宁莫强求，绵绵来往自通流。
　　华池浇灌三田润，要长灵芝饲白牛。
　　五脏六腑，心目内观，
　　五气朝元五气清，六阴消尽六阳生。
　　慧眸踢起分明觑，内外无尘体自真。
　　真炁所有，清静光明，虚白晃曜。
　　虚白灵光晃太空，辉辉焕焕古今存。
　　莫将明月清风谕，风月何曾得久停。
　　杳杳冥冥，内外无事，
　　内无所感外无求，真乐真欢喜自由。
　　昏昏默默如醉梦，了无一物挂心头。
　　昏昏默默，正达无为，
　　混混茫茫有若无，昏昏昏里性恬虚。
　　法界往来无所住，无为无作了元初。
　　古今长存，总持静念，
　　浩劫绵绵非有有，不增不减不空空。
　　长江万顷无波溢，湛湛澄澄息浪风。
　　从兹解悟，道力资扶，
　　迷云消散静乾坤，朗照虚无若鉴容。
　　玉兔奔驰投绛阙，金鸟飞入广寒宫。
　　法药相助，仍节饮食。
　　天地相和万物冲，衣食调摄自然通。
　　抽添水火无亏溢，炼就神丹射九官。
　　驱遣鬼尸，安静六根，浄照八识，
　　阴魔遣却六神宁，宝鼎祥光晃太空。
　　八景返为八色水，结成云篆出昆仑。
　　空其五蕴，正妙三元，
　　五欲蠲除五蕴空，五般霞彩斗争新。
　　三宫升降无穷尽，稳跨金龙赴玉京。
　　得道成真，自然升度。
　　金丹炼就保长生，玉性玲珑万法空。
　　得道有如非得道，自然升度九霄中。
　　尔时诸天仙众，上白天尊言：
　　诸天仙众各归依，仰谢天尊洁众迷。
　　云散风停天莹静，一轮明月照希夷。
　　自从无始以来，至於今日，
　　未分五太混元初，恍惚其中若有无。
　　浩劫长存无损益，有余那得证无余。
　　未闻如是大乘经典，
　　视之不见听无声，非色非空绝我人。
　　只为众生着有相，教风权且立三乘。
　　我等缘兹幸会，广及一切，道果圆满。
　　未晓前生作甚缘，今生同遇上真传。
　　亘初业障皆消散，行满功周赴九天。
　　而作颂曰：杳杳冥冥清静道，
　　无中生有阴阳道，五行内外俱颠倒。
　　忘心忘法亦忘形，杳杳冥冥清静道。
　　昏昏默默太虚纵。
　　无拘无染越和冲，声色非干万法空。
　　得意忘言如酩酊，昏昏默默太虚纵。
　　体性湛无所住，
　　绝情绝意忘忧虑，慧光不染纤尘污。
　　茫茫浩劫独纵横，体性湛然无所住。
　　色心都寂一真宗。
　　正眼拂开尘世景，灵台不挂半毫分。
　　真清真静玄中妙，色心都寂一真宗。
　　生天经颂解竟
　　
