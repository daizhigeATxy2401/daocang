诸师真诰
　　经名：诸师真语。一卷。底本出处：《正统道藏》洞真部赞颂类。
　　诸师真诰
　　元始至尊号
　　志心归命礼，三界之上，梵炁弥罗。上极无上，天中之天。郁罗萧台，玉山上京。渺渺金阙，森罗净泓。玄元一炁，混沌之先。宝珠之中，玄之又玄。开明三景，化生诸天。亿万天真，无鞅数众。旋斗历箕，回度五常。巍巍大范，万道之宗。大罗玉清、虚无自然、至真妙道元始天尊。
　　上清号
　　志心归命礼，居上清境，号灵宝君。祖劫化生，九万九千余梵炁；赤书焕发，六百六十八真文。因混沌赤文而开九霄，纪元洞玉历而分五劫。天经地纬，巍乎造化之宗；枢阴机阳，卓尔雷霆之祖。大悲大愿、大圣大慈、玉宸道君灵宝天尊。
　　泰清号
　　志心归命礼，随方设教，历劫度人。为皇者师，帝者师，王者师，假名易号；立天之道，地之道，人之道，隐圣显凡。总千二百之官君，包万亿重之梵炁。化行今古，着道德凡五千言；主握阴阳，命雷霆用九五数。大悲大愿、大圣大慈、太上老君道德天尊。
　　弥罗号
　　志心归命礼，弥罗无上天，妙有玄真境。渺渺紫金阙，太微玉清宫。无极无上圣，无无复光明。寂寂浩无宗，玄范总十方。湛寂真常道，恢漠大神通。穹苍真老，妙圆清静。智慧辩才，至道至尊。三界师，混元祖。无能圣主，四生慈父。高天上圣，大慈仁者。十号圆满，万德周身。无量度人，拔生死苦。诸佛之师，众圣之王。太上开天执符、御历含真、体道金阙、云宫九穹、历御万道、无为大通明殿、昊天玉皇大天尊、玄穹高上帝。
　　天皇号
　　志心归命礼，紫微宸极，勾陈天宫。九光宝苑之中，五炁玄都之上。体元皇，而佐司玄化；总两极，而共理三才。主持兵革之权衡，广推大德；统御星辰之躔次，毋失常经。上象巍峨，真元恢漠。大悲大愿、大圣大慈、勾陈上宫天皇上帝。
　　星主号
　　志心归命礼，大罗天阙，紫微星宫。尊居北极之高，位正中天之上，佛号金轮炽盛，道称玉斗玄尊。璇玑玉衡，齐七政；总天经地，纬日月。星宿约，四时行，黄道紫垣，万象宗师，诸天统御。大悲大愿、大圣大慈、万星教主、无极元皇、中天紫微北极大帝。
　　后土号
　　志心归命礼，九华玉阙，七宝皇房。承天禀命之期，主阴执阳之柄。道推尊而含弘光大；德数蓄於柔顺利贞。效法昊天，根本育坤元之美；流形品物，生成施母道之仁。岳渎是依，山川咸伏。大悲大愿、大圣大慈、承天效法、后土皇地祇。
　　神霄号
　　志心归命礼，高上神霄府，凝神焕照宫。会元始祖炁以分真；应妙道虚无而开化。位乎九霄之上，统理诸天；总乎十极之中，宰制万化。宣金符而垂光济苦，施惠泽而覆育兆民。恩溥乾元，仁敷浩劫。大悲大愿、大圣大慈、玉清真王、南极长生大帝、统天元圣天尊。
　　救苦号
　　志心归命礼，青华长乐界，东极妙严宫。七宝芳骞林，九色莲花座。万真环拱内，百亿瑞光中。上清灵宝尊，应化玄元始。浩劫垂慈济，大千甘露门。妙道真身，紫金瑞相。随机赴感，誓愿无边。大圣大慈、大悲大愿、十方化号、普度众生、亿亿劫中、度人无量、寻声赴感、太一救苦天尊、青玄上帝。
　　可韩号
　　志心归命礼，高上丹霄，隶元上府。朱官绛阙，毓神光於浩劫之家；宝木骞林，现瑞相於太清之境。运大化慈悲之造，降真精橐钥之机。削死上生，广天地一元之德；陶魂铸魄，回幽灵万类之生。焕发阳明，普疏阴境。大悲大愿、大圣大慈、九天青城、可韩丈人、朱陵度命天尊。
　　普化号
　　志心归命礼，九天应元府，无上玉清王。化形而满十方，谈道而趺九凤。三十六天之上，阅宝笈，考琼书；千五百劫之先，位正真，权大化。手举金光如意，宣说玉枢宝经。不顺化作微尘，发号疾如风火。以清净心，而弘大愿；以智慧力，而伏诸魔。总司五雷，运心三界。群生父，万灵师，大圣大慈、至皇至道、九天应元雷声普化天尊。
　　雷祖号
　　志心归命礼，高上玉霄府，雷霆洞渊宫。三境分真，九天演化，光会大罗之表，神通浩渺之天。拯水旱於下方，祛虫蝗於历劫。发弘誓愿，利济众生。大圣大慈、大悲大愿、九天雷祖大帝、除灾济物天尊。
　　太一号
　　志心归命礼，高上琅霄府，紫微碧玉宫。光焕郁萧，真凝太极。发妙炁於金阙，烜大化於混茫。回淳风於浇漓之余，保制劫运；恢利泽於寰宇之表，陶育黔黎。大圣大慈、大悲大愿、上清紫微碧玉宫、太一大天帝、保制劫运天尊。
　　洞渊号
　　志心归命礼，高上太霄境，六天洞渊官。瑞相端严，现光明於碧落之境；真身广博，敷妙泽於种民之天。遏五府之魔灵，荡万方之瘴疠。跻民生於仁寿，抚治化於希夷。大悲大愿、大圣大慈、六天洞渊大帝、伏魔上上太一天尊。
　　六波号
　　志心归命礼，紫霄上境，六波天宫。妙相光明，现慈颜於天一；宸居寥廓，施福惠於人寰。捍浩渺之洪灾，济炎威之回禄。陶镕万汇，综理一元。大圣大慈、大悲大愿、六波天主帝君普施法润天尊。
　　采访号
　　志心归命礼，紫玄景曜府，九天保运宫。至道分光，总十方之梵炁；真常显妙，回浩劫之浇风。采录诸天，纪善功而消恶籍；恩融万化，标禄字而上生名。大圣大慈、大悲大愿、九天采访朱陵上帝、应元保运妙化天尊。
　　斗母号
　　志心归命礼，西天竺国，大智光中，真空妙相法王师，无上玄元天母主。金光烁处，日月潜辉。宝杵旋时，鬼神失色。显灵踪於尘世，卫圣驾於阎浮。众生有难，若称名；大士寻声，来救苦。大悲大愿、大圣大慈、圣德巨光天后、摩利支天大圣。
　　三官诰
　　唯三圣人，乃一太极。晋受浩劫家之命，鼎膺无量品之褒。紫微清虚，洞阴总领，功过赐福，赦罪解厄，溥济存亡，道冠诸天，恩覃三界。大悲大愿、大圣大慈、三元三品三官大帝、三宫九府应感天尊。
　　火官诰
　　四元四品，考较火官。运扶乾健，德合离明。居太阳丹天之中，统左府注生之籍。盛德在火，炎帝持衡。功参佐於三元，气运行於四月。驾赤龙而行南陆，照明荧惑之宫；烛朱陵而显丹台，焕赫文昌之府。辉辉朗耀，炳炳照临。大悲大愿、大圣大慈、赤皇上品三炁火官炎帝真君、洞阳大帝南丹纪寿天尊。
　　玄天诰
　　混元六天，传法教主，修真得道，济度群迷，普为众生，消除灾障。八十二化三界祖师、大慈大悲、救苦救难、三元都部署、九天游弈使、左天罡北极右垣大将军、镇天助顺、真武灵应、福德衍庆、仁慈正烈、协运真君、治世福神玉虚师相玄天上帝、金阙化身荡魔终劫济苦天尊。
　　祖天师诰
　　本来南土，上泝蜀都，先获黄帝九鼎之丹书，后事老君两度於玉局。千轴得修行之要，一时成吐纳之功。法箓全成，受盟威品而结璘诀；正邪两辩，夺福庭治而化咸泉。德就大丹，道齐七政。大悲大愿、大圣大慈、三天扶教辅玄体道大法天师、雷霆都省泰玄上相都天大法主、正一冲玄神化静应显佑真君、六合无穷高明大帝、降魔护道天尊。
　　路祖师诰
　　诞生汉室，锡号晋朝。惟布炁以降邪，曾吞虎而救世。管玉霄洞真之法，传玄室内教之经。掌雷府刑，行都督府便宜之事；授天师职，升紫微天右相之斑。判保阳宫，主混元教。大悲大愿、大圣大慈、真元清皇上帝太虚普惠真君、九天宝册司命天尊。
　　魏祖诰
　　元皇演化，妙有真身。光明满月现慈容，清静玄风开正教。道尊圣祖，德重医王。主三界之雷霆，校群生之禄籍。祖师大慈仁者、宸照法王南岳总仙上真、九天司命金阙上保高元清真紫虚元君。
　　仙公诰
　　天台得道，合皂成真。昔受东华，复传西蜀。诏命玉京金阙，位登太极仙班。慈怜拯拔於沈沦，恩念普资於苦爽。葛天氏遗风，显着勾漏；今丹砂具存，括苍任游。罗浮乃止翛间，玉笥修理金书。大悲大愿、大圣大慈、太上玉京东昊太极左宫仙公、雷霆玄省天机内相玉虚紫灵普化玄静常道冲应孚佑真君、蚕恩广救慈悲大帝、度人无量天尊。
　　真君诰
　　混元始祖，一炁分真。多劫之前，积修至道。勤苦备悉，经纬逾深。万法千门，罔不斯历。救灾拔难，除害荡妖。功济生灵，名高王籍。众真推仰，宜有甄陛。大悲大愿、大孝大仁、九州都仙太史高明大使雷霆泰省天枢伏魔上相、至道玄应神功妙济掌九天司职太一定命注生真君、三天按察都检校普奏谏议大夫、天医大帝、度人祖师、净明普化天尊。
　　华盖诰
　　玉清高圣，虚皇至真。混元仙主，应化分灵。含真体道，功行圆成。驱雷役电，福国康民。辅佐忠孝，灭罪延龄。华盖祖师，人天教主。佥书雷霆三省上相金阙大仙、孚佑显灵超应护国真君、九天掌禄上卿高玄上帝妙道教主、三五飞步正佑妙灵冲应太虚真君、南极注生仙卿玄明上帝、克诚教主九一上清显佑感灵诚应妙远真君、北极考校仙卿大明上帝、三境化身天尊。
　　梓潼诰
　　不骄帝境，玉真庆宫。现九十八化之行藏，显亿千万种之神异。飞鸾开化於在在，如意救劫以生生。至孝至仁，功存乎儒道释教；不骄不乐，职尽乎天地水官。功德难量，威灵莫测。大悲大愿、大圣大慈、九天辅元开化主宰司禄职贡举真君、七曲灵应保德弘仁大帝、谈经演教消劫行化更生永命天尊。
　　三茅真君诰
　　天人道德，仙圣真师。孝悌通於神明，恩泽被於家国。隐恒山而悟道，栖句曲以升天。主岱宗恒霍之山，职赤城华阳之洞。劫运阴阳而统斡，雷霆水泽以兼司。接二弟之英资，授登真之秘诀。咸领神仙之籍，共膺玉册之荣。德博幽明，仁沾普率，随机赴感，誓愿弘探。太元妙道冲虚圣佑真应真君、地仙上真定录右禁冲静德佑妙应真君、地仙至真三官保命冲惠仁佑神应真君、九天司命三茅应化天尊。
　　麻姑元君诰
　　圆通湛寂，定应慈仁。昆仑山示现妙身，青城洞光显圣迹。过吴度蔡，善应诚而感通；掷米成丹，常游戏而变化。总领群仙之上，包罗万汇之中。炼体九和，超功十极。大悲大愿、大圣大慈、麻姑真寂冲应仁佑妙济元君。
　　洪崖仙伯诰
　　一炁分真，五行毓质。作上古，神农之师表；受二仪，灵宝之真机。常示现於晋唐，每垂光於今昔。跨雪精於西岭，划长啸於开元。音动宸旒，清绝湛露之殿；法传羽褐，绵洪道日之辉。泽被寰区，恩周普率。大悲大愿、大孝大仁、洪崖先生青城仙伯、净明经师应化真君。
　　全真五祖诰
　　大道开先，玄元阐化。教垂今古，示号东华。接汉室之将军，隐终南而仙契。过化每超於劫运，示现常在於人寰。启唐朝之英贤，悟神仙之秘诀。飞剑货药，警化无方。金廷丞相之高标，宝印力辞之勇决。霞裾上陟，南北统宗。天复挺於人豪，道遍通於四海。发金莲之七朵，演仙派於十方。长生理被於于今，玄妙天垂於率土。恢弘至道，广度愚迷。全真祖师东华紫府辅玄立极大道帝君、正阳开悟传道垂极帝君、纯阳演正警化孚佑帝君、海蟾明悟弘道纯佑帝君、重阳全真开化辅极帝君、五祖阐道天尊。
　　祖元君诰
　　元始化炁，清微正宗。广大高明，悟心全於道体；刚健纯粹，生性禀於神灵。致雷霆於无为之中，包天地於有象之外。上极无上，会四派之真源；玄之又玄，参三乘之妙义。阐扬大教，利济群生。洞照宫中清微师祖、元上侍宸金阙昭凝妙道保仙通化一辉元君。
　　北七真诰
　　道先一气，世显七真，悟五行不到之言，得九转返还之诀。甘泉润物，变朽回春。金国仙姿，得四言而契道；卫州变化，坐十载以成真。壁间墨迹之非凡，雪竹月松之姿异。二井有多生之记，一时着显化之功。磻溪六年、龙门七载。道功备，而名闻时主；丹符锡，而掌握神仙。石上谈玄，空中飞盖。元主屡宣而问道，甘霖克日以济民。蚤穷易道之言，晚造神仙之诀。卦图斯演，至道大成，清静散人，探玄得道，蓬莱仙路，亿劫独持，慈悲济苦，全真祖师。丹阳抱一无为普化真君、长真凝神玄静蕴德真君、长生辅化宗玄明德真君、长春全德神化明应主教真君、玉阳体玄广慈普度真君、太古广宁通玄妙极真君、清静渊贞玄虚顺化元君，七真演化天尊。
　　南五祖诰
　　明真证道，行化南天。九皇降迹於天台，一脉浚通於刘祖。采琼花之仙异，着悟真之丹书。道付杏林，不日还元之篇集；法通鸡足，于焉丹髓之书成。真人挺出惠州，性地悟超神俊，刀圭入口，神化无边。施雷雨於掌中，苏民生於世外。德彰南海，获琼玉之英标；道徧遐荒，饫法言之灵妙。龙虎浮罗之迹，武夷玉隆之区。过化多方，真文备着，为神仙之首冠，集前代之范模。誓愿弘深，慈悲仁圣祖师。悟真紫阳真人、杏林翠玄真人、道光紫贤真人、泥丸翠虚真人、琼管紫清真人。
　　虚靖天师诰
　　白雪丹消，黄芽旧积。文章星斗，老君授三五飞步之玄；玉局箓符，汉祖传正一斩邪之旨。于以登名於紫府，于以掌握於雷霆，伐疵疠於青城，灭妖氛於下界。巍巍荡荡，妙妙玄玄，去太极，登紫微，聚三华，朝五炁。随机格物，闲邪存神。祖师三十代天师虚靖冲弘悟道真君，玄风演化天尊
　　侍宸诰
　　高上神霄，玉清雷府。光分一炁，锺秀君峰；道运五行，侍宸徽庙。掌中雷雨，救旱消灾，指顾阴晴，安邦护国，功齐亿劫，教法祖师，德济群迷，众生慈父。冲虚通妙灵慧真君。
　　雷真人诰
　　高上神霄府，玄都执法尊，演教大真人，玉帝侍御史，九天都纠察。阐教慈父，济世真师，提点三界，统摄万灵，琼都上相，混元妙道普济真君、雷声演教天尊。
　　辛天君诰
　　高上碧霄上清华王，东极注生青华大帝，南昌火府通明猛吏阳晶炼度执法真人，分权定衡真王玄都玉府太极先天冲玄上吏，太乙木郎先天都元帅，九天考较使司元储福定命真君，铁笔注律大神光寂通天演法大元帅，掌风云雷雨、电霜雪雹、银牙耀目、提点三界，三十六天雷霆大都督青帝天君，元始一炁节制万灵太乙五雷判府天尊。
　　邓天君诰
　　高上神霄玉清真王，南极长生朱陵大帝，太阳九龙皇君，南昌上宫受炼真人，至真霹雳大仙，玄都九疑九夷蓬莱沧水使者，上清三境都元帅、九天采访使应元保运妙化真君，欻火律令大神、光妙横天演真大元帅、掌行风催雨诛邪破庙祛诸潭洞、总统三元八十一天雷霆都总管炎帝天君、元始祖劫一炁分真太一雷声普化天尊。
　　张天君诰
　　高上神霄玉清真王，南极保生洞阴大帝，旸谷神君清都律令蓬莱都水使九天采察大元帅，统摄三十三天雷霆都总管，掌雷云电雨部，玉府持奏御魔天君，校籍三界洞渊真宰，诛灭五逆赏善罚恶使者，飞捷报应真君，元始一炁宰御万灵太乙五雷广应天尊。
　　赵元帅诰
　　灵通丕演，圣德昭彰，凝形於大梵之初，显化乎无穷之世，持鞭提索，驭虎降魔，飞行三界鬼神惊，呼吸一声天地振。威光景朗，无愿而弗从；玄鉴灵明，有求而皆应。救生灵疾苦，保家国安宁，赞扬道法以无穷，亶镇玄风於永劫，大悲大愿、大圣大慈、扶天广圣如意冲和大神君。
　　诸师真语竟
　　
