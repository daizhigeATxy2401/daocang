三洞赞颂灵章
　　经名：三洞赞颂灵章。三卷。底本出处：《 正统道藏》 洞真部赞颂类。
　　三洞赞颂灵章卷上
　　玉清惠命颂
　　稽首玉清元始尊，稽首金阙虚无帝。包含造化运阴阳，极处自然无凝滞。生天生地生人物，五色祥光随处慧。度人无量不思议，敢仗祥光来拯济。归命东极宫中尊，归命十方救苦尊。毫光遍照三千界，智慧潜通五苦门。常以广大威神力，慈悲救苦济亡魂。指迷恶道返归真，法桥大度永长存。
　　华盖玄谒真凝炁章
　　幽微蕊宫为仙宅，道贯枢灵圆景白。飞根散叶翳翠条，妙炁三华贯幽彻。郁灵杳淑真人墟，云景眸奔通烜赫。泥丸三五合灵芝，结珠固精神炁活。飞烟妙霭却残凶，炼获飞仙去否厄。太玄太和在右府，紫清真人道为主。中虚恬淡自怡然，返老还胎导玄圃。知雄守雌资天机，回反乾坤镇中主。飞玄神炁合青玄，含药吐芳明子午。炼养灵根不复枯，万灵朝会群阴睹。琅音玉霜灌死体，徘徊沉默须周普。擒龙捉虎坐飙舆，隐韵流音遨妙府。黄华朱醴濯阳精，万道炁为群仙举。
　　妙英飞爽集玄炁章
　　道贯青玄集素瑞，灵宝飞真琼妙炁。生魂育魄返金容，五藏生华凝景翠。三田飞郁映华峰，宝曜玄黄端拱会。提携日月运纵玑，九炁发春扬拆地。含和吐蕊曜金莲，骊龙吐珠呈彩翅。鸾呜凤翔对上宾，虎啸虚岩华曲丽。洞观三界百关明，六纬七经齐天地。飞灵焕景掷炎灵，东井天河灌幽渭。九龙奔跃骞宝园，圆景灿炜总翘辔。飞霞采集咀玉根，景景胎仙生万汇。千灾却消摧凶残，幽室光明何所击。紫华混合青玄宫，电掣雷奔绛霞閟。云台碧落黍米珠，导达光玄焕二炁。注念左府悟玄机，反覆阴阳成上位。
　　青灵九炁君颂
　　东华吐灵凤，西宫扣瑶音。三炁结空洞，太虚生中心。灵书披七条，宝文翠华林。凤福逐天响，六时应节吟。上有度命童，焕夜朗长阴。万劫保形明，眇眇莫能寻。长炼不死年，与运同浮沈。日月照灵魂，游玑向东南。九星落形影，宝花生五心。自有不雕神，与我契丹金。赤书检籍炁，玉诀妙自陈。朱宫有绿籍，魔神莫能侵。
　　丹灵三炁君颂
　　绛云翠玉虚，灵风披太微。辽辽六炁降，眇眇吐灵辉。乘我日中影，披辔顺天回。朱童披灵夜，洞阳炼落晖。玉章度促年，灵歌五神开。长浪无绝景，一念入九围。亿劫超幽期，华命不雕衰。飞天披重关，南宫朗凶机。朱陵定绛籍，神备使形飞。七祖上生天，福德高巍巍。轮转空洞魂，出我九玄扉。夜景披朝阳，飘飘乘运归。
　　皓灵七炁君颂
　　琨台生琅音，玉炁遐七冥。宝章洞太虚，摄真入无形。锦云翠朱日，圆华逐月生。混合自然炁，迢迢九遐清。六慧纯梵行，五神有高灵。绛宅耀朱景，万劫不雕零。长存好生君，太乙合黄宁。保命度符籍，炼魂金华庭。引归不死炁，飘飘乘运生。七玄入南官，枯骸更鲜荣。长乐登云浮，高飞戏彩軿。逍遥大罗外，三界莫能轻。
　　玄灵五炁君颂
　　飞步入北清，把真招上元。乘景望玄台，四华生锦云。中有采芝童，羽衣何纷纷。长歌九命籍，金箓赤书文。十绝远华庭，飘飘度命幢。绿盖乘风回，丹霄拱琼轩。为我造上皇，拔录九夜门。度命朱陵阙，长保亿劫桩。留神营绛府，赤子明玄关。受形不死炁，自然生宝魂。七祖度南宫，世世福庆门。
　　青玄凝真导魂章
　　玉京万法大罗尊，千重宝梵亿玄言。碧霞绛云引众道，玉阙金合敷真文。偃定高真游飞空，八极飞神度无边。郁郁昭昭万炁中，吐声如婴炁成纹。振动梵天是空道，静明法曜惟慈云。超简昏衢北罗酆，列上金简还灵明。炎炎火池成清凉，解刃挫锋悉摧纷。豁散业境空法身，保召罪性来吾坛。天尊经济本无际，万天万地成真元。莫有不从不化度，超凌三界佐虚玄。随心所召随心归，仙信梵音如甘泉。一闻百骸解热恼，朱陵开度成飞玄。超凡大道入慈悲，不濯巨细惟翩伶。华夏泠泠引汝魂，逍遥独步紫虚天。
　　金真章
　　天魔乘空发，万神骇神庭。托化谣歌章，随变入无名。嚣尘何纷纭，秽道当涂生。云合结朱空，北帝涌神兵。鼓极自知道，玄运来相征。上景御飞辔，迅驾检云营。促校北帝录，收执群魔明。豁落张天罗，放威掷流铃。金真护空洞，玉光焕八冥。金符守上宫，神精戮天精。剪灭万妖炁，亿亿龟齐龄。上承九天信，啸命靡不倾。招真究三洞，惠诵朗日清。八道望玄霞，七转纬天经，洞合帝一真，拔度七祖程。削落五苦根，反魂蒙受荣。金光耀寂室，神烛自然生。香花散玉宇，烟炁彻玉京。帝遣徘徊辈，三元降绿軿。迅驾腾九玄，朝我玉皇庭。
　　玄掖振云袂，飞空乐未央。高步七宝林，逍遥天衢长。迢迢玉京山，琼台耀飞梁。仰观黄金阙，俯窥白玉床。中有黄老君，紫炁斡天章。宴坐捧生籍，绿笔纪华阳。万劫长无期，超凌不死乡。
　　云衢耀明景，琼田植紫芝。神风翔高清，琅琅声何悲。三华覆八圆，梵炁笼玄机。至道参寥廓，招真凌云飞。吟哦欢蒨灿，阆风映昆池。下有招仙子，千劫戏云衣。不老游万天，十极云霞栖。
　　紫盖策神麾，朱霞瑛清微。郁仪焕丹极，结璘耀玄辉。神风抱三素，九老扬云旗。俯仰重霄上，宴乐服灵虚。携晨朝玉宾，西华罗高墀。窈窕方诸宫，青童蹑云墀。旋步歌丹凤，朗哺乘云飞。
　　西宴瑶池湄，东遨蓬莱津。倏忽越桑田，旸谷耀朱晨。龙旌曳千林，宝盖回九真。流铃焕中黄。握节斥魔氛。万仙拍手笑，清歌浩无垠。翘倾观太无，齐龄太上宾。
　　检仙尊帝一，金书妙雌雄。高奔契八素，混合百神功。二老两仙王，五灵符籍同。神光耀金楼，妙哉云炁重。是谓大洞法，九真步玄空。金津和玉液，咽服琼树丰。郁罗朝太上，扬袂歌天风。
　　乘烟结霞友，御辔歌寥闲。北登广寒宫，玄英玉练颜。飞步天津上，云璈呜鼓弹。龙軿驾虎袱，朝揖扶桑暾。夕憩琪林影，携提控九玄。遨游太空馆。徘徊运朱输。受书登南丹，长歌亿万春。
　　朝登太微宫，夕憩常阳台。天风扇清泠，策驾五云回。星珠罗碧汉，绰约流九垂。眇莽御明烟，圆霄宴玉墀。神虎摄万魔，灵威焕巍巍。金真检云营，玉室映灵阶。丹丘圆方，奇哉仙真才。
　　泛景宴紫清，云旌怜丹霄。遐观瑶台上，钓天何迢迢。流风焕骞树，神光耀琼楼。仰噏玄珠华，金书辉层洲。万天拱四皇，羽履回烟辀。八浮罗凤盖，琅树瑛飞飙。霞塘带神畿，千龄如一朝。
　　琳琅魁华晨，九遐凌非烟。左顾招无英，右盼揖白元。神光御玄素，黄老俯芝田。吉光驾飞乘，游戏控流軿。高皇觐紫微，恍朗游万天。春秋无雕谢，千劫穷遐年。至真无所得，携提灵景仙。
　　青帝歌
　　东望重拜手，苍帝玉皇君。灵风鼓橐钥，育物布元春。云龙辔严驾，玉卫拥琼输。枯萌泛沾及，大惠无不均。万仙歌以道，委曲戒天人。心根迷自固，拱跽戴洪仁。
　　白帝歌 
　　六甲抱金阙，七政守灵坛。流铃掷火化，威剑巨龙蟠。邈彼素灵真，明宪孰敢干。束制妖鬼魔，凛落霄风寒。沴炁既已息，万天俄而安。真俦荷大芘，抵颡相歌欢。
　　赤帝歌
　　太景开玉枢，洞堂启金除。骞林荫瑶砌，丹鸾踏琼株。宝房名曲丽，明珰神所居。飞游豁云道，引目盻真都。天日永不夕，重烟锁青庐。太上敕印开，帕几罗简书。
　　黑帝歌
　　无质统有物，渊兮上帝心。不启不发道，蕴妙化机深。恐尔漏未尽，阴想忽浸淫。轮转元涯波，苦道相迷寻。万年常谨约，一旦自湮沈。无冲落鬼境，殃谴不可任。
　　黄帝歌
　　万天拱中宸，控驾玉池根。翘机贯亿历，洞朗辟四门。大有混皇真，厌制星宿魂。非帝道不运，有方赖之存。威忿即霜秋，和豫为阳春。生成握元纪，仰荷戴无垠。
　　青帝消魔赞
　　洞耀育元精，青华开大明。布育九天炁，始生荐无英。扶阳通摄御，丹林合总真。积霄始晖上，郁迭明霞震。灵光焕罗络，卫育保形魂。混化合玄景，仁惠消魔群。万徧道已超，功当奏上清。
　　赤帝消魔赞
　　三炁蔼灵阙，明虚焕玉丹。朱陵有帝真，华云飞绛軿。统御万界中，抚运超亿千。执策按简箓，洞章敷神篇。解结散祸根，流金摧凶奸。志能成此道，魔试俱无前。保度冥劫津，宴盻无穷年。
　　白帝消魔赞
　　西灵回七度，太眇郁明华。白元维我神，皇真御景霞。皎皎三素晖，昭昭破百邪。摄音延至炁，金晶育三田。炼结固玉质，宝曜映琼鲜。魔精当灭试，逮地无沈连。逸辔高清馆，齐轮太上仙。
　　黑帝消魔赞
　　北玄三秀蔼，太上紫皇居。总炁摄幽栖，造化敷灵纲。下统虚危精，宝育天元房。灵通太妙神，缠罗卫百关。豁落灭魔试，凶灾永不干。大道保自然，寿命元亏残。万劫享庆会，白日登云轮。
　　黄帝消魔赞
　　混化归冲妙，元皇总帝灵。真老闭黄阙，四御齐玄钧。圆华太张上，同携坚王君。结津固百骸，琼耀拥胎仙。晨晖注明景，魔应自灭形。万道保无亏，返老回童婴。五会合一炁，飞驭超云京。
　　龙汉始青玉历宝颂
　　九阳回妙炁，三景散元精。碧霭浮灵篆，青林粲淑英。超遥玉清府，辽邈蓬莱瀛。真化通无间，神风滋万生。
　　赤明丹光玉历宝颂
　　浩劫开神运，龙文泛赤霞。八威奔电激，九凤破凶邪。炼度丹皇室，飞升元始家。炎明常继照，灵庆集晨华。
　　上皇中灵玉历宝颂
　　混黄生一炁，感化结真形。上德持柔顺，含光洞杳冥。建中该九极，执本统三晨。炜烨天端上，飞芒曜玉灵。
　　延康素灵玉历宝颂
　　皇老储灵粹，金精曜斗威。六天咸馘灭，万宝复幽微。爽炁浮高阙，寒光蔼素辉。空同披玉勒，华丽九霄飞。
　　开皇玄上玉历宝颂
　　五炁符元妙，诸天混太冥。辰精飞羽黑，玉女散华青。紫策封天宝，玄光凛帝庭。群魔钦至化，万国保安宁。
　　空洞灵章
　　飞玄紫炁凝灵根，纲维玉虚总万神。空中郁勃结自然，上有棱层十二传。玉楼峨峨耀景云，流精紫阙带金轩。琼堂玮铄绕八骞，中有青金九灵仙。丹皇真母号精延，飞青羽晨婴冠。手执玉节握灵旛，五色命魔对帝尊。把持符籍当生门，咀日嚼月噏醴泉。离罗吐辉炼五魂，内充外溢绛府欣。金光焕焕形正圆，从朔入金色浑沦。唯有开明晓此言，日五月十朝北元。刻见华盖领仙君，紫炁左回与斗连。历度四七入金门，正是丹皇校万仙。有明此诀加精勤，秘念密思每令分。妙景感会得要文，三年当审保长存。九年乘空驾羽裙，凤衣轻翔升龙山。俯仰九灵谒玉晨，得为灵宝大真人。
　　东方玉晨君赞
　　森廓连华阙，神尊帝一真。灵虚交日月，玄觉照冥津。玉关回运数，梵炁启都明。麾旛扬洞唱，天君秉化轮。金华领仙箓，郁带龙山宫。宝秀焕珍景，宴戏高上墉。霏烟散妙霭，陶精养我形。飞天观劫会，赞咏元始文。太极建青钥，晨辉布发生。爽耀应穹观，熙怡存玉婴。皇育旋景舆，升度七祖魂。弥范流飞纲，周维天地根。祥霞翳霄仞，紫馆真人君。轩弈清玄府，灭试推邪凶。道应混高元，神结泥丸精。灵丘三素云，罗耀交琳峰。七九齐至用，三五合同功。并协冲和德，变炼超仙宗。
　　南方玉晨君赞
　　和阳焕明弈，炎晖玉炼颜。虚梵隐玄邈，空朗昭神功。九华破幽录，四极延生津。黄房晨景居，绵绵保长存。窈窕腾月妃，万界超劫轮。混洞翳玉书，龙汉明耀晶。神文摄六天，察制妖魔群。邪试莫我干，列名标上清。超度五苦难，逍遥玄仞峰。飞神开大运，明观九云重。南上炼我魂，旋盖游骞林。泛霭缠虚纲，十转回天关。大魔咸来宾，入景朝紫微。龙渊注东井，黄华养我真。大罗无色光，寂度元穷人。朱灵协至炁，太和升福堂。玄台映郁萧，诵洞遵西灵。神公布玄范，反婴齐自然。
　　西方玉晨君赞
　　洞神映霄阙，受度好生君。灵童火炼攻，福馆涉生津。太漠明道彰，真人翔景云。高清布元化，荡秽除妖氛。接我琅碧舆，升入微妙门。扬辉浩极家，洞耀九玄真。造化回幽关，杳眇固灵根。景皇连郁秀，检校超仙魂。萧仞白元子，洞携列帝宾。始皇天中王，寂寂虚元庭。玉晨张大范，流庆涤我尘。穹楼演洞唱，收魔束鬼形。三元分化祖，九度悉宣陈。阿丘驰素斩，那邪契所绿。弥罗大圣神，更生升福筵。逸化乘运归，削死永合欢。琼府巍峨境，森扶霭华骞。云牙揖三晖，享此亿遐年。
　　北方玉晨君赞
　　开化无上神，霄度凝玄炁。阳华真一精，太和育妙慧。九灵镇西昆，机化停枢会。凤车升羽轮，越此大劫津。云阿拥圆皓，育生天神君。受符羽林宫，蔼秀灵霞襟。空霄飞玄章，接举身超腾。天统摄八耀，开度九幽魂。兰宫连紫微，按格升朱陵。南宫有妙童，琅辉炼我形。苍霞浮绿辇，称庆拱高尊。灵风泛洞响，可宝无穷龄。九仙颁运箓，释散宿业根。流纲抗虚梵，廓达归无名。大混百骸纪，徊烟合紫云。庆垂七叶孙，祸塞三徒源。解带离尘网，齐辔逍遥宾。倏忽登龙台，稽首玉帝前。
　　三洞赞颂灵章卷上竟
　　三洞赞颂灵章卷中
　　应用赞颂
　　七真赞
　　太上玄虚宗，弘道尊其经。俯仰已得仙，历劫无数龄。巍巍大圣德，寂寂因无生。霄景结空构，乘虚自然征。日月为炳灼，安和乐未央。
　　学仙绝华念，念念相因积。去来乱我神，神躁靡不历。灭念停虚间，萧萧入空寂。请经若饥渴，持志如金石。保子飞仙路，五灵度符籍。
　　济我六度行，故能解三罗。清斋礼太素，吐纳养云芽。逍遥金阙内，玉京为余家。自然生七宝，人人坐莲花。仰嚼玄都柰，俯酣空洞瓜。灵颜耀朱日，奚计年劫多。法鼓会群仙，呜钟征大魔。
　　灵风扇奇花，灿烂开繁襟。天真抚云璈，众真弹灵琴。雅歌三天景，散慧玉华林。七祖升福堂，由此步玄音。前世福未足，斯书邈难寻。信道情不尽，图飞乃返沈。太上无为道，弘之在兆心。
　　学道由丹信，奉师如至亲。挹景伴清辉，孜孜随日新。众人不得度，中不度我身。大愿有重报，玄德必信然。阴德罪至深，对来若转轮。
　　学道亦甚苦，晨夜建福田。种福由植树，积篑而成山。子能耽玄尚，飘尔升清天。修尔无为道，当为结大绿。太上至隐书，名为智慧篇。拔苦由人材，超俗以得真。灵姿世不奇，时若渊中莲。
　　人行各有本，皆由宿世功。立德务及时，发愿莫不从。善恶俱待对，倚伏理难穷。贤士奉法言，道亦在兼忘。解是大智慧，上为太极翁。宝盖连玉佩，命驾御九龙。金华擎洞经，捧香恋仙童。啸歌彻玄都，呜玉扣琼锺。
　　竦身凌太清，超景逸云霄。保扶持法言，游玄极逍遥。万劫犹昨夜，千秋如晨朝。巍峨荫云华，手攀宝林条。香烟自然生，玄阶莫扶摇。灵旛应时散，繁想应时消。灭智弘大混，无为为清谣。
　　启坛颂
　　渺渺空无象，悠悠感至灵。敬则承天贶，泄则被魔精。吉凶随运转，否泰应缘生。道不贵珠玉，神惟感至诚。丹情尽勤苦，恳祷竭玄情。自然通大道，皆得降真灵。捻香陈所愿，稽首冀嘉祯。天尊常湛寂，回心礼杳冥。
　　解坛颂
　　太空包有象，至道窈无形。承和通妙炁，感应达衷情。倏忽周八极，依稀降万灵。微杳陈素捆，委质表丹诚。远泛翔鸾盖，遐攀绮凤旌。烟宫高郁郁，霞阁上停停。琼驾出霄汉，金龙入太清。甘露降人世，景福被幽冥。
　　请玄师颂
　　科律严章奏，精诚享百神。投词陈悃愿，洁醮答高旻。俯盻垂云驾，冥心启上真。玄师都教主，奉请降凡尘。
　　请天师颂
　　太上传符箓，初因过鹤呜。积功超玉简，列位侍三清。接引章词奏，克随凡庶情。修斋当奉请，愿俯鉴精诚。
　　请监斋颂
　　宝号留尘世，仙阶列上清。三千功已满，八百行先成。礼忏修真福，监斋作证明。今霄云驭降，祥祉被含生。
　　请天官颂
　　妙道垂真教，修斋立福田。结坛朝上圣，建醮会高仙。注念通霄极，精神感上玄。天官乘宝辇，彩仗下凡筵。
　　请地官颂
　　翼翼陈丹悃，竞竞仰紫虚。祈通尘下志，愿达土皇君。潜应垂真佑，遐临赦罪书。地官来下降，俄拥五云舆。
　　请水官颂
　　方便开真化，慈悲立圣科。虚心修妙会，调炁咏灵歌，默念祈渊府，丹诚通大罗。水官龙驾降，云锦起沧波。
　　请五帝颂
　　五帝居仙品，紏弹善恶因。祥光临宇宙，惠泽济沈沦。发露祈真佑，冥心感圣贤。存亡俱快乐，享福永无垠。
　　请经师颂
　　入靖修黄箓，严装启上仙。奏章先达御，词款欲关宣。宝箓因师度，威仪太上传。经师求下降，奏请列群仙。
　　请籍师颂
　　肃肃祈清福，诜诜结宝斋。登坛须此夜，行道续徘徊。有愿仍虽启，皈心道眼开。籍师来下降，仙仗下瑶台。
　　请度师颂
　　经戒丹心祷，虔诚召百神。捻香祈至圣，持戒请仙真。清咏凌朝启，精思入夜勤。度师来下降，保护结斋人。
　　送玄师颂
　　上帝命真仙，修斋黄箓坛。诸天来下降，焚香忏罪愆。祈恩行道毕，斋事已周圆。洪福留人世，玄师上九天。
　　送天师颂
　　斋福已精严，表牒上九天。至诚通感应，阖门得延生。掌籍诸天卫，章词达御前。祖宗感升度，嗣胤庆荣迁。三天扶教主，事毕奏功圆。
　　送监斋颂
　　灵坛崇法席，允赖下监临。紏过兼书善，真仙亦仰钦。行当驱道骑，缥缈五云深。生存当有赖，更复济幽沈。
　　送天官颂
　　妙范修斋直，明科洗罪根。瞻穹崇上善，沥恳致微言。既纳依投靖，蒙垂覃宥恩。天官还玉府，宝驾入金门。
　　送地官颂
　　浮会朝元罢，三涂结果因。真恩宣五岳，诚悃奏三天。撒席停宗范，解坛送列仙。地官回岳府，高涉五云軿。
　　送水官颂
　　宣演灵音毕，诸仙返上穹。灵光降横厄，甘露降真风。复命骊龙驾，遥还太宝宫。水官归洞府，福禄赐无穷。
　　送五帝颂
　　仙仗来霄极，尊临列五方。检氛吹羽节，鸾辂驻清场。斋事将圆撤，回舆返上苍。流恩无不遍，岂但感馨香。
　　送经师颂
　　经法虽微妙，崇奉悉因师。凡有立善者，咸得频礼之。气运功易就，心慢悔难追。若能勤系念，朝夕自仙飞。
　　送籍师颂
　　道以斋为重，法以朝为常。不修不奉者，安能达帝乡。有骨入仙品，自然开紫房。玄武排灵驾，但见金殿堂。
　　送度师颂
　　迢迢玉京山，玄都何巍巍。朗朗长夜开，真人乘步虚。大道由人弘，心至神自归。修斋行道毕，稽首辞三师。
　　明灯颂
　　正一阳光，炎上朱烟。开明童子，一十二人。洞照天下，及臣等身。百邪摧落，却鬼万千。光明朗彻，通真达灵。
　　太上散十方，华灯通精诚。诸天悉皆照，诸地皆朗明。我身亦光彻，五脏生华荣。炎景朝太虚，遐想通玉京。
　　丹精寄太元，玄阳空中响。贪形灭苦根，幽妙至真想。垂华不□实，因缘永无象。我身亦如之，乘化托流景。
　　夜光表丹阳，迢遥照虚空。诸天普光颜，诸阴即自灭。我神亦聪明，常玩智与慧。逍遥通道运，迁谢任天势。举形蹑空洞，夜烛燥流萃。
　　灭灯颂
　　玄阴闭光，长灯续明。太阳已朗，八幽开清。灯还太阴，光附景生。日月二真，为我合并。
　　智慧颂
　　智慧生戒根，真道戒为主。三宝由是兴，高仙所崇受。泛此不死舟，倏忽济大有。当此说戒时，诸天来稽首。
　　智慧起本无，朗朗起十方。结空峙玄霄，诸天挹流芳。其妙难思议，灵感真密通。有有竟无有，无无无不容。
　　智慧常观身，学道之所先。眇眇任意肆，自然录我神。天尊常拥护，魔王为保言。晃晃金刚躯，超超太上仙。
　　奉戒颂
　　道为无心宗，一切作福田。立功无定准，本愿各由人。虚巳应众生，注心莫不均。大圣崇正教，亦由雨降天。高凌靡不周，常卑故成渊。海为百川王，是能舍龙鳞。万劫保智用，岂但在厥年。奉戒不暂亏，世世善结缘。精思念大乘，会当体道真。
　　还戒颂
　　天尊大慈悲，说戒度众生。威德被幽显，果报感真灵。诸天来稽首，群魔自束形。过去超八难，见在保千龄。斋福行当息，相共送虔诚。流梵逸云唱，飞香杂烟馨。琼凤乘丹辇，金龙驾绿軿。生死皆快乐，家国悉安宁。
　　烧香颂
　　学道当勤苦，敛信运丹诚。烧香皈太上，真炁杂烟馨。惟希开大宥，七祖离幽冥。
　　太极颂
　　道以齐为先，勤行登金阙，故设大法桥，普度诸人物。宿世恩德报，道心超然发。身飞升仙都，七祖咸解脱。
　　投简颂
　　太上法微妙，简箓度人天。元始告符命，时刻获升仙。传授救沈溺，皆得自修然。书名金箓简，逍遥玉帝前。
　　度简颂
　　赤明开玄图，和畅通上虚。元始敷灵章，十部飞天书。开度九幽祖；万遍道自居。玉阜秀琼林，生死福德庐。自无黄箓简，苦根焉得除。旋行诵灵章，五灵还相扶。
　　焚词颂
　　众生多障难，大道实矜怜。济度垂科教，咸令忏罪缘。罪愆遍地府，衅结已闻天。发露祈真佑，冥心感圣贤。虔恭礼三宝，愿得早生天寿长年。焚词皈上界，奏名玉帝前。
　　焚疏颂
　　圣德流科教，修斋福寿长。延生移玉简，请命奏金章。罪名消北府，生籍注南昌。见存皆快乐，过去生福乡。
　　迎真颂
　　天尊御天龙，百万神仙骑。云起自逍遥，玉音成鼓吹。花严如意珠，圣化不思议。惟愿降瑶坛，福被群生类。
　　送真颂
　　回軿五云舆，腾驾九章歌。倏忽升天远，醮坛香气多。玄恩覃宇宙，福禄遍山河。缅想神仙路，逍遥上大罗。
　　送直符颂
　　仰启直符使，幽显路潜通。乘云驰奏椟，远涉三界中。紫清金阙邃，玄都水府宫。奏传资瞬息，端简俟真风。
　　普献颂
　　普献无边圣，香烟散十方。愿乘七宝台，垂光五浊世。运度人天众，咸令上法桥。同会证无为，勤修不退转。
　　北帝颂
　　善哉元始尊，众生慈父母。倾光紫微宫，曲映九幽户。峨峨丘寒庭，回照廓冰浦。炎炎烈火狱，沛然洒法雨。圆通大哀智，常善济众苦。拔度长夜魂，今得稽首礼。
　　华夏赞
　　勤行奉斋戒，诵经制六情。故得乘空飞，耀景腾玉清。精心奉斋戒，吐纳炼五神。内德冠诸天，转轮成上仙。
　　学道赞
　　学道行为急，奉戒情制心。虚夷正炁居，仙圣自相寻。若不信法言，胡为栖山林。
　　太极真人颂
　　神云焕层虚，梵罗屯碧霄。元始九龙驾，皇人按青轺。灵光集万真，珠影开阳寥。出示灵宝篇，福德由是招。洞玄隐高严，玉音泛云璈。元量匪得思，道海生波涛。法义同涓流，滋植成嘉苗。用以赈饥穷，教兴卫中朝。帝尊寿亿年，太平灭兵刀。稽首望玉晨，灵华散金毫。
　　大道虽无心，可以有情求。仁驾空洞中，回盻翳沧流。净明三界外，萧萧玉京游。自无玄挺运，谁能悟冥趣。落落天汉澄，俯仰即虚柔。七玄散幽裔，返胎顺沈浮。冥期苟潜凝，阳九无虞忧。睹此去来会，时复为淹留。外身而身存，真仙会良俦。
　　亹亹玄中趣，湛湛清汉波。代谢若旋环，椿木不改柯。静心念至真，随运顺离罗。感应理常通，神识逮自徂。淡游初无际，繁想洞九霞。飞根散玄叶，理反非有它。常能诵玉章，玄音彻霄遐。甲申洪灾至，控翮王母家。永享无终纪，岂知年劫多。
　　金箓度命九幽拔罪颂
　　稽首无上道，归心元始尊。至真妙应主，开化飞玄门。妙戒怡五灵，金书警万神。察命定箓籍，灵符度苦魂。乘云朝玉帝，齐契玄中人。
　　解冤拔罪颂
　　伟哉大道君，常普无量功。舟楫生死海，济度超罗酆。罪对不复遇，福报与冥通。用神安可测，赞之焉能穷。
　　功德往生颂
　　泠泠甘露滋，法味难思议。骞香流七真，冥冥何生疑。受此法食者，生天登紫微。福田高巍巍，供施令清净。一切有为事，普皆成代命。拔汝三涂苦，施汝九玄庆。临当受食时，诸天皆赞咏。
　　寒庭多悲苦，回心礼元皇。女青灵宝符，中山真帝书。一念升太清，再念归太无。功归九幽下，旋旋生紫微。
　　太元真人临授洞玄经颂
　　八涂会无宗，乘运观嚣罗。化浮尘中除，解衿有道家。骋烟忽未顷，携真造灵阿。虚景瞻琼轩，玄钧作凤歌。适路无轨滞，神音舞云波。齐德秀玉京，何用世间多。左把玉华盖，飞晨蹑七元。三辰焕紫辉，竦盻抚明真。变踊期须臾，四面皆已神。灵文无涯际，勤思上清文。何事坐横涂，令尔感不专。阴痾失玄机，不觉年岁分。玄波振沧涛，洪津鼓万流。驾景盻六虚，思与真人游。妙唱不我对，清音无谁投。云中骋琼轮，孰为尘土俦。
　　太极真人颂
　　太上大道君，出示灵宝篇。高妙难为喻，犹彼玄中玄。自然十方土，共仰无上仙。大乎洞虚经，安坐朝诸天。上宝紫微台，下藏诸名山。焕烂龙凤文，戢耀在其间。妙哉太上道，无为常自然。王侯及凡庶，所贵唯贵贤。宿命有福庆，卓拔在昔绿。法师转相授，宝信劫数年。广心度一切，大福报尔身。供养必得道，奉得成至真。大道无彼我，传当得至人。
　　玄一一真人颂
　　众妙出洞真，焕烂耀太清。奉者号仙人，体元永长生。逍遥戏玄虚，宫殿罗其形。蒨璨七宝林，晃朗日月精。龙麟交横驰，凤凰翔悲呜。太上治紫台，众真诵洞经。捻香稽首礼，旋行绕官城。三周归高座，道王为应声。人主弘至道，天下普安宁。
　　玄一二真人颂
　　虚无常自然，强名字大道。□邈无边际，众妙归灵宝。闭眼存至真，精思降十老。升仙永无为，灵颜常妙好。渴饮玉池醴，饥食金花草。 净世度八难，济世诸苦恼。
　　玄一三真人颂
　　妙哉灵宝经，太上自然书。奉者致得道，号世降真来。受命宣道教，真为超俗才。事毕升神仙，宫殿治玄台。时降昆仑山，逍遥憩蓬莱。
　　张天师颂
　　灵宝及大洞，至真道经王。唯有五千文，高妙无等双。奉行致飞仙，玄居治虚空。侍卫太上台，逍遥紫微宫。万劫犹电顷，长存永无穷。道眼已备足，豁落自冥通。幽昧无不知，安坐睹十方。
　　三启颂
　　乐法以为妻，爱经如珠玉。持戒制六情，念道遣所欲。淡薄正气停，萧然神静默。天魔并敬护，世世享大福。
　　郁郁家国盛，济济经道兴。天人同其愿，缥缈入大乘。因心立福田，靡靡法轮升。七祖生天堂，我身白日腾。
　　大道洞玄虚，有念无不契。炼质入仙真，遂成金刚体。超度三界难，地狱五苦解。悉归太上经，静念稽首礼。
　　演道赞
　　天道应运，阴阳至神。察其机要，有亡其身。悟即为上，迷者非真。
　　演法赞
　　天地万物，阴阳四时。更相为盗，贵合天机。圣功神明，非贤莫知。固躬轻命，审察其宜。
　　演术赞
　　绝利一源，三思反覆。徇物之机，生死在目。乐出安静，恩生害酷。天地灾祥，时理为福。
　　清静经颂
　　五太初为先，虚无道自然。混元权祖正，妙体契宗玄。演教明无上，知常假喻诠。因斯清静德，阐化立经篇。
　　大道隐乎形，真精混窈冥。二仪分始兆，一气运无停。覆载诚难测，生成育只宁。陶甄能匠物，蠢动尽含灵。
　　日月运虚空，明明甚至公。得天能久照，丽物可咸通。有质蒙光照，无情混象融。阴阳常体道，不息太无中。
　　妙道实难名，包含万物生。运时充地脉，任信禀天清。吹煦真消息，冲和大化成。圆通归一体，高下坦然平。
　　无相杳无踪，难名混沌中。未萌天地日，安得雨云风。凿破胚浑兆，冲开物象蒙。因斯分造化，权立道无穷。
　　清浊阴阳气，周流上下冲。自然成感化，终则契圆通。万类含滋育，三元配合同。乾坤交泰定，都会一真空。
　　肇判两仪分，人灵至贵尊。三才安宇宙，二物定乾坤。种种含真炁，元元实相门。刚柔相济用，体道孰能存。
　　降本通真体，还元见末因。春阳敷茂畅，秋候主凋沦。太极生形化，纯和造物新。枢机推大运，掌握任功神。
　　清静理幽深，谁能究竟寻。观空除万境，绝相了诸心。慧月流丹汉，慈云覆翠岑。寂然人不动，应物显知音。
　　人悟常清静，知源妙圣机。太初无染滞，全寂隐光辉。默默藏沙界，昏昏彻紫微。三元升降后，天地悉皆归。
　　心者灵之府，神栖静可安。贪嗔痴易作，戒定慧难观。深要正中正，坚持闲内闲。常无生六欲，法界自然宽。
　　若遣诸情欲，澄心妙洞观。同真非物物，归寂弃般般。水远连天静，山高戴月寒。圆融通智慧，壶内衮金丸。
　　正念无偏党，冲虚合自然。六根尘顿息，三毒病须痊。妙道超空劫，全神达上天。些儿幽密处，玄牝自绵绵。
　　迷路失家乡，都缘昧巳光。心浮诚易动，境熟为难忘。欲染何能遣，邪奸转使荒。回头堪悟处，返照见空王。
　　觉了诸尘漏，分明道眼开。色声非有碍，知见定须埋。神静千灾灭，心虚万虑灰。清风穿玉户，自有好音来。
　　诸相观非相，其形是种无。内含真法界，体合太空虚。云静蟾光露，潭澄练色铺。此般明显示，何在觅殊涂。
　　寂照观诸物，群灵岂有殊。同真非可见，绝迹莫能模。了了堂中老，休休法外无。玄玄玄也泯，八极任宽舒。
　　廓达真空界，回观一物无。混融同大漠，湛寂体虚无。洞照音常寂，圆通性自如。中间并内外，不属返元初。
　　达了心无物，无无实亦无。何劳除妄想，岂在辨精粗。缘静虚施巧，归真任不渝。这般消息密，孰敢强名模。
　　万法本来空，无无合圣功。湛然非内外，寂尔泯西东。心境双忘处，方圆一同。杳冥超造化，无物悉皆通。
　　假寂权为体，还当去欲因。忘缘如是息，真静自然新。契合无生法，方知不夜春。独超天地外，任意燕申申。
　　一定达真常，神光莫可量。照开三毒室，射透五明堂。宝月晴空露，迷云蕴迩亡。清风布消息，应物任舒张。
　　旷劫镇圆成，无暗亦无明。谷神常自寂，法海晏然清。正念投真路，澄心达妙程。永离生死系，三界任宽行。
　　了寂沈声迹，深通至理幽。真空宁有得，实相本无修。饮啄从他过，威仪任自由。豁然除拟议，安静保全周。
　　为证众生化，俱亡种种求。顿超无漏果，宁许有根由。取舍安能动，因缘亦断流。瞥然都放下，圣道可传留。
　　上士何无争，勤常抱志坚。栖真常憺泊，养素隐幽玄。俯仰观天理，穷通达道渊。堪嗟未明者，竞法昧心田。
　　德化非求报，恩宽肯自矜。韬光藏大器，明性莹坚冰。默契高穹远，深通至道弘。岂同愚士执，分别强谈能。
　　众生多背道，颠倒外边求。妄想因斯有，真灵昧了休。本来无欠少，何假强持修。顿拂迷云尽，银蟾照玉楼。
　　谋事因生妄，乖真为动神。皆心存爱欲，着物起贪嗔。常蕴无明火，还添烦恼尘。从兹缘受报，六道转沈沦。
　　为妄生嗔欲，贪痴作障缘。忧愁长系绊，烦恼镇缠绵。为此迷真道，从斯就业愆。回光能返照，自觉妙中玄。
　　烦恼缘兴念，何曾觉自心。茫茫遭苦辱，扰扰肯沈吟。浪死无休息，虚生直至今。因而真道失，梦想转来侵。
　　人若通天地，俱蒙道炁存。藏根深固蒂，灭魄返安魂。得悟长生路，须开久视门。全真神自化，无上法王尊。
　　三洞赞颂灵章卷中
　　三洞赞颂灵章卷下
　　三契颂
　　元始洞空无，三气精上门。紫容焕太空，四明植灵根。妙化发东琼，三便启西昆。皓映九玄清，五华带锦云。离罗焕神灯，七星曜北元。飘飘上清畿，翼翼帝一尊。落落高上章，羽童何纷纷。流香本无色，洞入万仙群。左回三流劫，右输万天关。云华缨玉云，八凤舞空转。四时无停机，青白早分明。九九改劫运，三三度一椿。天地有终会，否激归在旛。洞明正一法，严终六天文。
　　太平反空无，奉翼后圣君。灵风起西门，锦云生东琼。二气焕玉洲，流香乘烟轻。五华披风散，倏忽朗九清。骞林曜朱日，黄华逐月生。中有采芝童，衣羽带飞青。飙景万岭峰，逍遥宴绿軿。总御九空输，运开无稽程。左命三天文，右摄六天兵。检气反空洞，天度应运倾。劫运自有会，谁测败与成。洪波沦云纲，六合无遗形。白尸飘长流，孤魂因复零。悲此去来际，方觉正法明。至学加精修，束华结琼名。欣有白简人，相与乐太平。
　　洞关运天纲，五气转三微。紫户吐琼简，金门纳神晖。八会交真风，晃朗重冥开。天际九清外，落落高晨回。三色返空无，四候应玉畿。河侯已鼓笔，五行潜相推。六度无终劫，运极乘气归。万魔罗天布，群凶竟吐威。兆人负灾冲，积尸令人悲。妙哉正法文，履劫明不衰。至时相奉迎，契在九天扉。与尔期太平，放身无翮飞。
　　妙哉三洞响，寥寥何铃铃。寻声若有无，运之不见形。响音洞十方，听之不闻声。
　　大道须入弘，游心归太空。朝礼运十方，升度乘九龙。飘飘超三界，亦由云中崇。
　　吾师天中尊，超超无上皇。仰观地维表，彷佛紫炎堂。巍峨玄都室，但见仙人房。
　　大洞经赞
　　大洞真经本大乘，渊深蕴奥极玄冥。十方三世诸仙圣，修习功成达始青。
　　三洞三乘未易涯，虚皇妙语绝纤瑕。诸经万法归宗祖，解悟登跻浩劫家。
　　帝王宰辅及公侯，州牧诸官与庶流。富贵荣华无别事，总真大洞究玄猷。
　　缁黄二教若殊途，闻礼闻诗君子儒。咸可诵持真大洞，先天先地一虚无。
　　全真学道众王民，万法千门枉用心。大洞仙经持万遍，虚皇老子自知音。
　　世间文武及曹僚，娼妓闾阎比比俦。咸可率心持大洞，罪根削灭与神游。
　　大洞真诠异众经，登仙入圣谒玄真。饶经大万尘尘劫，圆证虚皇无上人。
　　咄哉蠢蠢未明徒，岂识浮黎黍米珠。大洞度人元一体，等闲平地达玄都。
　　若欲修行达上乘，争如大洞几篇经。尽心尽性修身法，悟得高升大有庭。
　　予因诸子锓斯经，述颂称扬赞此经。功德巍巍无尽藏，虚皇妙道本无形。
　　元皇天帝赞
　　始自苍胡檀炽音，结成云篆度天人。太玄道父亲求受，下世方闻大洞经。
　　大地凡夫学悟真，仙源路杳实难寻。欲知捷径无差错，口诵心持大洞经。
　　宗祖前生善力轻，今生禄嗣颇艰辛。祷祈欲得如君意，何似勤看大洞经。
　　日月无光苦并吞，星辰错度紊天文。上消天厄宁凡庶，至士同宣大洞经。
　　旱魃为灾雨若金，虫蝗水涝谷无成。普教丰稔无饥馑，祈梼全凭大洞经。
　　工贾农商与四民，贪求不觉业随身。忙中好割闲心力，习诵文昌大洞经。
　　府库资财甚满盈，兵戈永息乐升平。民歌有道图长治，报国勤看大洞经。
　　社庙神祇与百灵，欲求陛擢盖无因。迁名善籍增威力，日暮须听大洞经。
　　眷属宗亲父母魂，久留地府不超升。欲思荐拔缘无力，斋戒勤看大洞经。
　　冢讼征呼累后人，又兼谴告在天庭。生生世世遗殃咎，解止宜看大洞经。
　　或为营修与筑坟，兴工动土犯凶神。致令宅宇多灾咎，解息宜持大洞经。
　　行病年王统五瘟，遍州历里害生民。保全邻族无传染，严洁同看大洞经。
　　月厄年灾久染身，寻医问卜与求神。不能解离无门告，命道皈依大洞经。
　　六类冤亲男女魂，冥冥漠漠在幽阴。普教受炼生天界，好与频看大洞经。
　　六道冤家结得深，冤冤相报几时停。欲令各各生欢喜，除是听闻大洞经。
　　或为争财或为嗔，一时忿怒叫神明。结成鬼讼何时了，解雪元非大洞经。
　　疾病丧亡不离身，官灾盗贼苦侵陵。财消物散如冰雪，保佑当持大洞经。
　　木石狐狸猴犬精，抛砖放火现人形。作威作福求淫祀，殄灭宜看大洞经。
　　居处山林与僻行，虫蛇狼虎每伤人。寻声回避无遗毒，住坐留心大洞经。
　　士子儒生茅塞心，神童应对不聪明。挥毫欲得如神助，先好常持大洞经。
　　如幻如泡是此身，炁精神裹好修真。保全形命同天在，熟玩文昌大洞经。
　　莫恃家豪积万金，天司夺禄易危倾。有时正好修功德，割己刊行大洞经。
　　一片真心达上清，感通得授自三神。此身位证天尊果，只为勤看大洞经。
　　听我重言大洞经，斯文玄奥果难名。无边功德莫思议，普劝凡夫不可轻。
　　元始天王说大乘，有缘方遇此尊经。若能终始勤修诵，共作文昌一会人。
　　开度法轮愒颂
　　吾开八门，中有玉城。七宝琼林，无根而生。金条穿互，荫映上清。开度法轮，通真达灵。上无不照，下无不明。见有道士，晨夕诵经。长斋幽阜，不倦昼冥。切栢中餐，素水兼。躬师受法，时刻不倾。单景岩穴，独宿孤征。与鹿为群，倚林栖形。穷兽对蹲，飞乌哀呜。风云凄切，万枯沈零。凝冰填涧，素雪翳庭。寒疠切肌，执志殊精。契阔林岫，难苦备婴。劳不敢倦，极不敢宁。展转求道，遂感皇情。丹书绿字，列图玄名。神仙羽服，锦裙飞青。郁然而降，焕落火铃。流霞丹舆，三素飞軿。入我八门，乃知死生。皆由积行，苦哉有情。
　　灭度行业颂
　　法轮开灭度，死生从愿回。积基有明报，祸福更相摧。世眼求前生，达士希后归。前生功未满，故致福报迟。藉先劝来行，功备形自飞。前世十方仙，历劫乃入微。吾观至学士，乃不领人怀。勤行奉师宝，师佑福巍巍。轻师失吾宝，先功永无施。劝诫成尔真，三师度玄扉。若能体道真，法轮洞自开。莫见此寂寂，幽冥中甚微。
　　命根未尽偈颂
　　转轮空洞魂，灭度更死生。罪福各有对，吉凶无偏婴。得道行所致，缘尔先身精。行恶招斯酷，流曳五苦庭。天地虽悠悠，玄鉴理甚明。吾历观汝辈，从师受吾经。得经叛汝师，嫉争功名。轗轲不自咎，沿路吐怨声。致使六部司，执笔紏尔形。命灭负刀山，苦恼身是婴。往反三涂中，岂觉形与名。化为六畜群，望反其冥冥。法轮有常运，去留无稽停。哀此祸福无，受报不贾生。念汝不知命，发颂为伤情。
　　思念转神偈颂
　　妙通转我神，弘普无量功。道成天地劫，轮化发九重。灭度更死生，缘对各有宗。孰悟去来因，形魂无始终。积庆籍福基，身拔五难峰。脱离三恶道，萧萧入闲空。念度无边境，思定感神通。法转三度场，转成高仙公。回我大椿步，飘升太极宫。
　　宿命因缘颂
　　不杀得长寿，无痛常离苦。一切受天位，身安得所怙。不盗常清贵，自然钱财聚。七宝为宫殿，欢乐当安人。不淫则不乱，身体常洁清。所生当端正，行德自聪明。不欺口气香，言语常忠贞。所说出元道，谈论使功成。滴酒不过口，无有谬误事。常愿见华实，得使天人侍。寿终升天堂，二十五神迎。万神自来降，光影恒煌煌。
　　布施得大福，钱财自然来。所生常尊贵，传世受欢欣。持戒常敦敬，奉受於九尊。精敬不犯恶，保得身长存。忍辱谦下人，嗔怒不形口。骂詈忍不应，禄寿常自然。精进不怠懈，念道常得真。所行合於道，寿终为天人。念真心不退，忠信不妄言。供养诸道德，所生无艰难。能行此六善，辄得生为人。面色端且正，自然成贵身。
　　悭贪不布施，私窃不养亲。藏财贪妄贵，不救老穷人。妻子及下使，不衣视饥寒。端坐守财物，殁为饿鬼残，身不见饱足，苦毒生疮瘢。东西乞不得，家族悉灭殚。造作弄口舌，生死被剥残。洋铜灌其口，拔舌过身半。沃口强令咽，入腹肠胃烂。生时不念善，死没被涂炭。疽恶轻凌人，被考数万年。罪毕后身出，便为下贱人，元恶好杀害，盗窃反强梁。形残入地狱，万劫被灾殃。
　　常行盗窃心，负债不肯还。杀生好田猎，非法作俗绿。执行无诚信，小言辄恚嗔。罪恶不自觉，好邪不信真。后生堕畜生，牛羊驴马类。臭恶恒负重，如是拷万劫。内淫犯干逆，雷电所槌杀。死没地狱中，倒悬被火焠。弄口谤真道，后生极苦难。洋铜灌其口，常抱饥且寒。
　　布施常不惜，普济令众安。即身受清贵，世得见升仙。供养好道德，斋戒见真灵。静念心不懈，七祖升天堂。忍辱无嗔怒，生辄得正端。学问好道德，得为人中尊。行心能柔和，谦节下於人。救急度危厄，克得延命长，敬奉灵宝戒，明练九宫道，委心信虚无，寿与天同老。
　　正有痴愚者，骄慢於二亲，无有恭恪心，后生卑贱人。见宝不恭礼，违突於长者，执行不慈孝，后生为奴婢，衣食仰於人，驱打无昼夜，受生恒苦恼，死不得免度。放荡好淫色，至不信鬼神，后生受饥冻，所作逢艰难。负债反咒诅，贫苦骂先祖，后生作牛羊，为人所困苦。
　　笃信好生道，慈心常哀哀。素餐身清洁，化后登天机。恭奉於三宝，不骄於二亲。至诚不欺诈，是行忠孝人。谨口不妄语，行心周一切。劝人远罪目，念法不违戾。周穷救危急，功德甚难重。增算益年寿，终身受欣泰。结友行义弘，相敬如父母。闭恶扬善德，孝悌感神灵。
　　欺诈好妄语，常无至信诚。心口自相反，恒受秽辱形。悖恶好诽谤，死落地狱中。洋铜灌其口，苦毒长冥冥。湎酒好骂晋，不信有鬼神。铁钩着其舌，痛恼当可言。脱当生人中，口气常腥臭。为人所憎恶，众灾所克注。恶念常遭逢，所向遇罪刑。无端横婴罗，痛毒靡不经，死复还地狱，后身作畜生。展转五毒中，愁恼憀辱生。
　　奉敬归三德，宣化劝善事。愿得见仙贤，长得真人至。愿抚一切贤，与我等无异。吾我心平蠲，练练道百诫。昼夜勤修学，智慧为天人。尹生西地化，普使知道真。笃好思仙真，积念无不同。先愿升虚游，上与希微通。积善不厌多，布惠勿吝惜。功德感仙真，自然降丹药。
　　冲妙先生朝天赞颂
　　上帝降命，圣算绵长。金枝挺秀，玉叶弥芳。五星顺序，七曜垂芒。赫赫煌煌，空洞灵章。福我圣皇，宝祚无疆。天清地宁，万宇辉光。
　　西灵圣母，贵曳璚琚。鸾台凤阁，密从宸舆。虹光贯斗，月莹太虚。穆清宫禁，永镇天居。
　　挺秀雍熙运，日奉至尊前。身居龙凤阙，名籍继诸仙。烧香谢天荫，长诵希夷篇。千生臻百福，列位清微天。永处逍遥境，长享福自然。
　　天生明哲，来赞昌期。冰棱玉峭，凤质鸾姿。燮调元化，力赞雍熙。农歌绿野，兵戢四夷。长臻五福，永集天祺。
　　涣赫空洞章，灵音震九天。至真开宝蕴，传受希夷篇。宝偈今仍过，灵文拔祖先。救度长夜魂，上登朱陵天。虔心尊所奉，朝谢虚皇前。
　　玉帝宣天旨，普放幽夜魂。八难俱解释，五道悉开通。酆都绝报对，上朝朱陵宫。群生悟至道，永享福无穷。
　　玉京元始尊，生成万化主。灵文告三官，下开九幽府。酆都炎镬狱，慈悲洒法雨。洗涤诸罪魂，咸皆得超度。
　　倾心朝太极，玉帝降洪恩。天符宣地府，开度长夜魂。幽都解七祖，灵符告三官。神仙同接引，上朝朱陵天。永脱罪业根，长享福自然。
　　金阙大圣主，天地万灵师。慈悲洒甘露，洗涤诸尘迷。广演空洞章，徧使悟希夷。救拔八难苦，抛离五浊泥。超度六毒海，永谢贪瞋痴。神仙同接引，逍遥上太微。
　　玉帝垂灵贶，天宣告万灵。救拔九幽苦，广演三洞经。名奏南丹府，魂超北寒庭。永离炎镬狱，径出冰池城。神仙同救度，逍遥上太清。
　　救苦赞
　　吾师天中救苦尊，常善化形十方界。以此威光兴大慈，救彼众生无量苦。九夜重昏幽暗府，普令廓照生光明。牛头狱卒尽成仙，一切沈魂皆解脱。
　　四目老翁地只颂
　　五炁玄元真，演法度迷津。像外无法像，真中求至真。迷悟在心悟，心灵法自灵。神本无所法，生神心自生。我心若专一，神明随心行。至理本无说，至道本无言。有像皆为伪，神灵须我灵。欲透妙中妙，寂静观内心。内外无毫滞，透洞心无心。心已无名像，自然超仙廷。抱一成真一，逍遥登太清。
　　血湖真经颂
　　稽首虚无无上道，慈悲救苦大慈尊。神光百亿照中昏，遍覆慈云濡法雨。硖石溟泠无间狱，血湖血海血池盆。玉箓大赦诸罪魂，解脱沈沦万劫苦。炼形度命朱陵府，悟道登真众妙门。巍巍功德难思议，永为众生作慈父。
　　拔罪心印妙经偈颂
　　大道澄廓，元理幽深。先天而生，运化古今。道无形体，澄滤身心。不贪不欲，不嗔不淫。是非莫识，表裹思寻。身心清诤，烦恼不侵。无起无灭，冥漠难斟。湛然空寂，了心无心。自然合道，众圣来钦。升朝金阙，游玩骞林。七祖解脱，永离幽阴。皆契心印，悟道合真。念念相继，勿起尘心。
　　三洞赞颂灵章卷下竟
　　
