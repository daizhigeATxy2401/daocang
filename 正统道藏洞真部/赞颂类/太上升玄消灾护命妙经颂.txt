太上升玄消灾护命妙经颂
　　唐贞一先生司马子微撰
　　经名：太上升玄消灾护命妙经撰颂。唐道士司马永祯（字子微）一卷。底本出处：《正统道藏》洞真部赞颂类。
　　太上升玄消灾护命妙经颂序
　　天尊示见三界，慈悯四生，开众妙之门，救无极之苦，是以垂文玄教，曲奏妙音，俾未闻者闻，令未悟者悟。此经者，盖太上玄元老君之所作也。其旨也，即妙性之本，万法之宗焉。文虽简略，理实渊深，一毛吞四海之波，巨黍纳无鞅之众，神明莫测，智识难诠，不可以声求，不可以色见，远而无外，近而无亲，追之不见其前，伺之不来其后，无上之上，不可阶而升也。玄之又玄，不可得而闻也。混先天而不古，历浩劫以长存，尊而无名，贵而无位，边巡万变，倏忽无边，照耀则日月有亏，覆载则乾坤不普；随机化导，对境忘心，诀疑网以入玄宗，引轮回而归觉路，散余一气，毓彼群生，失我则逝水以俄倾，保我则后天而不老。毁之者持巨帚以扫昆仑，究之者类鸿鹊之饮沧海。所以玄言莫畅，圣道难彰，纵有修行，徒多读诵，朝闻夕死，未见其人，不揆斐然，辄为颂云。
　　太上升玄消灾护命妙经颂
　　漂浪爱河，流吹欲海，
　　谁言河海阔，深浅尚能知，爱欲情无底，何年有出时。
　　沉滞声色，
　　水鸟及风林，咸归一法音，如何颠倒性，自起万般心。
　　迷惑有无，
　　虚无含有象，有象复归无，心若分明了，知权呼有无。
　　无空有空，无色有色，
　　无空空不空，无色色不色，若能知色空，色空皆自得。
　　无无有无，有有无有，
　　有有兼无有，无无及有无，虚心能不动，妙道自来居。
　　终始暗昧，不能自明，
　　如人入黑暗，目睹又何曾，若要分明见，须凭浩劫灯。
　　毕竟迷惑。
　　有相兼无相，迷惑终不知，未能明觉性，安得决狐疑。
　　天尊告曰：汝等众生，
　　众生情行劣，迷失道根源，特谓宣宗旨，教令入妙门。
　　从不有中有，不无中无，
　　物向无中有，道从有里无，莫生无有见，迷执自消除。
　　不色中色，不空中空，
　　空色互相生，相缠如纠墨，要知空色理，自莫分空色。
　　非有为有，非无为无，
　　道性本虚无，虚无亦假呼，若生无有见，终被法来拘。
　　非色为色，非空为空。
　　不空是真空，不色是真色，空色便为真，真法何曾得。
　　空即是空，空无定空，色即是色，色无定色。
　　是空及是色，究竟总非干，要认真空色，回心身己观。
　　即色是空，即空是色，若能知空不空，知色不色，
　　空色宜双泯，不须举一隅，色空无滞碍，本性自如如。
　　名为照了，始达妙音。
　　妙音喻虚性，虚心非妙音，认他毫发事，难得自由心。
　　识无空法，洞观无碍，
　　一心观一切，一切法皆同，若能如斯解，方明智慧通。
　　入众妙门，自然解悟。
　　了悟性根源，名为入妙门，妙门方便法，是法勿留存。
　　离诸疑网，不着空见，
　　决破疑惑网，有无都不干，正心长自在，如准入云盘。
　　清静六根，断除邪障，
　　心静六根清，六根随性行，性能无着物，邪障那边生。
　　我故为汝说是妙经，名曰《护命》。
　　妙经无碍性，权立妙经名，故为众生说，令教悟此经。
　　济度众生，随身供养，
　　一真度一切，如檝济横流，真性随身有，勿於身外求。
　　传教世间，流通读诵，
　　传教虚无理，世间散布行，诵经能万遍，其义自分明。
　　即有飞天神王、破邪金刚，
　　真性号神王，飞天无定方，破邪能自外，坚固喻金刚。
　　护法灵童、救苦真人、金精猛兽，
　　灵童即正性，无染号真人，威猛喻师子，名殊一法身。
　　各百亿万众，俱来侍卫是经。
　　诸天诸圣众，无一亦无二，性不逐波流，是名真侍卫。
　　随所供养，捍厄扶衰，
　　语默及游息，无生一念思，忘形归恍惚，神鬼不能窥。
　　度一切众生，离诸染者。
　　正法度邪法，众生见处偏，若生无有见，即被染心田。
　　尔时天尊即说偈曰：
　　天尊重说偈，直为指心源，者，令归解脱门。
　　视不见我，听不得闻，
　　道非于视听，视听转生疑，应物临机用，虚心即可知。
　　离种种边，名为妙道。
　　心疑随万境，随境认心田，道非有为有，方名离种边。
　　太上升玄消灾护命妙经颂竟
　　
