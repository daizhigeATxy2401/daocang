历世真仙体道通鉴后集
　　经名：历世真仙体道通鉴复集。元浮云山圣寿万年官道士赵道一修撰。六卷。底本出处：《正统道藏》洞真部纪传类。 
　　目录
　　卷一
　　无上元君　太一元君　金母元君
　　卷二
　　九天玄女　蚕女　　　云华夫人　姮娥　　　织女　　　昌容
　　女偶　　　李真多　　赢女　　　太阳女　　太阴女　　毛女
　　梅姑　　　女几　　　孙氏　　　张文姬　　张文光　　张贤
　　张芝　　　卢氏　　　张玉兰　　屈女　　　谌姆　　　刘仙姑
　　盱母　　　许氏　　　薛练师
　　卷三　
　　上元夫人　　南极王夫人　右英王夫人　紫微王夫人　太真王夫人
　　灵照李夫人　中侯王夫人　钩翼赵夫人　麻姑　　　　南阳公主　
　　郭勺药　　　赵爱儿　　　王鲁连　　　南岳魏夫人　九华安妃
　　河北王母　　韩西华　　　王抱台　　　王妙想　　　王奉仙
　　王氏
　　卷四
　　紫素元君　赵素台　　黄景华　　周爰支　　张桃枝　　傅礼和
　　张微子　　窦琼英　　韩太华　　刘春龙　　郭叔香　　孙寒华
　　王进贤　　李奚子　　樊夫人　　东陵圣母　云英　　　鲍姑
　　丁淑英　　黄仙姑　　广陵茶姥　罗女　　　梁母　　　徐仙姑
　　花姑　　　焦静真　　王法进　　费妙行　　维仙姑　　王女
　　卷五
　　明星玉女　江妃　　　太玄女　　西河少女　园客妻　　程伟妻
　　张姜子　　李惠姑　　施淑女　　郑天生　　文女真　　裴元静
　　戚逍遥　　何仙姑　　谢自然　　王氏　　　蔡寻真　　麻媪
　　卢眉娘　　昊彩鸾　　杜兰香　　诸葛氏　　韦女　　　杨保宗
　　无名氏
　　卷六
　　钱女真　　曹文姬　　赵仙姑　　郑仙姑　　刘妍　　　虞真人
　　莫州女　　于仙姑　　张仙姬　　徐道生　　陈琼玉　　昊氏
　　武元照　　孙仙姑
　　历世真仙体道通鉴后集卷之一
　　无上元君
　　老君虽历代应现，而未有诞生之迩，将欲和光同尘以立世教，乃先命玄妙玉女降为天水尹氏之女，名益寿，适仙人李灵飞。玄妙玉女，即无上元君也。灵飞本皋陶之后，至商时父子相承，得修生之道。父庆宾，年百岁余，常有少容。周游五岳诸山，一日一云龙下迎，白日升天。灵飞感父升天之事，精修大道，亦百有余日。当老君未诞而升天，至商十有八世，王阳甲践祚之十七年庚申之岁，老君自大清境分神化气，乘日精，驾九龙，化为五色流珠下降。时尹氏昼寝，梦天开数丈，众仙捧日出。良久，见日渐小，从天而坠，为五色珠，大如弹丸，因捧而吞之，觉而有娠今亳州天静宫有流星坛，即其处。由是容颜益少，神气安闲。所居之室，六气和平，冬无凝寒，夏无拌暑。祥光照室，众恶不侵。八十一年不觉其久。至商二十一王武丁之九年庚辰岁二月建寅十五日卯时，圣母因攀李枝，忽从左腋降生仙传所载，皆云在胎八十一年。唯内传云：上帝之师元君，感日精入口，因娠。经七十二年，剖左腋而生。二说虽或不同，然亦有由。虞宣出塞记云：老子复命胞中七十二年，举候九年。则亦入十一年也。是时阳景重耀，祥云荫庭，万鹤翔空，九天称庆。玉女跪捧，九龙荐水，以浴圣姿。龙出之地，因成九井汉伏滔《北征记》云：老君庙中有九井，水皆相通，故每汲一井，九井皆动。降生之初，即行九步，步生莲华。左手指天，右手指地，曰：天上地下，惟道独尊，我当开扬无上道法，普度一切动植众生，周褊十方及幽牢地狱应度未度，咸悉度之。隐显人问，为国师范。位登太极无上神仙，号曰：聘或作檐者，汉字通用也，名耳，字伯阳，或曰：伯阳父者，尊老之称也。一名雅，字伯宗。一名志，字伯光。一名石，字孟公。一名重，字子文。一名定，字元阳。一名元，字伯始。一名显，字元生。一名德，字伯文，老君降生九日，身有九变，皆天冠天衣，自然被体。仍有七十二相，八十一好。七十二相者，头圆如天，面光象日伏晨起。玉枕穹隆，皓发如鹤，长七尺余。眉如北斗，其色翠绿。虎髭龙髯，素结如丝。耳有垂珠，中有三门，高平於顶，厚而且坚。河目日光，方瞳绿筋，鼻有双柱，准骨隆隆。口方如海，唇赤如丹。气有紫色，其香若兰。齿如编贝，其坚若银。数有六八，上下均平。舌长且广，形如锦纹。其音如玉，其响如金。观高而起，颐方若矩。日角月渊，金容玉姿。龙颜肃肃，凤视闲闲。额有兑象，三午上达。天庭平坦，金匮充盈。颊有白痣，颐有玉丸。项有三约，鹤素昂昂。垂臂过膝，手握十纹。其指纤长，各有策文。爪有玉甲，身有绿毛。胸有偃骨，背有河魁。脐深逾寸，腹软如绵。心有锦纹，腹有玄志。眼有轮文，足蹈二骗。指有乾坤，身长丈二。遍体芳香，面方而泽。上下三停，体如金刚。貌若琉璃，行如虎步，动若龙趋。此其相也。左扶青龙，右据白虎，前导朱雀，后从玄武。头荫紫云，足履莲花，项负双景，五明耀日。身有圆象，洞照九天。兼前仙相，光色奇妍。总八十一，谓之好也。寄胎八十一年，极太阳九九之数。生而皓首，故号为老。古人称师为子，又子者男子之通称，故号老子。居於陈国苦县濑乡曲仁里涡水之阴即今亳州卫真县也。圣母既诞育道身，将返天阙。复元君之位，欲示世人以师资传授之道，乃告老君曰：夫人受生於天地，中有清有浊。气之清者清明慈仁，气之浊者愚痴凶虐。明者因修以成性，昧者恣欲以伤命。性者身之原也，命者生之根也。是故修学之人，炼身於九丹，解结於五神，引气於本生，灭根於三关。九炼十变，百节开明。胞结断灭，乃知本真而成上仙也。若不修学，则邪魔入身，百病竞生，死不尽命，痛乎难言。夫仙由心学，心诚则仙成，道贵内求内密，则道来能致静以合真，积虚以通神，则取仙日近矣。苟心竞神劳，体烦不专，动静丧精，耳目广明，徒积稔索道，道愈远也。寄寓天地问，少许时尔。若能摄气营神，辛苦注真，久将得道，则与天地共寄寓太无中也。能洞虚体无，则视之不见，听之不闻，乃与道合真矣。老子曰：今混迩尘寰，欲常存不死，随世度人，可乎？元君曰：吾有秘宝，非圣不传。有能修之，可以长存。老子曰：愿闻其致。元君曰：至道渊奥，探不可识。匪有匪无，匪声匪色。视之不见，搏之不得。囊括天地，至大无极。近在诸身，莫之能测。能知其则，是谓玄德。老子曰：其道亦有术以致之乎？元君曰：道者虚通之至真，术者变化之玄技。道因术以济人，人因修而会道，则变化无穷矣。夫道之要者，无为而自然；术之秘者，符与气药而已。符者三光之灵文，天之真性也。药者五行之华英，地之精液也。气者阴阳之和粹，万物之灵爽也。人虽得一事未毕，要资符药道乃讫。此吾之秘宝尔。能兼之，可以长存。度人无量矣。老君曰：身者得道之器也。气者致命之根也。根拔则命终，器败则道去。今欲修之，令命固道隆，可得闻乎？元君曰：人禀骨肉之资，犹陶家逐也。逐未冶则败速，身未炼则命促，理固然也。纵使德冠群有，神疏太玄，而身犹未免乎老死。夫何故哉？由化致然，不得不然也。惟药能炼形，符能致神。神归则心通而性逸，形坚则气固而命全。然后化气变精，洞入无形，飞行虚空，存亡自然，乃能长存。得道之人，虽遭劫交，天地崩沦，而灾不能及。所以贵乎符药者，由此也。老君曰：服神丹而长生者，神灵佑之乎，将药之力邪？元君曰：长生之功．由於丹，丹之成由於神。故将合丹，必正身心，不履罪过，神明佑之，作丹必成。神丹入口，寿无穷已。天地明察，道归仁人。万兆蠢蠢，名日行尸，不信长生之可学，谓为虚诞。从朝至暮，但作求死之事，天岂能强生乎？恣心尽欲，奄忽辄死，千金送葬，何所益哉？则神丹之道成，不惟长生，而亦可作世宝也。知此道者，亦安用天下为。人有以国易吾方，而非其人不传也。老子稽首曰：愿闻其旨。元君乃仰天而啸，倏忽有紫云如盖，自天奄至。中有五色，蕴光明八达。仙人涓子侍之，元君披出神图宝章变化之方、还丹伏火水汞液金之术，凡七十二篇，以授老君。其文日．．一为玄白生金公，太阳流珠入华池。斤内五两文萎袭，赤盐白雪成雄雌。五符九丹得之飞，真道在此人不知。五符者，一日玄白，二日金精，三日飞符，四日金华，五日三五青龙精。九丹者，一日白雪九转还丹，二日雌雄九转还丹，三曰黄华九转还丹，四日白华九转还丹，· 五日丹华九转还丹，六日五色九转还丹，七日泥汞九转还丹，八曰金精九转还丹，九日九鼎极耀还丹。此九丹，得一则可以长生，不在褊作也。神丹之道，皆三化五转，至九而止。得服之者，与吾等矣。神仙之道，不在祭祀祷鬼神，不在导引与屈伸，不在叹愿多语言，不在精思自苦勤。长生之要在神丹，知之甚易为实难，子能行之可长存。此之道存立得仙，吾亦学得非自然。老子再叩头稽首曰：九丹之道既奉慈训矣，窃闻求仙不得金液，虚自苦辛，愿示其要。元君曰：大哉子之问也。九丹金液，同为升天之道。然九丹中金液为上。所以尔者，服九丹之人，或三年，或二年，或一年或半年，或百日六十日、三十日、三日，乃有仙官云龙来迎。惟服金液者，入口则身色紫金，立生羽翼，升天为仙官矣。凡欲服之，须先长斋，断谷一年，乃得服之。自非有玄中之录及不死之名者，终不得闻金液之道也。其法依前合丹，金成而液之，其道毕矣。此吾之秘宝也。凡有千二百诀，吾於往劫尘沙天地之先受之於元始天尊，奉而行之，得居无上元君之位。吾昔已传至真大圣天帝、上· 帝、太微太一元君，今又授尔，尔其勉之。老君受讫，复请曰：万兆芸芸，动之死地，今以此广济，如何？元君曰：悠悠之徒，耽荣嗜欲死者，若坠石投川，往而不返，甚可痛伤。然道不虚行，必授其人。此道高妙，秘於九玄琼台云岌，万年一行，贻诸玄录玉名耳。自非宿命骨分及丹苦之人，不得闻也。愚人多过，方向驱除，乌得违天科而妄宣乎？吾道尽此，将去矣，当遣太一元君语汝。言讫，即有千乘万骑、五帝上真拥八景玉舆迎之升天今太清神丹经，其法乃出於无上元君。其神能调和阴阳，役使风雨，进退五星，斟酌寒暑。縿驾九龙十二白虎，天下众仙皆仰隶焉。人之生死，莫不由此，犹言服丹所致也。
　　太一元君
　　老君乃远游山泽，求炼神丹。行经劳山，果遇太一元君，乘五色斑麟，侍官数十人。老君从之问道，元君曰：道之要，在乎还丹金液耳。遂具授秘诀。他年之历山，复会太一元君。因谢神丹之方。元君曰：吾是群仙之尊，万道之主，玄灵秘术，本玄分也，奚辱谢焉。老君曰：凡民无知，死者甚众，抚心泣血，见之伤悲。欲给以神药，令皆得长生，可乎？元君曰：不可。生道至重，必授大贤及孝顺笃实之士。天生万物，有善有恶，善者宜生，恶者宜除。不足给药令皆生也。君已知之，不可轻泄。老君以神仙之道必假修炼，欲垂法以劝来世，故存真抱一，炼丹服气，然后乘空凌虚，出有入无，随意所适，人莫能测。一日乘白鹿复履庭桧而升天。
　　金母元君
　　金母元君者，九灵太妙龟山金母也。一号太灵九光龟台金母，一号日西王母，乃西华之至妙洞阴之极尊。在昔道气凝寂，湛体无为，将欲启迪玄功，生化万物，先以束华至真之气化而生木公焉。木公生於碧海之上，苍灵之墟，以生阳和之气，理於束方，亦号日王公焉。又以西华至妙之气化而生金母焉。金母生於神洲伊川，厥姓猴氏，生而飞翔，以主阴灵之气，理於西方，亦号王母。皆挺质大元，毓神玄奥。於西方渺莽之中，分大道醇精之气，结气成形。与束王木公，共理二气，而育养天地，陶钧万物矣。体柔顺之本，为极阴之元，位配西方，母养群品。天上天下，三界十方，女子之登仙得道者，咸所隶焉。所居宫阙，在龟山之舂山，昆仑玄圃闱风之苑，有金城千重，玉楼十二，琼华之阙，光碧之堂，九层玄台，紫翠丹房。左带瑶池，右环翠水。其山之下，弱水九重，洪涛万丈，非讽车羽输不可到也尚书帝验期贝．王母之国在西荒之野。所谓玉阙坚天，绿台承霄，青琳之字，朱紫之房，连琳彩帐，明月四朗。戴华胜，佩灵章。左侍仙女，右侍羽童。宝盖杳映，羽饰荫庭。轩砌之下，殖以白环之树，丹刚之林。空青万条，瑶干千寻。无风而神籁自出，琅然皆奏八会之音也。神洲在昆仑之束南，故《尔雅》云：西王母日下是矣。又云：王母髦发戴胜，虎齿善啸者，此乃王母之使，金方白虎之神，非王母之真形也。元始天王授以万天之统，龟山九光之录，使制召万灵，统括真圣，监盟证信，总诸天之羽仪。天尊上圣朝宴之会，考校之所，王母皆临映焉。上清宝经三洞玉书，凡所授度，咸所关与也。昔黄帝讨蚩尤之暴，威所未禁，而蚩尤幻化多方，征风召雨，吹姻喷雾，师众大迷。帝归息太山之阿，昏然忧寐。王母遣使披玄狐之裘，以符授帝曰：太一在前，得之者胜，战则克矣。符广三寸，长一尺，青莹如玉，丹血为文。佩符既毕，王母乃命一妇人，人首乌身，谓帝曰：我九天玄女也。授帝以三官五意阴阳之略，太一遁甲六壬步斗之术，阴符之机，灵宝五符五胜之文。遂克蚩尤於中冀剪。神农之后，诛榆冈於版泉而天下大定，都於上谷之涿鹿。又数年，王母遣使白虎之神，乘白虎集帝之庭，授以地图，晚年复授帝以清静无为正真之减，其辞曰：饮啄不止身不轻，思虑不止神不清，声色不止心不宁。心不宁则神不灵，神不灵则道不成。其要妙也，不在瞻星礼斗，苦己劳形。贵在湛然方寸，无所营营。神仙之道，乃可长生。其后虞舜摄位，王母遣使授舜白玉环，又授益地图，遂广黄帝之九州为十有二州。王母又遣使授舜皇管，吹之以和八风。周昭王二十五年岁在乙卯，老君与真人尹喜游观八弦之外，西游龟台，为西王母说常清摩经，故太极左官仙公葛玄序曰：吾昔受之於东华帝君，东华帝君受之於金阙帝君，金阙帝君受之於西王母，皆口口相传，不记文字，吾今於世书而录之，逮至穆王命驾八骏之乘，右服辟骊而左绿耳，右縿赤骥而左白药。主车则造父为御，高局为右。次车之乘，右服渠黄而左逾轮，左縿盗骊而右字，柏夭主车，参百为御，奔戎为右，驰驱千里而至巨搜氏之国。巨搜氏乃献白鹄之血以饮王，具牛马之潼以洗王之足。及二乘之人已饮而行道，宿於昆仑之阿，赤水之阳。别日升昆仑之丘，以观黄帝之宫，而封之以请后世。遂宾於西王母，觞於瑶池之上。西王母为王谣，王和之，其词一展焉。乃观日之所入，一日行万里。王乃叹曰：予一人不盈於德，后世其追数吾过乎。又云：王持白珪重锦以为王母寿。歌白云之谣，刻石纪边於彝山之上而还《纪年》云：穆王十七年西征，见西王母，宾于昭宫。世之升天之仙，凡有九品，第一上仙，号九天真王。第二次仙，号三天真皇。第三号太上真人，第四号飞天真人，第五号灵仙，第六号真人，第七号灵人，第八号飞仙，第九号仙人。凡此品次，不可差越。然其升天之时，先拜木公，后谒金母。受事既讫，方得升九天，入三清，拜太上，觐奉元始天尊耳。故汉初有四五小儿戏於路，中一儿歌曰：着青裙，入天门，揖金母，拜木公。时人莫知之，惟张子房知之，乃往拜焉，曰：此乃东王公之玉童也。仙人得道升天，当揖金母而拜木公也。自非冲虚登真之子，莫知其津矣。汉武帝好长生之道，以元封元年登嵩高之岳，筑寻真之台，斋戒精思。四月戊辰，王母使塘城玉女王子登来语帝曰：闻子欲轻四海之禄，迂万乘之贵，以求长生，真乎？勤哉。七月七日，吾来暂来也。帝问东方朔审其神，应乃清斋百日，焚香宫中。夜二唱后，白云起于西南，郁郁而至，径趋宫庭。渐近则云霞九色，箫鼓震空。龙凤人马之众，乘麟驾鹿之卫，科车天马，霓旅羽幢，千乘万骑，光耀宫阙。大仙从官，森罗亿众，皆长丈余。既至从官所在，王母乘紫云之辇，驾九色斑龙，带天真之策，佩金刚灵玺。黄锦之服，文彩鲜明，金光奕奕。腰分景色之剑，结飞云大绶。头上华髻，戴太真晨缨之冠。蹑方琼凤文之履。可年二十许，天姿奄霭，灵颜绝世，真灵人也。下车，二女扶侍，登床东向而坐。帝拜跪问寒温，侍立良久，呼帝使坐。设以天厨，芳华百果，紫芝萎蕊，纷若顼，精珍异常，非世所有，帝不能名也。又命侍女取桃，玉盘盛七枚，大如鹌音保，与捣同子。四以与帝，母自食三。帝食桃，辄收其核。母问何为，帝曰：欲种之尔。母曰：此桃三千岁一实，中国土地薄种之不生。於是命王子登弹八珍之傲，董双成吹云和之笙，石公子击昆廷之玉，许飞琼鼓震灵之簧，婉凌华村吾陵之石，范成君拍洞阴之磬，段安香作九天之钧，法婴歌玄灵之曲。众声激清，朗音骇空。歌毕，帝下席叩头，以问长生之道。王母曰：汝能贱荣乐卑，耽虚味道，自复佳尔。然汝性恣体欲，淫乱过甚，杀伐非法，奢侈恣性。夫侈者裂身之具也，淫者破身之斧也，杀者响对，奢者心烂，积欲则神损，聚秽则命断。以子蕞尔之身而宅残形之贼，盈尺之材而攻之者百刃，欲以解脱三尸，全身永久，不可得也。有似无翅之钨愿鼓天池，朝生之菌而乐春秋者也。若能荡此众乱，拨秽易意，保神气於绛府，闭瑶宫而不开，静奢侈以寂室，爱众生而不危，守慈务施，炼气惜精。倘有若斯之事，岂无髻霏邪。若不尔者，譬如抱石而济长河尔。帝跪受王母之诚，曰：彻不才，沉沦流俗，承禅先业，遂羁世累，刑政乖缪，罪积丘山。今日之后，请事斯语矣。王母曰：夫养性之道，理身之要，汝固知矣，但在勤行不息也。我师元始天王昔於严霄之台，授我要言，曰：欲长生者取诸身，坚守三一保灵根。玄谷华体灌沈珍，既长清精入天门。金室宛转在中关，青白分明适泥丸。养液闭精具身神，三宫备卫存绛宫。黄庭戊己无流源，彻通五藏十二轮。吐纳六府魂魄欣，却此百病辟热寒，保精留命永长存。此所谓呼太和，保守自然，真要道者也。凡人为之，皆必长生，亦可役使鬼神，游戏五岳，但不得飞空腾虚而已。汝能为之，足可度世也。夫学仙者，未有不由此而始也。至若太上灵药，上帝奇物也。下阴生重云妙草，皆神仙之药也。得上品者，后天而老，乃太上之所服，非下仙之所逮。其次药有九丹，金液、紫华、虹英、太清、九转、五云之浆、玄霜绛雪、腾跃三黄、东瀛白香。玄洲飞生、八石千芝、威喜九光、西流石胆、东沧青钱、高丘余粮、积石琼田、太虚还丹，盛以金兰、长光绛草、雪童飞干，有得服之，白日升天。此飞仙之所服，非地仙之所闻。其下药有松梧之膏、山姜、沈精、菊华、泽泻、枸杞、狭苓、莒蒲、门冬、巨胜、黄精、灵飞、赤板、桃胶、木英、升麻、续断、威袭、黄连，如此下药，略举其端。草类繁多，名数有千，子得服之，可以延年，虽不能长享无期，上升青天，亦可以身生光泽，返老童颜，役使群鬼，得为地仙。求道之者，要先凭此阶，渐以入乎妙也。若能呼吸御精，保固神气，精不脱则永久，气长存则不死，不用药石之费，又无营索之劳，取之於身尔，百姓日用不知，此故为上品自然之要也。且夫一人之身，天付之以神，地付之以形，道付之以气。气存则生，气去则死，万物草木，亦皆知之。身以道为本，岂可不养神固气全尔形也。形神俱全，上圣所贵。形灭神逝，岂不痛哉。一失此身，万劫难复，子其宝焉。我之所言，乃我师元始天王所授之辞也。即劝玉女李庆孙书出之，以付於帝曰：汝善修之焉。王母命驾将去，帝下席叩头，请留。王母即命侍女召上元夫人同降帝宫，良久，上元夫人至，复坐设天厨。久之，王母命夫人出八会之书、五岳真形、五帝六甲灵飞之符，凡十二事，云：此书天上四万劫一传，若在人间，四十年可授有道之士。王母乃命侍女宋灵宾开云锦之囊，取一册以授帝。王母执书起，立以付帝。王母呎曰：天尊地卑，五岳真形，元真激气，大泽玄精。天回九道，六和长平，太上八会，飞天之成。真仙节信，由兹通灵，泄坠灭府，宝归长龄。彻其慎之，敢告刘生。祝毕，帝拜受之。王母曰：夫始学道受符者，宜别祭川岳诸真灵，洁斋而佩之焉。四十年后，若将传付汝之所友，董仲君、李少君可校之尔。况为帝王，可勤祭川岳以安国家，授简真灵以安黎庶也。言讫，与上元夫人命车言去，从官互集，将欲登天。因笑指束方朔：此我邻家小儿，性多滑稽，曾三来偷桃矣。昔为太上仙官，因沈湎于玉酒，失部御之和，谪佐於汝，非流俗之夫也。其后武帝不能用王母之戒，为酒色所惑，杀伐不休，征辽束，击朝鲜，通西南夷，筑台榭，兴土木，海内悉怨，自此失道。幸回中，临束海，三祠王母，不复降焉。所受之书，置于柏梁台上，为天火所焚。李少君解形而去，束方朔飞翕不还，巫蛊事起，帝愈悔恨。元始二年，崩於五祚宫，葬于茂陵。其后茂陵所藏道书五十余卷，一日一出抱犊山中。又玉箱玉杖出於扶风，市验茂陵，宛然如故。而箱杖出於人问，径不知其果何为邪。茅君盈字叔申，从西城王君诣白玉龟台，朝谒王母，求乞长生之道，曰：盈以不肖之躯，慕龙凤之年；以朝菌之脆，求积朔之期。王母愍其勤志，告之曰：吾昔师元始天王及皇天搏桑帝君，授我以玉佩金当、二景缠练之道，上行太极，下造十方，溉月咀日，以入天门，名日玄真之经。今以授尔，宜勤修焉。因劲西城王君一一解释以授之。并授宝书四童散方，后茅君南治句曲之山。一及帝元寿二年八月己酉，南岳真人赤君、西城王君、方诸青童君，并从王母降于茅君之室。顷之，天皇大帝遣绣衣使者泠广子期赐盈神玺玉策，太微帝君遣三天左宫御史管修条赐盈八龙锦舆、紫羽华衣，太上大道君遣协晨大夫石叔门赐盈金虎真符、流金之铃、金阙圣君命太极真人使正一上玄玉郎王忠、鲍丘等赐盈以四节燕胎、流明神芝。四使者授讫，使盈佩玺服衣，正冠带符，握铃而立。四使者告盈曰：食四节隐芝者，位为真卿。食金阙玉芝者，位为司命。食流明金英者，位为司禄。食长曜双飞者，位为真伯。食夜光洞草者，总主左右御史之任。子尽食之矣。寿齐天地，位为司命，授束岳上卿，统昊越之神仙，综江左之山源矣。言毕，使者俱去。五帝君各以方面车服降於其庭，传大帝之命，赐盈紫玉之版，黄金刻书，九锡之文。拜盈为束岳上卿司命真君、太元真人。授事讫，俱去。王母及盈师西城王君，为盈设天厨。酣宴，歌玄灵之曲。宴罢，王母携王君及盈省顾盈之二弟，各授道要。王母命上元夫人授茅固、衷太霄隐书、丹景道精等四部宝经。王母执太霄隐书，命侍女张灵子执交信之盟，以授于盈、固及衷。事讫，王母升天而去。至王褒字子登，张道陵字辅汉，洎九圣七真，凡得受书者，皆朝王母於昆陵之阙焉。其后紫虚元君魏夫人华存，清斋於阳洛隐元之台，王母於金阙圣君降于台中，乘八景云舆同诣清虚上宫，传玉清隐书四卷，以授华存。是时三元夫人冯双礼、紫阳左仙公石路成、太极高仙伯延盖公子、西城真人王方平、太虚真人南岳赤松子、桐柏真人王子乔三十余真，各歌太极阴歌阳歌之曲。王母为之歌曰：驾我八景舆，钦然入玉清。龙旌拂霄上，虎旅摄朱‘兵。逍遥玄津际，万流无暂停。一展此去留会，劫尽天地倾。当寻无中景，不死亦不生。体彼自然道，寂观合太冥。南岳挺真干，玉映辉颖精。在任靡其事，虚心自受灵，嘉会绛河曲，相与乐未央。歌毕，上元夫人答歌亦竟，王母及上元夫人、紫阳左仙公、太极仙伯、清虚王君，乃携南岳魏华存同去束南行，俱诣天台霍山洞宫玉宇之下，众真皆从王母升还龟台矣。王母师匠万品，校领群真，圣位崇高，总录幽显，至若边洞玄躬朝而受道，谢自然景侍以登仙，故洞玄及自然传谓金母师王母也。玄经所证事迩，盖多未能备录。
　　历世真仙体道通鉴复集卷之一竟
　　历世真仙体道通鉴后集卷之二
　　九天玄女
　　九天玄女者，黄帝之师、圣母元君弟子也。黄帝在昔为有熊之国君，佐神农之孙榆冈。既衰，诸侯相伐，干戈相寻，各据方色，自称五行之号，太嗥之后，自为青帝。榆冈神农之后，自号赤帝。共工之族自号白帝，葛天氏之后自号黑帝。帝起有熊之墟，自号黄帝。帝乃恭己下士，侧身修德。在位二十一年，而蚩尤肆孽，弟兄八十一人，兽身人语，铜头铁额，瞰砂吞石，不殖五谷。作五虐之刑以害黎庶，铸兵於葛炉之山，不用帝命。帝欲征之，博求贤能，以为己助。得风台於海隅，得力牧於大泽，以大鸿为佐，天老为师。置三公以象三台，风后为上台，天老为中台，五圣为下台。始获宝鼎，不爨而熟。迎日推策以封胡为将，以夫人费修之子为太子，用张若阳朋、力牧、容光、龙行、苍颉、容成、大挠、奢龙众臣以为羽翼，战蚩尤於涿鹿。帝师不胜。蚩尤作大雾三日，内外皆迷。风后法斗机，作大车，以杓指南，以正四方。帝用忧愤斋於太山之下，王母遣使披玄狐之裘，以符授帝曰：精思告天，必有太上之应。居数日，大雾冥冥昼晦，玄女降焉。乘丹凤，御景云，服九色彩翠之衣，集于帝前，帝再拜受命，玄女曰：吾行太上之教，有疑可问也。帝稽首曰：蚩尤暴横，毒害需黎，四海嗷嗷，莫保性命。欲一战必胜之术，与人除害，可乎？玄女即授帝六甲六壬兵信之符，灵宝五符策使鬼神之书，制祆通灵五明之印，五阴五阳遁甲之式，太一十精四神胜负握机之图，五岳河图策精之诀，九光玉节十绝灵婶命魔之剑，霞冠火佩龙戟霓旅翠辈绿耕此縿虎骑千花之盖，八鸾之舆羽钥玄竿虹旌玉越神仙之物，五龙之印九明之珠九天之节，以为兵信五色之磨，以辨五方。帝遂复率诸侯再战。蚩尤驱魑魅杂祆以为阵，雨师风伯以为卫，应龙蓄水以攻帝。帝尽制之，遂灭蚩尤於绝辔之野、中冀之乡。冢分其四肢以葬之。由是榆冈拒命，又诛之於版泉之野。北逐埙斋，大定四方，步四极凡二万八千里，乃铸鼎立九州，置九行、九德之臣，以观天地，祠百灵，垂法设教。然后采首山之铜，铸鼎於刑山之下。黄龙下迎，帝乘龙升天。皆玄女之所授符策图局，以佐成功业。
　　蠢女
　　蜀之先有蚕丛帝。又高辛时，蜀有蚕女，不知姓氏。父为人所掠，惟所乘马在。女念父，不食，其母因誓於众曰：有得父还者，以此女嫁之。马闻其言，惊跃振迅，绝其拘绊而去。数日父乃乘马而归。自此马嘶呜，不肯龄。母以誓众之言告父，父曰：誓於人，不誓於马，安有人而偶非类乎。能脱我於难，功亦大矣，所誓之言不可行也。马跑，父怒欲杀之。马愈跑，父射杀之，曝其皮於庭。皮蹶然而起，卷女飞去。旬日皮复栖于桑上，女化为蚕，食桑叶吐丝成茧，以衣被於人问。一日，蚕女乘云驾此马，侍卫数千人，谓父母曰：太上以我心不忘义，授以九宫仙嫔矣，毋复忆念也。今冢在汉州什郁德阳三县界，每岁祈蚕者四方云集。蜀之风俗，宫观诸化塑女像，披马皮，谓之马头娘，以祈蚕焉《周礼·夏官》马质掌质马云：若有马讼，则听之，禁原蚕者。郑玄注云：原，再也。天文辰为马蚕书，蚕为龙精，月直大火，则浴其种。是蚕与马同气，物不能两大。禁再蚕者，为伤马与。据此之论，蚕马气类，世必有深究其理者。道一特书之以俟。
　　云华夫人
　　夏禹治水，随山浚川，老君遣云华夫人往阴相之。时禹驻巫山之下，大风卒至，崖谷振陨，力不可制。忽遇云华夫人，禹拜而求助。夫人即劫侍女授禹策召鬼神之书，因命其神狂章、虞余、黄麾、大翳、庚辰、童律、巨灵神等，助其斩石疏波，次塞导呃。禹尝谒云华於崇嗽之巅。顾盼之际，化而为石。或倏然飞腾，散为轻云，油然而止，聚为夕雨。或为游龙，或为翔鹤，千态万状，不可亲也。禹疑其狡脍怪诞，非真仙也。问诸童律，童律曰：天地之本者道也，运道之用者圣也。圣之品次，真人、仙人也。其有禀气成真，不修而得道者，木公、金母是也。盖二气之祖，宗阴阳之原，本仙真之主宰，造化之元先。云华夫人者，金母之女也总仙奇记云：名瑶姬。受书为云华上宫夫人，主领教童真之士。理在玉映之台，隐见变化，盖其常也。亦由凝气成真，与道合体，非寓胎禀化之形，乃西华少阴之气也。且气能弥纶天地，经营动植，大包造化，细入毫发。在人为人，在物为物，岂止为云雨龙鹤、飞鸿腾凤哉。禹然之，复往诣焉。忽见云楼玉台，琼阙森然，灵官侍卫，不可名识。师子抱关，天马启途，毒龙电兽，八威备轩。夫人宴坐於琼台之上，禹稽首问道，召禹坐而谓曰：夫圣匠肇兴，剖大混之一朴，判为亿万之体。发大蕴之一苞，散为无穷之物。故步三光而立乎晷景，封九域而制乎邦国。刻漏以分昼夜，寒暑以定岁纪，坎离以正方面，山川以分阴阳，城郭以聚民，器械以卫众，舆服以表贵贱，禾黍以备凶歉，凡此之制，上禀乎星辰而取法乎神真，下以养於有形之物。是故日月有幽明，生杀有寒暑。雷电有出入之期，风雨有动静之常。类气浮乎上，而众精散於下。废兴之数，治乱之运，贤愚之质，善恶之性，刚柔之气，寿夭之命，贵贱之位，尊卑之序，吉凶之感，穷达之期，此皆禀之於道，悬之於天，而圣人为纪也。性发乎天而命成乎人，立之者天行之者道。道存则有，道去则无。非道则物不可存也。非修则道不可致也。太上有言：致虚极，守静笃，万物将自复。复谓归於道，常存也。道之用也，变化万端而不足其一。是故天参玄玄，地参混黄，人参道德。去此之外，非道也哉。长久之要者，天保其玄，地守其物，人养其气，所以全也。则我命在我，非天地杀之，鬼神害之，失道而自逝也。志乎哉，勤乎哉，子之功及於物矣，勤逮於我矣，善格夫天矣，而未闻至道也。吾昔於紫清之阙受书，宝而勤之，我师三元道君曰：上真内经，天真所宝。封之金台，佩之太微，则云输上往，神虎抱关。振衣瑶房，遨宴希林，长招仙公，右栖白山而下盼太空。泛乎天津则乘云骋龙，游此名山则真人诣房。万神奉卫，千精伺迎。动有八景玉轮，静则宴处金堂。亦谓之太上玉佩金当之妙文也。汝将欲越巨海而无讽输，渡飞沙而无云轩，陆呃涂而无所舆，涉泥波而无所乘。陆则困於远绝，水则惧於漂沦。将欲以导百谷而浚万川也，危乎悠哉。太上愍汝之至，将授汝以灵宝真文，陆策虎豹，水制蛟龙，斩诚万邪，检取群凶，以成汝之功也，其在乎阳明之天矣。吾所授宝书，亦可以出入水火，啸叱幽冥，收策虎豹，呼召六丁，隐沦八地，颠倒五星，久视存身，与天地相倾也。因命侍女陵容华出丹玉之岌，开上清宝文，以授禹。仍命狂章、巨灵等神，助禹诛为民害，人力所不能制者。戮防风氏於会稽，锁淮涡之神无支祇於龟山，皆其力也。禹后入阳明洞天，为紫庭真人。
　　姮娥
　　羿请不死之药於西王母，妻姐娥窃而服之，奔月宫。
　　织女
　　织女上应天宿，牵牛则河鼓是也。旧说天河与海通，汉时有人居海上者，年年八月见有浮搓去来，不失期。人有奇志者，立飞阁其上，多资粮乘搓而去。十余日至一处，有城郭状，屋舍甚严。遥望室中，有织妇人。又见一丈夫牵牛饮之，惊问曰：何由至此？其人与说来意，因问：此是何处？答曰：君至蜀郡访严君平，则知之。因还，后以问君平。君平曰：某年月日有客星犯牵牛宿，计年月正是此人到天河时也。束方朔神异记云：郭翰尝遇织女降其室，衣玄霄之衣，霜罗之被，戴翘凤金冠，蹑琼文九章之履，张霜雾丹谷之祷，施九晶玉华之蕈，转会风之扇，有同心龙枕。翌日，丹铅书青缣一幅以寄翰。《汉书》：董永少失母养，父家贫，佣力至农。月以小车推父置田头阴树下，而营农作。父死后，自主人贷钱一万，自卖身为奴，遂得钱葬父。还於路，忽见一妇人姿容端正，求为永妻。永乃与俱诣主人，主人令永妻：织绢六百匹，放汝夫妻。乃当机织，一月毕。主人深怪其速疾，遂放之。相随至旧相见之处，而辞永曰：我，天之织女，绿君至孝，天帝令助君债。言讫，凌空而去。今泰州有汉董永所居天女噪丝井存焉。又有织女嫁牵牛，事见前卷《武丁传》。
　　昌容
　　昌容者，商王女也。修道於常山下，食蓬蒙根，往来上下，人见之二百余年，颜色常如二十许。能致紫草，斋於染工，得钱即施於贫病者。历年如是，奉祠者甚众，人竟不知其所修之道。常行日中，不见形影。或云，昌容能炼形者也。未几，忽冲天而去出《列仙传》。
　　女偶
　　南伯子葵问乎女偶曰：子之年长矣，而色若孺子，何也？曰：吾闻道矣。南伯子葵曰：可得学邪？曰：恶乎可，子非其人也。夫卜梁倚有圣人之才而无圣人之道，我有圣人之道而无圣人之才，吾欲以教之，庶几其为圣人乎。不然，以圣人之道告圣人之才，亦易矣。吾犹守而告之，三日而后能外天下。已外天下矣，吾又守之七日而能外物矣。吾又守之九日，而后能外生。已外生矣，而后能朝彻。朝彻而后能见独，见独而后能无古今，无古今而后能入於不死不生。杀生者不死，生生者不生。其为无不将也，无不迎也，无不毁也，无不成也，其名为樱宁。樱宁也者，樱樱而后成者也。南伯子葵曰：子独恶乎闻之？曰：吾闻之副墨之子，副墨之子闻诸洛诵之孙，洛诵之孙闻之瞻明，瞻明闻之聂许，聂许闻之需役，需役闻之於枢，於枢闻之玄冥，玄冥闻之参寥，参寥闻之疑始。
　　李真多
　　李真多，仙人李八百之妹也。随兄修道，居绵竹中。老君与玄古三师降授以飞升之道，先於八百白日升天。今有真多古迩犹在。或来往浮山之侧，今号真多化，即古浮山治也。一云八百尝与妹真多来卜居於筠阳之五龙冈又名赤商寨，今瑞州州治是也，复炼丹於华林山石室今隆兴府奉新县浮云观是也。八百兄妹俱蜀人也，虽卜居筠阳，问往来蜀中。一日真多自蜀至，八百候之今瑞州望仙门是也，见真多手持莲花，身似有孕，八百怒，意欲引剑挥之。真多觉之，倏尔凌空渡江，产下童子经一卷。遂乘云气，冉冉升天。时人塑真多之像，将奉祠焉。像成，而羿不动。是夕真多见梦云：吾祠宜在五龙冈。翌日，举像甚轻，乃祠于彼。至唐玄宗天宝十年，天师孙智冻始奏改元阳观，以显圣迩。宪宗元和七年，高安县令谌贲以县治，观基两易。今瑞州城西二里逍遥山，妙真宫是也。其产经之地，今额仪天观。观中女真，世传其经。郡人每备香信诣观看经，以保产难焉。真多今号明香元君。
　　赢女
　　秦缪公女赢氏，名弄玉，善吹笙，无和者，欲求得吹笙者以配。有萧史者，善吹箫，能感清风彩云凤凰，赢女愿嫁之。赢女吹笙，亦如史所感，於是孟明为媒，赛叔为宾，约而成婚，宴於西殿，座中不奏他乐，惟二人自以笙箫间奏，遂致凤凰来仪，二人乘之而去。秦人因作凤女祠。
　　太阳女
　　太阳女者，姓朱名翼。敷演五行之道，加思增益，至为微妙。行用其道，其验甚速。年二百八十岁，色如桃华，口如含丹，肌肤充泽，眉鬓如画，有如十七八岁者。奉事绝洞子，丹成以赐之，亦得仙升天也。
　　太阴女
　　太阴女者，姓卢名全，为人聪达，智慧过人。好玉子之道，颇得其法。未能精妙，时无明师，乃当道沽酒，密欲求贤。积年累夕，未得胜已。会太阳子嘈然叹曰：彼行白虎剩蛇，我行青龙玄武。天下悠悠，知者为谁。女闻之大喜，使妹问客：土数为几？对曰：不知也，但南三北五，束九西七，中一耳。妹还报曰：客大贤者，至德道人也。我始问一，已至五矣。遂请入道室，改进妙撰，盛设嘉珍而享之。以自陈托，太阳子曰：共事天帝之朝，俱饮神光之水，身登玉子之魁，体有五行之宝，唯贤是亲，岂有所怪。遂教补导之要，授以蒸丹之方，合服得仙。时年已二百岁，而有少童之色也。
　　毛女
　　毛女自玉姜一云玉美，在华阴山中。山客猎师，世世见之，形体生毛。自言秦始皇宫人，秦亡入山避难。道士谷春教食松叶，遂不饥寒，身轻如飞，百七十余年。所止岩中，有鼓琴声云出《列仙传》。抱朴子云：汉成帝时，猎者於终南山见一人，无衣服，身皆黑毛，跳坑越涧如飞。乃密伺其所在，合围取得。乃是一妇人，问之，言：我是秦之宫人，关束贼至，秦王出降，惊走入山。饥无所食，洎欲饥死。有一老公教食松柏叶实，初时苦涩，后稍便吃，遂不复饥。冬不寒，夏不热。此女是秦人，至成帝时，三百余岁也。一云有鱼道超、鱼道远者，皆秦时之女真，入武夷山隐焉。后人常常见之。其地四围皆生毛竹，故人因毛竹而亦呼此二鱼为毛女。
　　梅姑
　　梅姑，秦时丹阳县人。有道术，能着履行水上。县有梅姑庙，尚存。
　　女几
　　女几者，陈氏酒家妇也。有仙人过其家，以素书五卷质酒，几开视之，乃仙方也。私写要诀，依而修之。数岁，仙人复来，笑曰：窃学无师，有翅不飞。女几随仙人去，今所居女几山是也。
　　孙氏
　　孙氏一云雍氏，汉天师张道陵之妻也，同隐龙虎山修道。章帝元和二年，俱到蜀，居阳平化。天师学道，行满功成，至桓帝永寿二年九月九日，太上诏使至，孙氏同天师於云台峰白日飞升《三洞珠囊》云：天师升天后一年，夫人复升天。
　　张文姬
　　张文姬，天师张道陵之长女也。适陈郡袁公子，家豪好道，久之白日抱五儿升天。
　　张文光
　　张文光，天师张道陵之次女也，一云第四女。为陵王妃，以得封，犯父讳，不食数月，白日升天。一云入门三日，於殿上白日升天。
　　张贤
　　张贤，一云名贤姬，天师张道陵之第三女也。一云第五女。为燕王妃，好道，集真人之法，久之白日升天。
　　张芝
　　张芝，一云名芳芝，天师张道陵之第四女也，一云第六女。适魏公第二子，夫故犯父讳，遂郁郁不乐，於家白日飞升。
　　卢氏
　　卢氏，嗣汉第二代天师张衡之妻也。张衡得道，卢氏同於阳平山，白日飞升。
　　张玉兰
　　张玉兰，张衡之女也。幼而洁素，不食荤血。年十七岁，梦朱光入口，因而有孕。父母责之，终不肯言，惟侍婢知之。一日谓侍婢曰：我死尔，当剖腹以明我心。其夕遂殁。父母不违其言，剖腹得一物，如莲花初开，其中有白素金书十卷，乃本际经也。十余日间，有大风雨晦冥，遂失其经。《成都记》云：天师云孙女无夫而孕，父疑之，欲杀焉。既产，有异光，乃一轴书，则本际经也。父以为神，乃掷其刀。其后於敦信村登仙，即女郎观也。今有圣女台、抛刀池、洗经池存焉。一云得素金书本际经十卷，素长二尺许，幅六七寸，文明甚妙，将非人工。乃传写其经而葬玉兰。百余日，大风雷雨，失经及玉兰。坟圹自开，空棺而已。
　　屈女
　　东昊葛仙公玄，在荆门军紫盖山修炼。值天寒大冻，仙公胱足，衣衫蓝缕，时有屈家二女窥见，怜其忍冷，夤夜促成双履。次日欲献之，往炼丹之所，仙公已去，但存炉灰尚温。二女拨灰而得丹一粒，姊妹分而服之，自后神气冲冲，不饥不渴，惟慕清静。后隐去，时人谓得仙矣。
　　谌姆
　　谌姆者，不知何许人也。其字曰婴。常居金陵丹阳郡之黄堂，潜修至道。忘其甲子，耆老累世见之，齿发不衰，容貌常少。皆以谌姆呼之，谓其可为人师也。昊大帝时，行丹阳市中。忽遇一男子，年可十四五，叩头再拜，愿为义子，谌姆告曰：汝既成长，须侍养所生，何得背其己亲而事吾为母？既非其类，不合大道。於是童子跪谢而去。又经旬月，复过市中，忽见孩儿年可三岁，悲啼呼叫，莫知谁氏之子。因遇谌姆，执衣不舍，告云：我母何来，唯愿哀悯。谌姆怜其无告，遂收归抚育。渐向成大，供侍甘旨，晨昏不亏。心与道合，行通神明。聪慧过人，博通经史。天文地理，百氏九流，穷物极玄，探微索奥。年将弱冠，姆谓之曰：我修奉正道，其来久矣。汝以吾抚育，暂此相因，汝既无天，将何以为姓氏？儿曰：昔蒙天真授以灵章，约为孝悌明王，请以此为名号，可乎？姆曰：既天真付授，吾何敢有违。复议求婚，儿跪姆前说赞曰：我非世问人，上界真高仙。今与母为儿，乃是宿昔绿。因得行孝道，度脱诸神仙。向前十五童，亦是我化身。今已道气圆，我将返吾身。真凡自殊趣，何为议婚姻，盍於黄堂坛，传教付至人。母既施吾教，三清栖我神。谌姆闻赞，惊畏异常，遂於黄堂建立坛靖，严奉香火，大阐孝道明王之教。明王告姆修真之诀曰：每须高处玄坛，疏绝异党，偷闲丘阜，饵服阳和，委鉴太虚，静夷玄圃。若非无英宝帐、黄老玉书、大洞真经、豁落七元太上隐玄之道，不可偃息於流霞之车，眷盼乎文昌之台也。得此道者，九凤齐呜，万万萃止，炼身御节，八景浮空，龙舆虎旅，游翔八方矣。每宜宝之。於是尽得妙诀，兼授灵章，已而辞母，飞腾太空。谌姆受讫，宝而秘之，积数十年而人无知者。至西晋之末，许真君逊、昊真君猛，闻姆有道，远诣丹阳求受道法。姆知其名在图籍，应为神仙，於是授以孝道明王之教、真仙飞举之宗，及正一斩邪之法、三五飞步之术。仍以兰公所授孝悌明王铜符铁券、金丹宝经，一遵元戒，传付许君。仍语二君玉皇玄谱、仙籍器秩。乃令许君以道授昊君。二君礼谢，将辞归。许君欲每岁来礼谒姆，姆止之曰：子勿来，吾即还帝乡矣。乃取香茅一根，南望掷之，茅随风飞去。因谓曰：子归於所居之南数十里，认茅落处，立吾祠，岁秋一至足矣。语讫，忽有云龙之驾来迎，凌空而去。今新建丰城二县之界，有黄堂观，乃真君访丹阳黄堂所立祠，每年八月三日朝谒谌母之所也。
　　刘仙姑
　　刘仙姑名懿，靖安县人。年数百岁，貌若童子，谌姆尝称之。真君往见，则已飞升矣，遂留宝木华车遗之。车因风飘举，三日而下，因名其观日华车观。碑碣犹在，今号栖霞观。
　　盱母
　　盱母者，真君许逊之姊，真君吁烈之母。许逊以其孀居，乃筑室於宅西数十步问，俾居之，许逊隐西山修炼，日夕讲究真诠，盱母与子烈日得参其妙焉。许逊每出，则吁母代掌其家事，仙宾隐客，咸获见之。许逊飞升之日，吁母暨烈母子，并受玉皇诏部分仙眷升天。
　　许氏
　　许氏者，许真君逊之女也。适建安黄仁览，尽得真君道妙。日究神仙之学，任青州从事单骑之官。留许氏，侍翁姑。一夕，家僮报许氏院中夜有语笑声。姑讯之，许氏曰：黄郎尔。姑曰：吾子从事数千里，安得至此。许氏曰：彼已得仙道，能顷刻千里。戒在漏语，故不敢令姑知。姑曰：若然，当使我见之。是夕仁览归，许氏告以故。比明，仁览不得已出，谒父母曰：仁览虽从宦远乡，夜必潜归膝下，仙道秘密，不可泄言，恐招谴累。言讫，取竹杖化为青龙，乘之而去。后许真君轻举之日，许氏同仁览公姑三十二口白日飞升。仙仗既行，许氏钗偶坠落，今有许氏坠钗洲。
　　薛练师
　　女真薛练师，不知何许人也。晋时世弊，京邑不宁。有道之士，多栖寓山林以避世。因居南岳寻真台，外示同尘，内修至道。常骑白豹游耆阔峰，黄乌白猿不离左右。后於云龙峰尸解出《仙传拾遗》。湘中记云：晋女真薛练师冲举之处，梁武帝天监五年建观。至后周武穆公主周惠扑者，生而有异光满室，幼不茹荤，长思独处，慕魏夫人、猴仙姑之志。因居石室，感西灵圣母降传经录，修三素之道。潭衡之境，士女景慕者数百人。世代将乱，告诸学者曰：我当暂往，．约百余年再来。后学如市，唐玄宗开元初，赐额西灵。后有女冠李太真、曹妙本接踵得道，即今常住乃周公主所舍观。废久，马氏复兴。宋朝特赐每岁度女冠一人，以续焚修。
　　历世真仙体道通鉴徒集卷之二竟
　　历世真仙体道通鉴后集卷之三
　　上元夫人
　　上元夫人，道君弟子也。亦太古以来得道仙籍，亚於龟台金母。金母所降之处，多使侍女与闻，邀为宾倡。汉孝武好神仙之道，祷醮名山以求灵应。元封元年辛未七月七夜二鼓后，西王母降于汉宫。帝迎拜稽首，侍立久之。王母令帝坐，设以天厨。言宴粗悉，命驾将去。帝下席叩头，请留殷勤。王母复坐，乃命侍女郭密香邀上元夫人同宴於汉宫事载《金母元君传》。宣帝地节四年乙卯，咸阳茅盈受黄金九锡之命，为束岳上卿司命真君太元真人。是时，五帝君授策既毕，各升天而去。茅君之师总真王君、西灵王母与夫人，降于句曲之山金坛之陵华阳天官，以宴茅君焉。时茅中君名固，小君名衷，王母王君授以灵诀，亦授锡命。紫素之荣，固为定录。君衷为保命君，亦侍真会。王君告二君曰：夫人乃三天真皇之母，上元之高尊，统领十方玉女之籍，汝可自陈。二君下席再拜，求乞长生之要。夫人悯其勤志，命侍女宋辟非出紫锦之囊，开绿金之岌，以三元流珠之经、丹景道精经、隐仙八术经、太极录景经，凡四部，以授二君。王母复劫特地李方明出丹琼函披云珠之岌，出玉佩金当经、太霄隐书经、洞飞二景内书，传授二君。各受书毕，王母与夫人告去。千乘万骑，升还太虚矣。
　　南极王夫人
　　南极王夫人，西王母第四女也一云第三女，名林，字容真，一号紫元夫人，或日南极元君。理太丹宫，受书为金阙圣君，上保司命。汉平帝时，降于阳洛山石室之中，授清虚王君太上宝文等经三十卷。夫人着锦被青羽裙，左佩虎书，右带挥灵，可年十六七，形貌真正，天姿奄霭。乘羽宝车，驾以九龙，女骑九千。居渤阳舟海长离山中，主教当为真人者。
　　右英王夫人
　　右英王夫人，西王母第十三女，名媚兰，字申林《总仙奇纪》云中林。治沧浪山，受书为云林夫人。晋哀帝兴宁三年七月降句曲山，《真诰》云：沧浪云林右英夫人。
　　紫微王夫人
　　紫微王夫人，名清娥，字愈音《真诰》云愈意，王母第二十女也。昔降授宝神经与清灵裴真人，行之得道。晋哀帝兴宁三年乙丑六月，与九华安妃、二十三真人、十五女仙降句曲，授道於真人杨羲也。夫人镇羽野玄陇，主教当成真人者也。夫人作服木序，在上清经。
　　太真王夫人
　　太真王夫人，王母之小女也。衣服奇丽，姿容绝世，年可十六七。时以儿为三天太上府都官司直，被降主束岳。夫人暂来往於岱宗山，石室高崖，重岩深隐，人迩所不能到，去地千余丈。中有玉几金林，珍物奇伟。每弹一弦之琴，即百禽飞集，鼓舞听之。时乘一白龙，周旋四海。仙人马明生尝为县吏，为贼所伤。疮甚，殆死。遇夫人救之，数年后夫人令明生师安期生，受金液还丹，修炼升天。
　　灵照李夫人
　　北元中玄道君李庆宾之女，太保玉郎李灵飞之小妹。受书为束宫灵照夫人，治方丈台第十三朱馆中。夫人着紫锦衣，带神虎符，握流金铃。有两侍女，年可二十许。夫人年可十三四许。
　　中候王夫人
　　女仙王观香字众爱，周灵王第三女也。是宋姬所生，於子乔为别生妹。受子乔飞解脱网之道，得去入维外书作维字氏山中，后俱与子乔入陆浑，积三十九年道成，白日冲天。《真诰》云：受书为紫清宫。内传：妃领束宫中，候真夫人、子乔弟兄七人得道五男二女。其眉寿是观香之同生兄，亦得道。
　　钩翼赵夫人
　　钩翼夫人，齐人也，姓赵。少好清静，病外六年，右手卷，饮食少。汉武帝时，望气者云：束北有贵人气。推而得之，召到。姿色甚伟，武帝发其手而得玉，钩手得展。幸之，生昭帝，武帝。寻害之，殡尸不玲，而香一月。后昭帝即位，更葬之，棺空，但有丝履，故名其宫曰钩翼。后避讳改为弋。
　　麻姑
　　麻姑乃王方平之妹，修道得仙，年可十八许，於顶中作髻，余发散垂至腰。其衣有文章，光彩耀日，世所无有也按道书云：老君历观无极世界，三灾九厄，十芒八难，示以禳除之法。中有遣北方黑骑、天官兵马、仓老麻姑、五亿万骑等语。则知麻姑浩劫之高真，乘运应世，有自来矣。昔方平降蔡经家，遣使邀麻姑同宴，各进行厨，皆金盘玉杯。肴膳多是诸花，而香气达于内外。擘麟脯如行柏炙，进天酒如饮琼浆。麻姑曰：接侍以来，见束海三为桑田。向到蓬莱，水乃浅於往日。会将臧半也，将复扬尘也。麻姑手爪颇似乌爪，蔡经心言背痒，时得此爪以爬背，当佳也。方平已知经心中所言，即使神吏鞭之曰：麻姑神人也，汝可萌妄想哉。宣州有麻姑仙坛，建昌军有麻姑山，灵逊非止一处。宋徽宗政和问，宠褒麻姑为真寂冲应元君。宁宗嘉泰问，改封虚寂冲应真人。
　　南阳公主
　　汉时南阳公主出降王咸，属王莽秉政，公主夙慕清虚，崇尚至道，每追慕文景之为理。又知武帝之世，累降神仙，谓咸曰：国危世乱，非女子可以扶持。但当自保恬和，退身修道，稍远尘境，必可延年。若碌碌随时，与世进退，恐不见免於支离之苦，奔迫之患也。咸罗倪世禄，未从其言。公主遂於华山结庐柄止。岁余，精思丹道，真灵感应，遂舍庐室而去。人或见之，徐徐绝壑乘云气，冉冉而去。咸入山追之，越巨壑，升层巅，涕泗瞻望，漠然无边。忽於岭上见遗朱履一双，前而取之，已化为石矣。因谓之公主峰，潘安仁为记，行於世。
　　郭勺药
　　郭勺药，汉度辽将军束平郭赛女也。少好道笃诚，真人因授其六甲而得道。今或游玄洲，或处束华方诸台也。
　　赵爱儿
　　赵爱儿者，幽州刺史刘虞别驾赵该姊也。好道得尸解，后又受符，见居束华方诸台。
　　王鲁连
　　女仙王鲁连，魏明帝城门校尉范阳王刚女也《真诰》云王伯纲女，未审孰是。刚得道於元洲。鲁连见父冲天，遂勤志修道，入陆沈山遇太一真人，授以飞升之法。行之，白日升天。
　　南岳魏夫人
　　夫人姓魏名华存，字贤安，任成人，即晋武帝左仆射魏舒之女。天才卓异，性乐神仙。年二十四，父母强逼以事南阳刘又讳彦。幼为修武令，夫人随之。遂因请闲斋于别室，谨修道法。入室百日，所期仙灵，精思希感。季冬夜半，感四真人降於靖室，而授道要。后众真再降，令夫人托疾尸解，枫轮命访王屋清虚洞天，奉天帝君命传玉札金文，位为紫虚元君，领上真司命，主诸学道生死图籍，摄御三官关较罪考，又加南岳夫人，比秩仙公治大霍山洞台，后成帝咸和四年，讽轮下迎升天。杜甫望岳诗云：南岳配朱雀，秩礼自百王。钦吸领地灵，鸿洞半炎方。邦家用祖典，在德匪馨香。巡狩何寂寥，有虞今则亡，洎五隘世网，行迈越潇湘。渴日绝壁出，漾舟清光旁。祝融五峰尊，峰峰次低昂。紫盖独不朝，争长业相望。恭闻魏夫人，群仙夹翱翔。有时五峰气，散风如飞霜。牵迫限修途，未暇杖崇冈。归来觊命驾，沐浴休玉堂。三叹问府主，曷以赞我皇。牲璧忍衰俗，神其思降祥。夫人坛在南岳中峰之前，巨石之上，是一片大石，方可丈余。其形方稳，下圆上平，浮寄他石之上。尝试一人推之，以能转动，人多则屹然而定，相传以为灵异，往往神仙幽人游息其上。奇云灵气，弥覆其顶。《丹台录》云：魏夫人为紫虚元君，治南岳。《真诰》云：上真司命南岳真人。
　　九华安妃
　　九华安妃，古之得道女仙也。晋哀帝兴宁三年六月十五夜，紫微王夫人降授真人杨羲道要，与一神女俱来，着云锦瞩，上丹下青，文彩光鲜，视之年可十三四许。左右又有两侍女，一侍女手中持一锦囊，长一尺二寸，以盛书，有十余卷。以白玉检囊口，见刻检上字云：玉清神虎内真紫元丹章。其一侍女捧一白箱，以绛带束络之。白箱似象牙形也。一侍女年可十七八，皆整饰非常。神女及侍者颜容莹洁，鲜彻如玉，香气馥乱如烧香婴也注香婴出外国。紫微夫人曰：此是太虚上真元君金台李夫人之少女也，昔尝诣龟山学上清道。道成，受太上书命为紫清上官九华真妃者也。於是赐姓为安，名郁嫔，字灵箫。真妃至，良久手中先握三枚枣，色如乾枣而形长大，内无核，其味甘美，异常枣。真妃以一枚与杨羲食之。毕，真妃作文相赠，又紫微王夫人亦作文相晓。诸真人皆受书毕，各去，独真妃少留，命侍女发检囊中，出上清玉霞紫映内观隐书、上清还晨归童日晖中元，共二卷，皆三元八会之书也，付杨羲，令写之。又云：君若不耐风火之姻，欲抱真形於幽林者，且可寻剑解之道作告终之术也。杨羲后果剑解隐化，后遂飞升。
　　河北王母
　　女仙河北王母，盖有道者，莫知其年纪，惟见重白和一人。和字仲理，魏朝仙人也。和每拜王母，常坐而止之。语诸人言：阿和是吾邻家儿，吾少所长者。晋武之末，和别去，云：被昆仑召。遂去，不知所之。惠帝元康二年，相识人见和在华阴山中，乘虎从王母，四五人颜色更少。寄谢其亲甚分明。
　　韩西华
　　韩西华者，不知何许人也。慈爱於物，常行阴功，至於峭翘微命，皆爱而护之。学道得仙，今在嵩山洞天之中。
　　王抱台
　　女仙王抱台，不知何所人。得道为主仙道君之侍女，居元洲之宫。洲之四面，元涛波天，非人迹所到。昔清虚王真人随西城王君登此洲，上诣仙都阙，下朝谒主仙道君。君命抱台披绿辊琼岌，出隐书龙文、八灵真经，以授清虚真人。
　　王妙想
　　女真王妙想，幼年入道，居苍梧山黄庭观，辟谷服气，结宇临选水之傍。五十余年，貌如十八九岁人。每持念黄庭，精诚感通。一日，忽有灵香郁烈，祥云满庭，天乐震空，光烛坛殿，千乘万骑，浮空而下，旌幢鹤盖，导九龙之辈，下降坛前。见一仙官羽衣宝冠，剑佩曳履，升殿而坐，身有五色光。妙想即往瞻谒，仙官谓妙想曰：吾乃往昔有虞氏之君帝舜也，劳厌万国，养道此山。每欲诱教后人，使之知道，而世无可教授者。夫道在於内不在於外，道在尔身不在他人，玄经所谓修之於身其德乃真也。顷者，地司奏汝居山三十余载，初终如一，守道不邪，存念精诚，遵禀科戒。若无所成证，此乃道之弃人也。玄经云：常善救物，故无弃物。道之布惠周普，物物皆欲成之，人人皆欲度之。但世人福果单微，道气肤浅，不能精专勤久，道气未应，而已中息。是人自弃道，非道弃人也。汝精诚一志，期以百生千生，望於所证，不怠不退，深可愍也，吾昔遇太上老君，示以道德真经，理国理身，度人行教，可以通天地，贯万物，为行化之要，修政之本，非言可谕，但世俗浮诈，嗤谦光为懦怯，轻退身为迂劣，笑绝圣弃智为荒唐，鄙绝仁弃义为径庭，盖末世之迷妄也。玄圣之意，将欲还淳复朴，祟道黜邪。斜径既除，至道自显。淳朴既立，浇竞自驱。则裁制之义无所施，兼爱之慈无所措，昭灼之圣无所用，讥谲之智无所行，天下混然归乎大顺，此玄圣之大旨也。吾以历数既往，归理兹山，常以久视无为之道分命仙官，下教於人。盖上圣高真愍劫历不常，代运流转、阴阳倚伏，生死推还，俄尔之问又及阳九百六之会，孜孜下教以救於人，尤切於世人之求道也。世人求道，若存若亡，系念存心，万中无一。天真悯俗，常在人问隐景化形，随方开悟。此山九峰，皆有宫室，真官主之。其下有宝玉五金，灵芝神草，三天所镇之药，太上所藏之经。或在石室洞台，云崖嵚谷，皆有灵司主掌，无毒螫鸶攫之物。可以度世，可以养生，可以修道，可以登真也。汝居山以来，未尝游览四表，俯娣岑峦，固不得而知也。勉而修之，伫驾景策空，然后倒景而研其本末也。於是命侍宸以道德二经及驻景灵文授之而去。自是一年或三五降於黄庭观。后数年，妙想向日升天，所居观改为营道观。兹山以舜修道之所，故曰道州，老君尝以《道德经》授舜於此可验。故河上公云：吾着此书已一千七百岁也。
　　王奉仙
　　女仙王奉仙，宣州人也。家贫，父母耕识为业。奉仙年十四，於田中忽见青衣童少女十许人，与之嬉戏，良久散去。他日，往田所见之如旧。月余，诸女夜集其家，终夕言笑，达旦方去。或拥珍果般饥而来，非世所有。其房甚狭，来众虽多，不觉其隘。父母疑而伺之，终无所见。又疑妖物所惑，诂责甚切，每托他辞以对。自是诸女昼日往来，与之远游，无所不届，及暮乃返。奉仙自此不饮不食，渐觉其异。一日近父母见在庭竹之杪，坠身投地。因问其故，方乃言所遇皆是仙女，每周游天上，自此竹竿上升往来。诸女又剪奉仙之发，前齐眉目，后垂到肩，积年不复长。而肌肤丰洁若冰玉，明眸异貌，天人之相也。又智辩明悟，人所不及，言论之理，契合要妙。尝与高达之人言曰：某所遇者道也，所得者仙也，所见之女皆女仙也。每到天宫见上仙所居，仙人多被服文绣，蕾买冠霜简，执仙花灵草，咏吟洞章。或登云门芝田，瑶宫琼阙，话长生度世之事。行於星汉之上，不知其几千万里也。初到天上，曰大有宫，天尊处广殿之中，万真侍卫？天人无数也。奉仙谒见，天尊命左右以玉浆一杯赐之，谓奉仙曰：汝有仙骨，法当上仙。由世运未满，五十年方复还此。百谷之实，食之伤人真气，草木之果，食之损人年寿，汝宜辟谷养真。自此不食二十年矣。夫天尊化於天上，主宰万物，若世人之父也。世尊化於世上，劝人以善，若世人之母也。儒典行於世间，若世人之兄长也。举世人如婴儿焉，但识其母，不知其父兄之尊，故知道者少，重儒者寡，不足怪也。奉仙所见天上事，与今道无异，了无菩萨佛僧之像也。奉仙所图画功德，多作天人帝王道君朝服之仪，题云朝天图。游於淮浙间，所至之处，观者云集。奉仙唯以忠孝正直之道，清争俭约之言，修身密行之要，以教於士女，故远近钦仰。金玉宝货，填委其前，所施万计，皆委而不受。奉仙与二女弟居洞庭山，后居钱塘项山。二女弟子奉香火，建殿宇华盛，力未尝阙。一旦而终，年十八，果符五十年之说也。其平日宴坐居室，则睹千里之事。凝思游神，则朝九天之上。将终，云鹤屡降，异香盈室。化后尸形柔泽，肌肤如生，识者以为尸解。
　　王氏
　　女仙王氏，王丞相王徽之侄女也。时值翰林王氏之父随计入关，王氏与所生刘及其母裴氏寓居义兴山桂岩之下，与洞灵观为邻。王氏幼年慕道，不饮酒，不茹荤，立志端庄，常乐在幽静。或抚琴怡悦，或词翰自娱。持大洞真经及度人、道德章句，居室之问，时有异香气，与众气不同。父母钦而异之，尝密谓母曰：洞宫有召命，当补仙官，辞不获免，恐远行耳。母未解其意。忽一旦微疾，裴与刘皆所锺爱，为於洞灵观祷祈。是日稍愈，亦同诣观中，褊谒真像。处庭焚香，若有所祝。及晚归所居，其门右有巨石，乃於石上题诗曰：骯水登山无足时，诸仙频下听琴诗。此心不恋居尘业，唯见天边双鹤飞。是夕，奄然而终，及明，有双鹤栖於庭木，音乐盈空，异香满野。远近惊异，奔共观之。举形就本室，衣而已。自是一家洁志香火，及长幼皆修道化。
　　历世真仙体道通鉴复集卷之三竟
　　历世真仙体道通鉴后集卷之四
　　紫素元君
　　有任生者，隐居嵩山。一夕美女至，留诗曰：我居籍上清，谪居游五岳。以君无俗累，来劝神仙学。生拒不纳。后三日至，曰：仆非精魅，名列上仙，冥数与君合为配偶。又赠诗曰：葛洪亦有妇，王母亦有夫。神仙尽灵匹，君子意何如。生竟不对，女又曰：阮郎迷不悟，何以伸情素。明月海上春，彩弁却归去。后数月，生病卒，为吏所追。道遇旌幢拥翠辇，中有一女子笑曰：是嵩山读书薄命汉，取吏所持文字，视曰：今既相遇，不能无情。索笔判云：更与三年。生再拜，吏曰：此乃紫素元君，仙官之最贵者。吏送回，生乃活三年卒此乃真仙下试於人也，任生能不失正，是以延寿三载。
　　赵素台
　　赵素台者，汉幽州刺史赵熙之女也。熙少有善行，常济穷困，救王惠等族诛，有阴德数十事。熙得身诣朱陵，儿子得遁形游洞天。素台在易迁宫中，已四百年，不肯徙，自谓天下无复乐於此处也。数微服游行，盼山泽以自服。易迁夫人者，乃其品也。
　　黄景华
　　黄景华者，汉司空黄琼之女也。景华少好仙道，常密修至要，后师韩终，授其岷山丹方，服之得入易迁宫，位为协晨夫人，领九宫诸神女，亦总教授之《真诰》往云：黄琼，江夏人，字世英，汉顺帝时司空、司徒、太尉。年七十九亡。父名香，章、和帝时为尚书令，救活千余人。琼子婉，司徒太尉，为李权所杀，夫人亦不知出适未也。
　　周爰支
　　周爰支，汉河南尹周畅伯持之女也。畅，汝南安城人，好行阴德，功在不觉。曾作河南尹，遭大旱，收葬洛阳城傍客死骸骨万余人，为立义冢，祭杞之。应时大雨，丰收，所行多是此辈。太上处以畅有阴行，令爰支从南宫受化得仙，今在洞中为明晨侍郎。爰支亦少好道，服狭苓三十年。后遇石长生教之以化遁。化遁，上尸解也畅即周嘉从弟也，性仁慈和笃。某帝时为河南尹。永和二年夏旱，久梼无应。因收葬万余人，应时大雨，至光禄勋。出《真诰》。
　　张桃枝
　　张桃枝者，汉司隶校尉朱寓季陵母也，沛人。寓往，与陈蕃俱诛。寓母以阴德久闻，在易迁始得为明晨侍郎耳出《真诰》。注云：朱寓，沛人，桓灵时八俊。后同党人之列，至膺社密俱下狱死，非陈蕃同时。
　　傅礼和
　　傅礼和者，汉桓帝外甥、侍中傅建之女也，北地人。举家奉佛，礼和常日日洒扫佛前，勤勤祝誓，心愿仙化。常服五星精，身生光华，得道仙去。善为空同之歌，歌则禽乌相舞而集，飞聚其前以听之。此乃至诚所感而获道也。久处易迁宫，后主掌含真台洞天。
　　张微子
　　张微子者，汉昭帝时将作大匠张庆之女，不知何郡人也。微子少好道，因得尸解去。先在易迁宫中，后职掌华阳含真台洞天。微子自言师束海东华玉妃淳文斯，受服雾气之道。云：雾是山泽水火之华精，金石之盈气，久服之则能散形入空，与云气合体。微子修之，得其仙道也。《真诰》云：文期，青童之妹也。微子鲁精思於寝静，诚心感灵，故文期降之。
　　窦琼英
　　宝琼英者，宝武之妹也。其七代祖名峙，常以葬枯骨为事，以活死为心，故祚及琼英。今得女仙，在易迁宫。
　　韩太华
　　韩太华者，韩安国之妹也，汉二师将军李广利之妇也。‘得道，在易迁宫中。利宿世有功德，今亦在南宫受化。
　　刘春龙
　　刘春龙，汉宗正刘奉仙之女。以其先世有阴德，故皆得道化，炼景入华阳易迁宫中。刘春龙、窦琼英、韩太华、李奚子、郭叔香，并天姿严丽，仪冠骇众，才识伟铄，皆得为明晨侍郎，以居洞中。侍郎之任，以良才举之，不限男女也。
　　郭叔香
　　郭叔香者，王修母，得道在易迁宫中。《真诰》注云：王修字叔治，北海人，为魏武郎中令。年七岁丧母，母以社日亡。不知郭谁女也。
　　孙寒华
　　孙寒华者，昊人孙奚之女也。师杜契，受玄白之要，颜容日少。周旋昊越诸山十余年，乃得仙道而去。一云即昊大帝孙女也，於茅山修道。道成冲虚而去，因号其山为华姥山。山在茅山崇禧观前是也。
　　王进贤
　　王进贤者，晋武帝尚书令王衍女，为欲怀太子妃。洛阳；刘曜、石勒掠晋贤渡孟津河，於河中欲妻之，进贤骂曰：我皇太子归，司徒公之女，而胡羌小子，敢欲干我乎。言毕，即投河中。其侍婢名六出，复言曰：大既有之，小亦宜然。复投河中。时遇嵩高女真韩西华出游而愍之，抚接二人，遂获内救，外示死形。体实密济，便将入嵩高山，今在华阳宫洞内易迁之中。六出时年二十二三岁，体貌亦整，善有心节。本姓田，渔阳人魏故浚仪令田讽之孙。讽曾有阴德之行，以及於六出耳《晋书》载小异。
　　李奚子
　　李奚子者，晋东平太守李忠祖母也，不知姓氏。忠祖父贞节丘园，性多慈悯，以阴德为事。奚子每专一志，务於救人。大雪寒冻，每积稻布谷於园庭，恐禽乌饿死，其用心如此，今得道而居华阳洞中。
　　樊夫人
　　樊夫人者，晋天师刘纲之妻也。尝与夫较术，俱坐堂上，纲作火烧确屋从东起，夫人禁之，火即灭。庭中两株桃，夫妻各呎一株，使相国击。良久，纲所睨者不胜，数走出篱外。纲唾盘中，即成鲤鱼。夫人唾盘中，成獭，食鱼。纲与夫人入四明山，路阻虎，纲禁虎，伏不敢动，适欲往，虎即喊之。夫人径前，虎即面向地，不敢仰视。夫人以绳击虎，牵归系于林脚下。夫妻将升天，纲仕上虞令。县厅先有大皂荚树，纲升树数丈方能飞举。夫人平坐，冉冉如云气之升，同升天而去。唐德宗贞元中，有湘媪者，尝以丹篆救疾。一日告乡人曰：吾往洞庭救数百人性命。至洞庭前一日，有大风涛，一巨舟君山所载百余人居岛上，有一白鳌游沙上，杀食之。明日，城如雪围岛，其城渐窄狭，东人为簇，其中不广数丈。岳阳人亦遥望雪城，莫能晓也。媪至岸，飞剑刺之，白城一声如霹雳，遂崩，乃一白龙，长十余丈，蜿蜓而毙。后有道士议湘媪是刘纲之妻樊夫人也。
　　东陵圣母
　　东陵圣母者，广陵人也。适杜氏，师事刘纲学道。能易形变化，隐见无方。行中部事，道成能坐在立亡。杜公不信道，常患圣母。圣母盛行治病救人，或有所诣，杜怒之愈甚，诬言圣母奸妖，告官使收。圣母付狱，项之即从窗中飞去。众人皆望见之，转高入云中，遗所常着履一缅在窗下。於是远近立庙祠之，民所奉事，祷之甚有神效。常有一青乌在祭所，有人失物者乞问所在，青乌便飞集盗物人头上，故路无拾遗。后岁月稍久，亦不复尔。至今海陵县中不得为奸盗之事，大者即风波没溺、狼虎食之，小者，即复病也。
　　云英
　　裴航佣舟於襄汉，同舟樊夫人，国色也。航赂婢袅烟达诗曰：同舟胡越犹怀思，尸遇天仙隔锦屏。倘若玉京朝会去，愿随鸾鹤入青冥。夫人曰：妾有夫在汉南。幸毋以谐谴为意。但与郎君小有因绿，他日必为姻懿也。答诗曰：一饮云浆百感生，玄霜捣尽见云英。蓝桥便是神仙宅，何必崎岖上玉京。航后经蓝桥驿，渴甚，茅店老妪缉麻，航揖之，求浆。妪曰：云英擎一瓯浆来，航接饮之，真玉液也。航谓妪曰：小娘子艳丽惊人，愿娶如何？妪曰：老病有此女孙，神仙遗一刀圭，得玉杵臼捣一百日方就。欲娶此女，但得玉杵臼者许妻之。金帛吾无所用。航怏怏而去。月余，果获杵臼，挈抵蓝桥。妪襟带问解药捣，航即捣之。妪夜收药纳室，航窥之，有玉兔持杵，雪光耀室。百日，足妪吞药，曰：吾入洞，，为裴郎具帷帐。俄见大第仙童侍女引航入，诸亲多神仙中人，有一女子，云是妻姊。曰：不记鄂渚同舟抵襄汉乎？左右云：是云翘夫人，刘纲天师之妻，为玉皇女史。航将妻，入玉峰洞中，饵绛雪琼英之丹，超为上仙。
　　鲍姑
　　鲍姑，南海太守鲍说之女，晋散骑常侍葛洪之妻也。说字太玄，陈留人也。少有密鉴，洞於幽无，沈心冥思，人莫知之。说及妹并先世累积阴德，福逮於说，故皆得道，姑及小妹并登仙品。说学通经纬，后师左元放，受中部法及三皇五岳劾召之要。行之神验，能役使鬼神，封山制魔。束晋元帝大兴元年戊寅，说於蒋山遇真人阴长生，授刀解之卫，累征至黄门侍郎。求出为南海太守，以姑适葛稚川。稚川自散骑常侍，为炼丹砂求为勾漏县令。太玄在南海，小女及拌，无病暴卒。太玄时对宾客，略无悲悼。葬於罗浮山，容色若生人，皆谓为尸解。说还丹阳，卒，葬於石子冈。后遇苏峻乱，发棺无尸，但有大刀而已。贼欲取刀，闻冢左右有兵马之声，顾之惊骇。中问有刀，匐然有声，若雷震之音，众贼奔走。贼平之后，收刀别复葬之。说与妹亦得尸解之道，姑与稚川相次登仙。后有崔伟者，居南海。时中元日，番禺人多陈设珍异於神庙，伟往窥之，见一老妪足蹶覆人酒瓷，被当炉者欧击，伟趋解曰：酒值几钱？当炉者曰：值一贯。伟即脱衣为之代偿，老妪不谢而去。异日，复遇诸途，乃曰：昨蒙为吾解难，不敢忘也。吾善医赘瘤，今有越井冈艾少许，聊为君谢。若遇赘瘤，即可以治之。不过一灼，无不愈者。后遇一僧人，赘垂於耳，一灼立愈。僧因引至一大富室，其人有赘，一灼亦愈。由是名显，延者甚众。一日一遂成富翁，伟不敢忘，日夕在念。一日复遇一人告曰：老妪者乃鲍说之女，葛洪真人之妻也，行此灸於南海者，积有年矣。
　　丁淑英
　　丁淑英者，不知何许人也。有救穷之阴德，度赵阜之危难。上感皇人，授以黄庭秘要之诀而升仙。今为朱陵仙嫔，数游三清司命，亦令德政也。
　　黄仙姑
　　黄仙姑者，东晋神仙黄仁览之妹也。前是，神仙昊猛葬母於临江军之新淦县，石壁峭立，有仙墓仙井仙坛在焉。坛墓至今无恙，地因名大墓岭，一名昊岭。时仁览兄妹皆在会葬，仙姑雅爱其地山水，依昊母墓修行炼丹。后白日飞升，留下炼丹石一片。石受丹火；岁久不玲。每提瓶水其上，不火自汤，名为沸石，宋哲宗旌异，赐建仙姑观，复改为黄仙灵应观。有沸石泉井，至今存焉。四方旱疾疫，祈祷辄应之。
　　广陵茶姥
　　广陵荼姥者，不知姓氏。在乡里问，常如七十岁人，而轻健有力，耳聪目明，头发俱黑。晋元帝南渡之后，耆旧相传见之百余年，颜状不改。再持一器茗往市窦之，市人争买，自旦至暮所卖极多，而器中茶常如新熟，而未尝臧少。人多异之。州吏以冒法击之於狱，姥乃持所卖茗器，自牖中飞去矣。
　　罗女
　　愕绿华仙一自云南山人，是一女子，年可二十，着青衣。晋穆帝升平三年，降羊权家。一月中辄六过，来赠权诗一篇，末句云：所期岂朝华岁暮，於吾子并致火洗布、手巾金玉绦脱各一，云：君慎勿轻泄言。访问此人，云是九疑山中得道女罗郁也。与权尸解药，今在湘东山，此女已九百岁矣。
　　梁母
　　梁母，吁盼人也。孀居无子，舍逆旅于平原亭。客来投憩，咸若还家不异。住客还钱，多少未尝有言。客住经月，亦无所厌。拥衣砺食之外，所得施诸贫病。曾有一少年，住经月，举动异於常人，临去云：我是东海小童。母亦不知小童何人也。宋苍梧王元徽四年丙辰，马耳山道士徐道盛錾至蒙阴，於蜂城西遇一青羊车，车自住。见一小童，唤云：徐道士前来。道盛行进，去车三步许。上又见二童，年十二三许，齐着黄衣绛曩，头上角髻，容止端正，世无比也。车中人遣一童子传语云：我是平原客舍梁母也，今被太上召还，应过蓬莱，寻子乔，经泰山，检考召。意欲相见，果得子来。灵辔飘飘，玄纲睑帜，津驿有限，日程三千。待对在近，我心忧劳。便当乘姻三清，此三子见送玄都国。汝为我谢东方清信士女，太平在近，十有余一，好相开度，过此无忧危也。举手谢云：太平相见。驰车腾游，极自而没。道盛还逆旅访之，正是梁母度世日相见也。
　　徐仙姑
　　徐仙姑者，隋朝仆射徐之才女也。不知师奉何人，已数百岁，状貌常如二十四五岁。善禁呎之卫，独游海内，三江五岳，天台四明，罗浮括苍，名山胜境，多所览骯。多宿岩麓林窟之中，问寓止寺院。一日忽有强数辈，巧言挑侮，姑辄叱之。辈愤怒，欲以刃制之，词色愈救。姑笑曰：我女子也，而能弃家云水，不避蛟龙虎狼，岂惧汝鼠辈乎。即解衣而外，遽彻其烛。辈喜，以为得志。明日，姑理策出山，诸一夕皆强立尸坐，若被拘缚，口禁不能言。姑去数里，乃如故。姑来往江表，吴人见之四十余年，颜色如旧。其行若飞，所至之处畏而敬之若神焉，无敢以非正之意戏侮者。唐懿宗咸通初，因谓瞻县白鹤观道士贾云陶曰：我先君仕历周隋，以方术闻名，阴功及物，今亦得道。故我为福所及，亦延年长生尔。以此详之，即实之才之女也。
　　花姑
　　花姑者，女道士黄灵微也。年八十而有少容，貌如婴孺，道行高洁，世人号为花姑。踝履徐行，奔马莫及，不知何许人也。自唐初来往江浙湖岭问，名山灵洞无所不造。经涉之处，或宿於林野，即有神灵卫之。人或有不正之念，欲凌侮者，立致颠沛。远近畏而敬之，奉事之若神明焉。闻南岳魏夫人平昔渡江修道，有坛靖在临川郡，临汝水西石井山有仙坛，遂访求之。岁月且久，榛芜沦翳，时人莫得知之。以唐则天长寿二年壬辰冬十月，诣洪州西山，谒道士胡惠超而问焉。超字拔俗，能通神明。即为指南郭六里许，有乌龟原，古有石龟，每犯田苗，被人击其首折则其处也。姑访之，见龟之左右坛迩，宛然立处当坛中矣。於其下得尊像、油瓮、铨刀、灯盏之类，因茸而兴之。复梦夫人指九曲池於坛南，访而获之，博砌尚在。景云中，睿宗使道士叶善信将绣像磨花来修法事，仍於坛西建洞灵观，度女道士七人住持。洎玄宗，醮祭祈梼不绝。每有风雨，或闻箫管之声。凡是礼谒，必须严洁，不尔有蛇虎惊吼之异。时有云物，如乌草飞垂带，直下坛上。倏忽西出，如向井山，前后非一而已。花姑肝响灵通，密有所告曰：井山古边，汝须崇修。俄闻异香从西来。姑累得嘉兆，躬身茸构。行宿洞口，闻声磬之音，虽荒梗多时，若有人接导寓宿林莽，怡然甚安。达明入山，果遇坛殿余址，遂立屋宇，闻步虚仙梵之音环坛数里。有樵采不精洁者，必有怪异之惊。有野象中箭来投花姑，姑为除之。其后每斋前，衔莲藕以献姑。玄宗开元九年辛酉岁，姑欲升化，谓其弟子曰：吾仙程所促，不可久住。吾身化之后，勿钉棺，只以绛纱幂覆棺上而已。明日无疾而终。肌肤香洁，形气温暖，异香满於庭堂之内。弟子依所命，棺不钉，以绛纱覆之。忽闻雷震声，纱上有孔，大如鸡子。棺中惟有袁覆木简，屋上穿处可通人。座中奠瓜数日生蔓，结实如桃者二焉。每至忌日，即风云郁勃，直入室内。玄宗闻而骇之，使覆其事，明日使道士蔡伟编入后仙传。开元二十八年庚辰三月乙酉，救道士资龙璧来醮。忽有白鹿自坛东出，至姑冢问而灭，即花姑葬木简之处。又有五色仙娥集于坛上。刺史张景佚以为圣德所感，立碑颂述。天宝八载己丑，魏夫人上升之所度女道士二人，常修香火。代宗大历三年戊申，鲁郡开国公颜真卿为抚州刺史，见旧边荒废，阙人住持，召仙灵观道士黄道进二七人住洞灵观，又以高行女道士黎琼仙七人居仙坛院。颜公述仙坛碑而自书之，以纪其事边焉。
　　焦静真
　　唐女真焦静真，因精思问有人导至方丈山，遇二仙女，谓曰：子欲为真官，可谒束华青童道君，受三皇法。请名氏，则司马承祯也。归而诣承祯求度，未几升天。尝降谓薛季昌曰：先生得道，高於陶都水之任，当为束华上清真人。
　　王法进
　　王法进，剑州临津县人也。孩孺之时，自然好道。家近古观，虽无道士居之，其嬉戏未尝轻侮，其尊像见必敛手致敬焉。至十余岁，有女冠自剑州历外邑过其家，父母以其慕道，托女冠以保护之。与受正一延生录，因名曰法进。而专勤香火，护持斋戒，亦茹柏绝粒，时有感降。是岁三川饥馑，斛斗翔贵，死者十有五六，多采山芋野葛充饥。忽有二青童降于其庭，宣上帝之命曰：以汝宿禀仙骨，归心精诚，不忘於道，今以青童召汝，受事於玉京也。法进即随青童腾身凌虚，径达天帝之所。帝命以玉杯霞浆赐之。饮讫，帝谓之曰：人禀三才之大体，天地之和气，得为人形，复生中土，甚不易也。而天运四时之气，地察五行之秀，生五谷百果以养人。而人不体天地养育之恩，轻奔五谷，厌拾丝麻。使耕农之夫，纺织之妇，身勤而不得饱，力竭而不兔寒，徒施其劳，曾不爱惜。斯固神明所责，天地不佑也。近者地司岳渎各有奏，言人厌贱五谷，不贵衣食之本。已敕太华之府收五谷之神，令所种不成。下民饥饿，因示责罚，以惩其心。世愚悠悠，曾未觉悟。旋奉太上所劫，以大道好生，不可因彼恶民以害众善。虽天地神明罪之，愚民亦不知过之所因起，无忏请首原之路，虚受其苦尔。汝当为无上侍童，入侍天府。今且令汝下世告谕下民，使其悔罪，宝爱桑蚕，贵敬农事，惜五谷百果，知大道之养人，厚地之育物，宗奉正道，崇事神明。至於水火之用不可厌弃，衣食之养俭己约身。皆能行此明戒，天地爱之，神明护之，风雨顺调，家国安泰。此乃增益汝之阴功也。即命侍女披琅岌珠报，出灵宝清斋醮谢天地法一卷，付之，俾传行於世。曰：世人可相率於清静之处，置斋悔谢。一年之内，春秋再为，春则祈於年丰，秋则谢於道力。如此则宿业可除，谷父蚕母之神为致丰稔也。龙虎之年，复当召汝矣。命青童送还，其家已三个月也。所受之书，即今灵宝清斋告谢天地之法是也。其法简易，与灵宝自然斋大都相类。但人问行之，立成征效。苟或几席器物小有轻慢浊污者，营奉之人有不公心者，即飘风骤雨坏其坛筵，迅霆疾雷毁其器用。自是三川梁汉之人，岁皆崇事。虽愚朴之士，狂暴之夫，罔不战栗兢戒，肃恭擎腮，知奉其法焉。又螟蝗旱潦害稼伤农之处，有率众诚勉於修奉，灶香告天，日一夕响应，必臻其佑。与不虔不信之徒，立可较其征验矣。里南谓之清斋，蜀土谓之天功斋，盖一揆也。法进以唐玄宗天宝十一载壬辰岁，云鹤迎之而升天。此乃亦符龙虎之运神人之言矣。
　　费妙行
　　费妙行，唐孙天师智冻之妻也。玄宗天宝七年，天师奏乞置观，度女道士七人，立堂祠之。五代乱，观遂废。宋初复兴，始命男道士居焉。遂立天师像并妙行，并祠于观。今额真福，属隆兴府奉新县。
　　缑仙姑
　　缑仙姑，长沙人也，入道居衡山。年八十余，容色甚少，於南岳魏夫人仙坛精修香火十余年，孑然无倡，坛侧多虎狼。常人游者，须结倡执兵器方敢入。仙姑深隐其问，曾无所畏。数年后，有一青乌形如鸠鸰，红顶长尾，飞来所居。自语曰：我南岳夫人使也，以姑修道精苦，独栖穷林，命我为伴尔。他日又言：西王母姓维，乃姑之圣祖也。闻姑修道勤至，将有真官降而授道，但时未至尔，宜勉於修励也。每有人游山，必青乌预说其姓字，及其日，一一皆验。又曰：河南堠山王母修道之处，故乡之山也。又一日，青乌飞来曰：今夕当有暴客至，勿以为怖也。其夕果有十余人来，魏夫人仙坛乃是一片巨石，方可丈余，其下宛然浮寄他石之上。或一人以手推之，则摇动，人多则屹然而住。是夜群人持火杖刀，将害仙姑。入其室，姑在林上而不见。既出门，即推坏仙坛，轰然有声，山震谷裂，谓已颠坠矣，而终不能动。相率奔去。及明，有至远村者分散，九为虎所噬杀，一推坛之时不同其恶，免为虎害。夫人仙坛俨然无损，如亦无恙。岁余，青乌语姑迁居。因徙居湖南，乌亦随之，而他人未尝会其语。唐相国文昭郑公畋，自承旨学士在迁梧州牧，师事於姑。姑谓文昭公曰：此后四海多难，人问不可久居吾将卜隐九疑矣。一日遂去。
　　王女
　　王保义为刑南高从诲行军司马，生女不食荤血，五岁能诵黄庭。及长，梦渡水登山，见金银宫阙，云是方丈山。女仙数十人，中一人曰：麻姑相结姊妹，授以琵琶数曲。自是数夜一遇，岁余得百余曲。其尤者有独指商，以一指弹一曲。后梦麻姑曰：即当相邀。明日，庭中有云鹤音乐，女奄然而化去。
　　历世真仙体道通鉴徒集卷之四竟
　　历世真仙体道通鉴后集卷之五
　　明星玉女
　　明星玉女者，居华山，服玉浆，白日升天。山顶有石龟，其广数亩，高三仞。其侧有梯磴，达背，见玉女祠。前有五石，日号日玉女洗头盆。其中水色碧绿澄彻，雨不加溢，旱不臧耗。祠内有玉石马一疋焉。
　　江妃
　　江妃二女者，不知何所人也。出游於江汉之湄，逢郑交甫见而悦之，不知其神人也。谓其仆曰：我欲下请其佩。仆曰：此问之人皆习於辞，不得，恐罹悔焉。交甫不听，遂下与之语曰：二女劳矣。二女曰：客子有劳，妾何劳之有？交甫曰：橘是柚也，我盛之以笋，令附汉水，将流而下。我遵其傍，采其芝而茹之，以知吾为不逊也，愿请子之佩。二女曰：橘是柚也，我盛之以莒，令附汉水，将流而下。我遵其傍，采其芝而茹之。遂手解佩与交甫，交甫受而怀之。趋去数十步，视佩，空怀无有。顾二女，忽不见。诗曰：汉有游女，不可求思。此之谓也。出《列仙传》。
　　太玄女
　　太玄女姓颛名和，少丧父，或相其母女皆不寿，侧然以为忧。常曰：人之处世，一失不可复得，一死不可复生，寿限之促，非修道不可延其生也。遂访明师，洗心求道。得玉子之术，行之累年，遂能入水不濡，盛寒雪之时，单衣水上，而颜色不变，身体温暖可至积日。又能徙官府宫殿城市屋舍於他处，视之无异，指之则失。其所在门户椟柜有关锁者，指之即开。指山山摧，指木木折，更指之即复故。将弟子行，所到山问，日暮以杖扣石，即开门户。入其中，屋宇林几，帏帐厨凛，供给酒食如常。虽行万里，所在常尔。能令小物忽大，大物忽小。或吐火涨天，一嘘即灭。又能坐炎火之中，衣服不然。须臾之问，或化老翁，或为小儿，或化车马，乘骑出入。三十六术甚着。起死回生，救人无数。不知其何所服食，亦无得其术者。颜色益少，鬓发如鸦。后白日升天而去。
　　西河少女
　　西河少女者，神仙伯山甫外甥也。山甫，雍州人，入华山学道，精思服饵，时还乡里省亲。如此二百余年，容貌益少。入人家舍，知其家先世以来善恶功过，有如目击。又知未来吉凶，言无不效。见其外甥女年老多病，将药与之。女服药时年已七十，稍稍还少，色如桃花。汉遣使者经西河，於城束见女子笞一老翁，头发皓白，跪而受杖。使者怪而问之，女子答曰：此是妾儿也。昔妾舅氏伯山甫得神仙之道，隐居华山，愍妾多病，以神药授妾，渐复少容。今此儿不肯服药，致此衰老，行不及妾。、妾患之，故与杖尔。使者问女及儿年各几许，女子答曰：妾年百一十岁，儿年七十尔。此女寻入华山。
　　园客妻
　　园客妻，神女也。园客者，济阴县人也，美姿貌，邑人多欲以女妻之，客终不妻。常采五色香草，积数十年服食其实。一日一有五色蛾集香草上，客收而荐之，以布生桑蚕焉。至蚕时，有一女夜至。自称客妻，，道蚕状，助客养蚕，亦以香草饲之。客与俱收蚕，得一百二十头茧，皆如瓮大。噪一茧，六十日始尽。讫则俱去，莫知所在。故济阴人祠桑蚕。设祠室焉。或云陈留济阳氏。
　　程伟妻
　　汉期门郎程伟妻，得道者也，能神通变化，伟不甚异之。伟当从驾出行，而服饰未备，甚以为忧。妻曰：止阙衣耳，何悉之甚邪。即为致两匹缣，忽然而至。伟好黄白术，连时不成。妻乃出其囊中药少许，以器盛水银，投药而煎之，须臾成银。伟欲从求方，终不可得。云伟骨未应得之。逼不得已，妻遂蹙然而化，尸解而去。
　　张姜子
　　张姜子，西川人张济妹也。得道，今在易迁馆束厢中。出《真诰》。注云：济，后汉末西冻州人。为董卓将，后攻襄城，被射死，即张绣化叔也。其妹不显外书，亦不知出适未。
　　李惠姑
　　李惠姑，齐人夏侯玄妇也。得道，今在易迁馆束厢中。出《真诰》。注云：玄，魏末人，与李丰俱为晋文王所诛。不知妇亡在玄之前后。李丰乃是冯斓人，非齐人。，不知此是李谁之女。
　　施淑女
　　施淑女，山阳人施绩女也。得道，在易迁馆东厢中。施绩，昊兴人，孙皓时为骠骑将军，守西陵。今云山阳，恐女或出适，取夫家郡，不尔则乖。
　　郑天生
　　郑天生，邓芝母也。得道，在易迁绾东厢中。邓芝字伯苗，南阳新野人。在蜀为刘禅车骑将军，后行见缓抱子行引弓射杀，因感念而亡。母不知郑谁之女。
　　文女真
　　庐山青霞观后，有石名黄龙，云文女真跨黄龙升天，因得名焉。又有文女真升仙台。其世代名字事迩，并不详。或云名惠通，晋人。
　　裴元静
　　裴氏道名元静，维氏县令裴升之女，鄂县尉李言之妻也。幼而聪惠，母以诗书示之，览诵不忘。及羿，不以华艳自饰，迥然好道，请於父母，置一静室披戴。父母亦崇道，深念许之。日以香水瞻礼道像，以女使伴之，弗纳也。其独居若别有女伴言语者，父母窥之，不见人。请之，坚不言。洁思闲澹，虽骨肉常拘之以礼，曾无慢容。及年二十，父欲归於李言。闻之，深以为不可，唯愿入道修真，以求度世。父母抑之，曰：女生有归，是为礼妇，时不可失，礼不可亏。倘入道，是毕世无所归也。南岳魏夫人亦尝从夫，后为上仙。遂逼之，以事李言，及奉箕篇，妇礼臻备。未一月问，告於李言曰：某素修道，神人不许为君妻，请绝俗。李言早慕道，闻妻之言甚异，乃独居静室焚修。夜中，闻言笑声，李言稍疑之。未敢惊，乃壁隙窥之，见光明满室，芬郁异香。有二女子可十七八，凤髻霓裳，恣态宛丽。侍女数人，皆云鬓彩服，绰约在侧。元静与二女言笑。李言异之而退。及旦，问於元静，曰：有之，此昆仑仙女相省。更来，慎忽窥也，恐君为灵官所责。且元静与君宿绿薄，暂会人问尔。仙人亦念君未有后，俟真仙再降，当为祈请。后一夕，有天女降李言之宅。经年复降，送一儿与李言曰：此君之子也，元静即当去矣。后三日，有云盘旋，仙女奏乐，白凤载元静冲天向西北而去。
　　戚逍遥
　　戚氏道名逍遥，冀州南宫人也。父教授生徒以自资。而逍遥十余岁，情颇静澹，不为儿戏，有好道心。父母亦知之，常行阴德於人。而父以女诚授於逍逼，逍遥览之曰：此常人之事尔。遂取老子仙经，诵之不辍，及姅，媒氏诣其家，闻之以为不祥，迨二十岁，父母以适同邑前浔耕织之家。而舅姑严酷，责之以蚕农息惰。而逍遥晨暮以斋洁为事，殊不以家产经意。蓟得亦屡责之。逍遥白舅姑，请退返，父母亦逼回。於是以不能为尘俗事，愿独居静室修道，以资舅姑。蓟浔与父母俱有他疑，乃弃之於一室。而逍遥但以香水为资，绝食静想。自歌曰：笑看沧海欲成尘，王母花前别众真。千载却归天上去，一心珍重世间人。前浔一家及邻里，悉以为妖狂。夜问，室内有人言语声。及晓，见其独坐、亦不惊之。又三日晨起，举家闻屋裂如雷，但见所服衣履在室内，仰视半天，有云霞烟霭焕赫，鸾鹤飞呜。复有仙乐香耕，彩仗罗列。逍遥与众仙俱在云中，历历闻分别言语。前浔驰报逍遥父母。既至，犹见之也。邑郭之人咸奔观望，一无不惊叹。
　　何仙姑
　　何仙姑，广州增城县何泰之女也。唐天后时，住云母溪。年十四五，一夕梦神人教食云母粉，可得轻身不死。因饵之，誓不嫁。常往来山顶，其行如飞。每朝去，暮则持山果归，遗其母。后遂辟谷，语言异常。天后遣使召赴阙，中路失之。广州会仙观记云：何仙姑居此食云母，唐中宗景龙中白日升仙。至玄宗天宝九载，都虚观会乡人斋，有五色云起於麻姑坛，众皆见之。有仙子缥缈而出，道士蔡天一识其为何仙姑也。代宗大历中，又现身於小石楼，广州刺史高晕具上其事於朝。
　　谢自然
　　谢自然，蜀华阳女真也，赋性颖异，幼而入道。其师以黄老仙经示之，一览皆如旧读，再览诵之不忘。及长，神气清爽，言谈迥高。好琴书，善笔札，能属文。常鄙卓文君之为人。每焚修瞻梼王母、麻姑，慕南岳魏夫人之节操。及年四十，出远游，往青城、大面、蛾眉、三十六靖庐、二十四治。寻离蜀，历京洛，抵江淮。凡有名山洞府灵边之所，无不辛勤历览。后闻天台道士司马承祯居玉霄峰，有道孤高，遂诣焉。师事承祯正三年，别居山野，终日采樵，为承祯执爨而归。又持香果，专切问道。承祯讶其坚苦，曰：我无道德，何以胜此。然子何所欲？自然曰：万里之外，向师得度世之道，故来求受上法以度尔。非他求也。承祯以女真罕传上法，恐泄慢大道，但唯诺而已。复经逾岁月，自然乃叹曰：明师未录，毋乃命邪。以每登玉霄峰，即见沧海蓬莱，亦应非远，人问恐无可师者。於是告别承祯，言去蓬莱。罄舍资装，布衣绝粒，挈一席投于海，泛之於波上。适新罗船见，就载。及登船数日，但见海水碧色，日落则远浪相蹙，阴火连天，船在火焰中行。逾年，船为风飘入一色水如墨，又一色水如粉，又一色水如珠，又一色水如硫黄，气忽风转，船乃投一澳中。有山，日照如金色，亦有草木香雾走兽与禽，皆黄色。船人俱上山，见无大小，悉是硫黄，贾客遽弃别货，尽载其石。凡经四色水，每遇一水皆三五日昼夜，风帆所适，莫知远近。复行月余，又横风所飘，海师惶戚，舟人恐惧。逼见水上涌出大山，上列红旗千余面。海师言是鲸鱼扬鬣。界晴天忽见气直上，高百余丈，傍若暴风雨，此鱼脑中嘘吸气。如此复见海人怪兽鬼神，千态万状，自然乃焚香，想蓬莱祷祝。须臾，俄到一山，见林木花乌，烟岚若春。海师登山，望有屋舍人家甚众。自然谓曰：岂非仙山乎。海师言：船中人可登山歇泊，以俟风便。俄而人皆登山散游，而自然独游一处。有道士数人，侍者皆青衣，有木风动如金石声。花草香熏人彻骨，彩鸾、霜鹤、碧鹦、五色犬游於庭除。中有一人花冠霞被，状貌端美。青衣引见，自然曰：蓬莱寻师，求度世法。道士笑曰：蓬莱隔弱水，此去三十万里，非舟楫可行，非飞仙莫及。天台山司马承祯，名在丹台，身居赤城，真良师也，可以回去。俄顷风起，闻海师促人登船，言风已便。及扬帆，又为横风飘三日，却到台州岸。自然欣然，复往天台，具言其实，以告承祯，并谢前过。承祯曰：俟择日升坛以度。於是为传授上清法。后却归蜀．，於果州南充县金泉山修道功成。唐德宗贞元十年甲戌十月十· 六日，老君命召之，白日飞升。节度使韦皋奏闻于朝。一云自然临升天时，书于堂之束壁云：寄语诸眷属，莫生悲苦，可勤修功德，修立福田，清斋念道。百劫之后，冀有善绿，早会清源之乡，即得相见。其书迩存焉。上升后三日，再自天降，谓刺史李坚曰：天上有玉堂最高，老君居焉，白玉为壁，上皆金题神仙之名，时有朱书注其下云：降世为帝王，或为宰辅。凡神仙谒见老君，皆四拜焉。予恐世人不信有神仙之事，故暂来语君。语讫，遂即升天。坚以表闻，有诏褒美。白紫清云：谢自然，今为束极真人。
　　王氏
　　王氏者，中书舍人谢良弼之妻也。束晋右将军王逸少之后，会稽人也。良弼，进士擢第，为浙束从事而婚焉。岁余，良弼应诏入长安，历尚书郎、中书舍人。王氏幼而好道，常诵黄庭经。时方外疾，竟不果行。疾且弥甚，时天师昊筠游四明、天台、兰亭、禹穴，驻策山阴。王氏之族诣入师，求救治，遂得禁水吞符，信宿即愈。王氏感道力救护，乃诣天师受录。精修焚香，寂念独处静室，志希升飞。因绝粒咽气，神和体轻。时有奇香异云临映居第，髻霏真降，密接灵仙，而人不知也。一日，忽谓其侍女曰：吾昔之所疾，将近十年，赖天师救之，而续已尽之命。悟道既晚，修奉未精，宿考往过，忏之未尽。吾平生以俗态之疾，颇怀拓忌，今犹心闭藏黑，未通於道。当须阴景炼形，洗心易藏。二十年后，方得蝉蜕尔。吾死，勿用棺器，可作相木帐，致尸於野中，时委人检校也。是夕而卒，家人如其言殡之，凡事俭约。置之园林问，偃然如寐，亦无变改。二十年，有盗发殡，奔形於地。隆冬之月，帐侧忽闻雷震之声，举家惊异，驰行看之。及举其尸，则身轻如空壳，肌肤爪发无不具备。右胁有坼痕，长尺余。即再收座焉。南岳夫人尝言：得道者上品，白日升天，形骨俱飞，上补真官。次者蜕如蛇蝉，亦形骨腾举，肉质登天，皆为仙人，而居灵山矣。良弼亦执弟子之礼，躬侍天师。仍与天师立传，详载其事。
　　蔡寻真
　　蔡寻真，侍郎蔡某之女也。李腾空，宰相李林甫之女也。二人少有异越，生长富贵，无嗜好。每欲出家学道，父母不能夺其志。唐德宗贞元中，相友入庐山，寻真居咏真洞天屏风迭南五老峰束，腾空居屏风迭北凌云峰下。大溪喷激，白云苍崖，物象胜处。咸有道德，能以丹药符录救人疾苦，远近赖之。每於三元八节会于咏真洞，以相师资讲道为事。九江守许浑尝闻於朝，德宗加敬焉。及其蜕解，门人收簪，简座于旧居。乡俗岁月祀之。后浑入朝，会昭德皇后崩，因言二女真其故居可赐观名，以伸追奉。乃诏以咏真洞为寻真观，腾空所居为昭德观。李白诗送李云：羡君相门女，爱道爱神仙。素手掬秋霭，罗衣曳紫烟。一往屏风迭，乘鸾着玉鞭。
　　麻媪
　　卢杞少时，与麻媪者废宅赁居。一日见有全犊车子在麻媪门外，杞窥之，一女子年可十四五，神仙人也。明日港访之，麻媪曰：莫欲一见不？杞然之。麻媪曰：诺。后三日见楼台华丽，辎耕降空，乃前女子也。谓杞曰：更七日奉见。呼麻媪付药二丸，雕地种之。顷刻生二葫芦，渐大如瓮。麻媪以刃剖其中，与杞各处其一。风云忽起，腾上碧霄。杞谓麻媪曰：此去洛阳多少路。答曰：八万里。良久葫芦上见楼阁，以水晶为墙。女子居殿中，从女数百，麻媪立於诸卫之下。女命杞坐，具酒饥，曰：郎君合得三事取一，长者留此官，寿与天齐。次为地仙，时得至此。下为人问宰相。杞曰：处此为上愿。女子喜曰：此水晶官也。某为太阴夫人仙格已高，郎君处此，便是白日飞升。乃为笺奏上帝。少顷，朱衣使者宣帝命，曰：卢杞欲求水晶宫住否？欲为地仙否？欲为人问宰相否？杞曰：人问宰相。朱衣趣出，太阴夫人失色，令麻媪速领回，推入葫芦。却至旧居，尘榻俨然，葫芦与麻媪俱不复见此乃女仙麻媪以神变开化於人，而卢杞贪昏不悟，遂致堕落。
　　卢眉娘
　　唐顺宗朝，南海贡卢眉娘，称北祖帝师之裔，自大足中流落岭表。幼而慧悟，工巧无比。能於一尺销上绣法华经，字如粟米。又作飞仙盖，以丝一缕为盖五重，中有十洲三岛。每日食胡麻饭二三合。宪宗嘉其聪慧而奇巧，遂赐金凤环以束其腕。知眉娘不愿住禁中，遂度为黄冠，放归南海，仍赐号曰：逍遥大师。后神迁，香气满室。弟子将葬，觉举棺轻，即彻其盖，惟存藕履焉。其后有人见眉娘乘紫云游於海上，时罗浮处士李象先作卢逍遥传。
　　吴彩鸾
　　唐文宗太和末，有书生文萧，海内无家，因萍梗抵锺陵郡。萧性第而治道，貌清而出尘h ，与紫极宫道士柳栖乾善，遂止其宫三四年矣。一锺陵西山有游帷观，即许真君逊上升之第也。每岁至中秋上升日，昊蜀楚越之人不远千里而至，多携挈名香珍果，缯绣金钱，设斋醮以祈福。时锺陵人万数，车马喧阗，士女栉比，连臂踏歌。萧因往观之，睹一妹歌唱稍异。因听其词理，脱尘出俗，意谐物外。复歌词有文萧彩鸾之句，萧惊曰：吾姓名其兆乎，此必神仙之俦倡也。竟植足而不能去。萧请左右，或、云：洪井青衣女子也，其居洪崖坛侧，亦不得其实。萧伺之歌罢，已四更矣。妹与三四辈告别，独秉烛穿大松径，将陆山扪石，冒险而升焉。萧亦潜继其踪。烛将尽，有仙童数十辈持松炬出迎之。萧失声，妹乃觉，回首而诘曰：非文萧邪？萧曰：然，妹曰：吾与子数未合，何遽至此。因相引至绝顶，侍卫甚严，有几案帏握，金炉国香，与萧坐定，有二仙娥各持簿书而前，其问多指射江湖覆溺之事。适至一妇女名，而妹意有不得所。又云某日沧湖风涛，亦有误杀孩稚者。妹怒曰：岂容易而误邪。执溥书曰：但婴孩气弱未足，自不禁也。非不救，莫奈之何。萧闻之，因诘其事，妹竟不对。萧又请益坚，妹答曰：此阴机，不合泄於子，吾当与子受祸尔。仙娥执书既去，忽天地黯晦，风雷震怒，摆裂帏帐，倾覆案几。萧恐悸，不敢傍视。妹仓惶着衣，秉简叩齿－，肃恭伏地待罪。俄而风云贴息，星宿陈布，而仙童自天而降，持天书宣曰：昊彩鸾以私欲而泄天机，谪为民妻一纪。妹遂流涕，与萧相同下山，竟许成婚而归锺陵，遂止萧所居之室。萧方知妹姓名，因诂妹先世之谱系，妹曰：我父昊仙君讳猛，豫章人也，晋书有传。济人利物，立正去邪，今为仙官，名标洞府。吾昨为仙主阴籍六百年矣，但无何得罪於帝，俄遭谪也，然子亦因吾可出世矣。萧处清贫，不能自给。妹写孙偭唐出，日一部，运笔如飞。每斋之，获金五缙，尽则复写，如此仅十载，至唐武宗会昌二年，稍为人知，遂与萧潜往新昊县越王山侧百姓邹举村中。夫妇共训童子数十人。忽一夜，闻二虎咆哮於院外。及明，失二人所在。凌晨，有负薪者自越王山下见二人各跨一虎，行步如风，陆峰峦而去。
　　杜兰香
　　湘江渔父於洞庭之岸得三岁女子，怜之，养十余岁，天姿奇伟非常。忽有青童自空而降，携女升天。女谓其父曰：我女仙杜兰香也。是时不还家，其后於洞庭忽出降张硕家。硕乃修道之士，兰香初降时，授玉简、玉唾盂、红火洗布，以为登真之信。又一夕，命侍女资黄麟羽被之服以授于硕，曰：此上仙之服也。
　　诸葛氏
　　九华山樵者妇诸葛氏，感时疾数日起，白舅姑曰：新妇不惟疾平，复且得仙矣。俄出门，乘空而去。又数日，复降云：天上楼观，皆碧玉琢成窗户。悉以珠玉缀蛟丝帐幔，五色相照，仙女行明中，然不死之香，我今暂来相看。俄有五色车驾，双龙力士御之，女童为从。妇乘之，冉冉而去。
　　韦女
　　郑德璘家长沙，往江夏省亲。将返，有醴贾韦生同宿洞庭湖畔。韦氏女水窗中垂钓，璘以红销题诗曰：纤手垂钩对水窗，红渠秋色艳长江。既能解佩投交甫，更有明珠乞一双。以红销惹钩女，收之。及明，顺风张帆而去。将暮，渔人曰：贾客巨舟没於洞庭。德璘悲惋，为吊江妹诗曰：洞庭风软荻花秋，新没青娥细浪愁。汨滴白苹君不见，月明江上软轻鸥。酪而投之，水神持诣水府。府君曰：德璘异日吾邑明宰，召主者送韦女事郑生。女视府君，一老人也。德璘夜半觉有物触舟，拯之，乃韦女，遂纳为室。后、数年，果为巴陵令。至洞庭，有老叟曰：昔日水府活尔性命。韦女拜谢曰：父母在水府，可省觐否？曰：可。须臾舟没，然无所苦。父母居止与常人无异，向所溺之物皆至此。但无火化，所食惟菱英尔。俄船出湖畔。
　　杨保宗
　　女冠杨保宗，不知何许人也。自幼爽秀，及升许娉矣。忽有感悟，遂乞为道士，父母从之。乃入庐山，栖於上霄峰崇善观。顿忘尘念，达清静之源。却粒炼形而勤行，播于远迩，玄风大振。南唐元宗闻之，持诏赴阙，延入禁中，俾妃嫔之乐道者与之相见。问其所欲，保宗因言旧宇漱弊，不能容众。元宗乃命赐以金钱，而六宫竞施，服饭珍珠彩绣，计逾千万。令新其宇，仍劫尚书郎韩熙载撰记，赐观额以真风，赐保宗以紫衣。又诏臣下作诗颂以送之，皆所以旌道也，保宗素慕蔡寻真、李腾空之为人，亦能以丹药符录救人疾苦。暇日或至屏风迭之南北，瞻礼二祠焉。保宗年已老，而色如孺子。既殁，容貌如生，举棺甚轻，人以为尸解。先是，崇善观始於梁武帝大同初，其后历四百年，而名人高士寂无所闻。暨保宗风声远着，学者大集，而道门称盛。
　　无名氏
　　李定记：宋徽宗宣和中，太学士人会饮於任氏酒肆，忽有一妇人妆饰甚古，衣亦穿弊，肌肤雪色而无左臂，执拍板，乃铁马之唱，词云：阑干曲，红扬绣，帘旌花嫩，不堪纤手捻。被风吹去，意还惊。眉恨蹙山青，敲铁板，闲引步虚声。尘世无．人知此曲，却骑黄鹤上瑶京，风玲月华清。诸公怪其词异，即问之曰：此何词也？答曰：此是上清蔡夫人法驾导引也。妾本唐人，遭五季之乱，左手为贼所断，今游人问。诸公饮酒，愿求一杯尔。遂与之一杯，饮毕而去。诸公送之出门，杳无所见。据《资治通鉴》。欧阳修论曰：予尝闻五代时有王凝者，家青齐之问，为号州司户参军，以疾卒於官。凝家素贫，一子尚幼。李氏搀其子，负其遗骸以归。东过开封，止於旅舍，主人不纳。李氏顾天以暮，不肯去，主人牵其臂而出之。李氏仰天恸曰：我为妇人，不能守节，而此手为人所执耶。即引斧自断其臂，见者为之叹泣。开封尹闻之，白其事于朝，厚恤其李氏而笞其主人也。道一尝阅道书，见自古至忠至孝至贞至烈，蜕形出世，俱为神仙。前传所载妇人，隐其名氏，岂非五代之李氏乎。
　　历世真仙体道通鉴徒集卷之五竟
　　历世真仙体道通鉴后集卷之六
　　钱女真
　　女真钱氏二姊妹，依陶居诵黄庭经，即茅山燕洞也，至今有碧桃、紫莒蒲焉。其姊寻披白练衣，得道入洞。及妹至，洞已盖矣。宋太宗淳化五年，巡检夏侯嘉贞与建隆道士五人往彼投龙，是夜雷震，其洞复开，莫测浅深。一厅吏深入，遇道士与林擒一枚。食之，遂绝粒。田霖有诗板在焉：燕口龙泓气象清，钱真此处有遗灵。仙乡去后师犹在，女弟回时洞已肩。云片尚如飞白练，泉声犹似诵黄庭。碧桃花发莒蒲紫，留与人问作话评。
　　曹文姬
　　曹文姬，本长安倡女也。生四五岁，妙文字戏，每一卷书，能通大义，人疑其宿习也。及姅，姿貌绝伦，尤工翰墨。自笺疏外，至於罗绮窗户可书处，必书之。日数万字，人号为书仙。笔力为关中第一。当时工书周郎中越、马监察端，一见称赏不已。家人教以丝竹宫商，则曰：此贱事，吾岂乐为之哉。惟墨池笔冢，使吾老於其间足矣。由是籍籍声名，豪杰之士愿输金委玉，求与之为偶者，不可胜计。女曰：皆非吾偶也。欲偶吾者，可先投诗，当自裁择。自是长篇短句，绝辞丽语，日驰数百。女悉无意。有岷山任生，客於长安，赋才敏捷，闻之喜曰：吾得偶矣。或问之，则曰：凤栖梧而鱼跃渊，物各有所归尔。遂以诗投之，诗曰：玉皇前殿掌书仙，一染尘心谪九天。莫怪浓香需骨腻，霞衣曾惹御炉烟。女得诗，喜曰：此真吾夫也，不然，何以知吾行事邪。吾愿事之，幸勿他顾。家不能抑，遂以为偶。自此春朝秋夕，夫妇相同，微吟小酌，以骯一时之景。如是五岁，因三月晦日送春对饮，女题诗曰：仙家无夏亦无秋，红日清风满翠楼。瓦有碧霄归路稳，可能同驾五云虹。昤毕叹曰：吾本天上司书仙人，以情爱谪居尘寰二纪。又谓任曰：子亦先世得道仙人，谪於人世。吾於子有宿绿，故吾得托於子，今日当偕行矣。俄闻仙乐飘空，异香满室。家人惊异，共窥见朱衣吏持玉版朱书篆文降曰：李长吉新撰玉楼记就，天帝召汝写碑，可速驾毋缓。家人曰：长吉，唐之才人，迄今三百年矣。焉有此说，必妖也。女笑曰：非尔所知，人世三百年，仙家犹顷刻尔。女与任生易衣拜命，举步腾空。但见云霞灿灿，鸾鹤缭绕。于时观者万许。以其所居地为书仙里，宋仁宋庆历四年甲申作记。
　　赵仙姑
　　赵仙姑名何，永州零陵人也。家居郑下。年十二，因随众摘荼，行未数里，仙姑失伴。又行里余，视束峰岩谷尤美，泉石清漱，花木相倚，岩乌好音，烟霞去来，有一人行於其中，殊遇也。目星弁铢衣，视仙姑而笑。仙姑意其可居此，因再拜求度，愿侍巾几。髯仙曰：汝未可居此，远来必馁也。因袖问出一桃，令姑食之，复曰：汝若能食尽，他日必当飞升，不然且居地中也。仙姑啖之，但能食其半。因怀其半，欲以为亲。髯仙曰：汝可疾归，毋久留此。仙姑因还，母兄曰：汝去何久也。询之，则逾月矣。仙姑自兹不食，但果食暨水而已。往往不喜与俗人语话，终日促膝静坐，默默不言。母兄知其异，乃建竹阁以居之。仙姑惟兄嫂同居，其所居阁，至夜往往有人语话声。其兄一日登阁窃听，则见仙姑与一长髯秀目星弁铢衣相对而语，仙姑呼长髯为仙翁，因曰：前曰约下顾，何事爽期？仙翕曰：适会符下，当行雨彭蠡泽一千三百里，雨三尺，一夕要足。以大暑，一龙恐不足。乃召弟子辈六人分道而去，呼云召龙，驱雷走电，故其事乃集。是以爽前夕之约。语方已，复曰：汝兄母窃听玄言，恐泄天机，吾今去矣。惟见白光透牖而去。暨明，仙姑谓兄曰：幸毋再来听伺，恐於兄为不利耳。兄曰：当不复听，但愿闻夜来之事，既为仙，又须行雨乎？仙姑曰：今之得仙，未能居於天上者，亦有数千百人，皆在十洲三岛、名山洞府中，积功累行，方可升举。或治江湖，或主阴府，或掌山岳，兴万世之利，去天下之害，救病除患，振难扶倾，拯济柔弱，阴功密施，德行潜修，非可以一端举。但神仙不自矜伐，惟恐人知，故世人莫得与闻。兄曰：如此则神仙功行何以计之？仙姑曰：神仙功行，亦有仙官主之。故每岁籍其事进於帝所，然后第其高下。进补仙阶矣。道州知州周廉夫替回阙下，道由零陵。及见仙姑，坐中有客，风骨甚异，顾望尤踞，不揖廉夫。廉夫意似怒，其人乃引去。廉夫曰：彼何人，而简傲若此？仙姑曰：此乃吕仙访也。廉夫急遣人追之，已不见矣。仙姑曰：仙翁意欲往何所，即至其地。不逾一刻，身已千里。廉夫因问仙姑曰：仙翁今往何处？仙姑四望曰：仙翁已在刻南府矣。又有士人夏钧过永州，问仙姑曰：吕先生今何在？曰：今日在潭州兴化寺设斋。钧至潭至寺，取斋历视之，其日果有华州回客设供。潭州李正臣多为游商，往来江湖问，妻得疾，腹中有物若巨块，时转动於腹中，即痛不可忍。百卫治之，不愈。正臣乃往见仙姑，仙姑曰：子之妻常杀有孕婢，今腹中乃其冤也。正臣求术救之，仙姑曰：事在有司，已有冤对，不可救也。其腹块后寝大，或极痛楚，复坼而死。正臣视妻腹中，乃有一女子，身体问尚有鞭挞痕焉。好事者时时往问，□ □ 过皆有验，湘束士人翕然称神。会杨公作宪按行近郡，至永闻之，甚愠。公，刚正者也。乃锁肩封号其阁而去。月余，复还开阁，则仙姑貌如故。公亦颇信，无复害仙姑意。滕子京谪守岳阳，一夕大雷雨既霁，华容西峰石壁上有谢仙火三字存焉。字体怪异，公命模字於厅壁，使人往问仙姑，仙姑曰：此雷部中一鬼耳，兄弟二人好以铁笔书字，其身各长三尺一丁晋公之南迁，道出永，往见仙姑，曰：能复回乎？仙姑曰：复回。再见圣人乎？仙姑即不答。后果如仙姑言。狄右相之南征，过永，见仙姑曰：奉诏计贼，愿知胜负，今破贼乎？仙姑曰：贼必破。曰：能获其凶首乎？仙姑即不答。后悉如仙姑言。凡有事过永者，无不见仙姑，问休咎。一日仙姑谓其兄嫂曰：天地不先以祸福示人，虑泄机也。今宾客盈门，问事既不可拒，即将告之是泄天地之隐秘也，宁免获谴於上？吾将有所往矣。乃沐浴冠服，端坐而化。今其真身犹存阁上。
　　郑仙姑
　　郑仙姑，徽州人也。父八郎，学道。仙姑自幼惟与父居一阁上，客至，父见之阁下。姑捧茶与汤而下，率以为常人，未尝见其阁上有炊火。父死，殓检中不葬，曰：吾父非死也。仙姑初不出郭门，而或有见於百里外者。所居屋，岁久朽败。秋大风雨，一夕屋仆，傍侧大惊，人疑其压死矣。且往视之，有一木椅，榻上得不压，而仙姑尚未寤也。苏辙子由为续溪令，见之，云：年已八十，尚处子，子由曰：室家人理之常，姑不嫁何也？曰：吾诵度人经故尔。请其故，曰：此经元始所说，元始生於天地先，立於天地外，安得不尔。子由曰：安有人能出天地上乎？曰：道乃尔。子由曰：道何与乃事？曰：我身何者非道。子由心异之，翌日设饥礼致仙姑。既至，略能饮酒食荤，子由徐问以养生之事，曰：君器败矣，难以成道。子由因就质导引诸方，皆曰：非是，但当养成婴儿尔。子由曰：尝有见姑於百里外者，岂非婴儿往邪？姑笑而不答。其后不知所终。
　　刘妍
　　仙姑刘妍，代州妓女也。宋哲宗绍圣中，有老姥至其门丐钱，其家延之，为设食。食已，姥谓曰：汝甘心在是乎，曷不从我去，我将诲汝道。仙姑许之，告其母曰：大人‘蠹中装直万金，又有他女可奉养，乞我去学道。母不从，即断发披布衣，径入太行山，居庵庐，日出乞食。如是数年，一日忽辞常所往乞食者曰：久捆若等，翌日吾行矣。人如期往而视之，见火发其庵庐，仙姑趺坐火中而化，世以为火解云。
　　虞真人
　　虞真人本女流，遇异人，不食，隐终南山。士大夫多敬之。宋徽宗崇宁初，首於茅山诏刘混康，海陵诏徐神翁，终南诏虞真人，弋阳诏张虚静。日集秘殿，讲究道妙。
　　莫州女
　　莫州任丘县境有塘滦市，积鱼如阜。宋徽宗大观中，有贫女不知所从来，常居丛祠中，晨入市斋鱼，跳而烧啖之，他不见有所食也。或予之衣，则以刀裂坏。人近之，辄诟骂，甚者以刀刺伤，以故莫敢近者。其姿娟好，肤理凝脂。州兵始萌意犯之，忽见其座有大蟒，惧而却走，回视则座为宝莲华。贫女曰：吾不可居此矣。俄不知所在。
　　于仙姑
　　于仙姑，凤翔人也。始，其家业沦茶，居阅闻斋之。仙姑虽小家女，少独喜洁清，不肉食，日诵老子书。父母予之钱，辄储之，以市弃笺败牍，纽为衣，施丐者，无几何，於笺牍中得道家嘘呵咽吹嘻之说。行之久，乃辟谷。年十四，不肯嫁。傍近女子好神仙者，争来谒仙姑。一日相与媒田华山，有石室，其深有玉函，中贮丹方。往闻人数求之，手扮玉函而不能启，殆上清宝章，非有道者不可往。吾观于氏女，学道不嫁，已能辟谷，意者可以启玉函焉。遂往请仙姑，仙姑许诺，诸女子共俟其傍。仙姑既入，果见玉函，发之而得大洞经。惧为众所夺，出告其众曰：诚有之，吾不能启也。众怅恨云，仙姑还家读其经，夙夜如其方，遂得度世炼形之法。能行於黛笼上，或时外椟中累月。．其徒开视之，皆凝尘也。仙姑徐振衣而起。宋徽宗闻之，召至束都，锡真人号。且赐诗曰：身是三山云外倡，心无一点世问尘。钦宗靖康初，语其徒曰：吾将逝矣，后六十年当还。已而遂化。其徒遵其言，为大棺，两傍通达，置终南山谷。人知之，观者狎至。阅数月，仙姑忽起，语其徒曰：吾戒汝毋使众观之，今云何如是。汝亟穿圹，探二十尺，置吾棺。其徒既穿已，仙姑即外棺中，命其徒痪之。曰：众复能挠我乎。世传有向湍者得其道。
　　张仙姑
　　张仙姑，南阳人也。莫详其所以得道者，人有疾，仙姑辄对坐瞑目，潜为布气攻之，疾者俄觉其臆温温然发缢火色，已而呜声如雷。虽沈疯者，无不愈。一时贵人多敬慕之。宋徽宗尝召至束都，其后不知所之。
　　徐道生
　　徐道生，山阳军妇也，后入神光观为道士。闻徐神翁在海陵，即往事之。从容问神翁曰：人之躯污秽集成尔，而古有白日升天者，审能如是邪？神翁曰：吾闻太行山有换骨岩，将轻举者先往换骨，然后乃得登上清，列仙籍也。道生既得神翁语，后即求换骨岩而观焉。至则峰顶崇崛，殆不可陆。道生志坚决，虽委命不惮。乃援葛万，蹈不测，径抵其危巅。果有大屋渠渠，四周有仙人锁子骨千余，趺坐糜下。道生以黑陆香各纳之喙中而归，自是去，不知所之。
　　陈琼玉
　　陈氏名琼玉，篓州金华县人。年十七，一日邀兄游四明海中。兄乘舟而琼玉行水上，越数日衣裳不濡。既还，语人曰；我水中遇婆女星君，相导往蓬莱，始知元是第十三洞主。遂省悟，从此绝粒。更能诗词，及知人问祸福。公卿士庶日往叩之，户外屦满。宋徽宗政和七年，郡守刘安、上部使者卢天骥、王汝明等闻于朝，召至京师，赐号妙静炼师。对讫即乞还山，复赐肩舆。郭崇师所居，前面葛仙峰，后枕仙姑坛，独处一室。政和中，邑宰何庭坚赠诗曰：绝粒栖神是几年，闭关终日更偷然。高峰默与麻姑契，妙法亲从篓女传。功行素超三界外，姓名清彻九重天。凭谁与问西王母，师是金华第几仙。人赠诗多，师独喜此篇。师作诗，前后不下数千首，多预言人休咎。其弟昭尝曰：诗词所言，其应如响，何从而知？师曰：声其里系，即仙官持簿来，五百年过去未来皆知。恐泄天机，故托风花雪月为咏，而吉凶寓其中耳。非特知之，又且掌之。昨权无常尉管人问生死，后权阴典管人问六犯。事谓通官钱，五逆不孝，奸盗瑜滥，故杀也。世人冒犯故多天厉，不犯者三世中出神仙。近又管月台仙籍。凡事夫聪明者，皆上籍。若有功行，可作月台仙。大抵勉以忠孝诚信。至八九十岁，容貌不衰。后不知其所终。
　　吴氏
　　妙明真人昊氏，句容县士人女也。幼遇异人，得诀修炼，不食，虽水亦不饮。宋徽宗宣和问，召赴阙，馆之蔡京第。京赠之诗，有姑射神仙犹饮露，龟台王母未忘桃之句。既而得请复还钱塘。未几，欲他往。人或问之，曰：城中皆黑气，可速避去。才经旬浃，即有金人之祸。真人肌肤明秀，语论历历可听。未尝观书，质以古今无不知者。后隐惠州罗浮。
　　武元照
　　武真人名元照，会稽萧山民女也。方在孩抱，母或茹荤，辄终日不乳，及菜食，则如初。母异之疑。年稍长，议以妻邑之富人。既受币，乃怏怏不乐，训以女工，坐而假寐。母乃笞之，谢曰：非敢息也，昨梦金甲神告以后土见召，与之偕往，入云霄问广殿下。见高真坐殿上，玉女列侍，招我升殿，戒曰：汝本玉女，顷坐累暂谪尘世三纪复来。汝归，休粮弃俗修道。及觉，欲不食，而母见强。又梦神怒曰：命汝勿食，违吾戒也。剖腹取肠胃，涤诸玉盆，复纳于腹而缄之。因授灵宝大洞法，及大洞大法师回风混合真人印，俾治世之有疾者。母闻言，惊悟曰：儿异人也，予为儿绝姻事，俾遂乃志。自是独居静室，问以符水疗人疾，远近奔赓求符。或邀过家视病，则命二仆肩舆以行。不裹粮，至中途从者馁，但市桃两颗，呵气授之。人食一桃，往数十里不饥。侍御史陈某居钱塘，以天心法治人疾。舍傍别圃建层楼，圃人告有骑而行其上者，陈叱去曰：焉有是。薄春，担剑宿於下，亦闻马声。未几，家人扣门，趣之归，曰：幼女击空中如物羁摩状。视之信然，女昏不知人累日。陈诣楼设醮厌之，火起壁问，仓卒奔下，火亦止。又召道士摄治，及门，亡其巾，家人亦恐。致书招元照，元照衣冠造之。陈女起迎门，笑语若初无疾者。元照携之，宿楼上，越三昼夜，咸无所睹，女亦泰然。韩子宸，太尉公裔，官辇下。尝自书章拟奏于天，述遭遇太上兴运事，人无知者。邀元照奏之，俯伏良久，乃起诵章中语，无非是。且曰：上帝嘉公恬静无觊幸，批答云：谨守千二日，辩曹赏厥功。后皆应如元照言。韩自幼患足疾，每作，至不得屈伸。元照为按摩，觉腰问如火热。又摩其脏，亦热，拂拂有气从足指出，登时履地，厥疾遂廖。韩仆宿於庐侧隘舍，夜梦鬼物压其身，叫呼而出。值元照至，不告之故，与纵步至其处。元照及户而返，曰：室有自缢者，髦首出舌，见吾求度。即书符命仆焚之，夜梦人谢过曰：吾得真官符超生，不复来矣。启关而出。韩氏设榻留元照寝，不闻喘息。徐见青云起鼻端，一婴儿长三寸许，色如碧琉璃，光射一榻，盘旋腹上。顷之不见。张循王家婢有娠，过期、不产，请元照往。诸婢杂立，元照独视孕者咨嗟曰：尔宿生为樵夫，掌击杀大蛇，今故条汝，在腹中食五藏尽乃已。急白王，出之。书二符授婢，婢如戒焚符，以水饮讫，产一大蛇。王闻之大骇，敬礼之，赠以金缯，不受。复如韩氏留岁，欲归，止之，不可。叹息而别曰：予不再至矣。众疑其将羽化。旦日挈舟归萧山，至家无疾而卒。先是，邑中十余家俱见元照衣道服，各诣其家聚话，移时乃去。数日或诣元照家访之，家人云：死矣。邑人数辈先后至者同曰：昨方至吾家，何遽尔。验其访诸人日，乃尸解日云，宋高宗绍兴十一年也。
　　孙仙姑
　　仙姑孙氏，名不二，号清静散人；宁海豪族孙忠斓之幼女也。金太祖天辅二年戊戌春，母梦七鹤球球，舞于家庭。一鹤渐入于怀，觉而有娠，至三年己亥正月五日乃生。生而聪慧，柔淑．真懿之态，挺乎自然。择配之时，父忠｀斓闻炼师无梦赞马宜甫有真仙之材，遂妻之。而生三子，咸教以义方。宜甫以家巨富，常济人贫乏，仙姑必承顺此事。至家开锁，其室己空。窥所锁之庵，祖师睡正浓矣。姑始生敬信。又一日，祖师复画天堂一轴，示之曰：果能出家，决有此报。后一载己丑夏四月，郡人周伯通舍宅为金莲堂，邀祖而辅之。世宗太定七年丁亥，重阳祖师自终南来，化宜甫洎仙姑入道，构全真庵以居之。夫妇敬之若神，事之若君。尝画一枯髅，志期夫妇之从化，题之以颂云：堪笑人人忧裹愁，我今须画一骷髅。生前只会贪冤业，不到如斯不肯休。仙姑始然未纯信。是冬，祖师誓锁庵百日，约五日一食。宜甫亲为供送，屡示神变，权以化之十回。拯於地狱，警三业之为愆十度。十以交梨示九丹之妙用。又赐之以芋栗，告之以道戒。以见其留连赀产之汨没，始终不悟，一日见祖师大醉，径造其宅，外於仙姑寝室。姑责其非礼，怒锁之门，使家仆呼宜甫於市而告之。宜甫曰：师与予谈道不离几席，宁有此事。至家开锁，其室己空。窥所锁之庵，祖师睡正浓矣。姑始生敬信。又一日，祖师复画天堂一轴，示之曰：果能出家，决有此报。后一载己丑夏四月，郡人周伯通舍宅为金莲堂，邀祖师、丹阳等住持。重五日，仙姑抛弃三子，屏绝万绿，诣堂以期开度。是旦祖师逐丹阳出堂，姑至，令烧誓状於道前，赐名不二，号清静散人，仍赠以诗云：分梨十化是前绿，天与佳期本自然。因甚当时不出离，元来只待结金莲。祖师导之上街乞化，令别作庵以居，继传道要。时仙姑年五十一矣。是年秋，祖师挈丘刘谭马归汴梁，翌年祖师升仙。十二年壬辰，丹阳归仙柩於终南刘蒋，乃祖师结庵之地。襄事既终，丹阳持服守坟，尸居环堵十六年。丙申，仙姑亦过潼关，将以参同至理而次疑情。丹阳作浪淘沙以寄姑，姑致礼遥谢。二处环庵，行其所传，东：迁洛阳。有风仙姑者，俗呼小二娘。按进士王宇作姑铭序云：风仙姑始自皇统关西，来寓东周，不显姓氏寿，亦不言何处人，以语音较之，似秦人也。乞食度日，垢面髦头，以秽污身而远世魔。昼则徉狂於尘市，夜则栖泊於荒祠。不起爱憎，不言非是。无为淡泊，任性自然。盖内修仙道，外隐仙踪，而能信口放言以畅玄旨。有云：绿叶漫天长，黄花满地开。千里觅不得，万里捉将来。又曰：油尽盏乾灯自灭，随风却见剔灯人。若此语言，不可婵录。仙姑至洛阳，依而居焉。风仙姑之居有二洞，命仙姑居下洞，己居上洞。常积砖石於前，凡男子过下洞者，必以砖石击之，而外魔不能作障。加之训奖，则六年道成。行化度人，而归向者甚众。尝作《卜算子》示众云：握固披衣，候水火频交媾。万道霞光海底生，一撞三关透。仙乐频频奏，自饮酝酬酒。妙药都无，顷刻问九转丹砂就。二十二年壬寅季冬晦日，忽谓门弟子曰：师真有命，当赴瑶池，期即至矣。遂沐浴更衣，问曰：左右以天道时刻。对曰：午刻矣。命具纸笔，写颂以遗世云：三千功满超三界，跳出阴阳包裹外。隐显纵横得自由，醉魂不复归宁海。书毕，踟趺而坐，奄然而化。香风散漫，瑞气氤氲，竟日不散。时丹阳居宁海环堵中，闻仙乐骇空，仰而视之，见仙姑乘彩云而过，仙童玉女旌节仪仗拥导前后，俯而告丹阳曰：吾先归蓬岛矣。逮大元辛丑春，京兆总管田侯将葬重阳祖师仙蜕。清和宗师偕祖庭诸师，洎总管僚属，於终南县李舍人庄创庆真观，首发仙姑之坟，移葬于观之金莲堂，永为十方女冠归依之所。甲辰岁，奉朝命改观为宫。至元己巳正月，褒赠清静渊贞顺德真人。
　　历世真仙体道通鉴徒集卷之六竟
　　
