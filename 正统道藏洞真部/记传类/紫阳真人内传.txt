紫阳真人内传
　　经名：紫阳真人内传。一卷。底本出处：《正统道藏》洞真部记传类。参校版本：《正统道藏》太玄部《云笈七签》卷一百六《紫阳真人周君内传》。
　　紫阳真人内传
　　紫阳真人本姓周，讳义山，字季通，汝阴人也。汉丞相周勃七世之孙。以冠族播流，世居贵官。祖父玄，元凤元年为青州刺史。父秘，为范阳令，时君始生焉。父后积秩累迁，官至陈留史。君时年十六，随从在郡，始读《孝经》、《论语》、《周易》。为人沉重，少於言笑，喜怒不形於色。好独坐静处，不结名好。然精思微密，所存必感。常以平旦之后，日出之初，正东向立，漱口咽液，服气百数，向日再拜。旦旦如此，为之经年。父怪而问之：所行何等？君长跪对曰：义山中心好此日光长景之晖，是以拜之耳。至月朔旦之日，辄游行市及闾阎陋巷之中，见贫乏饥饿之人，辄解衣与之。时时登上名山喟然悲叹。或入石室之中，欢然独笑。时陈留大多名士，闻君盛德，体性沉美，咸修诣焉。君辄称疾，不见宾客。汉侍中蔡成，陈留高士，亦颇知道。闻君德行，数往诣君，辄辞疾，不欲见之。父乃大怪，怒责之，督切使出。逼不得已，遂出相见。咸大发请问，及论神仙之道，变化之事。君乃凝默内闭，敛神虚静，颔而和之，一不答也。是岁大旱，陈留大荒，斗米千钱，路多饥民。君乃倾财竭家，以济其困。阴而行之，人亦不知是君之慈施也。对万物如临赤子，斯阴积善德仁逮之施矣。又有黄泰者，寓在陈留，妇儿无有，单身只立，了无亲戚，人亦不知其所从来。常着故败皮袴角皮褶，怛卖芒履在陈留市中。君常潜行经过市中，见泰衣束殊弊。君每曾闻仙方说云：仙人目瞳子正方。而黄泰虽复外形带索，目方面光，密而奇之，中心犹喜。还归，数使人买芒履，因以金银钱帛着其物中，阴以与之。数数行之，如此非一。黄泰遂诣君，君见迎而拜之，将入静室，乃是中岳仙人。泰曰：闻君好道，阴德流行，用思微妙，感於我#1，是以相诣。吾是中岳仙人苏林，字子玄也。本卫人，灵公末年生。少好道德，受学於岑先生。岑先生见授炼身消灾之近术。后又传#2仇公，仇公乃见教以服气之法、还神守魂之事。吾行之甚验，大得其益。仇公见告云：术识尽此，不能使子白日升天，上为真官也。致吾於涓子。涓子者，中仙人也。守之弥年，见教守三一之法，曰：三一者，太微之玄真，上清之元图，一曰洞真，二曰妙经，三曰素灵。东海小童君藏之於灵景之城、琳霄之室，非有仙籍者不授矣。此书渊秘，非贤勿宣，汝有至心，故以相付。八节存之，一则消除万害，一则形躯不败。能守之，致云车羽盖，坐造风雨，激电砰磕矣。乃地仙之美术，长生之真法。吾因受之，得以游翔名山，往来方诸之馆，寝息丹陵之丘，看望八表，得意而栖，从容以来，数百年中良为乐足，乐足而思此居。泰而不复否，非顺天行化，与时消息之谓也。故以投身臭浊，观化嚣蔼，卖履弊作，唯下是居，自谓庸庸，不能甄识朱碧於凡壤之中矣，而子犹有察真之鉴，数获惠遗，非所悟也。欣子有尚，故来相诣。君再拜顿首数十，悲喜自搏，膝行而进。自陈少好长生，唯愿登仙度世。夙夜静思，愿与真人相遇，沐浴素流，禀受奇诀。今灵启神降，得接圣颜，千秋志愿，庆莫大焉。乃复顿头，请乞奇要。仙人曰：子坐，吾将告子。子少知还阳，精髓不泄。又知导引服气，吞景咽浆，不复须阴丹内术补胎之益也。然犹三虫未坏，三尸未死，故导引服气不得其理。可先服制虫细丸，以杀谷虫。虫有三名，一名青古，二名白姑，三名血尸，谓之三虫。三虫#3在内，令心烦满，意志不开，所思不固，失食则饥，悲愁感动，精志不至，仍以饮食不节断也。虽复谷断#4，人体重滞，奄奄淡闷，所梦非真，颠倒错，邪俗不除，皆由於虫在其内，摇动五藏故也。杀之方，用附子五两，麻子七升、地黄六两、茱萸根大者七寸、朮七两、桂四两、云芝英五两，凡七种。先取菖蒲根煮醴作酒、使清醇重美，一斗半，以七种药□咀，内器中渍之，亦可不用□咀。三宿乃出，暴之令燥。又取前酒汁渍之，三宿又出暴之。须酒尽乃止。暴令燥，内铁臼中梼之，下细筛令成粉。取白蜜和之，令可丸。以平旦东向，初服二丸如小豆，渐益一丸，乃可至十余丸也。治腹内疾实上气，心胸结塞，益肌肤，令体轻有华光。尽一剂，则谷虫死，虫死则三尸枯，枯则自然落矣。亦可数作，不限一剂也。然后合四填丸，加曾青、黄精各一两，以断谷。毕，可导引服气，不得其理#5，可先服食众草，巨胜、茯苓、朮、桂、天门冬、黄连、地黄、大黄、桃糛及皮任择焉。虽服此药以得其力，不得九转神丹金液之道，不能飞仙矣。为可延年益寿，不辟其死也。君按次为之，服食朮五年，身生光泽，彻视内见五藏，乃就仙人求飞仙要诀。仙人日：药有数种，仙有数品，有乘云驾龙，白日升天，与太极真人为友，拜为仙官之主，其位可司真公、定元公、太生公，及中黄大夫九气丈人仙都公，此位皆上仙也。或为仙卿，或为仙大夫，上仙之次也。游行五岳，或造太清，役使鬼神，中仙也。或受封一山，总领鬼神，或游翔小有，群集清虚之宫，中仙之次也。若食谷不死，日中无影，下仙也。或白日尸解，过死太阴，然后乃仙#6，下仙之次也。我受涓子秘要，善守三一之道，役使鬼神，受太极帝君真印封掌名山，以得不死，亦是金阙帝君真书之首，众妙之大诀。但吾所学少，成地仙人也。子名上金书於方诸之宫，命登青录为字，所谓金闾玉名，已定於天曹矣，必能乘云驾龙，上造以紫阳太清，佩金真玉光龙衣虎带，拜为真人。我之道术，可教陆仙尸解之人耳，非子真人所可学也。且我是中仙耳，不足以为子师。然守一炼神，虽非上真之道，亦是中真地仙之好事，亦能朝千山之神，摄川泽之精，吐故於七华之下，纳新於三官之上，礼乎赤子，谒乎真人，恭乎婴儿。三真者，乃身宅之帝君，混二十四气，分入太微，又分号二十四真。能善斯道於三寸之间，则三宫真人可见。见则云车羽盖、千乘万骑可见而得乘御也，列名九图，飞行上清。上元用立春，从东斗来还。中元用立夏，从南斗来还。下元用立冬，从北斗来还。三气上升，身亦存之，日之四节，一之往反也。其法鲜矣，其用浩矣，其事近矣，其生长矣。苟得其道，亦变形万端，身出水火，收束虎豹，役使鬼神也。子亦复宜知此道，以渐升进耳。今以《守三一之法》、《灵妙小有之书》二百事传子，石菌、朱柯、若乾芝与子服之，吾道毕矣。不为试子也，吾行当被玄洲召去三十日，近比者之顷，当时相诣，以启子之未悟尔。自行哉，可远索师也。必欲该道真妙，穷微极素。当艰苦崄试，浮游五岳，虽遇真人，未即授子真道也。不百余年，云车羽盖、龙虎之袍未可得也。君再拜受教，退斋，沐浴五香，七日七夜不寐，但危坐接手，存念至道。乃以平旦烧香，北向再拜，服此神芝。五年之问，视见千里之外。身轻，能超十丈，日步行五百里。能隐能彰，坐在立亡。能巡行名山，寻索仙人。闻有栾先生者，得道在蒙山，能读《龙蹻经》，乃追寻之。入蒙山大洞黄庭之中，遇衍门子乘白鹿，执羽盖，杖青毛之节，侍从十余玉女，遇於黄庭。君乃再拜顿头，乞长生要诀。门子日：子名在丹台之中，何忧不仙乎？王屋清虚洞宫大多仙人，子始学，宜登此山。乃越江河登此，何索？君对曰：闻有栾先生得道此山，能读《龙蹻经》，故来，欲见而受之耳。门子曰：栾先生，仙之下耳，子乃真人也。以真问仙，不亦烦乎？子遇真人，乃子之师也。中仙已下，非子所学。乃出《龙蹻经》以授之，《三皇内文》以召神灵，以劾百鬼。乃退斋少室山三月，乃游登王屋山，发洞门，入丹室，大遇仙人，皆披素读经，见君皆起立。有赵他子授君《芝图》十六首，受《五行秘符》而退斋。复登王屋山，遇黄先生，受《黄素神方》、《五帝六甲》、《左右灵飞》之书四十四诀。乃退登幡冢山，遇上魏君，受太素传《左乙混洞东蒙之箓》、《右庚素文摄杀之律》。乃退斋三月，登嵩高山，入洞门，遇中央黄老君游观丹城，潜行洞庭，合会仙人在嵩高山太室洞门之内，以紫云为盖，柔玉为床，凤衣神冠，佩真执节，左带流金之铃，右带八光之策，神虎侠洞门，灵狩卫太室，左侍者清真小童，右侍者太和玉女，各百余人，捧神醴之琬，咏《大洞真经》三十九章，诵《大有妙经》二十四章，修《太上素灵》二十一曲。其中庭有青腰玉女，执玄玉南震之灯，散花烧香，卫黄老君。黄老君巾三华九阳之巾，手弹流征云珠素琴，被服金光，天姿严峻、眼有电精，口含玉膏。君既至，顿头再拜，乞长生度世，愿上佐仙官。黄老君日：子存洞房之内，见白元君耶？君对日：实存洞房，尝见白元君。黄老君曰：子道未足矣，且复游行，受诸要诀，当以上真道经授子也。子见白元 君，未见无英君，且复行也。君再拜受教，复顿头乞得侍接龙车，为游走之使。黄老君曰：洞房之内，至精之中，有大神不可名，安出紫房，游戏丹田，上通太微，乃下洞玄。小有为白元君，大有为无英君。见白元君，下仙之事也，可寿三千年。若见无英君，乃为真也，可寿一万年。可精更存之，不试子也。君再拜，受教而退。游行天下名山大泽。西登白空山，遇沙野帛先生，受《泰清上经》。退登峨媚山，入中空洞金府，遇宁先生，受《太丹隐书》八禀十诀。退登岷山，遇阴先生，受《九赤斑符》。退登岐山，遇臧延甫，受《忧乐曲素诀辞》。乃登梁山，遇淮南子成，受《天关三图》。乃退登牛首山，遇张子房，受《 太清真经》 。乃退登九嶷山，遇李伯阳，受《李氏幽经》。乃游登锺山，遇高丘子，受《金丹方》二十七首。乃登鹤呜山，遇阳安君，受《金液丹经》、《九鼎神丹图》。乃登猛山，遇青精先生，受《黄素传》。乃登陆浑山，潜入伊水洞室，遇李子耳，受《隐地八术》。乃登戎山，遇赵伯玄，受《三九素语》。乃登阳洛山，遇幼阳君，受《青要紫书》、《三五顺行》。乃登霍山，遇司命君，受《经命青图》、《上皇氏纪籍》。乃登鸟鼠山，遇墨翟子，受《紫度炎光内视图中经》。乃登曜名山，遇太帝候夜神童，受《金根之经》。乃登委羽山，遇司马季主，受《石精金光藏景化形》。乃登大庭山，遇刘子先，受《七变神法》。乃登都广，登建木，遇谷希子，受黄气之法、太空之术、阳精三道之要。乃登桐栢山，遇王乔，受《素奏丹符》。乃登太华山，遇南岳赤松子，受《上元真书》。乃登太冥山，遇九老仙都君，受《黄水月华四真法》。乃至合梨山，遇皇人，受《八素真人经》、《太上隐书》。乃登景山，遇黄台万毕先生，受《九真中经》。乃登玄龙羽野，遇玉童十人、九气丈人，得《白羽紫盖服黄水月华法》。乃到桑林，登扶广山，遇青真小童君，受《金书秘字》。乃退南行朱火，登丹陵山，遇龚仲阳，受《仙忌真记》。乃西游登空山，见无英君西洞房中。无英君处其左，白元君处其右，黄老君处其中。无英君被服金精之锦，朱碧玉绫之袍，光赤朝霞，流景曜天，腰太上灵气之章，佩九章祛邪之策，着翠上紫龙之冠，盖太玄丹灵上元赤子之祖父也。左运青宫之气，气灌万神，乃未有天地，先自虚空而生矣。白元君被服丹玉之锦、云罗重袍，白光内朱，流景参天，垂晖映神，玄黄彻虚，腰太上灵精之章，佩玄元摄魔之策，着招龙造冠，盖玉房云庭上元赤子之父。右夹皓清之室，朝运生者也。中央黄老君是太极四真王之师老矣。上摄九天，中游昆仑，黄阙来其外，紫户在其内，下与二君入人洞房，员三寸，威仪具焉。夫至思神见，得为真人。若见白元，得为下真，寿三千。若见无英，得为中真，寿万年。若见黄老，与天相倾，上为真人，列名金台。君既见之，乃再拜顿首，乞丐上真要诀。黄老君曰#7：可还视子洞房中。君乃暝目内视，良久果见洞房之中有二大神：无英、白元君也，被服状如在空山中者。黄老君笑而言：微乎探哉！子用意思之精也，此白日升天之道。子还登常山，授子上真之道。君乃还登常山石室中，斋戒念道，复积九十余年中，无英君、黄老君遂便授之《大洞真经》三十九篇。有玉童二十一人、玉女二十一人，皆侍直烧香。昼夜习之，积十一年，遂乘云驾龙，白日升天，上诣太微宫，受书为紫阳真人，佩黄旄之节、八威之策，带流金之铃，服自然之衣，食玉醴之给，饮金液之浆，治葛衍山金庭铜城，所谓紫阳宫也。紫阳有八真人，君处其右，一月三登昆仑，一朝太微帝君。以蟠冢为紫阳别宫，所谓洞庭潜宫也。蟠冢山有洞穴，潜行通王屋清虚小有天，亦潜通闱风也。
　　真人曰：天无谓之空，山无谓之洞，人无谓之房也。山腹中空虚，是为洞庭。人头中空虚，是为洞房。是以真人处天，处山、处人，入无间，以黍米容蓬莱山，包括六合，天地不能载焉。唯精思存真，守三宫，朝一神，勤苦念之，必见元英、白元、黄老在洞房焉。云车羽盖既来，便成真人。先守三一，乃可游遨名山，寻西眼洞房也。此要言矣。真人周君曰：诸应得仙道，皆先百过小试之，皆过，仙人所保举者，乃劫三官乞除罪名，下太山除死籍，度名仙府。仙府乃十二大试，太极真人下临之。上过为上仙，中过为地仙，下过白日尸解。都不过者，不失尸解也。尸解，土下主者耳，不得称仙也。苏子玄后亦被玄洲召为真命上卿，一日一於陈留乘云车，縿龙虎，侍者羽盖而升天也。同时多有见者，冉冉西北升，良久云气覆之，遂绝。教周君守三一法，灵妙之言，近二百事。涓子即子玄之师。涓子似斋人，少好饵木，接食其精，精思感天，后钓於河泽，见束海小童语之日：钓得鲤者剖之。后果得而剖鱼腹，获金阙帝君守三元真一之法，於是遂隐於蠹山，能致风雨。学道在世二千七百年，一日一告人云：被大微召补仙公，遂去而不知所终矣。语子玄日：斗中三一，宜以节日祀之，为二十年三一见矣，见则长生成仙。家有三一，长生不灭。能存三一，名上玉札。能存洞房，与天相望。能存三元，上为真仙。皇天上清金阙帝君所以乘云迅龙，周行九天者，皇洞房三元真一之事也。吾食木精三百年，服气五百年，精思六百年，守三一三百年，守洞房六百年，，守玄丹五百年，周游名山，看望八海，徊游五岳，休息洞室，乐林草之垂条，听乌兽之相缴，川渍吐精，丘陵蓊郁，百物之秀，寒暑之节，弋钓长流，遨游玄濑，静心山岫，念真养气，呼召六丁，玉女见卫，展转六合，无所不逮，守形思仙二千七百余岁，实乐中仙，不营当世。今卒被召，请从此别。云涓子是临去之时着书与子玄别。玄丹者泥丸也，其义出《太上素灵经》。守三一得为地仙，守洞房得为真人，守玄丹升太微宫也。勤而行之，自得此书。此言信矣。非贤慎泄之。真人之言：不得见太平，有志道而隐者，可示此书耳。子其慎之，宁勿宣。
　　摹召法主本，本是晋隆安三年太岁己亥正月七日甲子书毕。
　　又注云：周君后汉元凤元年太岁辛丑七月五日己卯生，到元康元年太岁丙辰师苏君受三一贞白条例，云有三千四百八十八字，今数有三千四百八十九字，不知何字是长，不容辄试。
　　周君所受道真书目录
　　《金阙帝君守三元真一法》，东海小童传涓子，涓子传苏子，苏子传周子。
　　寻栾先生《龙蹻经》於蒙山大洞黄庭之中，遇衍门子受《龙蹻经》并《三皇内文》。在黄庭之中。
　　赵他子《芝图》十六首，《五行秘符》。在王屋洞门丹室中。
　　王先生《黄素神方》一《五帝六甲》、《左右灵飞》之书及二十四诀。在王屋山中。
　　上魏君太素传《左乙混洞东蒙之箓》、《右庚素文摄杀之律》。在翻冢山中。
　　太和玉女《大有妙经》、《太上素灵经》。在丹城铜之内。
　　沙野帛先生《泰清上经》。在白云山中。
　　宁先生《大丹隐书》八禀十诀。在峨媚山金匮府中。
　　阴生先《九赤斑符》在岷山中。
　　臧延甫《忧乐曲素诀辞》。在岐山中。
　　淮南子成《天关三图》。在梁山中。
　　张子房《泰清真经》。在牛首山中
　　李氏《幽神经》。在九岳山中。
　　高丘子《金丹#8方》二十七首。在锺山中。
　　阳安君《金液丹经》、《九鼎神丹#9图》。在鹤呜山中。
　　青精先生《八表黄素传》。在猛山中。　　
　　李子耳《隐地八术》。在陆浑山潜入伊川洞室中。
　　赵伯玄《三九素语》。在峨媚山中。
　　幼阳君《丹字紫书》、《三五顺行》。在阳洛山中。
　　司命君《经命青图》、《上皇籍》。在大霍山中。
　　墨翟子受《紫度炎光内视中方》。在鸟鼠山中。
　　太帝候夜神童《金根之经》。在曜冥山中。
　　司马季主《石精金光藏景化形法》。在委羽山中。
　　刘子先《七变神法》。在大庭山中。
　　谷希子《黄气之法》、《泰空之术》、《阳精三道之要》。在都广建木山中。
　　王子乔《素奏丹符》。在桐柏山中。
　　南岳赤松子《上元真书》。在太华山中。
　　九老仙都君《黄水月华四真法》。在太冥山中。
　　皇人《八素真经》、《太上隐书》。在合梨山中。
　　万先生《九真中经》。在景山黄台中。
　　玉童子十人、九气丈人得《白羽紫盖黄水月华》。在玄垄羽野。
　　青真小童君《金书秘字》在扶广山中。
　　龚仲阳《仙忌真记》。在朱火丹陆之室。
　　中央黄老君《大洞真经》三十九篇。在常山中受。
　　右周君所受诸经书目。
　　二真人作诗曰
　　策驾玄中漠，庇素扶晞林。妙微混沌遘，长翻朱烟岑。八景停玉轮，清轩览明真。
　　左摄飞行游，右顾凌八天。洞豁辨协晨，仰感发皇人。至畅理自会，灵妙体岂珍。
　　西玄郁绝根，高耀拂辉明。眇眇流遐澄，育光拔皓清。房素重离里，安妙寄兰生。
　　命驾飞八景，迅集回南倾。凌厉阳羽野，结啸八极城。万里谁云遐，我超不稽灵。
　　诱会有素娱，端驾讲所精。至道方朗豁，知来温新龄。
　　晨应载景阳，攀晖德所锺。徘徊重玄巅，翻焉降飞龙。参腾八弦外，翱翔阊圔方。
　　丛风生丹室，云合窈寥中。迭域谷希子，值素潜太空。长锦中有景，永烟被山容。
　　空绝广寒宅，混洞道沌同。积静八朗豁，素阿蒙长通。我泛阳寥景，虚烟动清风。
　　嗷嘈太微观，峻嶒九玄所。中有执寂宾，洞啸静寒处。西有六领师，寻辉与晓语。
　　来非皇人宾，去非飞仙旅。我超腾羽盖，徘徊清泠渚。豁虚八极上，清烟凌飘举。
　　命驾出三玄，流铃飞汉宾。皇皇太和庭，郁仪清虚观。结璘绝烟际，寻辉七灵焕。
　　素遨浚紫天，洞游无名馆。龙旅回琼轮，四应景散。聊且期时通，温之至道旦。
　　周裴二真叔
　　江乘令晋陵华侨，世奉俗神，忽梦见群鬼神与之游行饮食。群鬼所与侨共饮酒，侨亦至醉，还家辄吐所饮啖之物。数年诸鬼遂课限侨举才，侨不得已，先后所举十余人，皆至死亡。鬼以侨所举得才，有知人之识，限课转多。若小稽违，便弹治之。侨自惧必为诸鬼所困，於是背俗入道，诣祭酒丹阳许治，受奉道之法。群鬼各便消散，不复来往。奉道数年，忽梦见二人年可五十，容仪衣服非常。后遂二人见，或一月三十日时时往来侨家靖室中。唯侨得见。一人姓周，一人姓裴。裴雅重才理，非侨所申。周似不如。此二人先后教授侨经书，书皆与《五千文》相参，多说道家诫行养性事，亦有谶纬。所受二人经书，皆隐秘不宣。周自作传，裴作未成。裴所作乐序及周传如别。
　　紫阳真人内传竟
　　#1《云岌七签》卷一百六《紫阳真人周君内传》（下简称《云岌七签》本）此句『感』前有一『诚』字。
　　#2据《云岌七签》本，『传』应作『遇』。
　　#3『三虫』二字，据《云友七签》本补。
　　#4『谷断』二字《云岌七签》本作『断谷』。
　　#5《云笔七签》本此句作『若导引服气，不得其理』。
　　#6『仙』字据《云岌七签》本补。
　　#7『日』字据《云岌七签》本补。
　　#8『金丹』原作『全』，据上文改。
　　#9『丹』字据上文补。 
　　
