太上九天延祥涤厄四圣妙经
　　经名：太上九天延祥涤厄四圣妙经。撰人不详，约出於宋元。假托元始天尊说召请四圣消灾之法。一卷。底本出处：《正统道藏》洞真部本文类。
　　太上九天延祥涤厄四圣妙经
　　启请咒
　　仰启北方四元帅，束缚群魔大圣尊。
　　披头仗剑伟形容，百万天兵常拥护。
　　天蓬天猷除凶恶，翊圣真武赐吉祥。
　　臣今伏愿降灵坛，一切灾厄自消散。
　　至心皈命礼，六龙陛左，九虎关中，现三头六臂之威容，运七政八灵之洪造，帝钟才震，万圣齐临，钺斧轻挥，群魔碎灭，神光赫赫，常救护於众生，真性巍巍，誓永兴於正道，劈尸千里，斩鬼五形，大悲大愿大圣大慈、通天祈佑、延祥涤厄、保宁身命、北极天蓬八十一军大元帅、护国消魔真君、证果法云普覆天尊。
　　至心皈命礼，妙有天中，通明殿右，领天罡之次帅，列下土之诸侯，悯凡庸迷谬以丧真，仰圣相大光而作序，赞演诸天之隐韵，述敷大梵之仙章，俯怜崇奉之诚，大赐护持之力，云随步发，海逐身流，大悲大愿大圣大慈、通天祈佑、延祥涤厄、滋育身命、北极天猷大元帅、普化天帝、证果冲和应善天尊。
　　至心皈命礼，帝阃功成，天庭位列，总三洞五雷之号令，掌八天九地之权衡，欲造化之枢机，僚真仙之将吏，无邪不斩，何鬼敢当，摄大力之妖魔，逐流星之芒怪，光华日月，威震乾坤，大悲大愿大圣大慈、通天析佑、延祥涤厄、护持身命、北极翊圣黑杀大元帅、储庆保德真君、证果游行三界天尊。
　　至心皈命礼，虚危分宿，壬癸孕灵，化身自金阙之尊，居位极玉虚之奥，玄妙极至，奚止於辅正除邪，正一所生，岂但於消魔护国，保劫终而制劫始，护群品而掌群仙，勇果全才，威神备德，大悲大愿大圣大慈、通天祈佑、延祥涤厄、安和身命、北极佑圣真武大元帅、玄天元圣仁威上帝、金阙化身、证果终劫济苦天尊。
　　至心皈命礼，始青天之最上天，清都阙之真妙阙，承五色光明之洞照，一会罕逢，听九天延祥之玄机，四真可仗，喜遇金方之皇老，重启尘世之业因，幸元尊垂示以符文，对众圣重付以秘咒，开大地祈祥之便路，彰大玄有感之赫灵，何灾不灭，何福不臻，依愿而行，依诚而应，大悲大愿大圣大慈、灵群会上，涤厄品中，十方上圣诸天帝君、三官五帝、日月诸星、北斗南辰、真人神仙、至真大圣、九天丈人、天曹列圣、生日本命、运限星辰、四圣部中灵童力士、神王猛将、北方兵从、法箓威神、岳渍主宰、祀典神祇、经筵鉴证，一切真灵，伏愿愚忱上达，圣驾俯临，灭灾录善，而所启所从，馘毒卫生物作威作福，愿与诸含生一心皈命礼。
　　开经玄蕴咒
　　天地真元象，人间道德尊。天文书八角，悟者释邪根。懃意通丹阙，虔心达紫清。祥烟森八极，瑞霭布仙京。渺渺三乘理，明明一性存。今思最上法，愿得出迷津。
　　太上九天延祥涤厄四圣妙经
　　尔时，元始天尊在始青天中，玉都之阙，灵台之上，放五色光明，色色俱异，洞照内外，皆使朗彻。大会十方诸天，日月星宿，三官四圣，北斗南辰，真人神仙，至真大神，四维上下，岳渎主宰，无鞅数众，说无为妙道，金光射日，紫霭盈身，法雨遍施，灵风普扇，金童执节，玉女捧香，鸾凤交呜，妃后奏乐，座前土木百精皆听思议。是时座下有一天君，号曰西方白帝七炁天君，执简长跪，上白天尊曰：臣观世间人处牢笼，种种不同，或有衣之锦绣，食之珍羞，金殿玉堂，雕梁峻宇，或有朝丐暮觅，服露残躯，神庙依栖，窜身无地，或有虽生人道，伛偻疮癞，人皆憎嫌，寒饿困穷，盲聋喑哑，手挛脚跛，身不具足，或为下贱，笞挞苦楚，万种千辛，无门可告，或有恃上逼下，以强凌弱，未审此因缘何若是？小臣未晓，伏愿天颜不舍，大开妙义，以明未悟，以解无知。
　　天尊言：善哉，白帝发问斯由，复坐存真，吾为汝说。夫人者，诞育尘寰，戴天履地，自幼至老，自壮及衰，喜名利之华，乐生生之厚，驰逞不息，岂顾危亡，陷溺贤良，任为三业起造，六根竟生，六根既与九结为祸，是故有身即有累，有累即有业，有业即有报，既知有报，全在修持，生诸省悟。且众生之果，贫穷下贱，宿业相成，富贵荣华，前生所积，善恶昭昭二径，群迷任向一途，善者当有善报，恶者乃处恶根，过去今生，如斯是理。
　　天君再问：人生或有疾病困笃年命，灾衰邪鬼来侵，妖魔作害，以何善利可以驱除？
　　答曰：世人不知己身如风如烛，幻化浮生，念念因循，岂可久长，争财竞宝，利己损他，口是心非，恣情嫉妬，故使妖魔作害，无可依投，致得横伤，枉遭诸苦，吾家自有四将，当为至诚密念其文，无所不应。
　　天君日：四将是何，惟愿慈尊明书其迹。
　　天尊曰：北方自有天蓬、天猷、翊圣、真武，统领天兵，驱遣将吏，如有急难，可以注念，自降神威，随念而至，灵光赫赫，杀气巍巍，魔鬼潜形，精邪伏匿，一切灾殃，尽皆消灭。 尔时，天尊慜念众生，即说通天祈佑延祥涤厄四圣神咒。
　　天蓬咒曰
　　天蓬天蓬，九玄杀童。五丁都司，高刁北翁。七政八灵，太上皓凶。长颅巨兽，手把帝钟。素枭三神，严驾夔龙。威剑神王，斩邪灭踪。紫气乘天，丹霞赫冲。吞魔食鬼，横身饮风。苍舌绿齿，四目老翁。天丁力士，威南御凶。天驺激戾，威北衔锋。三十万兵，卫我九重。劈尸千里，祛却不祥。敢有小鬼，欲来见状。镢天大斧，斩鬼五形。炎帝烈血，北斗然骨。四明破骸，天猷灭类。神刀一下，万鬼自溃。急急如律令！
　　天猷咒曰
　　天猷天猷，位列诸侯。上佐北帝，下临九州。肩生四臂，项长三头。身披金甲，手执戈矛。云随步发，海逐身流。红光杳杳，紫气悠悠。雄风叆叆，猛雾飕飕。真气宛转，星斗回周。千神自朝，五岳巡游。金童鼓吹，玉女歌讴。名列金阙，位镇酆都。苍禽狮子，巨海蛟虬。三十万兵，从我周游。逢妖即斩，遇鬼皆收。人遭尤善，祟遇无休。降临福气，涤荡无忧。无知小鬼，敢有迟留。吾目一视，永作泉囚。急急如律令！
　　黑杀咒曰
　　北方黑帝，太微六甲。五帝灵君，光华日月。威震乾坤，走符摄箓。绝断鬼门，行神布气。摄除五瘟，左右吏兵。三五将军，雷公霹雳。电激风奔，刀剑如雨。队仗如云，手把帝钟。头戴昆仑，行远天下。搜捉鬼神，九州社令。血食之兵，不许拒逆。敢有张鳞，镇星缚手，北斗收魂。三台七星，持剑斩身。罪不重考，殃及子孙。邪精魍魉，耳不得闻。闻吾咒者，头破脑裂，碎如微尘。急急如律令！
　　真武神咒
　　乾元有将，顶戴三台。披发圆象，真武威灵。助吾大道，龟蛇合形。身如山岳，四气朗清。金光赫赫，努目光明。牙如剑树，手执七星。天魔外道，鬼魅妖精。见吾为血，化作紫尘。魁罡正气，是吾本身。天符通现，大保乾坤。江河淮济，五岳之神。城隍社令，拱听吾命。指挥纲纪，敢有摄停。上帝有勑，救护群生。敢有小鬼，捉缚来呈。急急如律令！
　　天尊再言曰：众生处於三毒十恶之世，常被诸魍魉精魅、恶鬼邪神、毒虫猛兽、刀兵水火、杻械牢狱、疾病苦痛，一一缠染，不能自安，吾先曾出妙法，普度众生，以符图神咒付诸法学，及三天大魔王分布人间，救护一切，令得自然。凡夫破斋犯戒，违天负地，不识因缘，不知善恶，不亲圣教，不近仙宗，渐入邪风，随诸烦恼，明明造恶密密，故为恣纵身心，损伤物命，天道不远，如鉴如水，一一无差，是故毒风恶气，六天魔鬼，遍满人间，流行杀伐，中害死伤，日夜万计，不可称量。吾遣诸天十极神王下降人间，广行救度，拯济众生，令得清吉，人岂知之。今后世人若能投承大道，笃敬真宗，谢过祈恩，禳灾益算，无门可解，或新盖宅宇，动土兴工，犯触禁方，当於中庭燃灯七盏，备时新五果，烧种种名香，至心望北念经，朱书四圣灵符，贴於舍内四隅，自获祯祥，四天帝王四圣元帅来下扶护。此之妙典，所禳者伏，所求者应，所陈者达，所启者从。
　　四圣真君应号真符
　　第一北极天蓬大元帅，延祥涤厄，保宁身命。
　　第二北极天猷副元帅，延祥涤厄，滋育身命。
　　第三翊圣储庆保德真君，延祥涤厄，护持身命。
　　第四北极佑圣真武帝君，延祥涤厄，安和身命。
　　天尊曰：此四圣名号经咒，其功甚大。若遇年灾月厄，当面北焚香，存神静虑，至心礼念，皆得消散。
　　或遇身多疾病，服药不痊，亦当面北，存神静虑，至心礼念，自然清肃。
　　或遇蝗虫作害，旱涝为灾，亦当面北，存神静虑，至心礼念，自然平宁。
　　或遇灾厄相缠，不能解释，亦当面北，存神静虑，至心礼念，自然清吉。
　　或为邪精为怪，侵害损伤，亦当面北，存神静虑，至心礼念，自然驱除。
　　或遇宅宇不宁，财物耗散，亦当面北，存神静虑，至心礼念，自然康宁。
　　或遇身遭牢狱，酷受苦刑，亦当面北，存神静虑，至心礼念，自然天仙兵马，四圣将军保护其身。
　　此经乃吾家隐秘之文，上帝幽玄之典，若遇本命生辰，及诸斋日，清静身心，或为父母，或为兄弟，或为己身，或为骨肉，或自礼念，或请正一道士，或三或五或七，以至四十九员，当於圣前至心转诵，亦有灵童力士、神王猛将、北方兵从，依愿而行，依诚而应。
　　尔时，天尊即说四圣都咒曰：
　　北方有将，上帝灵尊。披头仗剑，主管四维。天上地下，咸使闻知。
　　刀剑如雨，器仗光辉。逢魔即杀，见善令归。若遇凶灾，至心转持。
　　飞戈掷火，上彻紫微。身命之宫，有厄相随。急难为吉，日月并齐。
　　今时即念，得获悲慈。三五将军，保护吾身。金光霭霭，霹雳轰轰。
　　逆吾者死，避之者生。内外家眷，得保清宁。天罡魁星，三十万兵。
　　毒龙猛兽，巨海金精。贪狼巨门，禄存文曲。武曲廉贞。左辅右弼，
　　斩邪破军。真光速到，万鬼潜形。急摄急摄，不得久停。合门昌吉，
　　升入无形。
　　急急如太上混元皇帝律令！
　　黄纸朱书四圣都符，佩带则无不应验。
　　道言：四圣元帅永镇玉帝殿下，统摄三界妖邪，每岁常乃降於人间，察人善功，赐人昌吉，保持帝祚，覆荫群迷，断绝恶根，增延禄寿。若世人精专，严洁礼念，若一遍，保炼形骸，诵之二遍，得获清宁，诵之三遍，内外安和，诵之四遍，神兵自护，诵之五遍，魔鬼远潜，诵之六遍，身绝病苦，诵之七遍，得见真光，诵之百遍，三界保举，诵之千遍，永睹禧祥，诵之万遍，身处仙宫，与道合同。斯文为修行之径路，作进道之梯航，内能保炼其真，外可屏除其业，静中观静，玄中又玄。於是诸天仙圣得闻妙义，得获真篇，踊跃欢欣，喜不可计。天君进前作礼，上谢天尊而献颂曰：
　　至道尊元，包育诸天。本宁本静，乃圣乃仙。抱黄回紫，出青入玄。天尊悲慈，开演真篇。妙理希夷，上坤下乾。匪雕匪斲，弗党弗偏。体而用之，身登大千。元罡万化，播运机权。无为无碍，处乎湛然。今获灵文，上圣亲言。若悟之者，浩劫绵绵。寿龄遐远，福禄长坚。得处清静，永向道前。
　　天尊告诸天仙曰：我等誓愿流传此经，若人诚心坚懃，即使灾消福降，永得仙真护持，子孙不绝，世世生生睹天尊前诸圣说经已竟，受得妙法，回车乘鹤，凤辇云軿，拜谢天尊，奉辞而退。
　　太上九天延祥涤厄四圣妙经竟
　　
