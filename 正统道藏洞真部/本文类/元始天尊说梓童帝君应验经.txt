元始天尊说梓潼帝君应验经
　　经名：元始天尊说梓潼帝君应脸经。撰人不详，约出於元代。假托元始天尊为梓潼帝君说众生罪缘，劝人改恶从善。一卷。底本出处：《正统道藏》洞真部本文类。
　　元始天尊说梓潼帝君应验经
　　尔时元始天尊，在郁明天宫玉京山内，结成五色彩云之盖，领诸天仙众，日月星辰辉煌晃曜，山川鬼神拱手赞叹，咸曰：吾等生居混浊尘凡之世，希遇天慈，广为开悟。时梓潼帝君雍容进步，再拜帝前，长跪而言：弟子从劫劫中，万失本身，谪在蜀地，念下凡受诸杂劫，或生禽兽之中，或处蛮戎之内，富贵有别，贫贱有殊，受水火刀兵之灾，罹轮回生死之苦，不知有天地日月星辰，毁谤教门，不敬三宝师资父母，致令生虽快乐，不免堕五趣三涂，劫劫轮回，不知觉悟，见此等人民，受报非一，今遇天尊下临，愿为宣说，以开愚昧。
　　尔时元始天尊即现毫光，辉耀万里，诸天仙众，暨诸天上地下水渎狱司神祇，各居瑠璃五色之内，以听宣法。
　　元始天尊曰：奇哉，帝子悯念众生，说是因缘，心为开悟，阴阳迁迭，日月推移，星辰流伏，地土崩裂，皆属上天变迁。凡民受天地中生，禀阴阳炁，五行成就，二炁结成，不知人身难得，中土难生，嫉妬贪婪，未知忏悔，致受兵戈疫疠，水火灾殃，悉皆由也。臣从前稽首告天尊曰：民受灾祸，竟莫悯闻，何以解谢？天尊凭几而言：汝居昊天之佐，齐太乙之尊，名高南极，德被四方，掌混元之输回，司仕流之桂禄，六籍并考，五岳具闻，念此凡民，当为救济。天尊即说赞曰：
　　於是元始尊，座居瑠璃内。悯念众生恶，三涂从五趣。茫茫不知觉，常同日月晦。不知禀五行，星辰为迁运。时有梓潼君，从座宣慈爱。分身行变化，笔中显三昧。解禳并开门，玉京几宣对。下观世间人，受苦无耆艾。不觉不知悟，今为汝忏悔。众生听指迷，五岳无挂碍。轮回司救苦，地狱无驰背。福祸并通传，吉凶先与暨。好生奉大道，慈悲为除害。永开仙教门，依教永为最。
　　又颂曰：
　　桂禄籍汝司，文章为汝全。若要登仕径，赖汝为衡权。
　　善恶是祸福，通达在因缘。把笔为直书，荣枯岂偶然。
　　有福必有报，无善亦无偏。诸天称曰善，何由得升迁。
　　於是元始天尊说是经毕，谓梓潼帝君曰：汝居西蜀之中，凤凰山上，显灵凡土，俱有象成，察九十四化之行藏，显亿千万劫之变化，掌救苦之一职，司祸福於四方，聆吾片辞以裨寸善，尚加谨畏以答慈悲。梓潼帝君即为跪谢，重白天颜而作礼：臣今逢慈悯，誓愿济人，笔根无一事之不书，分身无一民之不救，同为大道以感好生，尚冀天颜以开方便。於是诸天仙众，各生赞叹。重白天尊，愿将付与世人读诵，以释灾祸。
　　天尊曰：善哉善哉，诵之，则百福来臻，子孙荣庆，终身显达；谤之，殃及九祖，祸延汝身。於是天仙等众，即说赞曰：
　　寂寂玄玄为人道，昏昏杳杳是凡愚。今朝得睹天尊教，凡愚从此免嗔痴。
　　说是颂毕，诸天仙众、梓潼帝君再拜天颜，作礼而退，信受奉行。
　　元始天尊说梓潼帝君应验经竟
　　帝君圣号
　　混元内辅三清内宰大都督府，都统三界阴兵，行便宜事，管天地水三界狱事，收五岳四渎真形虎符龙券，总诸天星曜，判桂禄二籍，上仙英显元皇真人，司禄职贡举真君，预编修飞仙列籍，掌混天造化输回，救苦无碍宝光纯一天尊，九天定元保生扶教开化主宰，长乐永佑灵应大帝。
　　
