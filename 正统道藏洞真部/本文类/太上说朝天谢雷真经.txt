太上说朝天谢雷真经
　　经名：太上说朝天谢雷真经。撰者不祥。一卷。底本出处：《正统道藏》洞真部本文类。
　　太上说朝天谢雷真经
　　昔天尊於龙汉元年，在浮罗世界中，观众生有不信三宝及五悖之人，身谢之后，沉没三涂，永堕地狱为鬼。或犯天条，检责下鬼所诬，一切众生，有诸苦楚，不知解谢之门。果熟之时，致招重病雷击，身没之后，永堕饿鬼畜生。致使魂神被考，祸患来锺，深可悲哉。无由解脱，不知上天检举有犯天条，至招雷击三十六条，世人莫能知之。天尊为说三十六条朝天谢雷真经，令人祈谢，罪恶庶知，果报昭然，明所报也。如此果报，岂不痛哉。为说天条，令使敬重天地日月神灵，忠孝君亲。令知宿命善恶因缘延生之路，朝天谢罪必获感通之理。请正一道士，或於观宇，或在家庭，随力章醮，请行法事解谢，祈延生算。虚空探访使者。随即奏告，上达天司，罪恶消除，福禄增崇，善功圆满，以降吉祥。世人罪福，皆属天曹所管，为人岂不知之。此经乃上天所宝，不传下世，天人敬仰，万圣卫之，金阙灵章。有不信之者，永堕酆都。
　　天尊为说报应灵符及天书篆，明世人有犯天条被雷击之者，以将此符篆较之，庶凡人则知太上感应，如此立教也。天雷十二条者：不忠君主，不孝父母，不敬三宝，抛掷五谷，诃风骂雨，裸露三光，扬恶掩善，不遵正道，心昧天地，信巫魇祝，灭人福果，毁坏经教。犯此天条，则天雷检察。．为说此十二条，以示下民，庶知解谢。地雷十二条者：秽污水浆，将溷江河，毁骂尊长，疑真不信，轻师忘本，晒露亵衣，淫人妻女，惟恶是增，对圣毁愿，怨恨宗亲，不赈贪困，对天妄语。此十二条属地雷所管，以示下民，俾晓忏谢之路。人雷十二条者。糜烂五谷，大秤小斗，荒年起价，米中添水，欺曲昧人，秽语两舌，寸尺长短，克剥害人，欺善惧恶，久债不还，谋人女妾，酒肉杀生。此十二条人雷主之，世人莫能知之，以示下民，庶知解谢。
　　天雷十二者：神霄雷公，五方雷公，行雨雷公，行风雷公，行云雷公，布泽雷公，行云雷公，行冰雷公，飞砂雷公，食祟雷公，吞鬼雷公，伏魔雷公。此十二雷公系属天分，犯天令则禳此十二雷公，以免击罪。
　　地雷十二者：紏善雷公，罚恶雷公，社令雷公，发稻雷公，四序雷公，却灾雷公，收毒雷公，救病雷公，扶危雷公，太升雷公，巡天雷公，察地雷公。此十二雷乃属地分，凡人犯地罪，则烧香祈天请罪，以免灾苦之因，祷无不应也。
　　人雷十二者：收瘟雷公，摄毒雷公，除害雷公，却祸雷公，封山雷公，破庙雷公，打鬼雷公，伏虎雷公，破瘴雷公，灭尸雷公，荡怪雷公，管魄雷公。
　　此十二雷乃属人分，凡人犯人罪，可烧香告斗，随心祷祝，以免此苦厄，乃大道好生之德也。
　　道言：此三十六雷，则能轻重善恶。敬之则不犯条律，以降吉祥。不遵敬礼，故犯条律，则示重罪。阳责贫穷，困苦满足，转转不信，堕落地狱为鬼，复出受生身，遇雷击之后，北酆为鬼，难求出离苦楚，岂不痛哉。北酆有一百二十狱，其狱各有狱主、狱吏、毒虎、毒蛇、毒犬、刀刃峰山。狱吏以杖逐其罪人，登山履刃，毒蛇缠身，罪人身体皆参刀刃，血流满身，毒兽食饮其血，万死万生，无有昼夜。此皆罪人生前致招，堕于北酆，难可尽述，言不可泄。略垂九种大道，开演此经，令使世上凡人知畏，若有此获罪之因，获报阳责，可以随力烧香，虔心告恳天地，祈谢原愆，以免获报。若有男女在世贫穷，亦可修心整行，转诵此经，得谢身恶，以禳困苦，自然天佑之矣。大道立言，凡人不可以为常耳，亦不可轻泄，此文乃上天隐秘之书，凡人可能敬重。此经在处，有卫经元帅六人，灵官一十四人，天兵一万五百人，土地社令当所管城隍，主宰九州风伯城境天神。护持此经，诵转此经，魔精灭形。生人受之，身宫康泰。死者得之，度上南宫。及有帝主、国王、后妃、臣宰，为国焚祈丰稔，亦可开转此经，能禳域境民物尽泰，四序清平，永无勍敌。
　　道言：凡有上士，欲修仙法，采寻药圃，遇毒蛇虎狼之兽，速诵此经，恶类返归其元，不能伤害，自然回退。得遇真剂。学道骎进，有会本源，故获善士同志，心达玄妙，无不应也。亢阳不雨，亦可转诵此经，以禳缺泽之厄。虫蝗伤稼，烧香诵持，则灭其类，以消虫毒。境域水泛不退，浸崩地土，故当速转真经，其水自退，不能渰陷。其所及有一切瘟疸瘴疫之者，连年不瘥，鬼祟伏尸，魔魅在所为祸，不能除却，可以烧香转诵真经，其祟消灭，不能伤害，自然安愈。此经到处，万神侍卫，精魔潜走，不敢仰视，如此威灵。凡人有昧律法，故当以天篆垂报之，后有获雷击之人，天书或在背胸、前胁下、手足之上，将此经中天篆参究，庶知太上之感应，然后焚香，请正一道士转诵此经。方移其尸，祈天雷宥罪，方可将棺椁盛之以板闭，上留一孔露，天雷不复击以厝去处，牛马亦如此乎。敬礼此经，不犯律件，世世为人，衣禄永滋，寿命延长。不敬之者，掠善仙官、录恶使臣奏呈天府，积业过多，满足条令，上命一行告下，城隍主者随即行事，既灭之后，身经北酆，永无出离。当为书篆，以示阳民，可虔心遵信，凡人不可不知也。
　　米中用水 荒年起价 业通三世 毁骂三宝 不孝 果报 因果不修 卜者术误 
　　乃是九幽 元恶过多 罪足 九世之恶 恶果满矣 裸露三光 身口问丸 果非礼上 
　　前世果报 天谴之罪 非言非示 州非果将 非道 天露 九真恶过 罪至 
　　癸非 天责 罪及 报应 四世 贪求不足 八嗔 获罪 
　　口罪 上天检察 前缘恶业 天令报应 宿缘恶报 恶报前缘 九业之罪 业通具足 
　　诸事满律 天责其报 非理所为 罪盈足 用且非道 曲直非正 九业具足 非理乱真 
　　罪满自受 九恶之报 九七之罪 天察其过 九九之罪 口业之罪 五悖之罪 五世之恶 
　　四思之恶 　 　 　 　 　 　 　 
　　　 　 　 　 　 　 　 
　　道言：凡有阳世之人，身被雷击，可将此符篆证之以知，此立乎报应之验也。可以烧香诵转此经，以解尸滞可以烧其天书解之。身着地上，乃用朱砂并银朱，以黄纸盛授其笔，仍安棺椁之上，载书其篆，以对天文。及念九天应元雷声普化天尊圣号一万音，方翻其尸，则动便入棺椁，循葬去处，如此感应，为人岂不知，其明有天律之严也。可以常诵此经，能消诸苦。及大病死亡，不经地狱。官灾口舌，连年困苦负本，远出路途，或遇贼恶虫蛇虎狼之地，但念诵斯经，自然不能损害。凡有患难，可以诵持，门庭清肃，人眷安宁。及有起造动土，架扇屋宇，并修筑墙围，有犯神煞。及行丧葬，有犯墓龙杀神，一应去止。但烧好香，诵此真经以谢，各神自然回避，不能侵害生人。师巫或埋名魇祷，翦鸡滴血；或在庙祀之处，及在邪坛，将生人名讳；或因服法不加，及因田园财物口舌纷争，将其名讳，在诸去处魇祷。知其源者，可以烧香，诵转此经，却除差来索命邪鬼。重则随经使者官吏，不待上天律下，即以灭形，轻则以戒之。其神能灭诸邪，山魑鬼怪，魑魅伏尸，及枉死孤魂之鬼，并精灵百魔之鬼，侵害生人，起祸损人命魂，久病不瘥连年，及求血食山坛冷社，将后起疫，不能除却。但以好香，烧告神霄雷主将帅及兵官吏、护经灵官将帅，将此经转诵，魔魅潜形，不能侵损人命。或遇夜行，将此真经，以帕袋服。此经却除水陆邪鬼，魍魉之神亦不敢侵损魂命，使其鬼神潜形，永不复害也。上天之书，以度下民，令识宿根，知太上之立教。凡有万亿之厄，转诵真经，无不应护，万邪归正，道法开祥，无量神通。昔雷霆邓元帅，於玉笋山修行五十二年，奏呈玉帝，陈说承天开化，扶教度人，发大誓愿，灭天下不忠不孝之人，及断鬼魔侵害人物，一勿为祸妖邪，救生度死。忽功行圆满，蒙上帝诏命，召赴陛前，赐金丹一粒吞服，变成凤赀形翼，仍封为欻火律令大神，以金锤凿各一付之。身长一丈，赤发蓝身，手足皆为凤爪，受令行事，断天下不忠不孝之人、鬼祟之魅、一切害民之类。以五月五日午时为赴召升仙之日，其功果成就，敬守于今，已化有劫矣。世人不信此神，故犯天条，致罪满足，获其神而戮诛，身属北酆，永为鬼趣，堕於其中万万亿劫，不复出离，如此之报，因果昭然。世人尤乃故犯条律，既犯之后，获报其中，悔何得也，探可痛哉。世人在世，不敬三宝，天地君亲师友正道之人，但检阅此经，静默安神，烧香礼拜天地，安坐去处，看诵此经，深详自悔，大有身畏。为人岂不染诸绿，恶之愆自省人身之本以解。日积所为，若有果获雷击，身经北酆受苦，何人为汝解释，负受如此，果报昭明。凡人在世，自宜保爱其身。凡或有妇人怀娠孕经，过月不能分娩。或恐非人，受胎鬼祟冤家，及山坛冷社之鬼，假为人形，前来托化，害其母命，痛苦难忍。识此因由，可烧香，望东念救苦天尊圣号四十九音，方开诵此经，即时人脱其胎，即与万神监生，其子福慧双全，女亦如此。或是鬼怪冤家，则随经帅将摄下，押赴北酆，遂诞死尸，其死尸得下之时，将栗木数束，书大神名字，告天仍祝曰：从今释冤，不得害人魂命。及有官符口舌连年，不解困苦，将终诵此真经，以禳息难，无不应验。门户方隅，改修动土，不时有犯，杀神兴灾，令人疾病，未安如是。一切有犯之处，请道士延真祈天请命，书大圣七元真君名号，以黄纸，用朱明书其上，奉安所犯方位，转诵此经，无不应验，清康庭户，大有光辉，神之所佑也。道出乎太玄之初，未判两仪之先。万物之中，惟人第一。虫禽潜垫，尚知时候，四时之物，岂有异也。天地垂明，以示人也。应期发生，流润人间。在世为人，何可以谢穹壤之恩？凡人在世，可尊敬天地君亲师友正道佛僧罗汉，功果善绿，奉扬科教，开诱人天。从善周始则善神应佑，后为恶，获因劫，劫堕落地狱，经劫受苦，人道远矣。纵得人道出生，贫穷下贱，复不修礼，转转远乎。圣证无可得遇无上法桥度拔苦趣，经世不悟，堕落傍生，六道轮回，一入沈沦，难期解释。
　　道言：得遇此经，乃宿有善功，积劫以来，幸会天文。如有志学之士，见此真经，一闻便悟。若有世人，见此真经，不信毁谤，生生堕落傍类，与大道远矣。如或修诵始终，既死之后，不经地府，魂神执此经，念念正觉，上升南宫朱陵火府，时刻受炼，决无宿对。世人在世，生身快乐，歌酒取欢，不知乐是苦根。贪求取利，不知喜是悲目。负贩南北，而不知冬有严霜，如木凋也。根本若实，则有春时。不循人道之本，死之道矣。
　　天尊说此真经，令使世人受悟，归向正道，以识源本，免滞轮回。在世长年，人中殊胜，转转归勤。仙都记籍。善功缘行具足，则万神拥护。尸解仙去，超度天程，升迁仙位，命职帝前。此经深重，不可思议，谨而敬之。或慢无极之科，自生不信，仍不奉持。身谢之后，永处北酆，后悔难及。保之受用，福不轻矣。是时，天尊说经将毕，龙鹤天仙、万圣千真来迎。御坐起席之时，诸天魔王及诸人鬼神，受法戒旨。此经流教下民，庶晓归宗，知本达生荣路，不生无道之乡，释宿命尘输苦楚。见而奉之，不可轻泄。罪照玄科，明有其报，戒慎之焉。
　　太上说期天谢雷真经
　　元皇帝君垂赞曰
　　人天居敬，福不轻之。造化合德，运度俯晞。雷霆随已，誓救生滋。除灭恶腐，辅化乾基。周荣万法，变忖莫思。敬则从顺，兴道保规。逆则烈誓，后忆难追。笋山修应，扶化天随。诛戮恶虫，灭却勃躯。发生万物，长决幽为。千状万类，总领在归。人莫不信，轻重讯骤。人身一灭，何复再惟。求仙乐理，常诵其书。先修古约，方自度梯。推山新匠，一出铸锥。普化敬顺，无量以菊。
　　金阙化身天尊亲制诗
　　吾为教主，威镇北天。分别人鬼，将吏当先。雷部圣众，总掌其权。诛灭凶恶，化作尘烟。
　　三茅妙行圆满天君亲制诗
　　天令行威显小民，小存正直保其身。
　　禳灾解厄看经验，锤凿专诛五逆人。
　　九天元皇梓潼灵应天君亲制颂曰
　　天道福善而祸淫，雷霆杀伐警人心。
　　吾今显化令知畏，咸使生灵免罪深。
　　又颂曰：
　　显化训民归正教，开扬帝德好生心。
　　朝英虔奉刊于梓，印施雷经发玉音。
　　又颂曰：
　　天行号令，警戒凡民。不知畏惧，徒积祸因。条法昭示，以灭身躯。能省己过。神明监于。度人诸厄，经训敷具。朝英刊施，福禄眷聚。
　　　 　 
　　青帝天君：
　　吾号雷霆猛吏，赏善罚恶，无情谗佞不忠不孝，欻发雷火，皆焚奸邪，怨怒天地，奏闻上帝灭形。既有谢雷经咒，诸人展诵来因，传生道义，好道舍财，刊此真经。若依不犯天律，衣食饱暖安宁。雷泓召。吾赞经附於，诚真靖笔。
　　
