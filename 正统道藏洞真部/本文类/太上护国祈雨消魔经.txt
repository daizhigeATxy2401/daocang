太上护国祈雨消魔经
　　经名：太上护国祈雨消魔经。撰人不详，约出於唐宋间。假托元始天尊为月光真人说祈雨消灾法。一卷。底本出处：《正统道藏》洞真部本文类。
　　太上护国祈雨消魔经
　　尔时，元始天尊与诸天大圣、妙行真人、及诸天龙、鬼神、天仙、飞仙、神仙、天童、玉女、太上、二师在玉京山说法，广大济惠。是时天雨宝花，地皆金色，天尊放大光明，徧照十方无量世界，上至三十六天帝诸宫，下至幽冥无数地狱，悉令普褊，救摄众生，令得安稳，受诸妙乐，天香普熏，饥餐玉粒，渴饮金浆，饿鬼众生皆得饱满，速得离苦，面见天尊，生於清浄长乐界中，常居法会。
　　尔时，下方有一真人，名曰月光，乘白鹤，手执玉英，来至法会，整理衣冠，恭敬礼拜，长跪稽首，白天尊言：我今修行，欲得救治一切众生，而无神通方便智慧，我见下方阎浮世内，种种诸恶，或被水漂，或遭火难，或遇饥馑，或有劫贼，或有疫疾，或遇大旱，草木焦然，五谷不熟，国界不安，人民惊惧，如何救拔？唯愿天尊广说方便，救护众生，令免斯厄。
　　尔时，元始天尊语月光真人曰：善哉善哉！子今能为大地众生作大利益，至诚救护，我有无量天丁力士、妙行真人、慈悲真人、玉清真人、皇洞真人，百千万众，玉清童子二十万众，天灵赤官、功曹主簿、长生司马、韩君丈人，以百千万众，天仙飞仙神仙二十万众，威剑神王、大力神王、摄毒神王、消魔神王、食邪神王、碎魔神王、掷火神王、洒水神王、食精神王、收瘟神王、飞仙神王百千万众，禁戒三师、云雷八部，常居世间，救诸厄难。若遇水火，当转此经，若有劫贼，当转此经，若遇时疫，亦转此经，若遇灾旱，亦转此经，国界不安，亦转此经，五谷不收，亦转此经。若能书写，至心转读，获无量福，是诸恶毒，悉皆消灭，是诸劫贼，悉令破散，是诸疫毒，自得除灭，水火灾患，自然止息，国界不安，当得安帖，四夷归奉，异国来朝，疫病速差，口舌磨灭，官事枷锁，速得解散，复连断绝，魔邪不兴，疫毒远去。
　　尔时，月光真人又白天尊言：天下及诸方外国，时遭灾旱，如此苦恼，作何法事，即得雨水调和，五谷令得丰熟，人民饱满？
　　天尊语月光真人曰：子受吾教，於阎浮之内，或在聚落，或在高山，或在水岸，或在洞穴，或在清浄之处，建立坛场，安置尊像，挂诸幡盖，烧香然灯，香汤沐浴，着新净衣服，转读此经，广为众生设诸花果名香，随时供养，广设斋馔，上献十方无量天尊、三十六天帝君、天功父母，及诸神仙、一切龙神，及诸灵圣，作大利益，天帝当遣八部大龙王、云雷雨师，兴动云雾，旋绕世间，须臾之顷，即令江河溪涧、上下田畴，令得霶霈，草木丛林、一切花果五谷之类，悉皆生成，枝叶茂盛。
　　於是月光真人礼谢元始天尊，以偈赞曰：
　　北云昙昙至，西云呼啸来。南注江流水，东方九神灵。
　　中央真龙王，救济诸众生。五龙一时下，飘飘太上京。
　　天降开大雨，荫盖昆仑山。吾以此经教，永得共兴行。
　　尔时，月光真人重启天尊曰：我从无量劫来，希见难遇，今日得闻微妙经典，及大医王，一切圣众，种种变化，不可思议，是经当何名之？我等如何受持？
　　天尊曰：此经名曰《天功护国祈雨消魔经》，子好宣传，恭敬顶戴，若有愚人轻贱，当堕恶道，长夜受苦。坐中天人龙梵仙众，皆悉信受，作礼而去，稽首奉行。
　　太上护国祈雨消魔经竟
　　
