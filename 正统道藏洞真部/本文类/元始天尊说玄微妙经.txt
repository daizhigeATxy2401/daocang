元始天尊说玄微妙经
　　经名：元始天专说玄微妙经。撰人不详，约出於唐宋间。系改编《五斗三一经诀》而成。一卷。底本出处：《正统道藏》洞真部本文类。
　　元始天尊说玄微妙经
　　道言：欲达玄微之妙，当静念，依时行道。至春分日夜半时，起坐东向，冥目存我身中三宫三一、三卿及我，合七人，我在中央也，俱乘紫气之烟，共登北斗阳明星。阳明星者，北斗之东神也。於是存入星中央坐之，吞紫气三十过，行之久久，自见阳明星东元太上官，官中有青玄小童，授子真光也。先当从存北斗星下紫气大如弦，从上直下注我前，然后乃存三一也。
　　周君口诀曰：存七人巾斗七星，而共登阳明，雁行，我居中央也。巾星者，以魁覆头，柄杓前指也。吞紫气三十过，我存紫气而咽之也。又思三一、三卿，并同时吞之也。吞毕，更存七人乘紫气，空中来下，还兆三宫中，良久，心祝曰：
　　三尊上真，太玄高神，阳明主春，万童开门，丹元主夏，朱紫合烟，阴精主秋，天威六陈，北极主冬，万邪塞奸，五土秉壬，戊己天关，所摧皆灭，所向莫干，炼我七魄，和我三魂，生我五脏，使我得真，登飞上清，浮景七元，长生顺住，啸命千神。毕。亦可眠存之，四节共此一咒耳。
　　至夏至之日夜半时，起坐南向，冥目存我身中三宫三一、三卿及我，合七人，我在中央也，俱乘紫气之烟，共登北斗丹元星。丹元星者，北斗之南神。於是存入星中共坐，吞紫气三十过，行之久久，自见丹元星南极太上宫，宫中有朱阳灵妃，授子绛书宝文也。
　　至秋分日夜半时，起坐向西，冥目存我身中三宫三一、三卿及我，合七人，我在中央也，俱乘紫气之烟，共登北斗阴精星。阴精星者，北缺文，欠四百七十有余字。#1八节，自宜案历之。八节，盖璇玑之正度也，万真灵仙神明朝宴之日也。
　　北帝自然法，月数之中，日三景气相适之日，亦大吉时也。宜以建修思道。并而论之，吾从唯一。
　　外国以月一日为建，二日为除，以次数之。今穷景无历日，此乃可用。匈奴国以正月一日为甲寅，朔六甲，周而复始，正月大、二月大、三月小、四月大、五月小、六月大、七月小、八月大、九月小、十月大、十一月小、十二月大。若穷景深林，外迩冥绝者，亦当案此也。
　　每至建日，或月一日，平旦，存三一从己三官中出，坐已前，乃心起再拜，若如见之仿髴，因心祝曰：
　　天尊三帝，守某命门，出游虚中，六气玄分，养我五神，正我三魂，五脏自生，长生飞仙。毕，又存从虚中还三宫，良久，咽液三十过。作十过为之，夜当梦见三一及三卿也。或梦见白乌白鹄，白虎金玉之物，皆三一之化景示象也。如是守之勿殆，则见之象也，对面之渐也。
　　每至除日夜半时，密起向北，视北斗七星之内象，见三一从辅星中下，来入己三宫中毕，还寝静思，存之仿髴似见，乃微祝曰：
　　太上天辅，三帝所游，三卿扶骨，与真合俱，下入我身，安寂坐元，吐精灌形，魂魄和濡，使我飞仙，云行游浮。毕，咽液二十七过。月取一除日耳。
　　每至开日夜半，起坐东向，去巾，亦可散发，更梳栉结之，结令良久毕，微呼曰：
　　上元三真，真中婴儿，散发开烟，上通天台，泥丸坚凝，与天同时，使我飞仙，交行洞台。毕，咽液十九过毕，乃巾而寝。精心存三一、三卿各安其宫，帝与卿相对而坐，存三一呼气宫中三十过。己存时，亦自呼气三十过也。呼气者，开口吐气之法也。其时亦觉一体热，则和神凝魂之验也。存一皆闭临两目，内视神宫也。
　　存一之道，使太上三素气见三宫中。三素者，紫青绛三杳色气也，紫在上也。则存守三一在其中，因想见北极紫户玉宫，使天官序列，思我将在帝前对坐，所求乞，乃心拜焉。太上是上清也，上清之帝，极贵者也。北极紫房，帝之房耳。亦存己三一，与帝论飞真生生之道也。
　　凡临盛馔，皆正心存一，因想一先饮食，然后兆乃食之也。恒如此，则邪气远退，真气来前。饮食毕，心祝曰：
　　百谷入胃，与神合气，填补血液，尸邪亡坠，长生天地，飞登金阙，役使六丁，灵童奉卫。
　　守一之法，以甲午、甲辰、甲寅日夜半，扫除静寝之庭，方圆一丈布席，烧香北向再拜，亦可心拜而已。因仰视北斗七‘星，使紫气从斗中出，入兆身中三宫之内，向北接手两膝上，存三一、三卿与兆，俱乘紫气上登太极。太极，星也。令忘身失体，恍然如升天之状，如此则仙道近矣。仙人谓之大静也。阴雨，可於寝床上思之，亦可预作坛於静处，使方圆一丈，篱四面使高数尺，至日恒当修之，此大静之道也。
　　守一之道，常伺月初出之时，向月再拜毕，微祝曰：
　　太阴玄精，明月夫人，初生流光，照我三宫，神仙上飞，高游八方，所向所愿，皆与福中。
　　守一之道，恒存北斗覆头上，柄指前，此百邪不干，凶气灭亡之要诀也。
　　守一人，忌食五辛及一切肉，履生产妇家。甲子日存思，又忌见醉人，及诸殗臭，皆避而慎也，遣之勿疑矣。又勿抱婴儿，己儿乃可。不与人共衣履，同床席，唯存一也。思真静神，念道招灵，皆得别处，非徒此一事而已。
　　后圣金阙帝君，昔受《三元真一经》、《太极帝君真符》、《五斗真一经》、《太极帝君宝章》，凡四诀，后以传仙人涓子。涓子钓河获鱼，剖得青玉函，发视获二符二经法是也。此太上内隐地真之上道，亦得朝宴上清，游盻太极，飞遨崆峒，寝息昆仑矣。
　　按四极明科照生灵符之法，诸有地真上经者，皆有出传年限，盟誓三官，委帛血坛，割革之约，乃得授付。受者斋百日，或五十日，或三十日，或二十一日，或十日，或七日。唯必可教精心信真者，当传授守三元之真，用二帝之符，登五斗之道者，是地真之上道也。法以四十年得传一人，四百年传十人止。若无其人者，白素写一通，封付五岳隐密岩室之中，须四十年辄写一通，封付五岳耳。夫五岳者，聚在一山而已，不必均匝周而布付五山，盖取其所止处之近者也。若不及岳山者，名山亦可也。若北之抱犊，西之地肺，南之罗浮、太和，东之天台、括霍，是此之类，皆名山也。若四百年中有十人，可授之，过限不得复出矣。违科犯泄，不遵法度，身诣水官，受风刀之考，子孙殃绝灭后也。其脆约之代血誓者，是青童君受，出以示晚学，为永用之节度矣。若受《三元真一经》，当脆有道之师，白素八十七尺，银镮三双，一本用白素二十九尺，银镮一双耳。上总合之也。或用钮三枚耳，以代割革不漏之约。其受《太上五斗真一经》，当脆有经之师，紫文帛四十尺，金镮两双，以代歃血败泄券契也。其受太极真符，脆有符之师，朱帛二十尺。其受太极宝章符，脆有经章之师，碧帛二十尺，以当登坛剪发，为殁身之誓也。受者以待林泽山柄之穷，不得妄用赡己之私矣。违而不奉，皆立割削之科，身陨三泉。父子传授，以脆盟如科。传授皆相师，所以崇根本，明天诚之苦也。又不但施於此而已，盖欲更其有训法始耳。夫自非宿有仙骨玄箓者，亦自不得闻见其真一之妙道也。
　　元始天专说玄微妙经竟
　　#1按此处所缺文字，可参见《上清金阙帝君五斗三一图诀》。
　　
