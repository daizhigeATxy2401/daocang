无上九霄玉清大梵紫微玄都雷霆玉经
　　经名：无上九霄玉清大梵紫微玄都雷霆玉经。撰者不详。一卷。底本出处：《正统道藏》洞真部本文类。
　　无上九霄玉清大梵紫微玄都雷霆玉经
　　尔时，元始天尊在龙汉元年，是岁摄提格。太极肇开，三才已立。天尊居皓庭霄度天中，与天主及十方诸天，说赞混沌，演扬太空，灵风流呜，琪林翛翛，庆云漫天，万象静默。时有玉宸大道君、无上老君侍，无上老君口与心言：我昔无始劫来，种何善根，修何善果而得我身超凌三界，上宾玉清，为人天师，三界所式，上以裨大罗元始之化，下以赞上清灵宝之风，亿劫遭逢，千生庆幸，老君未形於言。
　　天尊曰：卿勿多慊，玉宸大道君能为开陈，卿但谛听。玉宸大道君受天尊敕，乃於皓庭先拜天尊，次揖天主。天尊坐九琼飞霞翠虚灵光之舆，天主侍坐，亦有八景大霞丹晨之辇。道君侍天尊右，亦坐玉云羽霄绮霞太碧之舆。而十方诸天各有青林羽空浮盖之辇，亦有大丹飞仙五云散景之辈，杂以霄灵流映玉眸大仙之车，紫琅金曜阳明羽翮之车，建九节舞仙之干，胎灵玉幽八素之旛，九霞之旆，三云之旗。八凤吟空，九鸾歌梵。左仙宾云，右仙宾霞。钧天广乐，左右罗陈。羽衣霓裳，前后迭奏。天乐礼毕，十华朗清，四气澄霁。道君乃自升玉华九仙素元之舆，举圭揖仙，绵顾万天，历览群真，萧然自适，怃然自噫，徐及老君，曰：卿妙恢太清之境，尊居大有之庭，人天所瞻，龙神所畏，五帝罗拜，万仙侍迎，不自为荣，仍乃自贬，上勤玄览，何至朕言？朕为卿陈，卿合开悟。老君降舆，前玉宸而拜曰：朕以元始为父，而以玉宸兄之，是不言而悟，不译而知，第自谦勤，上溷省览。请霁天威，朕当自敷。老君复还所座，乃举金光六素明霞之如意，面向天尊，复对道君，遂大震威。尔时，天地震动，黑云弥漫，神风鼓天，飞山走岳，万龙飞跃，电火交飞，云师前呼，雨骑后啸，大冬天鼓，万蛰震惊。时有众中太阳九龙皇君，往昔为玄都九嶷九夷沧水使者，亦分身为南上受炼真人，今受天尊符命，为九天采访使者。越班秉圭，翔云而出，飞乾旋巽，端圭再拜，拜已长跪於天尊前，乃说咒曰：
　　吾是九老仙都君，敕汝五方雷部神。五方雷神速到坛，敢有后至先灭形。急急如律令。
　　九天采访使者，乃步九龙卷水驱云飞风之罡，而遂就座。尔时，於天尊之右，忽有九斗阳芒流金火铃大将军，与火铃大仙、苍牙霹雳大仙、天丁力士、六丁玉女，六甲将军、九天啸命风雷使者、九天苍龙监兵飞云吏、九天流金烈电火铃吏、雷令使者，领诸麒麟虎豹獬豸白泽兵马部众，至皓庭所，倏於九天采访使者之前，环阶列序，罗拜舆下，使者告言：尔等知否？吾昔於混沌无始以前，大朴以先，亦有三才，亦分三界。吾於彼时，是为五雷君，是所部所属，又隶於无上元君。无上元君即今老君是，其五雷君今即吾是是。诸神等咸启是言：臣等隔阴，实昧夙因，今奉至言，罔不遵奉，得悟玄旨，用懋袛焉。臣闻雷霆者，天地之枢机。天枢地机，阳雷阴霆。枢阴机阳，雷善霆恶。夫谓万物，厥有至符。至符阴玄，乃职生灭。东三南二，北一西四，此大数之祖，而中央五焉。雷霆得天地之中炁故曰五雷无上元君，往得九五之道。盖东方自壬子而归庚九数，北方自丙子而归庚五数，其余庚子归庚而一，戊子归庚而三，甲子归庚而七，所以得九五之道者，而帝雷霆也。壬子为东方之根，丙子为北方之源。甲为雷，庚为霆，甲庚为雷霆之号令。壬为雷霆之局，丙为雷霆之会，子为雷霆之宗。甲中有巳，壬中有丁，丙中有辛，庚中有乙，是故甲庚丙壬雷主之，乙辛丁巳霆主之。惟戊癸化火，以虚其中，是为雷霆之主。若夫九五之道者，雷霆自北而东，自子而巳，皆阳也。得九五雷霆之道，所以统天威，乃可以荣枯万物，起灭四时。今吾五雷君，乃得三一雷霆之道。三乃东之祖数，一乃北之生数，是盖北乡子为雷局，东乡卯为雷门。其得三一，亦无殊於九五，皆雷霆之道也。臣等职莅雷霆，天地杖直，幸知古始，敢不敷陈，上渎真慈，不胜昧死。九天采访使者於是默然。
　　老君曰：卿等沃朕，丹心可嘉可敬，审如卿语，朕有宿勋。今五雷君茂领采访，实朕所慕，卿等当知。昔在劫初，玉清神母元君是浮黎元始天尊之后，长子为玉清元始天尊，其第九子位为高上神霄玉清真王长生大帝，专制九霄三十六天。三十六天尊为大帝统领，元象主握阴阳，以故雷霆之政咸隶焉。雷局於北，雷门於东，雷火於南，雷令於西。甲庚丙壬为阳雷，乙辛丁巳为阴霆，戊癸以为雷火之司，则是九天采访使者总御四序，控制五行，彼使者则真王是是。诸鬼神咸作善言：臣等夙生庆幸，乃今方知。元始天尊闻是语，竟复还大罗，玉宸道君亦还真境，太上老君寻复太清。於是九天采访使者亦返紫玄景曜之府。皓庭霄度天君寻白太皇万福真君曰：我等十方诸天与诸龙神，各领部属，趣驾九霄，往谒真王，当以天尊之慈言，上简真王之夙命，以慰三界万灵之观听焉。曰：然时天君及十方诸天，同诣九霄，初立九霄玉清门下，次有玉枢舍人领所官曹出立门下，九虎森立，六虬横前，舍人出迎，久乃得入。复入九霄玉府门。门内有瑶光玉书之扁，扁曰高上神霄之天。天中有五殿，东曰青华，南曰凝神，西曰碧玉，北曰蕊珠，中曰长生。又有东西华台，四曹四局，外有大梵紫微之阁，仙都火雷之馆。复有玉枢院，五雷院，氏阳院，仙都火雷院，及雷霆都司，太乙雷霆司，北帝雷霆司，蓬莱都水司，及诸曹院子司亿万兵骑，各分将校。上有雷霆泰省、玄省、都省，三省六部，八寺四司，诸司馆阁，各有官僚，东西华台咸隶其所。时十方诸天咸谒王所，王遣侍香玉童、侍轩玉女各一员，致诚天君前，乃启天君言：真王大帝以三界事繁，悔不早令车轮分形散影，相延别殿，当以建午之月其月五日，辟南宫火铃玉眸飞霞之宅，咸希见集。是诸天人徘徊不返，复告玉女，使复王曰：十方诸天是承天尊言大帝，大帝真王，天有玄经，经有妙旨。昔在无始劫前，会亦演说，名为《无上九霄玉清大梵紫微玄都雷霆玉经》，我等闻斯语已，乐欲即闻，玉女还奏。奏已，大帝敕允。大帝敕北斗征伐司大帅，北斗防卫司大帅，使前语曰：十方诸天欲朕说经，朕所秘藏，天尊有敕，卿等可同太尉，黄鈇绛节雷霆大使、尚父、尚书大宰雷霆，令会判府、知府、同知领事佥书，与尚书侍郎、卿监郎中、校籍以下官，最干政务官，同侍琼舆，上登三天。有顷，二帅还奏，百辟已集於三省，三省已办，都省已集，大帝升元皇洞真总虚大云之辈，三省五府六部八寺百辟随侍。白鹤歌，青鸾吟，麒麟舞云，白泽啸风。大帝辇行，百辟车随，火输火宫，四卫左右，玉虎前翼，金龙后御，诣三天门下。首谒太上玉京太极左宫仙、翁於天机省，次谒九州都仙太史高明大使於天枢省，后谒三天扶教辅元大法师於泰玄都省，复谒玉清元始法师玉堂大教主於凤凰阁。次登太上无极大道、太上丈人、太上道君、太上老君、天帝君、天帝丈人、九老仙都君、九炁丈人、百千万重道炁千二百官君，太清玉陛下讫大帝，复以大丹玉符，下付罡风浩炁界主者黄道黑道典官，次则天地之间诸部雷霆干系，鬼神齐集大帝之后。大帝上朝三清，三清玉女，飞散玉华，徧飘罡风，神烟玉云，洒渺紫都。大帝端圭肃服，立於陛右。大梵明晨侍郎呼云：尊太上上天至尊天帝无极无上皇帝坐殿，此即元始天尊也。天尊曰；朕弟尔来，朕有三万六千官，宫有三万六千主宫女，主三万六千世界事，朕犹不屑。卿朕弟也，何庸尔勤？大帝拜兴奏曰：朕言《无上九霄玉清大梵紫微玄都雷霆玉经》，万劫一传，混沌判久，此宝宜泄，朕不敢私取自圣训。天尊曰：可。大帝辞，天尊敕大罗无极神公同三天大丞相於玉梵明皇之馆，会昊天玉皇上帝及后土皇地祇。大帝在天帝下坐，地祇在大帝下坐，神公对大帝坐，大丞相在神公下坐。天尊敕以玉醴，用太微金液以次，用八麟为脯，九凤为腊，三龙为炙，四虎为脍，久之饮罢，神公丞相同辞。大帝复觐玉清大帝，敕长生殿四局左右司录事，即日誊剡，奏谢三天，天帝地皇同之。大帝还坐长生殿，天帝地皇同坐玉舆，十方诸天悉有琼辇，诸天龙神各立陛阶。大帝默坐，良久咒曰：雷大雷二雷三雷四雷五，唵吽吽三檀那呕嘻唯咁哔哩咤。急急召汝。名天下知，速至速至。急急如律令。
　　唵吽吽韩难延乾夷摄。
　　复谓天帝地皇曰：是此十方诸天，欲为演说真诠。天帝地皇启大帝言：十方诸天悬徯斯久，大帝慈愍，当无所斩。大帝曰：朕适咒已，姑少俟之。少顷，五帅部众，龙兵虎骑，呼风啸雨，飞雷激电，散云霹雳，喧轰震动，闪烁霹雳。大帝敕五雷使者，击五雷号令牌一声，天地肃然，大帝於是说经。
　　大帝曰：朕为浮黎元始天尊之子，玉清神母元君之男，玉清元始天尊之弟，太上老君之叔，儿妇日月，眷属星辰，奴皂风霆，车马云雾，出无入有，隐圣显凡，策空驾晨，乘空蹑梵，三官飙举，五帝景从。朕胡为尊，敢不自效，是故效心三界，戮力五行，凡尔天龙鬼神，孰不知焉。时有雷神火师，挺班端简，立大帝前，稽首长跪而言曰：悯哉。弃贤世界，一切众生，君臣父子，夫妇兄弟，主客朋友，亲戚奴仆，羽毛鳞甲，飞走动植，根荄甲坼，情与无情，往昔劫中至今，有生以来亿劫尘劳，今身业垢。贪嗔痴爱，萌於立身行己之间。杀盗邪淫，形於举心动念之际。心三口四，人百己千，有漏幻躯，无边罪障，是非海阔，人我山高，不审若为，能免雷令。
　　大帝曰：未有天地，先有吾身，未有吾身，先有根本。生根死本，乃天宫地法之门。生死输转，如蚁旋磨。如以生死为无，则天地有昼夜焉，昼夜有日月焉。是生死不可无，而罪福、寿夭、荣枯、宠辱、是非、人我、名利、财禄、实附隶於生死之间，性命系焉。所以东北方有风雷地狱，此特雷令之怒耳。其罪之微，太乙简阅。其罪之着，三尸上奏。其罪之尤，三官鼓笔，风刀立至。其罪尤甚，事涉雷霆。阳有鞭尸之刑，阴有裂体之宪。人间私语，天闻若雷，暗室欺心，神目如电，可不慎之。若夫士农工商，僧尼道俗，上自天子，下及庶人，命遭彗孛之临，身为魔魅之扰，皆我雷霆之政实临之。
　　大帝曰：雷霆者，主天之灾福，持物之权衡。掌物掌人，司生司杀，检押启闭，管钥生成。上自天皇，下自地帝，非雷霆无以行其令。大而生死，小而荣枯，非雷霆无以主其政。雷霆政令，有所隶焉。隶雷霆之政令者，各有攸君。今皆为尔一一解说，咸用遵奉，以敬以寅。
　　大帝曰：三清上圣，所以雷霆之祖也。十极至尊，所以雷霆之本也。昊天玉皇上帝，所以号令雷霆也。后土皇地祇，所以节制雷霆也。
　　大帝曰：吾为高上神霄玉清真王长生大帝，其次则有东极青华大帝，九天应元雷声普化天尊，九天雷祖大帝，上清紫微碧玉宫太乙大天帝，六天洞渊大帝，六波天主帝君，可韩司丈人真君，九天采访真君，是为神霄九宸。
　　大帝曰：尔等十方诸天会亦知乎，故凡下界有禳谢水火，斩星伐庙，断蛟却虎，驱瘟辟邪，上解天罗，下解地厄，与夫年灾月祸，星之命妖，三世冤憎，七生凶会，鬼神注射，魔魅陷殃有死有生，有已有不已，并用奏牍九宸，次申诸司。
　　大帝曰：玉府判府真君，玉府左右侍中，左右仆射，天雷上相，玉枢使相，斗枢上相，上清司命，玉府右卿，五雷院使君，雷霆都司，元命真君，此皆雷霆之枢要，故谓之九司，并用申之。别有五方雷王，五方雷霆大帝君，亦申之。大帝曰：日宫太阳帝君，雷霆赖以威。月府太阴皇君，雷霆赖以神。北斗九皇真君，雷霆赖以枢辖。在昔元始天尊敕太清无上元君，令九州都仙太史高明大使判雷霆泰省事，太上玉京太极左宫仙翁判雷霆玄省事，三天扶教辅元大法师判雷霆都省事，复以浮丘大仙会书雷霆三省事，自余以次，官曹并领所治。或曰兼司，或曰分司，其所出治，或巡察官司，则曰行司。四官阙员，皆应选人。往昔劫中，曾已选迁，是此四官，复当降世，领户化民，功成复还所治。
　　大帝曰：十方诸天，尔等当知此经玄妙，不宣下士。吾昔承天尊敕，使吾九霄玉清之府，出给符简，宣传告命，付授箓诰，开度生死，生身受度，死魂受炼，出离地狱，登真度命。所是元始符命，并听九霄奉行。吾此九霄玉清之天，内摄朱陵火府，南昌上宫受炼司，南昌下宫受度司，上清黄箓之院，太清黄箓普光之绾。元始有命，佐官三员，以司符命，隶吾本天。命大罗无极神公，判上清黄箓院事，号为郁罗翘真人一也。复命玉清元始法师，充上清黄箓院使，号为真定光真人二也。次命玉堂大教主，充上清黄箓院副使，号为光妙音真人三也。用是三佐，以领本天济生度死之事。凡尔炼度等事，并须奏九宸，申九司，然后启告三佐，上关三省，徧闻日月宫曹，北斗府署。故得历关诸天，敕制地祇，普告三界。苟或不尔，千符百简，天地渺茫。
　　大帝曰：人世帝皇，若於保镇国祚，抚安黎元燮调四时，节度二炁，能以锦绘织此经理，饰以金匮，裹以石函，藏诸海岳，即得人民安堵，风雨顺时，百谷以禳，万物以康，国无兵戈，俗皆富寿。是经在处，即有飞天神王、十方丈人、天丁力士、狼吏虎贲、天绉甲卒、察奸钩骑、都官仆射、驿亭今驿、亭丞罡风、骑置吏驿、马上章吏、飞符破庙吏、阴神决吏、阳神决吏、飞龙骑吏，随所护持。大帝复告十方诸天丈人曰：吾昔於浮黎碧落之天，与十方无极大圣，同侍元始於空歌宝黍之中，元始说始青大灵之章。吾於尔时，发大愿言，五百劫后，数否运蹇，元元被殃，迭尸高山，流血旷野，无复如今，万象太平，阴阳无恙矣。雷霆者，执天地之中炁，理天地之中政，综劾祸福，佐理天枢，统御阴阳，摄循地纪。吾为雷霆之主，当以身先之，即合代彼，一切众生受诸魔恼，然则以是功勤。未若元始，说是灵章，为是玄妙，人可开悟。今吾此经，无殊厥旨，亦从是经，启吾玄会。是诸众生，得闻此经，玉楼气断，银海花残，即得超度，不经地狱。尔时，十方诸天同时稽首称善，天帝地皇亦曰善哉。天龙鬼神生大欢悦，金童舞香，玉娥散花。
　　大帝曰：世人起心动念，动行不善。唐突天地，秽亵日月，毁呵风雨，裸触星辰，背负君师，逆辱父母，欺心朋旧，傲睨亲邻，杀害孳生，抛撒米谷，大秤小斗，欺罔圣贤，酷法残形，伤灭禽畜，私淫暗盗，诲毒助凶，贪诸所荣，嗔诸所弱。天嗔地怒，鬼姤神憎，有能命九霄诸曹官吏上元一品仙官，或正一道士，就於楼观靖庐，或於家庭建坛告盟，请诵玉经。或一日三日，或五日，或七日，皆当启白上灵，首谢愆过，祈以本命魂神，乞藏玉宫仰关，天丁为行。盖是故，三官罢对，黑簿停追，免为雷嗔，不受天谴，回心向善，即得吉祥。
　　大帝曰：若或有人为天娇地魈、山精石怪，五行妖祟、三界魔凶，及诸社庙伤亡。冤尸执对，惊魂丧乱，五内违和，人鬼交心，无复常态。吾即遣命魔前驱大将军，与九天捉鬼云路无面目大神，金刀功曹，领诸天丁，区别人鬼，违者斩尸。
　　大帝曰：禳水之法，申闻水府扶桑大君、水府冯夷君、波神玄冥君，徧牒五湖大神、四海龙王、九江水帝、四渎源公、九河主者、昆仑河源君、河魁大神，及蓬莱都水使者。可令速除水怪，障回狂澜，馘灭妖残，勿为民害。
　　大帝曰：谢火之法，申闻南方荧惑君，火神祝融君、雷火关伯君、火部回禄君、火铃将军，徧牒南方火部主火大神、五方飞火掷火流火大神、掌火书金经大仙，火部判官、丙丁童子、胜火大将、腾光大神。可令祓除火孽，清静民区，无使赫炎流毒。万姓禳水谢火，亦须牒太岁某甲君，水属月府，火属日宫。
　　大帝曰：凶星见於人国，恶曜照於人身，此元始有移星易宿之道。至於妖星逆宿，不系五皇、十一曜、二十八宿及紫微垣内星者，皆听斩之。先次奏九宸，申九司，次乃奏北极紫微大帝，申北斗七王宫，听其自然斩落之矣。伐庙则不然，凡有庙神不正，皆当先牒本属城隍，次申奏。凡遇丙日，许得奏闻，当有检校，官司无不奉行。
　　大帝曰：若复有人，病笃不救，四肢失卫，皆当奏请天医使者、尚药灵官、治病使者、法炙金童前来救治。奏乞，玉炁化流，神丹下苏皇民，使复神观。如被祟害，亦复如然。
　　大帝曰：定蛟如禳水法。却虎，即号令当路土地主者、神虎玉女、玉女摄虎者也。断瘟之法，移牒五瘟使者、太岁尊神，皆当移文雷霆都司。
　　大帝曰：鬼神托为家先，勒求祭祀，变幻百怪，使就供承。抛砖掷瓦，搥门击户，撒沙放火，惊鸡弄狗，悬蛇挂鼠，送影传声。凡日害人，悉以罪论。
　　大帝曰：九霄玉清府，有东灵上相、瑞光仙师、六华玉震使者、散花玉女、主雪将军、回风结云使者，所以掌雪雹事，分隶月府太阴皇君。大帝曰：国土亢旱，人民焦熬，鱼鸟惊烦，草木脆萎，妖魅为殃，烈焰焚空，火伞四张，赤地千里，皆当上启东井箕星使者、天门东壁使者、金关毕宿使者、三山太乙木郎大神、四溟四丁大神，即使驱龙卷水，兴云致雨。
　　大帝曰：久雨淋淫，宜於所在城隍、社稷、里域之司，称是篱落崩坼，沟渠淫溢。上告太阳九龙皇君，祈遣九斗阳芒流金火铃大将军，封潭锁海，止雨禁龙，卷雾收云，开天耀日。
　　大帝曰：尔等雷神火师，知吾种种方便，垂示教科。今说是经，难可得遇。若或有人得之不秘，轻泄漏慢，当知是人，名紊三元，罪移八籍。其受持者，可以昭灵，是有五方雷霆神吏主之，今当为尔一一解说。雷神火师曰：臣知之矣，臣请宣示。雷神火师对大帝前，稽首长跪，乃自致辞：臣闻五方雷霆神吏，夙受元始天尊悬记，辅赞真王，统理雷政臣久矣。欲示世人，今非得旨，臣竟秘之，臣谓云：
　　东方雷霆风雨云电之神，呼风亚，咄遮黎，义鸠罗。
　　南方雷霆风雨云电之神，冰鸠鸬，暖炎寮，石阿雄。
　　西方雷霆风雨云电之神，荣耀灵，朗重延，闪鸠陀。
　　北方雷霆风雨云电之神，卢刑猛，横天霸，钊振鸠。
　　中央雷霆风雨云电之神，孙真耳，多伯言，旭执圭。
　　臣谓此诸神吏，威灵气焰，消灿风云，广大神通，凌磨日月。可以动摇海岳，而能舞簸乾坤、是为天帝之所使，雷部之最灵。凡课诵此经之时，诸多神吏领所部隶，闻呼其名，皆悉降坛。293/31
　　大帝曰：然东方青阳神，青帝青龙，圣光威灵，震动，霹雳猛烈，大将军瞿亨。南方火车火炬，正阳雷电，啖吼霹雳，大将军孔光。西方白电君，电光闪烁霹雳，雷公电母，八灵八猖，邵阳雷公，大将军卫真。北方烜赫，电光霹雳，黑云奔雾，六波卷水，震雷闪烁，大将军尾青。中央震电，驱雷飞云，瞰吼威猛，勇烈正直，霹雳大洞，统领八方雷车，大将军吟灵。东方五雷神君，紫庭真人，各各部领欻火大神，雷公电母，驾车持斧，浮空而至。西方五雷神君，巨雷毒神，罗列左右，飞印天丁，五雷使者，雨部尊神，驾车持斧，浮空而至。南方五雷神君，木郎大神，各各部领流铃将军，风伯雨师，驾车持斧，浮空而至。北方五雷神君，都水大神，各各部领霹雳大神，五雷使者，合部威灵，驾车持斧，浮空而至。中央五雷神君，黄衣使者，蛮雷之神，罗列左右，六甲六丁，兴云致雨，江河淮济，岳渎之神，驾车持斧，浮空而至。六波天主帝君，玉府上卿，五雷使，玉枢院真君，雷霆都司元命真君，蓬莱都水使者，中央黄帝，东方青帝，南方赤帝。西方白帝。北方黑帝。雷伯青帝，上清赤天大法君，上清玉府元命左文君，玉枢院副使元君，雨师元君，雨师丈人，雷令青君，火伯风霆君，风火元明君，龙雷君，电光元圣君，卷水龙君，东灵上相元君，斗中真人，天雷真宰，神雷真宰，龙雷仙宰，水雷仙真，雷令主者，天雷上相，五雷院副使，掌火书金经大仙，霹雳大仙，火铃大仙，苍牙大仙，主雷大神，欻火大神，负光仙吏，震威大神，典雷大神，引领大神，火目电光大将，众目大神，执节领军将军，雷火关伯神，负光猛将，瑞光仙师，掌风火龙骑吏，震山沸海大神，掌霹雳火光银牙耀目威神，上清玉府元天大法师，斗中枢相，雷令天师，玉真耀灵仙师，雷师皓翁，玉雷皓师，禁师赵侯，治病伐恶法师，上清司命，玉府右卿，四明公宾元君，侯雷公，火车元帅，洞阳幽灵君，火光流精君，金精清思仙娘，虚皇大华天雷风领君，斗中都水左使者，斗中都水右使者，斗中六通使者，五雷左大判官，五雷右大判官，五雷左判官，五雷右判官，伏雷博士，掌善簿判官，三五铁面火车大将军，太岁大将军，三五邵阳主帅，流金火铃大将军，霹雳典籍功曹，霹雳复勘功曹，霹雳记名书过功曹，掌恶簿判官，掣雷挥斧上命使者，火铃威天公吏，日晃阳光太极吏，掌苗稼五谷上吏，玉光金精上吏，吹海扬波驰役吏，陈雪华猛吏，斩木伐妖开山火令神，追雹击电神吏，掌水潦分野灾殃上吏，掌山林旷野溪谷主吏，雷城主吏，雷威猛吏，执节都吏，风雷神吏，掌书判官，雷车判官，五雷直符吏，黑面神荼，雷车左领将军，雷车右领将军，主籍吏，神决风云上吏，飞云走电大神吏；掌雷车黑炁神吏，吞魔啖妖天甲神吏，擒龙捉孽撼山大神，掌火辖金车上吏，丹元掌罪刑部正真吏，勘窍妖魔校正善恶主吏，察善恶孝逆忠和都吏，掌雷鼓鬼帅都部吏，掌罡风天汉起雨兴云吏，威剑震灵吏，天雷掌火令，掌四季风雨吏，掌霹雳火吏，负天担石太微令，掌天书文籍令，掌车令，福元将吏，掌霹雳火光吏，掌鬼政龙书吏，西台雷雨龙圈治水吏，追风布云虎吏，掌兵骑甲卒吏，掌雷风雪雹电火猛将，龙队监兵使者，霹雳搜龙使者，律令使者，苍牙使者，五雷使者，南宫火铃使者，雷阵左右车使者，散云历黑使者，缚魂监送使者；霹雳火车腥烟使者，霹雳禁炎迸火使者，霹雳四望使者，霹雳火猪黑犬使者，霹雳倒提摧拉使者，霹雳回车使者，掣电轰雷奔云使者，掌兵甲横身飞云使者；驱风雷电雹斧斤使者，移山翻海铁甲使者，云中使者，洞风鼓震天威赤文使者，江河使者，三十六雷鼓力士，降雹力士，摧邪力士，左持幢真人，右持幢真人，紫光童子，玉光童子。掌箓童子，捧剑童子，雷光玉女童子，雷师童子，雹师童子，执幢童子，三五邵阳将军，邵阳雷公，火车将军，起罡将军，六龙将军，黄帝雷公将军，青帝雷公将军，赤帝雷公将军，白帝雷公将军，黑帝雷公将军，天雷晃光将军，水雷电光将军，邀后扑杀掷火将军，霹雳号黑将军，霹雳杀伐将军，玉枢殿下左神将，玉枢殿下右神将，蓬莱殿下左神将，蓬莱殿下右神将，北极殿下左神将，北极殿下右神将，各领部众，浮空而至。
　　大帝曰：黑龙赤马，炎炎昌运，当出霄吏，无隐秘要。大帝复曰：是诸神吏，能消灾厄，能卫身形，解释冤憎，翻禳盟诅，芟邪立正，灭恶扬清，伐庙诛邪，断瘟辟蛊，疗民疾病，使人吉康。昔元始天尊用此神吏，时有咒曰：
　　绿水清波湛湛清，千钧斧刃背头轻，傍河柳树风吹倒，报着嫦娥也不惊。轻时轻似空中尘，重时重似千秤铁，白时白似天上雪，红时红似猩猩血。织女四哥，勾娄吉利，登僧得色。急急如律令。
　　雷神火师，及诸天人，闻说咒已，天昏地黑，风动雷飞，雷雹喧轰，雾雨奔裂，山河震响，宇宙昏昏。
　　大帝曰：火师火师，如是灵，如是神，不自我，不自尔，不自神，不自鬼，一念所至，夫复自然。
　　大帝曰：北极紫微大帝，统临三界，掌握五雷。天蓬君，天猷君，翊圣君，玄武君，分司领治。天罡神，河魁神，是为召雷檄霆之司。九天流金火铃大将军，天丁力士，六丁玉女，六甲将军，是为节度雷霆之使。九天啸命风雷使者，雷令使者，火令大仙，火伯，风令，火令，风伯，四目皓翁，苍牙霹雳大仙，是为摄辖雷霆之神。火伯风霆君，风火元明君，电光元圣君，雨师丈人仙君，是为雷霆风雨之主。中有三五邵阳雷公，火车铁面之神。中有负风猛吏，银牙耀目钦火律令大神，狼牙猛吏，大判官，五雷飞捷使者，五方雷公将军，八方云雷大将，五方蛮雷使者，三界蛮雷使者；九社蛮雷使者，实司其令，用赞其权。
　　大帝曰：昊天玉皇上帝，统天无为，万化所始。后土皇地祇，承天禀命，主执阴阳。夫人顶天履地，得此神书，并当知感。每於清旦，立东南向，祝曰：臣凡胎浊质，走骨行尸，，历劫迨今，罪如山海。伏望太上无极大道，无上至真三宝，慈父圣母，十方诸天丈人，九霄雷霆帝真，金后玉妃，卿师使相，法界真灵，溥运慈悲，曲垂原赦，赐臣太上十方五雷金光火云，正一真炁流注臣身中三焦九宫五脏六腑之内，使得名籍太霄，身腾玉府，谢世返质，游行太空。
　　大帝说经将竟，天帝地皇先还玉阙，十方天主各举，仙飞雷神火师趣辞而返，雷霆主宰咸侍真王。大地云翔。虚空雾洒，云庆五彩，露飞八甘。甘露庆云，熏蒸宇宙，满国和乐，万俗太平。大帝领仙巡幸皓庭，大帝复谓雷霆执事、侍宸仙监、仙卿、仙郎、玉郎等，曰：吾有九霄玉清大梵紫微仙都九符，并用传宣，卿等谛听。
　　玉清大梵呼风玉符
　　玉清大梵召雷玉符
　　玉清大梵起云玉符
　　玉清大梵致雨玉符
　　玉清大梵兴电玉符
　　玉清大梵祷雪玉符
　　玉清大梵借潮玉符
　　玉清大梵摧魔玉符
　　玉清大梵请晴玉符
　　尔时，大帝真王付授九符，以与雷霆主宰盟曰：玉经皆内天隐文中皇太玉之书，固所当秘，一如宝符，犹当听受。卿等威烈，闻此符命，火急施行。雷霆主宰，列班王前，咸拜且曰：敢不公勤，敬遵圣训。大帝遂召北斗征伐司帅臣、北斗防御司帅臣、北斗行台乌衣皂旗使者，承受玉轩，复归九霄，长揖皓庭，即升瑶辇。五云翼辂，九烟卫辕，前呜八鸾，后舞万鹤，琼花载道，游露霏霏，雷霆众真，縿随后乘。大帝复坐药珠之殿，十方天人雷霆主宰罗拜，露章称谢。雷神火师恭对帝所，稽首而前，即献洞章曰：
　　大帝临皓庭，身飞玉霞舆。天人拥五云，听演紫仙书。宝语腾瑶梵，金枢度玉符，复还蕊珠殿，鸾鹤飞仙都。　
　　是时，蕊珠殿头领仙舍人，引领群真退辞帝所，咸相谓曰：信受奉行。
　　无上九霄玉清大梵紫微玄都雷霆玉经竟
　　
