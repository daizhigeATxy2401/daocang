元始天尊说酆都灭罪经
　　经名：元始天尊说酆都灭罪经。撰人不详，内载十殿阎王名号，约出於宋元。假托元始天尊说拔度酆都地狱亡魂之事。底本出处：《正统道藏》洞真部本文类。
　　元始天尊说酆都灭罪经
　　尔时，元始天尊演此《灭罪真经》，告於天灵地祇，修斋功德无量，召诸天龙地神、酆都主者、六宫掾吏、四明公十殿冥官、五岳府君、九州城隍、司命司录、五道大神，来诣天尊前集会礼拜，於是稽首庄严而受约束。天尊曰：当来果报，凡有众生，并是大魔王管摄，十恶五逆，系闭牢狱，日夜受苦，无缘度脱。若修十会，功德业镜受记，酆都大帝欢喜，放赦罪人，如是七七修斋，明作牒状奏献上，六曹善恶童子抄记玉历，当生快乐之处，如修十会功德，无量如海，广建道场，以报父母深恩，悉获超升净境。　　
　　尔时，天尊说斯十会斋功十王名号，留传世间，开示愚蒙：
　　一七、秦广大王太素妙广真君，
　　二七、初江大王阴德定休真君，
　　三七、宋帝大王洞明普静真君，
　　四七、五官大王玄德五灵真君，
　　五七、阎罗大王最胜耀灵真君，
　　六七、变成大王宝肃昭成真君，
　　七七、泰山大王等观明理真君，
　　百日、平等大王无上正度真君，
　　小祥、都市大王飞魔演庆真君，
　　大祥、转轮大王五化威德真君。
　　天尊告曰：众生父母眷属，当随地狱死亡之后，建修功德善会，死魂托生上天，不堕恶道，流传国界，依教修行，拔度亡魂，不经地狱。如修道教，功德无量，随罪轻重，各受果报，或造广恶，不修片善，命没之后，勒入二十四狱，依法考罪：
　　第一曰监天地狱，第二曰平天地狱，
　　第三曰九天地狱，第四曰律令地狱，
　　第五曰清泠地狱，第六曰无量地狱，
　　第七曰太真地狱，第八曰三六地狱，
　　第九曰天乙地狱，第十曰黑劫地狱，
　　第十一女青地狱，第十二拷掠地狱，
　　第十三刀山地狱，第十四剑树地狱，
　　第十五铜柱地狱，第十六勒林地狱，
　　第十七火山地狱，第十八炉炭地狱，
　　第十九铜汁地狱，第二十锯地狱，
　　二十一石硖地狱，二十二寒冰地狱，
　　二十三河伯地狱，二十四热火地狱。
　　天尊言曰：世间人民命没之后，男女为修功德，请道迎真，广置香华旛像，转经救苦，行道设斋，方得魂神不经十苦八难地狱之中，超离苦海，不滞迷途，自然解悟，次第超冲，兔历苦趣。一心归向，信受奉行。
　　元始天尊说酆都灭罪经竟
　　
