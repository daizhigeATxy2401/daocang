太上太玄女青三元品戒拔罪妙经
　　经名：太上太玄女青三元品戒技罪妙经。撰人不详，似出於南北朝或隋唐。系改编增衍《三元品戒功德轻重经》而成。三卷。底本出处：《正统道藏》洞真部本文类。
　　卷上
　　太玄女青曰：至道玉帝，昔於龙汉初劫，在三天之上，与诸天上圣、十方真仙、无量大圣众，演说三洞大法《三元品诚妙经》。是时三界官属、诸天神仙各百亿万众，并皆敛简侍座，谛听法音。
　　尔时，元始天尊告诸大众曰：吾今广为三界内外一切众生，宣说三乘妙法，三洞宝经。开化人天，随缘降接下元众生。末世男女不闻道法，枉被杀害，不终天年者多。此盖生人业重罪深，不归正化，背真从伪，惟用邪行。既死之后，魂无所托，结寄酆都地狱之中。劫尽山消，无由解脱。汝等众生，当度大千世界之内，十方国土之中，一切善信男子、女人，自今以去，当诵三元宝经女青妙典。此经功德，上度天人，下济长夜，福报无穷，恩资万有。免於寿尽之时，魂入酆都，受诸报对。
　　尔时，上元一品九炁天官紫微帝君，即延生之符始阳之炁结成至真，处玄都元阳七宝紫微上宫碧霞之殿，五云之座紫金之床，凭碧琳之几，秉青玉之珪，左右神仙列班侍卫。其上元之宫，纵广五千万里，并皆青玄之气结成其宫。总主上真自然玉虚高皇上帝，诸天帝主、上真真仙，及国主、大臣、皇后、皇妃、诸王、太子、百官眷属、天下人民，一切贵贱罪福之由。其中神仙官僚，皆禀自然之气而为体也，若非金阙玉简记名得道之人，莫能见也。其紫微宫中，复有左右中三府。左府主生之官，则太阳火官考之。右府主死之宫，则太阴水官考之。中府主生死罪福之官，则风刀考之。三府总计三十六曹，各领官僚九千万众，并於上元之夕，考较大千世界之内，十方国土之中，一切生死罪福缘对报应之由，众等虔诚，人各恭敬。
　　志心归命：
　　太玄女青　上元明真曹仙官。
　　太玄女青　上元监正曹仙官。
　　太玄女青　上元梵行曹仙官。
　　太玄女青　上元灵关曹仙官。
　　太玄女青　上元禁神曹仙官。
　　太玄女青　上元通明曹仙官。
　　太玄女青　上元正神曹仙官。
　　太玄女青　上元开明曹仙官。
　　太玄女青　上元玉都曹仙官。
　　太玄女青　上元南上曹仙官。
　　太玄女青　上元元功曹仙官。
　　太玄女青　上元三灵曹仙官。
　　太玄女青　上元明梵曹仙官。
　　太玄女青　上元威灵曹仙官。
　　太玄女青　上元太清曹仙官。
　　太玄女青　上元宣威曹仙官。
　　太玄女青　上元明都曹仙官。
　　太玄女青　上元太常曹仙官。
　　太玄女青　上元都灵曹仙官。
　　太玄女青　上元太仪曹仙官。
　　太玄女青　上元明法曹仙官。
　　太玄女青　上元考正曹仙官。
　　太玄女青　上元明威曹仙官。
　　太玄女青　上元九都曹仙官。
　　太玄女青　上元司正曹仙官。
　　太玄女青　上元四明曹仙官。
　　太玄女青　上元监天曹仙官。
　　太玄女青　上元司杀曹仙官。
　　太玄女青　上元盟天曹仙官。
　　太玄女青　上元幽都曹仙官。
　　太玄女青　上元威仪曹仙官。
　　太玄女青　上元太阴曹仙官。
　　太玄女青　上元下元曹仙官。
　　太玄女青　上元监司曹仙官。
　　太玄女青　上元太明曹仙官。
　　太玄女青　上元监灵曹仙官。
　　右三十六曹仙官，则太玄女青真人所掌、属紫微之宫。每府各一考官、一千二百考吏、一万二千考兵，一十二万考士。总主人天已得道过去及未得道者，见在福中，国主大臣、诸天太子、皇后皇妃、百官宰辅，及善信男子、女人，功过罪福簿录，缘对考限之事。至每年正月十五日，则上元天官紫微帝君，考较大千世界之内、十方国土之中，上至诸天神仙升降之籍、星宿临照国土分野兴亡之簿，中至国主贤臣、诸王太子、一切众生考限之期，下至鱼龙变化飞走万类，改易身形，升沈年月。至於三涂之内，九府之中，罪对之名，年劫之限，其内合得生为人者，则当削名长夜之府，列字左宫之中。其内合为诸色，邪魔鬼神之者，则当刻限右宫，书名黑簿，俟其数满，又复改形，随其业力高下不同，受报各异。内有罪魂合为飞走万类，亦当随罪轻重，分配生方，或为豺狼虎豹，或为驴马驼骡，或为牛羊鹅鸭，或为鸡犬鸠鸱，或作獐麂狐兔，或为雀鸰蝇虫，或作踣蜣娘蛇鼠，或作蝼蚁蚊虻，或为尘鹿麒麟，或作鼋鼉龟鳌，或作蛟蜃岫蜓，或为长鲸海马，或为螺蚌虫鱼，或为乌雉孔雀，或为鹰鹞飞狸，或为虾蟆蚤虱，或为曲蚁蜈蚣，或为鳅鳣水母，或作竭蟹蜘蛛，或作异状，禽鱼飞狂异兽。如是种种万类，或走或飞，或行或坐，或多足无足，或胎生卵生，或乾居湿居，或巢居穴居，百形千变，不可定名。或依古树怪石，或处渊泽泉源，或据土山岩石，或处井灶沟渠，或於人间作诸妖怪。如是种种万类，一切负命之身，各俟考限满日。天官考籍之宵，又当随业改形，随福受报，随劫轮转，随业死生，善恶随缘，无复差别。若有善信男子女人，发心书写此经，散施转读，香花宝盖，供养诸天，如是所作之罪，悉皆消灭。或於三元之夕，醮谢诸天，或於十直之辰，持诵此经，得福无量。
　　女青曰：此经功德，能解百生怨对，能消万劫罪愆，能灭有身之过，能除无妄之灾，能脱死生之苦，能解众恶之心。一切众生自今以去，若有官灾疾病，咒诅冤家，当诵此经。若有瘟癀疾疫，或被鬼魅所侵，即当持诵此经。若欲兴生觅利，入海求财，或修造动土，立宅安坟，即当持诵此经。或有功名不利，官职微退，或船行往返，或忧波浪所惊，亦当持诵此经。若欲开度长夜，济拔幽魂，解释夙殃，救诸幽苦，但当持诵此经，得福无量。或有虫蝗水潦，兵革四兴，国主忧惶，人民伤死，当於清净之地，或古坛灵观之中，建立道场，悬诸幡盖，转诵此经，然灯行道，大醮五星及诸天宿曜，则得国土清宁，时和俗泰，蝗虫兵革当自化消，水旱风灾自然得度。若有善信男子女人，生来多厄，运命衰微，或久病着状，不能医治，或多犯王法，枷锁连年，或染风狂，或被邪魔所执，即当抄写此经，散施众生，共相转读。若有众生能如是者，诸灾自解，众恶自消，寿命长久，得福无量。
　　女青曰：一切众生展转轮殁，生死报对，祸福应现，毫末无差，并俟三元之日，三官考籍之宵，分配死生，定其贫富，人鬼二路，禽兽万端。合受福者，则当列字左宫，刻名左府。合为鬼为畜者，则当书名右府，刻字右宫。各俟考限之期也。
　　女青曰：一切善信男子、女人，或得仙名，当以玉简功过，或有除落品格罪福报应，亦如紫微宫中限簿录籍，并封玄都明真玉匮上元天官洞白之府，并俟三官集圣之日，定诸神仙升降之籍，及诸善恶男女祸福缘对深浅之由，寿算考限长短之名，下至九幽之内除放生死罪福之限，蠢动生化衰盛之期，并於上元之日录奏太上虚皇道君。
　　女青曰：若大千世界之内，十方国土之中，一切善恶男子女人，生死罪福，轻重寿考，年月日限之数，各各分别青黑二簿，列奏上宫，若复善功满足，应合仙者，言名紫微之宫。若有崇奉玄元无上大法者，言於太极左宫，书名金箓，刻字仙曹，当勑地官侍卫，录简上宫，三界营护，所有一切外魔无复干挠，一如女青之律。
　　当书青玄之简。今录上真总领生死簿录品目如后，汝等众生，自当虔奉：
　　上真总领禅号高下尊卑功过仪典。
　　上真总领众圣朝礼旋行功过仪典。
　　上真总领大圣旋宴从驾功过仪典。
　　上真总领生死图簿录籍功过仪典。
　　上真总领生死命籍算录功过仪典。
　　上真总领生死功德轻重功过仪典。
　　上真总领鬼神执役报对转轮功过仪典。
　　上真总领鬼神幽谪开度年限功过仪典。
　　上真总领鬼神升度死魂更生功过仪典。
　　上真总领死魂受炼更生录籍功过仪典。
　　上真总领神仙得道清净品秩功过仪典。
　　上真总领万魔谣歌之音功过仪典。
　　已前上真总领三界之内、十方国土之中，一切功过之名。每至三元之夕，并书青黑二簿，录奏上宫，皆随所作罪福探浅开度，随业轻重显报，人天无复差别。汝等众生，但当转读此经，严持香花，种种供养，则得殃对永消，福增巨海，冤讼不侵，存亡获泰。吾今当为大千世界之内，十方国土之中，一切善信男子女人，忏悔一切罪目，咸使荡除，无复恶报。忏悔诸善男子女人，或不信圣道经诚，怀疑两心之罪。忏悔弟子或轻慢至道圣文，评论经典之罪。忏悔弟子或窃取道像经书，或将毁抹，或有受持不敬师宗之罪。忏悔弟子或无师自授三洞经法，而传弟子之罪。忏悔弟子或轻慢师主，违背誓言之罪。忏悔弟子或毁谤师父不崇天义之罪。忏悔弟子或隐闭三洞经法，使不通流之罪。忏悔弟子或得仙经妙法，妄将传授非人之罪。忏悔弟子或受经法不依科诚，受持轻泄灵文之罪。忏悔弟子或传经之后，不尊师约之罪。忏悔弟子受经之后，无有开度一切众生之罪。忏悔弟子或无故毁削玄元圣道经像及诸法物之罪。忏悔弟子传授经法，不为宿奏诸天、盟告五帝三官不合仪典之罪。忏悔弟子受经之后，心无信重，贱法轻师之罪。忏悔弟子或遏断圣道法路，使不通遍，自取功名之罪。忏悔弟子或朔望八节之日，不礼师资憍慢之罪。忏悔弟子或遇斋直之日，不精香火，普为众生之罪。忏悔弟子或诵经越略，心无救物，自称快俊之罪。忏悔诸学上道之士，或行道越次，争竞功名之罪。忏悔弟子受道之后，或遇家有灾衰，不能自省其过，怨道咎师之罪。忏悔弟子或毁谤善人，妄指日月，轻易圣道，尊重邪教之罪。忏悔弟子两舌恶骂，饮酒猖狂，评论四辈之罪。忏悔弟子贪欲憍逸，秽触真乘之罪。忏悔弟子或曾咒诅鬼神，妄言绮语，杀害众生之罪。忏悔弟子或有奸淫秽浊，嫉贤妬善，盗窃人财之罪。忏悔弟子或有欺师慢法，泄露仙机之罪。忏悔弟子或有毁谤经诚，强抑众生，不依正法之罪。忏悔弟子或有说人过恶，自取功名，或口是心非，潜行毒恶，或轻仙圣，自恃功高之罪。忏悔弟子或有欺凌同学，忽略众生，使不安稳之罪。忏悔弟子或有秽污三宝，毁易真仪，或量度圣文，指真为伪，或重邪教，谤毁大乘，或有淳良使行不善，或恃豪贵，损坏灵文，或欺诳众生，使受厄难，或嫉害贤善，使不安全，或毁坏仙宇，指实为虚，或侵占福地，党恶护强，或破坏玄坛，毁伤灵宇。如是之罪，闻诵此经，悉皆消灭。又复忏悔弟子自从无始以来至于今日，或曾损善益恶，利己害人，或禁击众生，断绝谷水，或因公法深入刑名，或持火烧山，损诸含识，或枯竭溪涧，杀戮虫鱼，或断绝泉源，不令通润，或夺人恩爱，使他轻贱，骨肉分张，或取利求名，损伤良善或布散毒药，杀害有情，或剥削众生，自求丰足，或妄解经义，不合圣心，或弹说灵文，指为虚伪，或不究三洞宗源，毁坏三清经像。如前罪目，无量无边，说周尘沙，不可穷尽，并属天官三十六曹，风刀之考。若十方微尘世界之内大千国土之中，一切善信男子女人，自从无始以来至于今日，父母兄弟六亲眷属若犯如是之罪。但当转读此经，抄写此经，散施转读，得福无量，增算无穷。所犯如是罪目，悉皆消灭，新旧殃尤，咸蒙开度。
　　尔时，诸天大众稽首奉行，而作颂曰：
　　先天元始，无上法王。恩覃三界，福被十方。群生是赖，蠢动咸康。法音流换，拔济存亡。九幽得度，五苦无殃。寒池解冻，黑暗流光。诵持供养，无量福祥。
　　太上太玄女青三元品戒技罪妙经卷上
　　卷中
　　太玄女青曰：中元二品地官清虚真君，总统左右中三府，共四十二曹。仙官三府，皆洞空清虚混元之炁，其宫皆五千万里，总主五帝五岳诸神灵仙。其中仙官总计九千万众也。并主大千世界之内，十方国土之中，一切善恶男子女人生死录籍。祸福报应，寿命长短，富贵贫贱，年月分限之数。及至世间飞禽走兽，一切蠢动虫鱼生生之属，变化之期，各随分限，言於紫微上宫，并俟天官考籍。或得变化，随福改形，随业受报，各有长短年月分限。若有众生多诸业障，所为不利，当以异花珍果、净水名香，昼夜勤虔请师，转诵此经，三元设醮，八节言功，即得殃对永消，名书金简。此经功德，能治万病，能消众苦，能解灾罹，能祛百恶，能集千祥，能臻百福，能资寿算，能拔幽沈。汝等众生，但当受持，得福无量。今示左右中三府四十二曹仙官之位，汝等众生，但能供养，功济幽牢，不可穷尽，众等虔诚，人各恭敬。
　　志心归命：
　　太玄女青　中元灵都曹仙官。
　　太玄女青　中元维正曹仙官。
　　太玄女青　中元灵威曹仙官。
　　太玄女青　中元黄神曹仙官。
　　太玄女青　中元通真曹仙官。
　　太玄女青　中元洞玄曹仙官。
　　太玄女青　中元威仰曹仙官。
　　太玄女青　中元灵纽曹仙官。
　　太玄女青　中元岳正曹仙官。
　　太玄女青　中元洞天曹仙官。
　　太玄女青　中元九都曹仙官。
　　太玄女青　中元通明曹仙官。
　　太玄女青　中元仪范曹仙官。
　　太玄女青　中元九考曹仙官。
　　太玄女青　中元南昌曹仙官。
　　太玄女青　中元考算曹仙官。
　　太玄女青　中元格灵曹仙官。
　　太玄女青　中元太阳曹仙官。
　　太玄女青　中元都律曹仙官。
　　太玄女青　中元机明曹仙官。
　　太玄女青　中元九令曹仙官。
　　太玄女青　中元明都曹仙官。
　　太玄女青　中元监天曹仙官。
　　太玄女青　中元宣野曹仙官。
　　太玄女青　中元监令曹仙官。
　　太玄女青　中元丘丞曹仙官。
　　太玄女青　中元九炁曹仙官。
　　太玄女青　中元中神曹仙官。
　　太玄女青　中元九杀曹仙官。
　　太玄女青　中元司非曹仙官。
　　太玄女青　中元韩司曹仙官。
　　太玄女青　中元执正曹仙官。
　　太玄女青　中元督察曹仙官。
　　太玄女青　中元役考曹仙官。
　　太玄女青　中元摄炁曹仙官。
　　太玄女青　中元司杀曹仙官。
　　太玄女青　中元斗加曹仙官。
　　太玄女青　中元主系曹仙官。
　　太玄女青　中元司微曹仙官。
　　太玄女青　中元开度曹仙官。
　　太玄女青　中元九幽曹仙官。
　　太玄女青　中元寒夜曹仙官。
　　右宫四十二曹仙官，太玄女青所置，属洞空清虚之宫，各有左右中三府。府各一考官、一百二十考吏、一千二百考士，一万二千考兵。并主五岳神人，及九地土皇、四维八极、一切仙官，及已得道诸学上士。以至善信男子女人所作功过罪福簿录之事。大福之人三年一考核，中福之人九年一考核，小福之人二十四年一考核。罪福俱行，功过同报。其簿封於五岳洞宫，并俟三元之夕，三官集圣之日，考核之宵，上考神人变化之限；中考大千世界之内，一切学道之人得失之名、进退录籍之簿，下考三界之内，一切鬼神变易之形、役使之限。至於十方国土之中，一切山川洞穴之所、一切河海土石之中、一切古木泉源之内，但是龙麟、师子、孔雀、凤凤、鼋鼉、龟鳌、虫鱼、虎豹、猴猿、獐麂、蛟娠、乌雉、狸狼、犬豕、鸠鸰、雀鼠，飞走之属，鳞介之群，驼骡象马牛羊之类，应是四足二足，或多足无足，或胎生卵生，或处巢居土穴，或处渊水淤泥，或倚古木泉源，或倚灵坛井灶，或在丘陵古墓，或居古器灵坛，种种形仪，般般异状，是诸杂兽精灵，并诸邪魔鬼魅，或於人间为福，或於世上为灾。皆俟运数之期，并当考较。如是诸群类等，虽处世上，未可一常。若不能为害於人者，至於较勘之时，即当转为人质。所有富贵贫贱考限，并当随其业力所受短长。如是诸群种类，处於人间，若作种种刑害，恼乱一切众生者，至其考较之时，即当改易身形，重受苦楚，或作贱畜，或为下鬼，死历九幽，无由解脱。若有众生劝诱知识，书造此经，施与人民，共相转读，得福无量，生生之中，为人端正，寿命长久，福及子孙。
　　女青曰：如是仙官，并主三界九地、五岳四维一切众生、男子女人，所作善恶之名青黑二簿，及应受开度者罪福报应，考召年月日限，或未得开度者罪对之名。并如清虚之格，录奏上宫。
　　尔时，元始天尊告诸天大众、十方真仙，妙行真人，及诸天日月星宿：汝
　　等真人，自今以去，当以三元之日，下诣清虚洞阳北都之宫，集较诸地上九土之中，一切众生生死功过罪恶之簿，考对录籍。祸福之名，一一当书青黑二简生死之籍。一切人鬼变化之异，一切禽鱼改易形状之期，仍须录奏上宫耳。
　　尔时，诸天神仙、诸天宿曜、诸地五岳四司五帝八极真灵、三界官属、一切神仙、各各听命，一一奉行。是时诸天大众复告天尊言：若遇三官考籍，大千世界之内，十方国土之中，一切众生善恶男子女人，生死罪对青黑二簿，功过罪福考算年月，随恶轻重，随事分别。应合生者，言名左宫。应合仙者，言名中宫。应合死者，言於右宫。功过生死年月日数，毫末之由，无令差悮。若有善信男子女人，多诸业障，所为不利者，则当书写此经，施与众生，共相转读，或自课持，及以香花种种供养，得福无量，诸灾自愈，业障自消，寿命长久，福及存亡，龙神咸荷。汝等众生，当信吾言，但行善法，又复忏悔。十方微尘世界之内，大千国土之中，一切善信男子女人，自从无始以来，至于今日，或曾举用非道之人，浮华妄语之罪。或贪利入己，无厌无足之罪。或积禄重宝，更外贪求之罪。或诱善人为诸恶业之罪。或愿仁人伤毁流散之罪。或毁削大洞圣教经典，及诸圣像之罪。或屠杀一切众生，自快心腹之罪。或弹射野兽飞禽、及诸走兽之罪。或烧山捕猎，杀戮一切含生之罪。或将金银异宝为於食器，不生愧心之罪。或迷贪嗜欲，恣意轻生之罪。或烧毁圣道灵坛、仙宇、尊像及种种经教之罪。或将饮食投於一切秽污之罪。或贪浊滋味，肥荤不厌不足之罪。或餐五辛，秽触玄元仙圣之罪。或恣意毁挟经法，不存典式之罪。或合聚群众，杀害生灵之罪。或图谋善慈仁人骨肉妻妾男女之罪。或恣心背主，图谋国土之罪。或妄毁大道真经妙法种种灵文之罪。或以粗物易人好物之罪。或毁天尊至道真人玉女形相之罪。或恣意指点星辰，妄说吉凶之罪。或烧毁一切众生，仓库屋宅之罪。或斫伐仙坛灵宇树木花果园林之罪。或与恶人交游，毁訾善人之罪。或毁谤圣道仙经，妄生分别轻重之罪。或不明玄奥，妄解经义，僻说圣意，不合圣心之罪。或执夷狄幻法，毁訾圣道大乘之罪。或放荡世间，戏弄三宝之罪。或面誉世人，心口相违之罪。或妄说尊上善恶，不存孝礼之罪。或泄露神仙秘术宝、藏灵书之罪。或攻击善人、横生无端之罪。或托势力，欺诳平人之罪。或恃势力，抑厄善人及诸贫小之罪。或妄造经论，毁谤玄元圣道之罪。或妄造伪书，谤毁玄象天真之罪。或教愚痴作诸种种不善之罪。或自尊重憍逸，轻慢师友及诸众生之罪。或因公法，实报私雠之罪。或无故离别亲爱父母、妻子及诸兄弟骨肉之罪。或无故落子伤胎之罪。或背宗族淫欲亲疏之罪。或将毒药投水，杀害一切鳞类虫鱼之罪。或无故斗乱众生，起诸冤结之罪。或无故聚集众生，兴起妖邪之罪。或无故投书献策，毁谤三洞大
　　乘真理之罪。或伪造经典，弹说虚无圣道之罪。或妄作妖术，诱取众生财物之罪。或乱善人，使作妖邪之罪。或非道取舍，枉抑平人之罪。或薄贱老丑，欺压贫病之罪。或指伪为真，指邪为正之罪。或恃势凌烁一切众生之罪。或阿党恶徒，倾损善人之罪。或嫉害胜己，欲令倾陷善识之罪。吾今为汝等众生所说，如前罪目，并属三元灵曹仙官考之，若大千世界之内，十方国土之中，一切贤学之士，及诸善信男子女人，自从无始以来至于今日，或违犯如前所说之罪。今於道场之内，礼诵此经，悉皆忏悔，咸乞荡除。
　　女青曰：此经功德，能济幽沈，能解众恶，能消枉横，能灭诸□恶，能除众苦，能解冤雠，能灭非祸，能资福寿，利益世界，不可穷尽。若有众生持诵此经，福如巨海，力济无穷，说周尘沙，亦不可尽。汝等众生，但当勤心礼诵此经，严备香花种种，供养生生之中，获福无量，世世富盛，德被存亡，此经功德，善济人天，福报无极。而说颂曰：虚皇妙道，三界医王。慈育天地，吐纳阴阳。威制万天，福被十方。群生父母，浩劫垂光。焕赫太虚，织芥无藏。九幽得度，五苦清凉。生死法药，拔济存亡。持诵此经，福寿无疆。
　　太上太玄女青三元品戒拔罪妙经卷中
　　卷下
　　太玄女青曰：下元三品水官，乃洞元风泽之炁，晨浩之精。下元三官者，一号旸谷洞源之宫，一曰青华之宫，一曰寒夜之宫。总主九江水帝十二溪女三河四海水府，河源洞庭之内，及水族鱼龙蛟蜃百精水兽鳞类之群，湿居之属，及大千世界之内，十方国土之中，一切善信男子女人生死录籍，年月分限，报应之由。其中官属，亦总九千万众。又复下元左右中三府。左号清源，右号寒夜，中号清灵。是兹三府。总计四十二曹，并统人间善恶生死，罪福缘对，考限录籍之事，众等虔诚，人各恭敬。
　　志心归命：
　　太玄女青　下元水明曹仙官。
　　太玄女青　下元清水曹仙官。
　　太玄女青　下元列火曹仙官。
　　太玄女青　下元三明曹仙官。
　　太玄女青　下元简对曹仙官。
　　太玄女青　下元水令曹仙官。
　　太玄女青　下元明范曹仙官。
　　太玄女青　下元洞源曹仙官。
　　太玄女青　下元劫谅曹仙官。
　　太玄女青　下元从水曹仙官。
　　太玄女青　下元洞阳曹仙官。
　　太玄女青　下元机会曹仙官。
　　太玄女青　下元检会曹仙官。
　　太玄女青　下元龙厩曹仙官。
　　太玄女青　下元明劫曹仙官。
　　太玄女青　下元机龄曹仙官。
　　太玄女青　下元水梵曹仙官。
　　太玄女青　下元罪福曹仙官。
　　太玄女青　下元简会曹仙官。
　　太玄女青　下元从炁曹仙官。
　　太玄女青　下元摄灵曹仙官。
　　太玄女青　下元召龙曹仙官。
　　太玄女青　下元烈女曹仙官。
　　太玄女青　下元开明曹仙官。
　　太玄女青　下元度魂曹仙官。
　　太玄女青　下元检精曹仙官。
　　太玄女青　下元清正曹仙官。
　　太玄女青　下元九河曹仙官。
　　太玄女青　下元北元曹仙官。
　　太玄女青　下元考正曹仙官。
　　太玄女青　下元九科曹仙官。
　　太玄女青　下元四极曹仙官。
　　太玄女青　下元幽夜曹仙官。
　　太玄女青　下元长劫曹仙官。
　　太玄女青　下元苦神曹仙官。
　　太玄女青　下元三难曹仙官。
　　太玄女青　下元五法曹仙官。
　　太玄女青　下元万谅曹仙官。
　　太玄女青　下元溟波曹仙官。
　　太玄女青　下元无极曹仙官。
　　太玄女青　下元毒刃曹仙官。
　　太玄女青　下元长夜曹仙官。
　　右四十二曹，太玄女青所置，属旸谷洞源左右中三府，风刀之考，总主九江三河、四海水府积夜死魂，谪役年劫，百鬼万灵之事，一切应死之名。十方世界之内，一切善恶男子女人功过简对录籍之簿，以致水中万精绞龙，溪谷水灾，大会开度劫数之期，功过轻重之事。其宫皆五千万里，并风泽金刚之炁，并治诸水源、江河淮济水帝，溟波长夜死魂鬼神之事，及诸人间一切善信男子女人功过罪福简录、报应年限，及诸罪对之魂作役之数，鱼龙蛟精之类，并俟三官考籍之日，五帝集圣之宵，或甲子庚申之日，或三会五腊之日，当开九幽之府，考核长夜之魂，拔度业满之灵，分别人鬼之道。是诸群动，随福受生，随业受报。如是大小劫会，青黑二简，言上三天，功过罪福，生死缘对。应合生者，言於左宫。应合仙者，言於中宫。应合死者，言於右宫。及水中万灵之事，三品相承生死罪福，功过轻重，考对年限，各随所造，并悉书之。又复十方世界之内，大千国土之中，若有贤善学士，及一切众生，忏悔旷劫以来，或曾嗔恚诸学弟子，或曾妄责贤善之人。或怀毒性，不能放生度死，或得富贵，违忘师恩。或遇诸天斋日，不能回心念善。或曾嗔毁师资，非理唱论。或笑人敬重玄元之道。或劝人为诸恶业之罪。或禁人作诸善念之事。或快人过失，或愿彼胜事不谐。或去就背向圣道及以诸天星辰，或污秽五岳九江。或夺诸善人所欲。或恣横求觅世宝。或说虚妄，求脱众生。或认他人之功为於己作。或妄动众生，使受危难。或捕逐禽鱼野兽，使不安全。或恐吓贫病，使不快乐。或轻凌官长，自恃功高。或论议曲直不当。或妄言国家衰盛。或无智慧，乐着小法，妄生取舍。或追毁大道圣文及诸灵像。或恣性游遨无度。或登高位，不顾卑下。或张罗网，杀戮禽鱼。或破人家业，令彼流散。或剥夺行人衣物。或抑取他财。或受道之后，礼拜鬼神。或裸露身形，对於三宝。或呵风骂雨，不敬三光。或恃势力，换借不还。或害物求荣，贪饕无度。或傲慢玄象，轻忽天尊。或侵刻尊亲，欺瞒君长。或劝人不孝，父母兄弟，疏隔尊亲。或信用外道幻术，轻毁玄元。或无师训授，斯诈人神。或衣食盈余，不施贫病。或盗窃经诚，毁抹圣文。或荣饰衣装，过有华丽。或衣服不洁，登於高座。或秽污师门，不生恭敬。或师友忧哀，不生助念。或弃经慢法，自作轻贱。或逐豪贵，不顾贫穷。或师有疾病，不躬侍省。或见病患，不行慈救。或出入道户，不能焚香。或入仙堂，返视语笑。或有斋请，不为三官迁功。或自取富盛，不念贫老。或家有疾，怨道咎师。或受信施，不生惭愧。或传道法，违背盟约，不敬师资。或三元之日，不谢五帝三官。或十直之辰，不生善念。吾今为汝众生示诸罪目，颇同尘沙，穷劫说之，亦不可尽。汝等众生，欲灭如前之罪，但当礼诵此经，持献香花，种种供养，诸灾自灭，众恶自消，世世生生，福报无尽。并系三官五帝、三界四司一切仙官考较，无复差失，汝等得道之士，及未得道者，见在福中一切善恶众生，生死缘对宿根功过轻重之目，并皆列言三天，宣付五帝。是期三元之日，则有无极天尊、十方大圣、三十二天帝主，飞天神王、高上玉虚至真玉帝、无极大道诸君丈人、五老上帝、东华南极西灵北真及诸飞天神仙真人、玉童玉女、长生司命、司录、司杀、诸天日月星辰、一切众真，莫不俱至。若三界之内，十方国土之中，或有善信男子女人，能依三元谢过之法，七圣延生之仪，烧诸名香，幡花宝盖，种种鲜洁，供养诸天，礼诵此经，得福无量。若有善信男子女人，读诵此经，则得三官举善，司命延生，度名青簿之中，罪削北都之府，而说赞曰：
　　正一妙道，明威法王。盖载天地，生化阴阳。龙汉应运，五大流芳。赤明显号，九老垂祥。上皇末劫，神宝流光。慈育万物，拔济存亡。九幽开度，五苦咸康。万灵有赖，享福无疆。诵持供养，福算遐昌。
　　尔时，道君稽首而言曰：臣闻至道玉帝，常宣正法，示诸群品，开大慈之化，垂怜苍生，俾生死俱济，幽显得度。当使法音流演，广济诸天，亿劫因缘，终无断绝，正一妙道，福被十方，生死蒙恩，存亡咸荷。
　　天尊言：一切善信男子女人，自从无始以来，元炁相续，种种生成，善恶祸福，各由根本，非天非地，亦非人焉，正由心也，心则神也。形非我有，名非我留，我所生者，从虚无自然中来，结炁而成体也。故我受形，形亦非我形也。寄之为形，示之以相，故得道之者，无复有形也。一切众生有诸患者，为有身矣。有身则有百恶，生死随形。若能行心合真，道则并也。身神既备，则为真人，归於无形，而成道也。无复患也，终不死也，形不灰也，终身归其本也。一切众生，若乃身犯百恶，当历众苦，未可得还生也。此善恶之身，各有缘对，岂可咎於冥圣矣。诸天无极世界，一切众生，汝等道民，但当抄写此经，散施转读。此经功德，不可思议。上解天灾，下济长夜。抄写之福，资益生生，转念之功，富贵无极。
　　尔时，诸天大众，三元九署、五帝四司一切众真，稽首称善。自今以去，若十方世界之内、大千国土之中，或有水旱兵灾，国人伤死，当於国土北门，或於清净之地，或於古坛净室之中，建立道场，悬诸幡像，大醮五星及二十八宿，三元仙官。吾当使风雨顺时，兵灾宁静，国王有道，天下太平，人民丰乐。若有众生家多疾病，人口迍衰，或咒诅侵凌，或邪魔为祸，或遭瘟疫，或患风狂，或运炁为灾，或凶星降祸。则当严持家宇，设像焚香，礼诵此经，诸灾自愈。世世生生，得福无量。我等天众，常当拥护。诸善男女，若有礼诵此经之处，供设玄象之家，无灾不解，无祸不禳，应愿克成，百福咸臻。汝等众生宜依教勅。
　　尔时，众真稽首奉行，而说颂曰：
　　正一法王，无为教主。含阴吐阳，天地父母。九九化生，万物宗祖。慧海渊澄，法源广大。威制万天，垂通三界。品汇荷恩，群动有赖。力济无穷，存亡皆泰。尽沐玄功，冥超挂碍。
　　太上太玄女青三元品戒拔罪妙经卷下
　　
