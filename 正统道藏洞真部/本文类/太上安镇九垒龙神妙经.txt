太上安镇九垒龙神妙经
　　经名：太上安镇九垒龙神妙经。撰人及时代不详。一卷。底本出处：《正统道藏》洞真部本文类。
　　太上安镇九垒龙神妙经
　　太上元始天尊昔在洞阳天中，召集十方圣众，俱来集会，讲说妙法。时有真人端简上告天尊曰：为见阎浮众生，修造宅舍之后，频遭厄难，作何方便，以救凡愚。
　　天尊曰：善哉。汝当谛听。於是天尊乃作空洞之音。
　　元始结炁，混洞之中。下成形兮，盘礡冥空。地网直根，内有灵真。号曰土皇君，受位於帝宸。宫府三十六，纲维统万神。金石相缠固，机会总昆仑。虚涵溟渤津，风泽常弥纶。妙理宗灵宝，厚德坚无倾。劫化周大数，蛟龙俱负乘。正道顺自然，妖奸何以兴。二仪通至用，玄会保黄宁。
　　天尊告真人曰：若有善男子善女人，起造宅舍，惊动龙神，屋宇鸣唤，地华土裂，南堂北屋，东廊西户，井灶确磨，库藏船车，寓止六畜，栏圈庄舍寺观，但是屋宇房廊窟穴，触犯天煞、地煞、年煞、月煞、日煞、时煞、四方诸煞，五方地祇，青龙白虎，朱雀玄武，将军太岁，黄旛豹尾，十二时神，六甲禁忌，土公土母，土府伏龙，一切恶煞。宜转此经，禳谢所犯神煞，悉皆隐藏，远还四方，各镇方隅，不敢为害。念诵此经，是诸恶鬼皆自消灭，疾病驱除，身强体轻。念诵此经，功德无量。若有善男善女，匡保蚕桑，念诵此经，福德报应。或起造屋宇，掘凿动土，转诵此经三遍，至百遍，令土府相生，阴阳和合，向坐宜良，龙神匡赞，百福咸臻，眷属和平，悉无障碍，所求皆得，所愿皆成。
　　於是真人圣众，闻说此经，皆大欢喜，作礼而退，敬奉传行。
　　太上安镇九垒龙神妙经竟
　　
