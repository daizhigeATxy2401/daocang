元始洞真慈善孝子报恩成道经
　　经名：元始洞真慈善孝子报恩成道经。撰人不详，约出於唐初。系隋唐孝道派经书。现存两种文本：一、《元始洞真慈善孝子报恩成道经》，收入《正统道藏》洞真部本文类。二、《洞玄灵宝八仙王教诫经》，收入《正统道藏》太平部。今以前件为底本，徒件为参校本。
　　元始洞真慈善孝子报恩成道经
　　道言：左右中真结形之始，分於元始无上大道应化之气，孕灵琼胎，九万大劫，幽闲寥寂。九万劫后，法当应世，结形理气，出於琼胎。出胎之时，九天雷震，九地开裂。举步之初，登天宝华，身出金光，犹如初日。二晨挟照，晶彩朗耀，眸有斗心，星前日象#1。绿发骈齿，紫气连霄。所在之处，七素之云，晨夕荫盖，隐龙负莲#2以为床座。天灯天烛，照明云路，天乐天梵，万音齐鼓。龙凤抚节，谣歌太平。邕邕和雅，非可名目#3。甘泉甘井，饮之愈疾，形如金玉，无有衰老。无为和化，经九万劫。
　　尔时 ，三真化作婴童，托附真母，已#4渐长大，随世成立。无上大道元始天尊，授此三真号曰至孝真王。治化中国，傍摄四夷，有生之类，咸来受事，教其慈孝，敬天顺地，守一宝形，怜悯万物。三千三#5百年后，又更改新，所谓淘汰滓秽，水火冶炼。是时三真孝王，一治日中，二治月中，三治斗中。上持三晨，晶曜幽夜，玄治三气，冥适空有。应变焂忽，不待呼召，如形出影。不由忆想。虽处上界，道适下土。无上无下，无边无际。随方设教，拔#6诸异类。与其同好，心无疑悮。孝心高远，神力无比，回天转地，制御阴阳。赊促运度，驱役千灵，感动祥瑞，无翼而飞。瞬息九万，屈伸之顷，已周万天，皆由至孝。慈顺二亲，怜愍一切，动植之类。孝道慈悲，好生恶杀。食肉饮酒，非孝道也。男女秽慢，非孝道也。胎产尸败，非孝道也。毁伤流血，非孝道也。偷劫窃盗，非孝道也。好习不善，讲论恶事，非孝道也。乐处秽贱，内外流污。心形疏懒，不修生道。信心不笃，轻浮彼好#7，随事放逐，守一不专，心气离散，生老病死，种种烦恼。死入地狱，穷劫受苦，永无出期，无善因缘#8，失吾孝道，得种种苦。下世男女，修吾孝道，与道同德。既同德已，与道同光，既同光已，与道同真。既同真已，与道同身。既同身已，与道同神。既同神已，与道同变。既同变已，与道同寿。既同寿已，与道同有。既同有已，与道同无。既同无已，无处不无。无处不无，亦无处不有。无处不有，寂寥虚豁。无处不无，随心应变。#9或为帝王，或为忠臣，或为贤人，或为孝子，或为道士，或为国师，或栖寒林，清斋苦行，诵经念道，立功立德。或为良将，不战而胜。或积谷帛，济惠饥寒。或作明师，除诸疾疫，种种利益，一切生有。或下#10灯烛，照明积夜。或促万劫，以为一劫。或延一劫，以为百劫。或一毫端，而胜大地。或一毛孔，盛九大河，及以四海，不挠物性，不觉不知。或引十方世界，胜一针锋，来对目前。有生之类，皆见三真光气法身，种种说法，各得悟解。奉吾孝道，能入不可思义处，能为不可思议事。失吾孝道，救苦不暇，生死相续，不可思议。奉吾孝道，得无畏果。第一离生死怖畏，得不生死果#11。第二离暗障怖畏，得光明果，昼明神光，夜照天灯，久则身光，无昼无夜。第三离饥寒怖畏，得天厨天衣果。第四离众试怖畏，一切魔王，及诸猛兽，皆来受事，而为侍卫。第五离有形怖畏，得入无形果。入无形果者，非灭非生，而无形相#12。即此凡身，得成道身，身同光气，升入无形，同於虚空，是故谓之得无形果。高下自任，聚散随心，有无在意，不待身心而所为也。孝治天下，不劳法令。孝治其身，志性坚正。孝治百病，天为医之。孝治万物，众毒不害。孝治山川，草木不枯。孝营生业，田蚕万倍。孝至於天，风雨以时。孝至於地，万类安静，神芝灵木，处处呈瑞。孝至禽兽，龙麟鸾凤，翔集境内。孝至渊泽，河侯献珠，鱼龙踊跃，静息波浪。但孝二亲，元元大恩。天地万灵，晨夕侍卫。行道守一，自然得道。孝道至大，与无并生，治於三光，照曜幽夜，有生之类，侍赖无穷。
　　尔时，灵童稽首，敢问天尊：下世世人#13，多有不幸，早丧二亲，孝心何申？於是天尊答曰；敬天顺地，朝礼三光，如孝父母，无有异也。成道益速，所愿从心。又顺地者，顺於王气。朝礼五岳大小便利。不忤太岁，顺於四时。修日新道，期於八节。请生谢罪，内外芳洁。披心露胆，心香自熏，洗涤荒秽，精而复精，犹嫌不精，真而弥真，犹嫌不真，不真为真，求吾真道。邪魅应之，卒至退败。生入邪道，魂魄被热，颠狂惑乱，自制一法，败黩道要，以求利用。赃满罪积，生身被考，种种苦恼，死入地狱，遍遭汤炭，永无出期。纵得出世，生堕六畜，不如意中。或生下贱，盲聋喑痖，手足不具，永不见道，永不闻法，为诸人畜之所摈役。#14 饥寒困苦，性命危脆。一失大道，长沦恶趣，不可思议。
　　道言：有德之人，孝心高远，道合天地，故天不能杀，道不可灭，故地不能埋。如理琼霜，终成金宝#15，不可毁坏。上天入地，无所滞碍。往昔有人，不识大道，贪生畏死，晨夕正念，朝礼枯树，以求不死，积四十年。大道愍之，勤苦不懈，救#16其道气，如是枯树，一旦荣华，此人欢喜，弥加精进，采服其华，身遂得道。修道之士，取於不懈。积功累德，心行日新。神灯神香，神光神通，是道之信。其志#17不已，道来降之，教其真要，定不虚也。
　　道言：下世邪俗，睹道幽验，因以求用。规他施财，入己私费。为邪所中，终不得道。悭贪不舍，失慈悲道，无孝顺心。为利奉道，益其诈伪。诈伪之罪，天地不赦。学道之士，莫与共处。应须诃责，举其过咎。摈出治罪，勿许诈悔。更次道流，收其赃贿，以给贫病，不得秽财，以营神功。
　　道言：孝治堂宇，妆严精舍，无令穿败。流俗士女，卑贱熏臭，疮疣垢秽，酒色丧产，食啖鱼肉，茹荤辛者，永绝彼往，勿相亲近，勿履斋厨。
　　道言：复有十恶，五逆不孝，阴贼诽谤，毁訾破败善道。嫉妬傲慢，贪淫嗜酒，好啖鱼肉，田猎捕杀，偷盗劫贼，遵奉邪道，心无慈孝，志不平等，舍贫亲富，喜好嘲调，情爱战斗，习蓄器仗，无忍辱心，利己伤物，孝道所忌，人畜所畏，不合闻道。应须远避，勿相亲近。
　　无上大道说此教戒，为下世明王孝治天下，为诸孝子报父母恩。轨则家国，使天下太平，八表归一。咸遵至孝，有得之者，晨夕诵持，不拣男女，无论贵贱，皆令习诵，以答二亲元元大恩。说此经时，天现神灯，处处明朗。天钟天磬，天歌#18天乐，空中自鼓。天香天华，随风流转。家国人人，供养是经，思其义趣，奉行其事，傍劝木闻。有用之者，应精纸笔，疏洁澡沐，焚香抄写，百卷千卷，流通供养，香灯不绝，心无懈倦，必得成道，不可思议。
　　元始洞真慈善孝子报恩成道经竟
　　#1晶彩朗耀，眸有斗心，星前日象：《八仙王教诫经》作『晶彩曜眸，背有斗星，心前日像』。於义为长。
　　#2负莲：《八仙王教诫经》作『圆莲』。
　　#3 非可名目：《八仙王经》作『晃曜耳目』。
　　#4已：原作『以』，据《八仙王经》改。
　　#5『三』字据《八仙王经》补。
　　#6 拔：原作『友』，据《八仙王经》改。
　　#7彼好：《八仙王经》作『颇好』 。
　　#8无善因缘：《八仙王经》作『原乎因缘』 。
　　#9既同无已，无处不无；无处不无，亦无处不有。无处不有，寂寥虚豁；无处不无，随心应变：按以上八句，《八仙王经》 作『既同无已，无处不无；无处不有，亦无处不有；无处不无，寂寥虚豁；无处不有，随心应变』 。
　　#l0下：原作『不』，据《八仙王经》改。
　　#11不生死果：《八仙王经》 作『不生不死果。』
　　#12非减非生，而无形相：《八仙王经》作『非灭生而无形耶。』
　　#13下世世人：《八仙王经》作『下世生人』。
　　#14摈役：《八仙王经》作『摈触』。
　　#15金宝：《八仙王经》作『会利』。
　　#16救：原作『求』，据《八仙王经》改。
　　#17 其志：《八仙王经》作『建志』。
　　#18天歌：《八仙王经》作『天梵』 。
　　
