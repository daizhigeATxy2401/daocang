上清黄气阳精三道顺行经
　　经名：上清黄气阳精三道项行经，一名藏天隐月。撰人不详，约出於东晋。系早期上清派重要经典。一卷。底本出处：《正统道藏》洞真部本文类。
　　上清黄气阳精三道顺行经
　　南极上元君曰：吾受高上顺行三道之要，黄气阳精之道，服御灵晖，口啜皇花，仰餐飞根，存七曜於紫景，行三道於金门，洞阔狭於渊景，明日月之方圆，睹朱阶於洞阳，入炼肠於广寒，登七宝於玄圃，攀飞梯於灵关，回阳精於浮黎，采黄气於郁单，傍金翅於高木，过石景以映颜，修御灵图，遂感神真，乃三景垂映，七精翼轩，五灵交带，四司结篇、西龟定录，名题高晨，故位登南极上元之君。此道高妙，非庸夫狭学所可言论。今集其所禀，粗说高上玉帝弯言，以标玄虚自然灵文，付上相青童君，掌录玄宫，经万劫之后、当授玄记白简青录之人。如是灵书紫文，及八素真经，紫霞内观日晖中玄，并各言其节事，贵於服御而已，不能总其大根原，恢廓之涣也。可谓攀其枝不测其根，得其道不得其原也。故学宜广访，须上下相成，修始习终，道备气充，万无不仙也。日纵广二千四十里，金分水精晕於内，流光照於外，其中城郭人民，七宝浴池，生四种青红黄白莲花。人长二丈四尺，衣朱衣，与四种花同衰同盛，故有春秋冬夏四时行焉。日行有五风，一时风，二径风，三助风，四转户风，五行风。是故制御日月星宿，游行虚气，初不休息，皆风之梵其纲也。
　　日月运度亏盈者，皆四时之会，藏伏冠带故也。金门之上，日行通明也。金门之内，有金精冶炼之池，在西关耶尼之分。放立春之日，受炼魂於金门之内，曜其光明於金门之外。当此之时，则光景柔鲜，普天气温，其年中一过如此，经四十五日乃止。其月月自复五过，小炼八芒於金门之上，八素经中已具处其要。顺行至洞阳宫。洞阳日之上馆，一名离罗，在浮黎之分。以立夏之日，於洞阳宫吐金冶之精，以灌洞阳之宫，更炼八芒於流火之庭。当此之时，则日光昏盛，阳气溢散，普天大暑，其年中一过如此，经四十五日乃止。顺行至东井之上。东井是月通晖之径，在于逯之分。以立秋之日，日於东井之中，沐浴於景晕，收八素之气，归於广寒之宫。当此之时，故天景高澄，普天气凉，其年中一过如此，经四十五日乃止。顺行至广寒宫。广寒宫是月宫之上馆，七星之华盖，在郁单之界。以立冬之日，伏日精於广寒之宫，更冠带胎养。当此之时，日景阴，普天寒，其年中一过如此，经四十五日乃止。一年日运周度，冠带四乡，合一百八十日，是日所经之分，余一百八十日，属月之度，二景离合，阴阳亏盈，各有分度之限也。
　　金门之内，有高骞之树，高四千里，枝超行二千里，围二百八十里，根深八百四十里，上有#l(登天，玉帝闻其勇猛，勑镇北方，统摄真武之位，以断天下妖邪。真人上白天尊曰：如何得此神将，入於下方，收除魔鬼，救度群生，兔遭横死，日有所益。伏愿大慈天尊，遂其所请。乃勑右侍玉童，驰诏真符一道，径往北方，召其真武神将。其神蒙召，部领神众，径到天尊前长跪，臣已奉玉帝勑命，位镇北方，今日何缘，得睹慈颜，特蒙符召。
　　天尊告曰：吾於上元宫中，大会说法，忽下方黑毒怨气，冲上天界，大众咸惊。汝宜往彼，收断妖魔，拔济魂爽。真武神将，敬奉天尊教勑，乃披发跣足，踏螣蛇八卦神龟，部领三十万神将、六丁六甲五雷神兵、巨虬狮子毒龙猛兽，前后导从，齐到下方。七日之中，天下妖魔一时收断，人鬼分离，冤魂解散，生人安泰，国土清平。真武神将与诸部众，还归上元宫中，朝见天尊曰：昨奉教命，往下方收斩妖魔，仗慈尊力，乃於七日之内，天下邪鬼并皆清荡。天尊曰：善哉，汝等诸神，得无劳乎。於是真武神将，乃交乾布斗、魁罡激指，上佐天关，而作咒曰：
　　太阴化生，水位之精，虚危上应，龟蛇合形，周行六合，威摄万灵，无幽不察，无愿不成，劫终劫始，剪伐魔精，救护群品，家国咸宁，
　　数中末甲，妖气流行，上帝有勑。吾故降灵，阐扬正法，荡邪辟兵，化育黎兆，协赞中兴，敢有小鬼，欲来现形，吾目一视，五岳摧倾，
　　急急如律令。
　　奉礼咒曰：
　　太初太易，无象无形，莫知重浊，孰辩轻清，吾於混沌，分其昏明，天得以健，地得以宁，民得以养，物得以萌，邪得以正，神得以灵，
　　三才之内，万类咸亨，大朴既散，仁义乃兴，礼乐既作，奸邪斯行，六谊或失，四民有争，上不宽恕，下不忠贞，或魔或鬼，或妖或精，
　　恣横荼毒，干扰生民，全家疾患，累岁官刑，财物耗散，骨肉伶仃，性命枉逝，灾祸相萦，秽杂之气，上达天庭，天尊有命、令与安平，
　　有妖皆剪，无鬼不烹，瘟疫之吏，束首伏应，鬼精灭爽，邪魔摧倾，
　　吾有十万力士，五千万兵，天上天下)#2行二千四百里，围二百八十里，根深八百四十里，得食其实，身生金光之色。上有#3金翅之乌，彼翼皆周其境，下有流火之庭，纵广八十万里，其中则有炎光八炼自然玄丹。诸是上真万仙，皆以立夏之日，悉诣火庭八炼玄丹之中自炼，更受津源鲜通百神之容也。
　　凡后学得仙，莫不经洞阳之宫，受八炼而升天也。受炼过，便得食空青之花，金翅之乌皆以羽衣结为飞仙之服，给於受炼之身，以登玉京九凤之台也。
　　凡上学之士，服日月之道，以立夏日正中，取真珠八分，又丹书八炼丹胎玉符黄纸上，投清水中，向南沐浴，临瓮，叩齿二十四通，微咒如立春之文。毕，引气八咽止，还室内烧香，以炼丹和紫粉，囊诸粉以粉身，摩两手令热，拭面及通身，首南而卧，叩齿九通，瞑目握固，思日光紫气累重，下冠己身，思已在日景之内，日景回己身，上升洞阳之宫，在空青之林，流火之庭，思南极洞阳真人，讳融珠，形长八寸，衣绛章单衣，头戴日精通阳之冠，口吐赤气勃勃，如火之炎，以烧己身。须臾，掇取青林之花，以与己食，花味甘，觉体匝热，咽气八十过止，微咒曰：
　　日景耀罗，绮含玄阿，流火洋洋，万津扬波，空林郁青，金翅婆娑，八炼朱丹，芳芝恬和，金关四张，皇人之家，灵晖吐精，仰啜飞花，左攀玄上，右策命魔，身登高台，逝眄渌那，八景翼霄，紫琼丹霞，气同玉真，命齐灵柯，长宴九玄，路无倾嵯。
　　咒毕，便服八炼丹胎玉符，咽气八十过，咽液三十六过止。
　　行此道，暮卧，又当以立夏日始，至立秋，以两手心摩心上，左右各八十过，思日在心中，月在心下，日月光映照匝身，叩齿十二通，咒曰：
　　朝游青林，夕宿朱台，流火万丈，受炼玉胎，魂宁魄悦，万神熙颐，极日永月，三光齐期。
　　咒毕。便卧。行此八年，则入火不然，面有朱容，得与融珠面共语，降致丹霞，飞升上清。
　　东井之内，有广灵之堂，中生三花高环之树，高四千丈，枝超行二千里，围二百四十里，一劫则生自然三气之花，花似芙蓉之晖也。得食一花，年同一劫。上有金翅之乌，披翼周匝其境。下有青芝玉膏之泉，名为东井，深九万丈，纵广九千里，旸谷神王所食之泉也。诸上仙万帝，皆以立秋之日，悉诣广灵之堂东井之泉，沐浴自炼，更受津源通真之容也。
　　凡复学道成，莫不诣东井沐浴，炼於玉膏之泉，而升天也。受炼过，便得食三气之花，金翅之乌皆以羽衣结为飞仙之服，给於受炼之身，以登东华青宫也。
　　凡上学之士，服日月之道，当以立秋之日哺时，取龙脂三合，龙骨亦佳，又青书龙景九炼之符白纸上，合投清水之中，向东沐浴，临瓮，叩齿二十四通，微咒如立春之文。毕，引气九咽止，还室内烧香，以龙骨为粉，粉身，两手摩拭面目通身，东首而卧，叩齿九通，瞑目握固，思日光紫气累重，下降匝己身，己在日景之内，日景运兆身，上升广灵之堂东井之中，高环树之下，思丹灵少阳真人，讳勾上真，形长九寸，着青羽飞衣，头戴通精曜光之冠，口吐青气，以灌哺兆身。瑠璃之器，请玉泉青芝之膏，以灌兆形，食以三气之华，觉其味甘香，体觉匝热，因咽气九过止，而微咒曰：
　　玉阙兰室，日华高骞，三华结秀，妙景拂晨，太素回真，曲灌玉泉，形栖广灵，虹映朱轩，洞阳吐精，东井炼魂，五帝冠带，变貌金颜，恰颐、明鲜，以成玉仙，丹灵少阳，使我自然，金翅拂饰，羽服辉晨，翻然凌虚，上啜日根，体镜水精，龙舆光欣，羽驾来迎，上造玉皇之前。
　　咒毕，便服龙景九炼之符，咽气九十过，咽液二十四过止。
　　凡行此道，暮卧，又当以立秋日始，至立冬，以两手摄两肩并，各三十二过，日在左肩井中，月在右肩井中，二光映照匝身，叩齿十二通，咒曰：
　　左日右月，二景监灵，暮息少阳，朝登玉清，三魂守室，七魄固形，万神辅翼，与景齐并。
　　咒毕，便卧。行此八年，通身光明，面生青晖之精，与少阳同言，降致绿軿，飞行玄虚，上升玉清也。
　　广寒之宫中，生青花之林，高四千丈，枝超行千二百里，围二百四十里，其叶似竹而赤，其花似镜而明，其子似李而无核，所谓绛树丹实。得食其叶，寿益万年，得食其花，与日伺灵，得食其实，游宴玉清。上有金翅之乌，披翼周匝其境，下有广寒之池，生自然九炼洪泉、深五万里，纵广五千里。上真帝皇，高仙真人，皆以立冬之日，登广寒之宫，采青花以自拂，临广寒之池，灌洪泉以炼真也。
　　诸后学道成，及学士七祖应升天堂者，莫不经广寒之宫，入九炼之泉，受炼而升天也。受炼过，便得食青林之花实也。金翅之乌，皆以羽衣结为飞仙之服，给於受炼者身，以登玉清上宫也。
　　凡上学之士，服日月之道，当以立冬之日夜半，取云母三合，又墨书日魂炼精阴符青纸上，合投清水之中，向北沐浴，临瓮，叩齿十二通，微咒如立春之文。毕，引气九咽止，还室内烧香，以云母作粉，粉身，两手摩拭面目，北首而卧，叩齿九通，瞑目握固，思日光紫气累重，下绛匝一身，存己在日景之内，日景运兆身，上升广寒之宫青花之林，九炼洪泉池中，思阴灵玉景真人，讳玄上冥，形长五寸三分，着玄虚锦衣，头戴通阳玉晨之冠、口吐玄气之云，以灌兆身。金盘请九炼洪泉，以灌溉兆形，授以青花之实，食之味甜，体觉匝热，因咽气五十过止，微咒曰：
　　九曜生晖，焕芒玄枢，广霞峨峨，寒宫悠悠，四老上馆，皇上所游，明玉之轮，五风迅躯，育养寒乡，炼刚鲜柔，八气相推，四乡交周，冠带已整，日魂吐符，绛树赤实，与天同休，金翅拂羽，章服曜无，散烟落晖，之造西嵎，金门兰室，四气相扶，玄上携契，玉景同游。
　　咒毕，便服日魂炼精阴符，咽气五十通，咽液二十过止。
　　行此之道，暮卧，又当以立冬日始，至立春，以两手摩脐下至命门，各五十过，思日在脐下，月在命门中，二光沌黄，洞映一身，便叩齿九通，咒曰：
　　朝饮兰池，夕宿金庐，日月交带，玄荫紫虚，魂安魄宁，万神保居，四真携契，降致云舆，上升金阙，列名帝书。
　　咒毕，便卧。行之八年，身生奇光，项负圆耀，映照八方，乘云飞腾，白日升天也。此日受炼於金门，冠带於洞阳，沐浴於东井，育养於广寒，周流四乡一百八十日，周还金门之上。天数云经三千六百度，则阳气　否，阴气激，百六之交，万灾荡世，天分改度也。学者当随其日之运，采取阳精，则免百六之灾矣。
　　月纵广一千九百里，月晕围七千八百四十里，白银瑠璃水精映内，一分六十，炎光明照於外，其中城郭人民、亦有七宝浴池，八骞之林生乎其内。月中人长一丈六尺，悉衣青色之衣。月中人常以月一日至十六日，采白银瑠璃，炼於炎光之冶，故月度盈，则光明鲜。太素以十七日至二十九日，於骞林之下，采三气之华，拂日月之光，故月度亏，其光微。玄景运行，亦五风梵其纲也，故制日月星宿，游行虚无，初不休息。
　　秋分之日，月宿东井之上，广灵之堂，沐浴东井之池，以炼月魂，明八朗之芒。当此之日，月受阳精於日晖，吐黄气於玉池，秋分之日，诸天人悉采环树之花，以拂日月之光，月以黄气灌天人之容。故秋分是天大会之日，黄气肠精交降之时也。
　　凡求仙之道，每以秋分之日，平旦入室西向，眠坐任意，闭眼思月中白光夫人，姓囗讳囗，形长六寸六分，头作颓云之髻，着素锦飞裙，口衔月光，下入兆身，治命门之中。须臾，月光散为黄气，匝降一身，白光，夫人在月圆之内，采环树之花，散拂黄气之中。夫人口吐阳精，阳精赤，以灌兆形，从内匝外，黄赤二气更相缠绕，洞匝一身。夫人授兆紫书丹字六音，便引黄气三十六咽，引阳精二十四咽止，叩齿二十四通，仰祝曰：
　　青池灵渊，飞泉吐芳，精灌丹晖，散花灵堂，阳降玉芝，阴气混黄，二景潜晖，三道顺行，夫人冠带，沐浴炎光，以津灌身，兰润洋洋，丹书紫字，以镇六宫，内化金仙，外降飞龙，琼舆羽盖，玄张轩昂，云骑来迎，四会八通，七曜紫景，飞行太空。
　　咒毕，又咽气三十六过，咽液二十四过止，便服紫书丹字。行此道八年，夫人现形，与兆共言，通身生紫青之光，空行玄虚，神仙升天。
　　右紫书丹字月魂隐音，题月东境骞林之树叶，结自然之书也。得服此字，寿万年。施日月之道，乃有数十法，至於此音不行也。轻泄，身现世负风刀之考，七祖充无极鬼责，三涂五苦，万劫不原。
　　当以秋分日，平旦东向，丹笔书紫纸上，服之，叩齿十二通，微咒曰：
　　玄晖明白，紫气艳光，郁飕乘日，四六相通，外拂朱花，内结八芒，紫道流焕，我身逸充，得乘景舆，上造帝堂。
　　咒毕，咽气二十四过止。又丹书生紫上，佩头三年，顶生紫光三尺，得给玉女六人，口受灵音。妄告三人，死没鬼官。百年有金名玉字之人，得传一人，秘则神仙，飞行上清。
　　冬至之日，月伏广寒之宫。广寒之宫，则月之上馆，以其时育养月魂於广寒之池，当此之日，纳黄气於玉胞，吐阳精於寒池。诸天人悉以其日，采青花之林，以拂日月之光，月以阳精灌天人之容。故冬至之日，运道履长，黄气阳精纳晖之时也。
　　求仙之道，当以冬至之日正中，入室北向，眠坐任意，闭眼内思月中玄光夫人，姓□讳□形长五寸五分，头作颓云之髻，着玄锦飞裙、口衔月光，下入兆身心中。须臾，月光散为黄气，洞匝兆身，夫人在月圆之内，采青华之林，散拂黄气之中，口吐阳精，阳精赤，以权兆形，从内匝外，黄赤二气更相缠绕，洞映一身。夫人授兆紫书丹字六音，便引黄气三十二咽，引阳精二十四咽止，叩齿二、十四通，仰咒曰：
　　玄阴寒池，流泉浩庭，飞花散景，吐黄纳精，二气缠绵，玉芝虚生，天人嗽香，夫人翼灵，兰池滂沱，流黄郁冥，普天，纳晖，降及我形，还童炼容，反白结青，紫字东宫，丹书缘名，飞骑羽盖，四真匡軿，携我同升，俱造玉清。
　　咒毕，便咽气三十过，咽液二十四过，止，服紫书丹字。行此道八年，夫人授兆明月之珰，丹字之道，飞行玄虚，上升玉清。
　　右紫书丹字月魂隐音，皆书月中北境青花之林，结自然之书也。皇上真人，诸天人皆以冬至之日，采紫书丹字而服之。得服此六字，无量寿光映兆之身、与天人同年。其法至重，帝君所秘，轻泄灵音，身被风刀之考，七祖充无极鬼责，三涂五苦，万劫不原。
　　当以冬至之日正中，北向，墨书青纸上服之，叩齿十二通，微咒曰：
　　扶晨濯耀罗，圆光蔚玉清、玄晖冠绮合，太漠鉴丹灵，
　　芬珠理幽觉，紫字间花青，皇上耀道支，烟秀洞虚明，
　　灌我黄气池，漱我太阳精，上拂景中林，仰啜天人英，
　　空飞重玄上、日月同根荣。
　　咒毕，咽气二十四过止。又丹书生紫上，佩头，有无量寿光映兆之形，得给玉女六人卫兆之形，得给玉童六人卫兆之身也。妄说灵音，以告三人，死没鬼官，不得又仙。百年之内，有金名帝图，绿字紫清，得传一人，秘克神仙，飞行太空也。
　　春分之日，月宿金门之上。金门之上，则有通灵之门也。以其时，月於金精冶炼之池，受炼於石景水母，莹饰於花光。当此之日，灌阳精於金门，纳黄气於玉泉，皇上真人，诸天人皆以其日，采骞树之花，以拂日月之光，月以黄气灌天人之容。故春分之日，万气氤氲，神景皆和，黄气阳精降接之时也。
　　求仙之道，当以春分之日哺时，入室西向，眠坐任意，闭眼内思月中青光夫人，姓□讳□，形长九寸，头作颓云之髻，着青锦飞裙，口衔月光，下入兆身两目之上。须臾，月光散为黄气，流布一形，夫人在月中央，采骞林之花，散拂黄气之中，口吐阳精，阳精赤，以灌兆形，从内匝外，黄赤二气，更相缠绕，洞匝必身。夫人以紫书丹字六音，授於兆身，便引黄气二十四咽，引阳精十六咽，叩齿二十四通，仰咒曰：
　　金冶八炼，丹池浩渊，玉膏滂沱，流洒八骞，黄气郁升，阳精结烟，采花兰庭，飞裙诜诜，夫人嗽香，皇上灌津，柔景时融，润匝诸天，丹晖八朗，光明洞鲜，迥曜曲映，下降我身，得与月魂，长保灵年，乘空驾浮，之造无间。
　　咒毕，咽气二十四过，咽液十六过止，便服紫书丹字。行此道八年，夫人授兆丹字真音，月中飞花以拂兆身，面有金容，飞行上清也。
　　右紫书丹字月魂隐音，皆书月中西境骞树之林，结自然之书也。皇上真人，诸天人皆以春分之日，采紫书丹字而服之。得服此六字，则炎光映兆之身，月中玉佩七宝，可得而明也。其法至秘，皇上书此音於皇上玉章之内，故为高上之龙书也。轻泄灵音，七祖充责，长役鬼官，身役风刀，万不得仙。
　　当以春分之日哺时，白书黄纸上服之，叩齿十二通，微咒曰：
　　太晖曜中天，明霞焕金房，玉字罗庆云，丹书结成丛，飞歌散朱林，
　　窈窕太漠中，灵音自然唱，微辞八素宫，诸天嗽金香，流津灌我容，
　　灵同天人德，皇上降紫童，运我凌九虚，上造朱月宫。
　　咒毕，咽气二十四过，又丹书紫上，佩头，则三年生自然紫光，映兆之形，得使玉女六人。妄说灵音，以告三人，死没鬼官，七祖充责，万劫不原。百年内有真人，听一传，秘克神仙，飞行上清。
　　夏至之日，月伏洞阳宫。洞阳宫是日之上馆，以其时，月於流火之庭，冶炼於八芒，鲜明於月魂。当此之日，灌黄气於洞阳，纳阳精於火宫，八素真人，诸天人皆以其日，采空青之林，以拂日月之光，月以阳精灌天人之容。故夏至之日，景气激阳精，降阴纳灵，二景接晖之时也。
　　求仙之道，当以夏至之日夜半，入室南向，眠坐任意，闭目内思月中丹光夫人，姓□讳□，形长八寸八分，头作颓云之髻，着丹锦飞裙，口衔月光，下入兆身绛宫之中。须臾，月光散为黄气。匝降一形，夫人在月中央，采空青之花，散拂黄气之中，口吐阳精，阳精赤，以灌兆形，从内匝外，黄赤二气更相缠绕，洞映一身。夫人以紫书丹字六音，授於兆身，便引黄气，二十四咽，引阳精十二咽止，叩齿二十四通，仰咒曰：
　　流火万顷，洞阳之精，阳安之馆，三华玉城，金仙内映，八素四明，九曜降气，元上高灵，夫人嗽香，散花玉清，丹书紫字，结音空青，兰池玉润，流洒八冥，朱光翳普，天仙鲜荣，回晨曲曜，映监我形，得与朱月，同死同生，乘空驾虚，参御飞軿，玉女翼位，金童辅灵，翠羽轻盖，上造帝庭。
　　咒毕，咽气二十四过，咽液二十过止，便服紫书丹字。行此道八年，夫人授兆丹书真文，月中玉珰，今兆飞升上造洞阳之宫也。
　　右紫书丹字月魂隐音，皆书月中南境空青之林，结自然之书也。八素真人，诸天人皆以夏至之日，采紫书丹字而服之。得服此六字，与八素同年，则项负圆明，映照十方。其法至秘，皇上八素真人，书此音於八素玉章之篇，故为高上之妙经。轻泄灵音，七祖充责，长没刀山，身没风刀，永不得仙。
　　当以夏至之日夜半，朱书白纸上服之，叩齿十二通，微咒曰：
　　阳精丹池，流火郁飙，金轩翼虚，玄晖拂霄，八素采兰，散香玉朝，青林垂柳，风振琼条，丹书紫文，含秀荣翘，流芬灌津，普润无辽，得与玄景，齐光紫霄。
　　咒毕，咽气二十四过止，又丹书紫上，佩头三年，日月玄晖映兆之形，月光夫人授兆真书，给玉女六人。轻传非真，七祖充责，万劫不原。秘修八年，则云舆来降，白日升天，飞行玉清也。
　　右月度周流四乡，故与日有朔望之期，日道阳，月道阴，虽同运而转，至於冠带，各居四节。故日分一百八十日阳，月分一百八十日阴，数经三千六百度，与日合，则阳气激，阴气否，则太阳九数运周所加，便天地改宿，万疠荡泄，灭恶除凶。学者不知天地之运，则不免阳九之灾也。
　　凡积学之夫，鲜有坐致龙舆，而高登云阙者也。徒劳岩岫。绝谷咽液，服御日月，而不知玄景之分，广狭城郭，七宝朱林，运宿四乡，亏盈之期，飞根不可得而掇，皇华不可得而采，阳精则不为降，阴精则不为映，日月之道，望之远矣。若能勤寻其本，知有运度之景，城郭丘墟，朱林渊池，月中夫人姓字，则日月感降，亦无烦远求艰难之要，　自然得乘云舆飞轮，上造日月之门也。
　　紫书丹字，结於八素自然之气，高玄羽章，以生月中八骞之林，字有紫光，焕於月光之明。八素真人及诸天，悉采八骞之林紫书丹字而服之，散香以拂日月之光也。此音悉表大洞真经，故曰高上之文。得服此字，面有金容，项负圆明，日月洞映，不学而仙也。其法甚重，高上所秘，不得轻泄。依科七百年内，若有金名东华，紫字上清，合真之人，听得三传。自无此骨，秘之玉关，万劫不宣也。
　　右八炼金冶化仙真符，以立春之日，黄书青纸，投水中沐浴，则通身炼化，招日月之玄晖，降真人於玉庭。并黄书青缯，佩身八年，与真人交言，降致云舆，飞升金门之上，受炼於金冶之池也。
　　右八炼丹胎玉符，以立夏之日正中，丹书黄纸上，投水中沐浴，则内外炼化，招飞根於阳精，致黄气於黄华，回日月以玄映，感真人於玉字。又丹书黄缯，佩身八年，真人下降，授兆真文，飞空玄，上升洞阳之宫也。
　　右龙景九炼之符，以立秋之日晡时，青书白纸上，投水中沐浴，则骨髓炼变，招玄晖於紫景，致阳精於飞根，纳黄气於水母，降真人於紫轩。又青书白缯，佩身八年，头有日圆之明，飞行太宫，上升广灵之堂。
　　右日魂炼精阴符，以立冬日夜半，墨书青纸上，投水中沐浴，一身血精并被炼化，致日精於紫景，降飞花於八骞，炼五府於玉池，运兆身於广寒。又墨书青缯，佩身八年，身发金光，项有圆明，真人下降。授兆真文，飞行太空，上升广寒之宫。
　　七星去地四十万里，围七百二十里，皆金精瑠璃为其城郭，七曜紫晖烙其光、其内则诸天人众真之游馆，广寒则其华盖也。其一昼一夜，则运转周天一度也，亦如日月之轮。其内亦生七宝朱林，如是人定之后，生气之初，七星受炼於广寒之宫，明鲜紫景於七曜之晖。当此之时，七曜焕落，流精竟天，紫景吐津，以灌诸天，於是众真帝仙，皆以其时，莫不采七曜之晖，紫景之兰也。
　　凡上学之士，服日月之道，当修七曜之妙法。每以人定之后，当於别室烧香、北首而卧，安身定神，弃绝异念，专心在灵，叩齿二十四通，存思七星焕明北方，己身卧於七星斗中华盖之下，七曜之光流焕紫景之外，冠覆於己身，己身在紫景之上七曜之中，内外郁冥，都无所见。良久，豁除七曜之光，化为七童子，各在一星之上。第一童子讳枢明，第二童子讳曜灵，第三童子讳北元，第四童子讳宝精，第五童子讳丹婴、第六童子讳虚清，第七童子讳紫瑛。七童子吐七宝之光，以哺饴兆身。枢明童子吐紫景之光，跃灵童子吐金精之光，北元童子吐瑠璃之光，宝精童子吐白银之光，丹婴童子吐玉精之光，虚清童子吐宝珠之光，紫瑛童子吐珊瑚之光。七宝之光、同入兆身，便引气四十九咽，微咒曰：
　　金精凝化，结元七灵，紫曜焕落，朱景洞明、华盖徘徊、轮转寒庭，宝光熠熠，七跃婴婴，玄晖吐兰、芳芝流盈，夕寝灵馆、朝登玉清，璇玑运路，紫景翼形，宴辔云轮，策御飞軿，游盻八极，三道合并。
　　咒毕，咽液七过止，起以粟米之粉粉身，令匝而卧。如此七年，身生七宝之光，头有紫景华盖，恒冠兆形，得使通登玉童七人，条政飞云玄舆，来迎兆身，上升北辰。此道秘妙，上真所修，不行下世。若有刻简玄名於未生之前，记青录玉文之人，当得此道。得者克成上仙，为万仙之师宗也。轻泄失明刑残，七祖充责刀山食火，三涂万劫不原，学士明慎，四极之旨，深宝之焉。此七童子，即七宝之内精，化为七曜之上真，知其名则不死，修其法则神仙，泄其讳则失明。晨夕存念，则恒卫兆身。若有灾厄困危之事，叩齿七通，呼七童子之名，灾即自消。此道正可独知而已，怀抱珠玉，岂可放於垢尘也。明慎秘之。
　　高上命四司五帝及诸天王，遣监真领仙，恒履行五岳，及诸名山。世间有三道之要，黄气阳精之法，丹书紫字之文，便列名於东华，奏札於金阙，以玉童玉女各七人，侍卫有经者身。若轻泄灵音，替慢宝文，为玉童所奏，罚以五帝神兵，死役三涂五苦之中，七祖充责，万劫不原。
　　修行三道之要，当以月生三日、十五日、二十五日，一月三朝日月之光，夜半则朝七星之精，再拜心念，愿升三光之景，服御灵晖之容。如此七年，则日月感降，授子神真之道也。
　　若有金名玉字，列奏玄图，应得此文，师当依盟对斋九十日，或二十七日，或三日；弟子赍上金七两，黄纹四十尺，青缯三十二尺，告盟而传。无盟轻泄，师被考没身，弟子轻窥天真，失盟刑残，七祖获罪，三掠不原。天文妙重，紫书丹字甚秘，故以盟信宝之，不得轻传，学士被此之考，明慎之也。如是灵经，生於太空之内，书於玄圃之上，积石之阴，金堂玉室之裹。灵文焕曜，紫字郁霄，神童翼灵，玉女散香，各三千人侍卫神真。南极上元君受之於高上，投盟於太空，以传太微天帝君，天帝君传西龟王母，王母传金阙帝君，帝君以付上相青童君，使授后学得为真人者。今封一通於西城山。
　　凡学仙不修此道，徒勤感真，正可得下仙，不死而已，望披天关登金阙，永无由也。既御三道，修行八炼，纵不得白日飞腾，隐化之日自然即变，上升金门四乡之宫，更受炼於玉池，得给金翅之羽服，上登金阙之宫。故此法高妙，不与凡经齐伦，有得其文，不学自仙也。中皇仙人、玄子生、墨翟子、赵延甫、宁康伯、彭鉴、安期、帛高之徒七百人，寻道履苦，情贯玉虚，虽腾身霄崖，游盘五岳，不得三道之要，故不得上登金门之内，受谒金阙之格，今由飙身云虚，为玉清策辔，司迎上真，何异始学勤苦下世，望登云阙之游乎。如苏子林、谷希子、幼阳君、王乔、赤松、皇人、青真之徒，始学便修三道之要，黄气阳精丹书紫字之法，便得超凌三清，登青华之宫，更受上品妙经，诣金阙受号，位登玉清上真四极之任，如此岂不异於有志乎。王君以经传南岳夫人，今封於阳浴宫南洞之室，有志者勤寻其文。
　　上清黄气阳精三道顺行经竟
　　#1按《正统道藏》原本，在此文后忽插入十个版面，共计五十行错简，其文字内容为《太上说真武本传神咒妙经》，与本篇无关。今姑且保存《道藏》本原样。
　　#2《道藏》原本错简止於此。
　　#3以下经文接前错简断处。
　　
