太上虚皇天尊四十九章经
　　经名：太上虚皇天尊四十九章经。撰人不详，似出於隋唐之际。假天尊为妙行真人等演说教义。一卷。底本出处：《正统道藏》洞真部本文类。
　　太上虚皇天尊四十九章经
　　立功章第一
　　天尊曰：凡欲修道，建功为先。是以诸天上帝、诸天高尊、诸天真人、诸天神仙，咸以功勤超圣真位，诸天记功而为品格。积功满千，形神俱仙；功不及千，形灭神仙；功及兆民，玉清之宾。凡蜕为仙，仙化为真，真人无碍，洞合自然。消则为炁，息则为人，神通自在，变化无形，飞行三界，出幽入明。吾昔在世，立世之功；吾游天中，诸天奏功。一切众生，咸愿济拔，心不退转，自得真道。
　　斋戒章第二
　　天尊曰：斋戒者，道之根本，法之津梁。子欲学道，清斋奉戒，念念正真，邪妄自泯。一切众生，舍清浄域，耽嗜荤膻而以触法。譬如饿鬼，啖食死尸，火烧饥肠，无有饱满。又如蝇虫，争夺臭腐，妄为膻香而以触法。三宫溷浊，六腑不净，尸魄欣昌，乐於死地。子当割嗜欲根，入清静境，无作诸苦，无造诸恶，无生诸见，无起诸邪。子观戒文如世法律，欲有所犯，惧金木刑。子於戒文，精意奉持，凛然在前，如对所畏。秉心正严，灭一切想，谛听不二，可会正真，是吾弟子。
　　识本来章第三
　　天尊曰：虚无自然，道所从出，真一不二，体性湛然，圆明自足，不堕诸见。远离尘垢，学无所学，修无所修，於中了然。不去不住，不取不舍，无乐无恼，无死无生，无古无今，是真解悟。观诸形相，等皆虚空，灭除世幻，体合自然。
　　善应章第四
　　天尊曰：人有一善，百神俱泰。人有十善，司命储算。人有百善，东华注名。人有千善，福及七祖，死魂为仙，万善既备，玉符下迎，千神来朝，白日登宸。
　　法力能捍章第五
　　天尊曰：子知悲人，不能悲身。地水火风，假合四大，埏土为器，托炬火中而得坚固。子身犹器，法犹炬火，能捍子身，成不坏质。
　　积善为宝章第六
　　天尊谓妙行真人曰：子登宝山，周行左右，万宝纵横，无不可爱。当下山际，能勿持乎？妙行真人曰：不持以归，是谓自弃。天尊曰：善哉。人生於世，如在宝山，种种善缘，皆为宝也。子不造善，当来离世，是犹登彼宝山空手而归，不持一物，后无悔乎？
　　除垢章第七
　　天尊曰：子形不净，受诸染着，积垢於身，必思澡渐。心垢不净，六根所染，弗思其澣，兹为迷惑。是故身垢不净，以世水洗之；心垢不净，以法语洗之。六根清净，表裹洞明，无毫发染，方造无为。
　　味道章第八
　　天尊曰：子之食蜜，徧口皆甜，舌有余味。味吾之言，有甚於是。
　　断因缘章第九
　　天尊曰：一切众生，从因生因，从缘生缘。以因缘故，结诸烦恼，成无量业，堕於生灭，轮转不穷。如浪中沤，几成几坏。尔须了悟，本来皆空，自生诸见，自着一切，种种眷属，是烦恼根，与牢狱等。此心不悟，如大罪人，无始以来，身被挚缚，无有解脱。吾今为汝灭前后因，断一切缘，识因非因，识缘非缘，不因不缘，湛然常定，无去无来，无离无着，一切解脱，超出三界。
　　自新章第十
　　天尊曰：一切男女，於三宝前稽首归命，洗涤垢秽，令心地净，悔过自新，誓勿复造，可以为吾弟子。其有男女，处世以来，於三宝前内省於中，无可忏悔，是吾真弟子。
　　布施章第十一
　　天尊曰：有余而施，非难不足，施之为难；施所不欲，非难施所，甚爱为难。一切诸福，皆自欢喜中来；一切布施，生欢喜心；一切财宝，众生性命。或施以物，归献三宝；或施以法，觉悟一切。种种善果，福报无边。
　　勤行章第十二
　　天尊曰：知吾道者，复不能行；行吾道者，复不能久。难至於道，知而能勤，久而不怠。如渡沧海，日求着岸；终始若一，道为子得。
　　炼秽成真章第十三
　　天尊语妙行真人曰：子未生时，混混沌沌，本无一物，视听不得，与真常会，无有名相，孰为妙行？吾今为汝，究未生理。种种形相，俱为幻假，眷此幻身，与我为累。譬如铸剑，煅炼滓秽，始见精钢；勇烈无滞，当成妙器。
　　演化章第十四
　　天尊谓妙行真人曰：从吾道者，是名善业；离吾道者，是名恶业。太上立德，其次立功，其次立言。成有等差，同归于道。一切众生，颠倒妄想，造地狱行，不自觉知，踊跃相进，投於爱河。汝为众生敷演教法，启方便说而为接引，当得福报，同证无为。
　　真成章第十五
　　妙行真人问天尊曰：何者名为真人？复修何道，获证此果？天尊曰：精心苦行，绝世所欲，不兴妄想，无有染着，炼形化炁，炼炁化神，炼神合道，体入自然。敛万法归於一身，以一身而化万境。不滞有无，永绝生灭，是名真人。
　　三乘等差章第十六
　　天尊曰：末学之士，目不妄视，耳不妄听，心不妄知，禁约一切，泯绝万态以致於道。至学之士，视无所见，听无所闻，心无所知，动无所逐，以观众妙。大乘之士，无见而无不见，无闻而无不闻，无知而无不知，内外洞然，达彼无间，故能参宇宙而游无尽之域。
　　以言劝善章第十七
　　天尊曰：赠人以财，不若赠人善言。黄金虽贵，用之则穷；善言於心，终身为宝。一切神仙真人，皆以无上要言得成道果。子能持是说，普告众生，令得奉行，获福无量。
　　苦乐先后章第十八
　　天尊曰：学道之士，断诸爱欲，却绝肥鲜，长斋清思，研味至道，是为苦中求乐，能知其乐，不见其苦。一切众生，贪恋荣华，迷惑声色，肆情纵欲，造诸快乐者，是造诸苦。吾道苦而后乐，众生乐而后苦。吾今告子，当明慎之。
　　不二门章第十九
　　天尊曰：吾道无亲疏，吾眼无贵贱，一切众生，皆以等观。有善性者，与成其善；有道性者，与证其道。若有所择，是有二门。
　　不杀章第二十
　　天尊曰：子欲学吾道，慎勿怀杀想。一切诸众生，贪生悉惧死。我命即他命，慎勿轻於彼，口腹乐甘肥，杀戮充啖食。能怀侧隐心，想念彼惊怖，故当不忍啖，以证慈悲行。
　　清净章第二十一
　　天尊曰：学道之士，以清净为本，长斋眇思，啸咏太无，观诸邪道，如睹仇雠；远诸爱欲，如避臭秽。除苦恼根，断亲爱缘，冥冥浊海，自得净界。如白莲花，生淤泥中，亭亭出水，不受污染。五脏清夷，三田华素，太玄真人，自与子邻。
　　不妄章第二十二
　　天尊告妙行真人曰：大乘法可出三界。如不行吾道，即是以我为妄。吾以不妄，故得证此。故信者心之宝，一切真人，皆以信心得成道果。
　　慈悲章第二十三
　　天尊曰：汝等众生，以慈悲为本，睹一切物，常行不忍。世人痛苦，如在我身，当愿救护，普令安乐。一切众生，以愚痴故，陷诸罪苦。尔不救拔，等是愚痴。常行大悲心，自成无上道。
　　万法归一章第二十四
　　天尊曰：万派枝流，同归于海；万法纷纭，同归于道。众生执着，自生分别。当有圆通无阂，一贯诸义。
　　断秽浊章第二十五
　　天尊曰：一切众生，皆自秽浊中来，复以秽浊而往。有能清净信吾戒言，不受染着，断除杂想，即得出离浊浪，入我法门，无去无来，永超尘劫。
　　洗心章第二十六
　　天尊曰：六根不净，当洗其心，心不受垢，自无诸秽。故心为宰官，统御一切，降伏其心，犹驭猛虎，如有纵怠，反伤汝身。
　　证真章第二十七
　　天尊曰：学道之士，清虚而容，非拯危而济难，慈向万物，灭毒恶想。观一切众生，如我眷属，有饥寒者，念与衣食；有疾病者，念与医药；有冤雠者，念与解释。如是慈悲心，种种不可量，当来及后世，证彼真人行。
　　财为患本章第二十八
　　天尊曰：财为患之本，聚财为聚业；财为爱欲根，能起一切罪。若以财非财，始可入道境。
　　至言普润章第二十九
　　天尊曰：一切众生，牵於情爱，如蹈猛火，靡得休息，从少至老，不自知觉。吾言如甘露，能洒一切，使其心地，自得清凉。
　　忍辱章第三十
　　天尊曰：忍者身之宝，慎勿与人争。一切诸魔来，吾以忍坐胜，不与群魔竞；来者自反戈，损人还自损，我实得安靖。一切诸真人，皆以忍辱故。
　　造福田章第三十一
　　天尊曰：人生一世间，譬如电光速，婴儿化老耄，倏忽春梦中。勇猛进於善，自己悲不及，处世无福田，瞑目何所恃。
　　正念章第三十二
　　天尊曰：子心无邪念，一念彻虚空，一切虚空中，皆有圣与贤。常作平等观，勤修无上行，自见虚无老，久久入大乘。
　　出有无章第三十三
　　天尊曰：众生迷惑，妄见诸有。吾道本无，有诸众生颠倒，妄见诸无。吾道亦无，非有非无，即有即无。作是解者，能超一切。
　　施言无罪章第三十四
　　妙行真人问天尊曰：何者布施功德最重？天尊曰：以吾言施人，功德最重。妙行真人曰．；处世何物为宝？天尊曰：无罪於身，是为至宝。
　　随缘受报章第三十五
　　妙行真人问天尊曰：宿命因缘，可以知否？天尊曰：汝思见世因缘，则知宿命因缘。汝修见世因缘，则知来世因缘。一炁无偏阿，所种还自生；植此荆棘根，何由望骞林？
　　大力章第三十六
　　妙行真人问天尊曰：世间何力为大？天尊曰：慈悲之力，最为广大。慈悲之心，能化一切；慈悲之行，能伏一切。恶者无与争，暴者无与抗，所向无敌，是为其力广大无边。
　　契道章第三十七
　　天尊谓妙行真人曰：子欲学吾道，口无是非言，心无人我相，身不受染着，方契无为道。众生俱幻化，堕彼色相因，虽知乐是苦，一念了无为。
　　心起忧乐章第三十八
　　天尊曰：子勿包祸心，损害於一切。众生初未觉，神明悉已知。危人还自危，枉彼还自枉。天堂及地狱，一切由心造。
　　道法章第三十九
　　天尊曰；吾道犹炬火，取之无穷，随其所与，能饪熟一切。吾法等泉源，能灌溉枯槁，润泽一切。子身障恼，自与道违。
　　入妙章第四十
　　天尊曰：入我法门者，学至於无所学，行至於无所行，了至於无所了，是谓入众妙门，洞观无碍。众生执着，妄究终始，自谓造於最胜，是犹妄见诸色。
　　去华章第四十一
　　天尊曰：清净者，道之本；荣华者，道之殃。子勿憎淡泊，是中有至味。愚痴恋世欲，类蛾投火光，不知其为害，以至於灭亡。
　　同好恶章第四十二
　　天尊曰：子慎无锜妄，诳惑诸众生，勿怀毒恶心，阴谋诸一切。以身譬他人，好恶元无异，能作是念者，可证无上道。
　　先实后施章第四十三
　　妙行真人问天尊曰：颇谓圣王，以能利益一切，救拔众生，无有厌倦，念念相因，故能成真。若复有人，能作是念，当知果报无差？天尊曰：汝勿轻用，勤修其行，使中实有见道之源，自然流施无尽。
　　超色相章第四十四
　　妙行真人曰：圣王妙相七十二项，负九色光。诸天仙人以是睹天尊也，靡不赞善，恭敬礼拜，无上希有。天尊曰：我以非色，汝妄为色；我以非相，汝妄为相。一切初地，以肉眼故，不能洞观。若以九色七十二相观我，即是离无着有，不可与闻无上之义。
　　一切恃道章第四十五
　　妙行真人问曰：一切有目，可见诸色；至於微妙之法，不可得见。天尊曰：吾道犹日，光明普照，种种色相，人始能别。废日之光，有目绝视。子慎为道，无复中辍。
　　勇决学道章第四十六
　　天尊曰：学道之士，慎无二心，断绝尘染，割弃爱缘，心如寒灰，灭除猛焰，苦身励行，祸难不顾。如矢一发，往而不回，吾保子身，必得道真。
　　魔诫章第四十七
　　天尊曰：学道甚难。鬼神魔王，败人成功，但欲其死，不喜仙道。子将道成，复有诸天仙人来试尔身。仙人之来试也，或试以所欲，或试以所不欲；或试以所难，或试以所畏，皆於心之所不悟、意之所不造也试之。过者诸天保举，魔王奉迎，是谓得道。
　　易心向道章第四十八
　　天尊曰：上士贪善，下士贪财；一切众生，昼不能息，夜不能寐，唯虑货财不足於身。子易其心而学道，安有不得矣。
　　勉行章第四十九
　　妙行真人问曰：学道甚苦，如负重登山，可厌而止？天尊曰：子勉於前，既登绝顶，其苦亦息，俯视一切，皆微眇也。
　　太上虚皇天尊四十九章经竟
　　
