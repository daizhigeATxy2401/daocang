太上玉华洞章拔亡度世升仙妙经
　　经名：太上玉华洞章拔亡度世升仙妙经。原不题撰人。据卷末叙文，乃金朝皇统二年山西汾州天宁万寿观道童杜长春撰。经文假托元始天尊为通玄真人说救度众生，消灾证道之事。一卷。底本出处：《正统道藏》洞真部本文类。
　　解释幽牢救苦拔罪洞章第一
　　尔时元始天尊在玉清境上玄都山中，登九色碧霞宝座，鸣金响玉，普集圣众，五老上帝、十极高真、九天主宰、三界元君、十方得道众真，无量天人，齐同法会。是时有一真人名通玄，从众中越班而出，执简长跪，稽首天尊：臣闻下世欲界众生，不穷#1正教，各起邪心，竟生贪好、贪高、贪贵、贪荣、贪富、贪财、贪宝、贪业、贪冤、贪伤、贪害、贪爱、贪嗔、贪恋、贪心，欺吝憎嫌，奸诈巧佞，谄曲邪妄，虚伪嚣浮，凶顽妬毒，十恶五逆。凭心所弃，弃贫、弃贱、弃修、弃善、弃慈、弃愍、弃性、弃命、弃本、弃真。多贪多弃，无时休息。所为人天难固，鬼道易归，不睹明耀，落堕阴关，万劫沉沦，无有出离。忽于众中贪生惧死者，或以吞霞绝粒，吐故纳新，屈伸导引，望达长生之路，及至临年，以遭轮劫，不免亡身，不系仙籍，将过命终，以归地府。如此等人，是何异因，不成道果，伏愿天尊为众演说。
　　天尊曰：此等众生，只求利於己身眷属，不念济物救於众人，志不守於一法，心不除於十事。通玄真人稽首再拜：何为十事？
　　天尊告曰：一曰不敬天地，忠于国主。二曰不孝父母，祭祀先祖。三曰心怀谄曲，妄起憎妬。四曰淫乱败亡，终身不固。五曰尘情不绝，妄思荣辱。六曰损人安己，虐贫趋富。七曰杀害生命，屠割痛苦。八曰吞啖荤腥，饮食酒肉。九曰轻师慢法，心生嫉毒。十日诳惑至真，指投迷路。缘此十事，不离身心，三业自种，十恶心生，向正法中，尽生分别，所以不得长生之路，脱死之门，失于阳道，落向幽关。
　　通玄真人曰：臣闻幽关长夜之府，在于鬼地深渊，罗酆所主，中有魔王，六洞神君，十二小洞，三官九府，百二十曹，一十八狱，二十四狱，三十六狱，八十一狱，百二十狱，如此大狱，山高三十六万里，山根入水三十六万里，向于其下考对罪魂，风雷霹雳，飞戈飘戟，火翳千重，铁围万仞，金槌铁杖，冰锋霜刃，铜柱铁轮，毒蛇猛兽，刀山剑树，冰池火车，镬汤碓捣，硙磨黑暗，锯解犁耕，万般受苦，无时暂停，永劫幽冥，不舍昼夜，苦痛之声，冲震天地，不可忍闻，此一境罪魂无有解释，仰望天尊特垂哀愍之心，普为救拔。
　　天尊曰：幽冥之间，先亡后丧，一境罪人，在于阳道时，死生不避，劳力用心，自迷自执，自顽自愚，自枷自杻，自罗自网，自缠自缴，自系自缚，自残自害，自损自坏，自意自行，积孽甚多，数不可穷。死当诸狱，罪刑苦痛，此非地狱所招，皆是众生自作自受。
　　通玄真人曰：唯愿天尊大慈大悲，威光暂放，下彻罗山，赦诸罪魂，出离幽暗，得证人天，归崇大道，得见仙风。又缘在地众生，运劫消磨，水旱灾荒，兵戈盗贼，疫毒流行，兆民死伤，六道轮回，无有休息，伏愿天尊普施慈惠，广度沉沦，出离苦趣，睹见光明。
　　天尊曰：吾有玉阙金文，秘于玄都上馆，下凡不闻，可以上消天灾，中证一身，下禳鬼祸，断绝统牵，长生久视，脱离长夜，超腾阳天，吾当为汝开释明通道矣。
　　有无动静阴阳化生洞章第二
　　有无动静，化生根源，阴阳混合，恍惚为门，神为化本，气是生因，
　　刚柔顺逆，内外浮沉，含英构精，故乃化生。混沌自然，浩劫圆灵，
　　含霄灌气，火象开明，动极成灾，静极成泉，阳嘘阴吹，有无合元，
　　四时长育，二气斡旋，春木孕火，为夏红炎，秋金育水，为冬清泉，
　　上下相应，复化生源，五运肇辟，离合根元。阳胞阴胎，守固以神，
　　神为化本，气是生因，神为心本，心以意从，万神寂灵，真气弥盈，
　　千原成一，共守玉瑛，阴魄洪化，阳魂秉生，九变十合，金阙翚联，
　　水为太一，形若含莲，化生大神，玉好精延，太空九气，中有玉渊，
　　湛境纳象，星斗内躔，赤明开图，用周自然，箕回斗历，真气上元，
　　八景冥合，杳入玄泉，玄为神母，阴使阳官，有无长育，动静洪纤，
　　以否调泰，以地合天，左付于右，后极于先，至道之机，太空无关，
　　真一等空，化生之鲜，化极而变，变极而玄，玄中真皇，同一太和，
　　万气齐焉，白云之门，有气如泉，养育混源，大量玄玄。
　　三华始分保胎护命洞章第三
　　天地未生，元气肇始，九十亿劫，三气混沦，九十大劫，三华始分，五老补胎，三元育魂，道用神化，自然成真，太溟分分，大道隐存，倏忽应化，是生精神，神为物灵，混沌斯成，内外相合，二象淳停，以白付赤，阴阳合并，以赤付黑，胞胎乃凝，中有太虚，耀明三清，神空峨峨，元气照明，内有灵童，出玄入青，紫胞解带，莹然真形，仙玄脱胎，产育神英，威仪同化，杳杳冥冥，冥中之精，至真之神，有神能光，有神能明，有神能立，有神能生，有神能荣，有神能清，建于人物，三华妙庭，紫阁朱官，胎光爽灵，潜伏琼根，细微泰宁，中有保胎，叔火之君，中有变婴，和菟之神，中有司男，伯华之君，中有云房，在庭之真，男呼孟非，女呼子宜，元胎炼就，百福来绥，保粹成真，无念元为。
　　天地生成二仪离合洞章第四
　　太始初生，真中杳冥，无物化就，紫云来迎，圆化归真，黄人降灵，元老持符，三界开明，天清地宁，纯阳以生，威神以灵，万物以成，范气左骞，弥光右盈，天垂彩耀，地踊玉瑛，乾坤静默，洞慧洞清，景耀现明，赤甲阳旌，参尾警前，育魂利真，飞吸张奏，乐道为俦，九天八极，大劫交周，建植元命，分布九丘，太初极于阳九，太素极于阴六，为变志真，布化无忧，左啸黄童，右迎地神，阳健阴辉，元精化一，二仪升降，和合自然，四时顺德，造育忘愆，百灵协化，万物咸昌，风俗淳厚，尊崇洞章，五行运泰，其体真常，能冥能光，能存能亡，知而行此，驱阴用阳，外荣恢范，内守天玄，内外忘机，符合真诠，元皇太极，妙道微玄，帝熙持钥，启辟天门，金真朗郁，流响云鸾，玉音摄气，灵风聚烟，紫芝育秀，结化胎仙。
　　五行备足生灵寿域洞章第五
　　天地始分，大道要妙，三才运用，五行灵蕴，周天气者，六期为之大成，终地纪者，五岁为之小成，五行滋茂，瑞气平正，人无夭伤，得全天年，所为吉昌，正宫正征为太一，少宫少征为太素，五行平正，则阴阳无克，阳法顺施，则长生不死，元化馥郁，则生死出入，羽化成仙，默合道体，五星之晶，感降真形，运气备足，至道腾升，五气之运，补缺平腾，续纪延年，运极化源，知生之机，得道之本，五行昌泰，数极于九，九化为一，一化为九，滋而成一，无过不及，金木相生，水火既济，一气充盈，慧性生源，合和四象，九载登真，出幽入寂，化育生成，五气安镇，永保升平，高天澄清，大地安荣，心向至真，咸获登瀛，存亡受庆，十回度人，太清寥廓，妙范氤氲，同一弥光，照玄深根，神一浮景，太华生音，三玄降伏，有炁有象，瑞相生祥，阴复阳明，太素正一，开度生图，高上耀荣，普授天恩，碧简凤篆，丹策龙书，巍巍玄京，霭霭云车，太微妙境，真圣之居。
　　神变炁化无极无穷洞章第六
　　神化无穷，炁化元极，知道显然，正一神气，得其妙用，坎离媾合，
　　阴阳和平，神不离身，真气内荣，神不离体，长生久视，内循灵境，
　　外出尘扃，气化齐迁，游宴玉京，神气相守，结化成婴，内景调泰，
　　金池玉霟，神识超越，一气同升，神乃九真，气化九宫，元洁太素，
　　同明妙本，得遇元功，为神太妙，为真太灵，得一万气，天清地宁，
　　为道之机，为道之生，种种妙庭，真境瑛瑛，子母庆会，朝现三清，
　　阳神为天，阴气为泉，太极无色，太始藏诠，杳杳冥冥，天地湛然，
　　无形无名，万象生成，独立太空，混合万灵，布化无穷，生育万有，
　　把握溟蒙，坦荡仙宫，始见春风，朗然自应，名曰至神，三界仙人，
　　诸天云峰，神化周流，皆由道存，此道秘奥，得之乃真。
　　存亡混合炼炁变仙洞章第七
　　炼炁变仙，最上妙道，识道亡言，太清太明，炁柔炁刚，炁方炁圆，
　　炁冲炁达，炁鲜炁荣，言元华锜，口无恶声，以气合道，以道合真，
　　百神会聚，瑞气绵绵，五脏六腑，出有入无，玄之又玄，凄凄永永，
　　气化为神，五老侍卫，三元斡旋，涤荡九丑，炁极通元，太真妙范，
　　我炁非物，能生众物，我炁无情，能化有情，炁为道母，炁为大神，
　　动而为有，静而为玄，万物造化，智蠢贤愚，上宰下官，皆从道育，
　　应时胎仙，洪造胚，随炁所感，炁妙相传，若亡若存，虹京瑶池，
　　日泽蕊渊，养育赞化，瑞色高悬，神游静境，乐道仙源。
　　水火腾临长生久视洞章第八
　　道本玄奥，生而不灭，久视不衰，然而无祠，洞照三界，流通死生，
　　视之不见，听之不闻，搏之不得，乃谓穷乎，无穷极乎无极也，
　　论其至微，而不可欺，得其利用，溉灌天池，长育周济，生道无遗，
　　水底挑灯，倒行逆施，返老成婴，达者独驰，拙於摄养，智难管窥，
　　泛滥沦溺，上圣垂慈，救度倾覆，与脱崄□，善於取用，妙发玄机，
　　阴日添火，五行未亏，火之弥晦，而不可损，至真之火，明粲经躔，
　　及其电烁，光于九天，上善加佑，无党无偏，身值劫火，火中生莲，
　　静防躁进，岂与物喧，阳恐阴挠，有害灵诠，达兹至邃，长育齐肩，
　　昧者滋惑，焚和毁安，如蛾自赴，竟不回瞻。上帝矜悯，糜烂重痊，
　　万不失一，达观妙玄，阳时加火，长生自然，知斯二者，潜精内默，
　　洞观阳天，无生死中，真境自现，道与神合，显应通玄，道本无为，
　　道本新鲜，回骸起死，以气能元，天光入身，永劫幽玄。
　　超死脱生证凡成圣洞章第九
　　妙道玄微，能兔生死，不入流浪，不居艳景，不染凡华，不归名利，不去贪求，不起憎爱，不生妄想，不生思念，断除死户，能起生门，太一通灵，五行气聚，四象齐生，黄庭大帝，真境清清，玄元真宝，灌顶充盈，浮沉上下，长保利贞，百魔束伏，群妖缩形，静寂常寂，百神随行，周天甲子，细审精诚，北府除记，南简标名，左持金策，右持玉瑛，鸾鹤天仙，来往腾升，形神安静，浩渺开明，至道永固，三魂现灵，坎离交泰，养就仙胎，证凡朝圣。
　　通玄真人稽首拜谢：臣等感荷慈恩，开明谛授，众真敬礼，国泰民丰，酆幽静默，三界欢欣。通玄真人启白众圣：今日幸遇师传第授，各生虔奉，转诵真经，功不可穷，若有得遇玉华灵文，转念者先当清心静意，斋沐焚香，礼拜十方，各令三过，然后面东平座，集神定志，诵经一遍，凶祸不生，诵经十遍，万邪归正，诵经百遍，神鬼钦承，诵经千遍，得保长生，诵经万遍，上超九祖，下荫七玄，终证一身，永为天宫，在世不忘，信受奉行。
　　太上玉华洞章拔亡度世升仙妙经竟
　　叙传授经事
　　汾州天宁万寿观，本唐之开元观，乃阎炼师所居之地也。炼师发挥至德，演畅玄风，真得道之奇士也。迄今四百余年，有唐宋批招、阎公歌咏，刊之于石，可考而知。缘兵火之后，羽衣萧疏，皇统二年冬，道众相顾而叹曰：宁 无愧於先公炼师乎，近闻孝义西郭有杜长春者，盖未冠童子，牧羊得遇仙真，一夕豁然顿悟，若梦者觉、醉者醒，谈说以幽微，教谕以诗词，书翰若龙蛇，至于书符咒水以愈疾病，远近闻其风而悦之，欲请本观住庵行化，以光先师，使教门复振，不亦可乎！道众咸喜，及同慕道之士，於观后创建一庵，延以廊庑，植以松竹，就孝义邀请长春住庵行化。次年上元设醮，趋赴者仅千人，惟杜长春暇日因语道众曰：余有太上真经一卷，未行於世，今欲传授尔等，其经读之，上消天灾，中证一身，下禳鬼祸，救苦拔罪，长生久视，乃修真得道之旨也。道众皆忻抃，愿闻其详，於二月真元节，设醮请经，以为信受，至三月上巳节，设醮传授经一卷，名曰《太上玉华洞章拔亡度世升仙妙经》，书于缣帛，约三千余言，叙以九章，又次真人灵符神咒，付之卷末。是日香华毕集，迎诣太霄殿三清圣位前，传读合众跪听顶戴，莫不愿为终身诵之者，遂命工镂板，印造作帐，遍呈奉道之士，以广其传尔。
　　#1 『不穷』，当为『不奉』之误。 
　　
