太上开明天地本真经
　　经名：太上开明天地本真经。原题通玄三教眉山师舛寿授。底本出处：《正统道藏》洞真部本文类。
　　太上开明天地本真经
　　通玄三教眉山师仁寿授
　　夫大道者，本真也。真是道之本，经乃运之真。天地经本，升降真明；圣贤运本，归返真灵。本来真面目，大道体分明。自乾坤开辟以来，经日月阴阳之道。定寒暑，显晦明，发三光，育万物。显三大圣人之德，体两仪造化之功。明天文，分地理，成世界，立兆民，画卦象，法制度。人造书契，合符明道，结绳而政，以开国成家。钻木取火，以变生为熟。辨药草而治病，教播种以养生。制衣裳以蔽体资身，立器物而应机利用。建宫室，避风雨，置舟楫，渡江河。为人淳朴则仁寿长生，务本真常而道明不昧。发显千贤万圣，升化通灵渐生。众智多狞，争强战国。贪色欲，致叛淫，有兴废，迷本真。逆天地之道，背日月之明。汩汩没没，以浊恶浇漓；世世生生，而顽胆蕴积。忘其道理，乱其纪纲。人衰寿促，世变时荒。故立刑狱以治平，乃制国法而今行。昔乎上圣垂世，开化度人。遂兴三教之机，重剖一真之道。儒体乾坤健用一阴一阳之道，天之经，地之义，民之行，孝之礼，法而制之，谨身节用，不失本真，不废中道。通五常，行四德，知死生，说日用安和，乐而不淫，哀而不伤。充实之谓美，光大而成圣。道体乾坤妙用一水一火之道，日魂月魄，内阴外阳，复命还源，深根固蒂。夺天地之造化，行火候之工夫。温养成丹，同登仙品。不失其所者久，死而不亡者寿。本真坚固，得道长生。释体乾坤大用一权一实之道，随机接物，见色明空，拶有无中道，精修证妙相。比空成就，同入无生。忍全超，有作功。那伽大定以返本归源，实际真如而灵明眼迸。通天彻地，证圣成真。所以三教各称其尊者，道本真一也。生从本真来，死因本真去。得真非女男，明道无来去。儒务本，不致于淫，合天地之德。道守本，温养为功，含天地之化。释返本，明了真归，超天地之表。况今三教错会一真，说务本而邪念恣淫，无制节之谨度；夸守本而傍门失养，无火候之真玄；说返本而妄想迷流，无精修之妙法。今吾三教通玄，多方直指，哀愍死生，开明天地。中天性，天无上天；此地心，地不动地。运天地之大道，经天地之大本。告天祝寿，保国安民。咸资本体，普度冤亲。亡者得化，存者通灵。诸魔无害，万病难侵。然则未能运藏眼之真经，不得真本；未能返真源之本根，不得修养；未能养生保命，不得灵明；未能寂照含空，不得见性；未能觉性圆常，不得通彻；未能通玄彻悟，不得真归。妄求作佛成仙，不得超凡入圣。要且忧死生一事之大，无人我，三教之分。求至人，指经法，明此本，归一真。日用作何修？源本作何得？真性作何见？前路作何归？如然了彻了明，当证非仙非佛。全超圣地，顿彻古今。奉劝儒释道俗、善信贤良，或持运经行，速得通利；若精修解悟，即证无生。明超外道诸经，胜转如来一藏。勿用譊譊万遍，摄归炯炯一真。经义经法经诀，非中非外非心。了真经，非此经，得真本，非此本。当知大道真经，务在口传心印，依法秘授，欢喜奉行。
　　太上闭明天地本真经竟
　　
