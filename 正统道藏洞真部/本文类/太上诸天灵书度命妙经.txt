太上洞玄灵宝诸天灵书度命妙经
　　经名：太上洞玄灵宝诸天灵书度命妙经。撰人不详，约出於东晋。系古《灵宝经》 之一。一卷。底本出处：《正统道藏》洞真部本文类。
　　太上洞玄灵宝诸天灵书度命妙经
　　元始天尊时於大福堂国长乐舍中，与诸天大圣众、飞天神王俱坐七色宝云。是时元始告太上道君曰：颇闻大福堂国十方边土，有悲泣之声不？道君稽首上白天尊曰：入是境七百五十万劫，不闻此土有悲叹之声，不审是何故？天尊又问道君：颇闻弦歌欢乐之音不乎？道君稽首答曰：此土男女自眼所照以来七百五十万劫，不觉国人形有衰老，是男是女，皆同一貌，如是受生，居在福中，恒无忧戚，唯乐是欣。於是元始天尊含笑放五色光明，从口中出照一国地土，灵宝真文於光中焕明文彩，洞耀映朗五方。道君长跪，稽首瞻仰，愿闻其要。
　　元始天尊答曰：汝见真文在光中不？此文以龙汉之年出於此土。时与高上大圣玉帝撰十部妙经，出法度人，因名此土为大福堂国长乐之舍，灵音震响，泽被十方。是故此土男女长寿，无有中夭，不历诸苦，不履忧恼，不堕三涂，不经八难门，无悲泣之声，唯有欢乐之音。生值此世，与经道相遇，真为亿劫宿世因缘，无患之命，岂不乐哉！吾向所以无故笑者，笑此土人不知欢乐从何而来，不知他土复有忧戚。吾过去后，真文隐藏，运度当促，五浊躁竞，万恶并至。感念来生，生在其中，甘心履罪，展转五道，长苦八难，更相残害，忧恼切身，不见经法，不遭圣文，任命生死，甚可哀伤。深愍此辈，不知宿命殃对相寻，所从而来。今当为诸来生说十部妙经，以度天人。汝可勤为用心，正意谛受，忽忘是言。
　　於是，太上大道君即出班稽首，伏受命旨。是时众圣莫不欣庆。元始天尊於长乐舍中说灵宝真文，出法度人，始於此国。是时十方无极世界至真大圣、飞天神王、妙行真人，无鞅数众，一时同会。国土皆以镕金灌地，四边阶道并是碧玉瑠璃宝饰，四匝严整，光明映彻。道法开张，度人无量。是故此国名为大福堂国，生落此地，命无残伤，心无苦恼，体无忧患，适心所行，命过即得度入朱陵。是时男女预以有心，皆得度世。是时大福堂国国土成就，道行东极碧落空歌大浮黎国土。
　　元始天尊於碧落空歌大浮黎国土，坐碧霞之上。是时东方无极大圣众、飞天神王、至真大神、安宝华林青灵始老、苍帝九炁天君、太上真王、青腰玉女、东乡诸灵官，无鞅数众一时同会。国土地形，一时缅平，无有高低。地皆是碧玉，四边阶道，皆金银宝饰严整，光明弈弈。
　　於是，元始天尊告苍帝君曰：此一国土，学仙不乎？有何奇方，颇知宿命因缘不乎？苍帝君稽首上白天尊：自入此境九百九十万劫，初无学仙之人，皆自然不死。是国皆有种种奇妙，有青林之树，树叶并生自然紫书。风吹树动，其树声音皆作洞章，灵音灿烂，朗彻太空。其上恒有九色凤鸟，其鸟鸣时，一国男女皆稽首礼音。鸟落一羽，有得其羽，皆即飞行。是国男女无有衰老，无有哀忧，不履苦毒，不经愁恼，唯乐为生，不知因缘所从而来。生值今世，真为宿因。
　　元始天尊告苍帝君曰：昔龙汉之年，灵宝真文於此国土出法度人，高上大圣时撰出妙经，以紫笔书於空青之林，故风吹此树，其声成音。九色之鸟恒食树叶，身生文章，故人得其羽，即能飞行。当是其时，皆得道真。吾过去后，运度当促，兵灾交行，天人涂炭，甘心履罪，展转五道八难之中，不遇今生，不见经教，痛毒可言。今故说是经，令此土男女知不死之年所从缘来，为来生人开度之根。汝等勤为用心，谛识吾言。苍帝君稽首伏受命旨，一座众圣莫不欢喜。是时碧落空歌大浮黎国，国土成就，道行南极。南极挥黎世界赤明国土、南圃丹霍之阿三元洞室。
　　元始天尊於禅黎世界赤明国土，坐绛云之上。南方无极大圣众、飞天神王、至真大神、梵宝昌阳丹灵真老、赤帝三炁天君、三炁丈人、朱宫太丹玉女、南乡诸灵官，无鞅数众，一时同会丹霍之阿三元洞室。其国土色皆如丹脂，恒生赤炁，有如绛云。四边阶道，并是瑠璃珍玩宝饰，光明焕赫，洞映一国。
　　是时，元始天尊问於赤帝三炁天君曰：此土人命几何？三炁天君稽首答曰：自住是境，三百三十万劫，未闻是土有悲哀之声，但见不老之人。天尊又曰：有何奇方，致如是乎？三炁天君稽首答曰：此国有洞肠之庭，火炼之池。国人一年三诣火池，以火精自炼，莹饰其形，是故致有不老之人。上有南宫好生之君，保人命籍，致无哭尸之声。不知本始从何而来，惟愿天尊告所未闻。
　　元始天尊告曰：此土所以有洞阳一之庭，流火之池者，起於灵宝真文始开之时，文字未明，时与高上大圣玉帝同於此国，以火炼真文，莹发字形，文彩焕曜，洞映五方，因号此土为赤明之国。火精流澳为洞阳之，庭，故人於火庭身受火炼，致不衰老，于今庭人皆真文之功。其法妙重，上置南宫好生之君，掌人命籍，炼死度生，故此国土无有哭尸之声。生值斯世，真为乐哉！吾过去后，真经隐藏，天运促急，五浊争竞，毒流天人，男女涂炭，甘心履罪，展转五道八难之中，不见明教，不遇真经。今故为来生说是妙经，授尔真文，令此国土识有神仙长生不死所从而来，为复世男女开度因缘。勤为用心，勿忘吾言。於是赤帝三炁天君稽首伏受命旨。是时众圣作礼而去。是时禅黎世界赤明玉国，国土成就，道行西极。西极卫罗大福堂世界西那玉国。
　　元始天尊於大福堂世界西那玉国，郁察山浮罗之岳，坐七宝骞木之下。西方无极大圣众、飞天神王、至真大神、七宝金门皓灵皇老、白帝七气天君、明石七气丈人、太上白素玉女、西乡诸灵官，无鞅数众，一时同会浮罗之岳。其国土皆以白玉荐地，黄金为阶，四面珍宝，光明弈弈，洞朗一国。其国雅乐妙音集丽，种种奇异，林木鸟兽声有玉章，金池流精，度一国人。名此国土为极乐国。
　　元始天尊於是问白帝天君：何故名此为极乐国，国有何奇而无哀忧？白帝天君稽首答曰：自入是境七百万劫，唯闻雅乐百和之音，不闻国人有悲戚之声。一土男女，皆面有金容。林有七宝骞树，树生赤实白环，上有凤凰孔雀金翅之鸟，昼夜六时吐其雅音，狮子白鹿，啸歌邕邕。次有金精玉池冶炼之膏，飞天神人一年三下，沐浴其中。流精玄澳，普度无量，是故此国名曰极乐。不知本始所从而来，惟愿天尊告所未悟。
　　天尊言曰：我昔龙汉之年，与元始天王、高上玉帝，同於此土遇灵宝真文，出於浮罗空山之上。凤凰孔雀、金翅群鸟，飞翔其岭。须臾之顷，忽有五色光明，洞照一土，幽隐并见。我於空山之上，演出真文，撰十部妙经，始於此土出法度人，欲令法音流化后生，其法开张。是时人民鸟兽并受开度，是故群鸟恒吐非常雅音，预闻其音，皆发自然道意，生诸善心，行诸善念，一国男女，并得道真。得生此国，皆以前生七百劫来，宿有善名记於天土，致生是国。国有神鸟，昼夜六时吐其雅音，名曰极乐国。生值斯世，无量之福。吾过去后，真经隐藏，天运转促，国当破坏，来生涂炭，不遇经教，流曳五苦八难之中，男女夭命，痛毒可言。今故说是经，令此土人知有宿世因缘之根，为诸来生开度之津，明识吾言，勤为用心。七气天君稽首受命，一时众圣莫不欢喜。是时卫罗大福堂世界西那玉国，国土成就，道行北极。北极元福弃贤世界郁单之国。
　　元始天尊於元福弃贤世界郁单国土北垄玄丘，坐五色玄云之上。北方无极大圣众、飞天神王、至真大神、五气玄天洞阴朔单郁绝五灵玄老、黑帝天君、玄滋五气天君、太上灵君、夜光玉女、北乡诸灵官，无鞅数众，一时同会北垄玄丘之上。国土皆凝水精，瑠璃灌地而行。国有塞池，纵广五百里。池有流精玉芝，中有自然洞灵之观。观高与云齐，方圆五十里，中皆金刻书字，题观四面。其处冥暗，四面无光，恒如暗夜，人不得见。一国男女饮食池水，面如玉脂，初无疾病，无有忧愁，寿三万岁，无有中夭。命终之后，骸骨不灰，万年亦无臭烂之日。国无礼乐，唯知直心。名此国土为无患之国。
　　天尊问黑帝天君曰：何故名此为无患之国，国有何等奇妙之方？黑帝天君稽首答曰：自入是境，五百万劫，一劫之周，便见洞灵之观，朗然而明，劫过便暗。观下寒池，一国男女并就饮食，面色如玉，无有老容，不知疾痛，寿得其年，死又不灰，是故名为无患之国。此土男女唯知受生，不知所从，得如此寿。惟愿天尊告所未悟。
　　天尊含笑，五色光明从口中出，照明一国，洞灵之观朗然而见，四面洞彻，如日中景，城池文彩焕赫，非可称视。一国之人，欢喜无量。天尊言曰：灵宝真文，往於此土出法度人，我封天文於此观中，故名之为洞灵之观。观下寒池，皆灵津所澳，故人饮其池水，年得无死。我过去后，此观经文当还郁单无量天中。天气当促万灾，夭命残伤天人，来生涂炭，不及经教，流曳五苦，非可忍见。今故说是经，令此土人知其因缘所从而来，为来生男女开度之津。有善心者，当授其文，令得生活，度诸苦於万灾之中。明识我言，谛受勤行，勿为怠纵，误诸来生。黑帝天君稽首受命，一国之中，无不欣喜。
　　天尊告太上道君曰：五老帝君与灵宝因缘，生死亿劫，世世相值，教化不绝。真文既与五老帝君，各受一通真经妙诀，安镇五方。是其国土福德所充，致以男女寿命长远，无有夭伤，皆得年命，不见忧患，不遭诸苦，不履八难，形无衰老，国无悲声，唯有众妙雅乐之音。国之欢乐，劫劫相承。其他国异域四方，福德所不逮地，是男是女，不见经教，不知宿命，任运生死，自东自西，展转五道，无有还期。福之不普，甚可哀伤。今当重为广开法教，普度诸天，使是杂国边方男女，咸令归心，入我法门，拔度众苦八难之中，得见众善，莫不改心，七祖蒙其福庆，当得还生人中，福既普匝，天下欢心。
　　天尊成就五方国土，度一切人，皆受明教。各各自发好心善意，思念大法，不犯经戒，不履诸恶，不作非法，身无点污。普行慈心，敬顺神灵，尊老爱少，行合自然，致命长远，形无衰老。法音开张，诸天宗仰。预是杂国边土异域短命之地，福所不逮，闻道所在，皆得度世，寿命长远，莫不踊跃。是时男女，咸来归命。天尊时还长乐舍中，诸是杂国，无大无小，倾国来入，非可禁止。
　　天尊，尔时三日三夜，闭天光明，使光不照。聚柴高地二百丈许，天尊坐於柴上，以火自烧，火然光照四方，朗明诸国。男女遥见天尊坐在火上，无缘得往披陈其心。天尊欲观其心，因告来者：欲得长寿，当入火中，就我受法。其有致心好慕大法者，有七万二千四百五十人，投身赴火，皆至道前。天尊即於火中授其经法，随入随授，身并得度，隐形而去。余不入者，有四十万人，遥见入者身不得出，皆云烧死，於是便退，各还本土。预是入火受度之人，皆先已至家，其不入者，皆在后至。既还相见，方怀惋叹，悔之无及。受度之人，皆得长寿，身不痛苦，形不衰老，年皆三万岁，终讫而死。亦有善心，勤修经教，皆得度世。
　　天尊告太上道君曰：龙汉之时，我为无形常存之君，出世教化。尔时有天有地，日月光明，三象备足。有男有女，有生有死，虽有阴阳，无有礼典，亦无五味衣被之具，混沌自生。我以道化喻，渐渐开悟，知行仁义，归心信向，是时年命皆得长远。不信法者，命皆短促。我过去后，天地破坏，其中眇眇，亿劫无光，上无复色，下无复渊。风泽洞虚，幽幽冥冥，无形无影，无极无穷。混沌无期，号为延康。逮至赤明开光，天地复位，始有阴阳，人民备足，而有死生。我又出世，号无名之君，以灵宝教化，度诸天人。其时男女有至心好慕，承奉经戒，颇不怠倦，皆得道真，骨肉俱飞，空行自然。纵未得道，皆寿命长远，死上天堂，世世更生，转轮不灭，后皆得仙。吾过去后，一劫之周，天地又坏，复无光明。五劫之中，幽幽冥冥，三气混沌，乘运而生。逮至开皇，灵宝真文开通三象，天地复位，五文焕明，日月星宿，於是朗曜，四时五行，阴阳而生。我於始青天中，号元始天尊，开张法教，成就诸天。始有人民，男女纯朴，结绳而行，无有礼典，亦无五味，亦无衣裳，亦无五彩，亦无文章；裸身露宿，鸟兽同群。以道开化，渐渐生心，知有仁义，礼乐转兴，蔽形食味，参以五行，於是宣化，流演法音，广施经典，劝戒愚蒙，归心信向，渐入法门。
　　是时，天尊出游西河之边，坐弱水之上，口吐五色之光，普照诸天，四方边土，普见光明。天尊分形百万，处处同时。是男是女，普见天尊在五色光中，如俱一地，随所在处，长幼男女，皆往稽首。天尊随其国土；口吐灵宝五篇真文，光彩焕烂，不可称视。说十部妙经，授以禁戒。宣示男女，若有欲得寿命长远者，当来送名，丹书铁券，啮臂歃血，誓信效心，受法而去。是时四方边境男女长幼，莫不归心，各赍金银锦帛，五彩纹缯，珠玉珍宝，无鞅亿数，来诣天尊。伏受法戒，尊承妙经。七日七夜，光明朗耀，四方复常。诸国宝信，满一国中。天尊一时布施穷困，穷者饱足，富者不乏，贫富齐等，人无怨心。上天校录，先有善功名书简籍者，皆得度世，飞行太空。始入法门，普皆长寿三万六千年。至上皇元年，诸天男女形改纯朴，心渐怠坏。恐至凋落，正教不全，是故我身国国之造，成就诸心。我过去后，半劫之中，来生男女，心当破坏，转相疑贰，不信经教，生诸嫉害，争竞胜已，更相攻伐，口是心非，自作一法，不敬天地，轻慢神明，杀生淫祀，祷求邪精。是男是女，互相祝诅，色欲放荡，窃盗无端，不愿宿命，自取残伤，身入恶道，履诸苦难，生寿无几，而忧恼自婴，展转三涂五道之中。自生自死，殃对相寻，骨肉分离，实为痛心。今说是经，为诸来生以度可度，善心之人，明受谛听，深忆我言。太上道君稽首受命。
　　天尊言：我历观诸天，从亿劫以来，至乎今日，上天得道高圣大神，及诸天真人，三清九宫五岳飞仙之人，莫不悉从灵宝受度，祇得为真仙者也。次观南陵朱宫之中及九灵福堂，天给宿福魂神自然厨食，亦莫非在世供养灵宝，行斋持戒，发自然之心，作诸功德，灭度而得升上福堂，受食天厨者也。斯经尊妙，度人无量，大劫交周，天崩地沦，四海冥合，金玉化消，万道势讫，而此经独存，其法不绝。凡是诸杂法，导引养生法术，变化经方，及散杂俗，并系六天之中、欲界之内，遇小劫一会，其法并灭，无复遗余。其是太清杂化符图，太平道经，杂道法术，诸小品经，并周旋上下十八天中，在色界之内。至大劫之交，天地改度，其文仍没，无复遗余。其玉清上道，三洞神经、神真虎文、金书玉字、灵宝真经，并出元始，处於二十八天无色之上。大劫周时，其文并还无上大罗中玉京之山七宝玄台，灾所不及。大罗天是五亿五万五千五百五十五天之上天也。故大洞真经，灵宝洞玄，洞虚洞无，自然之文，与运同灭，与运同生，包罗众经，诸天之宗。志士长修，致得神仙，长生度世，白日飞行，驰骋龙驾，洞入虚无。能奉之者，供养恭敬，七祖生天，转轮圣王，世世不绝，与善因缘。
　　诸天灵书度命品章
　　东方九气天中灵书度命品章，东华宫中诸真人玉女歌诵其曲，以和形魂，录气保命，留神致仙，元始自然之微辞也。
　　东华吐灵风，西宫和琅音。二气结空洞，太虚中生心。
　　灵书披长条，宝文翠碧林。凤歌通天响，六时应节吟。
　　上有度命童，拔夜朗长阴。万劫保形明，眇眇莫能寻。
　　长录不死年，与运同浮沉。日月照灵魂，璇玑回束南。
　　九星落形影，宝华生五心。自有不凋神，与我契丹金。
　　赤书检精炁，玉诀妙自深。朱宫有录籍，魔神莫能侵。
　　其章出自元始东华青宫，青童大君封之青玉宝函之中，印以元始九气之章，卫以青腰玉女九人。诵之者则和形魂，安命留神，八景镇卫，使身长存，七祖同欢，俱在福门。
　　南方三气丹天灵书度命玉章，朱陵上宫诸真人玉女恒所歌诵，以固泥丸，安脑营神，保命留气，自然之章。
　　绛云翠玉虚，灵风拂太微。辽辽六气除，眇眇吐灵晖。
　　乘我日中影，振辔顺天回。朱童拔灵夜，洞阳炼落辉。
　　玉章度促年，灵歌五神开。长魂无绝景，一念入九围。
　　亿劫赴遐期，华命不凋衰。飞天披重关，南宫朗幽机。
　　朱陵定降籍，神备使形飞。七祖上生天，福德高巍巍。
　　输转空洞魂，出我九玄扉。夜景披朝阳，飘飘乘运归。
　　其章出自元始朱陵上宫，南极上元君封之赤玉宝函之中，印以太丹三气之章，卫以赤圭玉女三人。长诵之者，则营神不亡，泥丸安镇，万气长存，度命留年，致得神仙。七祖同飞，道得自然。
　　西方七气天中灵书度命玉章，太素上宫诸真人玉女恒所歌诵，以检魄灵，安神留气，度命长存，至真玉音自然之章。
　　昆台生琅音，玉气逸九冥。宝章洞太虚，蹑真入无形。
　　锦云翠朱日，囿华逐月生。混合自然气，辽辽九遐清。
　　六慧纯梵行，五神招高灵。绛宅曜朱童，万劫不凋零。
　　长存好生君，太一合黄宁。保命度符籍，炼魂金华庭。
　　自归不死炁，飘飘乘运生。七玄入南宫，朽骸更鲜荣。
　　长歌乐云浮，窈窕戏绿軿。逍遥大罗外，三界莫能轻。
　　其章出自元始西华宫中，西王金母封之白玉宝函之中，印以太素七气之章，卫以白素玉女七人。恒诵之者，则魂神不散，万气安备，精爽澄正，度命却短，长存不倾，七祖上升，南宫受生也。
　　北方五气天中灵书度命玉章，北上宫中诸真人玉女恒所歌诵，以和五宫之气，安神度命自然之玉章。
　　飞步入北清，把真招上元。乘景望玄台，四宫生锦云。
　　中有采生童，太一上帝君。十圣回轻盖，羽衣何纷纷。
　　长执九命籍，金录赤书文。十绝绕革庭，飘飘度命幡。
　　绿盖乘风回，丹霄拂灵轩。为我造上宫，拔录九夜门。
　　度命朱陵阙，长保亿劫桩。留神营绛府，赤子明三关。
　　形受不死气，自然生宝魂。七祖度南宫，世生福庆门。
　　其章出自元始北上宫中，玉晨君封之玄玉宝函之中，印以太玄五气之章，卫以太玄玉女五人。能恒诵之，则万气常存，安镇五宫，不离身形，度命不终克得上仙。
　　天尊言：此四章是四天帝王度命之妙品，四天上圣真人玉女常所歌诵，留神安气，调和形魂，雅音妙绝，慧洞虚空。故四方正士褊得法音，自然道真，寿命长远，命过之日，径上天堂，世世不绝，转轮圣王。其道高妙，众经之尊，养生护死，大乘法门。来生男女心与运迥，不如今生纯朴信真。常怀疑贰，妒胜己，争竞功名，更相攻害，自伤年命，不言其身所行恶逆，皆言经教无有神明。吾过去后，经道当还三界之上大罗天中。遥观其心，其中故当有可度之人。汝勤为宣化，令有心者，得闻法者，度诸苦根忧恼之中，身见光明，与善因缘。其不信向，自取涂炭，生死流曳，展转五道，无得解时。我何其勤勤，故重丁宁，不忍见来生顽痴可哀，故遗明戒，勤行勿怠。太上道君，十方大圣，至真尊神，一时稽首，受命而去。
　　太上洞玄灵宝诸天灵书度命妙经竟
　　
