太上元始天尊说消殄虫蝗经
　　经名：太上元始天专说消殄虫蝗经。撰人不祥，约出於唐宋间。一卷。底本出处：《正统道藏》洞真部本文类。
　　太上元始天尊说消殄虫蝗经
　　尔时，元始天尊在大罗天上玉京山中，为诸大众广宣妙法。时有太极真人，长跪端简，上白天尊言曰：伏见天下人民耕桑为本，养育身形，须藉田蚕。近代以来，虫蝗竞起，水旱不调，侵损苗稼，天下万民凄惶忧惧，男女悲哀，无处祈祷。人民躬诣名山祭拜，全无所应，虫蝗不灭，雨泽未期。不知凡夫积何罪业，所求无应，惟愿天尊特赐开悟。
　　天尊曰：吾见天下人民每年丰熟之时，全无敬信，不荷三光，将其谷米贱慢，鸡踏狗践，抛散粪秽，非为使用，并无护惜。皆是乾象观见天下，人民不生敬信，致令虫蝗水旱，所见如斯。今得真人所奏，吾甚欣然。谨遣五帝大魔、三元官属、六甲神将、五岳四渍、风伯雨师、雷公电母、二十四炁神君、洞府名山八大龙王、五谷精灵、一切龙神，今於下界收摄虫蝗，使风调雨顺，天下万民改恶从善。宜於宫观灵坛、仙靖洞府之中，建立道场，安排真像。或一日二日，乃至七日，齐心精洁，烧诸名香，行道念诵经文。设斋醮祭，上告乾象星宿尊神，作大福利，乃得虫蝗消殄，雨顺风调，五谷秀成，仓库盈满，人民欢乐，国土太平，衣食自然。天尊乃说偈曰：
　　人生不积善，灾厄所来侵。耕种不专勤，虫蝗水旱临。杳冥难可测，恍惚不知寻。人生若敬重，万祸不来侵。众生行慈孝，天然福果因。如斯敬大道，岁岁保丰登。
　　天尊说是颂毕，及诸大众太极真人等，一切稽首欢喜，踊跃作礼而退，信受奉行。
　　太上元始天尊说消殄虫蝗经竟
　　
