太上玉佩金珰太极金书上经
　　经名：太上玉佩金珰太极金书上经。又称《玉佩金珰太霄隐书玄真洞飞二景宝经》。撰人不详，约出於东晋。系早期上清派重要经典。原本一卷五篇，后分作两种经文。底本出处：《正统道藏》洞真部本文类。参校本：敦煌P.2409号残写本。
　　太上玉佩金珰太极金书上经
　　上灵元年正月一日，六元合庆，甲子直辰，元始天王与太帝君，共乘碧霞流飙紫辈，上登九玄之崖无色之端，徘徊洞天，逍遥极元，流盻纵体，适意浮轮，睹二仪以剖判，观大化以长存，俯上任於帝位，欣我道而欢焉，推历运以改度，悟季生以转轮，祈灵瑞於太空，讲上法於九天，启誓告灵、清斋霄庭。是日忽天光昏翳，日月昼冥，八炁回谢，七元隐精，玄象冥滞，万真奔灵，三日三夜，碧鸡启晨。时有九日焕明东方，玄光朗耀天元，复有青乌来翔，口衔紫书，集于玉轩，飞空下降，玄授天王、太帝二君。於是二君对斋高天，奉制真文记曰：
　　玉佩金珰太极金书，玄真洞飞二景宝经，文彩郁乎太霄，神光焕乎九天，玉章洞慧於紫虚，宝音逸朗於霞津。高上传以素灵之女，太真赠以紫晨之童，各三千人侍卫神文。玉女散花以却秽，紫童翻香以禳尘，华光交会，四集奏烟，庆云徘徊，七元灌精，九晖映朗，天真敷陈，河海静波，八风扬轮，金仙秉钺，五帝仗旛，飞仙羽骑十亿万人，执麾建节，罗兵万缠，飞龙毒兽，奋爪云岑，玉树激籁，百咏互吟，宫商空和，高下成音，西妃击节，天女罗铮，八音嘈囐，逸响云营，双皇促节，鸾舞凤翔，龙华四折，合唱齐声，云璈激朗，倾骇玉清，飞歌互奏，广乐虚庭，玄黄焕铄，郁若罗星，三宝交扇，结空绕灵，万真咸畅，三烛合明，无昼无夜，长庆云陈。
　　於是，元始天王、太帝二君，以金青盟天，告灵九空，禀受上真。铸金为简，刻书灵文，使龟母按笔，太一拂筵，盛以云锦之囊，秘於郁森之笈，封以玉清三元之章，付仙都左公侍仙羽郎，藏太素瑶台玄云羽室。又命北寒金台龙华玉女、白空虞宫西灵玉童，各三百人，典香执巾，侍卫灵真。依太真之科，万劫当传骨相合仙之人。有得见者，太极书名，奏之上清。轻泄漏慢，下名鬼官，罚以风刀，七祖充责，可不慎焉。
　　至中皇元年三月一日庚寅，天德值合之时，元始下教於寒灵丹殿琼台黄房之内，命五老仙都披霜罗云锦之报，郁森之笈，出玉佩金珰太霄隐书，玄真洞飞二景宝经，以传高圣玉晨太上大道君、三天玉童、西龟王母、紫清太素三元君、中央黄老君。太帝君以传天帝君、太微帝君、南极上元禁君、皇天上清金阙帝君。是时众真登太空琼台洞真之殿，处乎玉房金华之内，清斋三月，列金青以誓灵，告丹盟乎上真。於是玉佩魂精帝君，披珠绣华帔飞锦青裙，带月衔日首建紫冠，执玉佩立左；金珰魄灵帝君，披紫绣珠帔飞罗丹裙，带月衔日首建华冠，执金珰立右。二君当命灵告盟，因有青白二光，焕烂九天，流曜太空，骇动玉清四司五帝、飞仙羽骑巨亿之众，鲦欻立到，领仙玉郎执五帝灵磨，群仙浮位，万灵卫轩。元始天主建无极洞天之冠，披九色离罗之帔、飞森霜珠之袍，带神光日铃育延之剑，左佩豁落，右佩金真。太帝君建七珠冠，披九色自然云文之帔、飞罗耀光羽袍，腰带凤章流金火铃，手执命魔九色之节。九老仙都擎持金精立空之案，上承宝文，以授众真中於是告灵事悉，各以金仙之童、太华之女各三百人，侍卫神真。如是高圣，皆月三朝灵文。运至三代之末，天地气交，当传种民，有玄名玉籍，列图三元天之人。自无此挺，秘之金房，不得妄宣真，轻泄灵文也。
　　玉佩太霄隐书洞飞宝经
　　玉佩以九天魂精，九天之上名曰晨灯，一曰太上隐玄洞飞宝章。处於玉清之馆太霄之中，结青阳之气，虚映九天，青光沌沌，洞照三元之台，色如青玉，形如月圆。内有空玄玉台紫殿，则魂精帝君处在中央，太霄隐书玉佩玄台南轩之文。经曰：
　　欲求长生，宜先取诸身，月华月精，日霞日英，左回玉佩，右把金珰，二景缠绵，双神安康，上行太极，下造十方，坚存玄真，保固灵根，玄谷华婴，灌映沈珍，漱月咀日，以入天门，金珰仰注，玉佩执关，青白分明，适我泥丸，宝液闭精，炼柔身神，三君备卫，丹绛之裙，珠绣华帔，飞锦青裙，带月衔日，首建紫冠，安坐明堂，荫以七元，黄庭戊己，塞镇邪源，恭司二子，无英白元，桃康三老，当我生门，通彻五府，十二之纶，吐纳六宫，魂庆魄欣，却此百痾，辟热除寒，二景缠络，万神内欢，有明其文，飞升南轩，把金佩玉，入景玄光，九天同灵，玄母齐房，阴哺阳导，明色鲜容，位列丹室，名题帝宫，三周九度，与运混同。
　　此玉佩宝文，太极玄真之经也。能修之者，皆飞行太虚，逸遨九清，白简结录，东华书名。西王母今刻书此文，於昆仑之山玄圃之室，自非清虚之质，不得窥参。
　　夫欲腾身九清，宴景南轩，回玉佩於明堂，引金珰於泥丸，降魂真於晨灯，招飞景於帝君。凡行此道，常以暮卧，两手抚心，闭目内思，引玉佩青阳之气，光色沌沌，如月之圆，虚映兆身，洞达一形。魂精帝君，姓开元，讳(门十行)明，形长九寸，头建紫冠，披珠绣华帔，衣飞锦青裙，带月衔日，乘御青乌，在青光之中，下降兆身二安镇泥丸。兆当叩齿九通，咽液二十七过，阴祝曰：
　　玄元太灵，九天魂精，晨灯朗映，结气沌青，号曰玉佩，洞曜太明，带月衔日，建符执铃，华光流焕，普天郁冥，乘青控翮，丹辕紫軿，先宴三元，回降我形，镇在泥丸,下流黄庭，检魂束魄万神安宁，五脏结络，九穴华荣，八景腾飞，升入玉清。
　　毕，以两手相摩令热，按额发际九过，拭目二七过，咽气三过止，便卧。如此则魂安魄宁，万神镇宫，内固灵气，外塞邪源，八景变化，炼真变仙。九年，克能洞睹幽冥，逆究未然，坐在立亡，与神对颜。一十八年，道成真降，飞行上清。学无此法，则三魂不守，七魄不宁，三尸飞翔，九虫奔惊，攻伐形内，来邪通精，气散神逝，体不洁清，徒劳咽液，损气丧灵。有得此道，克成长生，宝慎密修，命胡可倾。
　　九天化生三元九真宝神内讳
　　上元上真一君姓，讳，字帝先，形长三寸二分，头建玄光紫阳之帻，戴九元飞精之冠，衣九色无缝绛锦单衣，腰带九色之绶龙渊命仙之剑。或分一形为九头，手执玉佩开阳之符，戴日履月，坐兆泥丸宫中。
　　上元中真一君，姓，讳开，字赤玄，形长五寸二分，头建五色紫阳之帻，戴玄元无极之冠，衣五色无缝黄锦章衣，腰带七色之绶龙渊命仙之剑。或分形为凤凰，手执玉佩阳明之符，戴月衔日，坐兆上元明堂宫中。
　　上元下真一君，姓，讳，字元山，形长三寸二分，头建通精紫阳之帻，戴九炁无极之冠，衣七色无缝青锦章衣，腰带七色之绶龙渊命仙之剑。或分形人头乌身，手执始阳之符，带日佩月，坐兆上丹田宫中。
　　中元上真一君，姓，讳字上真，形长三寸二分，头建玄光无极太阳之帻，戴九元通晨之冠，衣七色朱玉飞锦章衣，腰带七色之绶招仙制魔之剑。或化为九人，手执太阳之符，腰月带日，坐兆中元洞阳宫中。
　　中元中真一君，姓，讳，字光明，形长三寸二分，头建七色紫阳之帻，戴通天宝晨之冠，衣七色绛章单衣，腰带五色紫绶龙仙之剑。或化为人身乌头，手执上阳之符，腰日带月，坐兆中元绛宫中。
　　中元下真一君，姓，讳，字玄丹，形长三寸二分，头建七曜紫阳之帻，戴玄元通天之冠，衣七色飞锦章衣，腰带五色紫绶龙渊之剑。或化为乌身人头，手执元阳之符，戴日坐月，坐兆身中元丹田宫中。
　　下元上真一君，姓，讳，字婴芝，形长三寸二分，头建五色阳明之帻，戴九元华晨之冠，衣五气寿命章衣，腰带五色之绶制命之剑。或化为五人，手执正阳之符，左手执日，右手执月，坐兆下元玄谷宫中。
　　下元中真一君，姓，讳，字玄泉，形长三寸二分，头建七色紫阳之帻，戴飞天之冠，衣九色玄锦飞衣，腰带九色之绶龙渊之剑。或化一身五头，手执通阳之符，左手执日，右手执月，坐兆下元阴极宫中。
　　下元下真一君，姓，讳，字阳生，形长三寸二分，头建七色紫阳之帻，戴九元无极之冠，衣玉珠绛章单衣，腰带九色之绶升仙之剑。或化婴儿童阳之形，在丹田之中，手执萌阳之符，戴月抱日，坐兆下元丹田宫中。
　　右真一内神，化三元，分气九人，安镇三宫，则宫有三君。皆九天始生真皇玉宝之气，结成人形，受名玉虚也。上始九天之上，玉清宫中九重华盖之下，中游太空细微之内，下治人身三宫之中。天无三真，则玉虚不清，九天不朗，三光不明。太空无三真，则天无以浮虚，九玄无以结云，三洞无以致微，五岳无以致仙。人无三真，则三宫空废，万神飞扬，气散真逝，赤子扰丧，三尸竞互，九虫攻昏。有知此诀，与三宝齐真，其法秘重，不得妄宣。自不登盟告灵，誓信九天，不得示以宝名。轻传非真，责及穷魂，七祖负考於三涂，履五难於刀山，已身殒命於风刀，谢罪河源也。
　　有金名帝图，列字玉清，得授此诀，闭口修奉，日夕存念，不出三年，真形克降，自然飞腾也。
　　太极金书秘字三元九真阳符#1
　　禅善元量寿天魂精秘音内讳玉佩阳朋之符，则无量天开阳之气。主泥丸上真内神。青书白素佩身，又书白纸，本命、八节日服之，内思泥丸上真，三年则睹真形，帝君下降，八景变化，举形上升。
　　上上禅善无量寿天魂精秘音内讳玉佩阳朋之符，则上上禅善无量寿天阳明之气，主明堂中真内神。青书白绢佩身，又书白纸，本命、八节日服之， 
　　内思明堂中真，三年则睹真形知九天上音，得九天之书也。帝君下降，八景举形，上升九天之上也。
　　梵监天魂精秘音内讳玉佩始阳之符，则梵监天始阳之气，主上丹田下真内神。青书白素佩身，又书白纸，本命、八节日服之，内思丹田中内真，三年则睹真形，九天丞相，书名九天之录，得见九天父母，帝君降形，八景洞飞，上升玉清也。
　　右三部上三天，主上元丹田、明堂、泥丸宫，思之皆立九色之龙，戴月衔日，光明伟晔，九色玄黄，洞耀一身矣。
　　兜术天魂精秘音内讳玉佩太阳之符，则兜术天太阳之炁，主洞阳宫上真内神。朱书白素佩身，又书白纸，本命、八节日服之，内思洞阳上真，三年不阙，则睹五头一身真形内神，九天书名，南台帝君下降寝房，炼魂制魄，变景八神。一十八年，飞形九霄，上升玉晨也。
　　不骄乐天魂精秘音内讳玉佩上阳之符，则不骄乐天上阳之炁，主绛宫中真内神。朱书白素佩身，又书白纸，本命、八节日服之，内思绛宫中真，三年不阙，则见真形，或见人身九头之神，授兆丹琼之板，位书南岳先生，总录万炁，固神宝真。一十八年，三元下降，迎以飞轮，上登九天之门也。
　　化应声天魂精秘音内讳玉佩元阳之符，则化应声天元阳之炁，主中丹田宫下真内神。朱书白素佩身，又书白纸，本命、八节日服之，内思丹田下真，三年不阙，则见真形，九天丞相，书名九天之录，寿与九天同休，心生紫络，面发金光，则神灯玄映，照朗五脏之内，万神总具，举体成仙也。
　　右三部上三天，主中元洞阳、绛宫、丹田宫，思之皆立九色朱乌凤凰，口衔日精，五色华光，流焕一形之内矣。
　　梵摩迦夷天魂精秘音内讳玉佩正阳之符，则梵摩迦夷天正阳之炁，主玄谷宫上真内神。黄书白素佩身，又书白纸，本命、八节日服之，内思玄谷宫上真，三年审定，克见真形，且睹九天之上，耳闻九天之音，帝君下降，授兆真文。十八年，得乘八景云舆，飞行上清也。
　　梵宝天魂精秘音内讳玉佩通阳之符，则梵宝天通阳之炁，主阴极宫中真内神。黄书白素佩身，又书白纸，本命、八节日服之，内思阴极宫中真，三年审定，克见真神，九天玄母授兆九天上书，八炼芝英，得自然之道，白日飞空，上升
　　波梨答和天魂精秘音内讳玉佩萌阳之符，则波梨和愁天萌阳之气，主脐下丹田宫下真内神。黄书白素佩身，又书白纸，本命、八节日服之，内思丹田宫下真，三年审见，即真形对颜，三元下降，炼化形神，三部八景，运兆升仙，飞行太虚，上造九天也。
　　右三部上三天，主下元玄谷、阴极、丹田宫，思之皆立九色狮子，口衔月精，通身华光变化十二色，流曜一形之内矣。
　　凡修此道，当以本命、八节之日，沬浴清斋，子时入室，北向叩齿二十四通，诵玉佩玄台南轩经文一徧。毕，存玉佩晨灯青阳之气，光色沌沌，如月之圆，於九天来下，虚映兆身，洞匝一形。次存三元九真内神姓讳，形色寸数，如上法，皆令〔分〕#2明审正，引气三十六咽，起向西北心拜九礼，朝九天，还北向，按文书九天魂精金书秘字玉佩阳符，按次服之。阴祝曰：
　　太阳魂精，玄上帝君，金珰仰注，玉佩执关，二景缠绵，上披金门，三部九真，安神宁魂，万气总归，镇卫九源，玄真流布，青白明分，晨灯朗照，上盻帝尊，记我丹名，早得上仙，三部八景，齐体羽裙，运我飞腾，上造玉晨。
　　毕，摩两掌，拭额、心、脐下，各三过，手按目四眦三过，又咽液三七过止。此高上秘道，轻宣灵文，七祖充责，己身谢殃矣。
　　右九天魂精金书秘字太霄阳符，刻书玉佩隐玄洞飞之内。其文则九天之纲纽，玉清之飞盖。天无此文，则无以虚浮太空；地无此文，则无以为清虚；人无此文，则无以保形躯。故元始刻文於玉札之上，名曰玉清金书秘字也。其音则天魂之内名也。昔上开元年九月一日，有青乌衔其文，以玄授西王母。今刻题玄圃之上，玉童典香侍卫之。玉清上真，皆佩此文，以得为玉帝之君。九天秘於瑶台，不行下世。得见其文，则晨灯之光，虚映於身。若佩其文，则太微小童负五图於帝侧，绛宫真人承五符於胎尊，合变於三素之气，得形於晨灯之光，名刊於帝籍，无复哭尸之患。修其道，服其符，九年则晨灯明见於兆形，帝君下降於寝房，能上步霄霞，登遨太极，寝宴太空，游行太虚也。自无玄名於丹台，录字於玉清，不得轻传。自非神挺异骨，登玄岳而告盟，列金青以誓灵，此文不可得而授，其音不可得而闻矣。轻泄七祖充责，己身殒丧，负考三涂，万劫不原也。
　　佩文当以本命太岁之日，按法书文，登玄岳，以青金告誓九天下关五灵，然后而传，口度诀音。慎勿妄宣，〔妄宣〕#3被考失仙。
　　金珰太霄为书洞飞宝经
　　金珰以九天魄灵，九天之上名曰虹映，一曰上清华盖阴景之内真。处上清之馆太霄之中，结白烟之气，虚映九天，白光奕奕，洞观上清，色如白云，形如玉山，上有琼林之宫，则魄灵帝君所处，太霄隐书金珰之经，於玄台北轩之内，文曰：
　　欲求飞仙，当炼魄灵。魄灵魂精，九天俱生，二景缠绵，双神洞明，右回金珰，左旋玉铃，流光紫虚，耀真上清，飞行太极，下造八冥。坚存玄真，保固华婴，日月交溉，玄谷溢盈，玉佩金珰，青白分明，镇我明堂，魂安魄宁，是谓华盖，九天帝灵，紫绣珠帔，飞罗丹青，带日衔月，首建华精，安坐明堂，荫以七星，上降陵梵，务猷黄宁，三老帝尊，固我长生，通彻胃管，六府五庭，虹映缠络，万神卫形，有得其文，飞升上清。
　　此金珰宝文，上清阴景之内真。能修之者，皆上步霄霞，遨游太极，寝宴九空，游行紫虚也。西王母今刻书此文於昆仑山积石之阴，自无玄图帝简，录字丹台，此文不可得而披也。
　　夫欲腾景九霞之上，运身上清之中，回金珰於泥丸，引玉佩於明堂，降华盖於虹映，招飞景於帝君者，常以鸡呜天光未分之时，叩齿二十四通，思金珰白云之气，光色奕奕如玉山，虚映兆身，洞达一形。魄灵帝君姓阴，晖讳元，形长九寸，头建华冠，披紫绣珠帔飞罗丹裙，带月衔日，乘白翮之鸾，在白光之中，下降兆身，入明堂之中，便引气二十四咽，阴祝曰：
　　九天魄灵，元始上真，虹映峨峨，白光玉山，号日金珰，天帝之神，带月衔日，迅辔白鸾，上宴玉清，出入三元，回降我形，安镇灵关，拘魂御魄，万神内欢，五内生华，灵秀玉颜，策云飞行，上升帝宸。
　　毕，摩两掌令热，拭额二七过，捻两目后二七过，咽液二七过止。此则金珰下映，帝君安镇，万神总归，身生光明，九年之内，飞行上清矣。
　　又当以月一日，及甲子、太岁、本命之日，清斋入室，白书九天魄灵太霄阴符，於青纸上，夜半北向，叩齿二十四通，诵金珰之经一徧，存金珰白炁之光，当奕奕洞明如玉山，虚映兆身，洞匝一形。兆便引白光二十四咽止，服太霄阴符，微祝曰：
　　玄阴七云，九天魄精，玉山奕奕，虹映上清，金珰玉佩，与天同生，二景缠绵，下降我形，列奏丹台，刻书紫名，得乘飞舆，流黄郁冥，飞空腾虚，升入洞庭，上享无极，与天齐灵。
　　毕，摩两掌，拭额三九过，手按目外眦二七过，又咽气三七过止。
　　太极金字玉文九真阴符
　　右九天魄灵太霄阴生上景之符，刻书金珰虹映阴景之内，则九天之关枢，上清之华盖。天无此文，则无以为昼冥；太空无此文，则无以为上清。故元始刻文於金札之上，名曰上清金字玉文也。其音则天魄之内名也。昔上开元年九月一日，青乌衔其文，以授西王母。今刻书昆仑之山积石之阴，玉女典香，侍卫玉真。上清众真，皆受之於元始，佩游上清之宫。九天秘於瑶台，不行下世。有见其文，则金珰下映，一身洞明。有佩其文，则形登虹映之山，炜晔玉华之席，解胞结於玉关，拔三涂於灵阁，改九符以重生，克飞仙於帝籍也。修其道，服其文，九年克有魂灵帝君九天丞相，乘白鸾云舆，下降寝房，授兆神真之道，三部八景运兆飞空，上升九天，游宴玉山，自无玄名於北牖，列金字於丹台，挺宿命於未生，结玉藏於紫胎，阴景上符未可得而参，玉音不可得而轻披也。轻泄漏慢，丧身鬼官，七祖充役，万劫不原也。
　　欲佩此符，当以白书皂缯上，本命、太岁日登玄岳，以青金誓九天，告五灵而传也。口度诀音，祝如太真科文。慎勿妄宣泄，泄则被左官风刀之考，失仙丧身也。
　　魂精帝君，即九天司命，部九天之魂精，下统后学算命也。帝君镇在日门金庭之内。
　　魄灵帝君，即九天丞相，主九天之魄灵，下统后学之箓籍也。镇在月宫琳琅之都。
　　元始告西王母曰；学不知玉佩晨灯是九天之魂，阳符是始生之气，金书秘字是九天之隐名，徒修八素真经、灵书紫文、服日月皇华咽御飞根，则日精不为下降，流霞不为散根，徒为引气，石景未可得采，日华未可得餐也。九天不纳兆名，玄真不可得攀，晨灯不可得而回，玉佩不可得而旋也。二景既不为降，则泥丸空废，万神飞扬，魂逝魄零，气散真丧，劳於勤心，无获於仙。
　　学不知金珰虹映是九天魄灵，阴符金字玉文是九天魄灵之内音，徒修黄气阳精三五顺行之道，黄水月华未可得饮，童颜未可得固，花容不得久鲜，灵音不可得诵，金珰不可得旋，二景不降明堂浮空，万神逝宅，真景散扬，勤而无获，失仙收殃。为学之本，慎妄此言。
　　不知魂精帝君讳，则不得妄行服御日精之法。轻修则九天司命夺算，制日不降也。又无阳景符金书秘字之音，不得妄呼帝君之讳，皆轻动上真，身致重殃也。
　　不知魂灵帝君讳，则不得轻修服月华之道。妄行则九天丞相削名箓籍，制月不降也。又无阴景符金字玉文，不得妄呼帝君之讳，犯之身被阴考，失仙也。
　　夫修上道，吞霞咽气，服御日月，皆当先行玉佩金珰阴阳二景之符，存思三元九真内神，魂魄二帝之尊，然后可招日月之晖也。旦夕坐起卧息，常当存念日在头上，月在口中，魂精帝君在泥丸，魄灵帝君在明堂。心存目想，恒使彷佛，将无踰年，真形见也，青白分也。九年，能乘空飞行，上登晨灯之馆，游宴虹映之山也。
　　朝礼九天魂魄帝君求仙上法
　　常以月三日、九日、十六日平旦，向日九拜九揖，亦可心拜，仰头叩齿二十四通，微祝曰：
　　天魂九缠，上帝尊神，太阳日精，金门变仙，小兆某甲，敢奏微言，今日上告，八愿开陈，请施礼愿，仰希玄恩，苍龙朱凤，策舆紫轩，五云交荫，六气扇尘，高上曲胯，三光降真，二景缠络，我道欣欣，心朗耳聪，目明色鲜，体轻骨升，面发华颜，羽服生形，飞造帝晨。
　　毕，仰天引日精四十五咽止。行些三年，目明彻视，洞睹无穷，面有金容，体生玉津。九年能行，身外无影，飞空玄虚也。若天阴无日，於密室心存行之，亦感於自然也。
　　又以月五日、十五日、二十五日，此三日皆人定，向月九拜九揖，亦可心拜，仰向月，叩齿十六通，祝曰：
　　魂精魄灵，九天同生，石景水母，太阴朗明，徘徊月宫，冶炼金庭，二景合原，上吉时清，八会交带，我显克成，愿光愿容，愿鲜愿荣，愿神愿仙，飞行上清。毕，仰引月精四十五咽止。
　　玄真洞飞二景宝经
　　凡修太霄之道，存回金珰玉佩之法，当兼御日月之精，以炼五胎之神招日中五帝、月中夫人，二景玄映，下降身形，使面有玉泽，体生奇光，内外
　　洞朗，心聪目明，於是玉佩可把，金珰可旋也。魂魄帝尊，将憩子之房，晨灯虹映之光，将可立升也。
　　《玄真经》曰：太上玄玄，双神四明，玄真内映，明堂外清，吞息二晖，长生神精，上补司命，监御万灵，六华充溢，彻视黄宁。凡四十字，太上刻於凤台之南轩也。非总真弟子而不教，非司命之挺而弗传也。
　　欲修玄真法，存服日月#4在口中，白日存日，夜半存月，亦可存无昼夜，以分别於日也。日色赤，月色黄，日有紫光九芒，月有白光十芒。使日月对口，相去九尺，光芒向口，芒直如弦，以入於口也。又存日月中央有女子，头巾紫巾，朱锦帔裙，自称太玄上真丹霞玉女，讳缠旋，字密真，口吐赤气，弥满日月光芒之间，令与芒霞并注，尽入我口，我咽之，存女亦口吐之，行之九十咽毕。存觉令日月之景，亲薄我面上，令玉女之口置我口上，使气液来下，入於口中，我乃微祝曰：
　　太霄紫真，明堂阴神，日月景精，玉女缠旋，先自虚诞，厥字密真，首建紫华，芙蓉灵冠，身披锦帔，丹朱飞裙，出日入月，天光幽芬，口吐绛气，灌我三元，面亲天井，柔魄制魂，玄液流行，胎精长全，五脏生华，开童反颜，监御万灵，司命飞仙。
　　毕，存玉女之口津液，令注我口中，我又漱满而随咽之，又九十过止。静心思感，行之务多，不复有限也。若存日则不存月，存月则不存日也，要当均存之耳。若不得服时，当存二景还面明堂中，日左月右，令日月辉与目同，合照四映二气，使相通注也。亦可常存日月在明堂中，不待常所服日月之二景，而共兼用也。行之五年，太玄玉女将下降於子，与之语话，太玄玉女亦能分形为数十玉女，任子之驱使也。此积感结精，化生象见，精之至也，感之妙应也。
　　右日霞月精之道，挹二景之法，使人通灵致真，体生玉映，役命万神，上升帝房矣。
　　自无玄名於帝图，青简於方诸，玉藏紫络合真人者，终不得睹於玄文，参咏於灵篇。见之者寿同三光，佩之者飞行上清，修之者得为真人。其道秘妙，不传下世。昔锺山真公教夏禹之道，是此玄真之法，但抄略而已，其元旧本缠旋之事也。真公者，今即九天禁郎，未得登帝真之任也。夏禹亦居玄山之宰部，主五岳之都统也。皆修玄真之道，以致渐升玉清之阶也。
　　西城王君受之於西王母，今封一通於西城山中矣。太上下教，以左官辅玉佩，右官辅金珰，有泄灵文，罚以风刀，七祖充责，运石填河，生魂负掠，令自失经。
　　有金名列於上清，精丹感於九天，得见此经，给玉童十二人、玉女十二人，侍卫有经者身，典香降真，禳於飞患也。
　　传经，师弟子对斋百日，或三十日。弟子实上金二两、青纹四十尺、白罗九十尺，告盟而传。依太真科盟祝说之法。轻传无盟，师弟子同被左官之考，七祖充役三涂五苦，万劫不原，明慎奉行也。
　　太上玉佩金珰太极金书上经竟
　　#1案以下九种符文，教煌本与道藏本不同。参见附录。
　　#2『分』字据教煌本补。
　　#3『妄宣』二字据敦煌本补。
　　#4『月』字原缺，据上下文义补。 
　　
