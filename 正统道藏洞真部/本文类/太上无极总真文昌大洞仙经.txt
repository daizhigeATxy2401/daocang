太上无极总真文昌大洞仙经
　　经名：太上无极总真文昌大洞仙经。原题甘山摩维洞主校正。据序文称，乃南宋乾道戊子文昌君降授道士刘安胜，景定甲子秋道士罗懿子重校正。岁在摄提格绣梓宣行。系模仿《上清大洞经》及《灵宝度人经》编造。五卷。底本出处：《正统道藏》洞真部本文类。
　　太上无极总真文昌大洞仙经卷一
　　九天开化主宰澄真正观宝光慈应更生永命天尊序
　　甘山摩维洞主太玄无上上德真君校正
　　予之居事畎浍，忽於锄下得一金像，询之父老，曰乃元始天王相。昔夏禹理水，冶金为像，以镇方岳，予香火奉祀，未尝少懈，因海风翻浪，人力不可支，予为众舍金像投骇浪中，由是风潮遂回，一境获安。思忆之久，一夕沙碛中有光亘天，掘之，再得旧像，归筑宫安奉，同邦人共事之，积年灵感，不可胜纪。予考妣不幸死於瘟疫，予葬庐墓，培壅周隅，有三神人乃真定光，郁罗翘、光妙音三真人葛巾羽褐芒鞋访予，以《大洞经》一帙赐予，曰晨夕诵之，必获善果，於三才中，上可以资奉父母祖族魂灵，出离幽苦，中可以灭罪消灾，延年益福，下可以庇族救人同获保全，汝可舍金宝拜吾三人，吾为奏传。予即日依命设斋，贡金缯，奉师受之。尔后晨夕持诵不最辍，屡获灵感，因盛暑洪水奫浸考妣坟墓，予礼奉金像，诵《大洞经》，期以千卷为终，以保无虞。次年秋雨霖霪，傍溪涌涨，数流为一，予益恐，及水落视之，则坟前溪谷变成坚埇，广一里余，自是松楸无害。予尝思父母死於疫疾，恨瘟鬼之害，切骨为雠，幽明路殊，力不能报，每旦夕勤诵《大洞仙经》，虔恳金像，愿赐威力，以治瘟鬼。又三年，忽梦金像语予曰：《大洞仙经》汝熟记矣，《大洞法箓》尔未见也，今当授汝，以治邪魔，非惟可以契汝初心，亦可以佐天行化，助国救民也。袖中出书二件，予百拜受之。一曰《大洞箓》，二曰《大洞法》。既觉，此二书在枕前，因设斋置匦收贮，择日出而阅之。读至大洞天驺甲卒一万人下度之句，忽风雷昼暝，金甲朱绶者无数，列於予前，俯而请命。一人执红旗立於众先，曰：愿听使令。予方恍惚，不觉厉声谓之曰：吾要汝等往治瘟鬼，此乡某家合门病瘟，为吾驱来！语毕，一持旗者，领百余人入其家，俄顷执鬼使五人而出，有蒙虎皮者，冠鸡雄者，貌若人者，若乌鸦者，若驴马者，所执皆水火羽翣凿之具。予怒而叱之，将灭其形，彼乃词曰：弟子等岁运所生，岁炁所成，所游有方，所病有人，阴谴至者受其灾，天命绝者致其死，亦非弟子所敢私行。始自三官五岳上奏玉帝，呈世人罪状，由是帝命行下三官五岳行病，年王案分给牒分遣，某等一依定籍施行，若蒙真官赐以宽贷，自后愿遵约束，遇有行瘟，见真官符箓所在，即不至矣。予因依经法授以教法而去，闾里病瘟者，予与之符法，皆得全活，予因以此法箓救人病疾众矣，名闻远方，士庶官吏踵门求治者，不可计数。予积玄功妙行，皆由持诵此《大洞仙经》，而获《大洞法箓》，故能全收神效，立正除邪，济生度死，消灾延寿。其后冥冥中有大力鬼神、社庙英爽来求予诵经回施者，皆谢云：乘真官经力、增助威德迁神善籍矣。或有沉魂滞魄不得往生者，托梦附形来求予诵经资荐者，皆谢云：乘经力已出苦趣，俱得更生矣，应遇天行时疫，侵染不止，但诵此经，行箓法中遣瘟符、绝瘟符、止瘟符、天驺甲卒已上收瘟食瘟吏、收毒食毒吏、收邪食邪吏、收炁食炁吏，收鬼食鬼吏、收殃食殃吏、收精食精吏、治病神医吏、诛符破庙吏等九部，各领甲卒，及北方黑骑天官五亿万骑、苍老麻姑金刚力士等收捕之，先牒年王，次申岱岳，分委城隍社令，札遣瘟疫使之，若拒正不伏退散，闻经不依盟约，然后奏而灭之。
　　夫大道尚慈，太清常善，上帝好生，推仁止杀，行经法箓者，不可循私苛暴，以招天谴。但以礼遣之，以经奉之，以法箓威之，以善功劝之，亦方便修行之捷径也。行此经箓法之士，宜在详酌，以立玄功，此经尊重，能解冤结，除冢讼，止谴罪，释咒诅，解触犯，安坟宅，宁军府，息兵甲，止疫疾，祈风雨，降祥瑞，致蚕谷，保形命，庇族属，救邦社，安边陲，禁虫虎，止旱涝，灭妖怪，息群凶，安奉祀典鬼神，资荐先祖魂识，拯济穷魂滞魄，皆可设斋诵经行道以禳谢之。其余治病域毒，有紫庭天医神方，乃禹皇金后之余恩及乎万世，使人无夭横之伤，时免札瘥之患，奉教之士，当寻访受习，以取仙功。
　　予曩生吴会，以此经功，位证梵镇如来，厥后诵持不替，证果太上不骄乐育天帝、澄真正观宝光慈应更生永命天尊，由诵经之勤，遂获上清之贵，可不深加尊敬而授之乎！得受诵者勉而行之，愿同文昌一会中人齐登妙行。乾道戊子秋降于鸾台，刘安胜捧。至景定甲子秋再降，重校正于鳖头山摩维洞，金莲石着仪坛，罗懿子捧。继后岁在玄默摄提格菊月重九日，再降书于西陵桂岩卫生总真坛云：《度人经》、《大洞书》，诸经之祖，黍米珠、苍胡宝，众圣之源，斯二经者，同出而异名，生天立地，孕玄分元，非诬民惑世之言，乃入圣生神之要，主持造化，斡旋枢机，言无韵丽，曲无华宛，故为玄奥，难可寻详，真上天之所宝也。自无极迄今，讵容缺焉。世人惟知诵《度人经》，而不知诵《大洞经》，盖《度人经》 予曾作烦以美其意，《大洞经》未之有也，今命侍化诸子绣木宣行，予亦当作颂以彰其德，庶几观者易晓，诵者易悟也。
　　叙经意
　　始自苍胡檀炽音，结云成篆度天人。
　　太玄道父亲求授，下世方闻大洞经。
　　修真道
　　大地凡夫学悟真，仙源路杳实难寻。
　　欲知捷径无差错，口诵心持大洞经。
　　祈禄嗣
　　宗祖前生善力轻，今生禄嗣颇艰辛。
　　祷祈欲得如君意，何似勤看大洞经。
　　弭天灾
　　日月无光苦并吞，星辰错度紊天文。
　　上消天厄宁凡庶，至士同宣大洞经。
　　祈风雨致田蚕
　　旱魃为灾雨若金，虫蝗水涝谷无成。
　　普教丰稔无饥馑，祈祷全凭大洞经。
　　化凡庶
　　工贾农商与四民，贪求不觉业随身。
　　忙中好割闲心力，习诵文昌大洞经。
　　宁府库息兵甲
　　府库资财甚满盈，兵戈永息乐升平。
　　民歌有道图长治，报国勤看大洞经。
　　安奉鬼神
　　社庙神祇与百灵，欲求升擢盖无因。
　　迁名善籍增威力，旦暮须听大洞经。
　　荐先祖
　　眷属宗亲父母魂，久留地府不超升。
　　欲思荐拔缘无力，斋戒勤看大洞经。
　　除冢讼
　　冢讼征呼累后人，又兼谴罪在天庭。
　　生生世世遗殃咎，解止宜看大洞经。
　　解触犯安坟宅
　　或为营修与筑坟，兴工动土犯凶神。
　　致令宅宇多灾咎，解息宜持大洞经。
　　除瘟疫
　　行病年王统五瘟，遍州历里害生民。
　　保全邻簇无传染，严洁同看大洞经。
　　治疾病
　　月厄年灾久染身，寻医问卜与求神。
　　不能解离无门告，命道皈依大洞经。
　　拯济沉魂滞魄
　　六类冤亲男女魂，冥冥漠漠在幽阴。
　　普告受炼生天界，好与频看大洞经。
　　解冤结
　　六道冤家结得深，冤冤相报几时停。
　　欲令各各生欢喜，除是听闻大洞经。
　　止咒诅
　　或为争财或为嗔，一时忿怒叫神明。
　　结成鬼讼何时了，解雪无非大洞经。
　　息群凶
　　疾病丧亡不离身，官灾盗贼苦侵凌。
　　财消物散如冰雪，保佑当持大洞经。
　　灭妖怪
　　木石狐狸猴犬精，抛砖放火现人形。
　　作威作福求淫祀，殄灭宜看大洞经。
　　开心志启聪明
　　士子儒生茅塞心，神童应对不聪明。
　　挥毫欲得如神助，先好常持大洞经。
　　保形命
　　如幻如泡是此身，气精神里好修真。
　　保全形命同天在，熟玩文昌大洞经。
　　戒富豪
　　莫恃家豪积万金，天司夺禄易危倾。
　　有时正好修功德，割己刊行大洞经。
　　述应验
　　一片真心达上清，感通得授自三神。
　　此身位证天尊果，只为勤看大洞经。
　　普劝二颂
　　听我重言大洞经，斯文玄奥果难名。
　　无边功德莫思议，普劝凡夫不可轻。
　　元始天王说大乘，有缘方遇此尊经。
　　若能终始勤修诵，共作文昌一会人。
　　清河老人颂节要
　　三洞诸经贵玉音，文章错落粲珠金。
　　禳灾辟厄生天地，度尽尘沙无鞅人。
　　大道施张结洞文，济人利物极无边。
　　凡胎欲作飞升客，为我清心读妙篇。
　　道本无声岂有言，圣人立法强传宣。
　　求鱼须是因筌力，获得鱼儿岂用筌。
　　元始初传大洞经，一音初出众知闻。
　　法灯自许时人续，不但天尊与道君。
　　神风静默海无云，天地澄闲四气清。
　　若使一缘才妄动，璇玑又是不停轮。
　　日吉时良好诵经，世间万虑勿萦心。
　　济人利物功成也，玉简金书为记名。
　　不无不有本纯真，非色非声绝等伦。
　　模写形容难到处，玄中位象甚分明。
　　位极无炁最上真，始乎龙汉迄于今。
　　不增不减为清静，是则名为大法身。
　　谛观符命自维宣，能释幽牢罪苦缠。
　　返本还元扶起命，人人时刻得升迁。
　　罪垢皆由心境昏，三涂五苦累形魂。
　　天光一洗根尘净，仙化朝元礼至尊。
　　渐入无为得道宗，一尘不染意圆通。
　　回眸下视三千界，万法都来一个空。
　　无影无形大法身，不生不灭号成真。
　　几经劫石消磨尽，寂寂神光依旧明。
　　历尽关山道路辛，这回金榜喜题名。
　　男儿志气谁能御，驷马荣归自在行。
　　学道须凭慧力多，清江毋或涨风波。
　　融心直入丹霞外，满目戈矛奈我何。
　　九天开化本愿经序
　　       北府枢相集福真君作
　　此经乃太上金口宣说，无非为救末劫设也。自说经毕，即奉玉旨，付玉宸内殿收贮。并勑下诸天演化，众真照此传行。於是诸坛传降，迨已八所，独绍熙灵应，鸠众锓梓，余则誊写转诵而已，鼎之民好善，优於诸郡，大帝开化，莫甚於此邦，吾主香火，亦近十余，然纯一不杂，终始无怠，惟文昌灵应，颇嘉於此而传降焉。且勉善信刊板印施，今幸告成。噫！凡显名青编而受此经者，岂非欲生之徒，求免兵戈疫疠之苦者欤！予谓受经未善也，必诵之而后可，诵之又未善也，必行之而后可。行者何？孝悌忠顺公恕是也，孝悌忠顺公恕非难，亦惟曰安本分三字而已。吾言如是，可以消劫，疑之信之，吾何有焉。
　　持诵礼法
　　凡诵经，当斋沐，服清净衣，入室焚香，叩齿九通，心拜九天，存想元始天王与诸高真，七曲大帝开化仙官，迂临法会，皆列虚无，然后念咒。
　　净心口神咒
　　丹珠口神，吐秽除氛。舌神正伦，通命养神。罗千齿神，却邪卫真。喉神虎贲，伸炁引精。心神丹元，令我通真。思神炼液，道炁长存。急急如律令！
　　净身神咒
　　灵宝天尊，安慰身形。弟子魂魄，五藏玄冥。青龙白虎，队仗纷纭。朱雀玄武，侍卫我真。急急如律令！
　　净三业神咒
　　身中诸内境，三万六千人。动作履行藏，前劫并后劫。愿身常自在，常住三宝中。当於劫坏时，愿身常不灭。诵此神咒时，三业悉清净。
　　解秽神咒
　　太一之精子，束井之华卯，流灌身体午，荡秽除邪酉，净如明珠子，洁如莲华卯，化金光身午，步云锦霞酉，登七宝殿子，为真仙家午。急急如九天开化主宰元皇上帝律令！
　　净天地神咒
　　天地混沌，秽气分葩。洞中虚玄，晃耀太元。三清玉勑，光映九衢。八方威神，使我自然。灵宝符命，普告九天。乾啰怛那，洞罡太玄。斩妖缚邪，杀鬼万千。中山神咒，元始玉文。持诵一遍，却鬼延年。按行五岳，八海知闻。魔王束首，侍卫我轩。凶秽荡净，道炁常存。
　　净坛咒
　　太上说法时，金锺响五音。百秽藏九地，群魔护骞林。天华散法雨，法鼓震迷沉。诸天庆善哉，金童抚瑶琴。愿倾八霞光，照我皈依心。早登大法桥，翼侍五云深。急急如律令！
　　安土地咒
　　元始安镇，普告万灵。岳渎真官，土地祇灵。左社右稷，不得妄惊。回向正道，内外肃清。各安方位，备守帝庭。太上有命，搜捕邪精。护法神王，保卫诵经。皈依大道，元亨利贞。急急如律令！
　　五星神咒
　　五星列照，焕明五方。水生却灾，木德致昌。荧惑消祸，太白辟兵。镇星四据，家国利亨。名刊玉简，字录帝房。乘飙扇景，飞腾太空。出入冥无，游宴十方。五云浮盖，招神摄风。役使万灵，上卫仙翁。
　　发炉
　　无上三天真元始三炁太上老君，召出臣等身中三五功曹、左右官使者、捧香驿龙骑吏、侍香金童、传言散花玉女、五帝直符直日香官，各三十六人出。默想出者严装关启，此间土地里域真官令臣焚香诵经之所，金童扬姻，灵妃散花，三界真圣交集轩前。伏愿某诵经之后，真炁周流，上以保全宗社，安奉帝王，禳兵戈水火之灾，除疫病旱蝗之厄；中以祝延永命，保佑合门消九星八难之迍，免五苦三灾之累；下以落名黑简，脱籍鬼乡，七祖升仙，先亡证道。次祈人民异姓，乘经法而万福兴隆，山泽含灵，感圣功而咸超道岸，庶使某疾患不侵，灾殃扫荡，思真慕道，延想丹华，涤虑澄心，以祈轻举，济人利物，立功为先，凡有所祈，克获通感，天上天下，咸丐闻知。愿得太上十方正真生炁下降，流入臣某身中，令臣所启，速达无极大道三清上圣、昊天玉皇上帝、梓潼神文圣武孝德忠仁王、救劫大慈悲更生永命天尊御前。
　　集神咒
　　元始大真，五雷高尊。太华皓映，洞朗八门。
　　五老告命，无幽不闻。上御九天，中制酆山。
　　下镇河海，十二水源。八威神咒，灵策玉文。
　　召龙致雨，收气聚烟。日月五星，北斗七元。
　　合明天帝，敕下太玄，宣威三界，不得稽延。
　　诸天诸地，诸水诸山。玉真所部，溟泠大神。
　　仙王游宴，大帅仗旛。天丁前袪，金虎后奔。
　　玃天猛兽，罗备四门。所呼立至，所召立前。
　　赤书焕落，风火无间。摄箓应命，金马驿传。
　　太上无极总真文昌大洞仙经卷之一竟
　　太上无极总真文昌大洞仙经卷之二
　　甘山摩维洞主太玄无上上德真君校正
　　祝香
　　伏以祥风泽雨，锺灵秀於五香，大德至仁，鉴精诚於一缕，可通无际之际，是名非烟之烟，凭此氤氲，普伸供养，一志惟恭，万神遥鉴。愿开金钥，仰赞瑶章，伏愿宝光分敷，梵音朗彻，死者受生，生者受度，无愿不成，天之所覆，地之所承，有缘悉证，启请有颂，谨为举扬。
　　各发无上至诚心，愿入文昌禄嗣会。
　　皈依三宝诸祖师，惟望慈悲常摄授。
　　仰启三清境，无上三境尊。元始大法王，大慈真教主。玉宸大道君，太玄真道父。仰启大罗天，无上玄穹主。仰启三清界，侍宸诸真众。苍胡颉宝珠，所结大洞经。妙道难思议，玉章生万神。大慈元始尊，金像出地户。化现三神人，葛衣赠金宝。梦中袖二书，箓法并相授。变化显文昌，随愿随灵应。臣今 净三业，永断血尸根。奉符入玉京，稽首黄金阙。一心头面礼，元始大法王。惟愿大慈悲，开受臣所请。愿臣默想念，合符帝一前。越度仙黄庭，俱跻大漠外。七祖断玄滞，受事会玉皇。愿臣讽诵时，百灵皆会集。音彻通万天，流响达九地。成就一切愿，如经所称述。从此渐进修，成道事诸圣。经筵诸孝友，金石矢初心。一礼一称名，皈依七曲主。注想始青天，先天长寿母。注想紫云岩，文昌真国土。后天慈父母，化现桂香宫。孝子及慈孙，列仙侍慈容。愿受真信礼，放大如意光。随心随梦应，嗣禄互储祥。愿我侍慈亲，生生荣鹤发。愿我逢圣时，步步荣宠渥。愿我处生方，随念如意光。愿我善缘熟，学道早悟真。愿我业垢空，惟心达净土。普与人天众，量缘证善果。金石一真心，真心皈帝君。诸圣诸天尊，心香同赞祝。愿与诸经生，一心皈命礼。
　　至心皈命礼
　　玉清圣境，清微天宫，郁罗萧台之中，森罗净泓之上，现有为之梵相，具无极之神通，敷演真玄，破无有色空之碍，拯提趣类，绝智愚高下之分，妙用难窥，灵机罔测。
　　大悲大愿大圣大慈无量度人元始天尊。
　　至心皈命礼
　　上清真境，禹余天宫，紫微琼台之中，玄都玉京之上，接元始虚皇之统系，超西那玉国之根苗，入黍米珠，尽挹真玄之精粹，在香林苑，屡谈秘要之筌蹄，妙德难思，神通莫议。
　　大悲大愿大圣大慈无量度人灵宝天尊。
　　至心皈命礼
　　太清仙境，大赤天宫，巍巍金阙之高，渺渺重霄之上，降生於无量数劫 ，说法於万二千天，五千秘言，融三才之妙道，八十余度，接六趣之众生，圣德崇高，玄功广博。
　　大悲大愿大圣大慈无量度人道德天尊。
　　至心皈命礼
　　紫金金阙，白玉玉京，住妙有之境中，处玄真之天上，功成道备，故妙道卓冠於诸天，心广体胖，故慈光遍烛於三界，位尊而上极无上，道妙而玄之又玄，真圣宗师，天人依仗。
　　大悲大愿大圣大慈穹苍圣主玉皇天尊。
　　至心皈命礼
　　股肱佐汉，家世相韩，掉三寸舌而为帝者之师，受一编书而作人中之杰，身不劳於汗马，功已着於丹书，向遇黄石公，即根本神仙之地，后从赤松子，乃飞升大有之庭，眷隆上相之尊严，位正天枢之镇重，启三洞真经之详，演膺九光宝节之荣，褒万古敷扬诸天赞重。
　　大悲大愿大圣大慈校经主宰 ，道高圣迈上上大德尊天帝法主道君天尊。
　　至心皈命礼
　　北上太虚无上常融天、寂虚玄梵境，太乙真庆官、真玄上圣九天游奕使，左领天罡北极右垣大将、太极真宗太玄慈父灵通大妙仙、八威九光圣执乾元帝、心印秉阴灵斗极符、总玄武右弼司判、左领圣府院，誓断妖魔，救护群品，匡扶劫运，统摄万灵，威德无边，神通浩溥，巡游十洞，检察诸天，福佑孝忠，剿除孽害，至圣至神至帅镇天真武治世福神、玉虚师相紫皇天乙真君、玄天仁威清微上帝金阙化身天尊。
　　至心皈命礼
　　甘山福地摩维洞天中，有老人一炁根紫微之应化，上朝金阙九华，通碧落之生芒，说六章经陶凡炼圣之文，赞万寿观复古通今之化，扶持人极，发越地灵，道大难名，功高莫议，大仁大孝大圣大慈储福定命九天丈人、大玄无上上德真君，玄真万福天尊。
　　至心皈命礼
　　本来南土，上泝蜀都，先获黄帝九鼎之丹书，后事老君，两度於玉局千轴得修行之要，一时成吐纳之功，法箓全成，受盟威品而结璘诀，正邪两辩，夺福庭治而化咸泉，德就大丹，道齐七政，大悲大愿大圣大慈三天上相玄都丈人、扶教度人天师、正一辅元体道冲玄神化静应显佑真君、六合无穷高明大帝降魔护道天尊。
　　至心皈命礼
　　永平柱史，唐代易玄，得异术以全神，脱尘嚣而厌役，主光华之大法，悟万有之真机，遒骨常仙，留马跃入渊之迹，恕心决狱，致鼠飞穿牖之祥，受赤龙丹号碧梧子，大悲大愿大圣大慈、三天次相九炁丈人、丹琳大帝、随机演化天尊。
　　至心皈命礼
　　诞生汉室，锡号晋朝，惟布炁以降邪，曾吞虎而救世，管玉霄洞清之法，传玄坛内教之经，掌雷府刑判都督府便宜之事，领天师职升紫微天右相之班，判洞阳宫主混元教，大悲大愿大圣大慈无极真元清皇上帝、九天保册司命天尊。
　　至心皈命礼
　　德彰巴峡，迹隐渝江，幼题金榜之姓名，亲授玉阶之冕服，止杀应霜台之梦，现威变日表之容，悟最上乘以劝善，大师而友助，究真常道，假恭天观主，以讲磨膺仁济之褒，嘉表神功之莫测，镇国祚复兴之地，开蜀民再造之天，恩被群生，德隆百世，大悲大愿大圣大慈璧山显应真人清明河童天帝。
　　至心皈命礼　圣祖母十月初五日诞。
　　始青天上元命化，初一炁未漓，含七曲真元之粹，九天肇始，包三光精体之全，鸾机无兆朕之可名，鹤质仰清高而莫议，先天先地之慈母，不古不今之婉容，阳回十月五日之春，教演三纲五常之祖，寿绵长寿，形赋元形，载观本行集之跋经，莫测始青天之证道，大悲大愿大圣大慈七曲初劫赋形长生寿母太极元君。
　　至心皈命礼　圣父二月十一日诞。
　　桂香宝殿，文昌上宫。道体混成，含九十余生之化，真元未露，储三万六千之精，开后天不老之鸾书，奉青霄莫测之态梦，神父之大慈父，至人之上善人，脉寿三纲五常之根，心包百行万善之体，皈依莫尽，称赞何忘，大悲大愿大圣大慈七曲圣父、显庆慈佑仁裕令德王玄初大帝、证果长寿王菩萨储真衍庆天尊。
　　至心皈命礼　圣母七月初七日诞。
　　桂香内殿，文昌辅宫。淑质春和，含太真之淑气，清光秋湛，蕴七夕之清辉，包龙像於未漓，隐鸾机於不露，剑泉之大慈母，蓬莱之上善人，产万世之纲常，生九天之名教，皈依莫尽，称赞何忘，大悲大愿大圣大慈七曲圣母、昭德积庆慈懿恭惠太后、证果宝光菩萨嗣庆储祥元君。
　　至心皈命礼　元皇天帝二月初三日诞。
　　桂香宝殿，文昌上宫。九十六生，种善果於诗书之圃，百千万化，培桂根於阴骘之田，自雷杼炳灵於凤山，至如意储祥於鳌岫，开人心，必本於笃亲之孝，寿国脉，必先於致主之忠，应梦保生，垂慈悯苦，不骄帝境玉真庆宫，现九十八化之行藏，显亿千万劫之神异，飞鸾开化，在在建坛，助国救民，人人被德，功存乎儒道释教，职尽乎天地水官，威灵不可度量，功德果难思议，至仁至孝，不乐不骄，
　　大圣大慈大悲大愿神文圣武孝德忠仁王、安乐不动地游戏三昧定慧王、菩萨证果迦释梵镇如来救劫大慈悲更生永命天尊。
　　至心皈命礼　圣后五月初三日诞。
　　桂香内殿，文昌辅宫。懿范冰清，掬九天之霁月，仁心春粹，扇七曲之家风，婉仪入侍於亲闱，慈淑天全於母道，上下一堂之和气，古今万世之春台，应梦储祥，因心演化，大仁大孝大圣大慈七曲圣后、恭顺淑应德惠昭懿皇后、证果定应菩萨冲和洞妙元君。
　　至心皈命礼　圣长子三月初三日诞。
　　桂香内殿，文昌辅宫。圣德慈祥，一念嗣家声之脉，神功显着，九天宽帝父之心，戏彩云岩，详无体无声之礼乐，问安月窟，传有典有则之箕裘，锡五福於生生仁孝之家，榜三元於奕奕诗书之裔，因心立教，应梦储祥，至仁至孝至圣至慈圣长子嗣德履孝王、演化清微天帝、文昌衍庆真君。
　　至心皈命礼　圣长妇八月初一日生。
　　桂香内殿，文昌辅宫。淑质春柔，粹婉容於侍问，真心玉洁，俨懿范之清高，相成震长之家声，默识兑和之阃则，教流恺悌，化洽冲和，应梦储祥，因心锡庆，至仁至孝至圣至慈圣长子妇、善助显懿循孝夫人、元真妙洞真妃、文昌静应天君。
　　至心皈命礼　圣次子正月初一日生。
　　桂香内殿，文昌辅宫。父子一家，全克孝克慈之道，君臣千载，尽止仁止敬之心，模范人天，本纲常而立教，准绳世道，根诗礼之趋庭，干蛊於阴骘之天，福谦於行艺之圃，因心演化，应梦储祥，至仁至孝至圣至慈圣次子、昌德立孝王、演化妙成天帝、文昌司禄真君。
　　至心皈命礼　＝圣次子妇二月十八日诞。
　　桂香内殿文昌辅官。孝德谦柔，禀一元之淑质，真心坤顺，婉七曲之闺仪，五妇岭前揭问安之华典，三潮水上流积庆之清源，应梦储祥，因心演化，至仁至孝至圣至慈圣次子 妇、助顺惠懿克孝夫人、玉真洞应真妃、文昌嗣庆天君。
　　至心皈命礼　懿孝公主四月十六日诞。
　　桂香内殿文昌辅官。蟾魄凝祥，根父天之慈爱，鸾心敛福，陶母德之雍和，霜姿雪质之清，不物於物，春风秋月之抱，自天其天，内观万境之空幼，得九天之道，心清莫议，德婉难名，至仁至孝至圣至慈圣女、淑真妙靖懿孝公主、洞元真人、文昌万寿天君。
　　至心皈命礼　圣长孙七月初三日诞。
　　桂香内殿，文昌辅宫。凛凛天姿，道矩肃家声之粹，挺挺风烈，仁声流化治之新，雷霆间发於春和，人人开悟，雨露旁周於天表，物物生成，应念储祥，炳灵应梦，至仁至孝至圣至慈圣长孙、绍应昭灵至孝侯、宝华圆满天君文昌积庆真人。
　　至心皈命礼　圣长孙妇正月二十八日诞。
　　桂香内殿，文昌辅宫。圣质天姿，粹出春风之抱，仙标道矩，豁开秋月之清，四世一堂，印印闺仪之雍肃，百行万善，天天家庆之精详，应梦炳灵，随机演化，至仁至孝至圣至慈圣长孙妇、淑应昭孝夫人、玄真静素文昌积庆天君。
　　至心皈命礼　圣次孙十月十三日诞。
　　桂香内殿，文昌辅宫。谈笑春风，字字仁心之发育，动容和气，言言家法之流传，子承圣子之心，根培阴骘，孙继神孙之体，果证真仙，应梦储祥，因心立教，至仁至孝至圣至慈圣次孙、承应宣灵顺孝侯、祖德妙清天君文昌袭庆真人。
　　至心皈命礼　圣次孙妇七月二十三日诞。
　　桂香内殿，文昌辅官。玉质金姿，父母熟栽培之地，恩光化日，子孙绵嗣续之天，生根荣阴骘之根，内资相警，休命续衣冠之命，婉出相成，应梦储祥，随机演化，至仁至孝至圣至慈圣次孙妇、惠应体孝夫人、真元育粹文昌袭庆天君。
　　至心皈命礼
　　文昌佐神、太一真官天顺真君、三茅司命真君、文班左司主禄独孤大王、武班右司主嗣英惠忠烈翼济福安王、双松报喜太尉、桂禄二籍仙官、仙童玉女、飞鸾从驾，天聋地哑侍驾左右，三仙北府赞佐碧玉醮筵、云雷雨部、诸仙列圣、辅道一切真宰。
　　礼赞已周，依光忏悔：
　　七曲慈尊真教主，慈父慈母同我生。
　　子生圣子皆孝慈，孙继神孙尽慈孝。
　　一家和气天无尽，万世春台月有光。
　　慈光普照诸天人，细入微尘满天地。
　　我生同得乾坤体，一似文昌始劫时。
　　圣非自圣凡自凡，流浪至今方觉悟。
　　愿逢七曲慈尊教，惟忠惟孝惟慈心。
　　不以口业傲神人，不以身业累父母。
　　不以意业欺天地，不以心业祸子孙。
　　愿从孝行与阴功，种种力行诸方便。
　　忏赎多生诸罪垢，皈依元皇大慈光。
　　求嗣求禄求生方，不求诸人求诸己。
　　惟我文昌七曲师，历劫待人存恕法。
　　愿放一种如意光，悯念众生真忏悔。
　　忏悔已周，次当发愿：
　　父母愿同长寿果，龟龄鹤发映慈光。
　　己身愿拜大吉祥，仰事俯育无苦恼。
　　子孙愿嗅云岩桂，嘉与己身同发荣。
　　父慈子孝一家春，光明无负慈尊教。
　　愿蒙七曲亲提接，指引登真入道门。
　　舍生受生正遍知，尽未来世俱圆满。
　　发愿已周，次当赞颂：
　　桂香殿上仁孝主，教雨周流洗业根。
　　业根化作桂华香，善本种成长寿果。
　　一家骨肉无烦恼，七曲子孙同护持。
　　普愿今世与来生，紫云岩前成道果。
　　步步心心帝左右，生生世世天主张。
　　骨凡身换形可灰，一点真心自金石。
　　发如是愿者，是日爰有本贯弟子某稽首元始天王、千真万圣，持诵大洞仙经，丐赐赦过宥罪，改祸成祥，恶根断绝，进道无魔，祖先父母早度南宫，获生中土，眷缘众生，均赖陶镕，灾殃殄灭，所伸凡恳干冒天威，愿冀感通，曲从所请，伏愿香火使者领兹丹恳，普为关闻，稽首皈依：
　　三清应化天尊。
　　玉清普化天尊。
　　太乙救苦天尊。
　　天枢上相法主道君天尊。
　　终劫济苦天尊。
　　消灾解厄天尊。
　　雷声普化天尊。
　　玄真万福天尊。
　　斗府天曹列位星君。
　　三元三官大帝三百六十应感天尊。
　　定光澄明普度天尊。
　　紫清介福天尊。
　　更生永命天尊。
　　无量度人天尊。
　　普天忏罪天尊。
　　十方灵宝天尊。
　　不可思议功德，当愿众生心开悟解，受持转诵。
　　元皇全号
　　金阙上相检校太师、混元内辅三清上宰大都督府、都统三界阴兵行便宜事、管天地水三界狱事、收五岳四渎真形虎符龙券、总诸天星曜、判桂禄嗣籍、上仙英显元皇真人、司禄职贡举真君、洞照通真先生，编修飞仙列籍、掌混元造化轮回六道救苦救难慈尊、玉清内境清静道真、身现紫云岩、手持如玉杖、统御万灵溥济诸苦大仁大孝大圣大慈无上不骄乐育天帝、都统混天诚心接物万天教主，随愿慈应天尊、九天定元保生扶教辅元开化文昌度人主宰、长乐永佑灵应大天帝君、掌五湖四海总十二河源水府运使定慧王、菩萨证果迦释梵镇如来、澄真正观注禄定籍、宝光慈应治世显道、保安拔罪更生永命、扶善济苦消劫行化纯一显应天尊。
　　太上无极总真文昌大洞仙经卷之二竟
　　太上无极总真文昌大洞仙经卷之三
　　甘山摩维洞主太玄无上上德真君校正
　　玄蕴咒
　　玄元始炁分，清华开洞神。灵风回太和，玉音摄流精。至哉本自然，谁识此玄文。坚刚明一悟，倏忽超三乘。寂寂无色根，永劫奚漂沉。胡能精修持，究竟登玉清。
　　道言：昔在龙汉劫初，元始天王出《大洞玉经》於高上大有玉清宫，演太玄重玄玄一之道，命之曰《大洞仙经》。元始天王始以太玄一音，流响玉清，弘帝一真道，说大洞宝文，示九统之法，传九光之符，至士诵之，登斋修行即得万神欢庆，百灵护持，万圣感格，万仙翕临，可以飞度三灾四煞、五鬼六害、七伤八难、九厄十恶，登仙入圣，神生紫微，自然无为，不系阴阳五行六炁之所拘束，念念增长，趣入大乘，弘之无穷，诸天下观玉帝降鉴，飞天保迎亿曾万祖历劫种亲，游爽飞魂，俱得更生，世冑接仙，长为贵人，功满道备，骨肉同升，乘龙驾云，上朝玉清。
　　元始天王啸咏太玄，凝神遐想而说洞章：
　　高上洞元，元生九天。炁祖太无，宗风胤玄。
　　玄曾绝散，四清抚闲。帝一上景，连众摄烟。
　　长契一运，七世投闲。托灵属命，反华自然。
　　泯邈流辉，六曜沉迁。陵范御晖，西华彰安。
　　并编帝简，尽得解源。胎田邃路，世发玉兰。
　　灵光八辉，混生万神。
　　元始天王曰：
　　玉虚顺玄归，天晨金霄游。朗朗生帝景，欻尔宴玉洲。
　　左摄始童神，右命起恒符。明真焕九霄，三日映玄敷。
　　干景并三衿，内有幽寥无。令我得长年，千劫始一周。
　　黄箓保德仞，披锦入神丘。太一务命根，公子召合符。
　　十回度初心，得入大信根。
　　元始天王曰：
　　玉帝玄上旛，制命九天阶。七觉成道数，欢熙神风回。
　　飙灿北停华，紫英唱东琼。琳和九霄外，玉符征太微。
　　三素生泥丸，发曜金灵晖。老君牢张上，守卫死节机。
　　十善生玄中，度厄而自然。
　　元始天王曰：
　　太冥绝九玄，洞景寄神通。玉帝乘朱霄，绿霞焕金墉。
　　上馆云珠内，仰接玄仞峰。灵关太漠下，蔼沬竟冲空。
　　冥化混离坎，玄玄叔火王。玮寂高同生，无极保谷童。
　　圆涂无凝滞，绮合有九重。南披七祖根，西解累劫凶。
　　体娇万津波，神生摄十方。大归反胎辕，三合乘天龙。
　　元始天王日：
　　太微天帝宫，八浮入云营。神宗理灵襟，龙山秀玉京。
　　金房郁明霞，九户朗高琼。黄庭涉北元，元父左回明。
　　朱晶启明师，幽寥登上清。四玄秉元禁，长保五帝城。
　　元始天王曰：
　　紫精太无中，三元上景衢。秀朗保太晖，眇眇扇帝敷。
　　伯史启三素，帝灵登玉虚。庆炁育五云，司命神明初。
　　十华妙行仙，制魔生六明。
　　元始天王曰：
　　真阳帝宾老，受事会玉皇。灭魔除秽水，百司诣绛宫。
　　逸宅丹玄内，五炁结十方。七转司命至，三回召仙公。
　　泰山主鬼者，急校三官中。十德初成基，同飞七觉元。
　　元始天王曰：
　　太素三华炁，晨登广灵堂。玉宾表玄籍，守命孩道康。
　　徊风散万魔，金符召广乡。辅卫地户内，保此长生王。
　　转入十仙门，八景齐洞阳。
　　元始天王曰：
　　紫精毓华林，长暝太无外。玉房生宝云，九扇胞胎内。
　　帝宾奉五符，三光回紫盖。苍玉斌来生，卫此长夜会。
　　五灵度符籍，九统合九光。三玄出太清，紫阳发万生。
　　玄精育九灵，元父结胎仙。
　　元始天王曰：
　　青灵扇八炁，鼓轮三华城。拔兆胞胎结，七世受福生。
　　宿对灭五道，长守帝一营。公子执五符，太一居紫房。
　　三合地户下，拔命玉帝宫。少女郁墨子，卫兆七炁窗。
　　拘制盟血液，盈满五藏充。十真登黄房，帝子化金仙。
　　白玉飞符招，引升龙台天。
　　元始天王曰：
　　高上宴紫霄，五老辅玉根。太素拂眇景，合符帝一前。
　　白帝皓郁将，回金太霞乡。度我死户下，拔出三途梁。
　　十通由斯生，妙行由此兴。洞明光景中，帝一真玄玄。
　　太上无极总真文昌大洞仙经卷之三竟
　　太上无极总真文昌大洞仙经卷之四
　　甘山摩维洞主太玄无上上德真君校正
　　道言：尔时，元始天王眉放青毫，顶旋紫炁，万华宝盖，浮罗覆形，玉光金霞，纡绚晃耀。玉宸道君太玄道父，稽首颙伫，愿听洞章，於是元始天王怡然啸咏曰：
　　皇上超无景，轮转九曜生。徊风混帝心，八炁运常宁。
　　广霞参神天，五帝散日精。液溢元中漠，血凝五华平。
　　体宝圆珠映，流曜拔兆形。号为寿逸阜，亦曰澄溱渟。
　　俱济三涂关，启籍登太明。使子保仙真，七世披缘青。
　　解祸冥途下，超福晨上灵。世世登玉乡，累祖反胎婴。
　　洞观无碍空，始通生因明。骊珠湛方瞳，内外洞照清。
　　元始天王曰：
　　玉宸九天司，太上大道生。常保景化内，九回镜上清。
　　解带玉映室，乘素入四明。擭提日中王，并羽月晨灵。
　　太一召天魔，帝君校万精。拔过死积炁，越度仙黄庭。
　　帝立三关上，八风舞神兵。左把福醴液，右提庆源缾。
　　洞微无障玄，梵通生虚明。贯颡闻十方，豁落一切声。
　　元始天王曰：
　　泰清浮绝空，三天宝神符。日中开五晖，青帝圆常无。
　　捧籍登太明，受录金华楼。五藏植玉根，魂魄一凝和。
　　洞空清净玄，炁通生清明。定和妙明觉，玄息自长生。
　　元始天王曰：
　　太极元景王，三天摄神生。紫素翳郁仞，安来上华京。
　　拔出五苦积，返胎七元庭。九玄解重结，累祖乐锦清。
　　徘徊秀华下，俯仰要五灵。兆身升玉堂，五神回孩婴。
　　俱跻太漠外，养素朝圆明。洞虚清净和，华通引玄明。
　　砥炼五牙珠，含善味长生。
　　元始天王曰：
　　皇初紫元中，晖光郁霄明。三天焕九景，离合亿万生。
　　披珠巾绿霞，上徊寒童灵。拔出五苦毒，超身过始青。
　　白素启萧仞，金门卫朱兵。七世积尸结，一化百散倾。
　　受福东霞室，反胎朱火庭。洞灵清净行，力通自冲明。
　　净真手握斗，足蹑九元星。挥执天地关，精神生命根。
　　元始天王曰：
　　无英真上玄，玄元九素炁。寄频携运珠，混化启明日。
　　正一左右仙，长扶灵虚室。兆有玉符籍，合仙得真炁。
　　魂生太无中，魄亦五道会。世世解死户，七祖无住滞。
　　神风吹胞树，根叶已断绝。胎中种鬼殃，五符开地结。
　　长为神真王，应仙续万世。洞真清净身，道通自然质。
　　真应化现相，不动住黄室。应化无方在，骨肉金玉实。
　　静真明正道，至老长不易。
　　元始天王曰：
　　中央黄素炁，圆华玉寿灵。太张上玉门，伏云三仞明。
　　青景翳逸寥，携提太一精。帝女抱定陵，吟咏玉清经。
　　五籍编紫房，五符入圆庭。七祖反胎宅，灭绝三途生。
　　流风断血滞，玄叶得黄宁。洞玄清净光，元命灵通成。
　　性命宗本坚，孝道成明王。生根得太和，无为登上清。
　　元始天王曰：
　　青精上华炁，太微玄景童。神化玉室内，飞羽逸紫空。
　　日为三衿交，奉符登帝墉。开关把金节，闭户扣琼锺。
　　灭魔三酆野，招灵上清宫。明出穷关阴，入精六合房。
　　回老变皓形，还白返婴童。洞源清净光，津液具神通。
　　咽液生万神，神水华池融。涌升灌而润，往来无有穷。
　　通生道之源，天根常茂丰。
　　元始天王曰：
　　太阳化三晨，紫軿微玄下。元君保谷童，守胃塞死户。
　　金符焕北华，玉契拔七祖。帝真灌上生，断我三途苦。
　　洞明清净光，帝心大玄通。宿命过去智，根本元由中。
　　未来及他心，一切无碍融。洞源与洞明，万道由通生。
　　元始天王曰：
　　太初九素炁，炁出华景中。法垣舞仙旗，逡巡五老公。
　　天人名启珠，执籍归紫房。元父左回明，混会太微童。
　　洞清明智慧，太意朗元通。根尘悉消灭，有无皆虚空。
　　妙行真一全，名大心神通。道备登玉清，位为圣仙翁。
　　元天王曰：
　　元始授太玄，苍胡颉宝珠。檀炽钧音妙，希声彻太虚。
　　九皇上真炁，四司大仙王。飞霞散天日，凝涣六合房。
　　上清朝玉虚，乘景晨晖中。三神号发纽，捧籍启虚皇。
　　逸录登紫清，金符刻羽宫。顶玄苍胡颉，弘济登普光。
　　运度玄中人，咽味生五芳。结集成胎仙，丹母金真阳。
　　主伴合元范，太易生玄乡。
　　太上无极总真文昌大洞仙经卷之四竟
　　太上无极总真文昌大洞仙经卷之五
　　甘山摩维洞主太玄无上上德真君校正
　　道言：尔时 ，元始天王以大洞高上混沌太无元天宝玉皇之炁，结一宝珠，命之曰苍胡颉，曰：吾以此宝珠从道妙一，善贷生根，孕玄分元，诞始传真，化生诸天，凝成万炁，大哉至宝，惟我独存。今为玉宸道君重出斯宝，诸天帝王、天真大圣瞻望宝光，其光分敷百千万亿，结成《大洞仙经》玉文，凝而成云，绚而成章，诸天帝王天真大圣，以清明识，以始通观，以华舌通，齐声宣咏大洞云章，响彻万天，流响九地，天界地界，水界神乡，一切神灵，不离本坐，俱睹云章，绚目仙梵，历耳皆悉，百生障灭，万劫尘消，三涂九幽，十方恶趣，咸承光音，所及十缠九结六染七尘，於是顷间一时解脱。是时太玄道父前诣萧台，再拜稽首，求受宝珠所结《大洞仙经》玉文云章，庶以导化人天众生，俱免万灾，咸消众罪，不沉恶趣，俱等一乘，弘是愿育，殷勤启请。元始天王命元神大圣玉宸道君具俯仰威仪，手付太玄道父苍胡颉宝。
　　元始天王告曰：此苍胡颉宝，与檀炽钧音，若非太玄，可得求请，唯子慈深愿重，可畀宝章。
　　元始天王曰：
　　天皇上真炁，三元乘晨回。法垣兴朱霄，帝晶启玉扉。
　　拔尸命门内，解结桃康阶。敛神保五籍，越转入太微。
　　单入而双修，一曲水天开。海日自东生，元命生太初。
　　元始天王曰：
　　太一生元炁，日中司命童。焕然神光明，披霞升帝墉。
　　列坐震灵席，混合五日房。白炁育 上生，青君安延昌。
　　左携精上门，右抱合和婴。我生日月华，友宾赤炁王。
　　八景照泥丸，朗然洞房中。婴儿为赤子，混离生玉容。
　　五道秀金华，位为上清公。七祖断玄滞，身得乘神风。
　　徘徊玉清上，和乐反婴童。太始三炁周，真文肇生明。
　　元始天王曰：
　　元虚黄房内，中有黄宁童。左有坚玉君，右有帝昌皇。
　　浮清翳神炁，蔚蔚虚灵容。青肝明轮子，开朗彻八窗。
　　太一寿丘兰，奉符入玉宫。拔我七世罪，回元期十通。
　　混合帝一室，五老变孩蒙。太素梵行初，一善四金通。
　　元始天王曰：
　　太极主四真，凌羽逸上清。七转召司命，太一扬威明。
　　司录促诣位，三举登震灵。魔王来受事，仙官束鬼精。
　　月中青帝母，号曰芬艳婴。太张上五符，安来上玉名。
　　混化六合内，洞房列火兵。太极五灵冲，横文帝子宾。
　　元始天王曰：
　　斗中四真人，散花玉清台。帝卿中玄生，一徊众真来。
　　香风扇三宝，五藏映清夷。苍胡颉光华，檀炽钧吉祥。
　　太中六炁清，曲水襄天河。六度功圆成，五魔伐六阴。
　　中结元始王，高观六合庭。
　　元始天王曰：
　　晨中黄景炁，三秀登霄庭。沧台飞羽轮，延迎道已成。
　　司命奉帝书，号为玄度卿。保生太霞宫，列宾馆上清。
　　命门合精延，守我身黄宁。左携元素君，右摄朱郁灵。
　　太和度七觉，点火生真文。紫华领胎仙，元命真中神。
　　元始天王曰：
　　金阙上景炁，十方晖紫烟。三命太一帝，五召太平神。
　　七转招岳真，玉符告三官。拔籍三灵下，受生高上晨。
　　太帝八灵王，一化回庆玄。桃君守六合，勒精卫泥丸。
　　太清八景观，十德真文宣。保子神中神，元命生自然。
　　元始天王曰：
　　太虚空无景，霞中有彭室。九云合重扉，帝君静幽密。
　　八真合景君，上携女太一。雌雄混玉房，九变还得七。
　　分形散六合，泥丸易分别。太真九光轮，十佺丿文结。
　　保子元炁通，五炁理中颉。混一归帝阙，永寿无终劫。
　　变化飞上清，三千行超越。
　　元始天王曰：
　　太玄九炁上，烟回大晖间。神光秀空峰，五道焕三天。
　　驾景登绝霄，乘风荡滞神。中一日运珠，理心入清闲。
　　混合三五宫，累变亿万年。伐绝胞树生，永断血尸根。
　　七祖散积滞，返华黑幽玄。万炁生万神，齐仙成仙王。
　　太玄启十明，妙行登十真。
　　元始天王曰：
　　上清绝霞外，八皇运九天。幽寥生帝宇，携此景中人。
　　晨登太老寝，夕宴金华轩。羽节命太一，锦旗招万神。
　　坚我六府胎，伐灭胞树根。解结生七祖，散祸宁九玄。
　　赤帝丹灵峙，扶兆入玉门。月母灵素兰，守闭死炁关。
　　死炁自今绝，生津从兹延。万神万炁仙，超脱位真王。
　　十真妙行全，太玄会明阳。无上大洞尊，一炁同龙光。
　　元始天王曰：
　　东华发始晖，高晨映上清。焕洞圆珠蔼，朗朗紫曜明。
　　七神回帝席，五老飞玉軿。太一景中立，司命摄万精。
　　泛然云波间，寂盻泥丸城。七转召三官，北君稽首灵。
　　五岳应炁到，拔死书长生。三举震灵符，玄解大魔精。
　　七祖解血结，玄华保黄宁。
　　元始天王曰：
　　太帝九老京，校仙登扶桑。七转召天帝，司命乘神纲。
　　五岳启灵户，传声大魔王。河海皆受事，立尔应会方。
　　保符泥丸内，守神曰桃康。回明易死籍，记仙叔火王。
　　拔绝三途疾，去祸生上英。七玄登朱室，兆身会玉堂。
　　上友方盈子，下携理维藏。左摄明车君，右辅归盛昌。
　　混一玉京炁，化兆吉以昌。反婴元命童，檀炽吉祥钧。
　　天一元根仙，自在光明轮。
　　元始天王曰：
　　玉清万华宫，高仙藏帝经。主图九天表，洞观无中生。
　　七转召万神，五岳一来庭。三官招众魔，司录校所呈。
　　拔籍重泉曲，记仙书上清。
　　元始天王曰：
　　玄洲绝三津，羽景太无庭。回霄飞垂漠，委化混万精。
　　五云蔚绝空，七霞落圆明。朗朗幽寥子，梵昌济黄宁。
　　五老挥绛华，散香携玉灵。金质濯帝川，绿烟蔼流琼。
　　神拔三涂积，仙胎结兆形。上清玉皇师，玉宸大道君。
　　与心绛宫神，飞澄太玄尊。
　　元始天王曰：
　　三真生太元，玉户映晨华。太素洞元虚，丹林森朱柯。
　　回神九重府，南昌发琼华。百关纳津液，停玄三秀阿。
　　兆身腾玉清，七祖离幽扃。长保不终劫，万世成仙家。
　　位为圣统尊，玉清大洞神。
　　元始天王曰：
　　西元九灵炁，金丹流云宫。上极璇曜抄，晖景太霞中。
　　动回九天轮，静沉八流纲。室有胎仙母，携衿太帝皇。
　　玄一灵时生，三老素牢张。左把兆符籍，右携理神宗。
　　同登琳龙阙，稽首玉清房。拔弃死灭根，养形三五中。
　　七祖解尸结，受福明珠方。上证圣中尊，符化元炁王。
　　玉宸道君言：我师元始天王，授我此《大洞仙经》，其旨玄奥，修真妙门。初定通息，太和一千，中观变真，离相消尘，元合五千，坐在立亡，大定全真，妙行通灵。初曰通炁，次曰通神，终日通灵，十通成真，道备登宸，超脱飞升，过度三界，往来三清，证品太洞，天一帝尊，六度十通，万行圆成，千和万合，自然至尊。
　　太上无极总真文昌大洞仙经卷之五竟
　　
