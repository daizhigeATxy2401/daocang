太上三十六部尊经
　　经名：太上三十六部尊经。撰人不详，约出於南北期末。六卷。底本出处：《正统道藏》洞真部本文类。
　　太上三十六部尊经玉清境经上
　　上清经.妙真经.太一经.妙林经.开化经.仙人经已上六经同卷
　　玉清境上清经　第一
　　是时天尊曰：若诸真人、无量大神行道心时，修慈悲行，得真法地；修舍心时，修智慧行，即此功德，无量劫中，复得何法？诸天圣众、诸大真人、无量大神行此功德，能如是得，不可思议。
　　天尊今如是说法，令一切皆知是法。宝法真人曰：臣今未解要法，未识宗本，未了空相，未了一切。道言：善哉善哉，汝善知时，知我说法，汝则谘问真人大神、无边圣众，修一切行，修一切智，则得无为安乐，住於真空平等诸法自在长乐之宫、难胜国土、福德之乡、光王国内。当知一切众生无量苦患及一切种种无量愁忧，已令一切等其身体平复如本，受诸快乐，免离生死，亦不变不异，真实正住，善方便法，於未来世，故有善巧方术，多设福业，修行布施，尊重恭敬。作如是言，善哉。汝等一切亦能於天中之天及於世间，能大增长利益之事，能令众生至无量寿命。汝今是大医之三，善治众生无量重病，善治方药，处处疗治，曾无暂舍，为於众生出病根原，善巧方便，治种种病，渐渐游行，利益众生，无量快乐。於诸众中最胜最尊。汝今是何因缘得如是智慧，值遇如是功德？戒定修持，甚难得此最上福田。如此之事，皆由往昔因缘，过去、未来、见在，广远果报端正微妙，形色殊特，威德具备，能令一切安稳受乐，则舍无量一切诸病、百千怖畏，能消灭之，能为众生设大罪福。无生虚假，世间空有，是身不坚，是身不浄，是身如幻，是身如梦，是身如泡影，是身如浮云，是身如猛火，是身如风露，是身如霜雪。如是观察，甚可怖畏，甚可厌患。以求寂灭无上泥洹，永离忧患，最上至清，无常变异，生死休息，无诸尘累，无量精思、智慧功德，具足成就微妙法身，百福庄严，诸天所赞。如是无量无边，作是大愿，而说偈曰：
　　我於往昔，无量劫中，为诸众生，发明正道。
　　遍视一切，如不转动，而不为害，解脱之力。
　　若有说者，穷劫不尽。若复至人，及以末学。
　　当舍难舍，以难舍故，以身无损，是名正道。
　　上清经灵符
　　玉清境上清经　终
　　玉清境妙真经　第二
　　如是无上法，无量大慈悲，修诸心，修诸法，於诸学人第一勇健、不可思议，微妙之处，如无上道，难可譬喻，犹如大海，等於虚空。无量诸天大圣、无量众真、无量大神咸生欢喜，作如是言，欲求无上正真妙法。
　　天尊谓：汝等住空平等难胜之地，则不见有父母、兄弟、亲族、知识、姊妹、儿息、爱憎中人，譬如虚空，无有父母、兄弟，乃至无有众生寿命。一切诸法，亦复如是。其心平等，多所利益，如彼虚空。何以故？为行功德，善能修集诸空法故。是内法空，常乐我浄，得无所畏。是内法中虽有道性，而是道性非内非外，非上非下，非有等、非无等、真性常住，无变易故，是名真教。观於内空、外空，观一切法本性皆空、无常苦乐、净不净者，是名正法。汝等无量无边一切圣众及诸真人、诸天大神常於是中通达妙理，广及一切，令今见在、过去，未来得如是空门，玄之又玄，则得住虚空。我於大众之中说如是等诸空义时，复有百千万亿众闻如是说，即得住於虚空等法。住是地已、於一切法中无有滞碍、击缚拘执，心无迷闷，常乐自在，清静无为。以是因缘，名虚空等一切诸法。譬如虚空，於可爱色不生贪着，不爱色中，不生瞋恚。汝等一切住是地已，亦复如是。一切法中，亦见亦知。若行时？若缘若因，若根若精，若思若乘，若遇善识，若持禁戒，若能布施，如是等法，一切知见无上解脱甚探。所行智慧，见诸众生，行诸非法，必堕地狱，无量苦恼。知诸众生从地狱出，生於人中，若行布施，乃至具足，是诸所施，是人必得入正解脱，是名正真微妙。复有亦见亦知。云何为见？云何为知？若有若无，苦恼不生，常乐我浄，菑障消灭，一切无为，诸神尊定不入生死轮回，坚固不坏，已得成就，亦复能知一切众生悉有道性。而说偈曰：
　　我念宿命，一切不定，假於众法，可不是空。
　　宝性五尘，从何得有？不得不空，解脱法门。
　　叹未曾有。一切时众，不能解义，为若此也。
　　智者闻是，解脱法门，皆应恭敬，顶受此法。
　　妙真经灵符
　　玉清境妙真经　终
　　玉清境太一经　第三
　　大道明言：一切诸法，无边智慧，令诸天人、大圣、无量真人及诸法界有色、无色、有相、无相，各令心信成就。知是众生求於正教，是人从流，此人非流，是人正住，此人非住，知此法时，已到法岸，住於至境，得法深味，得法宗本，得正解脱。修诸正行，以浄天眼。见诸众生造身口意三业不善，堕於地狱、畜生、饿鬼，难忍涂炭，风刀往还，昼夜不息。见诸众生修善业者，勇猛精进，行持道法，务欲济人，当知此人得生天上，快乐无极；若在人中，聪明殊胜。我於无量劫中，见诸众生从暗入暗，昏塞迷闷，不能解悟；有诸众生从暗入明，知识知见；有诸众生从明入暗，舍真入伪，不识道法；有诸众生从明入明，真如满月。若或一切，或因恶业成就，或因贪欲、瞋恚、愚痴，是业深重，必堕地狱，受诸恶报。如是之人，若能发心修身修戒，行种种法，知省知悟，不堕地狱，忏悔发露所有诸恶，今日忏悔，既悔之后，於今已去，更不敢作，惭愧成就，脱离三恶道，供养三宝，以是因缘，不堕地狱，获大善利，种种果报，庄严其身，得天妙相，清静自在，如青莲花具足果报。若或生不信想起，一切恶业诸罪皆至，所求不得，所愿不遂，所作不成，所望不至，种种愁忧，非是一端。受如是等无量之苦，现世受报。无量大慈大智大慧真人乃见是人不知因缘，不能忏悔，不自省思，不自悔觉，不生惭愧，无有怖惧，是罪增长，地狱受报，解脱何期，长夜冥冥，苦毒备经。如是众生，亦有道性，为诸烦恼之所覆蔽，不能得见光明智慧，无量功德，犹如暗夜，所见不真。所谓世间男女，若识若不识，若去若来，若彼若此，舍宅、城村，衣裳、饮食，山海、林木，众生寿命，皆是道本，无有他相，无有他色，太妙纯一，至寂无为，永生永乐，无有障塞，大通圆满。而说偈曰：
　　我於是时，明大智慧，说诸微妙，示诸众生。
　　得闻是语，令其坚固，故行无厌，真心清静。
　　欢喜无悔，无所怖畏，不内不外，不嗔不怒。
　　如此之时，无有颠倒。是诸性相，无碍自在。
　　太一经灵符
　　玉清境太一经　终
　　玉清境妙林经　第四
　　诸大法海无量无边，大周法界无有穷尽，种种法本功德，即是天尊无限智慧，实非贤智能明是因。得如是法，无有障碍，无有转动，无所怖畏。於一法中作种种名经、无量劫说，不能尽善哉。是法不可以智，不可以贤，是法至妙，不可得闻。一切凡夫取着於色，乃至着色，则生贪心，故为系缚，则不能免生老病死忧悲大苦一切烦恼。以是因缘，得闻是法，免离诸难，无量众生俱得解脱。若复有人，一生以来，多诸罪障，业报深重，不闻是法，名为魔鬼缠绕其身，乃至一身终不能说。若不恋着，即脱魔鬼。亦如世间有罪之人，为官枷械；无罪之人，官不枷械。汝等一切亦复如是、有所着者，魔自绕身；无所着者，魔鬼远之，常生自在，所着自然，离诸色相，离诸尘网，无复有诸烦恼相，无复有诸障碍相， 得法自在。种种利益，亦复如是。从道得法，无有他说，无有异念，离欲自然，得真寂灭。一切诸法微妙光艳，犹如重宝，莫可称量。汝等若复见闻，转转教人行诸方便，咸使见闻甚深妙义真实言语，令深信者，各得受持。无量众生发无上道心，然后为诸天所宗，恭敬供养，难可思议，真实明了，决破诸疑，辩论真伪，玄妙无极。当尔之时，有百千万亿真仙道主而在坐中，总持正法，已成无量具足六通大智，转入法轮，为无为之品，不可思议无上正真，难可譬喻。上得之真，应见下方无量之形，遍诸国土，引接众生，未当暂舍。若复有人发无上道心，所行种种利益、无边智慧，更於道果种种奉持，虽形无相，其理甚真；虽名无体，其用甚真。能知是法，寿命长久。修行功德，无有懈倦，即於此时常劝於众生，莫生怨想，莫生欲想，无有贪着，无有梦想，无有邪见，皆得真实具足正性。而说偈曰：
　　若生邪见，是不信空。诸漏诸尘，从何而有？
　　如其本有，乌得无为？若其今有？云何得生？
　　为是缘生，为是寄生，为无因生，为是共生。
　　离诸问答，等既无生。故知非有，不可思议。
　　妙林经灵符
　　玉清境妙林经　终
　　玉清境开化经　第五
　　道范敷张，开度群品，俾登道岸，故於是法，广宣教化，令一切众生修诸功德。汝若如是，於是法中，得寿命长。所以者何？善知因缘，诸方便法，令未来一切众生种诸善根，是故令知诸法假生度生；故令诸世间懃行三业，修福果行；故复有十仙，九十六种俱其眷属，所来悉至，同共道场，成就功德。如於其中调伏其心，如是外来，恒以一心求於功德。说是法时，得闻是事，心生欢喜，各各相谓，言语呜咽，如是开导，未曾有也，难可得遇。复於是时，无量至真上圣至真大神、无量真人、无边圣众，广及十方大周法界，如是之众，不可悉记。以其先缘，今得会遇，俱在坐中，即自思省，思於经法，求於法身，舍难舍身，复於音声歌诵圣德，香花赞叹种种所行，尽皆如意，以为供养，无上尊者 ，即於是时，俱入香浄，即於是时，无碍解脱，得不思议，得善果报，常得法轮，入不退行，常生法地。得是事已，心得闻法，了解苦、空、无常、无我，常、乐、我、浄。既闻法已，各率眷属而还本土。如是众中，复有解脱。知见妙理，得法宗本，十二因缘，辩了三相。如见说法，得道得果，得因得缘，无量妙通，轮神入定，了说无漏智慧，善信方便，谓是大慈，入空寂定，不可思议。如是众中有善能希有之法，於众坐中解脱法要，甚难可得，甚难可得，甚深之义。於其大众各各勇猛，欢喜踊跃，赞叹无量，咸称果报。能於此时，尊所听受，胜法甚善，解悟欲悟。未见大慈大悲威仪所行，悉皆同等，发悟未知，与其方药。如是希有难得果实，我等眷属即时应当舍难舍，劝诸余人，令其同发如是无上不可得心，莫使悔想，普皆同等，即时百宝种种庄严广大之座。庄严既已，举众稽首，谘请顶礼，瞻视慈颜，自叹宿生有幸，得闻是说，称大慈悲，广为宣扬，而说偈曰：
　　无上至真，无极德至，寂然之地，最上真妙，
　　无极中尊，我得仙来。至尊大道，无古无今，
　　无去无来，无思无想。常以正教，令诸世间，
　　皆获善果，最大利益，无憎无爱，同承妙力。
　　开化经灵符
　　玉清境开化经　终
　　玉清境仙人经　第六
　　玉真妙果，庄严希有。希有之法，天中之天，中亦不能，三界之内，及以世间，况能有耶？难思议耶？我不任胜。尔时会中一切至真大圣、无量大神及诸圣众言曰：我等眷属悉皆外来，神尊所有秘要言语，犹能怜愍，譬如日月，其光无隐。我以眷属，归依礼足。唯愿哀受我等同共发心，归奉教化，若有不如。我心我愿，咸生恭敬。即於尔时心复叹言，惭愧尊重。所领要言，终不能尽，及於虚空，甚难甚难，於难不难，蒙今大众、令我演教，我自思唯，不敢嘿然。若不宣说，则於来世之人不得善果，不得善果，不得增进福田。若不宣说所领之言，深是秘法，不遵上说，即於此时见其威力，天神侍卫，神龙翼轩，百千种伎、一时和雅，即时上座讲诵诸法，叹言道深，甚奥虚无，浩渺旷荡之渊。如人不信，如天亢旱，不生华实，及水陆所生之物，皆悉枯悴，无有润泽，不能增长，一切诸药，无有势力。不信之人，亦复如是。自受枯悴，无复他咎。如复有人初有信心，自不坚固，犹如春华敷时，群蜂尽至，色香细味，不知厌足，及其飞落，群蜂尽去。信心不固之人，亦复如是。於其众中善来眷属闻如是大乘经典，无量无边不可思议功德之聚。汝今随顺世间之法，而作是言，甚为希有。善哉，当来之世，是经流布，降大法雨，弥满其处，具足无滞，利益安乐一切众生。譬如金在沙中，陶炼滓秽，然后销镕成金之后，价值无量。譬如商人有无价宝，诣市卖之，愚人见之，而问宝主曰：此宝何价？宝主曰：此宝价值百千万数。闻已，复詈：此是何物，诳我是宝。各相谓曰：此非真宝。不信法人，亦复如是。善来今众如彼愚人，不识真宝，亦复如是，於其众人能信此法，而无正信。譬如识宝而无货价。若能劝人修持善事，久而不倦，亦明正信。而说偈曰：
　　大法无边，不生不灭。降伏魔障，显明正要，
　　摧诸外道。由善果故，得生自在。上道玄奥，
　　名体深妙，不可定求，神用难思，无有定相，
　　无有障恼。复有良医，能救病苦，自然安乐。
　　仙人经灵符
　　玉清境仙人经　终
　　太上三十六部尊经玉清境经下
　　黄林经．上真经．道教经．上炼经．上妙功德经．道德经已上六经同卷
　　玉清境黄林经　第七
　　正教广明，无有限量，人天归依，无有穷尽。於一切见在、未来，均俱正性。若或过去生中有未闻法，今令皆得自然，归奉教法，无有障碍。若复有人出家慕道，能知信向，因是长养。其身既长养以来，未识法性，即於此中轻噪谄曲，强要名誉，希望众人恭敬，自无所得，何以利他？将谓出家能明正性，而复愚痴，犹如盲人自无所见，引人路途，转转迷惑，而不知觉。若或布施，强生赞叹，皆生贪求而无利益，则於一一念中皆是烦恼，无有休息。又如叹言曰：道以一音而为说，彼欲彼众生各各具足，各各得其解脱，悉皆赞叹，而於自性未能解悟。
　　天尊遂谓众曰：我於说法时，先令一切自明本性，然后教人受持，如我所说。以是因缘，故诸法通明，还复教人。是诸众生得是法教，如子得父母，故於一切叹说是妙法，增益功德，如大海水，还复周流无尽。时於大众得闻是说，皆生欢喜。因缘如是希有，诸余眷属闻法，亦称希有，则於众中未闻未了，皆得通解，无量增益。从此发念，俱获正真。仙童侍卫，百千音乐，种种香花，受诸果报，俱入大教无为之果。汝等今众及未来世，总除恶行，而行正法，远恶就善，弃绝为始，舍乐求道，是吾种子。如上正行，实难思议。而不浄者变令浄，为我法受持。如或未浄，即令了浄。如是如是。若或具足真实智慧、真实妙宝，故非虚谬，善来眷属甚深妙法，因缘会遇，念念迁改，转凡入圣，从粗入妙，舍身受身，为真仙侣。六住、七住，亦复如是；成真得道，亦复如是。若或众生为魔所扰，形神离舍，长役阴关，无有解脱，如是之事甚可怖畏。思道出家，远出尘漏，如我所说。复能行者，是生快乐，不堕轮回，不生邪见，能除一切，无有贪着，常奉正教，无有暂舍，恒如饥渴，须得饮食。而说偈曰：
　　清静妙因，普及一切。未发心者，令得发心。
　　诸不信者，亦令趣向。大发善倾，各得精进。
　　善说法者，犹如良医。得以妙药，治诸盲人。
　　令见日月，是大经典。开发慧眼，令得安住。
　　黄林经灵符
　　玉清境黄林经　终
　　太上三十六部尊经玉清境经下
　　黄林经．上真经．道教经．上炼经．上妙功德经．道德经已上六经同卷
　　玉清境上真经　第八
　　清静妙品，自然无有他想，至上无极，遍及无边无量，一切天人无不敬仰，受持经法，如爱重宝，如敬我身，如爱己子，念念不忘。即令汝等便得解悟，得无上力，常住不动，无上无极，转输成就，是修道行仙之导师。若或说法，无不稽首；若或辩论，无不稽首。善来闻法，一切解悟，三界虚空，权假是名。圣人如是有威德力，故行妙法，示诸众生如是难事，凡夫下劣，无有势力，不能度量如是之事，故昏迷难入。圣人於是故行智慧方便门户，引诸众生皆成妙善，至於上境，精持教化，乃可脱离苦趣。况夫五阴无实，三徒苦多，念念生灭，诸法不住。善来会中，不退不转，善得果报，是名为乐胜因。常行清静，无碍自在，得善果报。汝於会中，思量功德轻重利益之者，复次觉真。若有道士、女冠功德积累，不可思议。真实法侣三万六千人，众所共知，明大智慧行，皆悉成就。大道威神为护法城，受治正法，名闻十方，众人所请，绍隆三宝，能使不绝，降伏魔障，制诸外道。悉以清静，永离爱缠，心常安住，无碍解脱。念念总持，辩才不断，布施持戒，忍辱精思，微妙智慧，及方便力，无不具足，一隐一显，处於虚空，其大智力得无生忍，成道名字，入不退转，入清静行。略说大道，五百劫中，讲经说法，终日竟夜，论说其义，终不能尽。汝等当知，自此以去百千万劫，若有修行至无为处，无相有相，智慧入定，不起法忍，从上至下，稽首稽首，三十二相，了见道意，神智无量，犹如虚空，不可量度。复次，至人於往昔时求道正教，怜愍众生，如母爱子，道甚久远，非是今日。若能懃心奉持，念念不忘，自发是言，善哉善哉，名为方便。十方尊神感我是心，皆施妙法力，即於是时，五路通达，魔鬼潜伏，正於其时皆明正愿，各得成就。而说偈曰：
　　我今所见，即知正法。有大果报，难可譬喻。
　　如於暗处，得大明灯。普使一切，得是光明。
　　身得安稳，无有烦恼。以是因缘，悉得具足。
　　善哉妙法，方是深奥。以是义故，成就果实。
　　上真经灵符
　　玉清境上真经　终
　　太上三十六部尊经玉清境经下
　　黄林经．上真经．道教经．上炼经．上妙功德经．道德经已上六经同卷
　　玉清境道教经　第九
　　闻至道无言，妙隐玄中之玄。因问之曰。天尊遂谓诸天仙众、无极无边至真大神，同会妙有殊庭，阐扬教范。汝等皆欲求道，而曰闻道粗妙甚多。汝今发问，是闻果实，乃发此心，求无上道，终不可得。如五道大力鬼神则於劫中，皆同天地生化，为生疑网，求於祭酒，永居土地，不能听戒，去失道本。如汝等心欲闻我正教，当於此时，发无上大智慧心，大不可思议心，而后得闻。汝令觅道，汝曾得闻，希有希有。道非色中求，非不色中求，不着有中求，不着无中求，为诸众生假作诸法，随其所设，强立名字，得其名字，实离名字。无上正真，但闻其名，无量功德，不可思议。何况受持，虽无形相，杳杳冥冥，其中甚精，无碍上法，真性不动，其威如海，其威广大，降伏劳怨，制诸外道，甚难可得，应化无边，不可思议。是道玄妙，是言希有之事。说是法相，我今受汝，汝当信念，莫生退想，莫怀疑想，莫起畏想，莫信他想，莫言无力，莫言甚难，但须直心正念，种诸善根，自然了法，入道源流。常得一味，若无所得，不起法忍，善习智慧，常劝一切，普令得道，无生障碍，勿生嫉妬，但施一心，平等说法，最上因缘实难思议，无有穷尽。广说因缘，无有懈怠，常作法音，赞叹歌咏，令一切众生同生回向，发无上至真大不可得心，成大圆满，修习正教，广度无穷。各运大不可思议力、大智慧神通力，当於此时受法，得度善来因缘。如是如是。若有众生於劫劫中略得闻法，亦复如是，无有限量，无有边际，皆是种子。恐於种子，自不能种，难生果实。汝等一切甚难希有，能随顺转，永不退轮，悉皆具足。知种善根，是诸天众，得无所畏，功德智慧，以修其心，相好严身，具足第一。先得善果，舍诸世间所有好名称高，志趣高远，无余复习。而说偈曰：
　　以此善道，示诸世间。犹如天雨，润益增长。
　　一切诸众，成就果实。悉除饥馑，多受丰乐。
　　神尊秘藏，无量智慧。众恶永灭，万邪不干。
　　神照深远，得其玄妙。真实不动，得无畏力。
　　道教经灵符
　　玉清境道教经　终
　　太上三十六部尊经玉清境经下
　　黄林经．上真经．道教经．上炼经．上妙功德经．道德经已上六经同卷
　　玉清境上炼经　第十
　　道言：会中善来无量圣众、一切天真、无边无极至真大神，一切诸法，有等不等，众生亦等不等，复有无量不可思议。我常历观诸天、诸恶趣门，故有六宫主其罪福。一曰纣绝阴天宫，二曰泰杀谅事宗天宫，三曰明晨耐犯武城天宫，四曰恬照罪气天宫，五日宗灵七非天宫，六曰敢司连宛屡天宫。复有二十四狱：一曰镬汤地狱，二曰铜柱地狱，三曰铁犁耕舌地狱，四曰刀山剑树地狱，五曰锉碓地狱，六曰毒蛇食心地狱，七日镕铜灌口地狱，八曰炉炭地狱，九曰铁轮地狱，十曰运石为山地狱，十一曰铁床地狱，十二日剑林地狱，十三曰寒冰地狱，十四曰猛火地狱，十五曰铁杖乱考地狱，十六曰大石压身地狱，十七日铁锥刺身地狱，十八曰铁丸地狱，十九日吞火食炭地狱，二十曰硙磨确捣地狱，二十一日铁汁地狱，二十二曰拔舌地狱，二十三曰铁锁地狱，二十四曰锯解地狱。复有五苦之门，周围二十四狱。一曰色累苦心门，二日爱累苦神门，三曰贪累苦形门，四日华竞苦精门，五曰身累苦魂门。三涂，上尸、中尸、下尸。三涂五苦，八难之门。复有九幽九狱分布四方，东风雷狱，南火翳狱，西金刚狱，北溟泠狱，中普掠狱，东南铜柱狱，西南屠割狱，西北火车狱，东北镬汤狱。复有男女堕落此中，无有限数，非可堪忍，不舍昼夜。太极真人稽首礼拜，上白天尊。天尊曰：此诸罪人不信三宝，惟罪是修，故堕此间，无有出期。我今为汝演扬正教、无上玉匮，令诸众生悉得解脱。
　　玉虚君於是盟誓至真，请出玉匮中科品，皆黄书青轴，备言要品，箓集救苦真符，而白天尊曰：臣已闻是教典，得如是法，永离地狱苦趣，奉持玉契，升入金门，无有滞碍。中一卮灯明，分布八后，九狱皆除。於大众中若有闻是法要，恭听法音，便生快乐。而说偈曰：
　　天尊言曰，此诸苦趣。皆是自入。若得闻法。
　　亦是庆幸，汝今宣扬。当自坚固，勇猛精进。
　　复以光明，清静法水。破除诸障，惟破八狱。
　　中及五苦，自然消灭。万里铁城，崩落如沙。
　　上炼经灵符
　　玉清境上炼经　终
　　太上三十六部尊经玉清境经下
　　黄林经．上真经．道教经．上炼经．上妙功德经．道德经已上六经同卷
　　玉清境上妙功德经　第十一
　　道言：善哉善哉。若复有无量天真大圣、至真大神於其会中，东西南北飞天神主咸皆稽首，种种法缘，非可尽言。四方大智，可令此等无量无边。若诸男女能发善心，生大智慧，先当调伏其心，修行要行，如是要行，度入法轮，飞天流转。大藏正教，五千余文，万八千篇，尽归宝藏。飞天八神运力旋转，四方金龙旋柱斗珠，八面垂珠，三十二馆阁，三十二天帝周回八方，五色祥云敷地拥出，光明遍照，藏心书《九天生神章经》，余经皆归馆阁，转轮三度，咸使众生皆明真性，能於法轮受以劝戒，使得更生，还生人中，了见诸法，无有疑惑，种种善根。修此要道，无边智慧，无量教法，皆在其中，万世通行，无有障碍。如是功德，无有穷尽，实难思议。於其众中能明是理，一切见闻悉皆如意。其或未闻如是要法，亦当发心归依，随法轮转，略听真音，亦得解脱。修此要道，莫生退悔，精进诵咏，以闻奥妙上真之道，而复光明，救度一切免离苦趣，作大利益，种种方便。进修行业，天人归依。百千万劫，已生、当生、未生，若发善念，当须敬奉，引入法门，使於此生、当生渐渐闻法，无有魔障，亦能得遇此法。若复有人已於法中闻是说已，亦能精勤而无终始，初虽得道，后生退悔，贪着世缘，亦无解脱。汝等当依我说听受，广开法门，自坚本行，亦使未悟者悟，未闻者闻，建大功德。诸行成就，度入善果，见大因缘，普入无为之果，更入炼度，以致道真，入清静果。诸有所作，普皆上善。如是一切具，诸功德力，无量无边，悉皆具足细微之力。法始萌芽，不善修持，而失法本，不能长生。若能积习，功德无有限量。我即说法之时，不有亦不无。以是因缘，故诸法应，亦无我无人，种种见闻悉皆成就。以斯妙力是大不可思议。而说偈曰：
　　能知古始，谓是道纪。未解令解，道之种子。
　　所以者何？天尊智慧。不可量极，微妙之义。
　　深远难识，强为其相。慧行难思，应见诸法。
　　何为不得，是诸众生。贪着不识，若明皆悟。
　　上妙功德经灵符
　　玉清境上妙功德经　终
　　太上三十六部尊经玉清境经下
　　黄林经．上真经．道教经．上炼经．上妙功德经．道德经已上六经同卷
　　玉清境道德经　第十二
　　我说一切皆是微妙。汝等众真於过去、未来、今生皆有无量智慧，而不明了，八达交横，种种业缘皆非正念。或有上品不明正性，未全大乘，犹贪香花，不生道德，不发智慧，不行善信，亦能堕落。况或有人颠倒非意，永失因缘，不遇三宝，不闻要法，不闻法鼓，不闻秘藏。如是之人若听我说法，亦不能分别，所作亦不分别，为法相亦不分别。既无自性，亦无他性。若能於此中得闻是说，而能解悟，则於一切法中皆得成就，而至不生不灭，而复成就一切法，而离诸法相，一切言说，亦离诸所言说，不言不说，是明法要。欲行大道，莫示小径，无以大海内水譬诸小水，无以太阳譬於余光。我於说法无有滞碍，一切圆满，实难思议，实难辩明，徧满三千大千，具诸法界，如视掌中，不以二相，亦无妄相，清静无为，无今无古，无终无始，广劝众生以求善本，舍此身命，方求解悟，坚修法教，悉皆圆满，甚大饶益一切众生。即於此时，於未来世中，流布教法。未见未闻及他国土余诸愚暗、未有达者，皆令因今说法亦得解悟。既得解悟，入不退转无为大业，到长寿处，第一胜因，难可譬喻。於是众中稽首礼拜，五体投地，欢喜踊跃，大声赞叹，是大不可思议功德，无有边际。我今闻说，千万劫中未有今日，一言即於此中无限。真人闻是说已，瞻礼金容，拜受玉科，皆得解悟。须臾之间，得不可思议。复有无量无边诸天神王及诸圣众从空而来，皆欲增益道德，妙有真静。无量大神及诸仙众同时稽首，无上正真，微妙要品，皆是大梵。若有见闻，悉皆利益，而况持诵，授诸戒法，及广劝众生均受妙法，得大圆满，具足法性，六欲不生，三毒皆灭，神识俱清，成大通智慧，转转教人。以是功德无有限量，是真教法难尽宣扬。而说偈曰：
　　汝等当知，静有二种。一者有静，我念精微。
　　常念静行，二者空静。思念如海，常念精行。
　　即存守一，方得渊源。得究竟静，尽有归依。
　　得於诸法，乃可无尽。以诸众生，本先自澄。
　　道德经灵符
　　玉清境道德经　终
　　太上三十六部尊经上清境经上
　　洞玄经.元阳经.元辰经.大劫经.上开经.内音经　已上六经同卷
　　上清境洞玄经　第一
　　至妙妙品，无上至真，隐奥难明。於是诸天同声赞叹，上白天尊，请开法要。时於座中，咸生欢喜，无量光明，开悟群品。复有无色界天子从彼所来，其名曰皓庭霄度国天帝王子、渊通元洞国天帝王子、翰宠妙成国天帝王子、秀乐禁上国天帝王子，如是等辈四天王子，闻是希有妙相之事，各率国人，智男正女同会，四种民天，腾胜、梵度、贾奕、常融天皆云，如是甚深因缘，得转胜地无碍之处，得道之真。复有色界天子十八天王，越行天帝王子、蒙翳天帝王子、和阳天帝王子、恭华天帝王子、宗飘天帝王子、皇笳天帝王子、堂曜天帝王子、端靖天帝王子、恭庆天帝王子、极瑶天帝王子、孔升天帝王子、皇崖天帝王子、极风天帝王子、孝芒天帝王子、翁重天帝王子、江由天帝王子、阮乐天帝王子、昙誓天帝王子，如是国王，并其臣子及以国人来至我所，我即为其随时演说真道上力。是国恭敬，作无碍法，作大法幢，不可思议，闻是妙事，心生欢喜，叹未曾有。得此善果，甚为希有，得清静缘，永离声色，无复烦恼，转不退轮，永无生死，成大具足。是真微妙，不可具陈。复有欲界六天帝王子俱来称扬如是大不可思议功德，实难会遇。皇曾天帝王子、玉完天帝王子、何童天帝王子、平育天帝王子、文举天帝王子、摩夷天帝王子，如是等天帝王子，诸臣、太子、其国人民多不具足，无量苦恼，流浪生死，爱憎别离，怨家恶杀，不可思议。有至心者，闻道所在，不计远近。我今为说十二因缘，咸使回向，同生真境，及度诸国，随缘高下，次第令悟。如是眷属即受正果，俱不退转，悉得安乐，群臣吏民普得无碍法，同入正真，会登清静智慧门，发无上心，超安乐道场。我说诸法，常以劝诱，令诸世间渐入正宗，皆得道果。而说偈曰：
　　是法光明，最妙经典。若见在世，及未来世。
　　在在处处，城邑聚落。山泽空处，若王宫宅。
　　顺是经典，所流布处。我当此处，大威力神。
　　往至彼所，随逐拥护。说是法者，普令成就。
　　洞玄经灵符
　　上清境洞玄经　终
　　太上三十六部尊经上清境经上
　　洞玄经.元阳经.元辰经.大劫经.上开经.内音经　已上六经同卷
　　上清境元阳经　第二
　　尔时诸天圣众、诸天大神、无量至真大神心生欢喜，得闻天尊如是广为大众演说，次第修行，具足成就。是作无量无边广大福田，为诸众生作命根本。若能善调理性命，自生和畅，保全肌肤。随时方便，精修行业，於其田中常得甘雨灌注，年年丰熟，无有损伤。是大利益不可思议，普使群生皆受济度，成就如是，以此自在，威猛精进。既闻法已竟，即於此经中复起清静心，起自然心，起无畏心，起慈悲心，尊重修行，复得闻此。诸国外道闻得受记，亦皆受记，最大因缘，是无量果，得如是事，心开意发，悉皆明了，身得广大天而无边际，大周法界无有穷尽，三十二相徧满虚空，八十种好门门利益，示有示无，或隐或显，无量甚深，微妙无为。上力不胜欢喜，如此所说，为善方药，能救诸苦，方便济人。善识病源深浅，对证用药，乃知四大增损。常发大慈，悲愍众生，故令同得归依，以教诸众生。演说大智慧，欲使一切众生深入法门，得闻秘藏，即得不生不灭。一切世间不知不见，无量无边。诸天信众悉能知见，能觉悟者，是名真人。能知正悟，直至上乘。若非世间有何异相，亦是世间，亦非世间。如言其异，要须约略。如是汝当宣行要法，为诸来生者作大善缘，常须演说，非但今日今时，究竟善法当莫穷尽，大通智慧皆莫能尽。况诸演说而能得尽？汝当信受，即当告汝，一一分别，甚深道本，当得解脱，第一因缘。若通智慧、大慈悲哀愍，普济众生，为法因缘，为世作亲友。善哉，难可思议。先立是法，普救诸有情，徧观诸众生染着於色，染着於欲，不自知觉，自作如是苦恼，念念以此为乐，妄言绮语，两舌恶骂，贪欲嗔恚，愚痴邪见，虽闻是法，亦不精进，自致斯苦，永无解脱。我说诸法，皆得满足。而说偈曰：
　　我今闻法，莫起分别。若起分别，沈迷恶趣。
　　若男若女，皆生信向，皈身皈命，得成道子。
　　汝得是言，故须演说，难得之法。为当来世，
　　善利法子，虚静还源。成我弟子，既静且常。
　　元阳经灵符
　　上清境元阳经　终
　　太上三十六部尊经上清境经上
　　洞玄经.元阳经.元辰经.大劫经.上开经.内音经　已上六经同卷
　　上清境元辰经　第三
　　大道旨趣奥妙，隐韵难言，凝然不动，自得常存。若复有众生不知道本，不察根源，恣纵贪欲、瞋恚、愚痴，邪淫、偷盗，杀害物命，不敬天神、地只，不奉教法，秽慢日月星辰，诸恶皆至，种种行诸不善，为鬼磨灭身形，常多乖谬。骄慢於一切善法，心不信吾道，横作於无道，非法所行，众鬼皆疾，善神皆散，不来护持，诸恶业缘悉皆聚集，病患连绵，欲灭其身，不能得於老寿。喻如朝露，不近太阳。舍远诸善法，无有善念道时，增长於恶趣，行诸不善，实难忏悔，命终之日，无有出期，永沈地狱。其家若有奉道弟子，智男正女，精修大道，发一切善念，请命道士严洁家庭，坚立绊黄二旛，各长九尺。
　　徘旛立左，当写《九天应真经品》大书道字，婶顶四带三十六符，旛身书《九天应真经品》四句云：
　　符命通溟漠，灵旛扬晓风。迁神超北府，飞舄上南宫。
　　黄旛立右，当写《九天生神章经》五仙中灵之炁，大书仙字，旛顶四带三十六符，旛身书《生神章经无》四句云：
　　太微回黄旗，无英命灵旛。摄召长夜府，开度受生魂。
　　二旛俱立门首。振响帝钟，召集十方发心忏悔，亦能成就智慧，从前罪障悉令消除，十方十地之中尽处福德，自在之乡遍及一切，等於虚空，无有障碍。诸天大力、无量大神王兴大慈大悲无边善念，无小无大，悉皆度脱。一切苦恼，如汤火销镕冰雪。如此大智慧力无所障碍。普为诸天人，同发至真愿，出入非有无，应化无边畔。无有别心，有一切大智，度脱於众生。若有行念者，真是道种子。当发种种善心，愿达过去、未来最大因缘，无量恶业悉皆了解，过去、未来即於长在。习方便法，於无量无边众中各起敬恭，得闻道要。而说偈曰：
　　汝今得道，永保长存。碍然不动，方名正道。
　　本非起住，亦无去来。但见众生，均有生灭。
　　真道大慈，常无弃舍。何有生灭，以为众生。
　　不能常住，探可悲愍。微妙之道，皆为无量。
　　元辰经灵符
　　上清境元辰经　终
　　太上三十六部尊经上清境经上
　　洞玄经.元阳经.元辰经.大劫经.上开经.内音经　已上六经同卷
　　上清境大劫经　第四
　　大道境界遍满，无量无边，尽虚空界，无有穷尽，无有劫数，东西南北、四维上下，无复滞碍，能成一切诸法，了解三业，要路通达。诸法相无有遗滞者，心愿成，尽无碍乐，得道法，得闻无上事众，广说要法因缘。大法无限，当作难尽思议言说，精修六行，能进入无为。更发如是清静大智慧愿，大慈悲愿，能弃一切色，能弃一切欲，能弃一切贪，能弃一切瞋，能弃一切痴，方便平等，慈悲救度，救一切苦众生。我今施汝三五一四中忍辱一切事、精进不秽法，思念不退轮转，永不思邪意，念念是一切法王，能思受於一切诸法。所有迷妄者悉无有怨恨，让德於世间，不欲人之所欲，亦容於一切，无理亦不辩诤，远去世间诸烦恼、梦想，藏身无为，处於湛寂幽静。心不负所言，行业不远离经戒，昼夜常行道果，饮食坐外，皆明道法，五味不贪着，六情俱能解结，口虽杂食，心常不味。凡所养生集气，亦非服药，自生肌肤，强壮真阳。竟不思想、耗散精神，目不虚视。种种诸恶业、一切诸烦恼，并皆消除。其诸来世男女生於末劫，不遇明师，不亲善教，生诸一切无量诸恶业，起一切念想，轻陷良善，作诸无量重罪，不能忏悔，死入无边大地狱，沈溺五苦诸恶道，身体抱铜柱，足履刀山，手攀剑树，复入镬汤，吞火食炭，头面焦然。天道、地道、人道、畜生道、饿鬼道、地狱道，或胎生、或卵生、或湿生、或化生，无复有因缘，离诸恶趣，永不见光明，终不得出离。若有一切发无上智慧心，广为宣说，得是因缘，开悟正因，还明本性。今日大善，不可思议。如此所说，汝等无量无边大众得闻未闻法，得见未见法，始登道场，皆承妙力。凡有一切见闻，尽皆如意，不复颠倒迷惑。诸大智慧皆令得道，普行正教。而说偈曰：
　　心念众生，如母爱子。众生生死，自溺轮回。
　　无有出离，难明正法。若有见闻，亦能精进。
　　上道无亲，唯是善人。劝念众生，宜加卫护。
　　以其身心，令解调伏，寻道根本，真正智慧。
　　大劫经灵符
　　上清境大劫经　终
　　太上三十六部尊经上清境经上
　　洞玄经.元阳经.元辰经.大劫经.上开经.内音经　已上六经同卷
　　上清境上开经　第五
　　如是经中大圆满性无有限量，所有演说一切诸品要法，上境至真甚深微妙，无有虚谬。前劫，今劫、后劫，诸如此等言说，汝等各宜敬信，生大慈大悲无碍心、大不可得心，必见希有之事。凡今天下所愿，皆欲冥心寂静，恭敬听信，不得生诸恶业，贪毒、邪见，无复妄谈。诸天日月星宿周回数度，皆主明灾福因缘，或顺或逆，或留或伏，或明或暗，或升或降，或沈或寥，或躔或度，皆主吉凶。周天二十八宿皆历诸天。故有下方人民，皆当修崇恭敬，看其行度，祈祷禳谢，即得兔离诸厄难。我今为汝演说禳度星辰之法，当严备香花灯烛，於清静堂宇塑绘十一曜仪形，二十八宿、诸金井、银河、紫堂分野、吉祥凶祸、妖孽暗昧星真形仪，看宣经文，修设醮筵，用五谷布灯，取本命年月日时所属，更用五方色彩安镇坛内，皂一尺，赤二尺，青三尺，白四尺，黄五尺，称扬法事，一切星真并皆回曜，转祸为福，变凶为祥。若有男女能依此法，而未闻如是要法，凡能修斋、建立道场之人，各宜转转教人莫生障碍，於其福德亦不可思议。若复有人无力可以修崇，能生敬信，赞叹功德，其於善根亦能增长，一切灾难亦皆消灭。若复一切善士能发大慈悲行，则於境内大施福力，建立坛宇，广崇供养，欲令一切皆承道恩。如是福德无有边际，无有穷尽。能发善心，为人修禳？莫生懈怠，亦复如是。於其众中，若复有人见人建立道场，自生轻慢，不信戒法，称是虚言，若有灾难，但欲希望苟免，当於此时，若发善念，不能上达，使及一切眷属皆不闻法。如是诸苦，皆是自致，及生异世，永失道德本原；所有诸障恼连绵，世世无复解脱，即於其后大得伤害，流及累世子孙，诚可悲哀。我今说法，欲得皆能信受。而说偈曰：
　　汝等敬奉，莫生懈怠。莫起怨恨，莫生恶相。
　　绝灭一切，种种诸累。心常清静，行常智慧。
　　意灭烦恼，念不退道。如是等事，各宜执戒。
　　永不复犯，故现诸法，皆信是行，至无上道。
　　上开经灵符
　　上清境上开经　终
　　太上三十六部尊经上清境经上
　　洞玄经.元阳经.元辰经.大劫经.上开经.内音经　已上六经同卷
　　上清境内音经　第六
　　天地变异，自有定数，阳九百六，以为灾害。若显示妖祥，皆明证效。今夫一切人民、六亲眷属皆得神气与性命，假托父母与生育而成，而实受禀於天地，以天地为父母。见灾害、善恶是天地之气清浊。凡一切修习上道、增进智慧之人，若能广劝修崇，即知祸福因缘，皆由天地变异，懃心祷祝，修持上道，各发如是上愿，遵奉道典，能令一切各归正教。夫天地不通，或因大怒，自生灾咎，五谷不熟，人民死伤，兵戈竞起，疫毒流行，日月星辰皆失度数，此乃天地大凶之岁，罪恶不可复名。如听上妙至真要法，俾令一切诸恶悉皆绝灭。汝知天地奥妙意义难可称扬。夫大灾异变怪者，是天地大怒也；中灾变异者，是天地中怒也；小灾变异者，是天地小怒也。比之人事，大事大言，中事中言，小事小言。不空言也，不空见也，不欺人也。夫见大瑞，则应天地大喜悦；见中瑞，则应天地中喜悦；见小瑞，则应天地小喜悦。夫无灾无瑞，是天地气藏，不见象，不见形，不显祥，不明变。当知归奉至尊上境，明了一切诸法内隐音韵玉章，皆得成就一切善缘。复有天地大谭、天地中谭、天地小谭，皆有示象。如十一曜中惟有紫炁，不示象，则永不兴灾异。日示赤鸡，月示白兔。日遇春青龙，夏朱雀，秋白虎，冬玄武。月兔中有青桂、臼杵，四时不变。木德星君兔头、猪身、虎尾。火德星君马身、蛇尾。金德星君猴头、鸡身。水德星君黑猿捧笔墨砚。土德星君羊角、龙头、犬耳、牛身。罗喉星君羊角、犬爪、牛尾、龙身。计都星君龟。月孛星君蛇。若示此正象，皆不为灾。若兴变异，昏暗不明，悉无文采，日月木金紫水皆不为灾。若遇失次，则略失明。火失次，赤发露眼；土失次，迟滞；罗、计、孛失次，皆随十二宫变相，则示灾。遇金星吉。若能依度禳之则吉。而说偈曰：
　　禳度之法，感化之机。汝等当知。清浄身心。
　　修习上业，先当恭敬。次示正信，四德成就。
　　方尽皈依，若男若女。依教奉行，不怀疑惑。
　　了达真源，洞达杳冥。更能信受，而复度人。
　　内音经灵符
　　上清境内音经　终
　　太上三十六部尊经上清境经下
　　炼生经．灵秘经．消魔经．无量经．按魔经．上通经　已上六经同卷
　　上清境炼生经　第七
　　道明正统，从古到今，皆令上士、中士、下士一切见闻，无有限量，徧虚空界，旷荡无涯，漠然开通。皆令诸余一切咸得受用。凡人将兴者，多因好善；凡人将衰者，多因好恶。将吉者易开导，将凶者难辩明。天道常佑善人；大道立法，思归有得。天道每远恶人；大道示威，不肯扶护。若复有人能修持上道，敬奉师尊，传受经法，还复精气灌注身田。以丹砂书秘篆灵符，吞服入其腹中，当见腹中之文，大吉，百邪皆去。五官为主，为道之初，为神之祖，百节筋骨、四肢八脉皆合真元。门户出入，邪气自散，真道流行，内外洞明。守之积久，天医自下，百病悉能消除，因得老寿。愚者不知自然，捐去妙法，虽遇宿善，亦变为凶。贤者以为重宝，尊重敬奉。此可谓长存之道也。独贵自然，形神俱妙，体相常乐。守此神气，性命自得，逍遥道果，升入金门。若不知其秘要，抱其有奇思，反为咎，则失自然，不可得长生之道也。汝今若欲依前修持，不若先养其母，后爱婴儿，五精皆朝泥丸，还元复命，自得保守，无复亏损。乃可精修行业，出入华房，森罗郁茂，覆盖群生，是真寂真定、大圆满、大智慧、大无边无尽庄严法相，普救一切，徧周法界，四方四境，万万余里。远近多诸冤结，善恶相半，未能解悟。惟凭一心，归奉真宗，求师慕道，自到帝前。积习已久，亦能超凡入圣，远离恶趣，当令清静。汝等未来皆未门法，，若复将来皆是因此福田能种百谷，岁岁丰熟，无有旱伤。普集诸天，无量无边，尽虚空界，难可思议，福德广大圆满。万圣千真，同伸赞叹，是斯良因，利益一切。诸天仙圣俱会一时，常生欢喜，作如是言。若复至人用心坚固，永不退转，无有障碍，即於世世生生、永劫流转，得遇明师亲授奥旨。如斯法教，难可尽述。而说偈曰：
　　感化之德，难可称扬。汝等善智，各奉教言。
　　悟彼真元，轮转善道。无有休息，清静解脱。
　　无为自在，常行正念。必自当得，行此事时。
　　宽裕为心，舍除四恶。行大功德，作无碍心。
　　炼生经灵符
　　上清境炼生经　终
　　太上三十六部尊经上清境经下
　　炼生经．灵秘经．消魔经．无量经．按魔经．上通经　已上六经同卷
　　上清境灵秘经　第八
　　夫人居天地之间，开辟以来，自有名字为人。人乃中和之气，凡物之长也。尊且贵，与天地相似。而不能与天地长久，是招摄之道不能修习，所以致其沦丧。至人能明是理，会合形神，修真炼气，造於俱妙之地，自可逍遥正性，直入金门，永断轮回，超升成道，誓度众生，作诸善缘。当知人身难得，真道多迷。若失人身，万劫难复。今或一死，乃终古穷天毕地，莫知其因；既死之后，莫知其往。乃是摄魂集魄，会合其身，顷刻之间，复归杳冥，故大可悲哀，大可痛伤。我今语子，当明正见，了悟生死，不为悲叹，一切冤尤，俱得解脱，永不为累。故天地格法，天地万物父母，恐於其中复有自冤自哭，致诸苦恼，妄生恶业，实非天地患难所钟。苦毒难忍，仰呼於天，俯叩於地，而自悲伤，称其冤苦。故天地为生真道，一切奇方转转教人，炼魂陶魄而能生化，然后可以自防而得小寿。初无正道大智慧法，通解要法，与天地齐其长久，与日月齐其明照，与星辰随其周运，与劫数随其轮转，虽得小寿，亦无利益。凡有形赋受於天地之间，皆有磨灭。况於人居天地之间，七情六欲有以牵缠，富贵得以骄忽，自谓充足，不知思慕真道，贫贱自生怨恨，反道轻身，不生惭愧，惟生恶业。学道之人初乘智慧，未达世机，尚萦烦恼而有所求，亦不肯力学真道善方，自生轻忽而共生悔恨，笑贱真道，反以为邪伪，但求小利以乱天道，欺罔正真，自致死地。一切愚人皆知有死，修治坟冢，皆欲坚固不坏，预修作死约，制造凶服以遗子孙用，多置财宝以为威仪具备，世俗可观，种种如法，实无利益。不思此身既死，若复更生，作何报对。汝等若非听受吾言，亦应如是。我於一切法中皆明正道，示诸众生，随缘应感，不复贪着，快乐自在。而说偈曰：
　　发一切心，皆当尽意。若男若女，须明妙本。
　　即於此时，念念不退。是我弟子，有道之人。
　　常行上行，不处四恶。不行邪欲，不行一切。
　　种种诸业，不见所有。不见所无，念道求法。
　　灵秘经灵符
　　上清境灵秘经　终
　　太上三十六部尊经上清境经下
　　炼生经．灵秘经．消魔经．无量经．按魔经．上通经　已上六经同卷
　　上清境消魔经　第九
　　人之生世，常知有归，生死周回，曾不休息。譬如日出於东，亦自西沉。古今帝王圣贤，亦皆如是。但於时时每思自重，爱生畏死，旦夕思念，皆求异闻，妄假殊方异术，以为延生，反害其性。敬事鬼神，谄求余福，将以求福，反以招祸。应有道术之士托为祥瑞，自谓感动天地，得延老寿，可以度世。萌此念愿，即生妄想，信邪败正，自沉恶趣，永不解悟，不修正道，不明正因，不遇善知识，不断恶根本，不能深计远虑，自致忧恼，昏乱不明。如此之事，皆为反道害教，造无边罪。不复忏悔，是其邪说已固，正道难入，故能如是。古者圣人聪明大达，以为天下万世规模，亦欲后世皆知邪道而能魔障善道，故明智慧；亦令一切魔鬼皆悉消除，俱闻正道。而於利益，不可思议。当时亦出众贤，人俱会盛时讲明法要，实为辅相，洞明天地始终，深穷往复输回，不言人死复生之理，不言生死异途，亦不明言生死去来不实，言无生灭法要，使得道者自达玄机，了生灭法，而於智慧无有限量，生灭之理自然无畏，一切种智普及后来。如闻是法，亦皆得度无上至真要路，登大法桥，直超道岸。若复有人尊重正教，具足智慧，亦复如是，永除贪着，魔王保举，上达帝庭。上及帝王，得之则垂拱无为，天下自治。贤者得之，尽其孝悌忠信，上辅其君，安镇国祚，灾害不生，妖孽永消，吉星常照，祸星自灭，兵戈不起，春瘟不行，夏疫不作，秋疠不兴，冬广不侵，风调雨顺，禾稼丰登。一国男女欣乐太平，广大徧满，无有穷尽。更能精心奉持，永灭三涂五苦八难，执符把籍，直上玉京，逍遥自在；升入朱宫，炼度身形，名标紫策，受命丹霄。五帝大魔、诸天上仙、三界魔王、飞天神王、无量大神并乘恩宥，咸度妙法，徧游诸天，共保具举，飞升上清。而说偈曰：
　　心发大愿，作是福力。今及大众，亦当信念。
　　自得高妙，真正妙法，得无量善，上道徧知。
　　正念弘普，令来众生，行时当得，长本入妙，
　　智慧具足。有相无相，最大智慧，离诸他念。
　　消魔经灵符
　　上清境消魔经　终
　　太上三十六部尊经上清境经下
　　炼生经．灵秘经．消魔经．无量经．按魔经．上通经　已上六经同卷
　　上清境无量经　第十
　　天地正统，永除灾难。日月五星，光明晃曜。兆民因而兴盛，各发善念。迨夫人民嚣浮，时俗态异，自伤和气，天地兴夫大怒，日月星辰三光失明，天地战斗不和。其验则风雷不时，伤损物性，各不发生；兆民死伤，阴阳气战斗不和，五谷不熟，水火失度，灾难并起。夫阴与阳本合，相扶助共生和气，而反战斗。我故明示法要，讲说禳谢之因，得免诸难，俾令一切人民皆知道本。於是至真大神、无鞅数众、一切天真、十方无极无量品圣众咸皆稽首，上白天尊曰：臣等未知正道探妙。幸望大慈广为宣说。敢问亢旱、一切草木焦枯、民困饥饿而死，是何异因？
　　天尊曰：夫亢旱之灾，乃是太阳失度，六阳俱恨，因以为害也。阳九之数一千八百年，遇甲为太阳九；百六之数一千六百年，遇申为大百六。阳九不过甲，百六不遇申，不为灾矣。小阳九一百八十年，小百六一百六十年，总运甲申，方为灾矣。若不甲申，不为灾矣。敢问水灾？
　　天尊曰：水是太阴失度，六阴俱恨，因为害也。皆同其数。敢问火灾？
　　天尊曰：火是火星躔度，失次过所，过分野，下为童谣，美则为福，恶则为凶。下寅、申、巳、亥位，主焚州县津镇。下子、午、卯、酉位，主焚寺院、宫宇、庙舍。下辰、戌、丑、未位，主焚人民住居、城市、山泽舟船。於是大众咸为启请：若有此厄，如何救度？
　　天尊遂谓众曰：夫水早火灾，皆因人民为善与不为善。乡境为善，灾变为福；乡境为不善，福变为灾。复有天搀、天抢二星下降，主盗贼纷乱，劫夺人物，杀害性命。若不修崇醮筵，拜奏表文，应难禳度。
　　於是天尊乃示太乙醮式，令宝德真人下降流传，令一切人民俱免灾难，永无水火旱魃、盗贼灾殃。如是利益，广及一切。若於所在，无力修崇，可以斋戒沐浴，请命道士专诵此经，乃至百徧，亦可禳度。而说偈曰：
　　道法无名，在人修行。至真妙法，难得遭遇。
　　汝今得遇，夙生庆幸。转转教人，作大福力。
　　灾殃自解，福庆旋臻。若能敬奉，常亨利贞。
　　天地阴阳，皆调和气。一切人民，皆得自在。
　　无量经灵符
　　上清境无量经　终
　　太上三十六部尊经上清境经下
　　炼生经．灵秘经．消魔经．无量经．按魔经．上通经　已上六经同卷
　　上清境按魔经　第十一
　　天地分形之后，判以清浊，清者为天，浊者为地。以何为始？始十极千，位证真人，分形教化，而后天地阴阳日月运行之度始分。度数得定，於是分炁。东方九炁，木位柔顺；南方三炁，火炁猛焰。火炁惟三，与木位九炁相等平分一十二炁。西方七炁，金位坚实；北方五炁，水炁浩荡。水惟之炁，与金位七炁相等平分一十二炁。东北、东南、西南、西北取四方余炁为梵炁。东南炁平，西北炁平，与四方炁同。东北炁多生山石、大木、巨兽，西南炁少，惟生宝物。上、下二位，即中央土位分一十二炁。起为天，藏为地，故天地各有三十六炁，而后能生产万物。於是十极至真大神、天真大圣同时稽首，上白天尊曰：臣等幸闻正教，未达玄机。惟愿慈悲广为宣说。
　　天尊谓大众曰：天地之炁随数运动，亦有否终。日月五星诸天星宿至圣神人难免灾否，而况末学道浅，欲无疾伤。於是大众咸皆惊怖，稽首再拜：若有此灾，如何救度？
　　天尊曰：汝等宿生庆幸，得遇善因、种种见闻。夫人之生於天地间，皆为七情六欲迷乱身心，遂使不闻正道，不悟妙法，惟罪是修，故虽忏悔。我今为汝宣扬正教，敷演玉音，看转真经，广陈供养。或因甲子，或遇庚申，或於正月，或於七月，或於十月，并八节、本命、生辰，严持香火，精勤奉法，修集至真之炁，会合阴阳，通上下血脉，与天地交，纳正炁，却除邪秽，灾病不生，鬼魅悉除，五路通达，六畜兴生。汝宜听受，转转教人，悉令后学俱闻善果，皆获吉利，阖门眷属悉沾胜善。是经乃名为不可思议，其功德力亦不可思议。於是诸天仙众、无量天真、至真大圣、无量无边诸天大神、无鞅数众俱闻是语，皆生欢喜，拥护教法，流传於世，普令一切利益无量，勿令下世未悟凡夫轻泄漏慢，不获福果。而说偈曰：
　　真常不变，是名真道。一切诸恶，悉皆远离。
　　譬如莲花，不生陆地。滋湿之处，乃生是花。
　　浊泥之中，出诸染秽。出诸贪着，汝行清静。
　　如比莲花，行此道时。上德之子，众相具足。
　　按魔经灵符
　　上清境按魔经　终
　　太上三十六部尊经上清境经下
　　炼生经．灵秘经．消魔经．无量经．按魔经．上通经　已上六经同卷
　　上清境上通经　第十二
　　虚无自然之炁化生天地，正炁变通，邪炁消灭。夫正炁少则天地为邪炁失明。惟邪炁多故能害正炁，正炁多则能禁邪炁。此乃天地自然之炁。夫一切邪炁，皆因正炁不行，邪炁得入。凡修真之士当令邪炁消散，修无上至真之道，以得延年不死之法。夫人受天之命，自有格法。天地所私者三十岁，若此天地日月相推有余闰也。若修存上道、至真之道、吐纳藏神之法，则与天地相升降，乃能不死。是以固守形躯，不能通变，终无损坏，不若和神集气，与道合真，随物见形，莫迷正性，乃可长久。夫人之生，一切算数衣食皆有定分。虽有定分，亦在人修行上道，以增福禄。如人春不耕田，至秋望收，及其无应，乃曰此乃天分，自不作善，以图福报，何异於是。今日食人，而后日往食之，不名食人，名为寄粮。今日代人负重，后日往寄重焉，不名代人负重，乃名寄工。今日得人共谋，后日亦往与共谋，不名为助人，名为交功。今日誉举於人，后日得人誉举，不名为誉举於人，乃名为更迭相称。如此比类者众多，不可胜计。今人略作善行，便望福报，何异於是。至人上士则不然也。人不佑吾，吾独阴佑之，必获善果报。人人尽为恶行，我独为善，必获善报。人不加功於我，我独乐加功於人，必获善报。人不食饮於我，我独食饮於人，必获善报。人尽习虚伪之行，以欺於我，我则以诚信待人，必获善报。如此比类者众多，不可胜计。今日有恩於人，必望其报，若或不报，即生怨恨，不能如是。至人上士即求天泽；中士即求人泽；下愚亦不为善以应於天，亦不为功力以应於人，空欲求福，诚可羞耻。如人今生富贵智慧，是人先世为善，应受此福。若於今生富贵智慧，即生贪求，不肯布施，不作因果，则於后世，还复贫贱愚痴，现世因缘亦复如是。而说偈曰：
　　解了空旨，解一切念。必其会遇，同入妙门。
　　自在如意，如此等法。无有穷尽，略明要说。
　　汝等当知，但行善念。思念一切，幽冥之处。
　　皆得光明，无为妙相。悉令具足，利益如是。
　　上通经灵符
　　上清境上通经　终
　　太上三十六部尊经太清境经上
　　太清经．彻视经．集仙经．洞渊经．内秘经．真一经　已上六经同卷
　　太清境太清经　第一
　　皇天之炁悉下生，后土之黑炁上养，五行之炁悉相生，四时之炁悉相通。凡天下之民均同是性。天性既善，悉生万物，无不置也；地性既善，养生万物，无不置也。圣人悉乐理天下，而实法天地，故万物皆受其功。大善神仙真人助天地而不敢轻，尊之、重之、爱之、佑之，悉与元气同，与天心相符，与地舆相得，故独长吉而无凶也。古者圣贤之人深思远虑，乃知天道，故专行善，不敢为恶。后世巧伪，务行恶业，而欲去凶远害，不可得也。且欲示子一法，可以终古自养，而极至者，不可暂忘也。今人欲去凶而远害，得长寿者，本当保其自爱、自好、自亲，以此自养，乃可无凶害也，身得长保。饮食以时调之，不多不少，是其自爱自养也；闭门户居内，不与俗事，是自爱自养也；而尽日求道根源，安贫乐贱，无忧而已，是其自爱自养也。若以此而为自爱自养，不可得也。夫自爱之道在诚，虽应世而不见其扰，虽处静而不见其拘，见人之过，不以为过，而还自视，未尝须臾离之，是自爱之道也。夫自养之道在於无忧，昼夜运动，未尝役於其心，是自养之道也。若能信是而行，万劫受用，无有穷尽，我自天地未判之先，太清之外，不可称计。虚无自然，浑合真理，一切无有。汝等若非吾设大法教，普为宣说，无复得闻如是要法。视之不见，听之不闻；若言有，不见其形；若言无，万物得之以生。百亿变化，浩浩荡荡，无前无后，无圆无方，无去无来，无生无灭，无形无像，无高无下，自然空玄。分形之后，方有天地、日月、星辰。道法开明。一切群生得闻是法，快乐自然，无有边际。本性皆空，非观心照，等於虚空，自悟本性因缘，无有他想，平等无有异念。若能志心念诵，深心受持，则能灭除一切宿障，皆得和合，厄难俱消，身心清静。而说偈曰：
　　乐求胜法，断色断识。具足行之，远欲远贪。
　　如是果报，无碍无障。清静自然，无有余秽。
　　乐法为妻，爱经如玉。惭愧之心，常生回向。
　　心意柔软，所说修行。多增智慧，以为觉悟。
　　太清经灵符
　　太清境太清经　终
　　太上三十六部尊经太清境经上
　　太清经．彻视经．集仙经．洞渊经．内秘经．真一经　已上六经同卷
　　太清境彻视经　第二
　　学道修真，极道、济度，应当发心。学道，从初至终，念念持斋，心心不退，忘心灭心，终始运意，行坐动形，寂若死灰，同於枯木，灭一切想，灭一切念，灭一切心，则随念随忘，神行不继。归心於寂，真至道场，谓回心至道，翘真玄真至道，福降无穷，灾消未兆。随力修行，惟竭一心。丹心赡望十极，烧香礼拜，运身运心，归身归命，恭敬道祖三宝。抽舍浄财，市诸香油、八珍、百味，营馔供养，请命道士，归心启告，恳祈至真。如此运心，洗诸尘累，宿根罪恼、生死愆尤，等一至诚，斋修万善，内外洞彻，遍照万方，令诸众生同得赡视。其福无量，不可思议。若或斋戒，精思上道，万虑都泯，物我齐忘，虚室生白，真灵玄应。此最上道所修。若复有人发无上心，欲有归向，皆须持斋，始启本心，上救七祖穷魂，下及己身，禳灾度厄，增延福寿。独运至诚，设斋开度，必使魂超九夜，爽炼三清，命远年长，神仙得道，思贤慕道，以彼之有开此之无，以彼之德开此之愚，破其悭贪，成其高行，清静身心，神气运用，往来无穷，无有滞塞。祈告天地，启告明灵，须绝妖氛，精洁内外，皆欲泯其万境，息此六情，普洗烦心，徧证诸想。故学道者不勤行业，不修斋戒，难达至真，徒劳山林。凡持斋严奉戒律，务欲行道，归奉上清。求真学道，炼气延生。普及人天，徧资凡圣。然上士所行，非凡下能奉。夫金箓科品，保镇国祚，消灾延寿；玉箓要品，保安社稷，永绝干戈；黄箓正范，开魂度爽，徧及生死，圣凡同修，自然广济幽明，普救一切孤滞，徧救付切九幽苦爽；三元、八节、本命、生辰，学道修身，谢愆求福，救诸三途五苦八难、牢狱疾病死亡之厄，持念神咒，辟斥瘟灾、时行疫疠、邪魅故气。复有《金房》、《天宝》、《正一》、《太平》、《五炼》、《旨教》等经。精勤行道，依奉正范，各具本经。而说偈曰：
　　烧香建斋，功德无量。甘露法食，解脱为浆。
　　示彼之有，现诸国土。供养十方，无量道宝。
　　及诸众生，而修浄土。教化众生，具习威仪。
　　施无畏力，发无上道。普伸启请，而示其行。
　　彻视经灵符
　　太清境彻视经　终
　　太上三十六部尊经太清境经上
　　太清经．彻视经．集仙经．洞渊经．内秘经．真一经　已上六经同卷
　　太清境集仙经　第三
　　夫行道皆有至行，当尽虔恭；运志运心，使真灵降感；行炁行神，令人天周布。故入靖登坛，诵经礼拜，朝真谢罪，皆徧行道，绕坛三匝，并依本法、凡杂谢罪祈恩之会。或为天地，或为帝王，或为国土，或为人民，或为祖世，或为己身，或为家门，或为三涂五苦，或为六道四生，皆须建斋行道，烧香礼拜，诵经赞咏。凡所祈向，并须修斋；凡国土有灾，兵革四兴，兆民疾疫、水旱死亡、一切凶危，皆须修斋。若造经像，殿宇、宫馆、观室、洞府、岩舍等处，建立道场，或造钟磬、法器、天乐，成就一切功德，亦须恭敬，广设清斋，虔伸启请，诵经念道，断诸恶想，令内外增善，赞叹功德，不可思议。凡读诵经文，礼拜行香，一依经典。三捻上香，三礼，三度九礼，端身稽首，赞咏玉音，令其和畅，无使不齐。欲其一切见闻皆悉欢喜，同声赞叹，敷扬道法，如斯功德，是不可思议，是无量无边智慧。亦复以是功德，过往宗亲，俱起浄境，见世眷属，受诸快乐，当来托生，常居福地浄土，衣食常自然。是故发是浄心，普令庄严。种种香花灯烛罗列供养，普献於三界诸天、四司五帝、三官九府、一百二十曹僚，虔伸恳请，注福延生，消灾度厄，营护臣身，普及一切有情，天道、地道、人道、畜生道、饿鬼道、地狱道，一切苦恼普皆消灭。更能持斋，精心用意，绝其贪取，不着声色，随力布施经像，劝人广作福缘，如斯利益，乃为不可思议，七世父母离苦升天，逍遥快乐，合门和睦，世世昌炽，与道因缘，罪累荡除，福慧圆满，天下太平，万国和同，一切众生兔离诸苦，同入正真。至心稽首无上正真三宝，赞咏功德，为诸来生作诸善缘，开於愚昧，仰受圣恩，百福庄严，万善云集，资於群生，离苦解脱，供养尊礼，慈悲教典。永愿受持，旦夕烧香，以求福利。流传於世，无有懈怠。而说偈曰：
　　善方便智，随意能现。成就群生，通达无碍。
　　离有离无，无有彼我。常持善愿，劝人发心。
　　令求胜善，去远恶道。得无畏力，清静法果。
　　一切无碍，普入法门。皆有是心，悉皆得度。
　　集仙经灵符、
　　太清境集仙经　终
　　太上三十六部尊经太清境经上
　　太清经．彻视经．集仙经．洞渊经．内秘经．真一经　已上六经同卷
　　太清境洞渊经　第四
　　大洞《太清经》 中宝云玉座，五色祥云遍满虚空，无有穷尽。诸天大圣及诸仙众会集其中，洞明奥理。时有天童、天女奉宝来献，供养正真，愿请大慈广垂方便，讲说诸经，散布道流。乃至千经万论、总是妙义，能令一切皆得解悟。
　　天尊是时遂为众曰：凡道士、女冠出家之后，须持经戒、法录，诣师参受，当竭至诚，得经之后，不敢怨道咎师，泄慢灵文，殃及七祖，受考冥司。若有至士罄竭丹诚，德业清素，立行正直，世代所称，身心俱浄。未闻道典秘要，宜精心向道，求师开度，超登福果，进无上道。既备经法，同心一意，必期冥感，不得外假威仪，内怀自足，妄称此长彼短，妄言此是彼非，嫉人胜己。常怀劝诱，莫笑未达。如斯智慧，日日增长，以至无尽智慧，难可称扬。夫三洞大经，传有年限，上圣以四万劫方傅上真、上仙；神仙以四千年，或千年、或七百年；凡世以四十年。若能明是经典，实为不可思议。贤智尚以为难遇，而况於末学道浅，岂易得哉？若有学士倾心期！於一会，宜须尽心，永持盟誓，精感神明，不负初心，久而不怠，亦能进阶仙品，成无上道。惟恐无志，中道自废，反覆害道，非惟无功，又且有罪。汝等宜信吾言，遵守教法，广度流传。凡有祈请，皆须依法受持，端心正容，罗列次第，从容雅步，听十二时钟，持花赞引，持节执炉，把旛建谛，雍容上坛。凡道士、女官自为及为人祈恩请福，忏罪消灾，皆须至心一意，至诚恳祷，关启白言，皆调畅声气，使文理正直，不得戏弄音曲，高下作声，词音混杂，令众怪异。或行法事，或礼谢赞唱、讲说，皆须习，使流利，不应临时停废，文理断续。非惟关奏，有失威仪，抑且又招灾咎。每事专心，执按本格仪范，当获福报、无量无边种种利益。天真欣悦，众法和美，如斯功德，永臻福庆。而说偈曰：
　　浄为法果，大可称扬。浄为法药，救一切病。
　　浄心为最，安乐为至。浄严等一，无有边际。
　　世间道法，消除众毒。先救饿渴，化彼众生。
　　令得成就，了断诸惑。常存好事，得法深重。
　　洞渊经灵符
　　太清境洞渊经　终
　　太上三十六部尊经太清境经上
　　太清经．彻视经．集仙经．洞渊经．内秘经．真一经　已上六经同卷
　　太清境内秘经　第五
　　诸经功德，历劫秘藏华堂宫室宝蕴之内，不敢轻泄於下世，今幸得闻。若有受持之人行道演说，持诵真经，皆当以五色花置笥中，每行道唱善，则四散虚空，名为散花，以陈志愿。读诵此经，皆当先绕经一匝，捻香礼拜，三礼，平座，行浄水，执香熏浄行经，思神集气，赞咏归依，恭伸启请，方获福报，不可思议。天真隐秘，不明於世，所以修真养气之士难知要典。我今略明，汝当听受，无复异念，乃可得闻。至士以不语为养气，此保气也，则失之昏；以入清出浊为养气，此换气也，则失之虚。昏则气散神狂，真灵自厌，终无所归。虚者丹田无宝，徒劳吐纳，终不能住。此皆非养气，所以招致病，认为胎息，自伤性命。如此之流，误者甚多。上咽下搐，聚气修神，指作还丹，自伤性命。如此之流，误者甚多。绵绵若存，委气而和神，出息入息，要住，纳之不出，闭气而炼形，一咽复一咽，双收两夹，以虚咽为法，是借气取水，灌溉之术也，认为已固身田，反以自虚。如此之流，误者甚多。正坐升身，气满四大，血络通行，营护和畅，是布气焚身之法。若此皆非养气，而认为凝神坐忘，反丧身害命。如此之流，误者甚多。凡此等事者，皆术也，术立则道消。所谓修真者，当因术以明道，而至於道；因天地生成而求乎道，则得乎道。失道者，以虚无自然之气而生混沌而全乎道，混沌凿七窍而混沌死，而有天地，天地判而难全乎道。天地会阴阳而动，神气发用，生人、禽兽；神气静而生草木、山石。及其人以男女会合而生，草木以种，则天地化生之机已灭。凡应以术，是无天地之机，安可言道？夫修真养气是全道，应天地气为修真养气，以至湛然常应常静，处於无事而若有事，处於有事而若无事，可言道矣。而说偈曰：
　　此道一行，而无有形。安可有术，略明其粗。
　　一切众生，咸皆解脱。以劝导人，令入真门。
　　是可希有，现作无穷。用之不尽，因以导人。
　　施以无畏，学者正意。莫迷一术，结种种愿。
　　内秘经灵符
　　太清境内秘经　终
　　太上三十六部尊经太清境经上
　　太清经．彻视经．集仙经．洞渊经．内秘经．真一经　已上六经同卷
　　太清境真一经　第六
　　真一之气因道而生，受气而生，受气而成，而谓之命。自真一禀形，能全其性。性命之动，皆主乎心。心若有所思，则谓之意。意之运动，有所思虑，而谓之志。思虑以至成事，而无不固者，谓之智。智周万物谓之虑。动以营身谓之魂。静以镇身谓之魄。流行骨肉谓之血。保形养神集气谓之精。神和而悦，气清而快，谓之和。神集气而后有所营护，总括百骸，谓之身。众象备见谓之形。块然不动谓之质。形貌可则谓之体。小大有分谓之躯。众思不得谓之神。漠然变化谓之灵。气来入身谓之生，气去于形谓之死。所以通生谓之道。道者，有而无形，无而有精，变化不测通神。群生自得其生，自得其养，所以全道乎粗，亦得其生成，皆当自然，不可逆理。汝等当依吾言，以广教化，不得邪生别见，以乱正真。劝人修道，即以修心；教人修心，自可见道。道不可得见，因心以见；道不可得闻，因心以闻。夫闻见於道，皆因以心；心不可常，用道以守。若非以道守，随心闻见，则是入邪宗，永不解脱，永不闻法。是以诸天仙众、诸天大圣至真天真，无鞅数众曾闻我法，方得知道。若更能虚心，以遣其实，无心以遣其有，定心以令其不动，静心以令其不乱，正心以令其不邪，清心以令其不浊，浄心以令其不秽。汝等非不明此，而欲常勤其行，莫令退悔，莫令障碍。当知一切法皆应如是。若於其中，复生他见，自迷正道，无复见解，别生思想，以为智慧，迷乱身心，反不知道，反伤正气。如此众等，是其先世得是因缘尚浅，故於正教自生障碍。我今演说，汝皆当明是心，转转教人，令其心直，不得反覆。心平无复高下，心明终不暗昧，心通无有滞碍，即於清静身心，解悟诸心，了见一切。如是功德具足，不可思议，不可称量，悉皆圆满。而说偈曰：
　　汝等一切，未见未闻，从今以去，悉见悉闻。
　　当归依道，行此事时，叹其功德，入功德海。
　　无为会道，念心发心，无量因缘，无量果报。
　　无为之法，成道名字，无碍解脱，是名真道。
　　真一经灵符
　　太清境真一经　终
　　太上三十六部尊经太清境经下
　　集灵经.中精经.无量意经.集宫经.黄庭经.小劫经　己上六经同卷
　　太清境集灵经　第七
　　天真大圣、至真大神、十方无极无量飞天神王及诸仙众同会其所。汝今得道，当知无上胜因，是诸妙果，同其回向，集灵资道，神气相合。若欲闻是要理，当在奉行吾法，以引一切未来皆知吾教。夫人身本皆同有，自以七情六欲伤其本性，所以不闻吾法。汝今发愿，度诸一切，得如是无量智慧真心，少思少念，少欲少事，少语少笑，少愁少乐，少喜少怒，少好少恶，故灵光不乱，神气不狂，方可奉道。於其众中复有多思者，其神必殆，多念者其志必散，多欲者其气必损，多事者其形必役，多语者其气必弱，多笑者其脏必伤，多愁者其血必散，多乐者其气必溢，多喜则百神交错，多怒则百脉不定，多好则昏迷不理，多恶则憔悴无欢，则於其原不洁，所学不精，其气自散。纵遇明师，不解正理，虽知养生之方，不悟修行之法，则所见所闻皆非正道。虽知炼神之意，不明得道之要，则所学所讲皆非正论。不多言说，而在得法。是故修真之士志在玄元而甘寂寞，虽运动常见其静定，虽静定常见其运动，一日气满功盈，五气调顺，以至朝元，三花聚顶，血凝气聚，万神朝真，俱在上宫，富贵华盛，楼台殿阁，玉童天童，玉女天女，十二辰童，十二辰女，自鼓天乐，香花旛盖，罗列笙簧，似非人世庄严，名为至真上境，是自身上宫。未能解脱，贪着故魂，神散乱，若是於此中稍萌一念，自落迷津。上学之士当於此时不动一切境地，但发无上心，但修无量福；但发无上心，但修无量慧；但发无上心，但修无量善。但发无碍自在意，欲广及十方，无量无边一切未来皆闻正道，不起一切贪心，不起一切邪见，不起一切梦想，不起一切障碍，不起一切烦恼，不起一切染着情欲。如是正法大不可思议，大不可称说，方知正统出於杳冥，无求小验，以迷真性。而说偈曰：
　　一切归依，总是一缘。若复有人，德行具足。
　　舍有为心，发无为意，不远尊德，不亲不仁，
　　思念三宝，无时暂舍，终不悔意，诸行圆满，
　　具足成道，无复染滞。汝等当知，如此经典。
　　集灵经灵符
　　太清境集灵经　终
　　太上三十六部尊经太清境经下
　　集灵经.中精经.无量意经.集宫经.黄庭经.小劫经　己上六经同卷
　　太清境中精经　第八
　　我於尔时欲明正道，既放五色光明，徧满三千大千世界，种种异类世界，天堂地狱，悉於中见；复有十方天尊、诸大真仙悉於中见；生死苦乐，福报多少，悉於中见；修道阶梯，悉於中见；苦乐国土，亦於中见。十方来众犹如微尘，不可称数，悉见如是光明；地狱众苦，无量无边，亦见如是光明。时太极真人以大慈大悲大智慧力哀愍众生，见诸苦乐不同，天堂地狱受报差等，惟愿天尊至圣为众宣说，救护一切，作大利益，令得解脱，永离恶缘，速生浄土。
　　天尊告十方天尊曰：汝今以我之气化身下降东方。若有一劫人民见世受苦，则曰玉清降福天尊救度一切灾难。过往魂爽未得超生，则曰玉宝皇上天尊救度一切沉滞。南方延寿益算天尊济生，玄真万福天尊度死；西方八卦护身天尊济生，太妙至极天尊度死；北方消灾解厄天尊济生，玄上玉晨天尊度死；东北方紫清赐福天尊济生，度仙上圣天尊度死；东南方长生保命天尊济生，好生度命天尊度死；西南方福生无量天尊济生，太灵虚皇天尊度死；西北方九宫捍厄天尊济生，无量太华天尊度死；上方保命护身天尊济生，玉虚明皇天尊度死；下方兴大福力天尊济生，真皇洞神天尊度死。夫人之生皆是天气。正北位居中一炁生水，万物皆因水而生。故北斗居中天而旋回四方，主一切人民生死祸福。北斗第一贪狼星、第三禄存星为东斗，主算；北斗第二巨门星、第四文曲星为西斗，记名；第六武曲星，正居本位为北斗，落死；第五廉贞星为南斗，上生；第七破军星正居中位为中斗大魁，总监众灵。凡一切万物生死皆属北斗。洞明星外辅周回，隐元星内弼，指十二辰。济生则总曰旋玑玉衡，度死则总曰豁落。若有众生遇其灾厄，随方禳谢，祈祷醮礼，善无不应。而说偈曰：
　　以此要法，流通世间。若有见闻，无量因缘。
　　善男信女，依事修行。行平等行，心念欢喜。
　　有行之者，亦皆成就，正入无为，不退因缘。
　　一切众生，当信是言，受此正教，精勤奉行。
　　中精经灵符
　　太清境中精经　终
　　太上三十六部尊经太清境经下
　　集灵经.中精经.无量意经.集宫经.黄庭经.小劫经　己上六经同卷
　　太清境无量意经　第九
　　我若说法，与汝等言：汝当静默安神而无杂虑，然后得闻是法。夫法本无法，理归自然。心因境乱法本，心生立法之意。当发如是大不可思议无量善因，不可别生异见。我於玉清不言一切法。上清法品十八门照七阶，太清法品二十门照九阶。灵宝正品亦不言一切法。灵宝辅品五十门照三十六品；玉虚法品二十门照一阶，兼投坛占卜秘诀；北极天心法部一十二阶品。第七品四圣照法亦属酆都第三品，故言酆都考召。四圣照法兼酆都共一十二品。七品三五兼附体；五品酆都兼考召。四圣照法七阶，酆都照五品，斗下灵文三十六门照四阶，兼镜水香照、三五纸照、酆都地照，皆为一切。修真之士未至妙境，当发如是心，救度一切生灵，凝想至真，莫起贪心，莫求果报，积习渐久，亦能渐入初乘。若於法中复生贪求，即失正道，招无量罪。是时天真大神、至真大神、无量飞天大神、诸天圣众闻说是已，各各欢喜，作如是言：若有奉道之士能发如是心，欲救一切苦，臣等当化身下降，令诸天大将及所在十方四直都大神将吏兵助法行持，俾诸众生及无量六道四生等众生者得以延生，死者得以复生，病者得以安，鬼妖邪魔皆得解脱，冤家执对各获消散。如斯利益，乃为不可思议。时於众中既发善念，稽首礼谢。天尊遂告诸大众曰：汝等宿生庆幸，得预人天，受诸快乐，衣以天缯，食则甘露，无有四时寒暑，无有日夜冥暗，亦无生老病死、三涂八难痛苦之名，地平如镜，七宝庄严，所受之身六根清静，不染六尘，常闻我说法，增益智慧。今能如是，发无上智慧心，欲救一切苦恼，令诸众生皆能闻法，最为利益。惟有薄福之人，信根下劣，虽闻是法，多生障碍，自沈苦趣，永无出期。如此之人，亦难救度。而说偈曰：
　　汝观世人，一切障难，烦恼之患，亦难可说。
　　不知回向，终日积聚，既复得已，复生贪求。
　　种种诸罪，无量无边。或遇重病，空丧身命。
　　既没之后，还归苦轮。若不闻法，永无解悟。
　　无量意经灵符
　　太清境无量意经　终
　　太上三十六部尊经太清境经下
　　集灵经.中精经.无量意经.集宫经.黄庭经.小劫经　己上六经同卷
　　太清境集宫经　第十
　　我若演说，令汝等诸天诸仙、诸大真人及诸圣众等皆因妙法，智慧高明，咸同一类，无复殊异，容色微妙，道行自然，声音和雅，所居宫观随意高下，应念具足无量宝网及诸宝树弥覆其地，自然清风吹诸宝网及诸宝树，发微妙音。有遇其风，皆能令诸尘劳不起。其风拂身，自得清凉，无量快乐，散诸香花徧满其地，随色次第而不杂乱，於其国中无限至真。一切得道诸天真人、大神各各放千百光明，普为十方微尘世界开演妙法，普度群生。若复有人正智圆满，生彼国者，皆即住於正定，随其恶业高下不同，为其开演上乘、中乘、下乘，各随智愿。是时十方国土无量真人及诸仙众皆诣此所恭敬供养，听受经法，宣扬道化。其有众生於此国来诣其宫，皆具智慧。时诸真人及诸仙众乘兹无量大功德力、无量大智慧力、无量大神通力，去来无碍，徧满十方无量世界，自然化生，应念而至。是诸真人出微妙音，赞叹善事，听受经法，欢喜无量，乘空步虚，能令闻者心开意解，随其善音而得正果。时有微风吹起，七宝树中自出微妙音声，奏诸天妙乐，自然快乐，不可胜言。所说诸法，其义广大，利益众生。於其国中无我、无人，清静无为，智慧常胜，得如是报。若复有人虽受人身，殊无智慧，信根下劣，不闻正法，不见妙道，宿集浅故，得如是报。於是至真大圣、天真大圣、无量飞天大神闻是语已，咸生恭敬，稽首长跪，上白天尊曰：臣等既蒙说法，而得如是利益。幸望大慈广为救护，欲使一切未闻者闻，未见者见；亦令诸一切众生受诸苦者咸得解脱。
　　天尊曰：善哉，汝等发此善念，是大不可思议功德。我今为汝宣扬正法、诸品醮谢，令於甲子、庚申、三元、八节、本命、生辰祈恩请福，谢过禳灾，同得快乐。而说偈曰：
　　我示此法，直作是言。心欢喜故，种种所患，
　　即得除瘥，平复如本。一切诸法，亦复如是。
　　而无所得，无所得耶，有何所得，了不得耶。
　　善者智得，念念是心，常得法味，精进贤达。
　　集宫经灵符
　　太清境集宫经　终
　　太上三十六部尊经太清境经下
　　集灵经.中精经.无量意经.集宫经.黄庭经.小劫经　己上六经同卷
　　太清境黄庭经　第十一
　　人物异形，受生惟一气，魂得之於天，体魄得之於地。无形无象，自空中来，但假父母，以无为有，三百日胎完，胎完既足则生，是因无为有。故神以气为母，气以形为舍，炼气成神，炼形成气。阳神未聚，三花不入泥丸；真气未朝，五彩不生丹阙。故天地大也，未免轻清重浊之象；日月明也，难逃过圆明缺暗之形。积阳生神，上以丽乎天者，星与辰；积阴生形，下以壮乎地者，土与石。水中气升，升而为雾、为云；气中水降，降而为雨、为露。万象群生，不能无形，集灵以生，资道以成。故三清以下有三太，三太之内有二仪，二仪既判而列五帝，五帝既立而同一区。此天地之内、上下之气，惟人以精为母，以气为主，五脏各有精，精中生气；五脏各有气，气中生神；神能生寿，长生保命。炼精为丹，养气为神。真仙上圣，修真养气，自然而然，内真外应，有作必成，自凡入圣。男子之生，先生右肾，以外精而内血，阴之裹也。女子之生，先生左肾，以外血而内精，阳之裹也。肾生脾，脾生肝，肝生肺，肺生心，心生小肠，小肠生大肠，大肠生胆，胆生胃，胃生内肾，内肾生膀胱，膀胱生三元，三元生三焦，三焦生八脉，八脉生十二经，十二经生十五络，十五络生一百八十继络，一百八十继络生一百八十缠络，一百八十缠络生三万六千孙络，三万六千孙络生三百六十五骨，三百六十五骨生八万四千毛窍。胎完既足，灵光入体，与母分离而为人也。以内外言之，经络之内而为内，肌肤之外而为外。养命养其五脏，五脏为根，根固叶自茂矣。养形养其五气，五气为源，源深流自长矣。真气大运，随天元气；真气小运，随日元气。五脏之中，肾为精海，心为气馆；真精在肾，余精自还下丹田；真气在心，余气自朝中元，悉归黄庭正景。而说偈曰：
　　思道出家，接引众生。令得离苦，得闻道法。
　　饶益一切，无量众生。得大神力，悉从道成。
　　得无所畏，神通自在，去来往返，无所障碍。
　　故有斯法，济度群生。识法宗本，入道因缘。
　　黄庭经灵符
　　太清境黄庭经　终
　　太上三十六部尊经太清境经下
　　集灵经.中精经.无量意经.集宫经.黄庭经.小劫经　己上六经同卷
　　太清境小劫经　第十二
　　天地分形变化，随气数运转，故有泰有否。日月因天地以运行，故有明暗圆缺，星辰亦是而躔度，故有或舍或次。人受天地气以生，岂无灾福。故我说法，常令汝等广宣正道，明其要法，与诸天诸仙、无量飞天大神、无极圣众同生赞叹，得闻是说。上白天尊曰：未审下民若遇灾否，作何功德，修何行业，得免离一切苦恼，证无上道？
　　天尊曰：若欲求诸解脱，永免轮回，离诸疑网，惟有虔心看转经文，修诸功德，礼拜忏悔，赞叹称扬，烧香燃灯，造十绝旛，行道讲诵，散施贫乏，放诸生命，六欲七情常无染着，三业六根永不复作，精思端寂，念虑都捐，往生天境，快乐自在，生大福堂。若复有人，若痛苦、若官事，禁击枷锁，身被罗网，瘟毒时气、灾厄缠绵，无由解脱，及其过往神识尚处沈沦，受地狱苦，是经功德，乃为无量。更能广发真心，大施福力，建立道场，悬诸旛盖，斋戒忏悔，修设斋筵，徧及一切六道四生、无主孤魂滞魄等众，用伸荐拔，日夜虔诚，丹心恳祷，应时苦厄咸得消除。无量真人稽首赞叹，咸称善果，利益众生，如是大神通力，百千万劫实难遭遇。则於此经，其意有七：一者智得，二者行解，三者显利，四者利用，五者智慧，六者得力，七者德满。智得者，念念是心；行解者，求道出家；显利者，引接众生；利用者，思念圣人；智慧者，得大神力；得力者，得无所畏；德满者，神通自在。如是七者，去来往返，无所滞碍，故有如是微妙。与诸众生用为法药，济度诸厄、疾病苦恼。若善男女能得了解，得真实言说，识大法力宗源，入大道因缘，从所念处，得无量因缘，得无上至真大智慧，深妙难思。终始受持，勿生懈怠，永存无尽；用是而行，皆还正性；应用自得深远，感应真实，无边无限。示诸众生，皆得如是方便之力。而说偈曰：
　　上道一切，平等无碍。大乘所行，小乘所用。
　　不假不实，不有不无。转入法轮，终始成就。
　　但有妙相，无为不为。无量因缘，或去或来。
　　而成正悟，真为妙身。皆成微妙，悉从愿来。
　　小劫经灵符
　　太清境小劫经　终
　　
