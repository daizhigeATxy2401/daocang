太上元始天尊证果真经
　　经名：太上元始天尊证果真经。撰人不详，约出於唐宋间。假托元始天尊为诸仙上圣演说，劝人诵经消灾长生。一卷。底本出处：《正统道藏》洞真部本文类。
　　太上元始天尊证果真经
　　尔时元始天尊，在玉清宫内，与诸仙上圣演说真经。若能传受，身有光明，左有天丁，右有七星，三界侍从，受吾真经，能持诵者，万鬼销宁，诵吾真经，自然长生，五帝侍卫，万劫皆明，随劫轮转，逍遥上清，光奇仙子，受者长生，玄真妙录，禁断恶神，千千截首，万万剪形，天符劫令，断绝鬼神，头破七分，除灭根源，修行有志，对御留恩，真经微妙，难遇难闻。
　　上帝高尊，五灵大神。三界收戮，十恶绝根。洞明师子，护持龙门。三界玉真，真中有神。天人护卫，绝魔邪群。传受万民，世世长存。
　　道言：证果真经者，读诵万徧，生者长生，家门有庆，死者幽魂出苦，身离恶趣，世间善信男女，宜各敬而行焉。
　　太上元始天尊证果真经竟
　　
