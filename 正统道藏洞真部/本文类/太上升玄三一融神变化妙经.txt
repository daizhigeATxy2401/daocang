太上升玄三一融神变化妙经
　　经名：太上升玄三一融神变化妙经。撰人不详，约出於唐代。疑系改编《升玄内教经》而成。二卷。底本出处：《正统道藏》洞真部本文类。
　　卷上
　　尔时元始天尊处於虚无自然玄一七宝之座，凝神遐想，恬游玄漠，普为一切贤圣、诸天人众讲扬大法，渐顿进退因缘，湛寂无为，洞观一切无量法门，虚实空有，真伪邪正，善恶清浊，高下贵贱，内外文武，大小一切万法，无量无数，不可具陈。各随其习业所执，事相不同，乍合乍离，乍存乍亡，乍来乍去，或出或没，乍进乍退，乍生乍灭，或有或无，乍真乍伪，或贵或贱，乍苦乍乐，或贫或富，为男为女，或文或武，时好时丑，乍凶乍吉，或在凡在圣，如此受报无量事相，种种因缘，不可具说。皆因前缘所行一切大小之法，修习来报，致得今日受业不同，不悟大乘无为法教，故难解脱，住着小乘，少知少见，心有缚着，不解明了，顿悟玄理，通达无为，虚融法性，凝神湛照，观行无为，而求解脱，但只逢法住法，不识正性本体清静，强生贪着，击缚执着因缘，不悟本乘至真无上大道，具足圆满，成就一切神力、功德智慧、解脱因缘，偏见执着，强生分别，更生诽谤，不识理性本来一乘无二，暂随凡化动静，改变因果，苦乐不同，良由宿世习业，今日受报如此。
　　尔时众中有玄一道君从众而出，旋行宝座，擎拳恭敬，稽首上白：无上大道，虚无至尊，神智高广，玄通无碍，大圣总统一切，天上天下，虚融道性，分无量法门，安定空有，洞观一切受报因缘，了别事相，玄照业因，慈悲化度，广开法门。唯愿善济，今日众等万劫有幸，宿恩德报，今日得见无上大道尊颜，敷演法教，普愿成就一切众生，导引群迷，速登道岸，俱会大乘。法相巍巍，功圆德就，统了无为玄解法要、大乘根原，智德圆满，助道扬化，普度天人，救拔一切无量众生，普愿成就，齐入法门，礼侍尊颜，亲承大法，供养修礼，所愿从心，功德如愿，智行俱备。唯愿广化一切，普登大法；唯愿成就，与道合同。
　　尔时元始天尊告玄一道君曰：善哉善哉，汝今发问，至要无上。大法因缘，甚为深妙，难可思议。汝等复座谛听，吾为汝说无上大法、成就一切无量法门。有成有败，有生有灭，有出有没，有进有退，有是有非，有好有恶，有长有短，有愚有智，有明有暗，良由过去习业不同。修行小法，为道枝叶。所修一切功德，暂得人天福报，因缘报尽，还归磨灭，不免轮回六道，受诸报对，善恶之事不停，生生复死，死死复生，经历生死，造善造恶，报对无穷无尽，难得解脱。无有大法胜缘，拔度顿得，舍离一切业道，去离三恶五道、九幽八难、三涂五苦，超出三界之上，度脱生死之道。解脱无为，所修一切有为法教，福报有尽，还归破坏磨灭，泥土同法。不得正真解脱，良由心智不达，执系有为希求，功报若尽，还归散坏。如此辛苦，不免无常变化，随其来业流浪，不得自在，被他拘系，无有休息。若夫大士上智，了达玄悟道性之人，所修一切功德，不希功报，心无取着，我所修一切有为功德者，唯将显明事相，坚持法教，引导愚人，令其出离解脱，渐得利益，进入法门。赖此功德，福善庄严，以道结缘。所修一切因果，以保命根，求生受报功德因缘，唯我作导师，於其中间，引化种种事相因缘，并将舍施一切，天地神祇，拔度六道、过去九玄七祖、一切先亡、罪恶众生，令出苦海，进入道门，俱得解脱。唯我独守无为，归根反本，静我神识清净气性，护我身心。内无所起，外无所染，心无所住，遍行圆满。不依一法而生法相，不住一法而生系缚。不起一念，欲求福报，功德因缘。我所行学，状若无修；我所云为，作诸功德。喻若无福，不敢希报，回施一切人天世界。唯愿以此功德，散备一切，六道福善，庄严与我，同得解脱，齐入至真，俱登道岸。
　　太上告玄一大道君曰：汝等徒众，所有助道行化，开悟群迷，为诸男女作大法船，如大法海，包纳含藏万川，如以天地荫覆万物，皆遣利益，教化人天，随缘应化，看其根性利钝愚智、清浊暗明，渐顿悟解，量测身心，随缘教授，皆令得旨趣。小悟小化，大悟大化，浊者浊化，善者善化，恶者恶化，方便善诱，令出彼岸，值道见法，解脱因缘，成就大乘法体、巍巍无上道矣。
　　太上升玄三一融神变化妙经卷上竟
　　卷下
　　道言：万物之中，人为最贵；万法之中，唯一是贵；万一之中，唯真是贵；万真之中，唯圣是贵；万圣之中，唯道是贵。所言玄一、真一、太一、三一。玄者是空，空虚玄远，统上无极，统下无基，中观无边，故名玄一。玄者，远也。体性无实，含藏一切，不碍万物，故名之为虚无。虚者能通，无者皆空，性体无质，故名之为空。玄者是一，一者是道，性者是净，真一者是实，理者是正，故名正一。太者是大，能生万物，包统一切，故名太一。三一者是子，上承玄父之灵炁，下乘玄母之元精，养育成形。故上取玄父炁二，下取玄母炁一合成。和合中道，共成一象，故言两半而成一。一者子也，故名婴兄赤子。子者状若始生之状，禀炁第三，故名三一赤子也。第一是玄父禀玄空雄阳之炁所成，故名玄一；第二玄母禀雌阴之炁所成，故名雌一；能生万物，养育含情，故名玄母，号之为太一。一者，大也，故名之为道母。是故称玄一者，天尊位；称玄母雌一者，天皇位；称真一帝一者，道君位；称三一者，赤子真人位；称正一者，大法师位；称无名常存三一者，是混空虚无道炁未分，形相未立，浑沦无有形影，故名混沌，无名常存。三一道炁，分形变化，百亿神通，故称空洞变化。三一后分断阴阳，生成万物，布化十方，故称阴阳三一。第一无名三一；第二虚无自然三一；第三空洞变化三一；第四玄一；第五真一；第六元皇三一；第七太一；第八正一；第九赤子阴阳；故称为九一之道。空有九一，常乘九炁。道有九一，位有九尊；天有九一，上有九清；地有九一，下有九泉；人有九一，头上有九宫。所言三一者，称之为三宝。上虚无三宝，玄元始三炁；天中有三宝，天有三界，地有三宝，岳渎水火；人有三宝，上中下丹田、泥丸、绛宫。所称为三五者，三是玄、元、始三炁；五是五行炁。性在空为五炁，在天为五星，在位为五帝，在地为五方，在人为五藏是也。
　　道言：三一行宫，运化不停，所居不同，或以镇在玄天七宝之宫，或布化昆仑，游历玄都，或统御大罗观望玄台，或治化天庭洞房明堂，遍行六合，匝至玉皇幽房玄关华盖之宫。九一，九子九女。九皇出入昆仑，治化九天，明照九天日月，出从天关，入从幽门，或处天卢日月之间，或下治黄庭泥丸绛宫，或隐在北极大泉之中。呼吸精炁，乘驾六龙，游往龟山，或乘灵波以御九龙，翔行九凤，策使太一始老帝公，行至三月三一之间，混合万变，冶炼百关，开导津液，神静体安。中央黄老，治化玉皇，戊己洞神。原一帝真，治化幽谷，补养华原，乘炁纳真，出入生路，或处命门，关闭道户，精不泄散，邪恶不干。太素流霞，乘风散烟，浮空驾虚，上造云庭，开阖来去，出入庐间。千神百灵，朝谒帝庭。城阙交错，帷帐成云。天真总炁，上通圣关。玄一至道，来去不难。吞珠藏玉，白石岩峦。楼阁万重，黄帝之宅。甘渊无穷，玄芝化生，金浆玉汋，不死神丹。还年保命，骨化内腾。游历八方，上谒三清，下治三界，变化万方，都会玄台，朝谒
　　圣皇，旋行金阙，下治帝乡。五岳四渍，国土宁康。一切万姓，永保吉良。
　　上一九帝天君，讳凝天，字玄先。其二帝卿，肇勒精。从天仙兵马一万二千人。
　　中元三一帝皇，讳神珠，字子丹。帝卿真人光坚。从神仙兵马一万二千人。
　　下元真一，讳神精，字谷玄。帝卿归上明。从地仙兵马一万二千人。
　　其上一长九寸九分，着紫绣金被，戴玄天宝冠，坐七宝之座，或时乘九龙之车，游历三界，手执天宝之炉，治化玉清。
　　其中一长三寸三分，着丹锦之帔，戴九凤之冠，坐七宝之座，或时乘九麟之车，游历十方，手执金炉，治化上清。
　　其下一长五寸五分，着黄锦之帔，戴九龙远游之冠，坐七宝之座，或时乘五色师子之车，巡行五岳，手执宝香之炉，治化太清。其三一总会，平旦朝上帝一君，交度神炁，补养骨髓，纳我华津，神炁填满，体发华鲜。日中总会中一绛宫，教练赤子，还魂复魄，反老婴童，度命回年，保命无穷。日暮总会下元真一之宫，清荡秽浊，除故纳新，生我五老帝真，变易骨髓，肠化为筋，金骨玉髓，契道契真，自然变化无穷，永与三宝同保命根。
　　夫三一者，一一有变为三，三一一变生成九一之道。
　　上一玄尊有二大臣，合成三人。左臣号玄一道君，右臣号太和老君。太和者，头白，衣服白；玄一者，头衣俱青，为道之魂魄也。
　　中一元尊有二大卿，左号真人，右号光坚。
　　下元真一帝尊，左有幽精，右有帝卿等。上中下三一尊有二大臣，事其左右，成一身，有三人，三一遂成。有九人，名为九一之道。在虚无无形。上号为九玄，中号为九空，下号为九炁之道，故名之为虚无。三一化之在九玄，摄道境，九空摄圣境，九黑摄真境，此为道中九一之道。九玄号无名常存天尊，九空号空洞虚皇天尊，九炁号为元始天尊。上一化为三清，中一化为三界，下一化为三轮。上三清为圣境，中三界为真境，下三轮为仙境。轮者是凡，或上或下或中，来去轮转不定，故号为三轮。下轮入地府，中轮生天，上轮入真境，故号之为三轮。是故道有九一，天有九一，地有九一，人有九一，四九合成三十六炁，总会三十六天。一一变生九一，九九八十一元炁，空有八十一道炁，天有八十一圣为，地有八十一真炁，人有八十一仙炁，总会三百六十炁。上道有三百六十虚无自然空玄之道，天有三百六十圣化之道，地有三百六十洞真之道，人有三百六十骨节腾化飞仙之道。禀其炁性，大呼小呼。上呼三万六千神识，中呼三千六百神识，下呼三百六十神识，会一年三百六十日，总备在身中所应也。若能修真学道，则得三万六千神识来备，自然身轻，白日飞腾，与道合同。
　　道言；此三百六十炁之所分化，上有三十六空，中有三十六天，下有三百六十名山，玄化在人有三十六国所应也。道有三万六千神变玄象，天有三万六千宫殿，地有三万六千洞府，人有三万六千神识。道为玄空之至精，人是天地之灵精，天地应玄空之大象，道玄空而通变。天禀浄性而得清，地禀结炁而有形，人禀精识而得生。道无元炁而无变化，天无元炁而不玄清，地无元炁而不能生成万物，人无元炁命根则不存。所以人能修道养生，先须解存元炁而养神，神炁若得住人，命则得长生。神者识也，识者正也，正者真也，真者圣也，圣者性也，性者道也。道者空也，空者玄也，玄者虚无也，虚无者自然也，自然者真常也，真常者无名也，无名者混沌也，所以号之为混沌，无形无影，无极无穷也。炁者虚也，炁者无也，炁者通也，炁者风也，炁者动也，炁者象也，炁者变也，炁呼吸也，炁者轻举也，炁者飞扬也，炁者散也，炁者命也，炁者开也，炁者明也，炁者光象也，炁者能匿影藏形也，炁者能运转也。叹其神炁变化功能，不可寻测矣。
　　太上升玄三一融神变化妙经卷下
　　
