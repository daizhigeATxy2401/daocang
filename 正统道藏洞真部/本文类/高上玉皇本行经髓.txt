高上玉皇本行经髓
　　经名：高上玉皇本行经髓。原不题撰人。据卷末《传经源流》称，乃元代至正四年广西柳州道士对处源路遇老翁传授。经文删戒三卷本《玉皇经》而成。一卷。底本出处：《正统道藏》洞真部本文类。
　　高上玉皇本行经髓
　　道言：昔元始天尊在清微天中玉京金阙七宝玄苑玉皇宫殿升光明座，与无鞅数众宣说灵宝清净真一不二法门。是时玉皇尊帝与诸真圣清斋建节，侍在侧焉。於是玉帝知时欲至，即於会前举六通力，放大光明，徧照诸天，一切境界皆大震动，十方无极俱同瑠璃，下烛下方，是诸世界，一切人天，咸臻道气。当是之时，酆都铁围，即时破坏，三恶道苦，一时解脱。
　　尔时，玉帝即分其身，徧散十方诸大天宫，自然化现，白玉为京，黄金为阙，七宝玄苑大光明殿具光明座，幢节旛盖，异宝奇花，徧布是处。
　　尔时，玉帝即以所分其身，徧於是处，普为十方演说清净解脱之道。说已，即以神通，不动其所，移接天人，皆令得至清微天中玉清圣境元始会下。是诸众等，不觉不知，普来集会。时诸大众，稽首胆仰玉帝化身，忽睹天尊胜会，踊跃欢喜，一时作礼，叹未曾有。
　　尔时，高虚清明天主与诸天眷属御八景鸾舆、九光宝盖，奏玄歌妙乐，咏无量洞章，散天宝花，喷天真香，飞步游空，来诣道前，稽首长跪，白天尊言：贱臣懈息，后会法筵。今日吉庆，建此法桥，幽显凡圣，普沾圣泽，放大光明，现希有相。臣等千劫良因，九天运会，今日大吉，咸仰玄功。以偈赞上帝曰：
　　金阙玄穹主，高上玉皇尊。妙相冠诸天，慈光烛三界。真圣妙道师，天人依仗师。大乘垂法语，真一指迷途。功德若虚空，赞扬无穷尽。
　　尔时，天尊告四众云：是帝身即道身也，非常体也，汝等亲近是帝，生尊重心，注想尊容，称扬名号，然后汝等咸蒙护度。
　　尔时，天地始祖五老上帝稽首长跪，白天尊言：伏闻高上玉皇慈念苍生，普放神光，照烛法界，六凡四圣，普叨道荫。切以自昔元始，天地未分，日月未光，是生玉帝，故得二仪分判，三景发光。恭闻帝号，称说难言，莫可寻详。臣即命铸金为简，刻玉为章，寔
　　灵文之妙德，乃天地之玄根。惟愿哀悯，使依玄科，按法以传。
　　於是，天尊普告真圣云：今三天□运，皇道气畅，真道宜行。乃命五老上帝与诸真圣，上诣太玄玉都寒灵丹殿紫微上宫洞阳玉
　　馆，披九光八色之韫，云锦之囊，出灵宝金书玉篆文曰：太上弥罗无上天，妙有玄真境，渺渺紫金阙，太微玉清宫，无极无上圣，廓落法光明。寂寂浩无宗，玄范总十方。湛寂真常道，恢漠大神通。玉皇大天尊，玄穹高上帝。
　　是时，五老上帝得是经已，还诣元始天尊前，谘以禁戒之仪，逊谢不逮。
　　道言：是帝号也，元始之妙言，玉皇之真诰，至真妙文，神应自然。乃知天真贵重，至圣上书，斯文隐秘，不得窥闻。有得之者，勤行修奉，克至神仙。於是玉虚上帝白天尊言：愿为四众及未来世持是经人，说利益事。
　　尔时，天尊告玉虚上帝言：若有三界十方无量国土，或兵戈并起，疫气大行，水旱虫蝗，凶年饥馑，是其国君当发慈悲，为其黎庶徧请道流，清净严洁，为转此经，当得国土清平，五谷丰熟，黎庶安泰。此经所在之处，常有十方至真侍卫供养，持是经人获福无量。又若持是经人造作长旛，书帝名号於其旛上，被诸风吹，所指方面，一切众生皆沾胜利。又若持是经人书帝名号在一切有声物上，或是道场，或以戏击，或被风触，是声出时，一切众生闻是声已，所有罪障悉得清静，何况受持。当知是人即是道藏，功德身也。
　　尔时，天尊谓玉虚上帝言：今我略说，未尽其妙。若广说之，凡流邪见，疑惑不信。是经功德，穷劫难言。
　　尔时，玉虚上帝闻说是已，心生欢喜，瞻仰慈颜，稽首赞叹，而作颂曰：
　　九天之上，谓之大罗。玉京金阙，云层峨峨。
　　中有天帝，仁慈惠和。至道无敌，降伏众魔。
　　天宝灵符，玉律金科。神仙亿万，幢旛众多。
　　闻者罪灭，永出爱河。
　　是时玉虚上帝说是颂已，是诸天众异口同音，叹未曾有。於是天尊告四众云：凡人持诵此经，称扬帝号者，皆道根深重，宿有善缘。此经尊妙，普度无穷。但精心恭奉，家国安宁，保命度灾，扫诸不祥，能碎铁围山，竭苦海水，破大地狱，拔重罪苦，降暴恶魔，护诸国土，能除一切重病，能解一切恶毒，能离一切恶人，能灭一切恶兽，能摧一切邪道，一切诸天，皆令降伏。其余功德，说不可尽。尔时四众闻说是已，欢喜踊跃，稽首敬礼而退。
　　高上玉皇本行经髓竟
　　传经源流
　　南岳总仙上真司命紫虚清真元君二十四代嫡孙，安成玉源仙派上清三洞五雷经箓清微明元使刘处源，元至正四年七月内，自广西柳州路云游至海北。八月十五日晚至化州路石城县地面一邮亭，閿无人烟。至夜半，风清月白，展转不寐，遂行望月。不觉至路傍，见石上坐一老翁，厖眉皓首，趺坐。处源至前，谒而问曰：此去化州路程几许？翁曰：半日可到。方今瑶贼横行州郡，杀掳官民，生灵横夭，深可哀悯。行止宜乎谨慎。处源谢曰：多蒙训益。然生死由命，不容易耳。汝何年庚？处源告其生年月日，翁视诸掌曰：汝命数当有瘴疟、劫贼、刀兵、水溺之难，幸子有济人之功，亦不免此一难。处源再三告曰：愿示祈禳之法。翁曰：但至诚诵《本行经髓》，虽见难，不伤大命。处源曰：予入道三十年，未遇《经髓》，惟《本行经》亦常持诵。恐难遇经宝，有辜禳解之方。翁曰：幸我佩带斯经在此。吾已心识经句，就当以本授汝。遂於怀中出一黄素囊，取经授曰：可专心持诵，广传世人，读诵获福无量。吾乃毗陵道士也。汝记吾名。言讫，起身而行，路傍三步，冉冉乘云而去。处源再拜于地，恍惚不见。处源徘徊於石瞻望，不觉天曙，见石上有坐迹，及升天脚迹俨然。十六日午至化州，在城石龙县攀龙坊龙母山下陈宗武家安下。问有廉州知事黄一龙，字云从，乃吴川人也。维时权石龙县事，会中询其昔宿邮亭之名曰仙界铺也。处源曰：因何而名仙界？云从曰：古有一仙坐邮亭之侧，路傍石上坐迹足迹，印证人世。此仙或隐或降，人间罕逢。处源悟于心曰：岂非神仙之再示，传是经乎？二十五日身患瘴热，大重。连日 徭贼行劫，声息不绝。处源忧患交集。九月初一日子时分，瘴热昏泻，恍惚见一金甲天神喝曰：贼已至，急避之。予觉精神稍爽，身热清凉。遂盟天诵经讫，倚枕就床而坐。天色已曙，忽闻风雨骤至之声，予惊呼同宿者江德润曰：贼至。处源佩经出户，城内外男女纷然奔走，予亦奔至江岸，见男女交杂上船，予让之。先舟中化州知事张思立呼曰：先生，贼追至矣。可急下水来。予回顾贼至，止隔二丈许，枪弩并施。予乃投水，而身自浮流一里许，江心得舟人吴日明手援上舟，解衣尽湿，而经册不湿。处源拜谢天地水曰：荷再造之深恩。予生不能浮水，岂非《本行经》力，神灵默佑，使处源入水不溺，遇劫贼刀兵而不伤？噫，仙真之报不妄，命分难厄苟免，乃知《本行经》力不可思议。处源不敢沦没，遂告盟天地，锓梓印行十方，以广其传，使有缘者咸臻道炁，共证玄功者。
　　
