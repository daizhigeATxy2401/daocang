元始五老赤书玉篇真文天书经
　　经名：元始五老赤书玉篇真文天书经。又名《洞玄灵宝赤书真文》。撰人不详，约出於东晋。系古《灵宝经》之首经。原本二卷，后分作三卷。底本出处：《正统道藏》洞真部本文类。参校本：敦煌S.5733号抄本。
　　元始五老赤书玉篇真文天书经卷上
　　东方安宝华林青灵始老，号曰《生神宝真洞玄章》。南方梵宝昌阳丹灵真老，号曰《南云通天宝灵衿》。中央玉宝元灵元老，号曰《宝劫洞清九天灵书》。西方七宝金门皓灵皇老，号曰《金真宝明洞微篇》。北方洞阴朔单郁绝五灵玄老，号曰《元神生真宝明文》。五老玉篇，皆空洞自然之书，秘於九天灵都紫微宫七宝玄台，侍卫五帝神官，依玄科四万劫一出。　　
　　《元始洞玄灵宝赤书玉篇真文》，生於元始之先，空洞之中。天地未根，日月未光，幽幽冥冥，无祖无宗，灵文晻蔼，乍存乍亡。二仪待之以分，太阳待之以明。灵图革运，玄象推迁，乘机应会，於是存焉。天地得之而分判，三景得之而发光。灵文郁秀，洞瑛上清，发乎始青之天而色无定方。文势曲折，不可寻详。元始炼之於洞阳之馆，冶之於流火之庭，鲜其正文，莹发光芒，洞阳气赤，故号赤书。灵图既焕，万帝朝真，飞空步虚，旋行上宫，烧香散华，口咏灵章。是时天降十二玄瑞，地发二十四应，上庆九天之灵奥，下赞三天之宝文。神风既鼓，皇道咸畅，元始登命，太真按笔，玉妃拂筵，铸金为简，刻书玉篇，五老掌录，秘於九天灵都之宫。玉女典香，太华执巾，玉童侍卫，玉陛朝轩，九天上书，非鬼神所闻。天宝之以致浮，地秘之以致安，五帝掌之以得镇，三光乘之以高明，上圣奉之以致真，五岳从之以得灵，天子得之以致治，国祚享之以太平。寔灵文之妙德，乃天地之玄根。威灵恢廓，普加无穷，荡荡大化，为神明之宗。其量莫测，巍巍乎太空。
　　《元始五老赤书玉篇》，出於空洞自然之中，生天立地，开化神明。上谓之灵，施镇五岳，安国长存，下谓之宝，灵宝玄妙，为万物之尊。元始开图，上启十二灵瑞，下发二十四应。一者是时无天无地，幽幽冥冥，灵文晻蔼，无有祖宗，运推自来，为万气之根，空洞结真，气清高澄，成天广覆，倏 欻自玄。二者是时二象分仪，气流下凝，开张厚载，一时成形。三者是时三万六千日月一时同明，照曜诸天，无幽不彻。四者是时上圣大神，妙行真人，无鞅数众，朝礼玉庭，旋行太虚，赞诵灵文。五者天发自然妓乐，千百万种一时同作，激朗云宫，上庆神真。六者灵风百咏，空生十方，官商相和，皆成洞章。
　　七者璇玑停关，星宿不行，天无昼夜，四运齐晨。八者紫云吐晖，流洒诸天，一切万物，普受光明。九者春秋冬夏，不暑不冰，四气柔和，枯朽皆生。十者五镇安立，符图经文，一时开张，表见玄虚，普教无穷。十一者是时悬下七宝神奇，以散诸地，资生兆民。十二者七宝奇林，一时空生光明，垂荫弥覆十天。其十二灵瑞，空生自然，玄图肇运，表明灵文。地发二十四应，上庆神真。一者是时天气混沌，未有光明，晨鸡启旦，四景朗清，天玄地张，成生五行。二者三万六千日月，於上下同光明，向幽夜照曜无穷。三者青鸟#1。衔书，以告五帝，正天分度。四者白虎吐金，安镇五灵。五者青龙奉符，以告水帝，制会促运，江海开张。六者琼龙#2．衔玺，以献帝王，安国保祚，五镇长存。七者鸾啸凤唱，飞呜邕邕。八者群乌翔舞，飞掀天端。九者蛟龙踊跃，鼓洋渊泽。十者河水停流，鱼鳞交会。十一者甘露自生，芝英滂沱。十二者冬不冰霜，枯木并荣。十三者林木禾稼，冬夏生华，结实繁茂，无有凋伤。十四者四气调和，灾疫不行，天人悦庆，无有天年。十五者毒螫闭齿，不生害心。十六者狮子猛兽，依人为邻。十七者天下男女，盲聋跛痾，一时复形，无有伤疾，皆得康强。十八者老年反少，少年不老，华容伟貌，精彩光明。十九者鸟兽六畜，怀胎含孕，已生未生，皆得生育，无有折伤。二十者妇女怀妊，普天生男。二十一者地藏发泄，金玉露形，散满道路，无有幽隐。二十二者天震地裂，枯骨更生，沉尸飞魂，并起成人，天下歌唱，欣国太平。二十三者地生莲华，天人称庆，莫不欣欣。二十四者五岳洞开，符经并出，教导天人，是时学者，莫不飞仙。其二十四应，上赞元始之灵图，欣五老之开明。灵文既振，道乃行焉。天地开张，正法兴隆，神风遐着，万气扬津。五帝辅翼，驱策天仙，役御神官，运导阴阳。固三景於玄根，保天地以长存，镇五岳於灵馆，制劫运於三关，建国祚以应图，导五气以育民。敷弘天元，普教十方，威灵恢廓，无幽不开，神奇堂堂，难可称焉。
　　是时上圣太上大道君、高上玉帝、十方至真，并乘五色琼轮、琅舆碧辇、九色玄龙、十绝羽盖、三素流云；诸天大圣、妙行真人，皆乘碧霞九灵流景飞云玉舆。庆霄四会，三晨吐芳，飞香八凑，流电扬烽，华精灌日，三景合明，神霞焕烂，流盻太无。从五帝神仙、桑林千真、狮子、白鹄、虎豹、龙麟。灵妃散华，金童扬烟，五道开涂，三界通津，徘徊云路，啸命十天。上诣上清太玄玉都寒灵丹殿紫微上宫，建天宝羽服，诣元始天尊金阙之下，请受《元始灵宝赤书玉篇真文》 。於是天尊命引众真入太空金台玉宝之殿九光华房。灵童玉女，侍卫左右，九千万人。飞龙毒兽，备守八门，奔蛇击剑，长牙扣钟，神虎仰号，狮子俯呜，麟舞凤唱，啸歌邕邕。天钧奏其袊盖，玉音激乎云庭。上圣五老、太上大道君稽首而言：伏闻元始革运，玄象开图，灵文郁秀，神表五方。天地乘之以分判，三光从之以开明。此大宗之业，可得暂披於灵蕴乎。
　　臣过承未天之先，於大劫之中，殖真於九灵之府，禀液於五英之关，受生乎玄孕之胞，睹阳於冥感之魂，拔领太虚，高步长津，朗秀三会，濯澜上玄，流景冥华之都，抗志八圆之中，叨受开明之司，过蒙玄师之宗。抚念群生，悼运流迁，皇道既畅，真亦冥行。私心实欲使云荫八遐，风洒兰林，寒条仰希华阳之繁，朽骸蒙受灵奥之津。不审《灵宝五篇玉文》 ，可得见授，下教於未闻者乎。
　　元始天尊方凝真遐想，抚几高抗，命召五帝，论定阴阳，推数劫会，移校河源，检录天度，选择种人，指拈太无，啸朗九玄，永无开听於陈辞，乃闭阂於求真之路。太上道君启问不已，元始良久乃垂眄眦之容，慨尔叹日：微乎深哉，子今所扣，岂不远乎。此元始之玄根，空洞自然之文，保劫运於天机，镇五灵以立真。今三天整运，六天道行，杂法开化，当有三万六千种道，以释来者之心。此法运讫，三龙之后，庚子之年，杂气普消，吾真道乃行。今且可相付，当录於上馆，未得行於下世，教始学之人。玄科有禁，不得便传。君自可诣灵都紫微上宫，视天音於金格，取俯仰於神王也。然后当使得备天文，以总御元始之天也。於是太上大道君、众真同时退斋三月，诣灵都宫，受俯仰之格。乃知天真贵重，难可即闻，还乃更诣元始天尊，谘以禁戒之仪，逊谢不逮，天颜愍论，灵关廓开，登命五老上真，披九光八色之蕴云锦之囊，出《元始赤书玉篇真文灵宝上经》，以付太上大道君、高上玉帝、十方至真、诸天大圣、妙行真人。使依玄科，六天气消，按法以传。
　　东方安宝华林青灵始老九天炁青天赤书玉篇真文
　　右二十四字篆文。
　　右三十二字篆文。
　　右三十二字篆文。
　　右三十二字篆文。
　　《东方青帝灵宝赤书玉篇》，上二十四字，书九天元台，主召九天上帝校神仙图录。其下三十二字，书紫微宫东华殿，主召星官，正天分数。其下三十二字，书东桑司灵之馆，主摄鬼魔，正九天气。其下三十二字，书九天东北玉阙丹台，主摄东海水帝，大劫洪灾之数，召蛟龙及水神事。合一百二十字，皆元始自然之书也。一名《生神宝真洞玄章》 ，一名《东山神咒八威策文》。
　　东方青帝符灵宝九炁天文化生赤帝炁
　　右少阳之气，化生太阳三气丹天，主小劫巳，大劫午运周，赤帝行佩此文度其灾。以朱书青缯九寸佩身。
　　东方安宝华林青灵始老君符命
　　右元阳之气，生九炁青天，宝东方青帝治九九八十一周，则九天炁交，为大劫更始。佩此文则与运推移，度洪灾。青笔书文。
　　南方梵宝昌阳丹灵真老三天炁丹天赤书玉篇真文
　　右三十二字篆文。
　　右三十二字篆文。
　　右四十字篆文。
　　右四十八字篆文。
　　《南方赤帝灵宝赤书玉篇》，上三十二字，书九天洞阳之馆，主九天神仙图箓金名。其下三十二字，书三炁丹台，主召星官，明度数，正天分。其下四十字者，主制北酆，正鬼气。其下四十八字，主摄南海水帝。大运交，洪水四出，召蛟龙水神事。题於西南阳正玉阙，合一百五十二字。皆南方梵宝昌阳丹灵真老君自然之书也。一名《南云通天宝灵衿》，一名《九天神咒》，一名《赤帝八威策文》。
　　南方赤帝符灵宝三炁天文化生黄帝炁  
　　右太阳之炁，化生中元，主小劫丑未，大劫辰戌，九天炁交，黄帝行佩此文，防阳九。黄书绛缯三寸佩身。
　　南方梵宝昌阳丹灵真老君符命
　　右洞阳之炁，生三炁丹天，宝南方赤帝治九天运周，阳炁激，大劫终。佩此文度灾横，见太平。丹笔书文。
　　中央玉宝元灵元老－十二炁黄天赤书玉篇真文
　　右四十字秘篆文。
　　右四十字篆文。
　　十六字秘篆文。
　　右四十八字篆文。
　　《中央黄帝灵宝赤书玉篇》，上四十字，书太玄玉宝玄台，主神仙玉简宿名总归仙炁。其下四十字，主摄星官，正天度数。其下十六字，主摄北帝，正天气，检鬼精。其下四十八字，主摄中海水帝、四泉之水、洪灾涌溢之数，召水神及蛟龙事。此文皆题玄都之台四壁也，合一百四十四字。皆中央玉宝元灵元老一君自然之书也。一名《宝劫洞清九天灵书》，一名《黄神大咒》，一名《黄帝威灵策文》。
　　中央黄帝符灵宝一气天文化生白帝炁
　　右元一之炁，化生少阴七炁素天，主小劫申、大劫酉，大运交会，洪灾扫天，白帝行佩此文，得过太阳九。白书黄缯三寸佩身。
　　中央玉宝元灵元老君符命
　　右元皇之气，生元一黄炁之天，宝中央黄帝治九九运终，阳炁激，阴炁勃，大灾涌水，弥天扫秽。佩此文度天灾见太平君。黄笔书之。
　　西方七宝金门皓，皇老七炁白天赤书玉篇真文
　　右四十八字篆文。
　　右二十四字秘篆文。
　　右十六字秘篆文。
　　右四十八字篆文。
　　《西方白帝灵宝赤书玉篇》，上四十八字，书九天素灵宫北轩之上，主召仙炁。其下二十四字，题金阙之玄窗，主摄白帝星官，正明天度。其下十六字，主摄六天鬼炁。其下四十八字，主摄西海水帝及水中万精，召云龙以防水灾。此文皆题九天金阙三图之绾，合一百三十六字，皆西方七宝金门皓灵皇老君自然之书也。一名《金真宝明洞微篇》，一名《西山神咒》，一名《八威召龙文》。
　　西方白帝符灵宝七炁天文化生黑帝炁
　　右少阴之炁，化生太阴五炁玄天，主小劫亥，大劫子，阳炁之极，百六乘九，黑帝行佩此文，度甲申大水洪灾，以黑书白缯七寸佩身。
　　西方七宝金门皓灵皇老君符命
　　右元阴之气，生七炁素天，宝西方白帝、治九九阴炁涌，阳炁否，九天炁交，为大阳九之灾。佩此文，其行时则宴鸿毛而高翔，观洪波於天际也。当白笔书文。
　　北方洞阴朔单郁绝五灵玄老五炁玄天赤书玉篇真文
　　右四十字秘篆文。
　　右三十二字秘篆文。
　　右二十四字秘篆文。
　　右二十四字秘篆文。
　　《北方黑帝灵宝赤书玉篇》，上四十字，出郁单无量玄元紫微台北轩之书，主诸真人神仙图箓。其下三十二字，是天北元玄斗中书也，主北方星官正天气。其下二十四字，主摄天魔北帝万鬼事。其下二十四字，主摄北海水帝制水中万精，召蛟龙以负身。此文皆书北单郁绝元之台，合一百二十字。皆北方洞阴朔单郁绝五灵玄老君自然之书也。一名《元神生真宝明文》，一名《北山神咒》，一名《八威制天文》。
　　北方黑帝灵宝五炁天文化生青帝炁
　　右太阴之气，化生少阳九炁青天？主小劫亥、大劫子，阴炁勃，天地周，青帝行佩此文，度洪流大水之灾。以青书黑缯五寸佩身。
　　北方洞阴朔单郁绝五灵玄老君符命
　　右洞阴之炁，生五气玄天，宝北方黑帝治九九大运交，阴炁勃，阳炁激，九天炁交，为天地大灾。佩此文则免洪流万疠之中，当朱笔书文。
　　《元始赤书玉篇真文》，上清自然之灵书，九天始生之玄札，空洞之灵章。成天立地，开张万真，安神镇灵，生成兆民，匡御运度，保天长生。上制天机，中检五灵，下策地祇。啸命河源，运役阴阳，召神使仙。此至真之文，妙应自然，致天高澄，使地固安，五岳保镇，万品存焉。元始刻题上帝灵都之绾，累经劫运，而其文保固天根，无有毁沦。与运推迁，混之不浊，秽之愈清，毁之不灭，灭之极明。大有之文，天真所尊，自光真名，帝图刻简，昭示来生。斯文隐秘，不得窥闻。有得之子，与三气长存，勤行其法，克致神仙。但精心躬奉，家国安宁，保命度、灾，扫诸不祥。天子侯王奉之，致国太平，凶寇自夷，边域不争，兆民歌唱，普天兴隆。运推数周，正道当行。有得之者，坐招自然。天真妙重，九天所秘，不得轻泄，考罚尔身。
　　元始五老灵宝官号
　　东方安宝华林青灵始老，号日苍帝，姓爓，讳开明，字灵威仰。头戴青精玉冠，衣九炁青羽飞衣。常驾苍龙，建鹑旗，从神甲乙官将九十万人。其精始生，上号东方青牙九炁之天，中为岁星，下为泰山。其炁如春草之始萌，其光如晖日之初降。下有朝华之渊，上有流英之宫。室有青腰玉女，堂有太上真王。玉女乘九山之兽，真王驾九光神龙，上导九天之和气，下引九泉之流芳。养二仪以长存，护阴阳以永昌。天致元精於太极，地保山岳於句芒，神运灵虚于寂台，人养五脏於唇锋，所以营溉之者无极，存之者不终。於是回万劫而更始，安国祚而方隆，采流霞於上宫，却衰朽而童蒙。尔乃鹏举九遐，上登玄洞，仰寻太真之灵官，与仙宝而为宗。大哉灵宝，青牙长存，由始老九炁之功。
　　南方焚宝昌阳丹灵真老，号日赤帝，姓洞浮，讳极炎，字赤熛弩。头戴赤精玉冠，衣三炁丹羽飞衣，常驾丹龙，建朱旗，从神丙丁官将三十万人。其精始生，上号南方朱丹三炁之天，中为荧惑星，下为霍山。其气如降云之包日，其光如玄玉之瑛渊。下有赤泉之丹池，上有长生之朱宫。室有太丹玉女，居于太阳三山之上。堂有元炁丈人，驾三角之麟。上导泰清玄元之灵化，下和三炁之陶镕。今万物之永存，运天精於南夏，养人精於丹唇。所以采之者无终，营之者永存。於是却凋老於反婴，易枯朽而茂繁，禳秋霜之落叶，反光华於万春。尔乃龙眄空洞，鸾翔云端，忽纵心而豁朗，无尘埃之是恋。寔九天之玄根，开元首之妙门。大哉灵宝，朱丹长生，由真老三黑之勋。
　　中央玉宝元灵元老，号日黄帝，姓通班，讳元氏，字含枢纽。头戴黄精玉冠，衣五色飞衣，常驾黄龙，建黄旗，从神戊己官将十二万人。其精始生，上号中央元洞太帝之天，中为镇星，下为嵩高山。上出黄气，下治地门。其烟如云，径烝九天。元精往来，炁真如弦。太上无极，下生神灵。其光如飞景之罗朝日，其明如朗月之照幽域。内有玄膺九窗之关，外有醴泉玉浆之池。真人名曰子丹。天中黄庭戊己，天仓玉女却死养生。官号日太帝，总御九天之兵，乘地轴之辇，从六丙六丁。迁赏道功，诛罚魔精。上等自然之和，下旋五土之灵。天地守以不亏，阴阳用之不倾。天气柔顺而无极，人漱唇齿以不零。於是抗虞渊之颓日，反朝霞之始萌，延惛朽之枯＃，革休灭而方清，光颜灿然而还初，炁充然而流盈。尔乃虹步八域，上升云路，超群萃而凌盻，挹天气而自度。返真仙於太微，极三光而告暮。巍巍乎太虚，可谓停灵运於元祚。妙哉灵宝，黄庭长生，由一炁之永固。
　　西方七宝金门皓灵皇老，号曰白帝，姓上金，讳昌开，字曜魄宝，一字白招拒。头戴白精玉冠，衣白羽飞衣，常驾白龙，建素旗，从神庚辛官将七十万人。其精始生，上号明石七炁之天，中为太白，下为华阴山。其气如明月之落於景云，其光如幽夜之睹於明珠。白龙衔芝草而启腾，灵真降素醴而沾濡。其乃士天之灵泽，上真之琼腴，气甘和而淡妙，虽鼎味而不殊。下有玉泉长河，上有流英之楼。室有太上素女，堂有元气大夫。乘崩山之坠虎，骋云辇於虚无。上导洪精於士天，下和众生於灵衢。挹云露於皓芝，饮灵液於龙须，叩天池而呜鼓，收甘津於舌头。所以存之者若遂，为之者永居，却素发而玄黑，反枯朽而婴孩。尔乃凤舞景汉，朗啸清虚，枕云岫而练神，养精和於太初，收真人而为友，焉知荣辱之所如。大哉灵宝，明石长生，由七炁之娱。
　　北方洞阴朔单郁绝五灵玄老，号曰黑帝，姓黑节，讳灵会，字隐侯局，一字叶光纪。头戴玄精玉冠，衣玄羽飞衣，常驾黑龙，建皂旗，从神壬癸官将五十万人。其精始生，上号玄滋五炁之天，中为辰星，下为常山。其气如飕风之激於炎林，其光如流星之堕於洪波。煎玉饴於龙鼎，汲玄炁於天湖。下有长生之渊，中有太上之家。室有夜光玉女，服云林之翠罗，乘云虬以启真，驾鹿辇於天河，逍遥取道於玄元之根，保和始生於九玄之阿。上导五帝之流炁，下拯生生之众和，护二仪而不倾，保群命以永安。天致元精於太玄真人，养六府於齿牙。所以为之者长存，用之者寿多，漱神津於元首，含淳和而弗华。於是迥阳光之西倾，还冥夜於东陵，却衰枯而绝烟，反童稚而方升，鼓云池而郁勃，见鲦欻而龙腾。友真人以为好，与灵仙而高登，其德洪矣，焉有能胜。大哉灵宝，玄滋长生，由五气之兴。
　　元始五老出五帝真符，以度五帝人，天光开阳，出此文玄都宫。
　　元始青帝真符
　　召直符更生守灵宝天文。道士吞之，灵气镇肝，生青精宝华九叶神，为役使通灵致神仙。
　　右上始天光文，出青帝真文篇，以安东方九炁之天。青帝受此文以镇东岳，封一通九灵洞室，四万劫一开。道士命属东岳，青书绛缯佩身。并本命日朱书，向东服之九枚，直符吏区更生随符入腹肝藏之府，九年皆生青精宝华九重，光映于形外。又当青书绛文，内神杖上节中，衣以神衣，青腰玉女九人侍卫。勿不精，有考吏。
　　元始赤帝真符
　　召直符昌中守灵宝天文。道士吞之，灵气镇心，生丹精宝华三叶神，为役使通灵致神仙。
　　右上阳明文，出赤帝真文篇，以安南方三黑之天。赤帝受此文以镇南岳，封一通南霍之阿，四万劫一开。道士命属南岳，赤书黄缯上佩身。并本命日朱书，向南服之三枚，直符吏祝昌中随符入腹心府之中，三年皆生赤精宝华三重，光映于形外。又当赤书黄缯，内神杖次青帝下节中，太丹玉女三人侍卫。勿不精，有考吏。
　　元始黄帝真符
　　召四方直符守灵宝天文元中央正吏。道士吞之，灵气镇脾，生黄精宝华十二叶神，为役使通灵致神仙。
　　右总灵文，出黄帝真文篇，以安中央一炁之天。黄帝受此文，天炁中开运，应转轮此文，始见天关停轮，无有昼夜。元始收其本文，还於上元之炁，黄帝中岳则阙此一文。今所以书於旧经者，为使存之不绝。四帝共典卫於上宫，无正吏可守。道士命属中岳，自可黄书白缯佩身。并本命日朱书，向王服之十二枚，无吏可随，然十二年亦生黄精宝华十二重於脾藏之中也。又黄书白缯，内神杖次赤帝下节中。道士所以偏得佩此文者，值以有黄帝生人，使以应天之炁，虽尔，亦阙无守吏。勿不精，有考吏。
　　元始白帝真符
　　召直符曲正守灵宝天文。道士吞之，灵炁镇肺，生白精宝华七叶神，为役使通灵致神仙。
　　右光元灵文，出白帝真文篇，以安西方七炁之天。白帝受此文以镇西岳，封一通於金穴九掖洞中，四万劫一开。道士命属西岳，白书黑缯佩身。并本命日朱书，向西服之七枚，直符吏辱曲正随符入腹肺府之中，七年皆生白精宝华七重，光映于形外。又当白书黑缯，内神杖次黄帝下节中，太素玉女七人侍卫。勿不精，有考吏。
　　元始黑帝真符
　　召直符尹丰守灵宝天文。道士吞之，灵气镇肾，生玄精宝华五叶神，为役使通灵致神仙。
　　右通明文，出黑帝真文篇，以安北方五炁之天。黑帝受此文以镇北岳，封一通於玄阴洞室，四万劫一开。道士命属北岳，黑书青缯，佩身。并本命日朱书，向北服之五枚，直符吏尹丰随符入腹肾府之中，五年皆生黑精宝华五重，光映于形外。又当黑书青缯，内神杖次白帝下节中，太玄玉女五人侍卫。勿不精，有考吏。
　　五帝真符，上精在天为五星，中精在人身中为五脏，下精在地为五岳。故三元之炁，各有所属。天无五文，三光不明。人无五文，无以立形。地无五文，五岳不灵。五帝真符，以元始同生，旧文今秘於玄都紫微宫，侍真五帝神官五亿万人。诸天皆一月三朝真文，有火水阴阳官考，禁於漏泄。元始天尊封於神杖之中，常以随身。所以尔者，秘掌天真，不欲离身形须臾尔。
　　元始神杖，用灵山向阳之竹，令长七尺，总七节，上下通直，以五符次第置其中。空上一节，空下一节，以应天象地也。
　　道士隐学，书文置东方，则东岳仙官至。长斋百日，精思灵宝尊神，则天真下降，给青腰玉女九人，取东岳神仙芝草，不死之药。青帝鬼魔远舍九万里，一方凶勃恶兽毒螫，皆不生害心，反善仁人。长斋修行二十四年，身得神仙。但佩此文，亦得尸解，转轮成仙。国土东方及春三月有灾，欲使东乡安镇，当赤书青石上，镇东方九日，灾自灭，凶逆自消。一方仁人，苍龙来翔，善瑞自至，国土太平。书文佩身，却诸祸殃，身无横患，常与神明相当，保国宁家，享福无穷。
　　道士书文置南方，则南岳仙官至。长斋百日，精思灵宝尊神，则天真下降，给朱陵玉女八人，取南岳神仙芝草不死之药。赤帝鬼魔远舍八万里，一方凶勃恶兽毒螫皆不生害心，反善仁人。长斋修行二十四年，身得神仙。但佩此文，亦得尸解，转轮成仙。国土南方及夏三月有灾，欲使南乡安镇，当朱书赤石上，镇南方八日。灾自灭，凶逆自消。一方仁人，善瑞显明，凤凰来游，白鸾飞呜，天人歌咏，欣国太平。书文佩身，万灾不生，禳凶却秽，坐致神灵，福庆无穷，延年长生，家致兴隆，国祚安宁。
　　道士书文置中央，则中岳仙官至。长斋百日，精思灵宝尊神，则天真下降，给黄素玉女十二人，取中岳神仙芝草不死之药。黄帝鬼魔远舍十二万里，中央凶勃恶兽毒螫皆不生害心，反善仁人。长斋修行二十四年，身得神仙。但佩此文，亦得尸解，转轮成仙。国土中央及四季月有灾；欲使中国安镇，当朱书黄石上，镇中央十二日。灾自灭，凶逆自消。四方和睦，善瑞日生，麒麟来归，白虎游庭，国丰民富，普天安宁。书文佩身，万灾不经，身康气强，五宫清明，长保家国，永亨利贞。
　　道士书文置西方，则西岳仙官至。长斋百日，精思灵宝尊神，则天真下降，给太素玉女六人，取西岳神仙芝草不死之药。白帝鬼魔远舍六万里，西方凶勃恶兽毒螫皆不生害心，反善仁人。长斋修行二十四年，身得神仙。但佩此文，亦得尸解，转轮成仙。国土西方及秋三月有灾，欲使西乡安镇，当朱书白石上，置西方六日。灾自灭，凶逆自消。西方自归，善祥自集，灵兽飞轩，金雀衔符，氏老归宾，国宁民休。书文佩身，神明交游，灾不加身，与五帝同俦，子孙昌炽，世享王侯，与善因缘，何虑何忧。
　　道士书文置北方，则北岳仙官至。长斋百日，精思灵宝尊神则天真下降，给太玄玉女五人，取北岳神仙芝草不死之药。黑帝鬼魔远舍五万里，北方凶勃恶兽毒螫皆不生害心，反善仁人。长斋修行二十四年，身得神仙。但佩此文，亦得尸解，转轮神仙。国土北方及冬三月有灾，欲使北乡安镇，当朱书黑石上，置北方五日。灾自灭，凶逆自消。北方自宾，善瑞日昌，地藏发泄，金玉露形，天人歌咏，国富民丰。书文佩身，万灾消亡，寿同天地，福禄光亨，所向所求，莫不利贞，子孙昌盛，世出贤明。
　　元始施安灵宝五帝镇官宅上法，以施於上学好道之士，不行凡庶。奉此法，师弟子对斋九日，以上金五两，五帝纹彩五匹，以誓五老上帝，举盟五岳而受文。然后以佩身，施安所住如法，将招大福於自然，度凶厄於穷年，安国宁家，享祚无穷也。
　　元始五老赤书玉篇真文天书经卷上竟
　　#1 青鸟：教煌S □ 5733 抄本作『青乌』。
　　#2教煌S . 5733 『龙』 字作『凤』。
　　元始五老赤书玉篇真文天书经卷中
　　太上洞玄灵宝召伏绞龙虎豹山精八威策文，与《元始玉篇真文》 同出於赤天之中，挺自然之运表、明太空之灵象，开三图以通真，演五行於玄府，运四气以应神，镇玉篇以固劫，保地於元根，命灵策以制魔，吐神祝以遐震，施八威以正度，啸五帝以召龙。是故关机乘之不倾，五狱保之以长存，山河得之而不沦，人神受之而无穷。太上大道君受之於元始天尊，赏箓於上三天玄都紫微上宫。依玄科，四万劫六天气消，真道当行，有其人依科，以传三天太上召伏蛟龙虎豹山精八威策文，此是赤精受天炁后，其文明於南丹洞灵橭林之下。
　　某年某月某日，灵宝赤帝某君，佩元始上三天太上大道君制六天总地八威策文，召天下神，摄地束灵，封山呼云，制河上龙，承师某帝某甲元始之章。
　　某州郡县乡里，洞玄弟子某岳先生女人，某岳道士某甲，本命某辰，年若干岁，某月生，太岁某子某月朔某日子，谨於某气天中，请太上灵宝八威策文三牒文，太上所传黄帝，合封为策，以出俯仰之式。
　　九天太素阳生符，元始付太上丈人，其文在赤书后劫，见日宫之阳。
　　玄都紫微宫旧格，丹书白素，方五寸，清斋百日，入室思日精，含而吞之，与日同寿，天地俱存，思灵念真，形自能飞。存浊炁於口，符既出而死也。一名生真券，一名八威龙书。女吞此符后，生为男身。
　　三天太玄阴生符，元始以付太上大道君，其文在赤书后二劫，见月之上馆。
　　玄都紫微宫旧格，黑书黄缯，方五寸，清斋百日，入室思月精；含而吞之，与月同寿。道士欲尸解者，黑书木刀剑，抱而卧，即为代人形而死矣。行此宜精，他念秽浊于口，符即出，身即死。此符一名化形券，一名九阴灵书，男人吞此符后，化为女子。
　　此二符，阴阳二气，日月之精，自不精身苦志，慎轻服御，惟清斋合式，即能无穷。
　　九天玉真长安神飞符，出元始青明上光气后赤书四劫，见於三天北元玉关之上。
　　玄都紫微上宫旧格，朱书白素上，以佩身，履大阳九、大百六，大劫之交，洪灾三会，佩之千毒不加身，过水火之难，得见太平，为圣君种民。其文今封南霍石碽，四万劫一出。
　　三天真生神符，出元始通景玄光气后赤书五劫，见於玄都玉京上馆。
　　玄都紫微上官旧格，黑书黄缯上，以佩身，履小阳九、小百六，小劫之交，万灾四充，佩之千害不加，身过万疠之中，得见太平，为圣君种民。今封北单广灵洞室石碽之中，四万劫一出。
　　二符，太上大道君受於元始天尊，以传西王母，元始五老始生五帝，天元分度。
　　东方九炁青天，天有九元，九元运关，周回三十二覆。昼夜三十日，天炁一交，一十二交为一度。三百三十度，诸天炁王於木，青帝用事。寅卯之年，青帝真人下世，教化太山，度九人以补仙官。其方其年，禾稼丰熟，灾不行，兵火息止。三千三百度青炁勃，黄炁否，阳数之九九者，天之极，谓小阳九；六天炁上，百官受会，谓小百六。此天炁勃於火宫，巳午之年，疫炁流行，五谷丰而无食民。九千九百度，青炁激，黄炁食，阳数九九，谓大阳九，六天炁返，百官收炁，谓大百六。此天炁激於金宫，申酉之年，禾稼摧折，兵病并行，疫炁弥天，人兽得过，万中遗一。其时当有青帝神人，乘青龙，赍符命太山制天炁。得佩此符，则免此灾。
　　南方三炁丹天，运关三百三十度，诸天炁王於火，赤帝用事。巳午之年，赤帝真人下世，教化霍山，度三人以补仙官。其方其年丰熟，国安民盛。三千三百度赤炁勃，白炁否，此则赤帝小阳九、小百六，天炁勃於土宫，辰戌丑未之年，四炁驱除，兵灾流行，土中生火，金玉自然，天下燋枯。九千九百度赤炁激，白炁食，此赤帝大阳九、大百六，天炁激於水宫，亥子之年，火精绝灭，万里无烟，洪灾至天，人兽得过，万中遗一。其时当有大鸟东南而飞，赤帝神人乘朱凤，赍符命霍山制天炁。得佩此文，则免此灾。
　　中央一炁黄天，运关三百三十度，诸天炁王於土，黄帝用事。辰戌丑未之年，黄帝真人下世，教化嵩高山，度十二人以补仙官。其年中国大丰，四方安平。三千三百度黄炁勃，黑炁否，此则黄帝小阳九、小百六，天炁勃於金宫，申酉之年，土雾障天，昼夜不别，七年而解，障炁行，人兽疫死，三分遗一。九千九百度黄炁激，黑炁食，此黄帝大阳九、大百六，天炁激於木宫，寅卯之年，九土崩陷，民无立踵，万疫驱除，万无遗一。其时当有黄帝神人，乘黄龙，赍符命中岳制天炁。得佩此文，则免此灾。
　　西方七炁素天，运关三百三十度，诸天炁王於金，白帝用事。申酉之年，白帝真人下世，教化华山，度七人以补仙官。其方其年丰熟，国土安，人民盛。三千三百度白炁勃，青炁否，此则白帝小阳九、小百六，天炁勃於水宫，亥子之年，金玉化消，横尸填於江海，人民相啖，海成血川。九千九百度白气激，青炁食，此白帝大阳九、大百六，天炁激於火宫，巳午之年，金石自消，兵灾驱除，人兽灭种。其时当有白帝神人，乘白龙，或乘白虎，赍符命华山制天炁。得佩此文，则免此灾。
　　北方五炁玄天，运关三百三十度，诸天炁王於水，黑帝用事。亥子之年，黑帝真人下世，教化恒山，度五人以补仙官。其方其年，五谷丰熟，禾不种自生，兵不兴，人民安。三千三百度黑炁勃，赤炁否，此则黑帝小阳九、小百六，天炁勃於木宫，寅卯之年，禾稼伤死，五谷大贵，水涌河决，洪水流天，人民飘尸，骨血分离。九千九百度，黑炁激，赤炁食，此黑帝大阳九、大百六，天炁激於土宫，辰戌丑未之年，江河枯竭，海底生尘，人民乌兽焦死无遗。其时当有黑帝神人，乘玄龙，赍符命恒山制天炁。得佩此文，则免此灾。
　　五方运关三十二覆，九千九百度，周五方之炁，皆上运元始青阳之炁，回转灵宝玄都玉山中关，周回诸天日月星宿十空之外，九亿九万九千九百九十九度。天炁反一劫之灾，天地万生山川江海金石人民一时化消。当此之时，天地改易，鲦欻之间，非所如何。有佩灵宝玉文，乃可即得更生始分之中，正如睡眠之顷尔。自非此文，莫能致之。
　　阳炁则转天关，阴炁则转地机，九河之口，水之盈缩，皆应天分，度会亦如之。故阳数之九谓之阳九，阴数之八谓之八灾。天地运度，人亦同之。灵宝玄都玉山，处於上天之中，七宝之树，垂覆八方，有十方至真尊神，妙行真人，朝卫灵文於玉山之中，飞空步虚，诵咏洞章，旋行玉山一匝，诸天称善。五亿五万五千五百五十五亿重道，五亿五万五千五百五十五亿万无鞅数，至真大神，当灵宝大斋之日，莫不稽首遥唱玉音，诸天伎乐，百千万种，同会云庭。当此之时，真乐乎哉。
　　天地大劫之欲交，诸天至真尊神、妙行真人，下游五岳，遥观天下至学之人，洪流滔天，皆以五龙迎之，上登福堂，令得与元始同没同生也。
　　东方九炁青天下元小阳九小百六，出灵宝青帝下元符命，下东岳，制九炁青天分度，出此文以度学者人身。其文九千年一出东岳。
　　五帝符，并依五方色书之。
　　东方安宝华林青灵始老帝君，出下元符命。
　　小阳九巳，小百六午，其年大灾驱除，以此文固天炁，安国存种民，度阳九百六之会。青书白缯。
　　东方九炁青天中元大阳九大百六，出灵宝青帝中元符命，下东岳，制天分度，〔度〕#1学者身。其文九千年一出。
　　大阳九申，大百六酉，其年天灾激，林木禾稼，一时消灭，驱除兆民。出此文以固天炁，安镇存国，以度种人大灾出，青书白缯。
　　东方九炁青天上元大劫之周，天地改易，出灵宝青帝上元符命，下东岳，以固青天元始之炁，其文九千年一出。
　　大劫交周，天地改易，金玉山海，人民鸟兽，一时消灭，天地溟涬，无复光明，以此文故固天元始之炁。佩之皆即得化生始分之中，刻书金札以佩身。
　　南方三炁丹天下元小阳九小百六，出灵宝赤帝下元符命，下南岳，制三炁丹天分度，出此文以度学者人身，其文九千年一出南岳。
　　南方梵宝昌阳丹灵真老帝君，出赤帝下元符命。
　　小阳九辰戌，小百六丑未，其年土中生火，金玉自然，天下燋烧，万民自死。出此下元符，固天炁，禳此灾，度阳九百六之会。赤书黑缯。
　　南方三炁丹天中元大阳九大百六，出灵宝赤帝中元符命，下南岳，以固赤天分度，度学者身。其文九千年一出。
　　大阳九亥，大百六子，其年火精消灭，万里无烟，洪水四出，天灾荡民。中元出此文，固天炁，禳此灾。赤书黑缯。
　　南方三炁丹天上元大劫之周，天地改易，出灵宝赤帝上元符命，下南岳，以固赤天元始之炁。其文九千年一出。
　　大劫交周，天地改易，金玉山海，人民鸟兽，一时消灭。天地溟涬，无复光明。以此文固天元始之炁，佩之皆即得化生始分之中，刻书金札以佩身。
　　中央一炁黄天下元小阳九小百六，出灵宝黄帝下元符命，下中岳，制一炁黄天分度，出此文以度学者人身。其文九千年一出中岳。
　　中央玉宝元灵元老帝君，出下元符命。
　　小阳九申，小百六酉，其年土下出雾，障气障天，昼夜不分，七年除民。出此下元符，固天炁，禳此灾，度阳九百六之会。黄书青缯。
　　中央一炁黄天中元大阳九大百六，出灵宝黄帝中元符命，下中岳，制天分度，度学者身。九千年一出。
　　大阳九寅，大百六卯，其年山冈丘垄，土地陷没，民无立踵。中元出此文，固地炁，禳此灾。黄书青缯。
　　中央一炁黄天上元大劫之周，天地改易。出灵宝黄帝上元符命，下中岳，以固黄天元始之炁。其文九千年一出。
　　大劫交周，天地改易，金玉山海，人民鸟兽，万物一时消灭，天地溟涬，无复光明，以此文固天元始之炁，佩之即得化生始分之中，刻书金札以佩身。
　　西方七炁素天下元小阳九小百六，出灵宝白帝下元符命，下西岳，制七炁素天分度，〔出〕#2此文以度学者人身。其文九千年一出西岳。
　　西方七宝金门皓灵皇老帝君，出下元符命。
　　小阳九亥，小百六子，其年金玉化消，人民水居，飘尸洪流，血为海川。出此下元符，固天炁，禳此灾，度阳九百六之会。白书赤缯。
　　西方七炁素天中元大阳九大百六，出灵宝白帝中元符命，下西岳制天分度，度学者身。其文九千年一出。
　　大阳九巳，大百六午，其年金石自消，兵灾荡民。中元出此文，固天炁，禳此灾。白书赤缯。
　　西方七灾素天上元大劫之灾，天地改易，出灵宝白帝上元符命，下西岳，以固白天元始之炁。其文九千年一出。
　　大劫交周，天地改易，金玉山海，人民乌兽，万物一时消灭，天地淇津，无复光明。以此文固天元始之黑，佩之即得化生始分之中，刻书金札以佩身。
　　北方五黑玄天下元小阳九小百六，出灵宝黑帝下元符命，下北岳，制五黑玄天分度，出此文以度学者人身。其文九千年一出北岳。
　　北方洞阴朔单郁绝五灵玄老帝君，出下元符命。
　　小阳九寅，小百六卯，其年洪水四出，水灾连天，人民流散，死者无遗。出此下元符，固天炁，禳此灾，度阳九百六之会。黑书黄缯。
　　北方五炁玄天〔中元〕#3大阳九大百六，出灵宝黑帝中元符命，下北岳，制天分度，度学者身。其文九千年一出。
　　大阳九辰戌，大百六丑未，其年天地枯旱，江海竭乾，海底扬尘，人民燋死，万无遗一。中元出此文，固天炁，以禳此灾。黑书黄缯。
　　北方五炁玄天上元大劫之交，天地改易，出灵宝黑帝上元符命，下北
　　岳，以固玄天元始之黑，其文九千年一出。
　　大劫交周，天地改易，金玉山海，人民鸟兽，万物一时消灭，天地溟涬，无复光明。以此文固天元始之炁，佩之即得化生始分之中，刻书金札以佩身。
　　元始五老三元玉符，与《灵宝玉篇真文》大劫、小劫符命，同出太玄都玉京山紫微上官。此文固天三元之炁，以禳大小阳九、大小百六、大小劫会之灾，度学者之身。玄都宿有金名，皆得见此文。佩之得免大灾，为圣君种民，皆白日升天，上朝玄都上宫。功德未备，即得尸解，转轮成仙，随运沉浮，与真结缘。
　　元始灵宝五老尊神、诸天帝皇、妙行真人常以正月、三月、五月、七月、九月、十一月，一岁六会於太上三天灵都宫元阳紫微之台，集算天元，推校运度。诸天各下天帝、太乙使者、日月星宿、三部三官考召，五岳四渎河海大神，周行天下，纠察功过，搜择种人。当此之月，天下、地上莫不振肃，执斋持戒，尊奉天真。学者以其月随科修斋，功记三官五帝，列名上天，六年克得拜谒太上，七祖皆升福堂，神灵佑护，万灾不干。
　　元始五老赤书玉篇真文天书经卷中竟
　　#1「度」字据上下文例补。
　　#2「出」字据上下文例补。
　　#3「中元」二字据上下文例补。
　　元始五老赤书玉篇真文天书经卷下
　　元始灵宝西北天大圣、众至真尊神、元极大道上帝、真皇老人，常以月一日，上会灵宝玄都西北玉山紫微上宫，奉斋朝天文，校地上人鬼功过。其日勑北斗，下与三官考召、四部刺奸，周行天下，纠察兆民，条列善恶，轻重上言。其日有奉修斋直，不犯科律，三官除罪，列名玄都，万神卫护，得为种民，犯恶为非，移名地官。
　　元始灵宝北天大圣众、至真尊神、无极大道、太上老君、灵宝妙行真人，常以月八日，上会灵宝玄都北上玉山阴元台，奉斋朝天文，校地上兆民簿录年命算籍。其日劫北斗司杀鬼，下与八极司隶，周行天下，司杀善恶功过，轻重列言。其日犯恶为非，移付地官，执心奉斋，不犯科律，三官削除罪名，三天记上仙录，告下天神地祇侍卫营护，万灾不干。
　　元始灵宝东北天大圣众、至真尊神、妙行真人、元极大道、太上万度万生神皇、上玄老、元灵老君，常以月十四日，上会灵宝玄都玉山通阳青微宫，奉斋朝天文，校天下学道年月功过及鬼神之事。其日勑太乙使者，下与北酆都伯使者，周行天地，司察人神功过深浅，列言上宫。有修斋立德，即勒录九天，记名仙籍，鬼神随功进秩，人鬼有犯，移还鬼府。
　　元始灵宝束天大圣众、至真尊神、太清玄元上三天元极大道、无上玄老、太上老君、太上丈人、皇上老君、皇上丈人、青灵上真天帝君、天帝丈人、太帝君、太帝丈人、九老仙都君、九气丈人、百千万重道气、千二百官君、太清玉陛下、东极老人、青华大神、上相司马青童、金阙后圣帝君、真阳始青神人、灵宝九仙君等，青和玉女、主仙玉郎，常以月十五日，上会灵宝太玄都玉山青华玉陛官，奉斋朝天文，共集校定学仙人名功过深浅，其日天帝自下。天帝自下者，日月星宿、天上天下、地上地下、五岳四渎、河海神灵，莫不惨然俱下，周行诸天地上，察校学士兆民功过轻重，列言青宫。其日修斋奉戒，则五帝保举，上言东华，生死为仙，勑下三界神灵侍卫，千灾不干。有犯科律，移付地官。
　　元始灵宝东南天大圣众、至真尊神、元极大道南上赤帝、丹台老子、太和玉女、长生司马、好生君、司命、司录、南极度世君、万福君，常以月十八日，上会灵宝太玄都玉京山洞灵元阳之绾。奉斋朝天文，共集校等人民禄命长短，区别善恶。其日勑太乙八神使者，下与三官考召，周行天下，司察天人善恶，列言丹台。其日有修奉灵宝真经，烧香行道，斋戒愿念，不犯禁忌，则司命长生司马注上生簿，延算益命，勑下地官营卫佑护，列为善民。有违科犯戒，减算缩年，移付地官。
　　元始灵宝南天大圣众、至真尊神、元极大道南上老君、丹灵南极真人、太和玉女，常以月二十三日，上会灵宝太玄都玉山洞灵丹台，奉斋朝天文，集校人民簿录，区别善恶。其日勑天一，下周行地上，司察兆民功过轻重，列言灵宝洞灵丹台。其日有修奉灵宝真经，烧香行道，斋戒愿念，不犯科禁，则司命勒名生录，勑地祇营护，福庆日隆，万愿如心。有违科犯禁，削除生籍，移名鬼官。
　　元始灵宝西南大圣众、至真尊神、元极大道天皇老人、南极元真君、洞阳太灵君，常以月二十四日，上会灵宝太玄都玉京朱宫，共集考校三官、九府、五岳、北酆、泰山二十四狱罪刑簿目，鬼神天人责役轻重之事。其日勑北辰，下与三官考召、北部刺奸，周行天下，覆校诸司廉察万民善恶，列言朱宫。其日有修奉灵宝真经，烧香行道，执斋持法，则北辰列言善功，上宫记名，削除罪录，得为种民。有违科律则长充鬼役，不免三涂五苦之中。
　　元始灵宝西天大圣众、至真尊神、元极大道、西华金堂玉仙真母、金阙后圣上相帝君、四极真人，常以月二十八日，上会灵宝太玄都玉京金阙七宝宫，奉斋朝天文，共集推校日月星辰分度，并得道人名。其日太一下历，校天宿周行，学人善恶，列言金堂。其日月星宿、璇玑玉衡，皆惨然俱会天关之门。凡为学者，能修斋奉戒，思仙念道，为太一所举言，书名仙簿，得为真人。有违科犯法，三官所纠，移付地官，长为罪民。
　　元始灵宝下元天大圣众、至真尊神、无极大道、下元玄黄洞渊洞灵万仙、五帝四司真人，常以月二十九日，上会高皇天太玄都玉京黄房，奉斋朝天真，算校五岳四渎河海水帝、地灵神鬼之事，万民罪简深重。其日遣中太乙，下与三官九府九部刺奸，周行五岳三官水府，条正鬼事，司人功过，罪简所由轻重，列言玄都。其日有修奉灵宝真经，烧香行道，执斋奉戒，则为三官九府所保，列言善功，削除罪简，上名三天，神明卫护，千灾不干。有违科犯禁，移名地官，长为罪民。
　　元始灵宝上元天大圣众、至真尊神、无极大道上下中央四面八方太上无为大道诸君丈人、最大至尊、无上无巅无极无穷普照普察无量洞明最上正真无鞅数道气、无先寥廓无端混沌无形虚无自然太上、无根冥寂玄通大智慧原、正一盟威太上无为大道、道中之道、神明君、无上元初万万亿亿数无鞅数道德诸君丈人、太上道德君、道德丈人、无上万生君、万生丈人、无上万气君、万气丈人、无上万元君、万元丈人、无上万福君、万福丈人、鸿保天神诸君丈人、玄元老君、太清玄元上三天元极大道、元上丈人、太上三气君、太上老君、太上丈人、太清君、太清丈人、太玄上一君、太玄丈人、中黄正一君、中黄丈人、太元君、太元丈人、太始君、太始丈人、太初君、太初丈人、太素君、太素丈人、太虚君、太虚丈人、太一君、太一丈人、太仪君、太仪丈人、太平君、太平丈人、太渊君、太渊丈人、天帝君、天帝丈人、九老仙都君、九老丈人、玉历君、玉历丈人、九气君、九气丈人等，百千万亿亿亿万万数元鞅数万重道气君、道气丈人、千二百君、千二百官丈人、太清玉陛下、太上玉真君、玉真丈人、五仙君、五仙丈人、九灵君、九灵丈人、太清十二真君、十二真丈人、二十四神人君、二十四神人丈人、太清三十六真君、三十六真丈人、五气君、五气丈人、阴阳生炁君、生炁丈人、上上太乙君、太乙丈人、皇天太上帝、无极太上元君、太上元君丈人、太元一君、太元一君丈人、神宝君、神宝丈人、真宝君、真宝丈人、天宝君、天宝丈人、灵宝君、灵宝丈人、元神君、元神丈人、元真君、元真丈人、元灵君、元灵丈人、天皇老君、天皇丈人、南极老君、南极丈人、黄神老君、黄神丈人、黄老君、黄老丈人、太和君、太和丈人、太上皇真道君、皇真丈人、上古天师君、天师丈人、万道父母、万德父母、天地父母、神仙所出、神仙所聚，东王公、西王母、日君、月后、五星真君、五星皇妃、璇玑玉衡星真君、众仙、天官、大神等，常以月三十日，上会灵宝太玄都玉京七宝紫微官。奉斋朝天真，万帝众神，诸天诸地，集算校大劫、小劫、大小百六天地运度，料别善恶，学道应得神仙人名。其日遣上太一下。上太一自下，其中诸天星辰日月璇玑北斗惨然俱下，与五帝五岳四渎江河淮济水帝九部刺奸，三官考召、地上神祇，周行天下，司察善恶功过轻重，列言上天。其日有修奉灵宝真经，修斋戒，烧香念道，为太乙所举，列言善功，则名上仙簿，＠地神营护。有违科犯戒，移名付地官，长为罪民。
　　太玄上宫北帝，常以庚申日，制天民三尸魂神，条人罪状，上奏帝君。当此日，能修斋奉戒，昼夜思神，则三尸不得上天言人之罪，地司奏人善功，列言帝君，太一欢喜，即记名左契，长为种民。
　　太玄上宫至真尊神，常以甲子日，遣大一中台大使者下，周行诸天诸地，检校神祇，驱散杂俗鬼精。当此日，能设斋烧香，中台大使者皆条善功，奏上三天上帝，上帝即除为监天，领地上鬼普神王者，书名玉历，长为真人。
　　太玄上宫高真大神，常以立春之日，会诸尊大圣仙人於太极上宫，算校玉札金名，应得神仙之人，列奏灵宝玄都上宫。
　　太玄上官太．素真人，常以春分之日，会诸仙官於昆仑瑶台，校定灵宝真经学者，功业轻重，列言灵宝玄都上宫。
　　太玄上宫五帝，常以立夏之日，会诸仙人於紫微宫，校定学者功过，列言灵宝玄都上宫。
　　太玄上宫天上三官，常以夏至之日，会於司命上宫，校定兆民，算会簿录，列言灵宝玄都上宫。
　　太玄上宫五岳诸真人，常以立秋之日，上诣中黄老君於黄房灵庭，会诸仙官，检校天下神图灵药，列言灵宝玄都上宫。
　　太玄上官上皇大帝，常以秋分之日，上登上清灵阙太微之馆，会灵宝尊神、太上五老君、北极真公、八海大神，集算天下兆民罪录，功过轻重大小，列言灵宝玄都上宫。
　　太玄上宫阳台真人，常以立冬之日，会论仙官玉女於灵宝阳台之上，校学道簿录名目轻重深浅，列言灵宝玄都上宫。
　　太玄上宫天真众仙，常以冬至之日，上诣方诸束华青宫，会於束海青童金阙上相至真大神，校定众仙名录，列言灵宝玄都上宫。
　　八节之日，是上天八会大庆之日也。其日诸天大圣尊神、妙行真人，莫不上会灵宝玄都玉京山上宫。朝庆天真，奉戒持斋，旋行诵经，各遣天真威神，周行天下四海八极，五岳名山学人及得道兆庶，纠察功过轻重，列言上宫。其日诸天星宿，日月璇玑，地上神祇莫不振肃。凡是修斋持戒，宗奉天文，皆为五帝所举，上天右别，书名玉历，记为种民，告下三官神灵侍卫，门户整肃，万灾不干。至学之士，三界司迎，神仙度世，上为真人。为恶犯戒，司考所纠，移付地官，长为罪民。
　　五老灵宝五篇真文，元始天书，生於空洞之中，为天地之根，灵尊妙贵，法教威严。三元开张，德冠诸天。一十四德，皆以三元斋之，贵行标於高称。一者其德如太空，无形荡荡，为无始之宗。二者其德如虚元，无中生有，有中归无。三者其德如大道，威灵恢廓，为神明之宝。四者其德如天，澄清高虚，广覆无边。五者其德如地，开张广纳，无毫不载。六者其德如三光五曜，诸天普受光明。七者其德如高真，敷演玄教，为天中之尊。八者．其德如神人，广度一切，普受自然。九者其德如太玄，清开广置为神仙之都。十者其德如云雨，一切万物，普受其荫润。十一者其德如风，一切万物受其施泄。十二者其德如四时，一切万物，受其生成。十三者其德如泰山，保固元祚，安宁神器。十四者其德如大江，荡荡无碍，莫不开容。灵文妙重，斯一十四德，其德如之巍巍高范，量难可胜，垂荫福流，万劫无穷，开明元化，莫不由焉。
　　灵宝五篇真文，施一十四福，福报如之。一者形神澄正，不受众横，永离痛恼，身无疾病。二者万魔降伏，五帝所敬，地祇侍卫，心端神定。三者上圣玄监，天神记名，右别簿录，削死上生。四者德慧长新，役使鬼神，举向所欲，坐招自然。五者神童玉女，侍卫身形，出入游行，所在司迎。六者天灾宾伏，福庆日臻，门户昌炽，道德日隆。七者门族端伟，世世安宁，中外享庆，润流无穷。八者五帝所举，上补真人，三界司迎，项负宝光。九者尘垢普消，表裹明鲜，身香体洁，净如金刚。十者志无不克，愿无不从，适意所欲，洞达无穷，心聪体圣，神明交通。十一者为诸天大圣尊神、妙行真人、五岳飞仙，一切所宗。十二者功成德满，道报自然，身生羽服，白日升天。十三者功德之大，上延七祖，解脱三涂，五苦八难，上升天堂，受仙南宫，下流种孙，世世兴隆。十四者功言一切蠢飞蜎息，已生未生门内六畜，普皆延年，宗奉灵文，修斋供养。斯功至重，德报自然，三官记识，无失毫分。影响相酬，其理甚明。
　　二篇德福二十八条，出玄都紫微宫上元格中，至真学者行之德也。
　　玄都紫微宫中元格。灵宝真文，见众真修斋奉戒，朝礼天文，有一十二念。一念精进苦行，不犯经戒，每事尊法。二念道尊德贵，法化高大，心所希愿。三念悔谢众罪，无所隐匿，整心修敬，每以尽节。四念愿求神仙，得见真君，免度厄世，身睹太平。五念度诸苦难，三恶之道，五灾之中。六念愿得飞行，驾乘云龙。七念为亿曾万祖，上世父母，宿考解散，免离徒责，上升福堂。八念家中大小，同学之人，福庆日升，善念日生。九念普为一切人民，后世子孙，厄中得免，居危获安。十念畜牧已下、一切众生，蝖飞蠢动，及得喘息有生气者，普蒙惠泽，恩润覆护。十一念志远荣华，奸祆杂俗，邪谄假伪，祆孽鬼神，精魅杂法之术。十二念使鬼役神，收摄邪奸，天人无害，普离众恶，三灾九厄，十苦八难，克获上仙，白日升天，仙度之后，与道念同。此一十二念，发自然天心，大慈之德，功懋诸天。旧仪系灵宝中元篇目，在玄都宫。
　　玄都紫微官中元格，施一十二念，而有一十二报。一者身体刚强，躯形安宁。二者名声远着，一切之人，愿所欲闻。三者为诸天大圣尊神、妙行真人所见爱敬，日月星宿所惠，仙圣所宗，地祇所仰，鬼神所畏。四者世间万姓敬奉，称为真人，吉无不利，庆载永安。一切蠢动，希为桥梁，千精万邪，妖伪鬼神，一时消灭，举响从心。五者谓之所诣，出入行来，吏兵卫身，天官导从，地神奉迎。六者制伏天地一切鬼神，坐致天厨玉女侍卫。七者驱驰六甲，运走星辰，诃役三皇，走使鬼神，行来坐起，饮食卧息，天神侍护，地神直卫。八者所在住止，方圆三千六百里中，妖伪杂俗，奸诈魍魉，一时消减。九者交游上道，提携仙人，浮游五岳，出入民问，无敢疾伤。十者斩邪破敌，不教自行。十一者寿骨日生，仙道日成，道成德满，白日升天。十二者得与上圣诸君丈人为友，升入无形，与道合同。此十二报，施德所延，上帝所贵，坐要自然。
　　二篇施念获报二十四条，出玄都紫微官中元格中，至真学者行之德也。
　　玄都紫微宫下元格。灵宝真文，明见众真奉斋，朝礼天文，有一十二恩。一者解上世之考，及见世之罪。二者致福却祸。三者来生却死。四者招财致禄。五者宜后世子孙。六者福延先亡。七者见世兴隆。八者与天地结亲。九者交友真人。十者卒得上仙，白日升天。十一者仙度之后，上升道堂。十二者一切普福，为世桥梁。其一十二恩，皆精行所致，德感天真。
　　玄都紫微宫下元格。灵宝真文，明见众真奉斋，朝礼天文，有一十四功。一为上世，二为子孙，三为居世，四为居山，五为修道，六为求仙，七为众官，八为治民，九为众生，十为世间，十一为天，十二为神，十三为人，十四为一切万物。斋直上圣之法，清虚简素，弃秽来真，上应列星，中应人情，下副物心。圣者见之谓之圣，仁者见之谓之仁，智者见之谓之智，贤者见之谓之贤。元始置法，为众道之尊，上帝之所，修来者之桥梁也。
　　二篇施恩置功二十六条，出玄都紫微宫下元格中，至真学者行之德也。
　　元始自然赤书玉篇真文，开明之后，各付一文安镇五岳。旧本封於玄都紫微宫，众真侍卫，置立玄科，有俯仰之仪。至五劫周末，乃传太上大道君、高上大圣众、诸天至真，奉修灵文，敷演玄义，论解曲逮。有十部妙经三十六卷、玉诀二卷、以立要用，悉封紫微上宫。众真并以上合天庆之日，清斋持戒，上会玄都，朝礼天文，诵经行道，上赞元始自然之章，中和三元洞明之气，下庆神真大慈之教。道在则尊，唯清为贵，故斋戒存其检行。当其斋日，诸天大圣尊神、妙行真人、日月星宿，皆会玄都玉京之台紫微上宫，持戒朝礼，旋行诵经。诸地上五岳神仙真人、四海水帝、北酆三官、三界地祇，一切神灵，莫不束带肃然持斋，尊道重法，以崇天真也。其仪典格式，具出灵宝中金紫格，有左右阴阳考典赏。
　　灵宝真文，以赤明开玄之始，号曰空浑赤书景皇真文。天地分判，天号之灵，地号之宝，故曰灵宝。至黄帝五劫下教，度得道之人，令得升玄矣。
　　元始五老赤书玉篇真文天书经卷下
　　
