元始天尊说甘露升天神咒妙经
　　经名：元始天尊说甘露升天神咒妙经。撰人不详，约出於宋元。假托元始天尊为静明月光童子说拔度酆都地狱亡灵，使饮食甘露，断绝烦恼之法。一卷。底本出处：《正统道藏》洞真部本文类。
　　元始天尊说甘露升天神咒妙经
　　尔时，元始天尊在西那玉国香林园中、七宝莲华座上，与天中神仙说无上真道，令入大乘，生解脱门，离於空见。后与天地神仙说五行运化见应功德小乘妙道，尽十方空界，令入道域。又言有鬼中仙，夫鬼中仙者，昔於人中行三千阴功，死经太阴，不入恶趣，变化作用，与鬼神等，功德力及乃成鬼仙。今为说九化炼阴生尸章，令生阳辉，上升九天。又说十方九地之下，三涂地狱，善恶报应，因缘福果，无不该备。是时法会中，有一童子，名曰静明月光，从座而起，稽首仰面，赞叹华丽稀有大慈，广为天人说诸法相，各令解脱，小臣今日得面圣颜，臣有所疑，上闻玄造，愿开金口，广布慈云。适见天尊说三涂五苦地狱冤罪，无有休息，今见世间众生兴十恶心，迷五毒行，无边无量，其业无尽，恶道盈溢，业火炽盛，闻诸众生死入长夜，广被业牵，饥渴苦辛，烦燥闷绝，纵遇清冰，悉变猛焰，其诸苦恼，道意可量，如是三涂，须凭功德，若蒙玄化，永荷洪恩。伏愿天尊云何救拔。尔时天尊兴方便意，开利益门，宣玉匮科，传灵宝旨，何#1月光童子。
　　天尊曰：若有三界十方无量世界众生，死入恶道受业对者，当须见在为其亡过处，取土一杯於净器中，用香华饮食散覆其上，法事竟，然念#2 开业道甘露通真咒，曰：
　　功德金色光，晖晖开暗幽。华池流真香，莲盖随云浮。千灵重元和，常居十二楼。急宣灵宝旨，自在天堂游。
　　天尊言：此神咒若地狱亡者闻之，自然快乐，饮食甘露，生回向心，绝烦恼业，再令法会众念浄酆都破地狱升天神咒：
　　茫茫酆都中，重重金刚山。灵宝无量光，洞照炎池烦。七祖诸幽魂，身随香云翻。定慧青莲华，上生神永安。
　　尔时，天尊说此法竟，天地中神仙龙鬼等，与静明月光童子及人天等众，一时生无量慧，发无为心，入大乘门，成无上道，前进稽首，发言：善哉善哉，臣今请问为诸亡过众生，蒙转圣道，各得解脱，三涂空闭，九幽罢对。在会大众，欣喜称赞，理莫能及，作礼而退，信奉真道。
　　元始天尊说甘露升天神咒妙经竟
　　#1『何』，疑当作『付』。
　　#2『然念』，疑当作『众念』。
　　
