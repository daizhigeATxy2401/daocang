太上洞真安灶经
　　经名：太上洞真安灶经。撰人及时代不详。一卷。底本出处：《正统道藏》 洞真部本文类。　　
　　太上洞真安灶经
　　太上元始至尊登麟驾羽轩，降昆仑之山金银之坛，座众宝之台，时感十方三界神仙朝元拱御。有炊母神母，上言丹陛，称以夙生庆幸，统御人间，受北帝下部之职，为五帝司命之官，应天曹为直符之使，变饮血茹毛之化，就炼生还熟之餐，录世人功过之因，上逐月晦朔之事，每被凡情俗态触犯者，多敢以上言，伏候圣旨。
　　太上曰：夫人宅者覆也，屋者居也，室者止也，舍者吉也，世上人民，秪知峻宇雕墙，妄施绮丽，殊不知司命灶君主镇中堂，唯好清净，匡护黎民。凡人若能慎护厨灶，无令铜铁刀斧之器，飞禽走兽之毛，不净柴薪厌秽之水，若犯忌讳，能令家宅不安，人口暴病。其仪每月按祭灶，吉日良夜，可用锅安净水，座布香茆，列案焚香，供养酒果，召请五帝司命之主，六癸神女之灵，如对真灵，宣示咒曰：
　　北帝上灵，六癸神女。臣今祭祀，可以为主。神水洋洋，香灯齐举。仰望灵轩，来临醮所。
　　咒毕，用柳枝沾水，洒於醮席。又咒曰：
　　泠泠陈月食，精膳难思议，五香清浄水，芬芬柳洒之。
　　如是依经转诵，对圣披陈，能保父慈子孝，夫唱妇随，兄恭弟顺，尊卑禀序，大小相承，人凶欢悦，家道昌隆，骨肉安栖，寝膳和泰，岂虑灵神恶鬼，兴祸害人。切忌高声大语，触讳冒殃，厌秽腥膻，无令触犯，即令引鬼招魔，返受殃灾。於是明宣圣旨，重宣偈曰：
　　道与生相保，生与道相保。安宅是安身，爱身是爱道。司命若归依，千邪无路到。炊母六癸神，饮食真神奥。安静和真和，长生老非老。
　　是时，上帝说经即毕，三界群仙，炊母神母，愿承圣旨，永当奉行。
　　太上洞真安灶经竟
　　
