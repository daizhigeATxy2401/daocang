元始天尊说三官宝号经
　　经名：原始天尊说三官宝号经。撰人不详，约出於宋元。假托元始天尊为赤脚大仙说持诵三官宝号，消灾免厄之法。一卷。底本出处（正统道藏）洞真部本文类。
　　元始天尊说三官宝号经
　　尔时，元始天尊在大罗天上八景宫内，与诸天神王、日月星宿上圣高尊、无极圣众，说无上至真妙法。有一真人名曰赤脚大仙，越班而出，擎拳长跪，上白天尊曰：下界人民，或有水火刀兵，疾病生产，鬼魅精邪，天罗地网，一切厄难，何由救免？
　　天尊言：得道神仙，皆从三官保举，下方生人但持三官宝号，能除厄难，悉皆消灭，吾今授汝下世流传，人间看诵者，得福无量，消一切厄。即说实号曰：
　　北极玄穹，紫微帝庭。泰山岱岳，水国清泠。
　　纲维三界，统御万灵。三元校籍，善恶攸分。
　　斋戒礼诵，无愿不成。消灾释罪，降福延生。
　　功德无边，大悲大愿。大圣大慈，至尊妙道。
　　上元一品，赐福天官。紫微大帝，中元二品。
　　赦罪地官，清虚大帝。下元三品，解厄水官。
　　洞阴大官，三元主宰。三百六十，应感天尊。
　　尔时，赤脚大仙与诸天神王、真仙大众，闻说宝号，皆大欢喜，作礼稽首而退。
　　元始天尊说三官宝号经竟
　　
