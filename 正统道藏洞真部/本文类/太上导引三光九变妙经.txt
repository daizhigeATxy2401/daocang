太上导引三光宝真妙经
　　经名：太上洞玄灵宝导引三光妙经。撰人不详。约出於南北朝。灵宝经目着录未出。原本一卷。《正统道藏》分作二种经书，即《太上导引三光宝真妙经》；《太上导引三光九变妙经》，收入洞真部本文类。今合并为一。
　　太上导引三光宝真妙经
　　元始天尊时在赤明世界丹灵国土、朱凤城中明霞宫内，御三炁丹华之殿。与诸天大圣、至真尊神、五老帝君，金阙后圣、三清元极、上圣高尊、东华太皇、西灵金母、三十二天帝、八十一天君、玄和灵妃、太明玉女、无鞅之众，校定天元，制御洪灾，考量劫运，按三元箓籍，度一切人。三界九幽，沈潜异类，万灵称泰，咸睹法门。地狱宁闲，八阴开朗，积痾蠲荡，罪录销除，预睹天光，咸蒙大庆。十方无极世界，承道威神，倏忽之间，佥然俱至。时东西极远之处，忽有奇光上照太空，来入法会，九色艳逸，灼烁鲜华，炜灿流芳，不可熟视。即有天君天帝、真人仙人、玉女玉童、天人眷属，皆项生圆象，足步莲花，充塞二方，一时齐至。既入法会，礼觐天尊，烧香散华，供养朝谒。法事既毕，各退本方，左右二边，依位而坐。於是太真举信，神王仗幡，天乐空歌，万种互作，震骇天地，喜乐难言。法会未悉，普德妙行真人，即从座起，安徐雅步，直诣道前。稽首作礼，上白天尊：今此会中有东西二众，形神挺特，相好端严，进止雍容，奇光炜烁，宗修何法？师禀何人？以何因缘，证斯品位，愿赐告动，教所未闻。
　　天尊告曰：普德妙行，汝证位上真，多历年劫，圣尊品绪，真果阶修，内外高卑，浅深行业，咸所洞见，无不该详。二众所修，亦当备悉。汝所发问，当是此会之内，有小圣童真，及初仙之人，所习未广，见彼来众，默有所疑。汝又欲显彼所修，昭示后学，故此发问，广为来生，开演妙门，作大法利。此心弘普，不可思议。复坐谛听，当为汝说。夫大道之化，先乎无先，非有非无，至幽至寂，难声离见，非色非空，微妙玄深，不终不始，将示开化，渐布生成。於太虚冥寂之中，先分道炁，稍见形兆，清浊有殊，清浮为天，浊厚为地。二炁分判，一阴一阳，阴阳至精，结为日月。阳极於九，日含九芒，阴极於十，月分十彩。月以躁速，日以舒迟，月以裁成，日以生化。二象递代，照烛於中，万物感通，生化於下。又以二象结炁，日月分精，散为星辰，止为川岳，五星五斗，交络於天，以正纪纲，以司幽显。物无巨细，咸所击焉。日月星中，各有宫阙，君臣宰执，统领职司。仙秩神官，罪福僚掾，各於其内，莫不备陈。其中官僚，或禀炁挺生，或积功迁署，或随其修学，证品所居，总名三光，应道运化。皆有自然玉字，八会之文，藏秘三宫，未传於世，今将授汝，下化群生。此名导引三光，服御真炁，依科盟受，按法修行，一十八年，功成得道，炁与道合，寿命无穷。二方之人，久修此道，功充德备，形神合升，居三光宫中，为三光寮属，形仪炳灼，光耀纷敷，与众神仙，居然有异。若累功不息，随品转迁，自三光下仙，亦登圣位，与三洞修禀，事事玄同。此法在亿劫之前，渺漭之际，与玉清圣教，俱化诸天，二观三乘，等无有别，勿於大道，生疑惑心。
　　即命典经上卿、卫真太史、监盟统录，玄上职僚，玉司四官、典领官属，开晨华宝殿，奉丹景玉函，出三光上篇，八天玉字、九变八会，微妙洞章，依四极明科，授普德妙行。诸天在位，万圣列仪，三界四司，咸所瞻睹。於是普德妙行北向长跪，稽首受经，天地万灵，齐声称善。即以白玉为简，黄金刻书，藏於郁仪之台，结璘之阁。四百年内，得传三人。
　　受经既悉，天尊告曰：二方来众，日月诸仙，导御三光，证成真品，神形朗彻，映照会中。以众所观，甚为奇妙，然於诸方应化，一切真仙光相之中，未为殊特，勿生疑贰，自丧善功。须臾即见元始天尊，及人天大众，各於身相，生微妙光，洞朗太空，混融天地，种种色相，变化无穷。如七宝山，照百千日，与日月众，混合无殊。天尊告言普德妙行曰：大道玄功，生化万物，随形禀受，各有浅深，垂法应机，开度一切，随机修习，亦有等差。万化不同，归於一道，道本无二，归於一元，契道之时，亦忘此一。不拘物我，不系有无，湛寂希夷，离言绝想，劫运有尽，此道常存，安处妙门，是名得道。说是语已，勒命天驾，归还大罗。会众神仙、天真上圣、三界内外、洞了真诠，稽首太虚，作礼而退。
　　太上导引三光宝真妙经竟
　　
