玉清无上灵宝自然北斗本生真经
　　经名：玉清无上灵宝自然北斗本生真经。撰人不祥，约出於宋元。假托元始上帝为宝上真人说玉清紫光夫人本生故事，劝人设醮持诵《九光真经》，祈求智慧福寿。一卷。底本出处：《正统道藏》洞真部本文类。
　　玉清无上灵宝自然北斗本生真经
　　三十六天大司命宸京保命大天帝君下传
　　洪惟大道，浩浩赤明，元始开图，化导群有，现大光明，照百千界，於玉清皇极宫中，放种种光明，所谓金藏云光，玉藏云光，珠藏云光，海藏云光，香藏云光，花藏云光，火藏云光，五行之光，周徧天下，下及人寰，上则万二千天，下则八千万国，莫不承我元始之力，一时云集，听说无上至真妙道。元始上帝太极真尊抚明云几，下观大众，发大梵音，如大天鼓震响十方，天上天下，一时皆谓元始上帝与我独语，莫不欢喜，诚服听受。元始上帝乃敷奥义，大发至真之渊沦，披迷云之日月，其时龙音雷吼，骇听动心。
　　道曰：一心玄微，广包万景之多，一心所受，表裹洞然，本无留碍，生死去来，如影如梦，缘何倒置，认此为真，沦没妄波，不能出离。方说是法，时有真人，从座而起，虔恭百拜，仰瞻威容，告真尊曰：臣名宝上，诸天子中，最为第一，今有微愿，望赐开弘，臣所愿也。中天七星，巍巍赫奕，统御群曜，斡旋炁运，斟酌死生，威力至重，以何因缘，殊胜第一，起自何劫，始终之化，愿详闻之。真尊叹曰：大哉，汝之问也，在昔龙汉，有一国王，其名周御，圣德无边，时人禀受八万四千大劫，王有玉妃，明哲慈慧，号曰紫光夫人，誓尘劫中，已发至愿，愿生圣子，辅佐乾坤，以裨造化。后三千劫，於此王出世，因上春日，百花荣茂之时，游戏后苑，至金莲花温玉池边，脱服澡盥，忽有所感，莲花九包，应时开发，化生九子，其二长子，是为天皇大帝，紫微大帝，其七幼子，是为贪狼、巨门、禄存、文曲、廉贞、武曲、破军之星，或善或恶，化导群情，於玉池中，经于七日七夜，结为光明，飞居中极，去地九千万里，化为九大宝宫，二长帝君居紫微垣太虚宫中，勾陈之位，掌握符图，纪纲元化，为众星之主领也。昔大愿注此刚强世界七千万劫，方还玉清，紫光夫人亦号北斗九真圣德天后，道身玄天大圣真后，应现上天南岳，是名庆华紫光赤帝之尊。若有信心男女，能於上春日一心斋戒，肃尔神明，设九光醮，迎请紫光圣母并七元君，虔恭奉献，纵有多劫十恶重罪，冤家苦报，如九日轮照於冰山，应时消释，上至国王大臣，下及民庶，能奉之者，感获景贶，福寿增延，无量天真俱来拥卫，见世圆满，子孙昌盛，命终之后，超生大梵真天。世上之士，若能常诵《九光真经》，设九光醮，持紫光名，智慧福寿，如彼甘泉，随汲随发，受用无尽，此功德藏世间第一，汝当传布，助我道风。宝上真人既闻金口所宣，与诸天众，莫大欢跃，感谢鸿恩，各起心念，我等当供养真尊，真尊之恩，如父如母，难以报称，於是各运神通，就玄空中散百千万种光明，宝藏无量光明，宝香无量光明，宝云无量光明，宝雨无量光明，天乐不鼓自呜，并合节奏，无量大宝光明宫殿旋空而下，至真尊前，而为贡献，无鞅真圣万口一辞，赞扬真梵，口称偈曰：
　　巍巍元始尊，神通居第一。世间无与比，如日照万天。
　　智慧广方便，而能化有生。我等以万身，身身俱万舌。
　　以赞真尊道，穷劫不能尽。仁哉紫光天，善能变现身。
　　男形或女形，应机而接物。归命北极母，无尽功德海。
　　永为盲者目，照耀於今古。功德与元始，通为内外化。
　　陶镕大法器，普成无量真。
　　宝上真人与诸天众说是偈毕，一切天神敬礼真尊，奉辞而退。
　　玉清无上灵宝自然北斗本生真经竟
　　
