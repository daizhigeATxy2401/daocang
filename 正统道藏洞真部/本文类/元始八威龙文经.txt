元始八威龙文经
　　经名：元始八威龙文经。撰人不详。一卷。底本出处：《正统道藏》洞真部本文类。
　　元始八威龙文经
　　第一
　　不得而名道之初，可得而形道之余，知初者合元始之祖，知余者契阴阳之枢，混而一之可与天地符。
　　第二
　　混沌之初，中含太虚，玄玄之不可测，妙妙之何以元，肇判之已余，恍惚有真中之居。
　　第三
　　谷虚神之存，出入于生死之门，修之炼之可不勤，保之慎之以固根。
　　第四
　　玄牝之合和其炁交，其神以成其子身，安得就疏而弃亲，得不舍妄而从真。知造化之津可以化吾之民，天降地升，环之以日月，发之以雷霆，谁测机缄之运行，不言可以利群生，斯其用以公天下之情。
　　第五
　　恍恍惚惚，火中生神，杳杳冥冥，水中生精，火炎於上，七返生神，水流就下，六居生精，神会精以通天地之灵。
　　第六
　　闻交响者损其虚，视美色者夺其精，知者逆之，以神不顺于情，可以守而不更，全汝形，抱汝生，毋使尔思虑营营。思虑营营，则忘汝形，劳汝生，可不慎于真，以存其诚。阳动阴静，上下应而成万物之灵，静不动而何以生，动不静而何以宁，刚柔相兼，不为而成。
　　第七
　　虚而不实，所以火生，静而不动，所以水清，知此道者，性定可以通吾之神，心宁可以使吾炁之流行，大哉言之，明人之守身不若守神，以神会炁，以炁合真，是谓至人，犹子母不离其亲。
　　第八
　　以始合终，以万物会一，夫聚散之妙，可以通天地之虚实，火不以焚，水不以溺。
　　元始八威龙文经竟
　　
