
　　太上一乘海空智藏经
　　经名：太上一乘海空智藏经。简称《海空经》。唐玄庭《甄平论》称：益州道士黎兴、澧州道士方长，共造《海空经》十卷。按黎元兴、方惠长，均系唐高宗时道士。底本出处：《正统道藏》洞真部本文类。另有敦煌残抄本P.2759等十余件。
　　目　录
　　卷一
　　序品
　　卷二
　　哀叹品
　　卷三
　　法相品
　　卷四
　　普说品
　　卷五
　　问病品
　　卷六
　　持诫品
　　卷七
　　平等品
　　卷八
　　供献品
　　卷九
　　舍受品
　　卷十
　　普记品
　　太上一乘海空智藏经卷一
　　序品#1
　　尔时，海空智藏见元始天尊遍游他土，至极乐国妙岳之山，安坐正心，在骞林之下，与诸弟子千三百人皆得洞观，了达无碍，於一瞬间能达三界，所有种种森罗万象，山川土地、六道四生、有识无识，皆悉通照；大明转轮，皆悉达慧；包含异族，混合众生，等视万类，皆悉空寂。澄悟玄漠，守静笃思，端居思微，万邪不入。其字号曰上智童子，光妙童子、真定童子、仙卿童子，如斯等辈，以为眷属。
　　尔时，国西有一大城，号为宝聚，周匝围绕四百余里。此城庄严，世界第一，比於八方，华丽特甚；地势平正，无有丘坑、山林险阻。多生甘果，树木枝条，两两相对，花实芬芳，四时郁茂，彩色葳蕤，如七宝林。微风一起，声响雅韵。预闻音者洗然悟道。此城之内，人民殷盛，连栋比门，门无空阙。常以三时说至妙理，所谓一切三世诸法，如吁如呵，如嘘如吹，如呼如吸，悉无可保。如是等例，数千亿众，共为眷属。讲说之声，喧动天地。是城西南有一真士，年二千岁，形貌端正，独绝无侣。赀财珍宝，饶益一城；智慧神通，自在如意。常自端然处一树下。每至日中，无量无边一切时众，稽请所疑。 尔时，真士一一剖析，莫不欢喜，顶戴而去。如是教化，积有年稔。宣扬至理，无处不及，乃至一切禽兽众生亦蒙度脱。既为万物之所宗重，国王及妃后并皆礼供，威德巍巍，天人罕匹。是城中人，共名真士为海空智藏。所以尔者，言此真士其身如海，其心若空，理包物外，是为智藏。既闻天尊至此国土，心大喜悦而作是言：此国内人皆非我敌，凡诸言论不足激扬。我常思惟，或有所滞，无处访察，每以斯事叹息良久。今闻天尊智德无上，神通特达，形相秉发，光色晃耀；一言出口，万坐咸服；诱接众生，未尝懈退。所历国土，皆能利益。我闻其声，久愿礼拜。今当命驾，直诣其所，谘所未决。即勑弟子具诸车乘，皆使齐整，勿令陋劣。我至明晨，当谒智士。
　　即於尔时，有一弟子名曰发疑，前起白师：大德何为妄生下想？此是何谓，忽有斯言？大德於此智力无比，非直一国王及臣民共来宗仰，三界之内亦可称叹。何为自贱，造人求法？我等宁能戴此形面，从师乞出，咄哉大僻。愿勿复说如此处行。是时师答发疑：贤士，汝勿执着。譬如有人处在高台，俯望台下，见於万姓，悉不能及。是诸万姓在台下者举首高望，义绝飞升。台上之人自以最高，人无及者，即发意云，今在於此穷为高顶，最胜无极。即生是想，不知其上乃至有於二十八天、三清、玉京，悬极无量。台下之人唯见此高。既知此高，不知其上乃至有於二十八天、三清、玉京，悬极无量。台下之人唯见此高，既不能及，言无胜此，亦生劣意。我今去此甚自隔绝，如别异国亦不为异。适得及之，於须为足。如此二人，俱为失中。我今智慧胜此台上自高之人。汝今何为同此台下劣意之士？彼若劣我，我往诣彼，无失名称；彼若胜我，我今着行，是获大利。何为谓此乃为非理？是时发疑闻斯语已，心开意解，即办行供，旛盖舆辇，香花伎乐，种种妙宝，不可称量。於日将中，登舆而发。宾从弟子五万人，俱皆有大智，深达法源，明了空相。所谓空相不空，相无我相，不定相故，不实相故，如是诸相。一一弟子亦办诸宝，种种行供，侍与师同，俱共就道，到於山外，息驾而止，逍遥咏咏，仿佯泽中。是大众中有一弟子名曰大慧，即前长跪，参承其师：路既稍远，跋涉山林，得无疲弊。弟子今日欲有所启，唯愿大师听采鄙言。大师答言：随汝所问，我当察听。大慧即云：大师盛德，天人罕测，万物崇敬，如事父母；群心归依，以为大岸。论议言说，为人模范，出吐辞文，不可轻脱。若见彼人，弟子先乞与其论议，若得抗衡，师便嘿然，声称隆重，不劳往复，自获重名。此义宁不？ 尔时，大师即便答言：如汝所说，无以异也。
　　既入山中，遥见天尊，光明挺特，如金刚王，光曜山中，如日初出，威光猛盛，堂堂容止，惊骇视望。智藏师徒皆悉愕然，或有晦遁，或有欣跃，或有战惧，或有羞惭，生种种心，发种种意。既行到已，各下车舆，依次而坐。人人惴恐，如有所失。良久已后，天尊开颜，欣然似笑。是诸眷属微得开解，气息平正。智藏弟子大慧贤士即起而前，对天尊立，作礼修谒，讯访寒温：山中飘泊，得无损和？於是天尊酬答，既毕。又复白言：我闻大德神通自在，才辩无碍，能悉解人久远劫事。又如人心所求所欲，智慧照察，无边亢碍，是以是人号为天尊。我等今者欲有此谘，唯愿广说。 尔时，天尊即答大慧：善哉善哉，善男子，道汝所言。尔时，大慧即白天尊：一切法中，何者为最能得道果？何者为最能得智慧？何者为最能得神通？何者为最能得寂灭，无为无碍，最上第一？是四道中，修因云何，若为差别，所获不同，成就各异？唯愿分别晓了解说，我等眷属及与国人当共修行。
　　尔时，天尊即答大慧：善哉斯问，善哉斯问。如此问者，皆必能为一切世人作大桥梁，作大舟楫，作大宝车；能致世间升於如士。我今为汝分别解释，使未闻者咸得闻知，皆获度脱。汝当谛听，善分别之。善男子，夫三界人行，各各不同，有躁有静，有愚有智。若有愚者，非昏钝愚；若有智者，非妙感智。躁不恒动，静不恒止。从多而论，有胜有劣，就偏胜中，因之为名，是为躁人，是为静人，是为智人，是为愚人。就此四心，或智而躁，或愚而静。有智而躁，如此辈人不得道果。所以然者，智既未圆，躁加其动，於此小智，多有所之。心既不定，善恶难存，故不得道。何谓道果？果有五种：一地仙果，二飞仙果，三自在果，四无漏果，五无为果。是五道果用心虽别，同趣一源。若修此果，当用静心，静心专一，所习必成。何谓所习？夫五果者，习於五事，学者当知五事因缘、用心所趣。若人修行服食、休粮，研精道味，志慕山林，隐形栖遁，餐霞纳气，弃於甘腴，舍去肥腻，身轻体劲，免於老死，是谓地仙。若人生处豪贤富贵，所居华丽，身无疾恼，长斋蔬食，舍离淫欲，是谓地仙。若人生世，气力坚猛，心游道本，不食众生，行慈悲法，年命得寿百二十岁，是谓地仙。若人悉力求地仙者，当须积学，用心坚固。若服食者中废则疾，若遁林泽中废则危。心虑广者不得守一，心虑浮者不得沉静。不一之心、不静之念，是则不能长居名岳，餐漱松流。是知地仙最须静念，虽复愚庸，不习经典，但能修行如上法术，则能获得地仙之果。善男子，若复有人行十善业，守护戒行，未尝缺犯，端身正心，休粮绝谷，善持六根，不染垢污，行业模准，不起表里，游践名岳，餐饵云霞，修如此术，是谓飞仙。以何心力而得飞仙？亦须静心，坚固不动。其心质直，虽不广览大洞妙音，而专心力守持浄戒，如瑠璃珠内外明彻。修如上术，则能获得飞仙之果。善男子，若复有人善达禁戒、种种威仪，身心所行，冥衷规矩，天人崇仰，莫不供养；神力变化，应现无方；志意所之，莫不毕遂。不餐药饵，自然饱满。若欲食者，应念而至，於此世间形虑自在，游行山泽，得无惧心，能保遐年而无疾恼，是谓自在。以何心力得自在果？当修智业，亦须静心。形虽感起，心如山岳，不动如地，虽不具得智慧上法，而修智因终不懈倦，习行神通，思微定志，於思微中能分身形，应赴无量。若能通达此诸术者，是则获於自在之果。善男子，若复有人於一切法照了通达，於他心行分别巨细，无有差失，亦能悉照诸天，所行善恶业缘，衰变之相，动止云为，皆能利益无量大众，若有可度，即时应念，悉令解脱。常修戒行及诸妙典，一切道本，靡不毕详，能入一切神通之门，能入一切智慧之域，亦能入於空有之际；太上大道所有经典，悉皆受持，无复烦恼。所谓种种烦恼，不正见烦恼，不正信烦恼，贪瞋痴烦恼，悉皆舍离，无复爱着。所谓五种爱着，眼爱着色，耳爱着声，舌爱着甘，鼻爱着香，身爱着细滑。如是诸着，悉皆无余，六入清浄。所谓六入，眼、耳、鼻、舌、身、意，如此诸根所纳，所思决定，皆是三洞奥典。复有外结。所谓三结，一者欲入法地，不明为结；二者欲从法侣，障碍为结；三者一切行愿，不成为结。如是结累，永能除断，无复遗余，心得豁然，是无漏果。以何心力得无漏果？当修智慧。种种神通虽不全得，太上无量智慧之门并皆进习，思微定志，晓了照达，辩才说法，能度世人，於一生内及至未来，终不退转，渐渐阶梯，至无上道，不复为远。若修此术，则能获於无漏道果。善男子，无为果者即是入寂无上法门。所以尔者，寂境即是无为，无为即是寂境。何谓寂境？不生不死，故能长生；不毁不变，故能应变。无为即是有为，有为即是无为；以无为生有为，以有为入无为。寂境即是感应，感应即是寂境；以寂境生感应，以感应归寂境。寂境即是妙有之源，系言为有，不得同无；既不为无，亦不为有，是为无为。无为之说，非有境界，故谓无为。以何心力得无为果？当修种种智慧、种种神通圆备，众行具足，天人最胜。非有非无，亦非非有，亦非非无。无所见故，则以为无；有所应故，则以为有。是则无为，最上之果。
　　复次，善男子，〔善哉〕#2大慧，已得大智慧本，由习三相。所谓三相，有相、无相、非有非无相。若照此相，则得入於智慧之源。夫观三相，舛越不同。自有众生从有相观，入至无相；自有众生从无相观，入至有相；自有众生神意挺然，非彼二相而得观见有无之相。善男子，若有众生作空学人，恒运其心，从有观无，而树意言我见万物，今虽见有，必归於无。当知一切尽是虚无，非有实事，无湛然慧，无观空慧，无应感慧。当知此人是为断见，虽似智慧而乖其宗。善男子，若复有人恒运其心，从无观有，而树意言即此世中皆从无生，向本无此，而今有之，有何缘生？必因於无。是知无中皆悉有有，以有有故，一切无无。当知此人是为狭见，虽似智慧而失其宗。善男子，若复有人恒运其心，从非有非无中观於有无，常树意言，即世众生悉皆非有，亦复非无。所以尔者，若言有者，则终归无；若言无者，今见则有。若必尔者，则为不定。不定业故，不得出生。人天果报，当知六道，形有则有，形灭则无。若作此观，是为或见，非谓智慧。如此三见，失智慧本。善男子，若复有人观於三有，作如此心，观一切无，即是寂寥，不能生物，豁然不动，不能感应。善男子，譬如大山，善能兴云，云能生雨。如此等例，从有出有，决定当知，无不出无。又复观有，即着形质，即此形质，是有实有；离此形质，无处名有。又复观於非有非无。善男子，譬如风声，声响遍彻，如此等例，风质非无，执不可得。若言实有，又非碍着。响亦如是。应知此例，非有非无。若有学人作此观者，亦皆失於智慧之本。善男子，若复有人观於三相，作四种意，妙无妙有，粗无粗有，明此四意，自然能见非有非无。何谓妙无？即是道性。以何因缘，道性之理自为妙无？以渊寂故，以应感故。若以住於渊寂之地，观於诸有，则见无相；若以住於应感之地，观於诸有，则见有相。善男子，若言道性全为无有，中有应感；若言道性全为有者，而实寂泊。以是当知道性之有非世间有，道性之无非世间无。是谓妙无。何等因缘，观於妙有？即是应感，法身之端，严茂发起，超绝三有；虽有其质，不得同凡。以是因缘，谓为妙有。善男子，以何因缘观於粗无？粗无即无，无感无应，空处寂漠，豁然而已，谓为粗无。善男子，以何因缘观於粗有？若粗有者，即是质碍。以碍着故，谓为粗有。善男子，若能善知，遍此四意，分别体相，当知此人已能得知非有非无。以何因缘而得知之？即寻道性，义则可求。若有学人习观三相，了此四意，则为入於智慧宝城，游智慧室，坐智慧床，餐智慧食，是得智慧机相之本。
　　复次，善男子，善哉大慧，得神通力，由习思微之义，渊博难辩。以是缘故，谓为思微。一切众生得神通力，莫不由此。若得大定，运此神力，如风扇火，一念之间，莫不俱休。当知思微能生种种神通之慧。有二神通，何谓为二？一者挺然自有神通，种种照了，能知能见，触机便发，不假入定，自然具足，於倏忽顷，生无量变，从心自在，未尝违意。如此神通为最上力。其二神通因思微生，入定而有。若不入定，则不能生，种种变化，是为次力。而此二通皆藉思微，以得具足，积习既久，是故嶷然而自通变。若有学人求神通者，当应善念思微之道，得为神通变化之源。
　　复次，善男子，善哉大慧，求於寂灭，无为无碍，皆由备诸善念之行，具足威神，成就种种无量功德。修行无量，一切道本。神力自在，通达变化。体相微妙，如浄瑠璃。一切天人，有感必应。济拔四生，莫不度脱。是谓道本，智慧之源，是为寂灭，无为无碍。以何因缘谓为寂灭？善男子，夫寂灭者，非空豁虚，以其豁虚，不染三界，行超物表，一切诸法，所不能动，是为寂灭。善男子，夫无为者，一切万物不能为其作动用事，其色澄漠，其质渊玄，是谓无为。善男子，夫无碍者，一切万。物不能为其作障碍事，其感通微，其力周普，是谓无碍。如此四道，寂灭为最。是故学人当修如是种种功德。
　　尔时，大慧闻是语已，生大敬仰，心合口言：咄哉大德，辩才通达，自在无碍，能使我心开发智慧，实为快哉！又复白言：大德天尊，威神若此，得无畏力，得大神通，能济凡贤入於正道，游行三界，最上无匹。今日称服，与我师等。即解上服宝导珠璎，以奉天尊，白言：大德，愿受我献，以表丹诚。是时天尊答大慧言：吾今处此深山穷谷，不劳如此珍丽之饰，无容空受，以为过费。大慧又言：夫圣人者应现世间，心不华薄，及其源故，出现此身。何为沉隐，处在幽谷？今欲请观，游行弊国，所以逆献如此服耳。 尔时，天尊默然不受，即於此时化作三万六千白玉导青珠璎、三万六千黄金导绛珠璎、三万六千瑠璃导白珠璎、三万六千码碯导黑珠璎、三万六千琥珀导黄珠璎，如是导璎遍满座下，不可称数。即语大慧：汝见是中众实大导及璎珞不？答言：天尊，甚见甚见，此中何缘遂生如此诸宝导璎？咄哉神通，致此兴盛；奇哉天尊，瑞相炳发。 尔时，天尊答大慧言：我现於世，当为一切暗冥众生作大导主，决定能导无量众生出生死海，何况如此宝导之珍，安足为怪。即以神力收诸宝导，共作一导。如此一导徧满虚空，明相照曜，不可称说。海空智藏及其眷属咸皆敬伏，莫有发言。
　　尔时，众中有一弟子名曰上足，稽首其师，白言：大师，我随大师数百余年，曲蒙恩慈，升堂入室，未尝暂见如此神通瑞相之异。而此大德云何顿尔踊跃赞叹，唯愿大师奋其智力，示现异相，令彼会众见者赞叹。
　　尔时，海空智藏答上足言：汝勿高慢，生求胜心。所以者何？天尊巍巍，光相挺特，岂是世人所可比校，能与齐等。吾今或可更谘所疑，以自决判，宁容轻以微薄神通自生夸大。汝勿复言。
　　尔时，众中复有一人名曰妙思，即前叉手礼天尊足，举言问曰：我虽愚鄙，欲有所谘，唯愿大德垂哀赐示。
　　天尊当尔答妙思言：善哉善哉，随汝所问。我当为汝事事解说，皆令开解。
　　妙思白言：大德圣师，一切万物以何因缘得生得死，有愚有智，有大威力，有大美貌，或贵或贱，或无容仪，或为人敬，或为人轻？如此种种，不可终纪。为当树因，感得斯果；为当修行，致此业报。时退思量，难以明验。唯愿垂慈，少降矜答。
　　尔时，天尊答妙思言：善哉善哉，善男子，大学贤士善能发此深奥之问。我今为汝一一解释，令无疑滞。妙思当知。譬如有人临空而语，声响彼谷，反应无差。若作鄙言，响还即鄙；若作善言，响还即善；若作歌声，响还即歌；若作哭声，响还即哭；若作大声，响还即大；若作小声，响还即小；若作中声，响还即中。若相召唤，如此种种，不可数量，随语发声，应声还声，千千万万，终不差跌。善男子，夫人生世种种善恶，亦复如是，皆由前世宿业所行，得感得果，与此响还等无有异。若其前世行慈悲心，救度一切，此人今生得大威德，人所尊重。若人谄毒，无慈善心，此人今生无有威容，人不敬爱。若其前世供养三宝，修於施戒，精进忍辱，思微智慧，如此等通，此人今生得惠业力，得神智力，得无畏力，备诸善本。善男子，若其前世普济众生，则得无病长寿之报。善男子，若其前世侵害众生，则得疾恼、短夭之报，如此感果，数千万亿，不可悉记。皆由前世业因所感，感得此报，如响随声，等无差异。
　　复次，妙思，犹如日影，皆由於形，形长影长，形短影短，形大影大，形小影小。形之为质，不得离形；形之巨细，不得藏影。一切世人感果不同，亦复如是。善男子，前世植因小则报小，大则报大。如规如矩，如绳如墨，皆相应赴，分毫不差。妙思当如善恶之生，由如影响，不离形声。
　　尔时，妙思闻如此语，即生一疑，乃整衣巾，端心正虑，重白天尊：大德圣师，响应声还，诚如妙说。若深山邃谷，林障重迭，如此之处，发一小声，响还极大；若小屋小器，如此之处，发一大声，响还犹小。以何因缘声俱不异，而应有差？又如空地，虽发音声而无响应。云何此处徒发巨声，了无应者？若推此事当知作是罪因、福因，同等不差。或得大果，或得小果，或不得果，犹如发声。发声之始，大小是同，报响之声，随处而异。又如形影，形值斜光，其影即长；形值正光，其影即短；形不值光，其影不见。以是因缘，形不为殊，影则长短。有无之异，若推此事，作是福因，作是罪因，同等不差，或得长果，或得短果，或不得果。大德今者譬诸影响，理无如此。若不如此，则非真喻。大众疑惑，愿垂解释。
　　尔时，天尊欣然悦虑，答妙思言：善哉斯问，能发众疑，方便利益，不可必限量。今当谛听，善思念之。汝今问我，所行不异，得报有差。其理实尔，如汝所说，如汝所说。所以者何？若有世人断害人命，断害是一人命不异，若害真士、善人、道士、有德之人，罪大深重。所以者何？如此等人为人师范，利益众生，解脱一切，出生死苦。若无此人，一切众生则为不免三涂八难苦恼之弊。断此人命，则为俱断众生善根。以此而言，罪大加倍。若杀五逆、凶害、怀恶如此等人，得断命之罪，不得伤善之报。以此为言，罪报轻小。以此二途，断命是一，得报不同。犹如声发，声发不异，随处应响，大小不同。又如布施，善能供养，皆是福业，等无有异。若施真士、善人、道士、有德之人，福报大重。所以尔者，如此等人皆为世间宣扬教化，度脱众生，利益万物。若施是人，则是为施一切众生法桥之梁，求道之径，当知得福不可限量。若施凶害、四重、四病、五逆之人，施则是同，得福不定。若作慈悲，心施得福，犹不及於施与善人。若作周给一切恶人，心施翻大得罪不同。所以者何？长养一切凶恶人故。长养凶恶，则害万物，是为此施同害万物。以此而言，施虽未殊，得报有异。善男子，犹如声发，随处应响，大小不同。又如杀人，作无记心。若杀人者，不挟忿怨，不生快乐，直害其命，不生善鄙於其中间。如此得罪微为小轻。所以者何？心无毒故。犹如空处发起言声，非无响应，由其响微，不闻於耳。亦如无记，作罪众生，非不得罪，罪不过彰。又如布施，作无记心。若布施时不发广济心，不发救度心，不生慈悲心，不生欢喜心，不生嫉妬心，不生胜人心，不生夸大心，不生恩德心，亦不生吝爱心，如弃粪於大海中。当知此人得福微薄。所以者何？无善心故。犹如空处发起音声，非无响应，由其响微，不彻於耳。亦如无记作福，非不得福，福不过彰。以是因缘，如汝所说，不为差异。
　　是时妙思闻是说已，豁然开悟，心无疑结，得达解转，退坐本处，欢喜踊跃。是时坐中复有一人名曰最胜，威德堂堂，超拔众侣，海空智藏第一弟子，已备十转，所谓无忧转、浄心转、释滞转、通儒转、达解转、善见转、权物转、了机转、大明转、具足转；复有神通，所谓眼、耳、鼻、舌、身、手；复有辩才，所谓通意辩、解烦辩、断恼辩、达相辩、穷幽辩；具诸上智，上为一国人顶戴宗奉。即离席起，到天尊所，致敬作礼，端身正视，一心不倦，白言天尊：我常习学，功积多年，专心思惟，识悟妙理。欲有所谘，未敢先发。今见大慧及与妙思启问所疑，天尊慈愍，降垂辩答，析理分明，闻者即悟，无复滞惑。我大欢喜，不可限量。譬如有人经遇笃疾，忽然一旦平复如本。我今欢喜，亦复如是。又如有人早离父母，一旦不期遇相逢值。我今欢喜，亦复如是。又如有人积日大饥，一旦之间逢诸美缮。我今欢喜，亦复如是。唯然天尊，窃有所疑。譬如有人患诸重疾，枕 卧状席，饮食不能，气命无几，忽於空中得甘露药，盈满一卮，欻在头首，其人大惊，疑是鬼毒妖灾所降。又复疑是神明所赐。当欲饮之，进退未敢，忽於空中有一善神，发声唱言，是大妙药，可取服之，疾者闻已，方大欢喜，取药而饮，病便除瘥。我今亦尔。疑滞既久，闻天尊说，既未善解，分别其相，心怀狐疑，未敢便受。若更闻决，心即通达，晓然无疑。亦如有人欲之彼国，隔大河流，翘望彼岸，渺然万里，愁苦屏营，不能自抑。善济神王忽於岸边化作一舟，篙橄行具，触事无乏，中有一人语欲度人，汝可入此，当载汝过。其人即惊，我在此久，多时觅船，终不能得，那忽今日挺然化有，当是鬼魅诱我入水，若是化惑，后必生害我，宁止此卒於生命，脱失计去，死悔无及。即於尔时，善济神王化作飞仙，於云霞间，高声唱言，此是善神，欲济汝命，度去无嫌。是时此人得闻斯语，心大欢喜，安隐无量，便入船中，直过彼岸？我於今日，亦复如是。闻天尊说无上妙法，不能晓了，心怀犹豫。若更闻决，无复疑悔。天尊大圣若知我心有所疑者，赐为开释，我则泰然无复结滞。
　　尔时，天尊告最胜言：善哉善哉，善男子，我今知汝心之所疑。汝心疑言，一切众生皆因前业，获得报身，身行善恶及与业缘，悉由前因之所建立。譬之形声，感果影响。若无形声，亦无影响。若如天尊今日说者，一切众生有识之初，未有善恶，云何得因生於善恶、好丑之异、贵贱之殊。汝心如此结疑以不？
　　尔时，最胜闻此语已，惊服嗟叹，心大战栗，口不能言。如此良久，天尊乃言：如汝心不？最胜答言：大圣天尊，今日方知一切世间有大智尊，有大明者，庆此世间得最上师，得大导师，得大舟航，得大慧眼，得大法城。一切世间今者当得免离怖畏，免离五趣，免离爱欲，免离悲忧，免离三障，免离垢浊，免离一切结业。我今大庆，无有限量。我向实生如此疑滞，唯愿天尊分别显说。我既释然，亦能利益现在、未来天人大众。
　　尔时，天尊高声唱言：今来大众，当谛专心，听我所说。如是三唱，今来大众当谛专心，听我所说，勿生懈怠，勿缘他事。即此座中有大真人名曰最胜，心生疑滞，如我所说，我今为其分明析理。是以汝等宜善采察，得大善利，不可思议、不可思议。最胜当知，夫一切六道四生业性，始有识神，皆悉淳善，唯一不杂，与道同体，依道而行，行住起卧，语嘿食息，皆合真理。如鱼在水，始生之初，便习江湖，不假教令。亦如玉质本白，黛色本青，火性本热，水性本冷，不关习学，理分自然。一切众生识神之初，亦复如是，禀乎自然，自应道性，无有差异。云何而生种种恶缘、地狱、饿鬼、畜生等报？当知皆是六根所引。何谓六根？跟、耳、鼻、舌、身、意。眼根因缘，着诸色触，色相攀缘，其理不一，种种诸色皆入眼根。以是缘故，眼根生漏，漏既互生，生於无量无边诸法，或善或恶，以不定因，生於恶果。耳根因缘，亦复如是，着诸声触，声相攀缘，其理不一，种种诸声皆入耳根。以此缘故，耳根生漏，漏既交生，生於无量无边诸法，或善或恶，以不定因，生於恶果。鼻根因缘，亦复如是，着诸香触，香相攀缘，其理不一，种种诸香皆入鼻根。以此绿缘，鼻根生漏，漏既互生，生於无量无边诸法，或善或恶，以不定因，生於恶果。舌根因缘，亦复如是，着诸味触，味相攀缘，其理不一，种种诸味皆入舌根。以此缘故，舌根生漏，漏既交生，生於无量无边诸法，或善或恶，以不定因，生於恶果。身根因缘，亦复如是，着诸细滑，身相攀缘，其理不一，种种细滑皆入身根。以此缘故，身根生漏，漏既互生，生於无量无边诸法，或善或恶，以不定因，生於恶果。意根因缘，亦复如是。着诸攀缘，以攀缘故，其理不一，种种攀缘皆入意根。以此缘故，意根生漏，漏既交生，生於无量无边诸法，或善或恶，以不定因，生於恶果。最胜当知，三涂所起，由於六根、六触、六情、六染，是四大结能生种种善恶业因，增长三涂种种苦恼，能改无始一切善本。以是缘故，一切众生初由六根种诸过患，过患既生，缘起不灭。汝等当知，六根为灾，不可限量。是故学者应当捡肃六根，不可放逸攀缘诸相。
　　说是语已，坐中又有一大真人，名曰决理，即起於坐，往天尊所，头面至地，稽首作礼，白言：天尊今者说言一切众生有识神初，淳善不杂，行必合规，动应真理，进退俯仰、行住起卧，莫有失节。一一诸法，皆合道宗，无有差异。若如此者，众生所见及与所闻，动止所为，云何得染粗秽之事？天尊譬如冰寒之堂，淳以冰冻而为梁柱，林席幢帷莫非冰结？就此中间，云何得火？云何得热烦恼之患？一切众生识神之初，亦复如此。相与既善，淳一不杂，六根所染，云何为非？云何习恶、致招罪果？又复天尊譬如瑠璃，照彻内外、表裹中间无有秽玷。识神之初，亦复如是。本既为善，所习复善，云何获恶种种果报？又复天尊譬如百和之香，共在一箧，此箧之内，芬芳流溢，无有一毫臭秽之气。识神之初，亦复如是。本既香洁，滓秽无方。又复天尊譬如日光晃发明照，於其中间了无暗黑。识神之初，亦复如是。本既晓了，明昧云何犹复并用？我今有疑，世间不客於善法中行无量恶。唯愿大德为我解说，令诸众会悉皆洗然，离诸疑滞。
　　尔时，天尊安详答言：决理真人，如斯切问，不可思议。汝等已曾亲近无量无边一切真人，供养无量无边一切天尊，通达大智，晓了无碍，故能发此微妙之言。我当为汝具实解说。汝等谛听，勿生疲怠。 决理大真，夫人心法不得全以譬於冰冻、瑠璃、香等。所以尔者，如此物等皆为静法，其质安谧，不能变易，是以其体不能生他。以静因故，故外物不入。此譬为异。若喻日者，是义或同。所以尔者，日不恒明，体不恒正，有时薄蚀，有时昃隐。心法亦尔，迁动不定，染滞所驱，贪着利己，乐善己身，眼贪善色，耳贪善声，鼻贪善香，舌贪善味，身贪善触，意贪逸乐，皆为苦受。若作所贪，最为苦受。所以者何？眼贪善色，各随人心，生种种想。假使恒得，则损心虑。唯知贪爱，忘去善本。若不恒得，生种种求，种种计度。或见人善色，愿己皆得。如此等辈，直置自生无量苦恼，况复所求不即称遂。耳贪善声，各随人心，生种种想。假使恒得，则乱心虑，唯知贪爱，忘去善本。若不恒得，生种种求，种种计度，或见人善声，愿己皆闻。如此等辈，直置自生无量苦恼，况复所求不即称遂。鼻贪善香，各随人心，生种种想。假使恒得，则弊心虑，唯知贪爱，忘去善本。若不恒得，生种种求，种种计度，或见人善香，愿皆闻其气。如此等辈，直置自生无量苦恼。舌贪善味，各随人心，生种种想。假使恒得，则烦心虑，唯知贪爱，忘失善本。若不恒得，生种种求，种种计度，或见人善味，愿皆入其口。如此等辈，直置自生无量苦恼。身根贪触，着於细滑，各随人心，生种种想。假使恒得，则恼心虑，唯知运心，爱习柔软，忘失善本。若不恒得，生种种求，种种计度，或见人善质，愿皆附己身。如此等辈，直置自生无量苦恼。意根不定，攀缘诸想。一切诸缘皆入於意，继着诸根，往还不息。若皆从意，则生骄逸；若违於意，则生瞋恚。以是因缘，直置自生无量苦恼。决理，当知一切世间恬然安静，不修胜业，不念真道，不行六通无上智慧，不喜精进，树诸福因，恣於六根，六情所引，自然坠於三恶道流。所以尔者，六根六染，能生无量种种罪因，不可胜记。以是因缘，识神之初非习凶恶，招於罪果；非以见恶，生於罪果；非以闻恶，生於罪果，直以六染自生诸过。渐渐增长，遂生地狱、畜生、饿鬼无量种因。决理，当知过去之世有一国土，名日曰地，此国丰乐，如欲界天，人民无量，并皆安乐，常修妙道，三洞之说莫不习诵。此国有王名曰制顶，其王明了，得大神力，行坐起卧，种种变通。忽於一时，即於座前生一莲花，千叶葳蕤，光色晃耀。制顶大王惊愕而起，礼拜此花，须臾之间，花叶之内生一童子，年时大小堪五六岁，端正独绝，三界无双。王既见是，便即命抱养，名曰化生。至年成长，智慧月隆，神通自在，无有挂碍，无量国土莫不齐服，所求所愿莫不备具。制顶大王尊其威德巍巍无量，乃自禅位，授与化生临国。一切天人并皆快乐，恭敬尊重，无有疲厌。忽一日，集会大臣及诸眷属、国师道士、玄儒众学言燕讲论，以日继夕。化生大王高声唱言：我今此土一切自在，快得安乐，无复衰得。我闻东方有一国土，名大堂乡纳善世界。虽闻其名，未见其形，欲与卿等俱共履历，徧观风教及与人民，可尔以不？是时诸臣同声答言：大王神通自在无碍，徧欲详览，复有何疑？臣等亦愿承藉威灵，同得省察彼国奇异。即於是时，不起于坐，以神通力超然而往，与诸大臣及宫殿俱。既到彼土，纳善国王命驾出迎，遥见礼拜，问讯起居，共还入城，设大高座。其座高广，不可限极，非是世间所能筹算。化生大王升之而坐，普放光明，作诸神变，於国土中化作四百亿万明珠宝幢，一一宝幢长四万里，於宝幢上有大光明，照耀明彻，日月之耀翳然无用。一切人民见此光明，皆生叹讶，咸自谓云：如何国中忽有如此大异之相？五五三三，共聚论释，未能详辩。是时化生震大雷音，唱言众人，可乘此光来入王城。发此语已，普徧国界，悉得闻知。因闻此声，各各寻明，到其王所。正见化一生在高座上，莫不顶礼，恭敬而立。众集既竟，化生大王高声唱言：众会当知一切法性不可恒守，皆应毁灭，随缘而去。勿云此土快乐而可安，故有美国胜此无量，若修善业，必得往生。即授国人十善之戒，所谓不杀、不盗、不淫、不饮酒、不妄言、不锜语、不两舌、不恶口、不贪欲、不瞋恚，若能坚持如此十法，当知必得往生妙土。说是语已，大众归依，咸皆受持，终身不缺。纳善国王亦得神通，浄心妙转。教化既毕，轻举而归。过历国中，处处究悉。既还本处，问一大臣，名曰达见：汝向随我至纳善世界，有何所见？今可广说。达见答言：大王当知，我向侍从，察望彼国，见彼国土地平如掌，无有砂砾，种诸杂果，行列齐平，如绳如削。一切人民皆食树实，形容端正，少有疾苦；城阙宫殿，皆多青色，譬如朝云，覆青山上。推寻此处，不胜兹土。化生大王告达见言：汝又何见？达见又言：我又见有明珠宝幢，此是大王威力所化，非彼国土真本所生。若止如此，不足可愿。化生大王答诸臣言：且各消息，当复更广游。诸臣闻是，退还其位，嘿然拱坐。
　　太上一乘海空智藏经卷之一竟
　　#1敦煌S.7292 抄本卷一，题作《会圣品》。文字亦与道藏颇异。不复详校。
　　#2『善哉』二字据下文例补。
　　太上一乘海空智藏经卷二
　　哀叹品
　　尔时，海空智藏即从座起，稽首作礼，长跪曲拳，白天尊言：如是所说，真实甚深，微妙功德，不可思议。我今於是思念万兆造化之由。云何众生、一切诸法各有道性，从因缘生？以是因缘，应有缚耶，应无缚耶？是五阴耶，是六尘耶？我今思惟，念念生灭。如是生灭，谁是缚耶，谁非缚耶？，谁是解耶，谁非解耶？如是因缘，因此五阴，生彼五阴，以此阴灭，不生彼阴。云何五阴能染烦恼，念念生灭，烦恼云何？
　　尔时，天尊答海空言：善哉善哉，善男子，谛听谛听，我当为汝分别解说。善男子，譬如众生临欲终时，生大忧苦，父母、妻子、宗亲围绕，号哭懊恼，瞻仰惶怖，莫知依救。虽有五情，而无觉知，肢节战动，不能自持，身体虚冷，气命欲尽，即见所修罪福报应，相随业受生，或生三．涂五道之趣，或生人间，随其功业，无不悉知。善男子，譬如日没，临欲没时，山陵堆阜，影现东移，理无西没。众生业果，亦复如是。此五阴灭，彼五阴生。譬如灯明，灯生暗灭，灯灭暗生。善男子，譬如泥瓶，泥与瓶合，泥灭瓶成，而是泥相终不名瓶；瓶虽非泥，不余处来，以泥因缘，而生是瓶。善男子，此五阴灭，彼五阴生。以此五阴，终不变为，生彼五阴，彼之五阴亦非自生，亦非余生。因此阴故，生彼五阴。亦如泥瓶，泥灭瓶成，体虽无差，随时各异。以是之故，因此五阴生彼五阴。以此阴灭，我说彼阴。善阴恶阴，观察善恶，父母交会、 烟煴合时，随业因缘，得受生处。於母生爱，於父生慈，父母念时，心生欢喜。如是缘故，悉颠倒因，无爱见爱，无乐见乐，无常见常。如是倒见，作善恶因，烦恼作业。业作烦恼，是名结缚。以是义故，念念生灭。若有善人亲近知识，便得闻见三洞《灵宝》十部妙文。以闻法故，恭敬礼拜，围绕赞叹，读诵书写，一心受持，清 净供养，六时思惟，存念一切，无有绝时。於是时中，而坐忏悔。忏悔心已，即生欢喜。欢喜心故，舍远妻子，独处山林，存真念道。以是因缘，於生死中即得解脱，灭诸烦恼。如灯破暗，名之为灭度。以是义故，名因缘灭。
　　於是众中有一童子，名曰善才，从座而起，接足道前，安庠雅步，稽首作礼，白天尊言：天尊今者演说甚深微妙功德，非是下乘之所度量。云何而言现此五阴，灭彼五阴，以此五阴终不变为，生彼五阴？如此五阴，云何烦恼之所系缚？若有烦恼，不应生灭；若有生灭，灭已云何生彼烦恼，五阴是以因缘？唯愿天尊分别解说，令诸众中得释所疑。
　　尔时，天尊答善才言：善哉善哉，善男子，是汝等众谛听谛听，当为汝分别解说云何烦恼之所击缚。善男子，以烦恼击缚五阴，离五阴已，无别烦恼；离烦恼已，无别五阴。善男子，譬如木床，离木无床，离床无木。以是因缘，众生五阴亦复如是，有烦恼故，名为系缚；无烦恼故，名为解说。善男子，譬如根眼开时见色，闭时无见。烦恼击缚，合散生灭，理无别法。众生五阴，亦复如是。若有烦恼，名为击缚；若无烦恼，是名解脱。以是因缘，说烦恼者，击缚众生；烦恼若灭，则无众生。离烦恼已，无别众生；离众生已，无别烦恼。亦名烦恼击缚众生，亦名众生击缚烦恼。
　　善才又言：若如是说，眼不见眼，指不自指，刀不自割，受不自受。云何天尊说言烦恼系缚烦恼？何以故？是烦恼者，即是众生；是众生者，即是烦恼。若言烦恼击缚众生，当知烦恼击缚烦恼。
　　尔时，天尊答善才言：善男子，如眼合时，更无异法而来合也。烦恼众生，亦复如是。以是因缘，我言烦恼系缚众生。若有众生离诸烦恼，则得解脱。是故我言众生解脱。
　　善才又言：若有烦恼是击缚者，云何天尊说仙上人住烦恼城，亦应击缚。
　　尔时，天尊答善才言：善男子，住有二种：一者化住，二者果住。言化住者，天尊上人住於烦恼，实无烦恼。何以故？了烦恼相。以是因缘，为众生故，方便住也。云何果住。善男子，是诸众生未能舍离烦恼系缚。以系缚故，轮转生死，不见道性。以不见故，不得见我常乐之心。以是义故，常住三界，烦恼击缚。以是因缘，烦恼击缚，即名众生。是众生身，即是烦恼。
　　尔时，善才白天尊言：众生五阴，空无所有，以如是故，谁有受教，修行道德？
　　天尊答言：善男子，一切众生皆有念心。初念之心勤行精进，生布施心。如是等法，念念相生。以是因缘，相续不断，故名修道。
　　善才又言：如是所说，念念相生，是念念生，己念已来，念未生也。以是义故，云何相续，名为修道？
　　尔时，天尊答善才言：如是如是，实如所说。善男子，譬如灯明，虽念念灭，而有光明，善能除暗。念等诸法，亦复如是。善男子，如众生行，虽念念灭，亦令达所，随意东西。譬如服药，虽念念灭，亦能愈病。譬如日月，虽念念灭，亦能增长树林草木。善才童子，如汝所言，所念念已，云何相续？善男子，譬如人赞，声有大小，不得一时而具五音，前不至中，中不至后，大之与小，俱念念灭。以念灭故，久成妙音。人之修道，亦复如是。善男子，譬如人数，一不至二，二不至三，虽念念灭，而至千万。人之修道，亦复如是。善男子，譬如灯明，灯念念灭，初炎灭已，不云后炎，我灭汝生，知是生灭，遂成灯相。
　　善才又言：如是所说，久修习道，得证四天，犹故进修慈悲，不杀、不淫、不盗，心不嫉妬，口不两舌、饮酒食肉，亦不能得净妙国主。云何而言於恶烦恼，久修持戒而得道耶？
　　天尊答言：一切众生，虽於烦恼，久修持戒。善男子，一切众生，不失道性。虽生恶国，以道力故，得修妙国。善男子，譬如宝山在於恶林，有一猛虎常依其中。以是之故，一切众生，飞鸟走兽，绝迹此山，无敢近者。有一贫士存念思惟，云何得往彼山采宝，令我今日早得富有。於是即便习诸毒药，往於山所。 尔时，恶虫闻其毒药，即便去离。是诸贫士随意采宝。人於烦恼，修持戒行，久修成道，亦复如是。善男子，譬如玉京有上妙药，松术、黄精，有人服之，虽在恶国，念念生灭，以药力故，终不为患。
　　善才又言：虽於烦恼久修净戒，以是因缘，诸学道士持戒定慧。当知是人亲近海空秘密藏地，以如是故，云何修戒，云何定慧，而得道耶？
　　尔时，天尊告善才言：善哉善哉，善男子，若有众生受持禁戒，但为自利，人天富乐，不能普为一切众生，不为拥护无上道法，但为自养，畏三恶道，畏六畜道，畏世主法，畏世恶名，便求现效。如是护戒，则不得名修习 净戒。善男子，云何名为修持净戒？若有一人，度脱一切诸众生者，是名护持净戒，正法未度者度，未解者解，未修者修，未行者行。以是因缘，修是戒时，不见戒相，不见修相，不见我相，不见报相。善男子，若能如是，是则名为修习正戒。善男子，云何名为修习定慧？若有一人，自扬自度，为己利养，为己恩德，不为众生护持正法，读诵思惟，为见贪欲诸业等罪、男女等想，三业毒行，斗讼打辱，更相杀害，以如是故，不名修习诸 净正法。善男子，若有众生修习定慧，於众生中行平等心，普念众生得微妙法，念诸众生得正法轮，为令众生得大乘相，为令众生思惟义味，读诵赞叹，恭敬护持无上正法，为令众生住海空藏，为令众生得金刚慧，靖定思惟，为令众生速登升玄，为令众生得无碍力，为令众生了真道相。如是见时，无分无别，无分别相；无彼无我，无彼我相；无憎无爱，无憎爱相；无贪无欲，无贪欲相；无修无习，无修习相；无因无果，无因果相。善男子，若能如是，是则名为修习定慧海空之藏。善男子，若能破坏一切众生贪欲等相，是则名为修行智慧。以修习故，得坏疑心，为修习道。修习道故，得见道性。见道性故，得入一乘海空之藏。得入藏已，为断众生诸生死法、诸烦恼法。一切诸魔既得断已，得入常乐清 净自在，得入一乘海空法藏。
　　善才又言；如是所说，无分无别，是则名为海空之藏。云何不言有分有别，名海空藏？
　　尔时，天尊答善才言：善男子，如是如是。如汝所言，有分有别，名海空智藏。是事不然。何以故？有始终故，有生死故。
　　善才又言：是生死法则无始终，无始终故，则名为常，是名海空。云何不言生死烦恼是海空智藏？
　　天尊答言：善男子，是生死法悉有因果。有因果故，不得名为一乘海空。何以故？海空空相，无因果故，无始终故。
　　善才又言：如是所说，海空空相，无因无果，无始无终。云何说言以修习故，得见道性？从因生天，从因受乐，海空常乐，岂非果耶？云何说言海空空相，无因无果？
　　天尊答言：善男子，我说海空修习因者，即是道性。道性之性，无生无灭，无生灭故，即是海空。海空之空，无因无果，无因果故，以破烦恼。以是因缘，名为修习。
　　善才又言：如是所说，道性之性，无生无灭；众生道性，为悉共有，为各各有。若共有者，一人得入海空藏时，一切众生亦应俱得。譬如冤雠，或千
　　或百，若一人和，百千亦和；一人相怨，百千亦怨。道性亦尔，一人得时，一切亦得；一人不得，一切不得。若各各有，则是无常。何以故？可数量故。云何说言众生道性，不一不二？若各各有，不应说言道性平等，犹如虚空。
　　天尊答言：善哉善哉，善男子，汝所难云，众生道性，不一不二，究竟平等，犹如虚空，一切众生同共有之。善男子，深山有宝，名曰上胜。人若取之，则成富有。众生道性，亦复如是。
　　善才又言：如是所说上胜宝者，是一是多。若是一者，一人得已，则应有尽，山空无宝。云何而言一切众生修持净戒，得入一乘海空秘藏？若是多者，云何而言是海空者，非一切法，众生道性，亦如是耶？
　　天尊答言；善男子，譬如一路，或大或小，一切众生悉於中行，无障碍故。道性众生，亦复如是。善男子，譬如宝珠，唯有一门。虽有人多，经游出入，无有逼做迮；亦复无人破坏宝珠，而赍持去。道性众生，亦复如是。善男子，譬如桥梁，随诸行人，或重或轻。以是桥梁无有增减。众生道性，亦复如是。
　　尔时，善才白天尊言：如是譬喻，难可思量，义味甚深。其事不然。何以故？先者在路，於后则妨。云何而言无有障碍？
　　天尊答言：如汝所说，义理不然，是譬喻者即少分耳，非一切耶？若世间道则有障碍，此彼之异，无有平等。
　　海空道性，能令众生无有障碍，平等无二，无有方所，此彼之异。如是正道，能为一切众生道性，而作了因，不作生因。如彼然灯，照了於物。善男子，一切众生皆是烦恼、无明因缘，不可说言一大烦恼无明行已，其余应无。一切众生悉有无明因缘，是故说言次第因缘，一切平等。众生修无为正道，断诸众生烦恼、颠倒，以是因缘，名为平等，了见诸法无彼无此，无有障碍。是故真人名香童子，得智慧力，了见他心。
　　善才白言：一切众生，身不一等，或长或短，天身、人身、畜生、饿鬼、地狱之身，如是等身，差别各异。云何而言道性一耶？
　　天尊答言：善男子，譬如盐味置於诸物，乃至水中，皆悉有咸，物不名盐，盐不名物，乃至水中，亦复如是。名字虽变，盐性不失，徧五味中，皆悉有咸。若有饮水，盐味甚逼，实不见盐於水中。众生道性，亦复如是。维徧五道，长短异身，而是道性，常一不异。於是四众得闻说已，各怀踊跃，欢喜无量，俱起作礼，各还本座。
　　尔时，海空智藏即起叩头，稽首道前，作礼问言：大慈天尊演说一乘海空宝藏微妙经典，具足之相，为众生故，说其义味，甚深功德，不可思议。善哉天尊，快说如是。云何众生住生死城，起种种病，或得身病，或得心病。如是之病，令身口意作种种恶，以作恶故，轮回三趣，具受诸苦。云何真仙上妙童子住於七宝光明王城，相好具足，智慧甚深，常乐自在，善能受持秘密宝藏，思惟义味，为诸众生问诀经典，令诸众生以为依怙？作是说已，瞻仰尊颜，即无他念。
　　尔时，天尊和声答言：善哉善哉，善男子，海空智藏为众生故，作如是问。作如是问，作如是说，欲令利益一切众生，开盲冥者。善男子，云何众生住生死城，起种种病？善男子，我於往昔说此经时，有七千人俱在闻听。於是众中三百三人生无慧念，起种种言，诽谤正法，生不信心，从座而退，各还本国。 尔时，诸人装持船舫，欲度海水。於时恶风吹其船舫，漂流大海，堕无明国，即得重病，身病、心病、意病、口病，如是等病。复生念言，我等众生，云何修行，婴受斯苦？即发念言一乘海空智慧之藏。一唱说言，於是诸身悉无病疮。以是因缘，轮转生死，在三恶道，受诸苦恼，遂令远离三乘正路，堕无明国，有人之形，心同野兽，生长恶根，食啖人物，日生日死，哭声盈路，永无止息。善男子，真人童子观其因缘，於己身心，生大怖畏，舍离众恶，住七宝城，常念思惟一乘海空秘密之藏。善男子，譬如大王以四猛虎令人养食，瞻视卧起，摩洗虎身。若令一虎生瞋恚者，我依律法，当断汝命。 尔时，其人闻王教令，心大怖畏，惶惶莫所。於是思惟，舍虎而走。尔时，大王闻人已走，即遣少刚拔刀随之。其人回顾，见后少刚，即便疾走。是时少刚以恶方便，即藏持刀，密遣一人假为亲善，而语之言：汝可来还。其人不信，即入空城，欲自隐匿。既入城中，视诸精舍，悉空无人。既不见人，即便坐卧。闻空中声：咄哉男子，此城空旷，无有人居。今夜当有四百贼来，汝设遇者，命不安全。汝当云何而得免之？ 尔时，其人益增恐怖，复舍而去。路碍河水，漂漂流流，无有船舫，心又愁恼，即取种种草木为筏，复更思惟：我必住此，当为猛虎之所危害。若度此河，筏不可依，当没水死，终不为彼猛虎伤害。即推木筏置之水中，身倚其上，还动手足，截流而去。当到彼岸，安稳如故，心大欢喜。善男子，一切众生得闻受持一乘海空微妙经典，观此身时，如路死狗，如猛虎毒。一切众生遇见此毒，故哀其命，以是因缘，远离众恶。亦如其人，远离猛虎。
　　尔时，海空智藏稽首赞言：如是如是，实如所说。一切诸法，悉皆不空。以不定故，当知诸法亦复不定。如是所说，真人童子修行一乘海空宝藏，闻所不闻。云何海空是大宝藏？云何宝藏善能运载一切众生？
　　尔时，天尊赞海空言：善哉善哉，善男子，若复有人思念总修，乃能如汝之所谘问。善男子，譬如世人，有说唱言，有海大海，有河大河，有山大山，有地大地，有城大城，有王大王，有人大人，有天大天，有道大道。海空亦尔。有海空者，有大海空；有宝藏者，有大宝藏。云何海空？善男子，譬如饥人得少饭食，名为安乐。如是安乐，亦名海空。如病瘥愈，则得安乐。如是安乐，亦名海空。如是怖畏，得依止处，则得安乐。如是安乐，亦名海空。善男子，譬如贫人得七珍物，则得安乐。如是安乐，亦名海空。不得名为大海空藏，何以故？以饥渴故，以贫病故，以怖畏故，故名安乐，故名海空，是大海空非大海空。善男子，若有善信一切众生，或於世俗、或於仙道，断诸结尽，则得安乐。如是安乐，亦名海空，不得名为大海空藏。何以故？还生烦恼，有习气故，非常乐故。善男子，若有一人常乐自在，乃得名为大海空藏。善男子，譬如有处能受众流，名为大海，随有百川，来往依处，是名智藏。善男子，若有众生善能了了，见於道性，则得名为大海空藏。以是因缘，海空藏者，不有不无，不生不灭。善男子，若有大主及以小王，经历年月，所不能及，随有之处，名为大城。传化众名为小城。随有转名为大王，随王化处名为小王。小王大王，随方随化，非王非化，非大非小。如是因缘，名为无上转轮圣王，位於七宝，妙丽希有，乃得名为大海空藏。以是因缘，故名海空。善男子，譬如猛士入四种兵，不生怖畏。当知是人名大众力。若有众生於三恶道、烦恼恶业不生怖畏，而能於中广度众生，当知是人是海空藏。若有人能供养父母，恭敬道士，礼拜烧香，修治善法，所言诚信，无有诳惑，能忍难忍，惠施贫乏，是名真人海空智藏。何以故？海空之藏有大慈悲，怜愍一切，於诸众生作大慈父，於诸众生作大慈母，能度众生於生死河，能示一乘微妙道相。是则名为海空智藏。善男子，海空宝藏不可思议，一切众生所不能了。不能了故，不名信受，生种种心，说种种谤，是故我今名为海空。海空之相，唯空与空，乃能了空。了空之空，不空而空，不了而了。以是当知名为海空，是名智藏。
　　尔时，四众闻说是已，心大欢喜，踊跃恭敬，围绕天尊，礼拜赞叹：善哉天尊，说如是义，甚探希有。我等四众，所不能了。
　　於是众中有一童子，名曰妙思，从座而起，接足道前，手执莲花，瞻仰天尊，稽首问言：善哉天尊，快说如是，甚深义味，不可思量。云何名为海空智藏？海空之空，为空不空，为不空空；不空之空，为空空空。以是义故，为多身空，为一身空，为微尘空，为变化空。空义云何？为自性空，为他性空，为自他空？以是因缘，我等众中所不能了。唯愿慈尊特垂哀愍，分别解说，令诸众生 决了真相。
　　尔时，天尊答妙思言：善哉善哉，善男子，汝等众中为诸众生作法桥梁，作法梯磴，作大智门，作大依怙，是我真实智慧之了，是我库藏。若非汝等，所不能问；若非我者，所不能说。汝能一心善思善忆，故名妙思。汝今谛听，汝今谛听。云何名为海空智藏？海空之空，非空不空，亦空不空，亦不空空，亦非非空，非空不空，空空不空，空无分别，分别空故，故名海空。亦不自空，亦不他空，不自他空；亦不大空，亦不小空，亦空不空，亦大小空；亦不多空，亦不一空，不微尘空，不变化空。以是义故，故名海空。海空无我，我名海空。犹如微尘，充满十方无量世界。海空之身，实非海空，以自在故，现微尘身，非微尘身，亦一尘身满诸世界；海空之身，实不满诸国土世界。何以故？以无碍故，故名海空秘
　　密智藏之身充满世界。智藏之身实非智藏，以是因缘，海空智藏安住不动，随方示化无量形类，各令有心恭敬赞叹，欲令众生各各成辩。海空之身，常住一方，而令他方一切得见。海空之身，七十二相，八十一好，亦不得能见色闻声，嗅香别味，觉触知法。海空六根，悉不能知。何以故？得自在故。海空之心亦无得相。何以故？无所得故，故名海空。假使真人妙行童子计有得想，是则诸天不得海空。海空之空，空无得故，故名海空。海空演说一乘义味，经无量劫，不可穷尽。或说二乘戒定智慧，或说三洞微妙经典。当尔之时，观不生念，我说彼听，亦复不生一句之想。何以故？我随众生，说多说少，以随俗故，故名为说。法性之性，海空演说，亦 无所说，故名海空演说法性。善男子，譬如虚空，虚空之性不可得见。海空演说不可得知，亦复如是。善男子，譬如宝藏，多诸珍异，种种具足，故名智藏。三世天尊甚深奥藏，亦复如是。多诸奇异，具足无缺，是名一乘甚深奥藏。善男子，无边之物乃名宝藏，於宝藏中不可穷尽，是名智藏。
　　尔时，妙思又曰：天尊如是所说，实是甚探。海空义味，成就当来一切众生，皆修宝藏，第一功德。种种譬喻，不可思议。大慈天尊，云何名为七宝庄严，具足功德。
　　於是天尊答妙思言：善哉善哉，善男子，云何名为七宝庄严具足功德微妙之相？善男子，庄严功德有二种相：一内庄严，二外庄严。外庄严者，七十二相，八十一好。内庄严者，修行一乘海空秘藏。善男子，譬如玉山，外光显现，内晖素明，无量尘沙所不障碍。何以故？性不移故，故名玉山。七宝庄严微妙功德，亦复如是。复次，善男子，我令方便庄严化身，大身、小身，遍满世界。以是大身入一细尘，其身 尔时，亦不随小，虽有真仙庄严化身，令满世界，而不能以如此大身入细微尘，於此时中，尚自不能，而况能令心不随动。名仙真者，心不随身。善男子，真仙童子虽有神力，振动世界，一切众生悉得见闻，心终不念，令是神力徧满世界，使诸众生昔所不闻，而今得闻。以是因缘，真仙童子亦初不言是我神力，能令众生昔所不闻，而今得闻。若有人言，因我说法，令诸众生不闻闻者，当知是人终不能得平等一乘海空智藏秘密经典。何以故？众生不闻，我为说者，如此之心，是生死心。一切真仙，是心已尽。以是义故，真仙童子所有身心不相随逐。善男子，一切凡夫身心相随。真仙不尔，为化众生，惟现小身，心亦不小。何以故？是我弟子所有心性，常广弘大，虽现大身，心亦随大。云何大身，身满世界？云何小心，行婴儿行，虽终日号而不嘎也。何以故？以是因缘，心不随身。真人童子已於色欲远离诸尘，虽住魔城，而心不动。以不动故，当知真仙身心自在，现一微尘烦恼之身。是诸众生各各见异。
　　尔时，妙思复白天尊：如是所说，真仙童子身心自在，住於魔城而心不动，为诸众生现一微尘烦恼之身。以是因缘，众中疑惑，真仙童子云何修行而得神力，振动众生，令发平等一乘海空秘密宝藏？唯愿慈尊为诸众生分别解说，令诸我等昔所不闻，而今得闻，昔所不见，而今得见。
　　尔时，天尊答妙思言：善哉善哉，善男子，真仙童子云何修行而得神通，决海空藏？是诸真仙昔以国城、妻子亲族、七宝库藏以供养之，复以妙音赞叹供养，诵读思惟，讲说义味。以是因缘，故能住於宛利世界，所有身心不相随逐。何以故？离诸我相、人相、依相、作相、念相、因相、果相。以是因缘，虽住在魔城而心不动。善男子，若有众生住於魔城，受持一乘海空宝藏微密经典一句一字，如是之人必定得成具足功德，处於长乐、清诤、自在，离诸人相、我相、作相、念相。善男子，若有众生以其亲爱、七宝、瑠璃以供养之，亦复如是。何以故？如是人者，知因非因，因从因生，因无常故，生亦无常。以是义故，远离诸爱，而供养之。善男子，若有众生，善男善女，闻海空智藏一字一句，不作字相，不作句相，不作闻相，不作说相，如是义者 无相相，以无相相，故得常乐自在无碍，身心决定，必当为十方真仙童子，生慈悲心，是名常乐自在之身，非身离身，亦不不身。以是义故，真仙童子修行一乘海空智藏微妙经典， 决定深理自在之身。
　　尔时，妙思复白天尊：如是所说，实是甚深。如是真仙，云何福田而得次定常乐自在？
　　於是天尊答言：善哉善哉，善男子，真仙童子云何福田，而得决定常乐自在？善男子，真人持戒，下至诸仙，是名福田。若有人言？如是等辈是真福田，当知是人则为善根，则为善怙， 无量众生之所依怙。善男子，真仙童子悉观一切无量众生无非福田。何以故？以善根故，故念众生是真福田。三田、六田、八田、九田，如是福田，生无量田。随众生意，分别演说，田有四种。云何为四？一者不 净田，二者净田，三者亦净亦不净田，四者亦净净田。云何不净田？善男子，若施主具持戒法，知有慧施，如水归流。受者毁戒，着於邪见，无施无报。以是因缘，是名不 净。云何名为净田？善男子，施主毁戒，着於邪见，言无慧施及以果报，受者清廉，广多说法，知有慧施及以福报，是名净田。云何亦净亦不净田？善男子，施者、受者俱有持戒，广多智慧，有慧施及施果报，是名亦 净。云何不净？施者、受者二俱破戒，犯於真科，生愚暗惑，是名不净。云何名为净净田？善男子，上上施主施上上田，是名净净。言四种田。若有众生计心有施，待施果报，当知是人着於邪见，犯诸禁戒，破大乘心。若有善人分别演说，见施见受，如是之人是名正见。若依一乘智藏经典，善见惠施，及施果报，如是之人是名持戒，常行正见。善男子，真人童子随有念处，以修习故，随见众生持戒、破戒，施者、受者，及以果报。以是之故，是名持戒，是名正见，亦复随见四种福田及非福田。
　　尔时，妙思复白天尊：云何名为清净国土？
　　於是天尊答妙思言：善哉善哉，善男子，汝等见我欲还长乐，故发斯问，正是其时。善男子，士有四种。云何为四？一者不净，二者亦净不净，三者净净，四者非非 净。云何不净？善男子，若有众生贪着爱欲，邪见诽谤，故生下士，荆棘毒草，丘墟不平，形相丑陋，多生诸恶，杀害有生，寿命短促，是以因缘，故生下士，是名不 净。云何亦净不净？善男子，一切众生心情异想，或净三业，或身不净，如是等辈生杂国土，是名亦净不净。云何净净？善男子，如彼难胜，形相殊好，妙丽希有，以是因缘，是名 净净。云何非非净？善男子，妙乐国土非非不净，为众生故，种种演说，道果清净，非有非无，亦非有无。若有众生修行一乘微妙经典，发平等心，以此善根，愿与仙童共之此土，寿命长远，有大势力，获大神通，以是誓愿因缘力故，於未来世得道之时，见诸国土非非清 净，是名非非净。是名四种微妙国土。善男子，若有善人思惟一乘微妙经典，发欢喜心，广度众生，离诸欲心，以此善根，愿与一切诸众生等共之此土，远离诸欲、瞋恚、愚痴、心着一切，无有饥渴、烦恼之身。
　　复次，善男子，生於下士有三种报：一者见报，二者正报，三者余报。云何为见报？善男子，若有众生具行十恶，违逆父母，诽谤大乘微妙经典，如是之人，身得恶病、疮痍、六病、聋盲、跛痾，生种种病，受种种苦，以是义故，故名见报。云何正报？善男子，若有众生，生受重病，死入地狱，幽幽冥冥，日生日死， 无有还期，如是之苦，名为正报。云何余报？善男子，从地狱生，身受六畜，或作鸱枭、鹦鹉、恶鸟，或得鼋龟、鱼鳌、螫虫，或受猕猴、獐鹿、虎豹，纵有人身，盲暗六疾，有人之形， 无人之情，具足十凶诸恶容仪，若得出家，犯诸重禁，违科破戒，是名余报。如是等名烦恼余报。如是余报，真人童子以能修习一乘海空微妙经典，悉得除灭，住真空地。
　　复次，善男子，云何清净真仙童子持不杀戒，具五念心，谓下、中、上、上上、中上，乃至正见，亦复如是。是五十心，名初发心，具足决定，成五十心，是名满足，如是百心，名百福德，具足百福，成於一相。如是转输，具足成就七十二相，是名清 净微妙之身。善男子，真人童子常修净身。何以故？是诸天人、一切众生之所信伏，是故真人修八十一好，其身不动，令彼众生随其所信，礼拜恭敬，赞叹尊重，发平等心。以是义故，真人童子修清 净身。善男子，譬如贤臣欲迎大王，先当装严官殿宅舍，令得办具种种甘鳝、香甘妙味，然后大王乃随其所。真人童子，亦复如是。欲请无上法轮圣王，先当修治，令清 净者，法轮圣王乃随其处。香味净甘天厨妙膳，善能供养，王大欢喜，即唱赞言：善哉善哉，我今受供种种香味，设大庄严微妙宝座。我今思惟，以是妙香，当给贫乏一切众生，令得饱足， 无饥渴想。善男子，真人童子，亦复如是。清净身心，奉请无上一乘海空，甘露法味，利益一切诸众生故，无不欢喜。善男子，譬如春月，天降甘雨，草木大小，悉皆萌芽。海空法味，亦复如是。善男子，若有众生清 净心者，於一念中即变现身，住海空地，得金刚身，断断十方三十二天诸有烦恼。何以故？金刚清净见不见相，虽见男女，无男女相；虽见色法，无色法相；虽见昼夜， 无昼夜相；虽见烦恼，无烦恼相；虽见海空，无海空相。何以故？善男子，一切诸法亦无相故，如幻如梦，如电石光。真人童子以是因缘，见不见相，住不住相，是故名为住海空地。於是四众闻是说已，俱起作礼，欢喜踊跃，奉辞而退。
　　太上一乘海空智藏经卷之二竟
　　太上一乘海空智藏经卷三
　　法相品
　　尔时，海空智藏即起于席，严整衣帔，手执香炉，正对天尊，恭敬而立，念想瞻视，目无他顾，心无他想。 尔时，天尊和声问言：大德仁者，何为翘翘，恳倒若此，欲有所 决，将不及耶？我为天人大道之主，辩才无阂，洞达玄微，善能解说无量义藏，晓知十转一切法门，又能分别他心所愿，莫不通照。宜有所问，勿致疑难。当为剖判甚深道本。
　　於是海空智藏安详答言：大智天尊，我欲有问，未敢发言。天尊知时，先赐矜诱，慈悲优悦，安慰我心。是知天尊定为世父，众生所依，万兆所宗。我今承藉大威神力，怜愍我故，辄吐鄙言，愿垂省纳。大圣天尊，向者大慧请问重疑，四道之中，何者差别，得果不何，成就各异。天尊答旨，宣滞泠然，诸滞云释，无复犹豫， 决定直指智慧之源。天尊又复答妙思言，一切善恶皆因於缘，缘藉心起。又答决理，心力不定，是生善恶。如此妙说，皆自清通。我今尚疑，愿为决了。天尊，以何因故，生诸法本？一切法本，有为之相，即是实耶，即是空耶，是不空不实耶？若是实者，则应永定，无有移转；若是空者，性相分明，有彼此状；若是实者，则无减灭；若是空者，则无兴起；若是实者，应有形质，若是空者，应无证验。若是实者，一切贤圣既得道后，法何所存？若是空者，一切贤圣云何修行，处无上惠？若是实者，一切贤圣舍此法相，得此法相。舍此法相，法相云何若存若亡？得此法相，法相云何从何而生？若是空者，则无舍法、受法之异；若是实者，在众生身处於何处？若是空者，众生无法，不容不立。若是实者，去来往返，应有阂着。若是空者，去来往返，应无所击。以是因缘，一切法相未可测度，空有二方不知其际。唯愿天尊降垂辩释。
　　尔时，天尊答海空智藏言：善哉善哉，真人大士心了法相，清浄无累，是故能有今者之问。所谓利益一切，成就无量，功果之津，於斯已现。我当为汝分别解说，使今会众及未来生咸得照了，度脱生死，入法源流。海空智藏，一切法相因有为生，其源不实，其归亦空。所以者何？法相之兴，由於众生，众生既空，法相亦空。法相之兴，由於鬼神，鬼神既空，法相亦空。法相之兴，由於世界，世界既空，法相亦空。法相之兴，由於摄教，摄教既空，法相亦空。法相之兴，假乎权名，权名既空，法相亦空。法相之兴，生於兴造，兴造既空，法相亦空。法相之兴，由於善方，善方既空，法相亦空。法相之兴，由於恶生，恶生既空，法相亦空。法相之兴，由於不足，不足既空，法相亦空。法相之兴，生於知足，知足既空，法相亦空。法相之兴，由於眼根，眼根既空，法相亦空。法相之兴，生於耳根，耳根既空，法相亦空。法相之生，生於鼻根，鼻根既空，法相亦空。法相之生，生於舌根，舌根既空，法相亦空。法相之生，生於身根，身根既空，法相亦空。法相之生，生於意根，意根既空，法相亦空。以是因故，知法相体皆生於空，自空生空，是知空空，非有实际。若化众生，众生受化，得法宗本，以度苦海，所行＇法相，即便归空。所以者何？若不归空，云何而住，住定何方？以无方所，是谓为空。何谓因空而生於空？法相不定；若生於实，不能变通，是知法相不从实生。不从实生，是因空生。因空生故，是曰为空。空体云何能生空法？故知空不出空；若出於实，无有是处。云何法相由於众生？若无众生，则无法相。以众生故，生无量法。是知法相由众生兴。云何众生悉是空法？一切众生，其本悉空，建体亦空。如大芭蕉，如炎如幻，倏生欻灭，是则为空。云何法相随众生空？起灭同故。以是因缘，众生灭尽，法亦灭尽；众生未尽，法相未尽。因藉而生，与之起灭，不得相离，是则皆空。云何法相生於鬼神？若无鬼神，则无敬法。以鬼神故，敬法自生。是知敬法由鬼神生。云何鬼神悉是空法？一切鬼神非正定住，舍身、受身，终归真道。是则为空。云何敬法逐鬼神空？起灭同故。以是因缘，鬼神灭尽，敬法亦灭；鬼神未尽，敬法未尽。因藉而生，与之起灭，不得相离，是则皆空。云何法相由於世界？若无世界，则无异法。以世界故，异法自生。是知异法由世界生。云何世界悉是空法？一切世界，毁灭不定，终归於空，是则为空。云何异法随世界空？起灭同故。以是因缘，世界减尽，异法亦灭；世界未尽，异法未尽。因藉而生，与之起灭，不得相离，是则皆空。云何法相由於摄教？若无摄教，则无礼法，以摄教故，礼法自生。是知礼法由摄教生。云何摄教悉是空法？一切摄教，以人而有，人非实法，是则为空。云何礼法随摄教空？起灭同故。以是因缘，摄教灭尽，礼法亦灭；摄教未尽，礼法未尽。因藉而生，与之起灭，不得相离，是则皆空。云何法相假乎权名？若无权名，则无方便法，以权名故，方便法自生。是知方便法由权名生。云何权名悉是空法？一切权名，随应而立，是则为空。云何方便法随权名空？起灭同故。以是因缘，权名灭尽，方便法灭尽；权名未尽，方便法未尽。因藉而生，与之起灭，不得相离，是则皆空。云何法相生於兴造？若无兴造，则无工巧法，以兴造故，工巧法自生。是知工巧法由兴造生。云何兴造悉是空法？一切有作，悉皆磨灭，是则为空。云何工巧法随兴造空？起灭同故。以是因缘，兴造灭尽，工巧法灭尽；兴造未尽，工巧法未尽。因藉而生，与之起灭，不得相离，是则皆空。云何法相生於善方？若无善方，则无仁慈法，以善方故，仁慈法自生。是知仁慈法由於善方。云何善方悉是空法？一切善方不令正足故，是则为空。云何仁慈法随善方空？起灭同故。以是因缘，善方灭尽，仁慈法灭尽；善方未尽，仁慈法未尽。因藉而生，与之起灭，不得相离，是则皆空。云何法相由於恶生？若无恶生，则无伤物法，以恶生故，伤物法自生。是知伤物法由於恶生。云何恶生悉是空法？一切恶生，终归善源，是则为空。云何伤物法随恶生空？起灭同故。以是因缘，恶生灭尽，伤物法灭尽；恶生未尽，伤物法未尽。因藉而生，与之起灭，不得相离，是则皆空。云何法相生於不足？若无不足，则无求法，以不足故，求法自生。是知求法由不足生。云何不足悉是空法？一切不足有止足故，是则为空。云何求法随不足空？起灭同故。以是因缘，不足灭尽，求法灭尽；不足未尽，求法未尽。因藉而生，与之起灭，不得相离，是则皆空。云何法相兴於知足？若无知足，则无厌法，以知足故，厌法自生。是知厌法由知足生。云何知足悉是空法？一切知足不全正故，是则为空。云何厌法随知足空？起灭同故。以是因缘，知足灭尽，厌法灭尽；知足未尽，厌法未尽。因藉而生，与之起灭，不得相离，是则皆空。云何法相由於眼根？若无眼根，则无色法，以眼根故，色法自生。是知色法由眼根生。云何眼根悉是空法？以不定观，是则为空。云何色法随眼根空？起灭同故。以是因缘，眼根灭尽，色法灭尽；眼根未尽，色法未尽。因藉而生，与之起灭，不得相离，是则皆空。云何法相由於耳根？若无耳根，则无声法，以耳根故，声法自生。是知声法由耳根生。云何耳根悉是空法？听受无常，念念生灭，是则为空。云何声法随耳，根空？起灭同故。以是因缘，耳根灭尽，声法灭尽；耳根未尽，声法未尽。因藉而生，与之起灭，不得相离，是则皆空。云何法相由於鼻根？若无鼻根，则无香法，以鼻根故，香法自生。是知香法由鼻根生。云何鼻根悉是空法才受诸香气，念念生灭，是则为空。云何香法随鼻根空？起灭同故。以是因缘，鼻根灭尽，香法灭尽；鼻根未尽，香法未尽。因藉而生，与之起灭，不得相离，是则皆空。云何法相生於舌根？若无舌根，则无味法，以舌根故，味法自生。是知味法由舌根生。云何舌根悉是空法？受诸滋味，念念生灭，是则为空。云何味法随舌根空？起灭同故。以是因缘，舌根灭尽，味法灭尽；舌根未尽，味法未尽。因藉而生，与之起灭，不得相离，是则皆空。云何法相生於身根？若无身根，则无着法，以身根故，着法自生。是知着法由身根生。云何身根．悉是空法？受诸细滑，念念生灭，是则为空。云何着法随身根空？起灭同故。以是因缘，身根灭尽，着法灭尽；身根未尽，着法未尽。因藉而生，与之起灭，不得相离，是则皆空。云何法相生於意根？若无意根，则无烦恼法，以意根故，烦恼法自生。是知烦恼法由意根生。云何意根悉是空法？受诸攀缘，念念生灭，是则为空。云何烦恼法随意根空？起灭同故。以是因缘，意根灭尽，烦恼法灭尽；意根未尽，烦恼法未尽。因藉而生，与之起灭，不得相离，是则皆空。是十六法相，皆假因缘而生此相，因缘相灭，则法相灭。是知诸法，有为之相，一切皆空。所以尔者，有为之法，有坏有灭，有兴有起。一切众生悉得无上正真道果，有为之体则归无为。以此而言，一切有为是大空聚，一切无为是湛然法，离空有境。所以尔者，若言其空，则能感化；若言其有，不可寻求。是为非无非有境界。汝今修法，当修无上无为湛然之法，勿行有为着相之法。
　　尔时，海空智藏复白天尊：大圣所说，实为微妙。我心今者犹有所疑，愿垂解说，使得通悟。天尊今说有为法者，其相不实，无为法者，其理不空。如今所见有为诸法，实相炳然，形质易了，动止云为，可以理见。天尊今日说以为空。无为之法，寂绝玄邈，无有影响，不可寻忖，难以情测。天尊今者说言为有。即是二途，翻然乖背，使未来世一切众生云何修行至真道本？
　　尔时，天尊答海空智藏言：汝勿邪疑。执有着相，以寻至真无上之道，宁可得乎？真士当知一切诸法有为性相，悉皆灭坏，无有常住。所以者何？三界之中所行诸法，是知因藉众生心力，众生之性，念念生灭。有为之法，亦复皆尔，念念生灭。即其生时，已是灭相；即其实时，便是空相。有不常故，故谓为空。无为之法，不可毁灭，不可测量。若有感应，则随事显；若无感应，湛然恒存。以是当知继有为者，则有灭相，有灭相故，是谓为空。无所继者，则无毁灭，无毁坏故，是谓为有。汝当思惟，善加分别一切妙法本源所在。
　　尔时，海空智藏闻是语已，心即醒悟，得大明转，即起于座，长跪稽首，白言天尊：所说空有，实为奇特，冥衷理极，不可思议。我当奉行，徧於弊壤。唯愿天尊今日随我共还本国，以大神力化导未闻，皆令度脱，获最善利。
　　是时天尊答海空智藏言：今未是时，汝且先去。我自知时，当入汝国，教诫人民，令悉照解无量深义。
　　海空智藏复白天尊：今正是时，唯愿垂悯，入於彼国，不为疑难。如此恳请，再拜不已。
　　天尊嘿然，乃许其情，顾命弟子：汝等可办种种行具。我於今日与汝共随海空智藏入极乐国，宣行法事，度脱众生，作法桥梁，作法梯磴，作大明烛，作大舟航，令诸世间并得解悟无上正真道果。
　　说是语已，仙卿童子前进作礼，长跪白言：大圣天尊识时方便，善量众生万行差品，若可化者，我大随喜，谨当庄严办种种具。於是即前，以神足力，化生四亿真仙道士，身长丈二，容仪特绝，端正殊妙，世界罕双，并戴玄冠，俱披翠帔。一一道士皆执七宝莲华，高十二丈，其华开敷，芬芳晃曜，照一国中，皆作红色。口诵灵书隐语之文，声震世界，围绕仙卿，以为眷属。既入国门，无量无边，清信士女满道迎候，散华布地，无复空缺，皆厚数尺，烧香之气蓊郁成云，结在虚空，行者清凉，兔於热恼。即於是日入宝聚城。城中有王，号曰善种，与诸眷属、群臣吏民数千亿人。善种王后亦率后宫一切眷属满十万人，设高广座，珍宝妆饰，床席帷帐，莫不奇丽。王与臣后各住一面，寂然听法。
　　尔时，天尊与诸真士登座而坐，威神炳发，超饱世界，光明巍巍，不可量极。仙卿童子即出众前，高声唱言：道在不远，若深愿者，恳倒便获。汝等眷属，今可一心，谛观身法，如幻如化，如电如风，无有的主，皆应毁灭。汝今云何溺此坏法，深着六情，不念真道。命若终毕，神魂长逝，一历三涂，渺然永绝，无复出期，沉溺苦海，痛毒无数，宁可胜言。汝等当知离此患难。说是语已，一切众会咸皆惊悸，战汗失辞。仙卿童子承此方便，即变身中作大海水，渺渺漫漫，不见崖域，以今会众置在一边，依宝聚城如旧不失，浩然迥望，见有一洲庄严极丽，宝台高峻，上邻日月，下掩云雾。仙卿童子处在台上，相好堂堂，侍卫无极。此台四面深潭无底，风浪冲天，震荡日月。仙卿童子举手遥呼：善种大王及众眷属，此大海水必能洗除一切垢障，清浄无漏，成就胜法。汝等会中若厌尘滓，乐求道法，当投此水，就我受教。於是众会不问男女，悉皆解衣，竞入於水。有至膝间，便返退者，即作是念：此大海水，云何可置，至彼岸处，未见其理，徒为没溺，无益道真。或有至腰便返退者，即自思惟：我今入水，未为过远，去彼圣人珠为渺邈，何为自溺，空丧身命。即此众中有八十万人，心自念言：我此身命，众苦之本，会自消烂，何为爱惜？长养恶源，假使不能得至彼岸，沉溺波潮，不足吝也。即纵身去得，至彼所以，不次定意，不得入於最上法门。又此坐中有大贤士七十七万二千人，心自念言：我闻经诫，从圣人教，无往不可，彼岸台上神通大力，圣德在焉。举手见招，必当见济。我今此心无所畏忌。即发欢喜，恣力投身，欻然之间，得至彼岸，以 决定力，即悟正真无为上法。是七十七万二千大德真士，既悟道已，身即光明，洞照遐外。即於是时，仙卿童子摄取神力，还复如前。悟道之人形相即异，众人惊骇，共相谓言：向者诸人投水过度，沉役深潭，即日云何翻然如此？各各嗟讶，叹未曾有，皆生疑滞：向者大海，今为在何？向没溺人，都不觉异，弥更利益。如此辈事，难可测度。设使闻其玄妙之旨，心必开悟，无复疑网。 尔时，天尊唱言：大众勿疑。向者海水弥广深远，不可测量。此事乃是仙卿童子神通所为，非为实有。欲知一切乐法轻重、度脱少多，故现斯瑞。汝等当知爱好真道，不惜形命，此处最大福果无极，不可称量。大众当知，我忆往昔，龙汉之初，有一世界名曰长乐，此世界中皆多精进，长斋诵经，终日不辗。时有天尊，亦号元始，住此世界，说灵宝妙法，亦以慈悲徧化五方，以《真文宝符》度脱一切，是诸众生并蒙利益，於后一时还长乐世界，说法教导一切世人。以诸因缘未 决定故，现大神力，举手障天，光明自隐，变作火聚，高二千丈，即化自身处于火上，以神通故，朗彻四方，莫不俱现。即於火中唱大法音：汝等大众、一切眷属，若欲得长寿，当入此火就我受法。即於尔时，有 决定者不吝形命，赴火求道。尔时，元始即於火中授其经典，隐形而去。皆得长生不死之道。汝等大众，当知圣人化物之义，其方不一，皆是度脱世界人伦。所以者何？大火洪水，其处怖畏，不可轻冒。若有众生能不惮苦，轻身重法，不吝形命，当知此人以法因缘，终无吝惜，克至道源，无有懈退。以是因缘，向入水人并得道果，良由爱法心笃实故。大众当知，往昔元始天尊即是今日仙卿童子，彼向得道七万余人良由前世乐法，赴火以 决定心永不退转。今者见海，故能投身成就无为第一上行。是时天尊说此语已，凡是向者不入水人，即发大心，悟无忧转，叹惋前时心不决定，失道宗本，追悔何益。
　　是时海空智藏即起，长跪赞叹：天尊所说妙法，探奥奇特，利益无量，一切众生得法梯磴，直至寂境。而我今者向有小疑，一切大众亦同斯惑，是以频烦启请天尊，愿赐哀愍，曲垂解释。天尊向说往昔元始出世道人，号曰天尊，此称崇高，巍巍无上，万物弘范，仙圣所挹。云何今者退居弟子，不得高位，以度世人？以何因缘降位如此？
　　尔时，天尊含笑答言：海空智藏，汝勿如此生於重疑。我当谓汝，分别解说，令汝开悟，超升上道。海空智藏，夫圣人无为，以众生故，故应有为。圣人之心，常自寂魄，以众生感故，故示形相。众生感应，因缘不同，圣人应生，其体亦异。是知圣形不可测度，随众生感应，然后为状。所以者何？众生能感此大圣师，圣师即便应以形质；众生能感此次圣师，圣师即便应以形质；众生能感此小圣师，圣师即便应以形质。圣师之心，未尝有异；众生感果，理致不同。譬如鸣锺，悬在虚空，若无扣击，声理恒存。以何因缘声理恒存？以应扣故。若有扣者，大则大声，中则中声，小则小声，而此锺中声体不异。各随其扣，发响不同。圣人亦尔，湛然之理，等一不异，随物应形，万种差别。海空智藏，当知今日一切众生感我为大师，以先缘故；感仙卿童子为次师，亦以先缘故。
　　尔时，海空智藏又白天尊：向所解说，圣人无为，缘众生心，故现有为。随众生感，所现各异。斯旨微妙，实深理赜。后说又云，一切众生以因缘故，感果天尊为其大师；一切众生以因缘故，感仙卿童子为其次师。我等今者愿闻因缘，唯愿天尊更垂分别，具通妙旨，令诸大众悉皆照了，无复疑惑。
　　尔时，天尊告海空智藏言：汝今谛听，勿得懈怠，我当为汝委曲陈说。汝不忆耶，在昔过去，万八千劫，有一世界号曰方城。此世界中有一王都，号曰妙极，即是今者极乐之国方城世界，土地平正，无有丘坑、沙砾、荆棘，四面清洁，世界纯植甘果，诸泉清池悉皆甘美。一切众生饮水食果，无有争竞。处处并有七宝之山。有欲求者，往诣此山，应念即至，无所乏少。是中众生快乐自在，无诸疾病，定寿七百，临死之日，自诣冢间，分袂而去。妙乐国土有一大王，名曰制法，聪明特达，才艺咸备，形容妍正，如圆满月，福德庄严，无处不善。王有千子，悉皆朗睿，众伎顿该，莫不了达。制法大王尝以日中谈说妙道，诸子侍卫，未尝违离。一切人民悉皆陪奉，无有懈倦。是诸子中有一王子，名曰胜因，居在第九，神秀独拔，英声盖世，是诸王子推为最上。大王讲说诸妙经典，其中众会若有所滞，有一大臣，名曰进善，常为一切有疑网故，谘於胜因，求为通释。胜因转为分别解说， 决诸未悟，悉得通了。大王若有不讲之日，进善亦能启白大王，勑令胜因代王谈说。如此经历六百余年，一切国人常发是言：我直奉接制法大王，谟训规范，通宣道教，畅说至真无为上果，虽复快乐，日闻未闻，日见未见，必当成就一切妙源。而我等心有时昏塞，生诸疑滞，或有未领，或未能释，便成愤闹，自为烦恼。赖得胜因剖析重疑，申别真理，使我等心醒然了觉，未尝一事永为暗阙。如此二圣开导我等，实为隆慈，唯愿未来长为我等作大道主。大王为尊，胜因为次，一切四生必当免於三涂、五苦、九幽之难。以是因缘，胜因王子功德报果重於制法。所以者何？制法大王虽唱妙义，而诸众生有不了者，非直不得成就慧业，乃亦加於无量烦恼。胜因王子善能除释众生烦恼，成就智因。以是之故，报果为重。海空智藏，制法大王岂异人乎？即我身是胜因王子，即令仙卿童子身是进善大臣，今汝身是仙卿童子。藉以前世，善释烦恼，利众生故，故先於我成等正真，於龙汉初说法教化，我方以今开皇之始登无上果。仙卿童子以昔佐我通微妙义，一切众生有誓愿故，是故今日从众生倾，复出斯土。汝宁生疑，遂为忘失。说是语已，海空智藏即忆前事，洗然不失，成就妙道，当於一生，获具足转，同等上力，利益众生，无有限量。
　　尔时，海空智藏复更作礼，长跪问言：天尊今说实奇微妙。未审云何以名斯经，奉持读诵，得几许福因？
　　天尊答言：此经是汝启导所成，应当名为《海空智藏》。此经即是众宝之聚，又当名为《七宝庄严》。若有世人受持此经一句一偈，供养尊重，或以，锦囊，或以绣橙，或以宝函，如是种物，贮一句一字，能供养者，此人则为水陆空行一切有识之所爱敬，无量神祇之所尊重，常加卫护，为作福田。若有世人能读此经一句之言，当知此人已入道源，於未来世必当得果。善能识读无量典诰，具解众生所书之字，诸天隐文皆悉通达，无有障碍。若复有人能诵此经一句之言，当知是人已涉道本，於未来生必当得果，善能谙忆无量妙义，诸天金书、一切真文，皆悉明了，永不遗忘。若复有人书写此经，为知此人是真人侣，於未来世必当得果，神通妙力，能宣大法，救度众生。若复有人解说此经，当知是人已入九转，於未来世必当得果，洞达玄微，晓了妙义，为一切人通释疑滞，利益无量，成就大法。若复有人恭敬此经，当知此人已入玄境，於未来世必当得果，三十二相，威仪妙体。若复有人礼拜此经，当一知此人已明法性，於未来世必当得果，金刚之身，坚强不坏。若复有人赞叹此经，当知此人已经广说无上妙义，於未来世必当得果，微妙之声，响彻无量大千国土，众生闻者悉得道要，况并能受持读诵，书写解说，恭敬礼拜，赞叹宣扬，是人得福不可限量，巍巍尊重，得证第一。海空智藏，我忆过去三千劫中，常以至心修行此法，未尝懈退。以是因缘，得今妙果无上之智。汝今应当专意奉持，成就无为最上法体。
　　是时海空智藏白天尊言：未审受持如是妙典，应有何法？唯愿通释，使未来世咸得闻知，获大善利。
　　尔时，天尊答言：大贤，汝乃能尔，为未来世一切众生扣大法锺，求无上响，实为慈悲，利益无量。我今当为说其义趣。海空智藏，此经渊妙，乃是玄都玉京一切大圣之所宝秘，珍贵尊重，难可得见。我以汝心勤恳专到，是故今日口传於汝，汝当殷重，领受勿失。若宣世人，务当选择，皆令应法，然后可授。何等世人，是为应法？应法之体，其理有六。何者为六？若有学人，从少以来，入道法藏，已经受持《灵宝真文》，善达洞玄微妙之旨，通释其义，无有滞惑，如是等人乃可授之。若有学人心不执着有为法相，善能分别第一义空，洞观法性，皆归空寂，等视彼我，无内外想；既心自了，又能教人，如是等人乃可授之。若有学人，勤行精进，昼夜不息，不息为己，专度众生，不惜我身，利益万物，如是之人乃可授之。若有学人善持戒行，威仪具足，为一切人之所师范；教化弟子，不以执着继累之心，恒以大小无为之心，授於诸法，如是之人乃可授之。若有学人行大忍辱，恶骂鄙事皆悉能受，善事归人，秽恶还以，执心洞达，不计彼我，如此之人乃可授之。若有学人善解思微，继惟念力，未尝放散，专精笃思，务行道法，通达妙相，不执彼我，如此之人乃可授之。海空智藏，当知如是六种学人，乃可授与今日所说。所以尔者，是六种人能行斯法，光扬妙教，利济众生，是故汝应授其此诀。若复有人执着有为，沉溺六触，不解建立无上法因；或於所见以自欺负，如是之人，闻斯妙教，必当惊愕，叹言非实，生诸异论，结於疑网，既不能行，又生诽谤。以是缘故，汝勿宣说《海空智藏》。此经功德，超拔群典，三清妙说、三洞至言，皆所不及。若有世人不敬斯言，轻忽侮慢，或生诽谤，称此经文非至圣说，当知此人已是三涂眷属、地狱因缘，见世必婴无量怖畏、烦恼苦毒，未来生中烧煮剥炙，备罹痛楚，不可胜记，如《明真科》孱然不失。是时天尊叹善其事，即说颂言：
　　海空智藏，大哉真士，出於此界，德行圆充，说法度人，无有量极。一切恭敬，天人赞善。能扣法锺，能击法鼓，能引法流，能宣法教。是法宗本，是法桥梁，是法阶梯，是法津液；为众生父，为众生依，为众生命，为众生体。德行备具，威容显发，言词吐纳，自然和雅。来至我所，便求上法，不辞崄远，不惮劬劳，唯法是须，余无外想。我心欢喜，即吐妙音。空有两相，晓了分别，无复疑滞，洗然清释。一切众生，皆获真果，地狱清 凉，天人圹广。此法玄赜，众生所宗；玉京上仙，皆所敬习。我今令为，海空智藏，说此深法，既度真人，又益大众。汝等当知，海空智藏，是汝等师，能为汝等，作大福业。汝等应当，恭敬朝礼，恳倒殷重，求受妙法。彼心智辩，莫不周赴。我今悉授，此无上法，凭委付嘱，海空智藏。汝等大众，及未来世，一切学人，若有所疑，可从谘 决，自然悟解，无复疑滞，稽首作礼。
　　太上一来海空智藏经卷之三竟
　　太上一乘海空智藏经卷四
　　普说品
　　尔时，天尊告海空智藏言：善男子，我於往昔过去劫时，游於光明七宝华林，与大圣众、无量无边诸天童子、威光童子、月光童子、普光童子、宝明童子、宝相童子、宝严童子、空藏童子、空念童子、空印童子、正心童子、正定童子、正说童子、正慈童子、正施童子、龙威童子、龙智童子、龙华童子、龙德童子，如是等众，无量无边，以为眷属，而为说法。
　　尔时，复有净相真人、净戒真人、净明真人、法王真人、光明真人、妙通真人、妙思真人、妙慧真人、妙行真人、普达真人、普纳真人、净香真人、净花真人、左玄真人、右玄真人，如斯等辈，无量无边，以为眷属，而为说法。
　　尔时，复有大慧仙人、大梵仙人、遵法仙人、弘施仙人、常护仙人、妙行仙人、妙相仙人、妙严仙人、妙思仙人、怜愍仙人、飞天仙人、智光仙人，如是等众，无量无边，以为眷属，而为说法。
　　尔时，复有无量地仙，供养百亿妙道地仙、受持依止正法地仙，如是等辈，无量无边，以为眷属，而为说法。
　　尔时，复有诸天道士，上相道士、惠上道士、辩才道士、勤诵道士、信行道士、持戒道士、持香道士、说法道士，如是等辈，以为眷属，而为说法。
　　尔时，复有国中大王、小王及长者、善男善女悉来诣座，而为说法。善男子，我今作是甚深正法，转大法轮，赞扬道本，宣传显说大慈法雨，汝等四众当竭身命，稽首恭敬，一心受持，请求加护过去、未来及得见在一切眷属。於是四众一心顶礼无上天尊，信心真实，常住道果，瞻仰赞叹，不可思议。
　　尔时，天尊以大慈故，徧身光明，普照十方；和合音声，唱说善言，振动国土。声如雷音，如师子吼。显照无边，慈悲降世，普润一切无量众生，是人非人，俱蒙利益。於是四众各起作礼，稽首赞叹微妙功德，现种种相，非世久闻。大众天尊，诱善趣门，显扬秘要，海空宝藏秘密法雨，洒於十方，光明之相，巍巍堂堂，如日初出，如星中月，徧照十方国土，不可思议。
　　尔时，天尊欢喜答言：善哉善哉，善男子，汝等眷属一心谛听，普行无上正真法藏，得见一乘海空智藏，以求极果，证於法身，不去不来。汝今眷属作是思惟，以归上道，得离生死千毒海水，不可思议。
　　尔时，天尊大悲熏心，以偈颂曰：
　　海空无边际，形应亦难言。真性体常住，演说常无常。
　　我今启聋盲，归命大哀尊。海空智藏故，善逝世间门。
　　能作无上药，普施穷乏鬼。智慧方便力，人天悉弘存。
　　无上正法说，受记传子孙。一乘深奥典，仙道共说论。
　　无形亦无影，能作福田根。一心思惟想，终成真果园。
　　真人童子等，宣通正法门。降伏诸异道，成就人仙童。
　　三业常恭敬，顶礼慈圣师。三世大道主，依遵随分解。
　　唯愿加摄受，通达永无碍。
　　尔时，众中大慧童子闻说偈已，一心恭敬，叉手作礼，白天尊言：大哀仁者，久远庄严；微妙七宝，光明徧照其身。善解法性，不断不常。赞叹道宝，功德无双；赞叹法宝，最为无量，功德高妙二，又赞师宝，善能开导一切众生，利益无碍，巧诱天人，天中之人，为世良医。深达智慧，善设方便。一切众生轮回供养，得获大利。岂当常久，仙度诸天。我今眷属，无量大庆，值遇希有。以是因缘，说偈赞曰：
　　大智开盲暗，一切人非人，由如慧日光，分别於假真。
　　普达平等觉，心或灭无余。常住德圆智，随行大慈仁。
　　苦恼众生性，极解登四民。游化十方界，说法令心遵。
　　本身依道惠，不犯众生神。晓了无上智，不住生死邻。
　　常起大慈故，不入於恶尘。徧设方便门，自至於法真。
　　我以身口意，顶礼无上仁。
　　尔时，天尊以大悲心，告大慧言：善男子，如是如是，如汝所说。汝今眷属，从於往昔无量劫时，汝得智力，善能解了真实医王。善男子，譬如香气，尽除诸尘。如是香气非从外来，非从种生。以是因缘，是名习气。善男子，譬如金刚，心无碍故，能除诸惑。何以故？念道真故。了除邪惑，由如香气。汝等当知，三世天尊出现妙相，放大光明，照於十方无量世界。一切众生不能见闻。善男子，譬如愚人，生便无目，虽有光明，终不睹见。不善法人，亦复如是。善男子，一切众生没生死海，恋着色欲、恩爱之情。如是因缘，是烦恼城，出处颠倒，覆盖其身，罪弥无尽，合烦恼根。我於今日、普为演说一乘法藏，令其生解，断烦恼染。善男子，譬如有人得此妙法，传与一切善男善女。以是因缘，如转轮王，未降伏者，能令降伏；已降伏者，力能守护，令不更动。譬如妙法，未破烦恼，能令破坏；已破坏者，能令不起。利益一切诸众生故，说三慧利，是方便道，令其烦恼永灭无余。於一时中，为诸众生，以一道理，为诸众生普演说之，欲令随类一切众生、是人非人，各得慧解，观了诸仙，犹如虚空；一切万物悉满其中，空常一故。善男子，是诸神尊，为诸众生，亦复如是。是神尊者，常在空寂，亦无用心，化身十方，现种种智，说法教化，利益平等；无憎无爱，无贪无欲，功德无量；利益生死，俱不能碍，成就随顺，为诸众生作一切智。 尔时，天尊而说偈言：
　　善哉真实相，因果方便异。三学及果成，智慧无方志。
　　十方诸国土，悉见童子侍。得入海空城，信益无边治。
　　此界无终始，一切法依位。若有诸道士，及诸大通智。
　　诸法依藏住，能作种子利。是名至道刚，我常为演说。
　　执持晓粗细，种子恒随流。愚凡我为说，勿执以为忧。
　　独自行无明，慈悲广大慈。方便无差别，亦名无不伏。
　　无我无相执，一期生无流。善恶无记中，我应永不息。
　　离心污不有，尘秽莫能食。无此一切处，不贫亦不富。
　　得见真实义，惑障岂相茂。常行一乘道，名体独不究。
　　精思无退转，是谓王中富。
　　尔时，方城王子胜因仙卿童子得闻天尊演说甚深微妙正法：善哉法乐，哀怜赞叹，无上大师，如是希有，如七宝华，紫金宝华，希有希有。於是方城王子胜因仙卿童子说是事已，心开意解：一乘海空，空无空性，空无我相，常乐自在，微妙具足，不可思议。
　　尔时，天尊以智慧眼，即告胜因仙卿童子：善男子，言智藏者，譬如大海，随物所来，其味常然，虽多种子之所依泊，尔时，水味不变不异，是诸杂物皆来依凑，如是海水，亦复不异。善男子，一乘海空秘密智藏，亦复如是。住於十方世界一切众生随来随去，如是宝藏，亦复增 减。善男子，如色无色，如是等界，或是有覆，或是无覆。说此二界烦恼，终不能得。善男子，海空智藏虽於生死烦恼城中，心恒思惟一乘义味，为他讲说，敷演玄义，身心清 净，亦如无色，三运颠倒，数数侵恼。如是无色，终不染着，亦复如是。善男子，海空出世，有大利益、种种功德，犹如虚空，无可穷尽，空无所有。以是因缘，空无尽也。
　　尔时，方城胜因童子稽首作礼，瞻仰导前，而说偈曰：
　　内外不明了，於二但假名，非真亦非实，为法种子成。
　　念念灭俱有，随逐至无名。决定观因缘，亦如果中生。
　　坚固不可熏，永离於色声。究竟清净法，演说为众生。
　　六识无不应，三途别不婴。念念不俱有，了见海空城。
　　内外此种子，三界无不荣。种子由相续，果熟甚充盈。
　　譬如润种子，甘露无不生。内外无熏习，岂有种子名？
　　间等无熏习，果生非复生。已作未及作，得失入魔精。
　　是我内外种，随类起有情。一说名缘识，了受诸天迎。
　　二说名受识，二趣道已倾。随说入空藏，识者法亦平。
　　达士以为田，已生亦未生。因果善知识，则离五魔城。
　　随化无穷极，非灭复非常。因果无差别，化导亦无方。
　　无心应物通，受者永无殃。种子何方作，来去说无忘。
　　若人若非人，受度岂无量。难灭复难解，演说令人弘。
　　观行人心异，法教亦不恒。清净人未灭，云舆果已登。
　　成就净土国，得见道净慧。种种愿及见，普见物无惊。
　　观行人能成，随彼意成故。所取唯有识，得道甚冥冥。
　　色识色无识，若所识不宁。后识不得生，前识独不行。
　　无身住虚空，调伏无苦婴。解脱邪魔缚，诸结不复生。
　　尔时，天尊得闻方城王子胜因仙卿童子作如是言：善哉善哉，善男子，汝是方城王子胜因童子，决辩法要。汝久积行，功业圆满，是故称之王子胜因。汝於正论第一空义，思惟海空秘密宝藏，身心不动。以是因缘，汝名胜因。善男子，汝善医方，药治有病，一切众生，若人非人，悉得利益。以是因缘，汝名胜因。善男子，汝作导师，开一乘藏，化诸众生，为他演说海空智藏，讲诵思惟秘密义味，深了通达，作大慈父，利益众生。以是因缘，汝名胜因。 尔时，天尊启齿含笑，五色光明，从口中出，徧满十方无量国土大地，百种震动，五苦咸解，地狱生莲，百苏合香，千清供水，罪者受乐，暗者光明。
　　尔时，天尊复告真士大慧童子：汝等已於第一义中，得证常乐，不可思议，海空智藏，甚深功德。我今受汝化生天王大慧，汝最不可思议，善能功德，开发法相，利益一切。善哉大慧，汝是道子，希有希有。大慧童子，真是医王，能活诸子，及医诸病。真良业田，无荒无秽。善男子，大慧，汝已入 净香园，得见一乘海空宝藏。善男子，譬如有人得度江海，不经恶风，安稳彼岸。汝亦如是，疾者得瘥，寒者得衣，饥者得食，死者还生，父母、兄弟、妻子、伯叔，分别来久，今忽相见，踊跃欢喜。汝亦如是，得法 净眼，力能无胜，智慧无碍。汝之通达第一空义海空宝藏。汝能利他，自身无损。大慧，汝等因缘久远，非是今日所可叹说。尔时，天尊而说偈言：
　　善哉海空上仙道，演说诸法得清净。
　　利益一切正行人，慈悲妙法令久住。
　　喻如明灯日月光，亦如慧眼照众生。
　　依具三解得了了，通达无碍显道明。
　　无上天尊演正法，微妙海空智藏城。
　　善哉真实应时敷，消除皮内心烦恼。
　　如是圣言微妙法，能决妙理晓众生。
　　若乱心忘作是说，来往去来不觉知。
　　善男善女咸恭敬，能显真道无上师。
　　随顺海空智藏城，演说无量善胜道。
　　智照通真理无余，分别我等自能了。
　　志心叉手咸恭敬，是我自了法叵动。
　　若违心法迷道教，若谤圣文失正法。
　　如是行人迷失趣，生落三恶道中行。
　　如衣受染净非真，如花朝明久还悴。
　　冥冥地狱五苦道，饥饿悠悠穷鬼形。
　　哭声哀声如雷电，若人非人共同惊。
　　是我大慈启弹指，三途五苦一时明。
　　得见汝等前恶因，难胜径愿除罪婴。
　　如是三涂五苦人，一时得见智藏城。
　　我说大乘一句义，常住三界为法令。
　　尔时，天尊说此偈已，即告方城胜因童子：善男子，如是经典，难可思议。是经法者，为医诸子，流通世间。如紫光华，希有希有；如日光华，月净光华，亦当希有，甚可爱乐。如是之华，甚亦难见。善男子，汝等流通，当来众生若有一人持是经者，一切大力、鬼神王等，守护其身，令无增损。何以故？如是经者，其威广远，力势强猛，如狮子吼，如雷震动，由如金刚。持此经者，大力鬼王及天魔王悉见叉手，一心恭敬，无复烦恼。如是经典，大哀天尊之所演说，一乘正教。以是因缘，利益一切。何以故？由信正教，能生正行。所以者何？能从正行，能得正果，不可思议，即得正法。是故正法久得住世。我心怜愍，无量无边一切众生，广行济拔，无边无限一切诸法。为此三量，是真实义。若善男子，汝不三量，则非真实，约於三印，道法亦令。善男子，一切有为，诸行无常；一切有为，诸法无我；寂灭无为，普令一切是诸众生得具正行，真无流惠，导成正觉，登无上道。我於今日略偈言：
　　从此及为此，由此是所说。此流说四偈，为显前因缘。守自身方便，是故说偈言。信汝因说一，信法果说二。至大乘法中，证无上智藏。略说此三法，是重说胜果。若思了义论，智藏信三宝。由是信二根，得入真实观。我故依本观，翻解摄大乘。凡所生功德，回向礼三尊。供养诸道士，降伏邪魔行，救拔众生苦，愿此法无穷。流洒於世界，法界无限量。真人行不住，能入真实观。大慧释了义，信智成二根。所备功德行，不生功德心，回向於三宝，由依智慧力。降伏诸外道，拔济三涂苦。以此深句义，普化无差别。我今重宣述，流普施群生，今诸一切子，皆获无上利。
　　尔时，天尊说此偈已，复告方城胜因童子：善男子，汝等当修真地之法，真人童子见一切法，得成道时，不增不减，如是之智，是为自在。国土自在，归依自在，所欲自在。是自在者，云何自在？善男子，初自在者，是道国土；后自在者，一切众生杂类国土。何以故？言道界者，界无所有，无染无 净，无道可增。如是因缘，故名法地。善男子，我为一切诸众生故，演说法相，愿此群生皆得成就无上道果，故现净土，名众生土。善男子，若行此行，得诸宝土，具此自在，入真法地，见海空智藏，不生不死，安乐无为。若不修行真地法者，忧悲苦恼，诸患无常，是生是死，烦恼切身。善男子，若有众生，心得见了威德智慧，能伏难伏，能见难见，能闻难闻，能修难修，一切法相得见自在，而无分别。为是义故，无分无别，具足功德。 尔时，天尊复说偈言：
　　我说真地义，希有无上法，徧满最胜理，恒流及无摄。无异无染净，种种分别说。不增减种智，自在归依义。自在业大利，修持光妙尊。空有无分有，由如世间性。
　　尔时，天尊说偈颂已，复告方城胜因童子：善男子，往昔过去，我所未证出世经法，令始得证无量因缘，有大庆悦，恒相续生，得行此经，思惟义味，为诸众生渐次成就。善男子，海空智藏为诸众生，随其根性，我以法雨、常雨，能除众生烦恼燋热，能洗众生三障垢尘，生长众生一乘善根，利益一切若人非人。善男子，譬如甘雨，润於一切，若山若泽，若高若下，是诸草木，无不蒙益。善男子，譬如稻谷，能生芽茎，长生花果，结实甘露，施於四方，一切众生，无不饱足。善男子，我今演说作善因缘，普令一切诸众生等，生长一乘海空宝藏，亦复如是。善男子，当施是法，为他演说一乘海空秘密宝藏，思惟义味，讲说空义，令诸众生，若善男子、若善女人，发回向心，於三宝前顶礼尊足，起种种心，发种种意，穷诸所有，一心恭敬，以妙宝花，以妙宝香，赍持供养，发露忏悔。善男子，作是思惟，是大利益，身得金刚，永无动转，住天中天，常乐 净土，得微妙果。尔时，天尊复以偈曰：
　　善哉善男子，方城法胜因。善巧请正法，自利及利他。
　　我今为汝说，善思善受持。若善男子女，敬仰受持想。
　　甘露徧空身，白日升天堂。若男若女等，矫心生诽谤。
　　生得赤病尸，死入无底狱。有行是经者，自净如青莲。
　　由智及信心，顶礼真实义。注道普念师，得升烦恼城。
　　以是因缘故，观法普皆空。智道是清净，为世良福田。
　　人闻智胜师，由如大良医。医治有病子，诸患皆悉除。
　　方城胜童子，无上大慧师。海空智藏故，亦如化生王。
　　是第一希有，汝等善男子。如化生大王，是因缘久远。
　　我故如是法，行善投於中。广大如空地，成就世间王。
　　清净微妙果，汝等善男子。汝为世间师，至心应顶礼。
　　求至常道果，圣道弟子众。众作世间依，为作世间药。
　　总治邪慢人，退悲舍修道。长沦三途中，万劫悔无益。
　　汝说有所利，正理非所证。真人童子等，依止日光明。
　　照了诸法相，无动及出世。我为等宣说，正法真实义。
　　亦如净日月，甚深了种种。是我依经典，能令聪慧入。
　　下心起尊敬，细密难通法。善知无碍着，利於八世法。
　　心常无染着，无碍名称说。通愍恒受持，人天普识知。
　　顶礼大师足，辩说常无常。兴雨甘露药，依止随分解。
　　犹如毛羽鸟，披阅次定城。以择摄大乘，愿此言利益。
　　流布苦海人，法人及法义。性略及广名，不净净究竟。
　　故称无等王，通达法界善。得生大道常，由缘极通法。
　　人法二无忘，由无分别知。从无倒智生，由如道广说。
　　所安立法良，正明修慧体。二智寂靖乡，由如无量数。
　　百千万劫殃，依数恒修习。今所得转王，若能善修道。
　　一念悉皆长，犹如梵天人。侍从天尊力，普现种种门。
　　得种常无量，在道方便中。通达永无相，名义互为客。
　　真人应习常，二观恒思量。登彼亦无弘，从此生实智。
　　得离於尘增，若见诸非有。得入於无崩，真人常清净。
　　不悦亦不荣，舍离外尘相。得入智藏城，入所取非有。
　　次第方便生，利益无有碍。
　　尔时，天尊说此偈已，语胜因言：善男子，若有众生观诸法空，一切空性，空性无我，亦无世界，亦无空空。譬如众生，欲观诸色，前色已空，后色亦空，是名空空，须臾之间复无量烦恼，亦复如是。善男子，先修小道，小道既空，次修中道；中道既空，次修上道；上道既空，以是因绿，是名空空。以是空故，常乐无为。善男子，譬如金师冶炼真金，先除粗垢，次除微尘，后得名为百炼真金。善男子，冶炼身心，求无上道，亦复如是。善男子，说名方便，由此无定，以无定故，真人童子随欲成就微妙道法，缘境如意，能得久住。善男子，未得令得，已得令满，已满不退。见在当来，所有受生及行如是处，多得利益。善男子，一切众生及行如是，具足功德。天尊出世，得闻正法，名胜生处，此由定故。真人童子於胜生处，得取住舍，随意运用，无退无转，声徧二乘。一切众生，若人非人，同心瞻仰真人童子最胜生处，必得自在微妙国土，化於他土，无去无来，无生无灭，自在无碍，舍生欲生，生已称住。善男子，随住久近，舍生舍灭，随其生生，欲生欲灭，随引分别，能令无碍神通力故。善男子，一切众生无边世界住烦恼城，各求生生，贪欲爱色，以是因缘，生灭灭生，常生常灭，轮转生死。吾当爱故，故现无碍，真人本愿，力无分别，神通如意，为诸众生说大法要，普令众生，未见未闻，令得见闻。於是天尊以大慈悲，即便敛容，观察机缘，各随其感，则放光明，照於十方国土世界，令诸有缘一切众生成就其心，安稳听法；故放光明，照於囚徒、饿鬼、地狱，若亲非亲，悉皆瞻见，一切众生悉从光明得见十方九幽地狱。复见天尊演说法音，声徧虚空，作诸天人，化度众生，随其机感，普现威神光明。天尊坐宝莲花，种种光明，而为说法，为度众生，由如大惠，徧无量界，现种种身，度一切苦。是诸众生，悉皆随意听受正法，微妙一乘海空智藏，功德巍巍不可思议。善男子，威神之力，随识转变，迅若电光，往还速疾，无可比类。若有一人得睹真境，寂静无为，於一念间发无上道，心更不退，一切罪垢悉得尽除。善恶之业皆由於心，由心既空，心识亦空；心识既空，转变亦空。以是因缘，心识速变，过於疾风，难见难闻。此由心识所为之处，随念即成。如此心者，观无有我，乃能包含。善男子，由如镜像，大小俱照，无不睹见。我心观见，亦复如是。一切之有，甚多甚多，皆现身中。善男子，迷惑众生守迷不返，牢着妄说。我即观机，如金刚护，令知宿命，因果因缘。或生饥馑，世有疾病，有疾医治。亦如真人所受安乐，普令一切诸众生故，平等皆令。善男子，若有信心，於善无厌，但为求法，无所爱惜，我当助劝，为说一乘海空宝藏，消除众生烦恼火城，如火炽盛，难当无敌。若有众生求欲圆满，心无疲倦，除恶进善，一心受持，於恶知止，於善无厌，法相如是，我当为说。善男子，汝今眷属，应当一心发大乘智，离有离无，以是因缘，有无空 净，是灭本识亦空，本识空故，法相续生。善男子，若有众生能如是者，即破诸惑。所以者何？大哀天尊随於众生一切根性及烦恼性，为在种种微妙法相。若人非人，若有一人执心空见，空法不离，疑惑正法，於中现世空无所得，若观此法，说同一真，亦如一味，现世得安，成就道果。
　　尔时，天尊复告方城王子胜因：善男子，汝於往昔无量劫时，修行一乘海空智藏。以是因缘，乃於今日得证一乘海空智藏微妙功德，真是医王，希有希有。汝名胜因，有善方术，医治诸子，解说善根。以是因缘，汝名胜因。善男子，汝有广愿，具足功德，云何广愿？一者常愿，愿大供养，常以供养於彼胜福及法师说。二者常愿，愿我是等一心受持胜妙正法。三者常愿，转大法轮，愿於大众常转法轮。四者常愿，心修行愿，愿常说法，一切圣贤、真人童子，普得闻见。五者常愿，成就国土一切众生，当得安稳，三乘善根。六者常愿，承事心愿，愿大哀天尊住於诸国，见诸道士常恒恭敬，听受正法。七者常愿，得 净土国，安立法教，修行护念，一切是诸众生当得安稳。八者常愿，不离一切诸众生等，不离仙道，真人童子同意勤行。九者常愿，利益一切，普蒙荫覆，无有空过。十者常愿，了觉正道，化诸众生，同得正果。善男子，如是十种微妙上愿，能修之者，至登胜地，至得成立。何以故？如此愿者，真是同得清 净国土。善男子，我已得之清净国土，故出离於生死秽土。善男子，亦如龙王十二缘生，或生不生，或不生生；或生生，或非生生，或非不生，各随物宜而为演说。善男子，复有缘生，有法名染，无法名 净。善男子，汝今当知无上真事微妙正法，说真说实。云何而言说真戒者？善男子，是真戒者，《八素》、《四明》俱归是一。汝今眷属皆应观之，是经探奥，汝谛受持其中微妙细密之意。一清 净戒，即是性戒，自性恒净，能持已犯，已发露心，还受清净。汝等次观一信清净，二心清净，三身清净，发无上道，身心清净。始是明行，众行之宗。得清净故，以大慈悲，故起众行，了见道法清 净无碍。由实晓明，微妙之宗，通达真理，境智无差，即名为道。所以者何？达真道故。道应化身，当授学师。善男子，受持正教，修习正行，如是之子，名为无上第一导师，普令众生得成熟之，晓了道相。种种念愿，使诸众生求觅真一自然道果，使诸当来一切众生乐弘上道，演说一乘海空智藏，使诸众生起平等利，希有希有，心住功德，坚固自身，离於五尘，舍爱着心，守护根性，住无上天常乐之地，安稳不动。善男子，若有一人舍爱着心，守护六根，不令作恶，当令此人住四念果，於念通了甚深妙法，不起疑谤，心如莲华，色中鲜明，不着诸尘，生爱念想。若观此色空无所有，犹如化生大王王子，诸德清 净，生道国土，有能摧伏，以威德力，求法出家，身心清净，离烦恼城，登上方界，亲侍神尊，深了诸法空净非有，亦非有净，非不有净。何以故？一切众生未得空解，二观有故，未得微妙深定慧力。善男子，汝今眷属既得出家，汝於所得深妙法中起爱着心，由爱着故，不得清 净。所以者何？清净正法无所有处。若执诸法有他异相，则起爱着。善男子，无有是处。是爱着者无明想行，作意名行，行即是业。真人童子正修六行，观於生死，未能舍离。无量功德，由多修行，厌离诸恶；有为生灭，起厌离诸恶；有为生灭，起厌恶想。此想如空，无有是处，不能久住。一一诸法，皆有异义，未能了知。一切众生言语不同，所因各异。善男子，道以法门，摄法品类无量无边，或以五荫，以为法门，摄一切法。众生根性，如在掌中。钝根众生，不能深受。真人童子以善法力，说此深法，令其能受无上正法。说无量义，善巧方便，威德自在。复以无量微妙正法，教於一切无量法门。以是之故，无量无边。名由句义，亦复无量无边。微妙句义，以成众生无上巧言。於不难法而生难想，立一切难，令彼受屈而不可答。若有答言，令彼得解。海空道果，以法为身。云何法身？有多种义。所说一切三世诸法，如有如无。善男子，是方便门，是大慧门。若有众生未有信者，以教一乘海空智藏，宝而持之。未种善根，以爱慈之，坚固善根，普得成就，利益一切未成就者，令得成就；未解脱者，令得解脱。故以方便设於世间。善男子，犹如大慧，增长功德，能利善力。汝能善劝一切众生甚多甚多，勇猛精进，强求发愿，烦恼永灭，灭不复生。善男子，光严智胜，汝亦希有，法地国王亦名希有，化生大王亦名希有。和合善根，大慧众生，世间希有，海空智藏亦名希有，善种大王亦名希有。於是天尊以大慈眼而说偈言：
　　方城法胜因，以法有种种。故於天中天，无所有之法。
　　善哉微妙法，观色自性空。大空及小空，俱是无所有。
　　本来非有法，众生妄想故。如是於诸法，方城法胜因。
　　一切众生类，心分别所依。如空无空有，无作亦无得。
　　不由如空空，是色空非色。则生无分别，无色无空法。
　　故色即是空，若色与空异。空体则不成，云何成不成？
　　譬如有为法，与常相不异。若能分别性，说此即是空。
　　空则是色空，云何色空空？色相无所有，则是有是空。
　　色空即是色，无有无分别。此空即是色，空色空空空。
　　实性不可说，由如净土生。非离色有空，故空不成色。
　　色体如虚空，故名为空空。若空与色异，缘色不同真。
　　无有成圣义，空不能遣色。无离凡夫义，若与分别相。
　　即生不净品，若与真实相。即应成净品，故不可说空。
　　有色何为色，唯有名是色。大哉善男子，若离名空色。
　　实无本性空，是自性无生。无灭无深净，此色无所有。
　　有生即有染，故色无别相。以无所有通，对假而立名。
　　是虚假所作，对诸名分别。一切法本空，由假立容性。
　　随缘说诸法，如此一切名。真人了不见，不见亦不生。
　　是名无等双，以此说为因。无分亦无别，灭诸分别惑。
　　名与法不异，一切诸有法。是色空非空，出则为种子。
　　入则无性生，有此无相理。方地金刚眼，於名前无智。
　　多名及不定，成义由同体。多杂体相异，以无相已有。
　　无染而有净，是故譬如空。以是空法空，无自无他性。
　　真实性亦无，譬如镜中像。所见无所有，善恶身业生。
　　色以影随形，如响相往来。譬如光影响，由如水中月。
　　水中无所有，寂静心亦尔。故说无有譬，由是无上道。
　　善巧於世间，善哉大圣师。分别说深隐，得悟一乘人。
　　尔时，大慧得闻天尊说此偈已，即问方城胜因童子：大哀天尊慈悲法雨，说此句义及说法处。善哉，方城胜因童子，大慈天尊云何义故作如是言？天尊处处，经历诸天，云何不见生死？过去依他性中依真实性，生死来往，无差别义，辄欲谘问，未敢有言。善哉，真人方城胜因，唯愿仁者与诸大王往诣尊所，请问疑惑，其意云何。
　　尔时，方城胜因童子答大慧言：善哉，法师。我常思惟微妙正法，希愿弘持。今汝赐问，唯在上仁。於是善哉，相共驰往金光宝明信胜法王天尊座所，作礼恭敬，白天尊言：唯愿天尊哀愍答我。
　　尔时，大慧又复白言：一切众生，有缘无缘，从何而来；有常无常，从何而来？空有之相，离常非常，文理相离，不见色有为有色耶，为无色耶？
　　尔时，天尊欢喜答言：善哉善哉，善男子，汝今所问，实无所问；汝今所说，实无所说。汝今谛听，依位而坐。我当告子本昔因缘。善男子，於无常处说非常法，说非无常，非常、非非常，依无相义演说常道，是名无常。善男子，依他性相，由真实性；分数常住，由分别性。故性亦无常。由二性分，非常、非无常，如是义说常、无常无二，苦、乐无二，善、恶无二，空、不空无二，我、无我无二， 净、不净无二，性、不性无二，生、不生无二，灭、不灭无二。何以故？由於是等差别见故，见常无常，见乐不乐，见净不净，见空不空，见性不性，见苦不苦，见灭不灭。以是见故，和同一见；以一见故，见无所见，亦无无见。无见之见，随於众生。说常无常，决了二性，寂灭来去。 尔时，天尊而说偈言：
　　桥梁善男子，大慧无上师。诸法实希有，如彼种种现。
　　众圣之所尊，由此法非法。无此法非法，无上善男子。
　　是义无为法，故说无二义。依一分说言，或有或非有；
　　於二故说言，非有非非有。显现故不无，是故无说常；
　　显现实相故，是故说非无。由自体非有，自体不住故。
　　常取不有法，三性成无住。田无性故成，前为后依止。
　　无生灭本净，及自性灭度。一心如青莲，愿得真金花。
　　无为七宝光，常住法王所。不入退法轮，愿生难胜地。
　　永保无为生，皆成无上道。
　　尔时，方城胜因童子得闻天尊说此偈已，谓大慧言：大哀天尊以大慈悲，成就一乘海空智藏无量义味，假於言说，令悟众生。我今思惟，希有希有。天尊善能说诸法相，非有非非有，非无非非无，非说非非说，因缘和合，开方便门，示导众生。以是因缘，不可思议。至道虚无，无所得故。譬如揳用，用声止声。何以故？譬如为病，因病服药，调养身心，病瘥药消，空无所有。
　　尔时，大慧复谓言曰：大慈天尊说诸法相，不空不有，不常不灭。今我等辈知空有耶，不知之耶？譬如有人执平等法，演说彼此，空无有处。天尊亦尔，平等法身，安置心中，故说如是。譬如有人，说昔是今。天尊成就，平等为意。譬如有人，有一金钱，以此金钱营觅得千，非不得千，非非一得。天尊亦尔，如一金钱得千万钱。如是之相，譬如有人诵持经典，所得功德，百千万劫。以是一切功德千万，亦复如是。得一金钱，用千万钱，亦复如是。若有男女求道亦尔，能行小善而有胜报，由谁发愿，於安乐道，国土清 净，往诣受生，具十想念，成就其心。若有众生，成就天尊，先为赞叹，布施功德。若其有人，或为财宝，毁此财宝，有悭吝心，不依道惠，设善方便，令诸一切万物众生不违道教，亦复如是。
　　尔时，方城胜因童子而於尊前作礼，叉手说偈颂曰：
　　天尊大哀母，善说无上义，言熏习所生。一切有诸法，如是果报成，若人若非人，受道自然生。故说梵尊师，疾成海空兵。从有相有见，应知法入明。依他中分别，非无真实情。故不得此药，我法普等平。奉道住功德，善有众义荣，俱发智慧道，咸登太上京。
　　尔时，方城胜因童子说此偈已，谓海空言：大哉真士，因缘久远，身有光明，自在神通，出於世间，德行圆满，不可叹说。众生染溺，以何根性作如是难？入以不入，出以不出，爱着两边，其事云何？
　　尔时，海空智藏答胜因言：大士仁者，入无有二，见法平等，非一非非一，以兹诸法，无有是处。何以故？破诸魔邪，降伏一切邪心外道，於是功德世间无有，天魔外道说於正理。天尊所说，微妙正法，安立自法，亦无有定。何以故？大哀天尊所说本性无上正道，所说正法，不可转变，不可破坏。何以故？智慧圆满，一切天魔、异见、外道，邪心执着，障於大法，起见有心，破於大法。以是因缘，盛光童子现种种身，而为说法，度脱众生，显现功德，谓以无我故，显现清 净微妙功德。我无有量方便功德，如世间法，上界为胜。善男子，我说法教，谓穷生死。能生一切众生善根，利益安乐，无碍功德。大哀天尊住以法界，无为胜法。善男子，法界有二：一者染界，二者无染界。无染界者，清 净最胜。何以故？大哀天尊穷生死际，利益安乐，功乐无尽。尔时，海空而说偈言：
　　能持大爱法，随顺於善根。非自亦非他，有益有增损。天尊於何处，说此诸法相？此界无始时，一切法依止。若有诸道上，及有得灭度，如是本非本，希有亦希有。
　　尔时，海空说此偈已，复问方城胜因童子：说言道士、一切众生初不了达，无明为尽，贪爱所缚，或随流接，有时畜生，有时鬼道，有时人道，有时天尊，有时天真。诸道士等，虽得出家，颠倒邪见，不觉不知，於世间中如是受苦，增长贪爱，恒受罪谪。是诸道士何因缘故，不觉不知？
　　尔时，胜因童子答海空言：善哉真士，是诸道士虽得出家，爱诸执着，奸诈炽盛，多畜奸盗，而言出家，希求名利，欲入供养。善男子，如是因缘，恒受罪谪。何以故？出家在家。善男子，如是之人，恒受罪谪。天尊说言，作如是意。善男子，有德道士无所爱着，求於胜法，观一切法无常境界，空无所有。如是出家，与善因缘。善恶因缘，各随所趣，不关他人。善男子，天尊说言，此识诫者依持是处，恒不舍离，无有是我。何以故？空空法故。恒河上沙，诸是功德，亦无有着。善男子，若真人藏，有了不了，无有处处。大哀天尊秘密宝藏，非非有无，亦非有无，无有是处。善出家者，依止是处。非出家人，着识多行，奸诈妄语，归恶趣门，自着自缚，不问外集，苦哉叹言。一切众生，皆悉如是。胜因童子语大真士海空智藏作如是事，答曰：不也。真士大师因缘广远，今日欣勇，无上大师，无量眷属。汝能发念无上道心，不可思议。
　　尔时，胜因童子於大众中仍说偈曰：
　　诸法依藏住，一切众生识。故名可利耶，我为人演说。
　　执持识深细，法种子恒流。於凡我不说，彼勿执为我。
　　如非一切行，一切行不知。真人於善识，则离除五识。
　　若对治转依，非灭故不成。果因无差别，於灭则有遇。
　　无种子无法，若许为转依。於无二无故，转依义不成。
　　无余心转法，以何方便作，而到海空藏。
　　太上一乘海空智藏经卷之四竟
　　太上一乘海空智藏经卷五
　　问病品
　　尔时，海空智藏即起於座，安心正礼，白天尊言：天尊今者离众恼病，患苦无常，无复生死，常乐清净，微妙具足。大慈天尊，云何众生有四种病？云何四种贪爱声色、愚痴憍慢，是诸病因？使心狂醒，迷闷乱动，则有病生。何以故？贪发身病，爱发心病，身心等病，四百四病，皮肤损瘦，心情驰闷，五脏殊乖，小便淋沥，眼耳疼痛，腹痛背病，四肢百节、习习疼痛，如是种种身心诸病。大哀天尊无复有病。是故我今见诸众生，若人非人，悉皆有病。如是等病，我今亦病，腹病心病。唯愿天尊哀愍我等，说诸医药，疗治当来一切众生，未见者见，未闻者闻。
　　尔时，天尊赞海空言：善哉善哉，善男子，汝善知时，为众谘请，怜愍众生，故作斯病。欲遣病者，请我医治。善男子，汝等已於无量劫中修行大慈，常以爱念，利益众生，不令苦恼。施诸病者，种种医乐。云何於今自言有病？善男子，为见世人腹病心病，及皮肤损瘦，便大忧苦。为治诸恶，新学道士贪畜一切不 净之物。汝实无病，欲令一切愚痴众生而共回向一乘海空智慧宝藏，为除众生诸烦恼障、贪欲、瞋恚、愚痴、忿怒。善男子，真人童子修行大慈，施给一切病者医药，常作念言，愿诸众生永断诸病，得成真实金刚之身；复愿一切无量众生恒值妙药，断除一切聋盲恶病。以断病故，得智慧药；以得药力，断除一切诸恶毒恼。是诸众生於智慧药，生不退转，速得成就无上道药，消除一切重见烦恼，勤行精进，成就天尊智慧之心。作平等药，普治众病，勿令众人生诽谤想。以平等药，药根药树，药茎药叶，是平等药，疗治一切诸恶重病，诸恶重见，诸恶重恼，诸恶重心，复愿众生出烦恼城，离於爱狱，成就天尊 净明光智，入於海空秘密宝藏。善男子，真人童子已於无量十方世界国土发弘誓愿，愿诸众生离诸病根，病树病枝。是诸病病，空净清凉，常乐自在，微妙具足，等无等相。
　　尔时，海空白天尊言：云何我病而言无病？我今思惟，世间有病，不能坐起，俯仰嵬嵬，食不通进，浆不下入，口不能言。如失教儿子，修治家业，於时宗亲、父母、妻子、兄弟、知识各各周竟，生必死想。天尊，我今亦复如是。我见众生住烦恼城，但见铁丸炎炎彤彤，饿鬼仰天，哭声隆隆，饥则食炭，渴饮火精，狱吏牛头，目如明星，手持铁叉，绕镬汤中，手捉脚踏，内於镬中，身骨糜散。以是因缘，我见生病，腹病、心病。云何天尊说言无病？ 尔时，海空说是语已，即於尊前作偈，请曰：
　　大慈大德尊，三界仰希有。愿为演平等，智慧药树根。
　　我今诸病子，朝夕保难存，腹病心转侧，神气甚昏昏。
　　下愚凡夫见，岂识良药门？如盲不见道，进尺不知寸。
　　虽有四衢路，随意任驰奔。三世慈悲父，常说智藏门。
　　烦恼四病起，身散神魄魂，冥冥地狱下，焉能见子孙？
　　日生日复死，永别长乐尊。吾愍诸众生，启请平等药。
　　若人若非人，服者得长存。喻如甘露雨，柯叶悉沾恩。
　　萌花根枝树，果熟随人吞。唯愿太上尊，演说一乘道。
　　是诸冥冥苦，睹见失迷怨。故哀当来众，顶礼忘魄魂。
　　但见饿鬼子，三涂觅子孙；牛头曳入镬，狱卒铁叉翻，
　　哭声如雷霆，骨聚成昆仑；饥则食火炭，渴则饮火精。
　　唯垂大慈教，普出地狱门。是诸众生等，稽首无上尊。
　　尔时，天尊大慈熏心，答海空言：善哉善哉，善男子，汝善知时，为众谘请。是诸众生，各从念生种种分别，於分别中求种种色，求种种声，求种种香，求种种味，求种种触。以是因缘，眼病、耳病、腹病、心病、身形等病，四百四病。汝欲随顺一切众生，欲利益故，作偈谘请。於是天尊正几而坐，头面熙怡，如红莲花；容貌端严，如日月光。於是天尊放大光明，徧照虚空。是其光明，逾百千日，照於东南西北方、四维上下、一切诸国，他方世界，惠施众生，平等药炬，悉令得灭四百四病，令诸众生安住不退，得平等心。
　　尔时，天尊静处思惟，现微妙色，七十二相，八十一好，庄严其身。尔时，身上一一相好，出一宝花，其花微妙，各具千叶，纯红莲花，瑠璃为茎，珊瑚为枝，琥珀为根，真珠为叶，形相挺特，犹如宝幢。是诸宝花，复有种种杂色光明，青黄赤白红绿朱紫。是诸光明，普皆徧照无明地狱、无间地狱、呼嗟地狱、号涕地狱、火车地狱、火床地狱、铁丸地狱、铁镬地狱。 尔时，狱中复有饿鬼，独形饿鬼、独体饿鬼、独骨饿鬼、独触饿鬼、枯形饿鬼、枯皮饿鬼、枯骨饿鬼、枯肉饿鬼、空食饿鬼、炭食饿鬼、无形饿鬼、涕哭饿鬼，如是等鬼，常受寒苦，逼恼无常，头面破裂，身体毁碎，更相残害。是诸饿鬼，遇见光色，如是等苦，亦灭无余，即得调伏，和温臑适。亦见光中海空宝台秘密之藏，说言众生、是诸饿鬼皆有道性。 尔时，饿鬼闻是语已，各各忏悔，即便命终，托生人天。是诸地狱悉皆空虚，无受罪者。唯有不信、诽谤一乘海空智藏，饥渴逼切，於此狱中百千余岁，未曾得闻甘露之名，未曾得闻甘雨之润。当尔之时，地狱空虚。 尔时，光中，复有百千真仙、童子各各手把金莲玉花，一一莲花皆有道士，庄严最上，世之无比。
　　尔时，花中真形道士、真相道士、真惠道士、法喜道士、法成道士、法解道士、法泽道士、法真道士、法乐道士、妙严道士、妙心道士、妙见道士、妙苑道士、妙花道士、妙相道士， 尔时，道士，各共集会，或行或坐，或卧或住，各奏妙音，吹凤笙、琴、筝、筑、箜篌，凤凰、孔雀、狮子、白虎，啸歌邕邕，音声和雅。是男是女，莫不寻声，得见地狱、畜生、饿鬼，若人非人，悉皆欢喜。
　　尔时，天尊为诸众生说一乘宝藏，或说三洞明科，或说丹书，成就三乘，利益一切。或说出家，坐於空城，七宝庄严，转妙法轮。转法轮已，是时国人、一切众生悉皆得益，盲者见色，聋者听声，痖者能言，跛者能行，贫者得富，贫富齐等，不信者信。如是众生，无量无边，修行一乘海空之藏。
　　尔时，复有天龙鬼神、虚空龙鬼、猛马八威、羌胡氐老，若人非人，悉共同声，如是赞言：善哉善哉，无上天尊，多所利益。说是语已，踊跃欢喜，或歌或舞，礼拜恭敬，围绕赞叹，烧香散花，幢盖伎乐，种种音声，微妙具足，振於座所。供养天尊、大慈天尊，哀愍我等，生居边地，有人之形，不具种智。云何海空乘七宝台，为诸众生说一乘智藏？如是希有，难见难闻。云何说言我身亦病？唯愿天尊分别解说，令众见明。
　　尔时，天尊答天龙曰：善哉善哉，善男子，汝已具足智慧甚深，能为净供，种种香花，种种甘味，种种伎乐，种种宝幢。善男子，汝已成就智慧辩才，已曾供养无量无边三世天尊。是故汝今善能香 净，种种供养。善男子，我於过去无量无边，幽幽冥冥，龙汉、赤明，随劫出号，无名无形，为诸天人说是一乘海空智藏，开示分别，思惟义味，为众敷演，读诵书写，装演绦轴，流通徧於十方世界，一切众生悉得利益。善男子，我从是来未曾有恶、烦恼业障，未曾诽谤，未曾不信，未曾违逆，未曾破毁。从是以来，身心安乐，无诸苦恼。善男子，汝等众生住烦恼城，多诸病恼，腹病心病，不知一乘秘密之藏，随语方便，谓言海空腹病心病。天龙汝言，海空智藏是大法师，为众说法，而海空者，实非海空。天龙汝言，海空智藏，而智藏者，实非智藏。天龙汝言，海空智藏是真是仙，而海空者，实非真仙。天龙汝言，海空智藏是人是兽，是鸟是虫，是草是木，是水是火，是石是土，而海空者，实非人兽，实非鸟虫，实非草木，实非水火，实非土石。如是等说，皆是海空秘密之藏。善男子，汝言海空犹如海水，而海空者，实非咸味。汝言海空犹如父母、兄弟、妻子，而海空者，实非父母、兄弟、妻子。汝言海空是大船师，能度大海，而海空者，实非大船，非度大海。汝言海空腹病心病，而海空者，实非病病。汝言海空住七宝城，而海空者，实非住住。汝言海空启请药方，而海空者实非启请。以如是空，是海空智藏，是海空城。
　　是时天尊说是语已，座中众生，若男若女，发平等心，善能修治身口意业，当舍命时，亲嘱父母、兄弟、夫妻，当取尸骨，或於水中，或於火聚，或於山野，豺狼虎豹，鸱枭鸳鸯，竞共食啖。是其魂神心意爽识，即生善道、人中国王，化度一切，普天治人，善心供养一乘海空智慧宝藏。
　　尔时，国中有一长者，名曰法胜，而於座中四大疼痛，倚卧床席，终日终夜，不索饮食，命似欲终，家亲、妻子围绕涕哭。长者嘱言：汝勤家业，慈心布施。今我病源，将似命终，但生老死，死何可辞？於是妻子闻是语已，加复号叫，动於座所。是时众中若大若小，各共弹指，唱言海空秘藏之力，云何众生悲心切恸？ 尔时，长者忽便瘥愈，如非病时。於是长者心自念言：一乘海空威神之力，巍巍堂堂，三界奇尊，难可思议。我今思惟一乘海空，是我形寿，是我命资，是我惠饭，是我法浆，我当云何？於是即选家亲、子孙，若男若女，聪慧上哲，一十三人，遣令出家，修治《一乘海空智藏》，烧香礼拜，书写读诵，思惟义味，为众敷演。复以金车、银车、玉车、珊瑚、琥珀、真珠等车，复有米仓、盐仓、五谷诸仓，绫罗、锦绮、纹缯等彩，悉皆布施；牛马驴骡，四散游意，造诸灵台七宝明观，房廓重阁，前堂后堂，前殿后殿，七宝九重微妙灵台，七宝九重微妙楼阁，四方重迭。筝筑箜篌，音声相和，隐隐阗阗。於是国人，或老或少，经过靖所，各自叹言：善哉善哉，功德巍巍，难可思议。於是诸人各自发心，修造观舍，或大或小，随力供养，殿堂宝台，楼阁房廊。於是诸堂复有明师，集众讲说一乘海空秘密之藏。
　　尔时，国中，若男若女，有善心者，读诵《一乘海空智藏》一字一句，一行一偈，称其名号海空智藏者，如是诸人，即得人天，逍遥欢乐，不堕地狱、畜生、饿鬼，离众恼疾，入一乘藏。是名希有称其名号。善男子，若有众生闻经名字，闻已敬信，如是诸人，所有一切烦恼重病，皆悉除灭。不信诽谤之罪#1譬如妙药，虽能疗愈种种重病，而不能治已死之人。
　　尔时，海空白天尊言：云何灭罪，断除诽谤不信之人？云何得善，随作随受？云何平等一心修行一乘宝藏？
　　天尊答言：善男子，云何随作随受？善男子，若有众生发露忏悔，从生死际，所作诸恶皆悉发露，至於无罪。以是因缘，是名所受。善男子、譬如大王巡行正路，其中空城悉皆逃走，如是发露一切诸恶，亦复如是。善男子，云何不灭诽谤者？若有众生，不信一乘海空智藏，作憍慢心，虽作众恶，於是作恶，永无回向。以是义故，不入一乘，不灭诽谤。善男子，纵使一心，无量众生一时得入海空智藏。以是因缘，不见一人诽谤不信，得入一乘海空智藏。以是之故，不信之人，不灭诽谤。
　　复次，善男子，云何平等一心，修行一乘宝藏？若有众生，或行或坐，思念大乘，不见我相，不见他相，不见大相，不见小相，长短白黑等相，如是，之相，亦无相想，平等一乘，犹如虚空，无大无小，无圣无凡。何以故？若有人言，是我身者，即是道种，即是道性。有道性故，身中即有七十二相、八十一好。是故我说不异圣人天尊金口玉简之说。善男子，若如是说，即是海空，即是智藏，於无量劫离诸烦恼，得见海空平等之相。何以故？我今所说，实无我相，亦无我我，亦无我所。以是因缘，随文而说，究竟平等。善男子，譬如伎师，种种巧作，随其王命，往他国土，丧其身命，亦不敢违。智者说言，一切众生皆有道性，故随缘而说，不惜身命，亦如伎师，不违王命，亦复如是。
　　复次，善男子，若有众生不信一乘海空宝藏，谓言不善，非彼所说，非真实言。善男子，若有众生作如是说，是恶知识，是大五逆。如此之人，不可亲近，不共居止。何以故？此人现世即得虫癞疮烂之病，虫臭流出，脓血流出，或大或小，悉皆远离。善男子，若有众生闻一乘经，心生欢喜，弹指赞叹。如是之人，从天上来，形相挺特，动为法师，众所归仰。如是之人，即离烦恼，出生死身，得金刚身，白日升腾七宝玄台。善男子，若有女人得见一乘海空智藏，即便恭敬，烧香愿念，一顷之间见得转身，变成男子。善男子，此经威神，能为一切有形、无形，有命、无命，未发心者，皆令发心；未安乐者，皆令安乐；未升天者，皆令升天；未离苦者，皆令离苦；未得道者，皆令得道。
　　尔时，海空白天尊言：云何而言未发心者皆令发心？
　　天尊答言：善男子，譬如人梦。若於梦中，梦堕地狱，受诸苦恼，即生悔心，哀哉我身，自招此罪；我今得脱，必定当发大慈之心。我今所见，最是苦切，觉时已知无上正法。有人威神，能为我等渐渐成就。作如是念，是名发心。善男子，若有善心清信道士、若男若女，及诸天魔异道，善能发心，受持《一乘海空宝藏》，读诵书写，思惟义味，为他敷演，令诸众生当得解脱，离烦恼城。善男子，彼天魔者，常受大王种种供养，象马车乘，国城妻子。为王说言：我往山所，见一老公，为众说言无上大道，我今真法都无是言。大王今闻老公幻术，或於人民、八方贤士共来集会，我今与主共化众生，王若不遣，国当破坏。
　　尔时，大王得闻是语，即於夜梦山中老公，是王亲父，欲为大王说一乘宝藏。王悟之时，思惟一乘，其义云何？即白大师，今王得梦山中老公，欲为大王演说一乘秘密之藏。
　　尔时，天魔卑颜答王，国当欲灭。王心散乱，於是天魔即现神通，风雨洪灾，七日七夜，雨当不息。王大惶怖，即白师言：王今邪梦，心亦不动。唯愿圣师为除灾祸，举国奉乘，不敢当违。
　　尔时，老公体放光明，徧照诸国。复以手指於天魔所。尔时，邪徒即灭神通，风散雨消。王大欢喜，即便顶礼，白大人言：王今小智，不睹天颜。虽奉天魔，常念慈尊。昨晨梦中，有人为王说一乘宝藏。未审一乘其义云何？王师天魔常以说言，世间无常，是生是灭。以是因缘，国城妻子，象马车乘，悉皆施散，冀当常乐，离苦无常。
　　尔时，老公发微妙相，现真童子，七十二相、八十一好，光相挺特，答大王言：我今愚劣，识不及远。常闻海空一乘智藏，无彼无我，平等虚空；三清众圣，念念无常。云何俗行即是生灭，三界无常，何以故？有常无常，有生无生，絓是诸类，一时荡灭。云何有常受无常施？若有无常施常乐者，以无常施求常乐异，常无等常，云何而言俗行无常？善男子，譬如乘船，船主欲没，心专念言，莫逢风浪。而有二人，白其主言：请度彼岸。船主思惟，我船天静可度，即载二人共到彼岸。往於水中，即便覆没。善男子，天魔度王，亦复如是。虽受王施，国城妻子、象马车乘，而同与王堕无常道地狱之中。
　　尔时，天魔闻是语已，心生惭愧，专注道前，听一乘智藏海空之味，即便叹言：善哉善哉，是我真父，是我真命。我今云何复以国城七宝之具、种种布施建大斋会，尽心受持海空之藏？ 尔时，四众闻是语已，心大欢喜，稽首道前，各还本座，一心谛听。
　　尔时，海空智藏从座而起，安庠雅步，从容无畏，犹如狮子，在七宝林稽首作礼，上白天尊言：如是经典，微妙宝藏，种种功德，种种智慧，甚深微妙，不可思议。大哀天尊，是我今者一切众生烦恼障重，造三恶罪，生不信想，谤是经典。如是诸人，悉有道性。云何复言堕於地狱？若使是人有道性者，云何复言无常苦恼？若有众生断善根时，是名三恶。若断善根，万物众生所有道性，云何不断？道性若断，道性#2云何复言常乐自在？如是等辈，於事云何？若决定者，云何得成人天上道，乃至下仙、真人、道士、大慈天尊，若人天道至下仙道是决定者，亦不应得成就天尊一乘海空秘密宝藏不动之地。若有众生犯诸恶者，不得决定，人天上道乃至下仙学真道士亦不决定。如是不定，大哀天尊亦复不定。若道不定，一乘海空智藏经典亦复不定，及一切法亦复不定。云何不定、除不定罪？若言不定除不定罪，是则已成真仙道士亦应不定，已入一乘海空宝藏亦应还出，堕生死罪。若如是者，智藏之性则为不定，不决定故，当知无有一乘海空秘密宝藏。云何说言得入一乘海空宝藏？
　　尔时，天尊以大慈悲故，答海空言：善哉善哉，善男子，海空智藏。汝今桥梁，为欲利益一切众生，令得安乐，怜愍慈念诸世间故，为欲增长，发大乘心，为诸真仙作如是问。善男子，汝已亲近过去天人，於诸法所种诸善根，久已成就平等功德，降伏众魔，令其退散，已教无量无边众生，悉令得悟。真仙童子发平等心。汝已通达一切诸法，甚深微妙秘密宝藏，已於过去无量无边诸天人等得闻一乘如是甚深微妙之义，欲令众生未见者见，欲利益之一切众生，若人非人，善男善女，若大若小。善男子，有能谘问是经义味，今当诚心谛听谛听，吾当为汝分别演说。善男子，一诽谤者，亦不决定。若决定者，是一诽谤，终不能得人天仙道。以是不决定，是故能得。如汝所合，道性不断，云何而言一诽谤者断善根生？善男子，根有二种：一者内根，二者外根。道性之中，非内非外。以是义故，道性之生不断不断。复有二种：一者有为，二者无为。道性之中，非有非无，是故道性不常。复有二种：一者真常，二者无常。道性之中，亦非有常，亦非无常，以是之故，道性之生不断不常。若是断者，则应还得，若不还得，则名不断。若断已得，名一诽谤，犯诸恶罪，亦是不定。若决定者，犯诸恶罪，终不能得人天仙道。若谤一乘智藏经典，亦复不定。若决定者，谤正法人，终不能得人天仙道。作三恶罪，亦复不定。若决定者，三恶之人，终不能得人天仙道。色与色相，二俱不定。眼耳触相，至无明相，一切诸法皆亦不定。善男子，譬如舞师於大众中化作城郭，象马车乘作诸璎珞严身之具，城邑聚落，山林树木，泉池河水，於彼众中有诸众生，无有智慧，睹见之时，悉以为实。其中智人知其虚诳，以幻力故，惑人眼目。善男子，一切凡夫，乃至下方地仙道士，於一切法见有定相，亦复如是。真人童子於一切法不见定相。善男子，譬如小儿，於日光中见热时炎，谓之为水。有智之人於此日光终不妄生实水之相。但是虚炎，诳人眼目，非实是水。一切凡夫及至下方地仙道士行小乘学，见一切法，亦复如是。真人童子於一切法不见定相。善男子，譬如空谷，因声有响，愚人闻之，谓是实声。有智之人解无定实，但有音声，诳於耳根。善男子，一切凡夫於诸法中，亦复如是，见有之相。真人童子解了诸法，悉无定相，见无常相、空寂等相、无生灭相，以是义故，真人童子见一切法是无常相。善男子，亦有定相。云何为定？寂灭清 净，常乐自在，入海空智藏。善男子，五通地仙亦复不定。不决定故，屡经延康久亿万劫，得人天道，亦复不定。不决定故，复经一劫，得海空道。善男子，海空今者在八骞林七宝城中，示现奇特七十二相，欲入一乘海空智慧秘密宝藏，令诸来生未得无上一乘正道悉皆能得，亦令四众诸弟子等及诸善人生大欢乐，欲令天人办诸 净供，设大斋会，供养一切，人及非人普蒙利益。善男子，时此众中咸自共言，海空住於一乘宝藏。当知海空无上师父，住於宝藏。何以故？海空常乐，不变易故，住於宝藏。我等四众咸自思惟，海空宝藏不决定者，当知海空亦复不定。以是义故，海空宝藏亦不决定。善男子，当知海空亦复不定。海空非空，亦复非海；非空非非空，非海非非海；非天非非天，非尊非非尊；非人非非人，非鬼非非鬼；非地狱畜生，非非地狱畜生；非众生，非非众生；非法非非法，非色非非色，非心非非心；非有非非有，非无非非无；非常非非常，非幻非非幻；非名非非名，非说非非说。以是因缘，善男子，了解诸法一切法空，以是义故，故名海空，故名智藏。善男子，何故海空而非海空？说空说海空者，即是十方无量国土化作诸王，大王小王，於无量劫已舍王位，游遁山林，思惟一乘海空宝藏。是故非王，亦非非王。海空生时，生於非生，亦非非生。何以故？升玉京顶，化生下方，是故海空非非生天，亦非 净天。何以故？世间诸法所不能染，犹如莲花从於尘水，不受尘水，是故海空生於诸法，亦非诸法，亦非智藏，是名海空，是名智藏。善男子，是故海空者，亦非真人童子，是海空亦非非空，亦非非藏。何以故？海空久於无量劫中离人有故，是故海空亦非非人，亦非非鬼。何以故？亦以鬼像化众生故，是故海空亦非非鬼，亦非地狱、畜生。何以故？海空已久离於诸恶，是故海空非非地狱，亦非众生。何以故？久已舍离众生性故。演说众生微妙之相，是故海空非非众生，亦复非法。何以故？诸法各各有别异相，唯有海空具足一相。是故海空亦非非法，亦复非色。何以故？身色已有七十二相、八十一好，色相之幻，如炎如响。是故海空亦非非色，又复非心。何以故？心想寂灭，同如虚空，是故海空亦非非心，亦复非有。何以故？海空自在，清 净微妙。是故海空亦非非有，亦非非无。何以故？海空有无、去来、坐卧，亦现金刚，是故海空亦非非无，亦非非常。何以故？身有分故，是故海空亦非非常，云何非常？以有知故。常法无知，如虚空相。海空有知，是故非常，亦非非幻。何以故？金刚之身不倾不动，分此一身为无量身，无量之身复是一身；或作大身，或作小身，男身、女身，童男女身；是故海空亦非非幻，亦非非名。何以故？无名无形，寂灭常乐，是故海空亦非非名，亦非非说。何以故？说无所说，如炎如电。是故海空即非非说。
　　尔时，天尊说是语已，默然不动。又答海空言：善男子，一切凡夫不见烦恼；一切凡夫於未来世悉有疑心，不见烦恼。
　　尔时，海空智藏白天尊言：大哀天尊，云何凡夫不见烦恼，於烦恼中当有身耶，当无身耶？过去世中身本有耶，身本无耶？未来、见在，是身有耶，是身无耶？若有身者，即是色耶，即非色耶？身属他耶，不属他耶？非属、非不属他耶？有命无身耶，有身无命耶？有身、有命耶，无身、无命耶？身之与命，俱有常耶，俱无常耶？常无常耶，非常、非无常耶？
　　尔时，天尊安心含笑，答海空言：善哉善哉，善男子，一切凡夫有身无身，烦恼之身。何以故？烦恼身者，皮裹脓血，障於道性。是故众生不见烦恼，有真道性。真道之性，不在中间，亦不有耶，亦不无耶？非过去耶，非见在耶，非未来耶？非色心耶，非自他耶？非有命耶，非无命耶？非有身耶，非无身耶？非有常耶，非无常耶？
　　尔时，海空稽首作礼，白天尊言：如是所说，非有身耶，非无身耶？云何烦恼障於道性之身，从父母耶？从微尘耶？从幻化耶，从自然耶？从虚空耶，从变易耶？从善生耶，从恶生耶？从畜生生耶？从地狱耶？从天上耶？若从父母生道性者，云何父母是烦恼、非烦恼耶？若是烦恼，云何能生真道性者？若是真生应常，云何真性从烦恼生？若从烦恼，烦恼障惑，堕於地狱，道性之生亦堕地狱。若其不堕，云何道性从烦恼生？若无烦恼，云何烦恼障於道性？以是义故，唯愿慈尊垂哀愍说。时众颙颙，欲有所闻。
　　尔时，天尊发微妙音，答海空言：善男子，言道性者，无性之性，非有法性，非无法性。道性之生，亦有亦无。善男子，言道性者，非有身生，非无身生，非非有无；亦有身生，亦无身生。善男子，云何烦恼障於道性？言道性者，即烦恼生，非烦恼生，亦是烦恼，亦非烦恼。烦恼云何障於道性？善男子，譬如黑云，障於日光；日光之光，不生不灭，不去不来，不有不无。道性之生，亦复如是。善男子，道性之生，非父母生二，是父母生。何以故？若父母生，父母生已，生无所生，无生之生。譬如花果，花生无果，果生无花。道生之生，亦复如是。道性云何从父母生？善男子，云何道性从微尘生？言道性者是微尘生，非微尘生；是幻化生，非幻化生；是自然生，非自然生；是虚空生，非虚空生；是变易生，非变易生；是善因生，非善因生；是恶因生，非恶因生；是畜生生，非畜生生；是地狱生，非地狱生；是天上生，非天上生。以是因缘，无生之生，生生无生；非无法生，非有法生。若如是者，生相不生。若是无者，无相不无，不无不有。是故道性之生，生之生生，生生不生。善男子，子向难云，若从父母生道性者！云何父母是烦恼耶？善男子，今当为说。言道性者，从父母生。善男子，譬如莲花，从淤泥生，泥生之生，亦不是泥，亦不非泥。道性之生，亦复如是。亦是父母，亦非父母。善男子，譬如人屋，人寄屋生，屋非有人。道性之生，亦复如是。如木寄生，随木而生，生非木种。道性之生，亦复如是。生於烦恼，非烦恼种。若是烦恼，云何道性犹如虚空相不可得？以是当知非烦恼本，亦非众生，亦非非非生。善男子，一切众生若从父母因缘而生，不识因缘，妄造诸恶，生分别想，不信经典，不爱众生，任命生死，无复极已。以是因缘，分别善恶，不摄六情，生种种爱。谤一乘海空宝藏，闻说不闻，听说不听，起种种念。以是因缘，或得癞病，或得聋盲，或受畜生、牛马猪犬，或受人形，六根不具，虽有人形，而无情智。善男子，吾於昔时说是经典，诸天魔王共来座所，起种种谤，乱於四座。须臾之间，是诸天魔各领眷属，归还本国，中路而宿。於是其夜忽逢毒雨，三日三夜，或生黄毒，或生癞毒。 尔时，群魔染得毒病，或生癞病，病生深重，便大忧苦，各自念言：我今云何生大忧苦，头面疮痛？以是念言，我必当死。从身生身，从生至生，生大布施，生大功德；愿舍我身，得正人身；愿舍邪智，得依正智。是诸天魔临命欲终，复在泥黎，便大愁煎：哀哉我身，生何所犯，违何经戒，而致斯苦？於是其中我大慈故，即放光明，照於十方无边世界，一切众生、三涂地狱、是诸鬼中，莫不照了，得见一乘海空宝台。又见海空，听受一乘深实义味，晓诸前身作於恶因，生种种意，诽谤经典，生不信想。便发忏悔：我今归命一乘海空无上天尊，天中法师海空真士。我今归命无上天尊天中法师海空真士。我今归命无上天尊天中法师海空真士。三唱忏已， 尔时，东方有大宝城浮空而来，是诸天魔见宝城已，病即瘥愈，复来诣座，听受说法，安心不动，即见海空一乘宝藏。得见藏已，信受一乘海空经典一行一句、一字一偈，昼夜思惟，一心恭敬。是诸天魔即得变身，为智慧身。 尔时，地狱空虚，无受罪者。是时国中诸大贤士各共议言：是我国土，得三宝力，即於时中建大福耶？於宝台前殿后殿，四方整界，房廊重阁，筝筑箜篌，音声和合，哀婉妙好，不能闻见。 尔时，国中或男或女，闻其音声，皆发善心，赞叹一乘海空宝藏。尔时，台中有大明师，日日演说一乘海空经典，普度众生，若人非人，成就种智，利益一切。
　　於是天尊说经周徧，默然不动。四座贤士、国王、长者，若大若小，各得利益，俱起作礼，奉辞而退。
　　太上一乘海空智藏经卷之五竟
　　#1 据后文天尊言，此句疑脱『不灭』二字。
　　#2 『道性』疑衍。
　　太上一乘海空智藏经卷六
　　持诫品
　　尔时，海空智藏与诸天人、真仙童子、地仙道士俱起作礼，长跪擎拳，白天尊言：大哀天尊，是我今者游於下方，见诸众生，若人非人，住於下方烦恼城中。是诸天魔、野道恶鬼共相恼害，不能自安，各各愁煎，便大怖畏，莫知依止。云何一乘海空 净戒广利天人、无量众生，令得安乐，受持依止，清净妙戒？唯愿天尊哀愍我等，分别演说清净妙戒，普令众生常住安乐。
　　尔时，天尊答海空言：善哉善哉，善男子，真人童子，汝等应当一心谛听，受持一乘无碍净戒，令得利益当来众生。善男子，善女人，专心思惟五种净戒。云何为五？善男子，一者道戒，二者圣戒，三者真戒，四者仙戒，五者众生戒。善男子，真人童子常当修习是五种行。
　　尔时，海空白天尊言：如是所说五种戒行，云何道戒而得流行？
　　尔时，天尊答海空言：善哉善哉，善男子，所言道戒是一乘经秘密宝藏，生种种相，行所谓百八十戒、三百大戒，无戒之戒，亦非有戒，亦非无戒；非非有戒，非非无戒；亦非常戒，亦非断戒；非断常戒，非非断常戒。善男子，譬如虚空，一切善法因之增长。言道戒者，亦复如是。是诸众生若得闻见一乘秘密海空宝藏，皆生信心，应当思惟，真道妙戒，常乐我 净，具足功德，无上正法。
　　尔时，海空白天尊言：云何圣戒得为桥梁？
　　天尊答言：善哉海空，善男子，所言圣戒，从四民天下仙道士、国王长者，得厉正法、一乘智藏微妙经典，皆当爱乐，贪求大乘秘密宝藏，舍离所爱，六亲眷属及所居宅、金银珍宝，微妙璎珞，香花灯烛，伎乐导从，及诸奴仆，男女大小，象马车乘，牛羊鸡犬，猪豚之属。复作是念：居家逼迫，犹如牢狱。一切烦恼从之而生，一切饥饿从之而生。於是思惟我等云何从身是生死身，是烦恼身，是虫粪身，是饿虎身、如是等身，受种种恶？我等云何应当出家，修学无上正真妙道。於是发心欲出家时，邪魔异道生大忧苦。是诸魔道复当与我兴大战争。我常念言：如是我等，云何复当与人战争？是时我等即至道场，得见天尊及诸弟子，威仪具足，诸根寂静，其心柔和，清 净寂灭匀我等众生即至其所而求出家，入於道场，着大法衣。既出家已，奉持禁戒，威仪不缺，进止安详，无所触犯；乃至小罪，心生怖畏；护戒之心，犹如金刚。复当得闻一乘海空秘密宝藏。善男子，譬如有人持一漆盘，欲度大海， 尔时，海中有一魔贼，即从此人乞索漆盘。其人听已，思惟念言：我今若与，必定没死。於是答言：今者魔贼，汝宁杀我，漆盘叵得。魔贼复言：汝若不能全与我者，恩惠其半。是人犹故心存不与。魔贼又言：汝若不能惠我半者，请愿与我三分之一。是人又言：宁当俱死，终不与盘。魔贼又言：唯愿大慈，哀愍我等，施我手宝。是人思惟，即自念言：是我宝者，终不与汝。魔贼又言：若复不能与我宝者，我今饥穷，众苦所逼。愿当济我，如微尘许。是人复言：然我今日，方当度海，不知东西近远，云何若当与汝，我今身者，大海之难，何由得往？又恐中路没水而死，恨复何及。善男子，真人童子护持禁戒，亦如彼人护惜漆盘，不与魔贼。善男子，真人童子如是守护微妙 净诫，亦复如是。魔贼又言：汝当信我，终不相欺，但舍漆盘，护持余盘。以是因缘，令汝安稳得至彼岸。其人尔时，应自念言：我今宁没於大海中，终不毁盘。魔贼又言：汝若不能毁漆盘者，可欲汝毁手上真宝。以是因缘，令汝安稳得到彼岸。如是其人亦复不毁。魔贼又言：汝若不能舍手上宝，亦可舍汝身上明珠。以是因缘，令汝安稳得至彼岸。 尔时，其人亦复不舍。尔时，魔贼思惟良久，反面而退。於是其人乘漆盘行，得到彼岸。思惟念言：我今行者，魔贼来难。我执漆盘，坚固不舍，得到此岸。当由我心牢固不舍，如是漆盘、手宝明珠、足下金铛，护持坚固，起造成库，安着宝盘。善男子，海空智藏，若有众生护持海空微妙 净戒，坚持牢固，亦如其人。护持宝盘，亦复如是。
　　尔时，海空白天尊言：如是所说真道圣戒，微妙功德，不可思议。如是功德，生种种念，修种种行。云何真仙受持戒者？
　　尔时，天尊答海空言：善哉问者。善男子，若有众生息世荣禄，不作贩卖，轻秤小斗，欺诳於人；因他形势，取人财物，田宅仓屋，不畜象马、车乘、牛羊、骡驴，鸡犬、猕猴、孔雀、鹦鹉、童男童女，大男大女、奴婢僮仆、金银、瑠璃、砗磲等宝，悉皆施散，进求奉受真人 净戒。善男子，若有众生於诸谷米、大小麦、豆、黍、粟、稻、麻、生熟食具，常以一食，未曾再食；若行斋食，未曾再食。若行斋食，日至中食，常知止足，不受别请，不复杂食；五辛熏物，悉不食之，如是身心，无有秽恶。常为诸天、一切世人恭敬供养，尊重赞叹，终不舍离。若男若女，亲近闻听一乘海空微妙宝藏。善男子，若有众生不蓄库藏，若金若银，七宝金床，杂色编识，悉不坐卧，静心不视；象马车乘，缯彩妙色，凤凰孔雀，鹦鹉等色，亦不顾视；亦不观听吹笛鼓琴，筝筑箜篌、伎乐之声；亦不占相手足面目；不作卜筮；不作王子；不怀谄曲，不嫉佞心，平等爱念、安稳之事。善男子，如是真仙，微妙 净戒坚持在心，遮制众魔，得道真性，无有差别，晓了分明。善男子，若有众生受持净诫，如是诸禁，当作是愿：宁以此身投於火聚，深穴长坑，终不毁犯如是微妙真人 净诫。善男子，真人童子复作是愿：宁以洋铁周匝缠身，终不敢以破戒之身，常受信心施主衣服。善男子，真人童子复作是愿：宁以此身卧於铁床，终不敢以破诫之身，常受信心施主床座。善男子，真人童子复作是愿：宁以此身受千毒针，不敢以破戒之身，常受信心施主甘露医药。善男子，真人童子复作是愿：宁以此身投於镬汤，终不敢以破戒之身，常受信心施主房舍屋宅。善男子，真人童子复作是愿：宁以身碎如微尘，终不敢以破戒之身，常受信心礼拜恭敬。善男子，真人童子复作是愿：宁以热铁钩其两目，终不染心，犯他好色。善男子，真人童子复作是愿：宁以热铁塞於耳门，终不染心，听他音声。善男子，真人童子复作是愿：宁以利刀割其鼻根，终不染心，贪嗅诸香。善男子，真人童子复作是愿：宁以利刀裂其舌根，终不染心，贪着美味。善男子，真人童子复作是愿：宁以斧刀斩斫其身，终不染心，贪着诸触。何以故？如是因缘，能令众生堕於地狱、畜生、饿鬼。善男子，真人童子保护、受持如是等戒，悉以施行一切众生。如是因缘，欲令众生护持禁戒，得清 净戒，微妙具足，成就一乘海空之戒。善男子，真人童子修持一乘清净戒时，即得往於玉清之宫，不倾不动，不退不散。善男子，譬如玉京，随风大小，亦不能动。真人童子受持 净戒，住於玉京，亦复如是。善男子，真人童子常以一心修治一乘清净戒者，住於玉京，不倾不动，亦复不为请烦恼内魔之所倾动，不为外魔之所堕落。何以故？真人童子坐道场时，骞木树下，虽有天魔，不能倾动。善男子，海空智藏，云何众生清 净戒者，是二十戒、五戒、三戒，如是等戒，度生死戒，是法桥梁，舍恶防罪。观法性空，亦空不空，不空空故，故有我身。我今观身，头足耳目，皮肉筋骨，脾肾心肺，肝胆肠胃，五根等藏，大小便利，涕唾目泪，肪膏脑膜，骨髓脓血，悉皆不 净。如是观念，谁有是我？我为属谁？住在何处？谁属於我？为畜生耶？为饿鬼耶？为人天耶？为草木耶？为鱼虫耶？复作是念：骨是我耶？离骨是耶？复作是念：骨色异相，青黄白色，如是骨相，亦复非我。何以故？我之身相，亦非青黄及白等色。我今思惟，是我之相，非我之相。复作是念：如是骨者，从因缘生，依因足骨，以受我踝；依因踝骨，以受我砖；依因砖骨，以受我膝；依因膝骨，以受我肶；依因肶骨，以受我臗；依因臗骨，以受我腰；依因腰骨，以受我胦；依因胦骨，以受我肋，依因肋骨，以受我项；依因项骨，以受我颔；依因颔骨，以受我齿；依因齿骨，以受我髑髅；复因项骨，以受我肩；依因肩骨，以受我臂；依因臂骨，以受我腕；依因腕骨，以受我掌；依因掌骨，以受我指。善男子，如是我观种种依因，种种骨相，是我依因，是我根柱。我当思惟，观此身时，所有骨相、一切分离。得是观已，即断诸欲。复作是念：我身死生，犹如流水，亦复非我。若识非我，或生或死，或复是我，或复非我。复作是念：我是化生，我非化生；是四大造，非四大造；四大之中，何大是我，何大非我？善男子，譬如箜篌，随风出声，何弦有音，何弦无音？善男子，四大造我，亦复如是。是故我身，因缘和合，犹如幻化，随声而有，种种形相，种种所造。汝等众生，应当一心受持一乘海空宝藏秘密之戒。
　　尔时，海空智藏即起于座，稽首道前，白天尊言：如是所说，若有众生，善男善女，一心正念，恭敬赞叹，受持一乘清净戒者，常念守护。如是之人，若有外魔共来乱忽，我等门徒令其断命，绝於外魔。如此门徒，若堕地狱，无有是处。何以故？此门人者，是我神刚，是我力士，能护众生持受 净戒。云何其人堕於地狱？
　　尔时，天尊赞海空言；善哉善哉，善男子，如汝所说。我於往昔，化生下方，作大国王，名曰法明，常以受念大乘经典，善心信敬，无有粗恶嫉妬之心。口常演说，爱语善语，财物布散贫穷孤独；勇猛精进，无有休息。 尔时，东方闻有一乘海空智藏微妙经典，我於是时忧愁悲泣，不能自止，动於国内，王后、太子及诸群臣各共涕泣。尔时，龙兽、麒麟、师子、凤凰、孔雀、鹦鹉、白鹄悉来翔集。於是大臣瞻仰王颜，开容明色，启白大王：今者云何涕泣之声？ 尔时，大王答大臣言：我闻东方有大乘经《海空宝藏》，但我王恨不能自往，是故忧愁。尔时，国中有大长者，自生恶念，种种诽谤，生不信心，启白王言：臣闻《一乘海空宝藏》是幻化术，但是道家妄造此耳。须臾之间， 尔时，长者身体黄赤，虫臭流出，发毛堕落，形如饿鬼，项如牛领。尔时，大王即断其命。以是因缘，不堕地狱。善男子，拥护摄持一乘宝藏微妙经典，乃有如是威仪神力，巍巍堂堂，不可思议。善男子，众生住时，於三界难，有诸病苦。云何为苦？生苦、病苦、死苦、怨苦、憎苦、离苦、别苦。是故众生烦恼障苦，随有生处，皆悉贪受，以其不见老、病、死故。善男子，譬如毒虎，口能杀人，脚手亦能。三界众生，住於诸有，亦复如是。善男子，譬如大海彼岸之国，多有甘露，若有食者，年得三千，除诸病苦，安稳快乐。愚痴之人贪其味故，装治船舫，往彼给取，不知海中有大鳞鱼能吞船舫。 尔时，诸人即发去取，不知大鱼已吞船没。是故智者不贪彼味，令得安稳。善男子，真人童子不欲贪爱烦恼之味，亦复如是。善男子，真人童子住海空藏，观烦恼苦，亦如智人观於鱼船，不生欢喜。善男子，人生老衰，常恒快乐，贪於爱欲。譬如池水，莲花中生，开敷鲜荣，甚可爱乐。遇天霜雹，悉皆毁坏。善男子，人生快乐，爱於色欲，烦恼逼身，堕三涂苦，亦复如是。譬如折轴，无所复用。老亦如是，不得还少。譬如陆龟，心常念水。善男子，亦复如是。虽为老容，恒忆壮年。譬如秋月，池中莲花，一切众人之所乐见，而忽萎黄，人所弃薄。善男子，盛年壮色，亦复如是，悉为一切之所爱乐，而忽老容，众人所恶，亦复如是。善男子，譬如甘蔗，既被压已，滓无复味。善男子，壮年兴盛，亦复如是。既被老容，无有情欲。善男子，譬如磨镜，日日常执，不离心胸。善男子，人亦如是。壮年华整，老则衰赢，形神枯悴，常思壮时，不离心胸。善男子，真人童子修行一乘海空宝藏，观於病苦，恒有畏怖，不安稳念。善男子，譬如冤家，恒有忧愁。真人童子，亦复如是。观於烦恼，恒有忧愁。譬如稻莠，节虫即死。善男子，人亦如是。人有复病，难可医治，须臾则死。譬如王驾，大臣前行，王居其后，临至阵敌，王臣追逐，不能相离。善男子，真人童子，亦复如是。随众生病，不能舍离，安乐众生，观其病苦。善男子，真人童子修行大乘宝藏经典，观於众生死坏苦恼，如火灾起，能除一切，唯有宝台，力所不至。善男子，灾火起烧，灭除一切，唯有真人住於大乘海空宝藏，火不能及。亦如水灾，一切渰没，唯除蓬莱，力不及故。善男子，水没三界，一切众生悉皆泻没，唯有真人住大乘船，海空宝藏。复次，譬如鹦鹉，能声能言，凤凰、孔雀，悉来翔舞。善男子，真人童子持此经时，一切众生悉来赞叹，亦复如是。
　　尔时，天尊以慈惠眼，照彼地狱众生饿鬼，人及非人，各各涕泣：哀哉我等，生在地狱，枷锁杻械，禁击我身，日生日死，无有休息。尔时，万劫裸形饿鬼自念思惟：我尔云何生於苦地？我前当作为复云何为诽谤耶？为贪爱耶？为邪见耶？为恶逆耶？ 尔时，有一髑髅无形饿鬼思惟：我今云何骨肉各处，受种种苦，日生日死，无暂安时？我前当作为复云何为劫盗耶？为舍他耶？我今苦者，复有父母为我独耶？父母、兄弟、恩爱百亲悉在何方？作是念已，各各涕泣，砖臂而止。
　　尔时，天尊变作牛头，即便告言：汝等饿鬼，得见天上诸仙人不？饿鬼答言：实见实见。又问饿鬼：汝见天上香饭妙味、甘露药不？饿鬼答言：实见实见。 尔时，牛头告饿鬼言：彼等仙人，是汝亲弟。昔在王家，汝为长兄，常行恶逆，杀害无度，纵情爱欲，遏断他妇，恃强抑弱，唝嗃自是。弟常慈念，施散贫穷，乐於山水，隐寻道德。汝但断遏，不与弟同。弟得飞仙，天给香饭、甘露妙味；汝为饿鬼，饥渴难忍。 尔时，饿鬼闻是说已，各共涕泣，声如雷震，隐隐隆隆。尔时，地狱若男若女，若人非人，各各举手，仰天擎拳，唱言：苦哉苦哉。於是地狱悉皆停考，若男若女各共安坐。 尔时，空中有一仙人，告饿鬼等：今我甘露，汝能服不？我甘露者，能令众生不饥不渴，不生不死，不苦不乐。饿鬼答言：饥穷之急，宁能不服？尔时，仙人即授甘露，饿鬼等辈一人、二人、十人、百人、千人、亿大无不饱足。 尔时，仙人告饿鬼言：我有妙药，汝能服不？是我药者，服令众生断诸苦恼，住安乐地。於是饿鬼各自答言：千身之苦，愿为救拔。仙人於是即授一乘海空 净戒。尔时，饿鬼得受戒已，即得变身，化生端正，得了三世善恶之根。复次，善男子，海空智藏，善知无量方便之力，化度众生，除苦恼城。善男子，譬如良药，能除众生种种病根。善男子，譬如智人，善解众语，为诸众生作大译师。善男子，譬如真金，随人造作种种璎珞。善男子，海空亦尔，常以法教，随诸众生，种种分别，方便演说，令诸众生见无有我，无有我故，诸行无常。何以故？以是因缘，诸法无我，有我生者，则知无常。是诸众生、饿鬼等辈，无有一法不从缘生。以是因缘，转轮生死。
　　尔时，海空白天尊言：云何诸法生无有我？若无有我，亦无冤亲；既无冤亲，云何饿鬼各共涕哭？
　　尔时，天尊答海空言：善男子，我今演说诸法无常、无有我者，欲令众生观於无我，亦无有生；无有生故，生已灭故，如电石光，如炎如梦，如幻如化。善男子，是我身者，从父母生，父母变已，是我身者，亦变无生。是故当知一切诸法无有我者。以是因缘，悉皆无常。善男子，冤亲饿鬼从因缘生。何以故？譬如货易，赍持杂宝，远到他国，种种贪求，忽被贼伤，丧其身命。善男子，愚痴亲色，驰行东西，不辞日夜，忽被毒伤，亦复如是。复次，譬如官禄，恃其气力，抑於百姓，自作无道，忽被执系，枷锁杻械，禁缚其身，形体损瘦，如百年病。善男子，一切众生恃其三毒，贪行十恶，忽被命断，变成饿鬼、地狱牛头，拷楚无宁，亦复如是。
　　尔时，海空白天尊言：如是说者难可思议，微妙上法轮转周徧，乃作如是分别真性，譬喻甚深，智慧海空秘密宝藏具足功德，利益众生，度脱一切，犹如惠船，度生死海。
　　尔时，天尊答海空言：善哉善哉，善男子，汝今何故於一乘中生种种想？善男子，海空智藏实是甚深，微妙功德，不变不异，湛然常住，犹若虚空。善男子，若有众生计海空藏是我身者，我即常住，不坏不败。我即海空，海空是我；我即是道，道即是我；我即天尊，天尊是我。我即一乘智慧海空秘密宝藏，能说妙法，令诸众生听受赞叹，是我法轮。若有人言，我是常住，无有变易，云何说言转大法轮？是故汝等应当说言，天尊上人乃能轮转，说大法轮。善男子，譬如六根，因眼缘色，因色思惟，因缘和合，得生眼识。善男子，眼不念言，我能生识，因色思惟，终不念言，我生眼识。善男子，如是等法，因缘和合，是我法轮。善男子，天尊上人，亦复如是。因於六情，观了诸法，复因咽喉、舌齿、唇口、言语音声，说大法轮。以是义故，终不念言，我转法轮。善男子，譬如木火，因手因钻，而得生火。木火之生，终不念言，是手钻生火，亦不言我能自生。善男子，天尊上人常转法轮，亦不生念言我法轮。善男子，若不生念，是则名为转正法轮。是转法轮，即名一乘海空宝藏。复次！善男子，吾昔於彼骞木树下，初说法轮，九万天人俱来观听，皆发信心，乐於法所，不起于座。
　　尔时，天人即得无上微妙正果。吾今於此七宝城内，初演一乘海空宝藏，复有八百四万天人住於座所，信心不退。尔时，天人即得四天清净道果。
　　复次，善男子，一切天尊凡有说法，皆悉名为转法轮也。何以故？譬如圣王所有奇珍，是名轮宝，是轮宝者，能令众生得安稳城，上下回转，无有怨贼。善男子，是法如是，能运众生，到安乐处，无有烦恼。善男子，汝等於今应当赞言一乘海空智惠宝藏，是正法轮，功德微妙，难可思议。
　　尔时，海空白天尊言：天尊上人演於此法，是大法轮，非为不知，所以问者，为欲利益诸众生故，广了一乘海空智藏秘密法轮，非是凡夫、下仙学士之所能知。
　　尔时，天尊答海空言：善哉海空，善男子。汝等已於住大乘地，所行正行，所问正问。善男子，往昔过去，我於尔时，作众生身，修行一乘海空法轮，悉能通达一切外魔，降伏其心，不令毁坏，悉能受持一乘海空智惠法轮，而作念言，秘密宝藏一乘法轮微妙功德，不可思议。我等众生应当舍其臭形之尸，除诸外魔秽气之身。
　　尔时，座中诸天魔王闻是语已，即设大斋，舍施财宝，所爱妻子、及居舍宅、象马车乘、奴婢僮仆，悉皆施散，设净香花，种种庄严，来诣法所，忏悔往咎。
　　尔时，天尊闻是语已，举手抚几，而答魔言：善男子，一切凡夫不能善摄，六根造恶，则有烦恼，为恶所牵，至不善处。善男子，譬如恶马，其性刚戾，能令乘者至崄恶处。不能善摄，六根造恶，亦复如是，令人远离海空善道，至诸恶处。譬如恶象，心未调顺，有人乘之，不随意去，远离城邑，至於林野。不能善摄，六根造恶，亦复如是，将人远离海空宝城，至於生死林野之处。善男子，譬如佞臣，教王作恶。六根佞臣，亦复如是，常教众生造无量恶。善男子，譬如恶子，不受师长、父母教诲，无恶不造。不调六根，亦复如是，不顺师长善言教勑，无恶不造。善男子，凡夫之人不摄六根，常为地狱、畜生、饿鬼之所贼害。亦如恶盗，害及善人。善男子，凡夫众生不摄三毒，驰骋五尘，譬如牧牛，不善守护，犯人苗稼。凡夫之人不摄三毒，常在诸有，多受苦恼。善男子，真人童子修大乘经，行大圣道，常能善调，守制三毒，怖畏贪欲、瞋恚、愚痴、憍慢、嫉妬，为得一切诸善法故。善男子，若人善守些二毒根，则能摄心；若能摄心，则摄三毒。善男子，譬如有人拥护於身，则护国土；护国土者，则护於身。真人童子，亦复如是。若得闻见一乘海空微妙经典，则得智慧；得智慧故，则得专念。六根若散，念则能止。何以故？是念惠故。善男子，如善牧牛，设牛东西，啖他苗稼，则便遮止，不令食苗。真人童子，亦复如是。念惠因缘，守摄六情，不令驰散。真人童子，有念惠心，不见我相，不见所相，不见众生，及所受用，见一切法，同法性相，生於生石、瓦砾之相。譬如屋舍，从众缘生，无有定性。见诸众生，四大、五阴之所成立，推无定性；无定性故，轮转生死。真人童子於生死中，不生贪着，见诸众生於烦恼中，生烦恼想，是故启请一乘海空秘密宝藏，欲令众生作种种法，作种种因，作大船舫，作大法桥。善男子，譬如画师，以众杂彩，画作众像，若男若女，若牛若马。凡夫无知，见之则生男女等相。画师了知，无有男女。真人童子，亦复如是。於法异相，观於一相，终不生众生之相。何以故？有念惠故。真人童子修行大乘海空宝经，於时观见端正女人，终不生於贪着之心。何以故？若观相故。善男子，真人童子知於欲想无有欢乐，不得暂停，如犬啮骨；如人逢火，逆风而行；如炭毒池，梦中所得，别边药树，多人所掷；亦如服肉，众鸟竞逐；如水上泡，画水之迹；如织经尽，如囚趣市，犹如假借，势不得久。观欲如是，多诸过恶。善男子，真人童子见诸众生贪着香味、音声之触，从昔久远，无数劫来，常受苦恼。一一众生，一劫之中，所积身骨，如玉京山；所饮乳汁，如四海水，父母、兄弟、妻子、眷属，命终哭泣，所出目泪，多四大海；虚空星宿，以为等数，父母兄弟亦不能尽。无量劫来，或在地狱、畜生、饿鬼，所受苦恼、生死无量，不可称计。善男子，真人童子深观如是，一切众生受诸苦恼，是故慈念，行生死苦不生 尔时。善男子，譬如世间有大众丛，方圆三千里。尔时，大王勑一贤臣，持一蜜瓶，经由中过，莫令倾覆。若失一滴，当断汝命。复遣少刚拔刀在后，随而怖之。臣受王教，尽心坚持，往经尔所，於大众中，虽见大众五情欲等，心常念言；我若施情，着彼众欲，当失所持大王蜜瓶。若失王瓶，命岂全济？以是因缘，坚固赍持，不失一滴。善男子，真人童子，亦复如是。往於烦恼生死之中，不失智慧；以不失故，虽见五欲，心不贪着。若见 净色，不生色想，唯观苦相，乃至识想，亦复如是。不作生相，不作灭相，不作因相，生和合相，生智慧相。真人童子，住於尔所，五根清净，故护持禁戒。一切凡夫，五根不 净；以不净故，不能护持具足之戒，不能善持真性功德。是故真仙童子常断，是故得无为果，常乐自在，拔出有为，永断烦恼，具足功德。善男子，复有离欲。童子常行无上甘露法藏，故离於恶、烦恼之业。云何为离？善男子，若有众生，善能修行《一乘海空微密宝藏》，书写受持，读诵讲说，思惟义味，深越世间生死烦恼。以是之故，是名离恶。何以故？此经能辩三洞七部，道化符图，《太平》等经。善男子，譬如明师导诸众生，於众生中忽有一人，善能思惟，信受教勑，心不造恶，口不妄言，离於家爱，舍烦恼身。善男子，真人童子，亦复如是。善能思惟明师教勑一乘海空微密宝藏，亦复如是，心不造恶，口不妄言。善男子，譬如世间有善良药，若有众生信心服之，尽其年命，不为一切恶毒伤恼。复有一人唱说良药，乃至尽命，无有众恶。善男子，《一乘海空》，亦复如是，是世良药。若有一人善能受持，读诵讲说，思惟义味，尽其年寿，不堕恶道。复有一人唱说《一乘海空智藏》，即得人天，形相殊特。善男子，若有众生善能书写，身手清 净，文字行次，如玉清简，必得人天智慧童子，立侍天尊，如彼明王，形相端严。善男子，一乘海空秘密宝藏，有如是等无量功德，难可思议。若有众生为他敷演，思惟义味，当知是人真我弟子，善能受持是我教旨，是我之所护念。如是人者能了我相，我随其人所住之处，若在山林，旷野深远，房舍田宅，楼阁宫殿，我亦在中常住不动，我於是所常作受施；或作道士，静念思惟；或作贤人，善能讲说一乘海空真道之藏；或作贫士，诣门乞食。云何当令是人得知我於是所，受人衬施，常作变身，随方显现？善男子，如是人者居在其中，夜中得梦，见诸神尊宝台说法，仙童玉女侍立边傍；或见天人、道士真像、国王圣主、太子王像，复见大山小山；复见江河，或见日月，或见牛羊、象马车乘；或见父母、兄弟、伯叔赍持七宝，金银、瑠璃、真珠等宝，诣於法所，信心布施。 尔时，当知，即是天尊受其所施。如是之寤，已欢喜故，寻得种种微妙之物。於是思惟，心不念恶，普行慈爱，乐修善法。善男子，一乘海空，亦复如是，悉能成就如是无量，诸天仙人受其功德，不可思议。善男子，汝今应当信受我语。若有众生，善男善女，欲得海空，欲见实相，欲得修习秘密之藏，常乐道场，除於四魔，离烦恼城中，得人天乐，修持一乘海空宝藏微妙经典，书写读诵，为他演说，思惟义味。汝当亲近，依附谘受，供养恭敬，尊重赞叹，洗其手足，布置床席，诸事供给，令无所乏。若从远来，汝等应当路次奉迎，为是经故，所重之物，应以奉献。何以故？如是经典，难见难闻。汝当一心谛听受持。善男子，我念过去、未来、见在无量无边诸天尊等，各共集会。
　　尔时，众中有一天尊，名曰无形，为诸大众宣说如是一乘海空秘密宝藏，我於尔时，，从善友闻，了其义味，我当为众说一乘经海空宝藏。尔时，大众得闻是经，心大欢喜，设大斋会。我於众中，化作贫士，周行卖身，无缘得售，即欲还家。路逢一人，我复语言：吾欲卖身，君能买不？其人答言：我正须买，恐君不从。吾复语言：君何所使，疑我情耶？其人答言：我家恶病，大医处药，应服人眼。卿若与之，日给其服，便当与卿金钱七枚。我时闻已，心大踊跃，欢喜无量，即於是时，以双慧眼，明月瞳珠，珠现於轮。我复语言：汝与我钱，今以双眼，随汝所服。於是其人即与金钱。我当得之，便还本座，建大斋会，供养尊奉，然后诚心听受是经。我时暗钝，虽得闻经，唯能受持一句一字一乘宝藏。受持竟已，即便回还，至於病家。虽复日日与其惠明，常念一乘海空宝藏，我身不痛，日日不废，足满月旬。以是因缘，其病得差，我身平复，无有疮痍。我於是时，即见我身具足端正，微妙之相。我当思念一乘海空秘密宝藏一句之力，尚能如是，何况具足受持，讲说读诵，思惟一乘义味？我见此经有如是力，如发善心，愿於当来一切众生得成仙道，学一乘藏微妙经典具足之相。善男子，以是一句因缘力故，令我今日於大众中，为诸天人说一乘藏。善男子，海空智藏，不可思议，利益一切，无量无边，功德之相。如是甚深，秘密之义。善男子，若有众生善能受持，断离恶根。云何为恶？恶心、恶意、恶病、恶念，如是等恶，悉能远离，即得增长，住於善根。善根善思；智慧方便，以是因缘，是名远离。善男子，真人童子住烦恼城，自观其身，如病如疮，如恶毒箭，入其身体。如是身体，是大苦聚、善恶根本。以是因缘，瞻视於身，非为贪身，若将养身，是饿鬼身，是地狱身，是生死身。善男子，譬如猛火烧焚枯木，亦如芭蕉逢於霜雹，如电石光，如炎如化。善男子，真人童子住烦恼城，观身具相，亦复如是。若能远离生死之身，住於海空一乘宝藏，即得具足七十二相、八十一好微妙之身，成就功德，为法轮王常当护身。何以故？若不护身，命则不全；命若不全，则不能得书写是经，受持读诵，广说义味。是故应当护持身命。以是义故，真人童子远离诸恶，护持身命。善男子，譬如众生欲度海水，善护船舫，得到彼岸。真人童子，亦复如是。
　　尔时，海空与诸天人、天仙、童子闻是语已，心大踊跃，受持谛听，得其义味，俱起作礼，各还本国，奉辞而退。
　　太上一乘海空智藏经卷之六竟
　　#1『善根』，敦煌本作『善相』。
　　 
　　　
　　 
　　洞真部本文类 
　　太上一乘海空智藏经
　　经名：太上一乘海空智藏经。简称《海空经》。唐玄庭《甄平论》称：益州道士黎兴、澧州道士方长，共造《海空经》十卷。按黎元兴、方惠长，均系唐高宗时道士。底本出处：《正统道藏》洞真部本文类。另有敦煌残抄本P.2759等十余件。
　　太上一乘海空智藏经卷七
　　平等品
　　尔时，海空智藏白天尊言：是我今日，以知小见。若诸真人、无量童子行道心时，修慈悲喜，得真法地，修舍心时，修智慧时，行此功德，无量劫中复得何法？真人童子行此功德，能如是知，得何等利？天尊今者如是之说秘要言语，若不取着，则不知法，则是取着；若不取着，则无所知，云何天尊说言如法而不取着？我今众中不识宗本，不了空相，不了一切。唯愿天尊降垂辩释。
　　尔时，天尊答海空智藏言：善男子，汝善知时，知我欲说，汝则谘问。真人童子修舍心时，修智慧时，则得无为，常住安乐，住於真空平等法地、不可思议微妙之处。如无上道，难可譬喻，犹如大海，如彼虚空。善男子，真人童子住空平等难胜之地，则不见有父母、兄弟、亲族、知识、姊妹、儿息、怨憎中人。譬如虚空，无有父母、兄弟，乃至无有众生寿命。一切诸法，亦复如是。其心平等，多所利益，如彼虚空。何以故？为行功德，善能修集诸空法故。是内法空，常乐我 净，得无所畏。是内法中，虽有道性，而是道性非外非内，非无非有，等无二正。所以者何？真性常住，无变易故。是名真人，是名童子，观於内空；内法空故，观一切法，本性皆空，无常苦乐， 净不净者，是名法空。以法空故，故名空空。善男子，十方真人、一切童子常於是中通达少分，犹如微尘，何况余人。善男子，真人童子观是空门，是空非空，则得住於虚空法地。善男子，我今於大众中说如是等诸空义时，有百千万真人童子即得住於虚空法地。善男子，真人童子住是地已，於一切法中无有滞碍、系缚拘执，心无迷闷，常得自在清 净解脱。以是因缘，是名虚空清净法地。善男子，海空智藏，譬如虚空，於可爱色不生贪着，不爱色中不生瞋恚。真人童子住是地中，亦复如是。於一切法中示见知行，若是因缘，若果非缘，若因若果，若是根性，若果精思，若是大乘，若善知识，若持 净戒，若多所施，如是等法，一切知见，无上解脱，甚深所行，智慧第一。见诸众生行诸非法，必堕地狱，无量苦恼。如诸众生从地狱出，生於人中，若能行施，乃至具足是诸所施，是人必得入正解脱，是名为知海空智藏，真人童子。复有亦见亦知。云何为见？见常无常，见 净不净，见我无我，知诸神尊定不毕竟入於生死，知神尊身金刚不坏，非是烦恼所成就身，又非臭秽腐败之身，亦复能知一切众生悉有道性。善男子，知是众生心信成就，知是众生求於大乘，是人从流，此人非流；是人正住，知是生时，已到彼岸，住於大乘，得法深味，得法宗本，得正解脱。修梵行心，以 净天眼。见诸众生造身口意、奸淫盗取，三业不善，堕於地狱、畜生、饿鬼，涂炭难忍，风刀往还。见诸众生修善业行，勇猛精进，命中当生天上人中。见诸众生从暗入暗，昏塞迷闷；有诸众生从暗入明，体识知见；有诸众生从明入暗，舍真入伪；有诸众生从明入明。善男子，若恶业成就，或因贪欲、瞋恚、愚痴，是业必应地狱受报。如是之人，直以修戒，行此事时，不堕地狱；忏悔发露，所有诸恶，既悔之后，更不敢作，惭愧成就，故以一心供养三宝。以是因缘，不堕地狱。罪交报者，所谓头痛、腹痛、目痛、背痛，横罗死殃，呵责骂辱，鞭杖闭击，饥饿困苦，所求不能，所作不成，种种愁恼，非是一端。受如是等无量苦恼，见在交报。真人童子、金光童子及见是人不知因缘，不能忏悔，不自思惟，不自呵责，不生惭愧，无有怖惧，是罪增长，地狱受报，解脱何期，长夜冥冥，辛苦还往。见诸众生皆有道性，为诸烦恼之所覆蔽，不能得见，犹如暗夜，所见不了。所谓世间文字言语，或男或女，车舆瓶器，宅舍城邑，衣裳饮食，山海林木，众生寿命，是名所见。圣人所有微妙之说，无男无女，乃至林木，知所惠施，供养平等，知於精进，知於受者，因果报者。真人童子知有八众法本，功德即是天尊五德，所知是形如之明了。善男子、善女人，真人童子能得如是四无碍法，能随诸法所立名字。所谓真人童子，凡所演说，无有障碍，不可动转，无所畏者，难可摧伏。善男子，是名真人，於一法中作种种名，经无量劫，说终不尽。善男子，一切凡夫取着於色，乃至着识。以着色故，则生贪心，故为色击缚，乃至为识之所击缚，故不得免生老病死、忧悲愁苦、一切烦恼。善男子，以是因缘，我为弟子因缘中说击着者，名为魔鬼，缠绕其身，直毕一身，终不能脱；若不恋着，则脱魔鬼。亦如世间行罪之人，为官枷械；无罪之人，官不枷械。真人童子亦得如是，有为着者，魔自绕身；为之无者，魔鬼远之，常生自在。真人童子而无所着。
　　尔时，海空智藏白天尊言：是臣今者，譬如妙缮，数数修理，得种种味。臣亦如是，从道数闻，多得法味。所谓法味，离诸欲味，得寂泊味，得真道味。大哀天尊，譬如真金，数数打时，镕销炼冶，转更明 净，调和柔软，光色微妙，其价难量，然后乃为人天宝重。天尊亦复如是，郑重谘问，则得闻见甚深法藏，令深信者受持奉修。无量众生发无上道心，然后为诸人天所崇，恭敬供养。
　　尔时，天尊赞智藏言：善哉善哉，真人童子无为上智，为欲利益诸众生故，谘启上道如是深义。善男子，以是之故，我随汝意，演说大乘，智慧甚深秘密宝藏。所谓极爱，如一子也。
　　尔时，天尊复告海空智藏；深得法味，第一妙行，功德无量。如此之子，叹未曾有。而说偈曰：
　　海空智藏，一切不定。假摄众生，可不是空。实性五尘，从何得有？不得不空。如此之事，亦非虚谬，非有颠倒。谓有患累，是生邪见。若不信空，诸漏诸尘，从何而有？即堕常计。若其今有，云何得生？为是缘生，为是寄生，为无因生，为是共生。等既无生，故知非有，不可思惟。汝今得为，无极德王，无今无古，无去无来，无思无想，无憎无爱，不生不灭。降伏劳怨，显正治邪，摧诸外道，灭一切见。名体深妙，不可定求，神用难思，无有定相。了诸法空，海空智藏。能修之子，神照深远。知我玄妙，真实不动，得无畏力，得不思议，能知古始，是谓道纪。未解今解，道之种子。所以者何？天尊智慧，不可量极，微妙之义，深远难识。强为其相，惠行难思。应现诸法，何以能得？一切众生，深着四邪，乱诸花色，不了不识，专行贪淫，不行四等，分别虚空，终不能得，归根复命，住海空道，安乐其心，海空智藏。汝等当知，静有二种：一者有静，想念思惟，常念 净行，一乘海空。二者空静，思念如海，常念净行，即存守一。次以入空，得空道门，方得玄原，了究竟静。即静诸分，尽有归空，亦空於静，亦静诸法。如是演说，理空真空。所以者何？以诸众生，本无自澄，妄起分别，致成流浪，沉迷苦趣。是男是女，若能不生，种种邪见，了相邪空，即归复命，得成道子，安稳其心，入海空藏，观诸法空。海空智藏，汝及今众，为不能晓，故须演说。今说是言，为当来世，若利法子，虚静还源，成我弟子，既静且常，得道常存，疑然不动。海空智藏，汝今知不，云何上道，微妙之身？不久於世，本无起动，亦无去来；以为众生，故现生灭。真道大慈，常无弃舍，何现生灭？以为众生，不能常住，深怜深愍，不可思议。心念众生，如母爱子。众生生死，故现生死。上道无亲，唯是善人。劝发众生，宜加安慰。以其软语，令解调伏，寻道根本，莫起邪眼，莫思恶想，绝灭一切，种种诸累，行心常 净，念不退道。知是等事，我今结戒，不宜不说。若能念行，至无上道，故现诸法，灭化之德。汝等当知，心行为身，四得成就。若男若女，执行若邪，斗竞之事，杀害奸淫，种种起恶，犹如毒蛇，失真实理。寻真男女，莫生是事，得无是已，悟彼真源。乖法男女，沦兹生死，未近道地，福缘日远，恶缘日臻。当行正念，必自当得，清 净解脱，无为自在。善男善女，行此事时，宽裕为心，除舍四恶，急疾忧恼；莫生夸竞，起疑惑心；行大功德，作无碍心，发一切心。若男若女，源斯妙本，行此念时，念念不退，是我真子。有道之人，常行上行，不处四恶，不行邪欲，不行一切，种种邪见；不见所有，不见所无；念道求法，心发大愿，作大功德。今是大众，亦当令汝，身得高妙，真正童子，得不思议。上道徧知，幽念弘普。念来众生，行时当得，长大妙本，智慧具足，有想无想，最大智慧，真常不变。汝即今众，不生恶疾。行此道时，上德之子，众相具足，解了空有。解此念时，必其念道，得入妙行，自在如意。为他演说，一乘海空，秘密宝藏。海空智藏，知此等法，无有底藏。思惟演说，甚义有五：一者善行，思念一切，幽冥之处，皆得光明，无为妙相；二者善说，心意柔软，无有彼我；三者常愿，劝人发心，念求胜力，去远恶道，行无畏力；四者至意，了断诸惑，不生疑网，常存妙事，得法深味，终日不竭，一切众生，皆受度脱；五者正意，结种种愿，心为男女，未见未闻，悉得闻知，当得作道。行此事时，入功德海，无为会道。一心发念，无量因缘，无为之果，成道名字，无碍解脱，是名御物。三行三德，三复归一。行解一缘，舍有为心，发无为心。冲虚若辱，不违尊德。思念三宝，无时暂舍。终不悔意，与子冥扶。心行圆满，具足成道，无复染滞。汝等当知，是大经典，流通世间，若有见闻，无量因缘。善男善女，依事修行，行四等行，心念欢喜。有行之者，正入无为，第一之子，不退因缘。一切众生，有为之弊，烦恼之患，终日聚积。既复得已，不盈于久。烦恼之患，空丧身命，而无所得，无所得耶，有何所得，了不得耶。智藏当知，其意复七：一者智德，念念是心，行入不退，所行常静；二者行解，思道出家，常得法味，精进坚固；三者显利，承接众生，令得离苦，常闻道法；四者利用，思念圣人，善多方便，饶益一切；五者智慧，真人童子，得大神力，悉从道成；六者得力，一切众生，承道出世，得无所畏；七者德满，神通自在，去来往返，无所坚碍。故有斯妙，用为法力，济度来生。若善男子，能得解脱，了说言实，识法宗本，入道因缘，我所念处。所以者何？上道无底，深妙难思，不存不亡，不终不始，永存无尽。能用之行，万物归之，天下皆往。应用深远，安乐道场，不可思惟，其意百千，其玄甚深，无量底藏。善功化物，感应真实，无边无限，示现方便，度脱生死。大乘所行，小智所用；不假不实，不无不有，无为不为。如是胜功，四用无尽。今说如是，无量因缘。道不可有，又不可无，一道智力，平等一切。若有众生，能除疑网，烦恼根断，是我弟子，终始道真，转入法轮，形魂并一，真为妙身。由如石花，变成金玉。既成真已，但有妙相，不见粗质，舍众生体，别得法身。粗去妙来，而成正道。始舍故败，更得新坚。无因无果，悉从愿来。
　　尔时，天尊说是偈已，一切时众得不思议：真实上行，次了真伪，第一所行，玄妙无极。当尔之时，有百千万亿真仙道士而在座中，修持正法，已成无量，具足六通，转入妙真无为之品，不可思议，无上正真，难可譬喻。上德之真，应现十方；无量之形，徧诸国土；承接众生，未常懈退。若善男子、善女人，当知求道及俗所行，发种种心，当得成道，无上正真，徧知诸法，三界无怙，唯道可恃，虽无形相，其相甚真，其名不去，是真不动。太清之中，是我之源。说是语时，善男子，一切众生无不解了。真人童子行上道时，常观众生，莫生怨想，推直於人，引曲向己，无所争竞，得寿命长。所以者何？善知因缘诸方便故，欲令众生种种善根。
　　尔时，复有下仙道士七十三人，从西方来，悉至座所，其字名曰善心道士、弘施道士、舍爱道士、善说道士、普念道士、信行道士、常护道士、惠明道士、上相道士，如是之众，不可悉记。以为眷属，共来闻说，俱在座中。或发善行，烧香燃灯；或离父母，远游山林；或投施人，或舍妻子，尽心苦行，舍身智财，调和音声，歌诵圣德，一乘海空，赞叹演说微妙经典。种种所行，尽意所为，以为供养大哀天尊，即於是时俱入一乘，无碍解脱，得不思议；常得法轮，入不退行；常得法地，安乐不动；见海空城，心观诸法，了解苦空，无常、无我，常乐我 净。既闻法已，各率眷属而还本土。如是众中，复有知见妙理，得法宗本三十六部真经，辩了三相，知见说言，得道得果，得因得缘，无量妙通，转神入定，了无漏智，善巧方便，谓是大慈，入空寂定，不可思议。如是众中，忽有一人，即於座中说法要言，甚深之义。如是大众，各各勇猛，欢喜无量。有一人言：是我今日，能於尊所听受解悟，即悟当来、未知未见。我等即时百宝庄严广大之座。我於尔时，心自叹言，惭愧尊重。所领要言，终不能尽。蒙今大众令我演教，不敢嘿然。若不宣说所领之言，即是秘法，不尊上说。即於其时讲诵尊法，所行妙事，亦如我等，如此众中，未闻未了，皆得通解，无量增益。从此发念，俱获正真金光之住，仙童侍卫，百千音乐，种种化导，普令常住无为之果。汝等今众，及未来世，总除恶行而行正观，远恶就善，弃绝为始，舍乐求道，是吾种子、第一上行，难思议也。如是子身而不 净者，变为令净；我法知身恒不净者，令了令净。若念是事，真实之保，亦非虚谬，甚深行处，过法缘了，念念迁改，转粗成妙，舍身受身，为真仙侣。六根七支，亦复如是。成真得道，正复如此。众生四邪，为魔所乱，神离形死，魂入幽牢。受苦万端，五苦荼毒，解脱何期？冥冥长夜，何由解脱？如是之事，甚可怖畏。思道出家，远去四邪。若如是说，复能行者，是生快乐。不说本有，但明众生，能除五味，亦复五色，细滑之女，情不恋着。常执妙经，无时暂舍，恒如饥渴，须得饮食，爱重经宝，如敬我身，即当令汝更得解悟，得无上力，常住不动，无极无上，轮转成就。是修道行仙之导师。大仙当说，无不稽首；真人现行，无不稽首；童子现形，无不稽首；天尊现形，八国恭敬，无不稽首；十方圣人各各现形，无不稽首；仙卿童子於此现形，无不稽首。一切虚空，权假三界，五阴无实，三涂皆苦，念念生灭，诸法不住，不退不转。胜因王子，是名为乐，常行清 净，无碍解脱。海空智藏。复次，学真道士功德累积，不可思议。真实法侣，一隐一显，变化虚空，随宜出处。或生法地，制顶王家，甚大智力，得无生乎，成道名字，入不退转，行入清 净。五百劫中，讲说经法，终日竟夜，论说其义，终不得尽。汝等当知，自此以去百千万劫，若有修者，至无为处，无想无思，空惠入无。不起诸想，从上至下，稽首道足，七十二相，了见道意，神智无量。犹如虚空，不可寻测。复次，王子舍身求道，父母怜愍，畏其驰走，庄严台沼，处处坚牢。庄一大户，名曰百重，大法明门。王子出时，大王当知，终不得密。王子出已，处处求觅，心意迷闷，四处驰走，若为方法，云何能得？路逢五道大力鬼神，正於其时，因问之曰：仁尊长者，我欲求道，我闻诸道严妙甚多。我今问者，心为此也，何道可从？
　　尔时，五道大力鬼神俄然答曰：我昔之时，曾经出家，为生疑网，四魔乱我，去失道本，使我於此，我非人也。我今得闻，示诸善恶。汝今觅道，我曾闻也。无上正真，但闻其名，无量功德，虽无形相，其相湛然，无碍上法，真性不动，其威广大，降伏劳怨，应化无边，不可思议，是道妙力。 尔时，王子别言而去，真心正念，自然了法，入道源流，常得一味。海空法地安稳不动，了法不空，亦不不空。善男子，海空智藏，一切诸苦，不可思议。我观诸天，处处游历，见有百姓，男子女人，口面脓烂，血臭流出，颈如布綖，腹如悬鼓，身负铁杖，口中衔火，大小相牵，流曳涂炭，无复人形，足践锋刀之上，身负铁杖，痛不可负，毒不可忍，为之悲伤。复见百姓，男子女人，牛头兽身，拔出其舌，铁锥刺之，巨天力士铁杖乱拷，无有限数。身无人形，足立刀山，痛非可忍。复见男女裸身无衣，吞火食炭，为火所烧，头面燋燎，举体烂坏，头戴铁镬，足履火山。复见百姓，男子女人，无大无小，入镬汤中，身被煮渍，百毒之汁，以灌其上，头脚锁械，身负考掠，幽闭重监，不睹三光，身形髡截，银铛锁械，负山担石，往返铁针之上，食息不得，不舍昼夜。身抱铜柱，太山之兽，啖食其肉。於是道言：其人何罪，作何无道，以致斯报？是时三界飞天人言：如此等辈种种罪人，其人先身所行恶亡、赤舌斗争，无所不为；评论道德，攻伐师主，更相谗击；或杀害无道，不念众生，酷虐为行，心怀阴恶，嫉妬胜己，抑绝贤明，作种种罪，非可尽言。致招今对诸苦，备经万劫，当得还生非人之道。其目如之。道言：可令此等诸苦男女开其心目，悔其善恶，令得调伏，以其软语，宜安慰之。念其前行，令思为善，度入法轮。重以劝戒，使得更生，还在人中。解行功德，修吾此道，以解宿冤，无边罪源，思行道行，广开法门，建大功德。诸行成就，度入福门，见大因缘、无为之果，更受灭度，以致道真。
　　尔时，天尊而复偈曰：
　　缘眼见一切，是人是非人，能造诸外色，各共以为亲。心念此为乐，念思惟众生，妄言多绮语，恶骂詈两舌，贪欲瞋恚心，愚痴邪见着，多有盗杀淫，天神不敬贵，秽慢日月光。诸恶悉如是，种种行不善，鬼所灭身形。憍慢一切法，心不信真道，杀伤於出家，亦复善男子，求索於饮食，无有限端衣。横作於无道，非法而所行，众鬼所能疾，善神不守护，诸冤来集聚，争欲灭其身。不能得老朽，喻如不谷花。声色及五味，心意生恋着。一切信邪人，无有念道时，唯行不善法，实不可思议。汝等善男子，十方大地中，其处福德乡，等无有障翳；其处福德乡，所念无大小。度脱无量苦，如霜见毒热。如此智慧力，无所挂碍着。着为诸天人，八在逐复一。出入非有无，应化无边畔。无有分别心，有一切大智。度脱於众生，是非一切等。不信因缘者，终劫见成败，六根所结缚，不知解脱缘。千人万众中，时颇有一人，若有行念者，真是道种子。当发种种心，愿达过去事，未来大因缘。无量善恶子，了解过去理，理在方便法，无量无边众。大道境界中，能辩无碍事，能成就诸法。了解三德意，通达诸法相，无有遗滞处，心愿乐行道，得闻无上事。众圣说法言，当得巧言说。六行心能进，当愿得清 净。能弃一切色，方等慈悲心。一切苦众生，我是穷乏人。及於五道中，忍辱一切事，精进不秽法，思定不退转，不生四邪意。念念是法轮，能忍受非法，我无有怨心，护德於世间。不欲人之欲，理容无有争；远去世烦恼，藏身幽静处；不违负心口，行不违经戒。昼夜当行道，五食常菜中，杂食心不味。乐心松栢园，唯念饵众药，意不目邪视。种种无量苦，如此烦恼世。来世善女子，生世作诸恶，当堕大地狱，死趣五道中，命尽受报处，貌体抱铜柱，身手履刀山，永循剑树中，因复入镬汤，饥时吞食火，头面尽燋然。天道人道中，无复有因缘。地狱中饿鬼，无量诸苦恼，永身常住中。来世男女人，不悟开度缘。精进求胜力，亡身是道场。如是经中说，甚深所行处，无有虚谬者。前劫今劫中，无有此言说。汝等宜敬心，心见希有事。
　　尔时，天尊说偈颂已，复告海空智藏言：善男子，汝及今众如此之事，无量苦恼，八难交横，种种荼毒，甚可怖畏。一切众生不生道心，不发道意，不行四等，颠倒非意，永失因缘，不遇三宝，不闻法要，不闻法鼓，不闻秘藏海空智藏。得此事时，於未来世善流布之，未见未闻，皆令解悟；既解悟已，入不退转，无为大乘，到长寿宫，第一胜因，难可壁曰喻。
　　海空智藏从座而起，足接道前，五体投地，喜心悦豫，心得虚余：我今闻说，千万劫中，未有今日一言片偈。於些言中，我今闻受，多得解悟。须臾之间，海空智藏得不思议。复有无量无边真善光相，大智童子从空而来，至于座所，并欲增益智藏，功德第一。名曰普王上行童子、三天真人上行童子、太一上行童子、四等妙光上行童子、普行等王上行童子、五眼通仙上行童子、严 净月德上行童子、六德普光上行童子、日光宝积上行童子、花光善业上行童子、天王妙香上行童子，妙斯等众、无边大士，来至座所，欢喜赞叹，稽首尊足。
　　尔时，有无色界天子从下方来，其字名曰皓庭霄度国天帝王子、渊通元洞国天帝王子、翰宠妙成国天帝王子、秀乐禁上国天帝王子，是等辈四方天子，闻是妙音，而各率领国人男女，善信听法一乘海空秘密宝藏。虽有男女，无有交接，去来往返，自在如意，无复情欲，来至我所。人身长大，思闻今者希有之说、甚深之法，得转法地、无碍之处，解脱清净，去来往返，得合道真。
　　尔时，复有色界天子从下方来，其字名曰虚无越衡天帝王子、太极蒙翳天帝王子、赤明和阳天帝王子、玄明恭华天帝王子、曜明宗飘天帝王子、竺落皇笳天帝王子、虚明堂耀天帝王子、观明端靖天帝王子、玄明恭庆天帝王子、太焕极瑶天帝王子、元载孔升天帝王子、太安皇崖天帝王子、显定极风天帝王子、始黄孝芒天帝王子、太皇翁重天帝王子、无思江由天帝王子、上揲阮乐天帝王子、无极昙誓天帝王子，如是国人及其臣子，来至我所，随时而说真上智力。是国恭敬，作无碍法，作大法幢，不可思议。闻是妙事，得散香结，永断邪欲，无复烦恼，不入生死千毒之中。
　　尔时，复有欲界天子，亦复俱来。其名字曰皇曾天子、玉完天子、何童天子、平育天子、元明天子、摩夷天子，其国人民多不具足，无量苦恼，沉沦生死，爱憎别离，冤家恶杀，不可思议。若有至心闻道，所在不计远近。我今为说一乘海空秘密宝藏，度诸国人，随缘高下，次第令悟，俱不退转，悉得安乐。群臣吏民普得无碍，安乐道场。今说诸法，常以一味，令诸世间渐次修行，皆得道果。 尔时，天尊而复偈曰：
　　海空智藏，道之为大，不可比量，天地四海，不足为譬。不终不始，真一妙理，不增不减，无因无学，无今无古。大道无为，渊不可测。以为众生，常有去来；虽有去来，而无去来，不可思议，玄宗微妙。汝等眷属，澹泊一心，思念於道，无上正真。和同苦乐，空有非空。海空智藏，无上仙人，永断疑网，如拔毒箭，得无所畏。天尊今说，为众分别。一切时众，无不稽首。来世众生，莫起四邪。若男若女，舍身求道，不存有身，息除所欲，正心道场，绝灭缘想，无所从来。若行深法，则无患也。当得智慧，金刚功德。一切大众，普行道事，得王师子，大慈譬喻。灵宝惠观，念度无量，加益庄严。若行念已，破恶怖魔，劳怨降伏，常乐我 净，得无畏力。善男善女，如是之事，不缘生色，识是名者，不见於色，五阴清净，故常无秽，清净解脱。一切诸法，是因缘生，亦无二相。思念无量，无极神智，用为尊敬。解行出家，则真解脱。所谓行者，如地如山，如眼如云，如父如母。一切诸法，亦复如是。令无倾动，是名解行。真人童子，种种演说，亦无有足。乐说无碍，无量百千。无数劫中，说辞说义，终不能尽。男女之子，千世劫中，修行世法。以修行故，如法无碍，复於无量。百千万劫，修集论说，故得乐说。真人童子，为度众生，故修如是，四无碍法，无碍之智。中士之人，修寂静法，志乐独处。若化众生，但见神通，终日嘿然，无所演说。究竟清 净，海空智藏，智慧第一。仙卿童子，神通第一。如此之事，其亦不等，本有今无，本无今有。古今有法，是则云然。今当为汝，重敷演之，广分别说。善男女人，现在具有，诸烦恼结，本有父母，和合之身。是故现在，无有金刚，微妙法身。我昔本有，无常无我，无乐无 净。以有无常，无我无乐，无净诸乐，故见在无。无上道心，以不见故，无常乐净。若有道士，若其说言，若其不说。若男若女，若人说言，天尊上道，去来自在，无常妙乐，是我 净者，无有是处。以是事故，见在不能，破坏四魔；见在无有，毕竟定空。於一切法，则有着心。若我弟子，以有钝根，不能演说，一乘之法。本无利根，人中王象。妙行真人，以无我根，真人等也。随宜方便，开示三乘。一切学人，说言上道，去来见在，毕竟演说，无为是处。随时方便，则为说之。若使众生，不得如是。第一缘者，神尊妙道，终无有说，无所得耶。
　　尔时，海空智藏得斯妙事，心开意解，悉皆了了，身得广大，七十二相、八十一好，无有根底，亦无有智藏甚深微妙无为上力，不胜欢喜而说偈曰：
　　大慈愍众生，故今我归依。善拔众毒箭，故称大医王。世医所疗治，虽差还复生。天尊所治者，毕竟不复生。天尊甘露药，以施於众生。众生既服已，不生亦不死。天尊今为我，演说大智慧。众生闻秘藏，即得不生灭，身心俱安稳，了见海空城。
　　海空智藏说是偈已，重白道言：天尊，今者所说，一切世间不知不觉，见真人悉能知见觉者。若使真人是世间者，不得说言世间不知，不知不觉，如是真人能知见觉。若非世间，有何异相？复次，善男子，言真人者，亦是世间，亦非世间。汝言真人有异何者？汝且消息，我当为汝，当更演说。且待须臾，别说其意。非是今日究竟穷言，能尽其意。即告於汝，当一一分别甚深道本。汝当解悟等一因缘。
　　於是海空智藏及诸众会各礼一拜，奉辞而退。
　　太上一乘海空智藏经卷之七 竟
　　太上一乘海空智藏经卷八
　　供献品
　　尔时，天尊住大宝城，为诸众生演说法要。时有长者居在城西，善信供养，其字名曰善种大王。与其同类三十三人俱为世间立大桥梁，舍身弃财，从座而起，稽首作礼，长跪瞻仰，悲感流泪，头面着地，白天尊言：唯愿天尊及诸道士，哀受我等贫穷供养，为度无量诸天众生。大哀天尊，我等今者无主无亲，无救无护，无归无趣，贫穷饥困，欲於天尊求将来食。唯愿哀受我等微供，令诸一切若人非人受我供献，即得安乐。然后天尊返神无为，当还寂灭不动之地。我今供养，犹如诸国，勤力农作，得大耕牛，良田平正，无诸丘墟，恶芜荒秽，荆棘毒草。於是良田唯希天雨。大哀天尊，是我身者，亦复如是。唯希一乘甘露法雨，雨我身田。我今贫穷，希於天尊大慈悲父，唯愿哀愍，除断我等贫穷困苦，拯及无量苦恼众生。我今供养，唯愿大慈平等一切，若人非人，悉得充足。及诸天仙、一切大众得大利益，安稳常乐。
　　尔时，天尊以大慈心，发种种智，告善种言：善哉善哉，善男子，大王长者，我今为汝断除贫穷、饥渴、困乏之想，大慈法雨雨汝身田，得生法牙。汝於我所，欲求寿命，身心安乐，才辩无量。我当施汝寿命安乐，悉达无碍。何以故？善种长者具 净供养，平等一切，如是之施，果报无差。何等为平，无有差别？一者受已，住一乘藏；二者受已，当还反神寂灭之地。我今受汝殷勤供养，令汝具足一乘海空秘密宝藏。
　　尔时，善种长者大王即前长跪，稽首白言：如尊所说，平等果报，无差别想，是我等辈发自思惟。是义不然。何以故？若有众生前受施者，烦恼未尽，未成就一切种智，亦未能令众生具足一乘宝藏。次受施者，烦恼普尽，已得成就一乘海空秘密宝藏，能令众生普得具足，平等一乘，常乐清 净。前受施者是不净食，烦恼之身是生死身，是无常身，是饿鬼身。次受施者是智慧身，是金刚身，真身、法身、常乐之身。如是差别，云何而言平等一乘，果报无差？如今哀尊前受施者，受已食之，入腹消化，常命增色，常恒安乐，才辩无量。次受施者，不 净杂食，无诸上果，云何而言果报无差？
　　尔时，天尊告善种言：长者大王，善男子，如我食者，已於无量无边劫来，无有食身，生死之身、烦恼之身、贪毒之身。我身之身，常身汝身，金刚之身。於诸众生后当受者，未见我身，是烦恼身，是贪杂身，是生死身，是饿鬼身，於是四众，若人非人，同我受食。食竟平等，此食消已，即见我相住一乘藏。是故我言果报无差。若众生破坏世法，普除四魔，得入一乘海空宝藏。以是之故，我言果报无有差别。若有善人，虽不广说一切经典，於今已了一乘海空秘密宝藏，广为众生分别演说，功德无量。是故我言果报无别。善男子，如我身者，已於无量无边 劫来，不受诸世间杂食、杂形、杂相，为众生故，说言受供，如彼上真所奉璎珞，然后乃得还寂灭地。我今亦尔，受汝供献，然后当还一乘海空秘密法地，亦复如是。我今受供，实不受供；我今受身，实不受身；我今赞叹，实不赞叹；我今演说，实不演说。我今普为此会大众，是故受汝平等供献，实亦不受。
　　尔时，四众得闻天尊说如是言，普为我等，哀受长者善种大王贫穷供养。於是四众顶礼着地，欢喜踊跃，同声赞言：善哉善哉，大哀天尊怜愍我故，为受供养，希有希有，善哉善哉。种汝立字，名不虚也。言善种者，名解妙义。汝今建立如是善法，三界种流。是故依实，从善立名，汝名善种。汝今现在得大利益，功德愿充，具足甚深。善种大王，汝今生在人天中天，希有希有。善哉善种，不可思议。我今现世，随大哀尊徧游余处，亦复甚难值遇信法。是善因缘，信心供养，能办甘果，此事复难。於是大众一心顶礼，稽首长跪，谓善种言：汝今智慧，犹如圆月，无诸云翳。国土众生，无不瞻仰。汝亦如是，我等四辈之所瞻仰，亦复如是。大哀天尊已受供献，今汝得大具足功德，一乘海空秘密宝藏，是故说汝如月圆光，国土众生，或大或小，或老或少，无不瞻仰。汝虽受身，是金刚身，是金刚心。善种大王，汝是三宝智慧种子，弘护法流。 尔时，四众欢喜踊跃，而说偈曰：
　　善哉善种王，为世之慈父，虽生人道中，以超三界有。
　　我及一切众，今故稽首请。三界大哀尊，今当还本住。
　　种应愍我等，唯愿速请住，久留於世间，利益於众生，
　　演说智藏城，徧洒甘露雨。
　　尔时，善种长者大王得闻说已，欢喜踊跃：善哉善哉，我今闻说，犹如有人父母病死，忽然得活，平复如本。我今欢喜，亦复如是。我今闻说，犹如贫人遇一金瓶。我今欢喜，亦复如是。犹如弱丧，失於本乡，彷徨他国，父母离别，恩爱久远，於后忽遇，普见本乡，父母、兄弟甚大欢喜。我今欢喜，亦复如是。於是善种从座而起，即说偈曰：
　　善哉获大利，普益於人身，断除三毒患，永离於三涂。
　　遇得大法利，悉护金刚身。值遇元始尊，不惧堕畜生。
　　如海空宝城，难见亦难闻。见已种善根，永离饿鬼身。
　　得入登四民，同受慈光明。希有复希有，应世大哀尊，
　　身心圆智故，度脱人非人。希有复希有，应世大衰尊，
　　出身如莲花，微妙功德相。善断有病子，永度於死日。
　　生世值遇难，为人遇亦难。犹如大海水，漂堕反更难。
　　我今奉供献，愿得无上果，一切烦恼结，摧破无坚固。
　　我今於此国，不求天中天。方便获大利，心亦不怀怜。
　　哀尊受我献，踊跃永无量。犹如大师子，出处天宝林。
　　我身如师子，衰尊受我献，出处天宝林，是故我欢喜。
　　心如莲中莲，清净微妙花。诸天童子等，共来侍供我。
　　国土世间人，悉生大苦恼。已知大哀尊，即当还本住，
　　不死不生界，绝世之慈父。玄声同唱言，世间无慈父，
　　从生莫恃怙，孤露失依止，拭泪礼请住。唯愿大哀尊，
　　久住於世间，普为诸道士，演说无上方。如彼七宝城，
　　安住於海中，善智能善断，我等明无暗。犹如大明光，
　　普照瑠璃珠，以此善妙光，普除一切恼，永各并消融。
　　大哀大慈尊，云何还本位？我等诸众生，恋慕增悲恸，
　　瞻仰哀泪雨，漂漂成水流。唯愿大慈尊，久住令我信，
　　为断烦恼惑，善说法桥梁。
　　尔时，天尊闻说偈已，即告善种长者大王：善哉善哉，善男子，如是如是。如汝所说，我今出世，甚难甚难。何以故？海空藏城，难见难入；值者生信，亦复甚难。我今当还，反彼无为。汝能桥梁，施食众生，具足功德微妙之相，亦复甚难。汝今善种，莫大愁煎，安心欢喜， 深自庆幸，得大法利。汝今供献，成就功德，具足一乘海空宝藏。不应请我久住世间。汝今当知，三清境界，念念无常。诸法性相，亦复如是，罔两从影，向有今无。云何汝等请我住世？我观於我，於我亦空；以我空故，於他亦空；以他空故，是名空空。於是天尊发大慈心，说偈叹曰：
　　诸法世间生，生者皆归化，寿命如虚空，必当有终尽。盛衰皆有期，合会有别离。少壮不停住，念念速运来。命为死所因，四魔四病恼。常无常岂存，亲不亲亦离。众苦转无际，流转无休息。三界皆无常，诸有悉非住。有道亦空无，一切并皆空。可怀法流转，常有忧恼患。恐怖诸罪恶，老疾死衰恼。是诸烦恼中，亦怀怨所侵。烦恼所侵缚，犹如蚕处茧。何有智慧者，而当乐是处。此身苦所集，是法皆不 净。诸欲皆无常，故我不贪着。离欲善思惟，而澄海空藏。毕竟明清净，了了永无殃。我乘海空船，必度於彼岸。
　　尔时，长者善种大王闻说偈已，即起作礼，白天尊言：如是，诚如所说。我今愚讷，智慧浅薄，犹如盲蛾，何能思於一乘宝藏深奥之义？我今已与诸天上圣、真仙童子、天龙大王以为眷属，同离烦恼，俱得出家；虽未具足一乘空戒，即堕仙位。我亦如是，未具大智，即入王位。大哀天尊威神力故，通达无碍，是大圣数。是故我今请大哀天尊久住於世，勿令反神，还乎无为。是我等辈犹如渴人，终无变吐甘露之味。唯愿天尊安住为说，亦复如是。常住於世，吐於甘露、一乘法味，并令我等闻所未闻，见所未见，成就海空秘密宝藏。
　　尔时，众中有一真人，名曰法喜，告善种言：善哉善种，长者大王，汝今不应发如是言，求请天尊常住於世。何以故？汝今当知，诸行无常，空无我相，空无住相，性相空空。观於三界，三世皆空。汝等当知，欲求住世，当知是学。
　　於是善种含笑问言：法喜智士，汝言哀尊诸行无常，空无我相，性相空空，观於三界，三世皆空。汝等当知，云何大哀天尊天上世间最尊最胜。如是之相，岂非有耶？若是有者，是生灭耶，非生灭耶？若是生灭，如泡电光，速有速无，去来流转，犹如车轮。当知诸行，亦复如是。我闻天尊寿命长远，安乐自在，常住清 净，是天中天，是仙中仙。云何而言大哀天尊寿命更促，不满百年？如彼明王，得自在势；以自在故，能制他人。是富人者，后当贫贱，人所弃薄，为他驱使。所以者何？失势力故。大哀天尊，亦复如是。同於诸行，则不得称为天中天，为仙中仙。何以故？是诸行者，即是生灭，是生死故。法喜智士，勿观哀尊同於诸有，而言无常。又复问言：法喜智士，为知天尊，发如是言。不知天尊，而发是言。大哀天尊同於诸有，有则不坏，云何反神？若使天尊同诸有者，则不得言大哀天尊是天中天，是仙中仙。譬如下方三界法王，有大兵士，力能战敌，外国怨敌。是战敌时，兵士众中忽有一人，力能当千，是故外国无不回伏。以是之故，称此大王力能当千。如是力士，大王爱念，赐诸宝禄，封位当偿，自然之食，常乐安心无畏之处。以是之故，得称当千。是人未必力敌於千，但以种种，作彼巧妙，方便所能，能胜千力，故称当千。今大哀天尊，亦复如是。善能灭除一切众生是烦恼魔，天魔是生死魔，以是之故，大哀天尊是天中天，是三界尊，如彼力士一人当千。以是因缘，成就具足，种种无量，真实功德，一乘海空秘密宝藏。法喜智士，汝今不应忆想分别。大哀天尊同於诸有。犹如大富国王长者生得一子，时善相师共来占视，有短寿相，父母闻已，知其不任绍继家嗣，不复加爱，视如草芥。若知寿者，不复得为十方王土一切众生之所宗重。若使天尊同诸行者，亦复不为一切世间三界众生之所崇奉。所说法相，不变不异，真实微妙究竟之法。法喜智士，若有众生一心受持，守护此法，不绝心胸，日夜存念。譬如穷女，无有父母，本住之处，救护之者，忽遇病苦，饥渴所逼，游行乞食，随他屋宅，寄生一子，是住家主驱逐令去。 尔时，穷女携抱儿子，欲至他国，於时路中遇恶风雨，寒苦备经。抱儿而度其水深潭，漂流急疾，而不放舍。於是母子一时俱没。如是女人得慈功德，即生上方安乐之处。法喜智士，若有一人，善男善女，受持一乘海空宝藏，慎令守护，勿复说言同於诸行、不同诸行，唯当自责：我今愚痴，未有慧眼，得见哀尊一乘正法，不可思议，是故不应宣传演说。大哀天尊果是有为，果是无为？若有一人得正见心，则应说言：大哀天尊定是正果，常乐无为。何以故？能为众生生善法故，生爱念故。譬如女人在恶风雨，为爱念子而舍身命，一时没死，令我等辈，亦复如是，宁舍身命，不说哀尊同於有为。常当想念大哀天尊同於无为，得证一乘海空宝藏。如彼女人得生上方安乐之处。何以故？以爱子故。我今爱法，亦复如是。云何爱法？所谓说言大哀天尊同於无为，不求安乐，不求解脱，不求常住，不求反神，但以安乐解脱常住，自在自来。如彼女人，不求上方安乐之处，上天自来。我今哀尊，亦复如是。法喜真人，如人远游，於路疲困，寄止他舍。卧寐之中，於其舍宅忽然大火，四方起然，即时惊悟，寻自思惟：我於今者定死不疑，生惭愧心，以衣缠身，於是命终，托生上方，即於其方满八十年，及生仙王，满百千年，生於人中，化为轮王。是人不复生三恶场，转轮常生安乐之处。以是因缘，有惭愧者，当得不应观大哀尊同於诸行。法喜真人，小乘外道，邪见之师，说大哀天尊同於世间，有为烦恼。今真士不应如是，於大哀天尊生烦恼我想。若有外道诸邪见师，即以妄语种种恶言，当知是人死入地狱，万劫幽挚，长沦三涂五苦之中。法喜真人，当知哀尊是真实相，不应今日舍身反神，亡於诸子。是故我等瞻仰涕泣，唯愿安住，为我演说一乘海空秘密智藏，普令我等舍於无知，求正真果。於是法喜同声赞言：善哉善种，汝今已得安乐之处，善知哀尊是常是乐，不变不异，证无为法。汝今复能善供之食，请作有为世间说法，作有之相，如被火人生惭愧想，以衣缠身，随火而死，以善心故，托生上方安乐之处、清 净国土，复下化生，转轮圣王，常离恶趣，住海空城。汝亦如是，善护哀尊，请住供设．我等下仙，利益甚探，不久当得一乘法藏。
　　尔时，天尊复告善种长者大王：善男子，汝今善能分别法相，与我无异。汝可随时速施供食。是我众中，或有飞仙、诸天、上圣、真人、童子、地仙、道士，若男若女，随我游行，徧履地土，神心疲极。所须之物，汝等应当以清 净物，随时结与，如是施者，即是具足一乘海空平等之城。
　　又告善种长者大王：若有平等一心施者，或贵或贱，若多若少，若足不足，宜得及时。我今即当反神，还乎无为之理，安住不动寂灭之地。
　　尔时，善种及此众中闻说语已，各各敛手，仰天长叫，悲呜哀号，举手弹指，声徧十方。
　　尔时，诸天诸地，一切林木、山河、丘谷，若人非人，或禽或兽，各共哀鸣，悲泣泪流，不能已矣。於是众中有一仙人，从座而起，稽首作礼，拭泪稽首，白天尊言：云何一旦弃舍本誓，世间孤露，莫知所止？而是最后，国中大王善种供养，云何反神，还乎无为？天尊往昔苦勤数年，随劫轮转，一死一生，一成一败，尚复支持妙膳之味，作平等施。若人非人，一时饱满。况於今日善种供献，而云反神。复谓善种，汝今实谓，大慈天尊，受此供献。定是受耶，受非受耶？定是身耶，为非身耶？我今思惟，大慈天尊受此食者，定非受食；受此身者，定非受身。如是之身，是身非身，是食非食。云何汝等各共涕泣，哀之无已？
　　尔时，天尊告仙人言：如是如是，如汝所说，是身非身，是食非食，共止哀恸。我今当还，实无所还。汝已善知一乘海空微妙宝藏无，有无无，无爱念想，常以平等大慈之念，念於众生，如母念子，随方有处，应当受持一乘海空，自得显了我身之身，悉无有身。犹如大海，水性光明，映照水底，得见鱼鳌、蛟龙、水物。如是大海，水性无鱼，以水见鱼。我今无身，以我见身，亦复如是。
　　天尊以大慈故，即放光明，从口中出种种光明，其光照跃，四座众中，过此光已，即知是事。谓善种言：大哀天尊以慈悲故，现是瑞相，种种光明，希有希有。如是之事，必当不久反神无为。汝设供献，供养一切，若人非人。以是当知大哀天尊放大光明，照乎三涂、地狱众生，普及光处，悉开光已，悲塞默然，同共啼泣，稽首叩头。
　　尔时，天尊复告善种长者大王：善男子，汝所来施我及四众，若人非人，今正是时。我今正尔当还反神无为之理。过去身形，非子所见，非子得求。
　　尔时，长者善种大王闻是说已，举声号哭，哽咽哀叹：苦哉苦哉，我今孤露，三界皆空。於是白众，我等诸子，大哀天尊过去身形舍离世间，我等各共劝请天尊。於是诸子当各自起，五体投地，和声请言：唯愿天尊哀愍我等，常住世间，勿云过去。
　　尔时，天尊告善种言：善哉诸子，莫大啼泣，自散其心。汝等当知，自观是身，如大火身，如大风身，如谷中响，如水中影，无暂安时，如丝经尽，无可寻续。当观诸行，犹如毒食，多诸过患。於是善种即自念言：大哀天尊不欲住世，且止我等，勿令啼哭。譬喻言辞，莫之能疑。我当云何而不啼哭。苦哉苦哉，世间虚空。唯愿天尊哀愍诸子，久住於世，勿令反神。
　　尔时，天尊复告长者善种大王：善男子，汝今不应作如是言。请我久住，为汝演说一乘海空。善男子，我以大哀，愍念汝故，留待今时为说思微一乘空藏。我常无我。云何有我？何以故？一切诸法，苦、空、无我，亦无无我。以无我故，故名我还。善种汝等当观一切诸行杂法，无我无常，不住此身，多无过患，犹如水泡，如炎如化。以是之故，汝等四众不应啼泣，当依次第安慰其心，勿复惊疑我及大众。
　　於是长者善种大王顶礼白言：如是，实如教旨，诸有无常、无我、无身，方便示现，身无所身。而是我等，不得不能，不怀忧苦。我自思惟，念忧苦者，实无忧苦，复生悦想。我今啼泣，实无啼泣，复生欢喜。
　　尔时，天尊欢喜赞言：善哉善哉，善男子，汝能知我，示同众生，方便之力，生无所生，我无所我。汝今欢乐，忧无所忧，得了法相。若春登台，观望四方；悉共来集，遥望台上。我今亦尔，至於彼云中，亦如台上，见诸众生，令得悟解。复叹善种：汝今复能思惟法相，如幻如化，以方便力，无所染着。何以故？法性清 净，以清净故，无我无忧。善男子，我今受汝平等供献，欲令汝等一切众生脱生死难，诸有烦恼，令住一乘不动之地，常受安乐，微妙具足，作世良田。
　　尔时，长者善种大王得闻说已，顶礼白言：善哉哀尊，我若堪住、为福田时，则能了知一切诸法。我等今者，及诸四众，犹如螳螂，实不能量常理，云何以为是世福田？我等眷属忧愁泣哭，围绕烧香，一心恭敬，谨奉大献，供食之具。唯愿天尊慈悲我等。於是四众而说偈言：
　　我等稽首无上师，四众四缘共劝请。
　　一切上真诸童子，永绝有无常救护。
　　得见一乘大宝城，我等诸子没苦中。
　　心情悲恋怀忧恼，犹如犊子失慈母。
　　贫穷无法无救护，亦如病子病心人。
　　无医无药随心恼，所食所求悉克应。
　　虽服世间小乘医，诸见诸疑莫能了。
　　愿请大慈大哀尊，为我为缘横演说。
　　我今无主国无君，四土众生皆饥馑。
　　我等四众亦如是，天尊付嘱反神身。
　　善寂常住不生死，我等孤露犹哀子。
　　失法失尊如枯凅，我等啼哭定当死。
　　唯愿不舍大慈心，普演一乘智藏城。
　　尔时，海空得闻偈已，即起白言：大哀天尊，譬喻言辞，犹如国王生育诸子，形貌端正，心弘爱念，教道经典，悉令通达，然后大王分付别国，统乘教化。我今亦尔，犹如王子，蒙大哀天尊教诲具足，当还反神。我等稽首大哀天尊，唯愿莫舍二道众生。若大哀天尊久住於世，说甘露藏，充满一切。如是众生不生畏想，堕於地狱。譬如有人初作术学，为官所收，禁於狱中，徒伴问言：汝受何事，来入此狱？此人答言：我大忧恼，若其得脱，计当安乐，得大法力。大哀天尊，亦复如是。为诸众生，住於苦城，示未免苦，随众生意，权应现身。大哀天尊教示善种，犹如药师，善解药分，复以妙药教授其子。诸余外学受业之人，悉不得见。今我天尊亦复如是，独以甚深微妙宝藏教授善种。我今云何不见顾愍？平等妙法，应无秘吝。如彼药师，独授其子，不授外学。当知大师情有胜负，法宝秘惜，大慈之心终无胜负。何以故？我今四众不见教诲，唯愿久住，为我演说。譬如众生身有病苦，舍远夷涂而行崄道，崄道多难，构受众苦。勿有异人见愍念之，即便教以平坦之路。我等四众，亦复如是。大哀天尊为大慈故，指示於我一乘宝藏。以是之故，得晓空有平等之相。
　　尔时，天尊告海空言：汝等勿作如凡夫心，说有胜负。汝等当以各共止愁，勿复忧恼。当勤精进，存心正念。若有所疑，恣汝问决。我空不空，我常不常，我苦不苦，我依不依，我住不住，我去不去，我归不归；忽有忽无，非常非非常，非乐非非乐，非断非非断，非真非非真，非灭非非灭；如是种种，法中无量，随汝所问，随汝所疑。我当随汝分别说之，亦当为汝说平等味。吾过去后应世甚难，智慧身难，信汝身难，如是难者，难见难闻。汝等久已成就大戒，具足功德，行无缺故，得见我身，希有希有，难可思议。善男子，海空智藏，汝已久离生死八难，得金刚身，是故遇我，不应空过。善男子，我於往昔过去劫时，种种勤苦，今得如是无上道果，方便之号，为汝等故，权应舍身，当还反神无为一乘海空法城，具足种种功德珍宝，随汝所取。是故汝能庄严正法，解了空义。汝能一心，种种积聚，包含若海，具足功德智慧心藏。以是之故，汝今名为一乘海空智藏之号。善男子，譬如商贾，遇得宝城，身自采取，而得还家，成大富贵。汝亦如是，值遇我身，而得一乘，深了法藏，成就法身，亦复如是。
　　尔时，天尊告诸地仙：勿以下心而生足想。汝今学者，虽得出家於此大乘，不生贪慕诸地仙等。汝今四众身虽得服大慈悲衣，黄褐玄巾，心犹未染一乘法藏。四众地仙虽行柔弱，经履名山，心未曾求大乘法藏，虽得出家，未为正法；虽服五英，诸结未除。我今大慈为海空藏，演说一乘真实教勑，汝等四众，我今现在，於大众中，和合要 决一乘法性，真实不倒。以是之故，汝等四众应当摄心，勇猛精进，摧诸结恼，得法明净。
　　尔时，地仙闻大哀天尊说是甚深，深有愧想，生大忧苦，身毛寒竖，涕泣交流，头面稽首，作礼尊足，长跪白言：大哀天尊，快说无上，空无我相，止海空愁。犹如众兽，象王为上。大哀天尊，亦复如是。十方国土，於诸天中最为第一。若有众生生大精进，能除一切三结烦恼、三界无明。如田农夫，於秋月时，勤耕深地，能除秽草。我等四众，若有一人生大精进，亦复如是。虽三界难、常无常苦，以是之故，大哀天尊，虽常无常，反神为最。犹如国王，知命欲终，恩赦天下，囚击幽挚，悉令得脱，然后舍命。大哀天尊，亦复如是，教诸我等，一切众生，令得悟解一乘海空，亦复如是。於是四众得法利益，便大精进，俱起作礼，奉辞而退。
　　尔时，天尊游於城南，时与诸天真人童子、无鞅数众俱共集会七宝玄台。尔时，复有十方上圣、无极神王、三十二天大王小王，各有五亿五万五千五百五十人，俱同会法所，一时作礼，瞻仰天尊，依位而坐。
　　尔时，天尊在於城中七宝玄座，演说一乘海空宝藏。尔时，城中诸天妙乐，筝筑箜篌，哀婉妙好，音声奇雅；同时俱作散花烧香，漂漂流流，馨熏无量，内外皆发自然道意。天尊尔时即便思惟，身心不动，放大光明，普徧十方无极世界。地狱之中，饿鬼众生，无不睹见。於是四众若人非人，一切众生，同在一座，各得利益。一切根性染着光相，心自觉悟，发大精进，一心谛听。
　　尔时，海空智藏从座而起，更整衣服，前进作礼，白天尊言：大德仁者，我自随侍，无数劫来，未有今日。大哀天尊放大光明，徧於十方，无不普周，天上天下，一切众生，若人非人，各得利益。未审天尊云何顿尔奇特之相，利益一切。
　　尔时，天尊发大慈心，答海空智藏言：善哉善哉，善男子，各还本坐，当为子等分别解说。善男子往昔过去，吾以大慈演说一乘秘密宝藏，广为天人开张法教，普度一切得受真道，敬慎三品，履於十方五亿诸天。开校大有，化度众生，前劫后劫，随方化度；观空相空，都无所着，禀空定相，都无所相。以是因缘，我今当还无形之地，自然同根。海空智藏，汝可及时请论要义。我观众生住烦恼城，深着恶相，各自愁煎，故为哀愍，出身应现。非烦恼身，非五浊身。汝等当知一乘海空观於众生，分别说法。於是天尊欲宣此义，而说偈言：
　　海空不思议，无形自然应。一切诸众生，各从烟煴起。不失生因缘，因缘各有对，历劫苦绵绵，难离亦难免。着相难解脱，随劫如轮环。我於宝城舍，思惟说一乘。众生不同故，慈心发哀怜。海空城难入，故重说妙言。了见诸道士，自然得道真。集见诸道士，勤学入空城。道士修仙道，一生非复生。仙道集亘长，无碍亦无间。缅缅大仙王，游乐於太玄。我今当过去，寂灭无碍身。众苦自有缘，贤者乃知真。
　　尔时，天尊说偈颂已，告海空言：善男子，海空智藏，汝今久已宿植德本，登於上道，名称平等，犹如大海，空纳众流。汝今亦尔，随应下方，为诸众生立大宝藏，不可思议。我观汝心，有善方术，欲念众生，医治有病。善男子，当来众生常所忧愁，有大身病，心病、腹病、头病、手病，随汝所治。吾当反神，还乎无为不动之地。
　　尔时，海空闻是说已，心自忧愁，顶礼着地，泣泪稽首，白天尊言：云何一旦逝於世间，还乎反神寂灭之地？唯愿天尊发大慈风，普示一切，若人非人，普知育养，济拔众生出烦恼城，安隐宝藏。是诸众生，重见病者，一时释散。以大法雨，雨於一切烦恼众生，开导通有，是所不辞。
　　尔时，天尊含笑而言，即答海空：善哉男子，汝能立大三界舟航，为诸天人一切众生、无极世界苦恼众生、蠢动之类作大桥梁，度诸众生入梅空城，安慰众生死形之地。又告海空：汝可思惟一乘海空秘密宝藏，为他演说，往於十方无极世界。如是诸国，不可思议。精进踊跃，海空智藏，一切众生钝根难悟，不知一切若人非人，皆归於空，空无我相，以无我相，妄生分别。
　　於是海空即便起立，更复白言：大哀天尊，云何一切是诸众生皆当空尽，既是空尽，云何有於罪福苦乐？
　　於是天尊答海空言：善男子，汝等当知一切众生皆当归空；以归空故，妄造众罪。於罪不空，是名罪苦；於福不空，是名福乐。心染罪福，有苦有乐，有憎有爱。以是因缘，故有罪福。若有一人观於我身，我身既空，诸法亦空，罪相云何，在何方所？若在烦恼，烦恼相空；若在於福，福相亦空。以是当知罪空福空，罪福空故，故名空空。善男子，汝能善化，顺彼应身，故名海空；使诸众生精思勤念，读诵《一乘海空宝藏》一字一句、一行一偈，专心存念，当知是人是天中天，恒值海空一乘空义，恒坐海空一乘空城。善男子，若有众生，知我无形，自然同根，当知是人从‘天上来，得仙道满，一切国人，各共归依，善言赞叹，名曰长乐不动之国。复生海空智藏言，善男子，若有众生，生於下方，住烦恼城，知身是苦，发心告诸人民：我等众生同住烦恼恶毒火城，云何得出，离生死城？得入海空一乘法城，是长乐国，无诸烦恼、安隐之地。 尔时，众生闻是语已，各共惶惧，便发念言：我等云何生在下土，烦恼城中，三毒火难？云何得生，往到彼国？彼大安乐，隔碍海水。云何而往，当到彼国？尔时，众中有一人曰：我曾见彼海中三船，大船可载无量数人，中船可载百千万人，小船可载十千万人。以此三船有大神力，不畏风浪，篙橹柂棹，皆新坚固。我等自往海水船中，泛越渚侧，当到彼岸，甚大欢乐。 尔时，四众得闻是语，心大欢喜，各各庄持。一千二百四十万人齐心欲去，往到彼岸。尔时，复有不去之徒五千万人，各共别送，诣於海边，同别辞去。分别既竟， 尔时，众中有五万人即上大船，有九万人复上中船，有十万人复上小船，各随其意上船毕竟，举帆便发，风调顺流，须臾千里。尔时，海岸不去之徒皆笑叹曰：是等群愚，云何取死，入於大海，望至彼岸，宁灭身命，云何可至？ 尔时，乘船，泛舟而往，浮景而行。然此海中有大洲屿，於洲屿中复有国土。於是三船同到一国，国大丰有，自然饮食，国中人民，皆生善心，金银七宝以为城舍。 尔时，小船各共言曰：我所乘船，船力微弱，不堪复行，计我本国出十万里，此国膏粱於我乃足，愿住此国。於是小船便住此国。中船、大船，举帆复去。复经一国，其土平正，七宝满国，自然衣食，无有中夭，寿得其年。便即命过，魂升天堂，身体不灰。乘中船人复谓言曰：我所乘船，船力微弱，不堪复进，且住此国，功德受报，於我以足。请止此国。於是便住，乘大船人举帆而去，往到彼岸极大乐国。国土人民，黄金为地，碧玉为阶，七宝行树，上生甘果，七宝宫殿，寿命长远，与道合德。於是受生，得道自然。
　　尔时，天尊告海空言：善男子，向所说言三船行人，或近或远。卿意云何？
　　於是海空即便答言：不审天尊向所说言，三船载力可有大小？而於水行复有力之，或近或远，是事不然。云何三船一时举帆，行有远近？不审天尊於意云何？
　　尔时，天尊答海空言：善男子，我说言三船行者，是事云何？善男子，行有精赢，有高有下，有远有近，有大有小。所以者何？国有远近，有贵有贱，有贫有富。何以故？是近国者，是最恶国，下缘众生得生是国，没於五苦，无复种民，魂神流曳，不反人根。所以众圣咸发大慈，引一为三，分导众生，欲令免苦，渐入大乘。故示大国、中国、小国，或近或远。以是因缘，行有精粗，各有缘对，自然受之。於是天尊大悲熏心，而说偈曰：
　　我以道眼观，一切诸善恶，本同大混气，染着使之然。转落三涂路，一逝不能还。我植一乘智，慈心发劝愍，分别而说三，随缘导令还。历住海空城，何忧不腾仙？小船脱三涂，中船免八难，大船登云路。三船随我恩，大乘游玉京，身登七宝山。此身大智慧，忧念一切根。一切根不度，我不证正果。心怀冲演德，弥劫拯祸缘。中船戏云纲，由心普怀闲。小乘宴朱陵，可蒙自忧便。小中无智觉，绝望七宝城。
　　尔时，众中有一仙人，名曰妙思，从座而起，稽首顿首，白天尊言：大哀天尊，云何功德行有轻重，有大有小，报有多少，於意云何，可得悟解因缘不乎？
　　尔时，天尊答妙思言：善男子，夫功德者，行有智慧，开诸法门，示道一切是诸众生，若人非人，思惟一乘海空宝藏，得决定观，空解诸法十方无量国土世界，如视掌中，无不睹了。善男子，若有众生专行礼拜，思念一乘海空智藏，忘於寝食，过中不餐，守诫不亏。善男子，譬如孝子，父母死亡，抱棺哀泣，躄踊号天，动於一国，是人非人，各共涕泣，於是父母即便起活。 尔时，诸子等共欢喜，踊跃无量。我今欢喜，亦复如是。若有众生，思惟一乘海空智藏，为他演说，忘於餐食，我随守护，不舍本愿，欢喜无量。亦如孝子，不失父母，亦复如是。善男子，若有众心，心怀阴柔，身心忍辱，口不为恶，六根清 净，不与人天一切众生以为恶城，集为恶业，譬如慈母，长养惠子，抱不离膝，常以守护，不与他人共相斗争，我今守护身心口意，亦复如是。善男子，若有众人发大布施，居家财产，国城妻子，恩爱亲族，七宝名珍，皆以施人，散惠十方一切众生，若人非人，譬如甘雨，雨润一切，是诸草木无不蒙益，我今慈施，亦复如是。
　　尔时，妙思及诸四众闻是语已，得大法利，便各精进，俱起共行。到天尊前，一心作礼，奉辞而退。
　　太上一乘海空智藏经卷之八竟
　　太上一乘海空智藏经卷九
　　舍受品
　　尔时，天尊告善种王：善男子，大王长者，汝舍智财，从远方来，请我演说一乘海空智慧宝藏，安住国土七宝城中真士之座。善男子，汝等大王得闻真士海空智藏问病云何？
　　於是善种大王长者闻大哀天尊说此语已，从座而起，顶礼尊足，白天尊言：彼方真士智慧甚深，难为酬对，了达法相，才辩无碍。一切仙士，悉解一乘海空智藏，无不得入智慧之门。又能降伏外道众魔，显现神通，其力方便，皆已得度，智慧难思，奇特微妙，希有希有。大哀天尊为众生故，教导真士住宝城中，演说一乘海空智藏。当尔之时，诸弟子等、天下人民、大王长者俱发善心，舍身智财，屋宅、僮仆，悉皆施散。今彼真士演说法时，座中信士，八千余真士、七百仙士、三百大王、亿千天人，若男若女，悉皆随从，闻听一乘海空法要，作大桥梁，作法梯磴。於时真士与诸弟子即以神力，七宝城中，左右 宫殿，悉皆空虚。尔时，真士坐於空城，除诸所有，唯有宝床，以疾而息。是诸弟子，若人非人，各共围绕，瞻仰涕泣，雨泪百行，同声叹言：大哀真士舍我等辈，孤露莫止，苦哉真士，舍我等故，托疾而息。我今思惟，大师疾者，疾从何来？可治疗不？若可医治，是我弟子宁舍身命，疗治大师，令得为我成就一乘海空智藏，安慰我等住大宝城，彼说我听。当尔之时．海空智藏即唱说言：今我疾者，随众生故。是不疾相，而为之疾；是不见相，而为之见；是不空相，而为之空；是不说相，而为之说。我等众中心疑未了，於是云何？唯愿大哀为我等故，分别说之。
　　尔时，天尊以大慈心答善种王：善男子，大王长者，如汝所说，海空真士了此疾相，更无法疾；了此住相，更无法住；了此空相，更无法空；一了此说相，更无法说；了此安相，更无法安；了此去相，更无法去。所以者何？疾无所从，住无所安，空无有着。若有法者，视之不见；若空法者，随之则有。以是之故，住者无所置，去者无所至。今所疾者，更无可疾；今所住者，更无可住；今所空者，更无可空；今所置者，更无可置。汝等大王善心受持，自当得解。
　　於是众中善种大王闻说是已，心大欢喜，顶礼尊足，白天尊言：如是说者，今海空疾宁可医治，疗之有损，不增病不？大哀天尊，众中无量真仙童子、地仙道士殷勤致问，海空真士而今疾者，何所因起？云何当灭，尽其疾因？令众欢喜，同发善心，好乐观听一乘海空智慧宝藏。
　　尔时，天尊答善种王：善男子，汝等问者，言海空疾从何因起？善男子，海空疾者从众缘起，是故有病。若诸众生得不病者，海空真士亦复不病。何以故？海空智藏为众生故，入生死身。有生死身，则有病因。若诸众生得离病者，是则海空无复有病。善男子，譬如慈母，唯有一子，其子得病，父母亦病；其子病愈，父母亦愈。海空真士，亦复如是。今海空者於诸众生，爱之若子。以是因缘，众生有病，海空亦病。善男子，言海空病何所因起。汝等大王，我今思惟，海空疾者从大慈起。
　　於是众中善种大王闻此语已，白天尊言：大哀天尊，云何海空智藏真士住宝城中，城空无有床座之坐？我今思惟，甚大惶怖。
　　於是天尊答善种王：善哉善哉，善男子，言城空者，三清玉京，长乐国土，亦复空虚。
　　善种大王又复白言：如是所说，以何为空，而云空虚？
　　天尊答言：以空为空。又复问言：空何以空？天尊答言：空无分别。何以故？分别亦空，故言空空。
　　善种又言：空分别不？
　　天尊答言：分别亦空。
　　又问：空无分别，空於何法？
　　答言：空於法相，空於六尘。六尘既空，法相亦空。
　　善种又问：法相云何？
　　答言：即法相者，即是解脱，是解脱者即是法相。以是之故，法相既空，解脱亦空。
　　又言：云何解脱？
　　答言：是烦恼者即是解脱，是解脱者即是烦恼。解脱既空，烦恼亦空。
　　善种又言：是烦恼者，即是病者，而非病耶？若是病者，病从何来？为从身来，为非身来？若从身者，身法既有烦恼，云何而云为空？
　　天尊答言：我说病者，即是烦恼，烦恼既空，病法亦空。病法既空，身法亦空。何以故？烦恼身者，如幻如梦。以是因缘，以空为空。
　　善种又言：地水火风四大之中，何大是身？
　　答言：烦恼身者，非地大生，不离地大；水、火、风大，亦复如是。一切众生烦恼身者，从四大起，以之为病。是故真士随之为病。
　　於是善种得闻说已，即起作礼，赞叹一乘海空智藏，是我大师，为我辈说言有病，诸行无常，身法无我，不说海空厌离於身；说身有苦，不说常乐玄都玉京，教导三乘，为诸众生作大桥梁，度生死海。於空城中托身有疾，哀彼众生，令识宿世亿劫中苦，当念饶益一切众生，修弘福田，念於众生勿令忧恼，劝助众生勤行精进；作大医王，疗治众生一切病根，慰喻众生，以疾而 卧。
　　尔时，海空智藏告善种王：汝等勿疑我身疾者，而言无疾。今我疾者，皆前世因，妄想颠倒，诸烦恼生，无有实法，惟之为疾。所以者何？四大合故，假名为身；四大无主，身亦无着。今我疾者，皆由着身，是故於身不应生着。善种王既知病本，即除我想及烦恼想，当灭法想。汝等大王应作是念，但以众法合成此身，我身之身，起唯法起，灭唯法灭。此法身者，各不相知，起时不言，我起汝灭；灭时不言，我灭汝起。我念众生，亦复如是。善种大王，汝等当知，应作是念。此法身者，亦是颠倒。是我身者，即是大患。汝等应当厌离此身，云何为离我所？离我所者，即离二法；离二法者，不念内外，诸法平等。云何平等？我等常乐，常乐清 净，内外无我，我亦清净。此二等者，悉皆空空。以何为空？但以名字，名字故空。如此二法，无次定性。得是平等，无有余病，唯有空病。空病亦空，了空病故，是我有疾。今我病者，无受而受，说身无常，法相不灭。而取证信，故设有身，普念众生，发大慈心，说一乘藏。调伏我身，亦当调伏一切众生，除种种病。今我说病，为断众生攀缘病本，断病本故，则无所得。若无所得，则断攀缘。诸根若尽，是我无病。
　　善种大王得闻说已，稽首作礼，长跪赞言：善哉善哉，大哀真士，为断我故，作如是说，调伏我身，亦当调伏一切众生老病死苦。若不如是，我等众生生无惠利，烦恼所缚。海空真士为我说者，譬如法胜，乃可为勇，亦复能除老病死苦，得住城中，彼说我听。海空真士，亦复如是，为我有疾，而云有病。我身病者，非真非有。海空智藏，亦复如是，非真非有。若有众生，观此病者，时不起爱见，如是人者，是海空藏，久已离於生死病身。何以故？海空智藏久已断除微尘烦恼，而起大慈，为爱悲者，则於生死者疲厌心，托疾而 卧。若有众生能厌离心，随有所爱，如是之人，在在所生，不为爱见之所覆也。得了法相，所生无击，复能智慧，为诸众生说法解系，亦如海空所说一乘，有系皆解，脱身有系，能解他系，自他之系，悉皆清 净。若有众生贪爱着善味，是海空击於系中想，烦恼无主，身亦无我。如是念者，是方便生，是海空解。善种大王说是语已，瞻仰尊颜，作礼而退。
　　於是海空闻善种说，心大欢喜，告善种王：善哉善哉，善男子，汝等上士是我真子，智慧甚深，才辩无碍，能了法相。是我大师，智慧难思，过於我说。我今思惟，善种大王名不虚耶，善能建立，三界种留，故名善种。善男子，汝当谛听，分别为说。善男子，云何方便而为系者？以着见心，小乘小见，装褫三宝。七宝宫殿，成就其身，而自调伏，化诸众生，俱行有法，於空无相，作法中，种种装褫。如是人者，是方便系。云何而为方便解者？不以爱见，而作爱身，庄严微妙，成就众生，俱了一乘海空智藏，安住不动，证空非空，说有非有，以方便力，於空无相，化作法中，亦导众生，令其调伏，厌离其身，不受诸爱。如是人者，是方便解。善种大王，若有一人有疾而 卧，汝等应当作如是念，诸法无我，我身无常，苦空非我。虽身有疾，在生死中，化度一切，而不厌倦，是名方便。汝等又复念於我身，身不离病，病不离身，是病是身，非新非故，是惠方便。设身有疾而寂寞故，是智方便。善种大王，若有众生，有疾而外，而作是念，不调伏心，不厌离身，而贪求爱。如是人者，是愚人法。当知是人不离生死、地狱苦中。若有一人，有疾而 卧，念想诸法，苦空无我，是我身疾，在生死中，而不生死，无生死故，生死无我，我於生死，亦无污行，住於常乐，亦不常乐，不寂静故，是海空行。如是之人，永离生死、烦恼城中，虽有我身，不依身心；虽在三界，不怀法性；虽行於空，亦无空想。
　　又告善种长者大王：我身虽病，为诸众生，有疾而卧。虽行无相，为彼众生，而度一切；虽行无作，为彼众生，而现受身；虽行无动，为彼众生，而作动相。种种演说，虽行一乘海空智藏，为彼众生，而徧现身、微尘之身；虽行智慧，转大法轮，为彼众生无明暗室，现大宝光，照彼烦恼，俱发善心，行一乘行。说是语已，善种大王及诸群臣八千余人皆发善心，欢喜作礼，奉辞而退，各还本位，复听次言。
　　尔时，众中有一童子，名曰妙思，即从座起，手执莲花，正对天尊，安庠雅步，前进作礼，白天尊言：大哀天尊，云何海空住於空城七宝床中，以疾而卧？如是城中，悉空无有。是我等辈及诸天王、天下人民共来闻听一乘海空秘密宝藏。如是人者，常坐何座？
　　是时天尊答妙思言：善哉善哉，善男子，大德仁者於意云何而作是问？汝等众中为法而来，为座而来。善男子，我於往昔大浮黎国坐宝珠中，大如黍米，为诸众生演说法要。当尔之时，四众同来，若人非人，俱入宝珠，亦无鞅数，宝中床座，亦无逼窄。汝今云何城空无座？
　　尔时，妙思闻是说已，长跪答言：大哀天尊，我今来者，闻此城中说一乘藏，不谓海空以疾而卧，城空无座。
　　於是天尊答妙思言：善男子，夫为求法，不惜身命，不缘有想，不见有相，不有色欲。今汝师者，无疾而卧，无床而坐，非无而有，城空无宝，唯有海空，不求而求，心求法也。不见身求，不见色求，不见说求；不见有求，不见无求，不见有无求，不见非有无求，不见非非有无求，不见非不有无求。夫求法者，无见苦求，无见乐求，无断集求，无修道求。所以者何？法无戏论，言之为有。以是之故，大师求法，随种种求，随种种有。若有人言，海空真士因疾而 卧，如是人者，是名戏论，非求法也。妙思童子，善男子，汝等当知法名海空，海空非法。若有众生身行海空，如是人者，是求海空，非求法也。善男子，法名一乘，一乘非法。若有众生身行一乘，如是人者，是求一乘，非求法也。善男子，法无处着，处着非法。若有众生身行处着，如是人者，是求处着，非求法也。善男子，法名无相，无相非法。若有众生，随相而识，当和求相，非求法也。善男子，法无可住，可住非法。若有众生住於法中，当知是人，身行住法，非求法也。是时四众闻是说已，七十天王、八千亿众，若人非人，得法利益，於诸法中了了明 净，苦空无我，诸行无常，生灭无我，我於法中，悉皆清净。
　　尔时，海空闻如是说，举体而坐，放微妙光，一一毛发各各放光，种种希有上妙功德。师子宝座，光照东方三十六国，国中化作大王及长者子。又照南方、西方、北方，光所及处，悉皆得见海空之身，身长丈六，坐师子座，庄严第一，微妙希有。於诸国人昔所未见，而今得见；昔所未闻，而今得闻；昔所未了，而今得了。此城宝床广博包容三万二千师子之座，三十六国，亦无妨碍，於诸来众亦无逼连，安徐而坐。
　　妙思童子白天尊言：云何城中庄饰希有，是海空耶，非海空耶？城中诸物，种种奇特，师子宝座，亦无鞅数，大王小王，悉皆端严，同坐师子之座。众中疑惑，未曾有也。此城室中乃容无量师子宝座，亦无妨碍，於意云何？愿为分别解说法言。
　　於是天尊答妙思言：响哉善哉，善男子，此城空者，非无而有。以是因缘，有海空真士，是名解脱，不可思议。是诸王者，大王小王，亦是解脱，不可思议。善男子，譬如天人入宝珠中，无所增减，如是天民安常如故，不觉不知，已入所入，唯应度者见之分明，得见天人入宝珠中，不可思议。师子宝座入海空城，亦复如是。善男子，譬如海水入一微尘，是海水中蛟龙、鱼龞安常如故，亦无迫迮，水性之属亦如海水，本相如故。海空之身化作诸王，大王小王，亦复如是。
　　又告妙思：一切众生供养海空一乘藏者，於一微尘，皆令得见三世天尊。又复於诸十方国土所有日月星宿，於一微妙，普皆得见。若有大风伤动草木，一切摧折，即念海空方便之力，吸着口中，而身无损，安稳如故。若有猛火焚烧劫尽，存念海空，火内腹中，安常如故，亦复不热，火常如故，亦不为害。
　　又告妙思：我住海空城中，种种方便，不可思议。或以神力，现作海空微妙之身；或作真身，或作老容，或作王身，或作法王身，或作贫病身，或作金身，或作凡身，或作兽身，种种化身。种种说法，演说无常、苦、空、无我。一切众生於其说中普令得解，俱发善心，舍身智财，求无上果。或此骸骨而为灰尘，於一尘中复作大德，见海空城中说法，彼说我听，具足一乘甚深智慧，思惟我身从何方来，云何不绝生死恶根，得入玄门。解脱之方，不可思议。或复有众生闻我海空不可思议方便一乘法门，皆应号泣。声动十方无极世界一切国土，大王小王，臣民长者，若男若女，随类而解，俱发信心，受此大法，日夜读诵，永无休息。如是等人，同得平等海空智门。於是说时，众中无量。有一大王，名曰方城，即从座起，擎拳号泣，发心大愿：愿舍我身，施诸乞士，随意而取。或取我身，手足头目，耳鼻髓脑，身肉皮骨，悉皆布施。或施屋宅，宫殿床帐，妻子奴婢，象马车乘，金银瑠璃，砗磲玛瑙，珊瑚琥珀，真珠等宝；衣服饮食，亦悉施散。愿我身者，舍身受身，得住海空智慧之门、解脱法地，同听一乘微妙经典。说此语已，彼说我听，永无疲厌。
　　尔时，天尊得闻方城王说是语已，心大欢喜，告方城王：善哉善哉，善男子，汝能慈故，发大誓愿，为说众生，作法桥梁，作法梯磴。方城大王，今汝身者，是海空船，度诸众生，离烦恼城。今汝眼者，是海空灯，为诸众生，照烦恼方。今汝手者，是海空力，为诸众生，断烦恼城。今汝足者，是海空车，为诸众生，运度三界。今汝意者，是海空藏，为诸众生，种种演说、智藏经典。今汝耳者，是海空音，为诸众生，彼说我听。今汝鼻者，是海空风，为诸众生，扇动法教，普令众生得了海空一乘法门。
　　於是天尊又告方城大王：长者，汝今得入一乘法门，不可思议地，观察众生住烦恼城，如电石光，忽有忽无。以是因缘，汝能布施身手头目、象马车乘、金银等宝，悉皆施散，难施能施，难舍能舍。汝能桥梁，一切众生离生死城。汝之功德，不可思议。
　　又告方城大王：长者，善男子，汝行慈悲，为众生故；汝行舍身，无烦恼故；汝行布施，无贫穷故；汝行清净，无贪瞋故；汝行听法，无愚痴故；汝舍王位，无贵贱故；汝舍妻子，无亲爱故；汝行大慈，显一乘故；汝行精进，度众生故；汝行智慧，了众生故；汝行方便，示现法故；汝行功德，拔众生故；汝行持戒，灭三毒故；汝行海空，畏生死故；汝行正念，除恶因故；汝行建造，生福德故。
　　说是语已，城中四座忽有诸天仙童、玉女三十三人闻大哀天尊为王说法，即便现身，从空中来，手执莲花，以散座所，纷纭杂杳，如大雪雨，满於座所。复有妙音香花、筝筑箜篌，铿锵和雅，隐隐轸轸，徧於座所。复有凤皇、孔雀、鹦鹉，飞翔行列，徧於座所。
　　方城大王及诸群臣心大惶怖，白天尊言：大哀天尊，云何天人仙童玉女散此妙花？如此花香，为从天来，为自然来，为树而生，为空而有？
　　尔时，天尊闻是语已，即便答言：不也，大王。如此花者，皆是清净不可思议华。所以者何？言清净者，不内不外，不从天生，不自然生，亦不树生，亦不空生，亦不有生，不空有生。离空有故，说此花生。何以故？一切说法皆是清 净，是清净者，即是妙花。以是因缘，不从天生，不自然生，不空有生，亦不树生。何以故？若有生生，则有证信；有证信者，则诽谤生。知是说者，毁灭一乘大慈经典。
　　又告方城大王：长者，今此城中常有此花，复有他方天人玉女来会不绝。常有凤凰、孔雀、鹦鹉、筝筑、箜篌、希有之事。汝等勿疑。清净之花，不可思议华，希有之花，难思难说。
　　方城大王闻是说已，心大欢喜，即便问言：云何哀尊说言天花即是清净无烦恼生？若如是者，一切众生以此天花供养哀尊，即得通达无烦恼生。若得通达，唯花而得。云何说言修行海空而得通达？
　　於是天尊答大王曰：善男子，言通达者，若有一人以此天花供养海空，所以而言得通达者，即是海空，海空通达，即是此花。若有人行海空通达，即无烦恼，至於地狱，亦无烦恼；示行地狱，亦无地狱，无受罪身；示饿鬼形，亦无饿鬼，无饥渴想，具足功德，无饿鬼身；示行贪欲，无贪欲想，常住光明，照烦恼身：示行瞋恚，无瞋恚想，清 净思微，无瞋恚本；示行悭贪，无悭贪想，弘喜大慈，舍身布施，无悭贪想；示行懈怠，无懈怠想；示入魔界，而无魔想；示行说法，无说法想；示住宝城，无宝城想；示身有疾，而无疾想。如是行者，是海空达。汝等应当供养此花，即是供养一乘海空常乐之道，示行方便，入海空城，安住不动。
　　说是语已，方城大王俱起作礼，长跪稽首，白天尊言：云何海空真士大德是我大师，为我等辈说大妙法，种种譬喻，不可思议？海空身者，父母妻子、宗亲眷属、朋友知识、弟兄姊妹，悉谁是者？奴婢僮仆、象马车乘、城邑舍宅，在何方所？国主人民、后妃太子，是谁为宗？唯愿哀尊为我等辈分别解说。
　　尔时，天尊闻是说已，含笑隐几，答大王曰：善哉善哉，善男子，汝等大王善能问决海空身者，我当为汝分别解说，令众得明海空经典。於是天尊而偈答曰：
　　汝等方城王，一心谛听受，我当为汝故。闻见直亦难，
　　焉能证空城，智慧海空藏？解脱以为母，善能说法相，
　　皆是海空怜。道德以为妻，慈悲为大女，弘孝慈慧男，
　　虚空城舍所，善信奴婢朋，修道知识友，寂灭是宗亲。
　　通达善良畴，云龙象马驰。星宿是僮仆，日月为车乘，
　　六度为邻侣，四等是子孙，歌咏为眷属，长乐依方所。
　　七宝之园苑，玄都是山林，珊瑚微妙花，方便之甘果。
　　八炼沐浴池，六通为大露。一乘以为身，具足资容相。
　　教授为大恩，吞精为法食，咽液是法浆，忏悔以为服。
　　灭度以丧主，天地棺椁根，宝台冢墓所，智慧日月明，
　　露霞丧服舆，金银砖埾基。暂愧慈悲孝，说法报恩许，
　　松栢为大富。黄精清零渚，静心床坐门，多闻慧根髓，
　　净心是沐浴。思惟海空眠，持戒防慧人。无形宗君主，
　　仙童国人民，圣真群臣辈，玉京金城所。汝等方城王，
　　善心自能侣。但灭烦恼贼，勇猛自知方。消除四种魔，
　　胜造万道基。海空无起灭，示彼有生时。普现诸国土，
　　如日无所明。说法度十方，无量众生脱。慈他及己身，
　　无有分别想。虽知长乐尊，国土众生空，而常行清净。
　　教化於群生，以善方便力，随意悉能成。或示老病死，
　　成就众生身，了知法如幻。天人仙玉女，侍从散香花。
　　王子群臣辈，见花并惊疑。安慰诸众生，供养天花饵。
　　众生有常想，了今无常时。一切众生集，俱入坐空城，
　　围绕海空床，问疾哀悲泣。慰喻众生故，演说海空秩。
　　经书及咒术，利益於众生。世间外道法，於时悉出家。
　　因以解正慧，邪见并不奢。或作日月光，遍照三界家；
　　或以风水火，树木枯不花。世间有疾疫，现作良药医。
　　有人能服者，消病三毒除。众生饿饥馑，现身作食饲。
　　枯骨更能生，复能济渴时。大王人民辈，欢喜悉恭敬，
　　安住海空城，听法无定时。
　　尔时，天尊说此偈已，告方城王：善男子，汝等当知，海空身者，实不可说，过去、未来、现在之身，常住城中，不倾不动，不去不来，不生不死，为诸众生演说宝藏种种教旨、微妙经典，安常如故。亦不觉知，无去来想。或作老相，为诸众生示法无常，生老病死；或作猿猴、象马之相；或作真身，七十二相、八十一好，形相奇特，智慧无双，功德甚深。善说法相，为诸众生，种种方便，化导三乘。随众生故，而作现身，说一乘藏，普度众生，得离烦恼、生死之身，俱入海空智慧之门。
　　於是四众闻是说已，俱起作礼，赞叹：一乘海空真士为我等故，分别说之。我等众中各自敬礼，咸受教旨，传化未闻，普令通达无碍经典，深解玄义，了真法地。
　　於是四众闻大慈尊说经都毕，瞻礼尊颜，奉辞而退。
　　太上一乘海空智藏经卷之九竟
　　太上一乘海空智藏经卷十
　　普记品
　　尔时，天尊於宝城中显现神力，化作玄台，微妙第一。台中尔时复有七宝，庄饰殊特，悬缯幢盖，周遍台中。尔时，天尊於其台中发大光明，遍照十方无极世界，十方诸国悉皆朗然。当尔之时，诸天大圣、飞天神王、丹灵始老、太上天君、扶桑玉晨上皇帝君、诸天真人、左右二真、真人童子、地仙道士、三界魔王、万海龙王，善男善女，若人非人，俱来座所，闻大哀尊演说一乘海空智藏。如我等辈，心大欢喜，各各赍持百和之香，不焚自熏，诸天妓乐同时俱作，行道赞叹，奉献珍宝，价直无量。
　　尔时，天尊欲隐神光，还於玉京长乐舍中不动之地，告海空言：若有疑者，正欲及时，可速问决，无上法宝，不久入定。汝等众中有疑请央，勿怀忧悔。
　　尔时，座中有一道士，名曰宝光，闻大哀尊说此语已，悲泣流泪，不能自止：苦哉哀尊，云何返还不动之地？我等下仙，孤露莫止。
　　尔时，众中复有神观，不可思议上真童子，从座而起，稽首作礼，长跪再拜，白天尊言：欲有所问，将不及耶？唯愿哀尊不为罪咎。
　　於是天尊叹童子曰：善哉童子，汝之功德，不可思议，人神智源，化导众生，悉为备矣。
　　於是童子白大哀天尊：大慈天尊过去灭后，一切众生不复睹见哀尊色身，亦不得闻海空真法。何以故？未来世中，人民浇薄，善法渐衰，恶法炽盛。当尔之时，教诸众生作福德果，最为殊胜，而得度脱烦恼城中。唯愿慈尊特垂怜愍，用财甚多，功果分少，不及其一。善男子，若有众生，如是施养十方三界天尊并诸大圣、三天真人、地仙道士，如是施者，不如有人慈心一切，布施畜生一口饮食，令济彼命，全得安稳。如是功德最胜，彼福百千万倍。如是施心，甚大功德，无量无边。善男子，我於处处真法经典说布施者，欲令新学地仙道士、出家、在家、善男、善女发海空心，修慈悲行，布施贫穷、孤独、老病、忧厄、牢狱、饥寒切肌、穷饿之属，普令饱足。如是施者，是名桥梁，济度生死。善男子，未来众生不解我法，专施敬田，不施悲田。善男子，云何敬田？若有众生礼拜十方三界天尊，供养三宝，以是因缘，是名敬田。云何悲田？善男子，若有众生慈悲供养，不择畜生，以是因缘，是名悲田。善男子，此二田者，悲田最胜。若有一人施悲田者，如是之人，功德甚大，虚空不容。善男子，若有众生多饶财物，独行布施，从生至老，无有休息。如是之人，不如有人不问贫富、贵贱、贤愚、若道、若俗，共相劝化，各出钱财，聚集一处，随宜布施贫穷、孤老、恶疾、重病、厄困之人，悉皆平等。如是功德，最大无量。设使不施，念念之中，施功常生，亦无穷尽。善男子，未来世中，我诸弟子、新学道士好乐衣服，贪嗜美味，贪求利养，悭贪积聚，不行慈心，专行瞋恚；见他作善，心怀嫉妬，佯共讥笑，咸言此人求觅名利，非我道士；若见布施贫穷乞人，复生瞋恚。如是之念，非出家心。依我法门，而行悭贪，执心染着，便求见效，以自给活。见我真法，种种恶言，生不信心，领户化民，但修小乘有为之业，何用纷纷，动乱人众，别令见明。
　　尔时，天尊告童子曰：汝能谘问，作法桥梁，作法梯磴。善哉，善男子，来世众生甚可怜愍。何以故？一切众生纵有信心，勤身苦行，不会正理，作福弥积，获报甚微。善男子，未来世中，三界道士，男官女官，国王大臣，富贵长者，若男若女，若人非人，轻贱我法，薄淡三宝，无有实故；虽作众善，求名求利，求胜他故；无有一人，作一念心，作出世心。善男子，譬如伎儿，种种巧妙，令众欢喜，如是伎儿，非欢喜心。善男子，三界道士修学末法，亦复如是。我过去后，真法隐灭，恶魔显现，邪心甚兴，奸巧互攻，灾毒竞起。善男子，云何是邪？一切道俗不识法轨，学人作善，舍中设会，恩爱请师，列名别请，遣人防门，遮障外师，不听入会。或贫或病，欲入乞食，复障不听。如此设会，徒丧饮食，了无善分。复有一人专欲独善，不化众生，见他作善，不能随喜，助其少分。如此人辈，其福微劣。复有一人，见他治舍，形像经书，破落毁坏，不肯修治，便作恶言，非我先宗基业所造。如是破毁，何用治为？我宁自造，起立新者，终不更治，故立形像及以经典。善男子，如是人者，是名自见，非见我也；是名自功，非功我也。何以故？一切众生造立新者，不如修故，功德甚多，得见我相，得入法藏海空真地。善男子，复有众生，见他聚集，作功德业，但求名闻，倾家财物，以用布施。及见贫穷、狐独，呵骂驱出，不施一毫。如此人者，名为颠倒，作善痴狂，妄学施心，实无慈想，实无施相。如是施者，不正诤施，不正 净福，集地狱因，拓三涂果。如是众生、甚可哀悯。无益之事，虚丧失功。不如我今守化民物，甚大功德。善男子，作是念者，非出家人，是魔眷属，是外道心，非我弟子。其人命终，堕大地狱，经历受苦；从地狱出，入饿鬼中，受大苦恼；从饿鬼出，受五百身，牛马猪羊，或作狗身，从狗出已，五百世中受生贫贱，饥渴困乏，种种苦恼，无有一念适意之时。何以故？见他施时，不随喜故。善男子，我今成道，皆由过去恒沙劫时，行慈布施，救济贫穷、困厄众生，十方天尊得成真道，皆由布施而得常乐不动之地。以是因缘，我为众生种种演说，行平等心，慈悲喜舍，以为初学。善男子，譬如有人两足俱折，意欲远涉，不能进前，顿堕一处，种种方便，亦不能得。善男子，悭贪道士，亦复如是，虽行道士，着大法衣，经恒沙劫，不行布施，亦不能得，当到海空真实法地。善男子，若有道士不行布施，则法不全；法若不全，则无慈悲心；无慈悲心，则无忍辱心；无忍辱心，则无精进心；无精进心，则无方便心；无方便心，则无智慧心；无智慧心，常受烦恼、牛马之身，随人所使，亦不能言，四足而行，无有人心，常受苦切。善男子，若有一人布施法门，十方天尊皆来赞叹，恭敬尊重，为说一乘法藏真实。以是之故，功德福中，财施最胜。善男子，我又方便种种教化，或入火中，炼身受法；或入大海，化诸龙王；或作病身，而合医药；或作贫人，而共回向；或说符图，以诛奸凶；或劝受戒，护我法门；或劝忍辱，炼心精进；或赞智慧，能为众生种种巧说，能令众生离烦恼城。善男子，未来道士未识我意，种种方便，各执是非，说己所能，诳惑百姓，更相嫉妬。如是人者，是恶道士，不可亲近，灭真法门，毁我空性。聚会若说法时，不达深意，自是自说，诽谤一乘海空智藏，作诸说言一随文取着，违背实相、无上真法，口常自欢，我所说言，应着正理。善男子，诸恶道士作如是说，是魔眷属，外道之师，习学小乘，领户化民。如是之者，永沦三涂，风刀往还，日生日死，金槌乱拷，食息无闲。饥则食炭，渴饮火精，万劫当得生於人中，聋盲喑痖，有人之形，无人之情。善男子，诸恶道士复作是言，此人愚痴，犹如株兀。汝求名誉，道在心中。汝学经论，何所修行。作是语者，是恶知识，不可亲近，异道邪魔，以为眷属。善男子，诸恶道士为名利故，递相毁訾，不存经法，自专己见，以非为是，不能分别是邪是正。遍向道俗而作是言，我能知是，我当知非。如是说者，毁灭我法，是恶知识，不可亲近。善男子，诸恶道士於经法中，不达深意，便作是言，大乘法中，听我食肉。如是说者，是恶知识，是邪见师，不可亲近。善男子，若有道士了我真相，空无食相，空无异相，对治众生种种方便，应以淫身而得度者，则现淫身；应以凡身而得度者，则现凡身；应以病身而得度者，则现病身；应以国王身而得度者，则现国王身；应以道士身而得度者，则现道士身。应得度者，则现其相，常恒说法，不动其心而作动相，不作现身而作现相，不作真身而作真相，不化众生而作化相，如是说者名大法师，常住海空‘七宝城中，为他说法，度脱众生，令入一乘真空法藏。善男子，今日座中童子无量，各见不同。或见我身在玄都山，湛然不动；或见我身住世说法；或见我身，身长丈六，端正第一；或见小身，或见大身；或见我身坐宝莲花；或见我身度脱众生，令入宝藏；或见海空不可思议。善男子，我当教化，随身无常，游行止住，一切所为，皆悉远离世间之相，亦复不离世间示现，演说法相。或说一偈一行一句海空法者，若有一人能唱善言，心大欢喜，如是功德，随众生根，种种利益，合门兴隆，子孙昌炽，不可思议。善男子，诸恶道士不解我义，宣说三洞三十六部经，随文取义，作决定心，是有是无。当知此人毁灭我法。善男子，新学道士自称我能，称是法师，称是度师，称是经师，如我法门，相说过、相毁訾，此三种人入地狱中，亦不舍心。如是众生，实可怜愍。 尔时，四众闻大哀尊说此语已，各各起立，涕哭作礼，长跪再拜，稽首受记。
　　尔时，众中上真童子而复白言：大德天尊，演说法言，诸恶道士毁灭我法。如是法者，当何时出？诸恶道士当何时灭？唯愿天尊为我等故，分别说之。
　　尔时，天尊答童子曰：善男子，我过去后，真法普行，人民兴盛，国王行道，无夭伤心，无杀害心，无贪爱心，百姓男女无嫉妬心。善男子，经八千年，真法还藏，恶法渐兴，国王无道，人民好害，更相嫉妬，贪毒阴贼，攻根伐主，杀害无度。后经八百七十年中，诸恶道士周徧下土，不行道法，多求财物，专行非法，多畜八种不 净之物，身无才智，招集弟子，自作一法，传度非宜，妄造经典，传行国界。以是因缘，一切俗人轻贱三宝，秽辱天君，种种诽谤，生不信心，毁灭天书，破坏符图，殿堂屋舍、形像法身，悉皆毁灭。以是因缘，日月不光，阴阳不调，五谷不成，风雨失时，龙久乎渊；人民恶忌，好杀害心，竞相华尚，贪营富贵，仁义不行，薄有钱财；君子小人，各随所宜，念於色欲。当尔之时，纵有一人发心微善，虽造观舍、三宝形像、真法经典、台殿房廊，如是人者，亦不能生恭敬之心，不能供养法师之心，不舍饮食、衣服、 卧具，於中反更借取乞贷，餐啖师食，亦不思惟畏未来世三涂之苦。善男子，一切俗人举心作善，专欲侵损三宝法物。如此人者，假名作功，永堕三涂饿鬼之身。善男子，未来世中，一切俗人假名官号，不信罪福，不敬三宝，劫夺师物、饮食衣具，或税取众谷米熟食，乃至一毫三宝法物；或强驱使三宝奴婢；或逼乘骑三宝牛马，贪取奴婢以为私使，逼略出家以为妻妾，而不思惟未来世中铜柱铁床，当到其处，而不思惟我身之身，如路死狗，如幻如梦，如电如光。善男子，若有一人於恶世中，种种方便，度脱众生，学慈悲心，学智慧心，受持一乘海空智藏微妙经典，一心读诵，昼夜不息。如是行者，即是真法出行於世。善男子，三龙之后，代至法王，出行治化，於是我复为众生说法。如是时者，真法行世。善男子，未来世中，一切道俗轻贱法者，正由诸恶、贪爱道士不行法故，身披法服，逐彼俗缘；或复市肆，贩卖自活，或复涉路，商贾求利；或作画师、巧工之业；或作相师，占视男女；或作卜师，示人吉凶；或作神师，令人礼拜。种种眩惑，饮酒醉乱，歌舞作乐。或复有人谄曲说法，以求人意；或诵 咒术，以求诸病；或复居山，不舍俗贪，以邪定法，占视吉凶；或行针灸，合种种药，以求衣食。以是因缘，诸恶若灭，我法亦灭，故名灭法。善男子，我过去后经八亿劫，诸恶道士乃当灭尽。善男子，未来世中，道俗之人造立形像；或大或小，金银铜木，贩卖取钱，以自给活。於是愚人不识罪福，而买供养。如是之人，二俱得罪，三世之中，常被他卖，为人奴婢，任人打拍。善男子，若有众生微心善者，造立形像，而不具足，成就诸相；或作半身，手足不成；而或他处更造别像，又无成就。如是人者，受罪三涂，生为蛇身而无手足。善男子，若有众生於食厨处自共唱制，防禁四方，勿令乞人来我食处。如是人者，命终当受地狱、饿鬼、畜生之中，常受秽食，四足而行。善男子，若有众生以三宝物似如己有，随意取用，非时而取，食啖无足，相共出家，以为知识。如是之人，后生远离人天中生，常受边夷，永不闻法，死堕三涂，无忏悔地。善男子，若有出家共此人住，虽心作福，亦不成就，被人打破。如是人者，后死当入大火车狱，被人烧煮，不可忏悔。若有一人唱令救护，如是人者亦当得罪。若有众生见诸道士修行悲心，见诸生物，他卖买放，其人笑言，道士贪名，此物生命，有何福力，而汝放之。其人 尔时，即得暴死，魂神化生空山饿鹰。善男子，若有一人於恶世时，发生修学，大慈大悲，忍受他恼，勤诵经文，应作是念，一切众生无始已来，是我父母；一切众生无始已来，是我兄弟，是我姊妹，是我妻子，皆是眷属。以是因缘，一切众生皆是我骨肉，一切众生皆是我命。我随心力，断生熟肉，断生杀念，作大慈悲，不食杂味，日中一食，不受别食，救济众生厄难苦处，种种方便，不惜身命。
　　尔时，天人、国主、大臣悉皆欢喜，我等神通护助此人，令不退转。又助势力，勿令恶人为作留难，不令恶人侵夺财物。如是助者，其人功德，说不可尽。善男子，若有一人生慈悲心，布施平等一切穷厄，悉无偏爱，如是功德，最胜第一。善男子，我说布施诸功德门，穷劫说之，亦不能尽。我今当到，理运无常，誓身灭度，为汝等故，略说付嘱。汝等当应勤心苦行，受持思惟，得义深味，为他讲说，分别义门，令得第一。 尔时，四众上真童子闻大哀尊说此语已，未来世中真法欲未，种种灾变，诸恶道士毁真法门，童子等辈肃然毛竖，瞻仰尊颜，悲号啼泣，不能自止：苦哉哀尊，我等孤露，失法宗本，失大依师。奈何奈何？
　　尔时，天尊告大众等：上真童子，汝等且止，勿令悲泣。汝等当知，世间无常，善者必恶，盛者必衰，有者必无，壮者必老。复告童子，且置是事，汝以何相观我色身，而生啼泣？复以何相观众生身，而失本宗？复以何相观诸法耶，而奈何苦？
　　尔时，上真童子拭泪长跪，白天尊言：我观哀尊不从先际，不到彼岸，不住世间，亦不有无，亦非有无，亦不不有，亦不不无，非出非没，非色不色，亦非有为，亦非无为，亦非生死，亦非断常，同等虚空，无分别相。从初成道，乃至寂灭！我亦不见大哀天尊说一句法；於诸众生见大哀尊有出有没，说法度人。大哀天尊长乐境界不可思议，不可识度，识不可知。以是因缘，而生渧泣。唯愿天尊为我等辈分别说之。我今又观诸众生故，四大之相，何大是我？如空中云，如热时炎，如电石光，如水中月，如幻如化，如镜中像，如空中响。色想行识，悉皆如是。众生心相不可思议，非是二乘之所能知。大哀天尊，众生之相，亦复如是。不来不去，非有非无，非内非外，来无所从，去无所至，而常流转，虚妄受苦，皆以众生无始以来染着我故，增长恶根，受大烦恼，无有穷尽。众生之相，烟煴之源，神本澄清，湛然无杂，一切法本，从中而有。以是因缘，一切众生善恶诸业唯一心作，更无余法。是故众生不来不去，不有不无，同等虚空，无分别想。大哀天尊，我观众生相法如是。
　　尔时，天尊赞童子曰：善哉善哉，上真童子快说如是。汝於法中，最为第一，了众生相，是人尊上，善说法相，与我无异。我所印可，说法利益，成就天尊曰海空法藏。善男子，汝了众生不来去相，不有无相。汝当应知，平等布施。若布施时，当观福田及非福田。若见贫苦众生病者，悉皆施与平等妙药。行布施时，应作是观，不见受者，不见施者；财物亦尔。时三事俱空，平等无碍。何以故？一切诸法，清 净无我，行布施时不望见报，不望未来人天之乐，但为众生求大果报，求大安稳。行布施时，为欲摄取诸恶众生，令住善法而行布施。复作是观，三界皆空，三世亦空；知三世空，我身亦空；知我身空，诸法亦空；以法空故，故名海空。依文字故，度诸众生，得住海空真实法地，得神通力，见种种色。善男子，譬如有人，於夜中梦见种种事，或梦自身被官囚缚，受种种苦，生大忧恼，然后得脱。须臾更梦作大国王，威势自在，受大快乐。即於梦中作是念言：我向昨时受苦如是，今复自在受大快乐。作是念已，忽然睡觉苦乐之事，莫知所在，如此梦事，非有非无。一切诸法，亦复如是。善男子，汝得神通，了众生相，是名正观，是名正见。汝今得进海空法位，无量童子得入一乘智藏座所，名随所修，皆得胜进智慧之门。无量众生发出家心，无量众生发布施心，若人非人，若男若女，并得神通。
　　尔时，天尊说此语已，告童子言：善男子，未来众生，若有一人得闻此经，生欢喜心。如是人者，所得功德无量无边，不可言说。若复有人好乐受持，封在心中，谙忆铭心，昼夜思惟，读诵讲说，利益众生，受记成道，当知此经普施孤独。如是人者，是我真子，所有言说皆是我语。以是因缘，文字语言与我无量。我当返神，还寂定位。哀诸众生孤露莫止，当付於汝，绍统法王，为诸众生弘宣正道。善男子，譬如国王欲行诸国，巡履万民，是域库藏当付太子，绍统王业。善男子，我今付汝，亦复如是。
　　於是大众闻付嘱已，各起作礼，涕泪哭泣，头面着地，声动一国，若人非人，弹指叹言：苦哉苦哉，奈何哀尊舍我等辈，失法宗本。尔时，大众哭泣哀已，各各长跪，悲哉止恸。时大众中吐相童子即於尊前，而偈颂曰：
　　无始天中最上尊，奇特微妙甚真相，
　　种种应现身复身，遍已真法常无量。
　　为我为缘普平等，究竟决了入无常。
　　付嘱国王法中尊，言辞善说戒勿忘。
　　我等众中四辈缘，啼哭流泪绝无想。
　　奈何大慈大哀尊，舍缘舍我寂无像。
　　哀哉我等常孤露，唯愿慈悲哀愍我。
　　犹如初生小犊子，法乳饮矮盛壮齿，
　　云何一旦弃本誓，世间孤露莫能拟。
　　仰愿海空真法味，遍洒众生甘露药。
　　若人非人平等益，四魔三毒灭无余。
　　利益人天人中人，地狱虚空不永居。
　　罪对分明并了了，俱出生死上仙庐。
　　海空真士大慈故，为我等辈请大师，
　　利益众生普圆满，三界魔王灭无期。
　　诸天玉女来赞叹，宝台山现奇特相。
　　香花遍满空虚落，时众人天并恭敬。
　　倏忽身登九重天，顶礼长乐玄都师。
　　俯观下土众生城，咸愿海空宝藏地，
　　普受若人若非人。
　　尔时，上真童子说偈赞已，长跪稽首，白天尊言：大哀天尊为我等故，返神无常，说法无我，为无我故，而说有我。以有故，有常无常，有乐无乐，有生无生，有主无主，有空无空。以是因缘，付嘱法王，绍统众生，令不懈怠，劝令众生求未来惠，宣弘一乘海空智藏。我等思惟，大哀天尊，不生而生，生无法住；不死而死，死无法灭；为我等故，而有生灭；为我等故，而有返神，入海空藏，安住长乐不思议地。
　　尔时，天尊闻此说已，发微妙音，赞童子言：善男子，汝等智慧甚胜於我，堪任法主，绍统众生，令住安乐海空城中，成就众生智慧之源。汝等且待须臾之顷，自当见我。说是语已，忽然不见，坐空无主。四众咸泪，极目四视，不能见已。举首仰天，啼哭苦哉，我等孤露，失法宗本，无依无止，犹如初生赤子失大慈母，绝於壮齿。大哀天尊，我今亦尔，失大哀尊，绝於法乳，亦复如是。 尔时，四众闻说是已，各共弹指，奉辞而退。
　　太上一乘海空智藏经卷之十竟
　　
