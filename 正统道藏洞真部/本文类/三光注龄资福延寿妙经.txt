三光注龄资福延寿妙经
　　经名：三光注龄资福延寿妙经。撰人不详，约出於唐宋间。假托道君言修身延龄之法。一卷。底本出处：《正统道藏》洞真部本文类。
　　三光注龄资福延寿妙经
　　道言：吾隐六合之内，处明堂之中，守炼精魄，自然冲冲，明达四远，万境咸通，开辟之始，道之先宗，吾陈此因，说子之身，子须秘受，勿施於人。天有七机，亦有三光，斗应其机，光应其罡，斗有七孔，来应五脏，安静怡神，名正修养。耳则不可以乱听，眼则不可以视恶，鼻则不可以闻臭，口则不可以杂味，虚中三光，周流徧体，头以为天，足以为地，道法济人，自然之炁。耳若乱听，声色败人，眼若视恶，真光不明，鼻若闻臭，玉真不清，口若杂味，身多病生。是故病从口入，福从色败，子若戒之，命同天在。能服金液，飞仙必克，能服还丹，坚骨延年，子若有志，但於名山，无为无欲，安而复迁，莫同凡俗，贪欲为冤，大道玄圣，在子目前，斗覆子形，光映子精，密而行之，方得道成。
　　三光注龄资福延寿妙经竟
　　
