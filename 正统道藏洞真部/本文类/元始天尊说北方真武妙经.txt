元始天尊说北方真武妙经
　　经名：元始天专说北方真武妙经。撰人不详。一卷。底本出处：《正统道藏》洞真部本文类。
　　元始天尊说北方真武妙经
　　仰启咒
　　仰启玄天大圣者，北方壬癸至灵神。
　　金阙真尊应化身，无上将军号真武。
　　威容赫奕太阴君，列宿虚危分秀炁。
　　双睛掣电伏群魔，万骑如云威九地。
　　紫袍金带佩神锋，苍龟巨蛇捧圣足。
　　六丁玉女左右随，八杀将军前后卫。
　　消灾降福不思议，归命一心今奉礼。
　　尔时元始天尊，於龙汉元年七月十五日，於八景天宫上元之殿，安祥五云之座，与三十六天帝，十极真人，无量飞天大神，玉童玉女，侍卫左右，一时同会。鼓动法音，天乐自响。大众欣然，咸听天尊说无上至真妙法。是时，上元天宫东北方，大震七声，天门忽开。下观世界，乃有黑毒血光秽杂之气。幽幽冥冥，从人间东北方，直上冲天，盘结不散。大众咸惊，默然不敢议问。
　　时会中有一真人，名曰妙行，威德充备，诸天钦仰，越班而出，执简长跪，上白天尊曰：况此境清静太阳道境，何得有此黑毒之气，盘结冲上，是何异因？唯愿天尊至圣，为众宣说，绝其疑虑。
　　天尊告曰：汝等妙行，能为众生发问是由。汝当复坐，静默安神，吾当为说。天尊曰：下元生人，皆禀清静氤氲真一之形，悉备三万六千神气，扶卫其身。今已阴阳数尽，劫运将终。魔鬼流行，信从邪道。不省本源，谄求余福，昏迷沉乱。不忠不孝，不义不仁。好乐邪神，祷祭魔法。今为六天魔鬼枉所伤害，或老或少，或男或女。未尽天年，横被伤杀。本非死期，魂无可托。鬼毒流盛，死魂不散。怨怒上冲，盘结恶气，汝当省知。於是妙行真人与诸大众，闻是说已，心大惊怖。欲请天尊威光，暂降下方，收除魔鬼，救度众生。拔济幽魂，去离邪横。大众怀疑未敢。
　　天尊告曰：不劳吾威神。此去北方，自有大神将，号曰真武。部众勇猛，极能降伏邪道，收斩妖魔。
　　真人上白天尊曰：不审此位神将，生居天界，修何道德？为於神将。
　　天尊告曰：昔有今乐国王与善胜皇后，梦吞日光，觉而有娠，怀胎十四个月。於开皇元年甲辰之岁三月建辰初三日午时，诞於王官。生而神灵，长而勇猛。不统王位，唯务修行。辅助玉帝，誓断天下妖魔，救护群品。日夜於王官中，发此誓愿，父王不能禁制。遂舍家，辞父母，入武当山中，修道四十二年。功成果满，白日登天。玉帝闻其勇猛，执镇北方，统摄真武之位，以断天下妖邪。
　　真人上白天尊曰：如何得此神将，入於下方，收除魔鬼，救度群生，兔遭横死。日有所益，伏愿大慈。
　　天尊遂其所请，乃勃右侍玉童，驰诏真符一道，径往北方，召其真武神将。其神蒙召，部领神众，径到天尊前长跪：臣已奉玉帝动命，位镇北方。今日何缘得睹慈颜，特蒙符召。
　　天尊告曰：吾於上元宫中，大会说法。忽下方黑毒怨气，冲上天界，大众咸惊。汝宜往彼，收断妖魔，拔济魂爽。
　　真武神将，敬奉天尊教劫。乃披发跣足，踏腾蛇八卦神龟，部领三十万神将，六丁六甲，五雷神兵，巨此狮子，毒龙猛兽，前后导从，齐到下方。七日之中，天下妖魔一时收断。人鬼分离，冤魂解散。生人安泰，国土清平。真武神将与诸部众，还归上元宫中，朝见天尊曰：昨奉教命，往下方收斩妖魔。仗慈尊力，乃於七日之内，天下邪鬼并皆清荡。
　　天尊曰：善哉，汝等诸神，得无劳乎。於是，真武神将，乃交乾布斗，魁罡激指，上佐天关，而作咒曰：
　　太阴化生，水位之精。虚危上应，龟蛇合形。周行六合，威摄万灵。无幽不察，无愿不成。劫终劫始，剪伐魔精。救护群品，家国咸宁。数中末甲，妖气流行。上帝有动，吾故降灵。阐扬正法，荡邪辟兵。化育黎兆，协赞中兴。敢有小鬼，欲来现形。吾目一视，五岳摧倾。急急如律令。
　　奉礼咒曰：
　　太初太易，无象无形。莫知重浊，孰辩轻清。吾於混沌，分其昏明。天得以健，地得以宁。民得以养，物得以萌。邪得以正，神得以灵。三才之内，万类咸亨。大朴既散，仁义乃兴。礼乐既作，奸邪斯行。六谊或失，四民有争。上不宽恕，下不忠贞。或魔或鬼，或妖或精。恣横荼毒，干扰生民。全家疾患，累岁官刑。财物耗散，骨肉伶仃。性命枉逝，灾祸相萦。秽杂之气，上达天庭。天尊有命，令与安平。有妖皆剪，无鬼不烹。温疫之吏，束首伏应。鬼精灭爽，邪魔推倾。吾有十万力士，五千万兵。天上天下，从吾降升。拒吾者灭，奉吾者生。恶吾者辱，敬吾者荣。礼吾者寿，非吾者薨。吾有此令，人鬼咸听。急急如律令。
　　又咒曰：
　　北方玄天，杳杳神君。亿千变化，玄武灵真。腾天倒地，驱雷奔云。队仗千万，扫荡妖氛。雷公侍从，玉女将军。鬼神降伏，龙虎潜奔。威震五岳，万灵咸遵。鸣锺击鼓，游行乾坤。收捕逆鬼，破碎魔军。除邪辅正，道炁常臻。急急如律令。
　　天尊告真武曰：自今后，凡遇甲子庚申，每月三七日，宜一入人间。受人之醮祭，察人之善恶。修学功过，年命长短。可依吾教，供养转经，众真来降。魔精消伏，断灭不祥。过去超生，九幽息对。见存获庆，天下和平。
　　尔时，妙行真人，与诸天帝、无量飞天神王、真仙大众闻说，莫不欢喜踊跃。一时作礼，赞叹功德。我等今日，蒙大法利益。请於人世，救获众生，令得免三灾患难。各各受持，稽首奉行。
　　真武神将，再奉天尊勅，永镇北方，奉辞而退。
　　元始天尊说北方真武妙经竟
　　
