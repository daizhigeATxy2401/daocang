元始天尊说梓潼帝君本愿经
　　经名：元始天尊说梓潼帝君本愿经。撰人不详，约出於元代。假托元始天尊为慈济真人及梓潼帝君等演说，劝人正心修身以消除劫难。一卷。底本出处：《正统道藏》洞真部本文类。
　　灵宝消劫正心开化章上品
　　尔时元始天尊在清微天宫黄金阙内，会诸天帝君与无极圣众，升玉华宝座，放大光明，照诸世界，观诸众生遭值劫运，受无量苦恼，宛转尘寰，轮回生死，慨尔叹曰：民哉，民哉，谁使而然哉！是时有一真人，名曰慈济，从法座起，越班而出，长跪道前，白天尊言：贱臣不德，仰叨道荫，得离斯苦，昨睹玉皇尊帝检校图箓，推定劫运，勑北阴黑煞、多目原厉，及诸天魔王等众下巡人间，兴动兵戈，流布瘟疫，杀戮生民万万亿数，俾诸世人，靡有遗类。今观众生，父子兄弟，夫妇男女，肝脑涂地，号泣悲哀，莫能相保，继以天灾大行，鬼现白昼，间获免彼，终莫此逃，未审此诸众生旷劫以来，造作修种，何所违戾，而获是报？可不悲欤！可不痛欤！伏愿慈悲，示以未悟。
　　天尊告曰：此诸众生，自往劫来，不敬三宝，不孝父母，邪淫贪爱，奸诈嫉狠，造种种罪恶，日炽月滋，是故玉帝论定劫运更变世人，虽可悲痛，亦其自取。
　　尔时慈济真人暨诸圣众，各各稽首，而白天尊言：臣等即是思惟，心大不忍，戚首蹙頞，力不能救，惟愿天恩发慈悲心，开方便路，垂一金臂，援其焚溺，庶使人道不至类绝，臣等敢冒死谨言。
　　於是天尊抚几高抗，澄神默坐良久，答曰：迩者蜀有大神，号曰梓潼，居昊天之佐，齐太乙之尊，位高南极，德被十方，掌混元之轮回，司仕流之桂禄，考六籍事，收五岳形，历亿千万劫，现九十余化，念念生民，极用其情，是以玉帝授之如意，委行飞鸾，开化人间，显迹天下，盖此末劫实未可除，若欲消之，此神其可，吾当为汝等召之，俾救度末世，勿使类绝。
　　于时慈济真人及诸天圣众，再拜礼谢复位。於是天尊命持幢玉女，向不骄乐天下之者三，忽梓潼帝君拥五色云霞之炁，自西北至，雍容雅步，再拜而前，白天尊：今日吉庆，兴此法筵，臣贪於行化，以至后会，恭望天慈特赐原宥。
　　天尊告曰：夫民受天地中生，自阴阳内化，五行范体，二气结形，而不知人身难得，乐土难生，乃贪婪奸诈，莫知纪极，以至劫运，适逢兵戈竞起，疫疠流行，火焚漂，悉皆由也。今诸帝君、天上地下无极圣众，咸请於我，愿消此劫，故特以畀汝，汝其勉之。
　　尔时梓潼帝君拜谢，奉旨欲退。天尊重告曰：帝子，此诸末劫，运数浩大，汝今消之，何道而可？梓潼帝君复再拜而前，白天尊言：臣自劫劫中万火本身，谪在蜀地，兢兢惶惶，惧不称职，方切思过，乃误天恩，臣谨惟消除此劫，先正人心。为人子者，训之使孝，为人臣者，训之使忠，训兄弟以友恭，训夫
　　妇以和顺，训居上者，使待下以情，训治事者，使处心以公。率而行之，或者可以少弭。
　　於是天尊乃垂盻眦之容而称叹曰：奇哉，帝子悯念众生，说是因缘，心得开悟，若诸世人推行不已，则可以消除劫难，兴国太予，人享高寿，物遂本性，五谷丰熟，歌谣满路。一或反之，则兵戈疫疠，频仍相藉，横尸遍野，枯骨成山，而人类绝矣，子其勉之！於是梓潼帝君拜谢，复拥五色云霞之炁，自西北而退。尔时慈济真人闻是说已，欢喜踊跃，即於座中以颂赞曰：
　　堪嗟尔众生，奸诈复贪嗔。营营日滋炽，扰扰不知惩。致遭末世劫，人类将沉沦。於是元始尊，悯念诸有情。欲救末劫苦，爰命梓潼君。笔中显三昧，秩秩先正心。尘迷能导引，福禄总来并。
　　尔时慈济真人说是颂已，四众欢喜，异口同声，叹未曾有。
　　灵宝消劫正心灵应章中品
　　道言：元始天尊在玉华座上，收敛光明，澄神默坐，瑶璧辉映，真气包络，钟鼓毕奏，神风交畅，道意微密，暄然如春，一切金仙，四众八部，幢幡宝盖，侍在侧焉。尔时元载孔升天主济沉拔罪真人，东岱岳府君，各从座起，长跪道前，白天尊言：臣等往劫何修，获预法会，亲炙道语，心窃欣感，然臣等愚蒙，闻是经说，心虽欢喜，终竟未达。切谓人心不正，致罹此劫，自非天尊垂大金臂，放大明，展大神通，勑诸巡世神祇，各令复位，则或者他道，似为未急，今大劫已至，运难丰浩，而九天开化，方正人心，臣恐其缓，伏望天慈，示以未悟。
　　於是天尊浩然长叹，而告诸真众曰：嗟乎，汝等尚未达理之本耶？夫人之生，善性根焉，孝悌锺焉，四端具焉，五行范焉，忠信胚焉，和逊传焉，所谓人也，非比草木禽兽之为类，凡形肖人似，皆一同之。及世道沦降，人心不古，机巧奸伪，贪妬狠乱，种种不善，踊跃为之。是以见三宝而不敬，对三光而无礼，呵风骂雨，怨天尤地，待父母如同路人，视兄弟如见仇敌，责人常详，待己每恕，见人有善者掩之，不及则毁之，无所不至，见人有恶，喜而慕之效之，惟恐弗胜。富贵者，骄奢淫佚，傲慢贤能，泄渎师长，昂首阔步，视贫贱如履草芥，不知修种，不行阴骘，暴殄天物，中市网利，了不知止。贫贱者，谄谀贪嗔，怨咎鬼神，不知前世因果，不能安贫守己，邪淫偷盗，犯分干礼，终莫自悔。是以恶人满世，邪鬼横行，谗慝交进，谤毒讟并兴，政治乖舛，人民困苦，山川告匮，鬼神不宁，怨气郁结，上薄太空。世道至此，宁得不变，所以检校图箓，运合数周，推此大劫，日月薄蚀，阴阳乖戾，魔鬼巡世，乱民迭兴，兵戈疫疠，频仍不已，命苟彼逃，终不此免，枯骨成山，流血若水，殄灭人类，勿使遗种，若欲救之，岂易为力。吾故命梓潼帝君开化九天，飞鸾救世，俾诸世人，洗心涤虑，咸臻善道。为子而能孝其亲，为臣而能忠其君，为兄弟而克友克敬，为夫妇而克和克顺，居上待下者必以情，临政处事者必以公，不贪不妬，不奸不伪，习此不已，化成天下，则鬼神钦仰，天地宁谧，老者可以得寿，少者可以得养，国土可以清平，五谷可以丰熟，末世可以返古，岂惟末劫独不消乎。吾若放光垂臂，虽可救之，然人心不正，其何能久，故不若人心既正，大劫自除，诸巡世神祇，方钦仰畏避，岂敢肆毒，汝等各宜谛心恭听，勿生他虑。於是元载孔升天主济沉拔罪真人，东岱岳府君，皆欢喜作礼，默然复位。
　　尔时天尊复告四众日：我今再剖因缘，汝等各宜谛听。人为万物灵，心为一身主，沉沉静静，不愆不欲，不杂以伪，无虑无思，发而为言，温和慈让，发而为行，中正端直，其於亲，不期孝而自孝，其於君，不期忠而自忠，其於兄弟，不期友敬而自友敬，其於夫妇，不期和顺而自和顺，不厚责於人，不徇物以私，率性而行，举皆中道，何者容心。故其国清平，其人安泰，其世上古，今末世凡人，勉强遵守，不遗不戾，心心不退，念念不忘，其获福亦可如是，岂以大劫持此而不消乎！於是天尊而说偈曰：
　　灵哉一点，不扰不惊。无思无虑，至聪至明。
　　天理昭着，善性根成。一杂以伪，五体摧倾。
　　自然归正，百福来并。敬之慎之，大众齐听。
　　於是天尊说偈已，诸天真众、无鞅神仙、岳渎神祇，欢喜踊跃，叹未曾有。
　　 
　　　
　　 
　　洞真部本文类 
　　元始天尊说梓潼帝君本愿经
　　经名：元始天尊说梓潼帝君本愿经。撰人不详，约出於元代。假托元始天尊为慈济真人及梓潼帝君等演说，劝人正心修身以消除劫难。一卷。底本出处：《正统道藏》洞真部本文类。
　　灵宝消劫正心报应章下品
　　尔时保和应化真人，即於道前拜首而言曰：未审此经消劫之外有何功德，伏望天慈为四众帝释、诸天神仙、岳渎祇灵、天上地下及未来一切众生，广说利益。
　　於是天尊告保和应化真人曰：善哉，若诸国王帝主、宰辅大臣奉持此经，推充此道，躬行不替，教化天下，自然风淳俗厚，政善人安，五谷丰登，万物熙遂。若诸世人，平居无事，至心沉虑，精加转诵，自然父母长寿，子孙荣贵，家道昌隆，身体康健，凡有所求，种种如愿。若复有人，或入山林，或入江海，遭遇恶风，逢值毒兽，但能忏悔，存念此经，自然山神卫护，河伯维持，猛兽自退，风浪顿止。若复有人，或在军阵，或遇冤家，但能忏悔，存念此经，自然恶人善解，凶器不逢，终不害己，安稳如常。若有妇人，或临产厄，或求嗣息，但能忏悔，存念此经，自然安稳平康，生福德男女，聪明智慧，为人尊贵。若或有人为诸神庙转诵此经，是诸鬼神当脱鬼趣，转增天福。又有道士至人，善男信女，开辟静室，更着新服，画九天主宰真像，香花灯果，净水供养，涤去凡思，端心正坐，持诵此经，是其左右一切鬼神等，或有闻者，即离鬼趣，登证仙果，一切饿鬼等或有闻者，脱饥渴苦，受度南宫，一切畜生等或有闻者，脱畜生苦，复归人道，一切草木承此经者，已枯使荣，转更茂盛，飞潜动植，胎卵湿化，一切有情，咸臻道化。又此经所在，及持是经人，当有十方飞天大圣、救苦真人、金刚力士、神仙兵马、金精猛兽、无鞅数众，常来拥护，一切功德，说不可尽。
　　於是保和应化真人稽首白天尊言：此经功德，众咸闻之，若诸世人，或有疑惑不信，妄生诽谤，不择净案，便将安置，不持斋戒，便将转诵，未审此诸罪辈，当得何报，伏愿天尊再示未唔。
　　尔时天尊言曰：噫，子今所叩，岂不异乎！此经功德，不可度量，其报应亦不可具述，若诸世人敬持遵奉，疑惑诽谤，获罪获福，各有轻重，若广说之，凡流邪见反启疑贰，我今说经，止救末劫世人，疑信一听自然，性命祸福，岂可户晓。但愿世人，事亲者当为心孝，毋为面孝；事君者当为心忠，毋为面忠；处兄弟则当心友心敬，毋面为友敬；，处夫妇当心和心顺，毋面为和顺；待下者毋面似至情，而心实不情；临事者毋面示至公，而心实不公。若能遵行此道，则虽疑惑诽谤，犹信也；若不能遵守此道，则虽斋戒敬诵，犹不信也。善者积善，恶者积恶，积之既久，天地神临之质之，祸之福之，皆自然也，吾何言哉。於是保和应化真人及诸天仙众，同声称赞而说偈曰：
　　大哉渺渺玉星中，推较河源俱此切。
　　杀戮生民亿亿众，顶礼至尊难可说。
　　於是天尊发慈悲，九天开化普俱雪。
　　但教心地长清净，疑信从教众生竭。
　　我今稽首悉辞尊，万万生灵毋诳灭。
　　尔时保和应化真人暨诸仙众说是偈已，稽首天颜，作礼而退，信受奉行。
　　诵经已毕，洗心长跪，依先忏悔。
　　七曲慈尊真教主，慈父慈母同我生。
　　子生圣子皆孝慈，孙继神孙尽慈孝。
　　一家和气天无尽，万世春台月有光。
　　慈光普照诸天人，细入微尘满天地。
　　我生同得乾坤体，一似文昌始劫时。
　　圣非自圣凡自凡，流浪至今方觉悟。
　　愿尊七曲慈尊教，惟忠惟孝惟慈心。
　　不以口业傲神人，不以身业累父母。
　　不以意业欺天地，不以心业祸子孙。
　　愿从孝行与阴功，种种力行诸方便。
　　忏悔多生诸罪垢，皈依七曲大慈光。
　　求嗣求禄求生方，不求诸人求诸己。
　　惟我文昌七曲师，历劫待人存恕法。
　　愿放一种如意光，悯念众生真忏悔。
　　忏悔已周，次当发愿。
　　父母愿同长寿果，龟龄鹤发映慈光。
　　己身愿拜大吉祥，仰事俯育无苦恼。
　　子孙愿嗅云岩桂，嘉与子孙同发荣。
　　父慈子孝一家春，光明无负慈尊教。
　　愿蒙七曲亲提接，指引登真入圣门。
　　舍生受生正徧知，尽未来世俱圆满。
　　发愿已周，次当赞颂。
　　桂香殿上慈悲主，教海周流洗业根。
　　业根化作桂花香，善本种成长寿果。
　　一家骨肉无烦恼，七曲子孙同护持。
　　普愿今世至来生，紫云岩前长得道。
　　步步心心帝左右，生生世世天主张。
　　骨凡可换形可灰，一点真心自金石。
　　礼讫，随意启祝，回向。
　　元始天尊说梓潼帝君本愿经竟
　　
