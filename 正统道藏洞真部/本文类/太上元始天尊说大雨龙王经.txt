太上元始天尊说大雨龙王经
　　经名：太上元始天尊说大雨龙王经。撰人不详，约出於唐宋间。假托元始天尊为众生说召请龙王降雨消灾法。一卷。底本出处：《正统道藏》洞真部本文类。
　　太上元始天尊说大雨龙王经
　　尔时，元始天尊成就五方国土，若有善男子善女人国土成就，与诸大众转读念诵是经，受持供养，时旱则雨风来止，善男女随有国土，其中众生受持读诵，书写解说听受此经者，当知此人善，神法力常加卫护，何以故？法典之中，有诸圣力能为众生广开济度，是时天尊悉为宣说：
　　天尊大慈念，普为诸众生。道言诸功德，微妙难思议。有求皆应感，甘雨倏然施。勤勤即随念，万法皆如斯。
　　道言：男女善人读诵书写《龙王经》者，为诸大众之所称赞，若有国土祈雨者，六斋之日，当於浄土严洁洒扫，烧香供养，礼拜称善祈请，天尊应感，即召龙王降雨消灾，普得甘润，即说龙王名曰：
　　清净龙王，大地龙王，法海龙王，妙罗龙王，修吉龙王，受爱龙王，大海龙王，烈厉龙王，浄目龙王，师子龙王，蠡声龙王，金色龙王，金明龙王，黑发龙王，大雨龙王，天师龙王，雷电龙王，九江龙王，水帝龙王，翅罗龙王，娑山龙王，大梵龙王，愿受龙王，伊罗龙王，降雨龙王，恒河龙王，妙法龙王，天华龙王，宝盖龙王，甘露龙王，仙真龙王，浄月龙王，非人龙王，有德龙王，天降龙王，地降龙王，左右龙王，白虎龙王，青色龙王，龙鳞龙王，尊圣龙王，真圣龙王，阎罗龙王，上帝龙王，黄色龙王，法门龙王，变化龙王，千万龙王，诸天龙王，感天龙王，感地龙王，威德龙王，法身龙王，念经龙王，雨水龙王，四大龙王，达利龙王，顶拜龙王，大法龙王，妙德龙王，无上龙王，国主龙王，太上龙王，道德龙王，宣化龙王，真人龙王，老君龙王，家令龙王。
　　如是诸龙王闻是称善，即现感通，兴腾云雨，遍洒人间，救彼焦枯，悉得生发，免其时害，无损禾苗，川渎流通，河源注润。是经功果难可称扬，济度群生，有兹圣力。若有善男子善女人，能为国界巡邑，方里遭其旱涸，时雨愆期，阴阳不调，人民惶恐，当为书写，严浄受持，请高德法师建立道场，旛花供养，转读此经，当得上彻，天垂甘雨，地涌灵泉，草木滋荣，田畴丰稔，人无忧戚，岁保又宁，灾沴永消，土地常吉，家门欢乐，福利无穷，万善装严，百神敬护，雨泽既足，当发虔心，上荷通灵，常随念诵。时诸大众闻说是经，喜跃奉行，作礼而退。
　　太上元始天尊说大雨龙王经竟
　　
