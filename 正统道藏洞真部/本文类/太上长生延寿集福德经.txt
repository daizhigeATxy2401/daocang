太上长生延寿集福德经
　　经名：太上长生延寿集福德经。撰人不详，似出於唐宋间。假托元始天尊为长生护福神王说延寿集福之法。一卷。底本出处：《正统道藏》洞真部本文类。
　　太上长生延寿集福德经
　　尔时元始天尊於赤明劫，与诸真仙上圣、长生大君、五福神王、诸天龙神，诣化城国霄陵园中、善福堂内芝英台上，说劫运功德。时有长生护福神王从座而起，礼白天尊而作是言：今见诸方世界有诸男女，行诸善道，未入法门，常被水火刀兵灾病所临，来入法门，修何功德，令得安乐，年寿长远，衣食自然，伏愿慈悲广垂开度。
　　天尊答曰：善哉，神王能为众生开发道要，自今已后，若有众生归依信奉无上大道，感生化恩来入法门者，先令平等，挫锐解纷，行三清浄：第一身清浄，第二心清浄，第三口清浄。三业浄者，然后可付三洞上法，永劫无息，常居天堂，五福长集，百灵保卫。若遇三元、五腊、八节、四时、本命生辰，於清浄堂中烧众妙香，东向长跪作礼，叩齿咽液，而念长生延寿咒曰：
　　玄玄真一身，演经九天文。飞行大罗界，金台朝皇人。长生无苦根，年龄依华椿。百骸洞琼光，虔谢白元君。
　　念毕，叩齿三通，咽液三过，暝目观身，端坐五色光中，又念集福德咒曰：
　　玉台童子书，灵仙保其门。福德随日新，身光晃三天。
　　紫盖罗千宫，心归无上尊。五福长绵绵，密护玄中人。
　　天尊言：若复有人行持、志念此经，神魂洞彻，外散鬼魔，福德日积，体入自然，身有光明，永归正道，世世安乐。是时护福神王闻天尊说此广大福报，冥心谛信，稽首叩头，仰谢玄恩，高发雅音而作颂曰：
　　天尊玄化育，真教十方土。功德沾见在，寿算无穷数。善福积吉祥，礼谢玄中主。
　　说是颂毕，诸仙众圣及天龙鬼神城国人等，悉发无上道意，开悟善心，信受奉行，礼毕而退。
　　太上长生延寿集福德经竟
　　
