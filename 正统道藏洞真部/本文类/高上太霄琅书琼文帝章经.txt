高上太霄琅书琼文帝章经
　　经名：高上太霄琅书琼文帝章经。撰人不详，约出於东晋。系早期上清派重要经典。一卷。底本出处：《正统道藏》洞真部本文类。
　　目录
　　九天元始号
　　郁单无量天王太霄琅书琼文第一
　　上上禅善无量寿天王太霄琅书琼文第二
　　梵监天王太霄琅书琼文第三
　　寂然天王太霄琅书琼文第四
　　不骄乐天王太霄琅书琼文第五
　　化应声天王太霄琅书琼文第六
　　梵宝天王太霄琅书琼文第七
　　梵摩迦夷天王太霄琅书琼文第八
　　波梨答和天王太霄琅书琼文第九
　　云务子者，盖元皇玉虚之胤，太帝之中子也。抱琼胎於玉房，结云精於金门，含日月於紫胞，变洪露以凝神，炼胎息以推运，任历劫以转轮，化生於元氏，告阳道以成真。於是上皇元年三月一日，天晖启晨，诞於九玄之上宝耀无量之天，睹太阳於云崖，耀金容於琼轩，顺皇基於帝图，法玉秀於自然，濯以九灵之晖，灌以甘香玉泉，饮以灵妃皇芝，哺以九炼飞霜，神龙翼其侧，琼凤荫其颠，紫烟生于上，流光郁于邻，二象抗其纲，三晨协其真，神州歌其妙，七转变其神，灵风迅其躯，回香荡其尘，萧萧太虚之上，靡靡洞波之滨。年冠二九，思微念玄，适性理运，任时推迁，不慕皇道，逍遥中原，游娱太霄，徘徊紫天，流眄历劫，得趣忘旋，运非我制，挺标上仙。遂名书帝简，位登太真，三元下教，赠爵皇篇，於时受命，朝礼玉天，上登九玄之台大有之宫，紫凤玉京七宝珠房，於明霞之馆，清斋玉轩，灵瑞告感，项负圆光，夜照神烛，自明琼堂。於是虚皇道君，於空洞之上，玄虚之中，以《太霄琅书琼文帝章》，降授於君。是时天光冥逮，三晨回精，五宿改度，七元运灵，九色晃曜，焕络玉清，飞烟蓊郁，流漫八冥，玉陛登阶，万帝临庭，飞仙羽盖，辅翼太真，仙童玉女各三千人，执巾散香，流芳扫尘。於是命驾，檄召五灵，飞霄回轮，乘空络烟，神凤挺辔，灵妃导仙，明皇启路，三道合明，流电扬精，逸驾九玄，游眄琼阙，宴景三元，盘徊玉霄，适肆紫晨。於是披琅书於无崖，诵帝章於碧云，理宿根於玉诀，檄威灵於琼文，唱妙曲於空洞，精静念於玉轩，理二仪於玄图，掌帝录於万仙，总地司於五岳，领上真於三关，上统无崖，下摄洞源，自天以下，莫不咸隶於太真，神非可测，化不可名，近难可论，远不可寻，清难可滓，混难可澄，微乎妙哉，斯至德之帝灵，巍巍乎高尊也。
　　太霄琅书，乃九天王飞霄之曲，琼文帝章，乃九天之上文。并以元始之初，生於自然空洞之中，虚皇玉帝受之於九玄。於是天王仍记名焉，铸金为简，刻玉结篇，金镂玉字，以明宝文。秘於九天之上，大有之宫，西华玉女、金晨玉童各三千人，侍卫典香。如是九帝上圣，一月悉三登玉阶，朝宴神真，运周万劫，传於太真王。其道高妙，众经之宗，神挺奇秀，精冠九天，玉慧虚朗，洞趣入玄，自非上真之士，不得参闻，皆受已成真人，不传於中仙也。
　　太霄琅书，乃九天王飞霄之曲，琼文帝章，乃高灵玄映之道，九天之精，洞监於万气，总统於众经。凡修《大洞三十九章》，徊风混合帝一之道，《雌一玉检五老宝经》、解释宿根，拔度七玄，而无此文，财九天王不纳其音，九气错综，神真不欢，天魔侵景，万试来干，思不彻微，天不启关。凡修众经，以琼文为先，诵咏寂室，静庆霞庭，通畅九霄，整络上玄，令玉宫骇听，万真临轩，群魔伏袂，万试敢前，随意所修，乃得道真，万徧道备，腾身太清。要诀不烦，正在此经，精心苦行，克得上仙也。
　　云务子不修他道，受虚皇帝君《太霄琅书琼文帝章》，於九霄之上，歌咏妙篇，游娱适肆，感畅神真，致三元下教，位登太真王。以传太华真人、三天长生君、太和真人、东华老子、南极总司禁君、西台中侯、北帝中真、九灵玉子、太灵真妃，赤精玉童、玄谷先生、南岳赤松、中山王乔、紫阳真人、西城王君、中皇先生、赵伯玄、山仲宗等。一十八人，并修此道，面发金容，项负圆光，乘空登霄，游宴紫庭，变化万方，适意翱翔，啸命立到，征召万灵，摄制群魔，决断死生，驾霄乘烟，出入帝庭，皆由琼文，以致上真。王君令封一通於西城山中，有金名帝简，绿字紫清，合真之人，当得此文。得者宝秘，勿妄轻传，泄露灵篇九祖被拷，永责鬼官，长闭地狱，万劫不原。
　　九天元始号
　　第一天名郁单无量天，天上又别置三天之号。九天丈人治於无量天，
　　去第二天二十四万里。其天上人经九百万岁，如世间五百岁。天有四玉帝君，常以月一日、三日、九日，遣玉晨使者履行天下。有修学上道，佩太霄琅书，检慎法戒，名书帝箓，得同无量天人之位。有犯科违律，为四司所纠，考属左右三官。至此日当清斋，平旦入室，诵无量天太霄琅书琼文一徧，则玉晨使者奏子於天王，记名於青宫，九年得乘太霄琼轮，上升无量之天也。
　　第二天名上上禅善无量寿天，天上又别置三天之号，悉隶於无量寿天。九天真王治於无量寿天，去第三天四千六百万里。其天人经三千六百万岁，如世间人历一千岁。天中有四天帝王，常以月七日、十日、十一日，遣领直侍仙履行天下。有精修上道，佩太霄琅书，斋戒诵经，不犯於科，名书帝简，紫字上清者，得同无量寿天人之位。有犯科违禁，四司所纠，考属左右三官。至此日当清斋，平旦入室，诵无量寿天太霄琅书琼文一徧，则侍仙奏子於天王，记名於青宫，九年得乘太霄飞轮，上升无量寿天也。
　　第三天名梵监天，一名须延天，天上又别置三天之号，隶於梵监天。元始天王治於梵监天，去第四天六百七十二万里。其天人经一亿五千二百万岁，如世间二千岁。天中有四帝真王，常以月二日、四日、十三日，遣主仙玉郎履行天下。有精修上道，佩太霄琅书，斋戒诵经，不犯於科，名书帝箓者，得同梵监天一人之位。有犯科违禁，四司所纠，考属左右三官。至此日清斋，平旦入室，诵梵监天太霄琅书琼文一徧，则主仙玉郎奏子於天王，记名於青宫，九年得乘太霄飞轮，上升梵监天也。
　　第四天名兜术天，一名寂然天，天上又别置三天之号，皆隶於兜术天。元始天王所治兜术天，去第五天千二百四十万里。其天人经六亿八百万岁，如世间三千岁。天中有四天元王，常以月五日、十二、十六日，遣定仙玉真下履行天下。有精修上道，佩太霄琅书，斋戒诵经，不犯天禁，名书帝图者，得同兜术天人之位。有违科犯禁，四司所纠，考属左右三官。至此日当清斋，平旦入室，诵兜术天太霄琅书琼文一徧，则玉真奏子於天王，记名於东华，九年得乘太霄琼轮，上升兜术天也。
　　第五天名不骄乐天，一名波罗尼密天，天上又别置三天之号，皆隶於不骄乐天。高上元皇所治不骄乐天，去第六天三千六百八十万里。其天人经二十三亿四千万岁，如世间四千岁。天中有四天统真王，常以月十四日、十七日、十九日、遣中真使者履行天下。有精修上道，佩太霄琅书，斋戒诵经，不犯科禁，名书帝图者，得同不骄乐天人之位。有犯科违禁，四司所纠，考属左右三官。至此日当清斋入室，诵不骄乐天太霄琅书琼文一徧，则中真使者奏子於四天王，记名於东华宫、九年得乘太霄琼轮，上升不骄乐天也。
　　第六天名化应声天，一名他化自在天，天上又别置三天之号，皆隶於化应声天。虚皇玉帝所治化应声天，去第七天五千三百八十四万里。天人经九十二万亿一千六百万岁，如世间五千岁。天下有四天宝帝王，常以月十八日、二十、二十三日，遣万石使者履行天下。有精勤好向，佩太霄琅书，斋戒诵经，不犯科禁，名书帝图者，得同化应声天人之位。有犯科违禁，四司所纠，考属左右三官。至其日当清斋入室，诵化应声天太霄琅书琼文一徧，则万石使者奏子於天宝帝王，记名於东华宫，九年得乘太霄琼轮，上升化应声天也。
　　第七天名梵宝天。一名波罗尼耶拔致天，天上又别置三天之号，皆隶於梵宝天。万始先生所治梵宝天，去第八天五百二十万里。其天人经一劫，如世间六千年。天中有四天高上帝王，常以月二十一日、二十四日、二十七日，遣监天真使者履行天下。有精心苦行，勤修上道，斋戒诵经，不犯天科，名书帝简者，得同梵宝天人之位。有犯科违禁，四司所纠，考属左右三官。至其日当清斋入室，诵梵宝天太霄琅书琼文一徧，则监真使者奏子於高上帝王，记名於东华宫，九年得乘太霄琼轮，上升梵宝天也。
　　第八天名梵摩迦夷天、一名梵众天，天上又别置三天之号，皆隶於梵众天。紫虚帝君所治梵摩迦夷天，去第九天六百八十万里。其天人经二劫，如世间一万余岁。天中有四大明真王，常以月二十六日、二十八日、二十九日，遣羽仙使者履行天下。有精心, 苦行，修斋诵经，不犯科禁，名参青宫，得同梵摩迦夷天人之位。有行恶犯科违戒，为四司所纠，考属左右三官。至其日当清斋入室，诵梵摩迦夷天太霄琅书琼文一徧，则羽仙使者奏子於大明真王，列死名於东华宫，九年得乘太霄琼轮，上升梵摩迦夷天也。
　　第九天名波梨答和天。名大梵天，去下五百亿二十万里，其天别置三天之号，皆隶於大梵天也。太真王治於波梨答和天。其天人经三劫，如世间二万五百年。天中有四帝王，常以月一日、十五日、三十日，遣领仙使者履行天下。有修斋戒，整束法服，诵经精思，不犯天科，名书帝箓者，得同波梨答和天人之位。有行恶犯科，为四司所纠，考属左右三官。至其日当清斋入室，谓波梨答和天太霄琅书琼文一徧，则领仙使者奏子於四帝，记名於东华宫，九年得乘太霄琼轮，上升波梨答和天也。
　　此九天是始气之精，众真帝皇所治。其天别置三天。三天者，皆是九天之别号，合三十六天也。宫室官司，悉有次第。其外有诸梵天名，皆以九天支干，悉系属於九天王也。九天又各有一天王，非帝王之号，皆处九天之上。修行上道，求仙度世，宜知天王讳字。知者九天列名，玄以紫气覆荫其身，神兵卫己，令得九天秘书，位何九天之仙。得者宝密，妄宣非人，死入九幽地狱考掠，万劫不原，慎之。
　　第一郁单无量天王，姓混讳，衣九色无缝自然斑文之裘，头戴耀精日圆，恰天无映玄台紫户之内，左右侍真玉女九万人。
　　第二上上禅善无量寿天王，姓楔讳，衣九色自成云文之裘，头戴晖精月光，治天玉国珠林七宝琼台，左右侍真玉女七万人。
　　第三须延天王、姓滓讳，衣, 九色三法云文之裘，头戴天元宝明，治天玉京灵都宫，左右侍真玉女九万人。
　　第四寂然天王，姓浮讳，衣七色龙文通光之裘，头戴阴精夜光，治天珠宫琼台之上，左右侍真玉女六万人。
　　第五不骄乐天王，姓凝讳覆，衣九色飞霜云文斑裘，头戴青华岁星玄精，治天无映丹房九层玉台，左右侍真玉女七万人。
　　第六化应声天王，姓辉讳，衣九色流光耀云锦裘，头戴白光太白玉精，治天琼林上宫朱映之房，左右侍真玉女六万人。
　　第七梵宝天王，姓精讳雾云，衣九色流云飞晨之裘，头戴流丹绛宝荧星玄精，治天南上七映之宫，左右侍真玉女八万人。
　　第八梵摩迦夷天王，姓玄讳霐，衣九色无缝飞云之裘，头戴玄晨辰星流精，治天九玄凤城紫琼玉台，左右侍真玉女五万人。
　　第九波梨答和天王，姓王讳灵，衣九色无缝玄云宝裘，头戴无极流黄镇星飞精，治天陵层玉京大有妙宫九曲之房，左右侍真玉女九万人。
　　九天九王，万气之本宗，众帝之祖先，乃九气之精源。以天地未凝，三晨未明，结自然而生於空洞之内，溟涬之中。历九万劫，而分气各治，置立九天，日月星辰於是而明，万气流演，结成道真。元始上皇、高上玉虚，并生始天之中，三十九帝、二十四真，遂有宫阙次序之官。上皇宝经，皆结自然之章以行。长生之道，不死之方，符章玉诀，皆起於九天之王，传於世代之真。至三五改运，九灵应期，后圣九玄道君，推校本元，以历九万亿九千累劫，上皇典格，多不相参。道君以中皇元年九月一日，於玉天琼房金阙上宫，命东华青宫寻俯仰之格，录校古文，改定撰集灵篇，集为宝经三百卷，以付上相青童君，使传后学玉名合真之人。凡学求仙，不知道之所出，宝诀所生，投暗而学，无有祖宗，真不为降，道亦不行。诸欲求仙，当寻九天之根，得其本元，道无不备，仙无不成也。但九天王秘讳，藏於九天之上大有之宫，不传於下世。有玄名帝图，金字上清，推运遇会，得知九天王名，天王即遣玉童十二人、玉女九人，侍卫兆身。依科清斋九十日，或九日，赍上金九两，紫文九十尺，以誓九天之信，师然后而盟传。不得轻泄至灵，考延七祖，长充鬼役，负石运山，身没三官，万不得仙。
　　郁单无量天王太霄琅书琼文第一
　　太霄空洞气，结气成云营。我王挺神匠，有化若无形。无形中有真，有真无中生。眇莽玄虚上，萧萧元始精。法景朗妙觉，玄运来相征。列宿罗玉宇，飞霞超绿琼。焕落三晨曜，流光郁紫清。携衿玉景台。解和戏凤城。回霄登九岭，以启不穷龄。谁能同此游，可来寻余名。余名甚易知。安在东华庭。自可超玄都，精微思帝灵。弃去云外念，专一守黄宁。披诵太霄章，三关自当明。玄降徘徊辈，虚遣飞霞軿。九天虽玄遐，妙想安尔形。
　　上上禅善无量寿天王太霄琅书琼文第二
　　灵运启空洞，金真秀琼胎。法景太寂庭，玄化自相推。历劫沦九冥，与真契幽期。三晨告元始，运通自来绥。匡辔明霞上，流精耀玉枝。顾眄无中有，混合似婴儿。父宁与母精，逍遥戏凤台。落景游云房，独妙谁能知。合庆离罗门，解禊紫霄崖。若欲相寻索，精研琅书辞。回转琼文章，天王自当知。洞存帝一尊，以为求仙基。绝念弃外想，常使心神夷。精感致真降，郁然焕羽仪。拔度七祖根，咸同登云阶。玉章映高灵，琼文难寻思。二妙以相和，各称本不齐。子欲戏九玄，但诵太霄书。万劫在俄顷，勿忧天应迟。
　　梵监天王太霄琅书琼文第三
　　澄清无毫秽，结气成紫晖。丹霄映监天，罗布乃南回。三晨明列宿，七转朗太微。灵风迅奇香，玉籁声何悲。神凤翔琼林，群仙振羽衣。天王乘运征，握节总万机。虚轮振空洞，辽朗九天扉。携提霄中宾，解衿入琼帏。敷烂扶晨气，耀罗焕玉阶。陵梵映朱日，干景翼灵辉。飘飘元化内。玉辈正徘徊。公子命虎符，总摄万神归。拔灭七祖根，穷魂皆仙飞。琅书庆云庭，琼文洞虚微。精研道日鲜，亿劫灵不衰。万化随运迁，乃知妙者希。
　　寂然天王太霄琅书琼文第四
　　宴景太寂乡，回风迅琼轮。丹霄翼绿舆，神公辅帝尊。翳翳九玄化，离离开趣门。徘徊金罗上，啸歌庆灵云。三唱朗玄觉，五回道乃分。金房焕嵯峨，流精何纷纷。左顾见无英，右眄睹白元。履昌度黄箓。太一挺命根。为我记仙籍，授我度命文。清唱运天真，静思理百关。帝一镇灵宫，法服飞青裙。相与契何计，合会九天端。有日若无期，皇华正四圆。至感弃余念，道从玄中传。灵感各有运，至学故多全。
　　不骄乐天王太霄琅书琼文第五
　　空中生紫烟，郁勃翳华宫。流明顺运回，丹霄映绿房。翼辅虚中景，耀灵焕十方。万帝由真运，莫若九天王。体结自然秀，含气挺虚宫。理化正四维，号为众帝宗。落景乘八烟，总统轮空洞。朝游西台馆，夕憩扶桑宫。摄校玄图箓，拔度青华童。桃康定命籍，明初保劫功。流眄无崖际，万化随运通。飞步诵太霄，幽寻元始踪。积思感至寂，以致登玄窗。宿基流余庆，七祖返南宫。五苦非所履，结友在太空。灵岳非常宫，飞云是我龙。结携九岭真，偶景以成双。何为坐嚣秽，婆娑待命穷。
　　化应声天王太霄琅书琼文第六
　　高灵秀空洞，凝气结朱烟。握节回九霄，飘飘天帝真。琼台耀岩阿，紫凤郁玉麟。灵歌逸幽宫，萧条云上人。携契七映房，金罗焕中田。天王正有九，飞仙有亿千。洞阳郁灵标，为兆度命年。丹华朗朱日，流芳观兆身。仰歠月中浆，九源降液津。永保不终劫，内外洞虚鲜。积思感太空，洞得无极渊。形与混合同，游宴莫能旋。
　　梵宝天王太霄琅书琼文第七
　　三晨朗幽夜，流霞耀金日。丹房焕嗟峨，灵香绕琼室。公子合庆堂，履昌携帝一。三元混合宫，微言甚幽密。兆欲度命年。静思无杂匹。寂若虽云无，真从空中逸。庆加靡不周，七玄自蒙拔。积福有重基，宿根咸消灭。琼文有妙章，斯篇慎忘失。存念至灵讳，道降同玄一。
　　梵摩迦夷天王太霄琅书琼文第八
　　九玄洞元气，紫素凌玉霄。灵秀焕金门，神融茂琼条。豁落紫虚馆，庆云随化消。渊响叩灵机，法鼓振太幽。宴景玄晨阙，流回薄灵飙。匡辔九天外，运驾以逍遥。徘徊紫霞峰，客治玉皇朝。万劫不俄顷，倏欻二象交。虚庭无稽逮，去来顺运寥。大化不改度，三晨洞灵标。琅书庆神室，琼文理清谣。合秀自玄挺，反容非华翘。
　　波梨答和天王太霄琅书琼文第九
　　玄气结九霄，紫虚朗太阳。飞琼凌华芒，流精凝玉霜。天真乘运回，薄云茂玄梁。冥会自相感，丹霄映轻行。幽期高晨府，携契朝玉京。灵化冲漠裹，寥寥冥运彰。流芳翳朱日，回风迅奇香。焕烂金门上，琼台吐玉英。兰芝盈玄谷，仰咽六胃昌。神逸感寂宫，幽思彻洞乡。执契太霄馆。归真琼文章。
　　《太霄琅书琼文帝章》，皆以九玄微辞，九天王於空洞之中，元始之先，玄歌理命，游庆霄庭，音句虚微，玄中而生神真宝诀，故着灵篇。得行此道，位同九天，微思至讳，存神念真，灵瑞告感，自然登晨。
　　凡修此道，当以本命八节之日，浴清斋，正中入室，东向叩齿九通，仰存九天之上，九色飞云流光下映，蓊蔼室堂，微呼九天王讳，存念真神，便诵太霄琅书琼文之章九篇一徧，以庆霄庭，神欢寂室，灵感九玄，如法九年，克乘飞景，宴辔紫晨也。
　　若以九天游宴下降，察行万仙玄会之日，如上清斋，各以其时诵咏一徧，则九天记名，右别太真，九年无亏，克得上仙。
　　帝章皆九天元精所生，九天帝王隐书宝名，符章玉诀悉表其中。有佩此文，九天同真，万灵稽首，群仙卫迎，威制天魔，出入无方，乘云驾虚，游宴太空。此文微妙，万帝之宗，有明此诀，即为仙王。有泄轻传，死没九泉，殃逮七祖，洞填河源，万劫之掠，宜慎奉行。
　　右琼文帝章二百四十音，皆九天之元精，万真之隐名，当刻书枣心之木，受之於绝岩清泉之札，施於飞罗之巾，北向上誓九天，奉受九天之章。弟子执上金九两，紫文九十尺，向南而伏，师读琼文，而授弟子也。若未得刻书印文，亦可以雌黄书青碧上，盟而授之，然后可徐徐更刻文，登山盟於九天也。
　　若刻书琼文於枣心之上，不得悬印章向於四方，以玉函盛之於别室，正向於上，朝夕烧香礼拜九天之王也。兆欲召东岳仙官，问吉凶之兆，通灵致真之法，当以甲乙之日，以帝章向东读之一过，则仙官立到，与真共言。召南岳，当以丙丁之日，如上法，则南岳仙官立到，与真通言。召西岳，当以庚辛之日，如上法，则西岳仙官立到，与真，共言。召北岳，当以壬癸之日，如上法，则北岳仙官立到，与真通言。召中岳，当以戊己之日，如上法，则中岳仙官立到，与真通言。凡召五岳之法，皆向正方叩齿三十六通，便读帝章也。精心斋戒，神无不降，若体履嚣秽，未洞玄冥，便闭眼精思，无不见神。自当究幽察冥，知吉凶之兆，九年与真同形，出空入无，游宴玉晨。
　　兆修行道备，有真人下降，云舆紫盖来迎兆身。兆当以帝章之印，印两跖及两手，以立成羽翮，运兆同升也。
　　若於五岳隐静之处，修行诵咏，有异物假托真形，降兆之房，当以帝章之印向之，则真伪立见。若是真人仙官，兆当稽首奉迎，随意陈请，克得要言。若是魔精，即复本形也。
　　兆当叩齿三十六通，读帝章一徧，魔即灭景绝形於兆前。如此之法，惟令心口相应，慎勿示人。示人泄真，其道不行。
　　兆暮卧独处，当以帝章置於心上，即有太霄真仙来卫，兆形景应梦想，与真共言，不出九年，得面对真人。
　　凡受帝章之印，不得妄泄见人。见三人道去，施用不行。
　　凡修此道，慎勿轻履殗秽，触忤真神，犯之九年，拷掠兆之身。
　　若有玄图帝简，绿字紫书，金骨玉髓，名书青宫，九天王自当遣四极真人，下授兆身琼文帝章也。
　　若有宿缘，遭遇明师，皆玄挺运会，应得此文，克成上仙。皆当赍金缯之信，诣师清斋，奉受修行。若无信盟，天不启灵，真不降格，万不成仙。师传轻泄，拷及七祖，长充鬼官，明慎玄科，慎勿妄宣。
　　凡传《太霄琅书琼文帝章》，当於高山空寂之间，施飞罗之巾於北面，香饼枣果之物置之，盛以别盘，以经置於飞罗之上。师北向叩齿三十六通，奉上请九灵元真玄始上官，金仙玉女，太乙灵神，监真直司，五帝众真，今有某岳先生某甲，紫络结胞，宿命挺仙，赍金缯之信，求受灵文，九天真讳琼文帝章，天科告慎，誓宝灵真，愿迂神光玄映下臣，有泄之日，归身河源，七祖谢罪，不敢又仙。毕，以经章手执，付弟子也。讫，以饼果埋於玄岳之中，不得他用。此九天王之秘奥，太真之妙诀。修学之士，而无此天科，徒劳於空山，无感於寂庭。勤向笃志，思念九玄，天王感悦，遣玉童玉女侍卫兆身，九年之内，克乘飞琼，上升九天。
　　高上太霄琅书琼文帝章经竟
　　
