太上元始天尊说续命妙经
　　经名：太上元始天尊说续命妙经。撰人不详，约出於唐宋间。假托，元始天尊为太上道君说，劝人诵经消灾延寿。一卷。底本出处：《正统道藏》洞真部本文类。
　　太上元始天尊说续命妙经
　　尔时，元始天尊告太上道君曰：三界众生，漂流苦海，无有解脱，汝岂忍受，宜须精勤奉行我法，普该救度。太上道君既奉告命，不敢藏情，若有众生危厄疾病，当诵此经，称大慈大悲大惠真人，大慈大悲救苦真人，即得离苦，长得解脱，永离婴缠，长生益寿，老命更延，一切厄难，皆得消灭。
　　太上道君宣说颂曰：
　　大慈二真人，能救三界苦。放光照世间，地狱悉停住。
　　刀山高巍巍，镬汤飞炎炎。至心念真人，罪魂解宿冤。
　　疾病多苦厄，非灾难可言。痛哉伤五神，真人愍悲辛。
　　清信善男女，归命须至心。常念二真人，离苦免忧沈。
　　疾病消众厄，邪魔不敢侵。昼夜心不离，解脱全尔身。
　　勇猛发回向，同归七宝林。
　　太上元始天尊说续命妙经竟
　　
