太上洞渊辞瘟神咒妙经
　　经名：太上洞渊辞瘟神咒妙经。撰人不详。四经同卷。底本出处《正统道藏》洞真部本文类。
　　太上洞渊辞瘟神咒妙经
　　尔时，元始天尊与诸大众，在上阳宫内敷演教法。时有洞渊天尊上白元始天尊：窃见下界生民，尽染瘟疫之疾，四肢壮热，手足酸疼，头痛眼华，五脏盛热，迥如针刺，不能吃食，如何救疗？是时，元始天尊曰：皆是下界生民，处居人世。不敬三宝，呵天骂地，全无敬让。心行谄曲为非造罪，致令此疾所伤。凡为人民，身强力健，不知回向，出入往来，并无避讳。盖是五帝使者，奉天符文，牒行於诸般之疾。凡人之所为，系在簿书，遂行其毒。若人吸着，便成此疾。如有男子女人，家染此患，宜令阖家断绝五辛，低声下气，柔软身心，欢喜慈愍，礼谢辞遣。置立香位，请道迎真，於家建立道场。焚香转诵妙经，依教礼谢，开於道位。次施设斋筵香灯，如法请於天符，十二年行病神王，五帝使者，七十二候圣者，二十四炁圣众，行瘟大判官，偯药主事，行猪羊牛马瘟疫使者，松灾使者，疠毒使者，地分神王后土社令，各领部众，俱降道场大道之处。解此毒疠，宜转此经，一时禳谢。若凡人系在簿书，仍须勾销放赦奏闻。今有弟子某，归依投恳，拜奏诚心，莫为留难，改死重生。於是，圣者见此礼谢，收瘟摄毒，故不流行。是时，元始天尊乃为颂曰：
　　太上立科教，敬信除灾殃。瘟疫留毒害，闻善化吉祥。
　　归依念三宝，家门渐吉昌。芳能转此经，鬼祸悉潜藏。
　　是时，洞渊天尊并诸大众，闻此圣言，各各欢喜。作礼而退，信受奉行。
　　太上洞渊辞瘟神咒妙经竟
　　
