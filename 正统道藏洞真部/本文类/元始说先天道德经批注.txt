元始说先天道德经注解
　　经名：元始说先天道德经注解。宋李嘉谋注。五卷。《元始说先天道德经》与老子《道德经》实为二书。仿老子《道德经》，分《妙》、《元》、《神》、《真》、《道》五篇。李氏注解，逐章逐节，顺文衍义。底本出处：《正统道藏》洞真部本文类。
　　元始说先天道德经注解序
　　此经故宋息斋先生李君嘉谋随章为之解，板行西蜀，盖有年数。至宝佑间，天饴子谢公图南为序而传，则蜀本已不存矣。初，公宦游岭表，即搜访是经，乃得於方外一蜀士之手，犹获至宝。比来西浙，袖以见观文殿大学士可斋李公曾伯，即慨然为授之，嘉兴道士李君可久募工锓梓以传。又得所谓八威龙文，亦出先天向异人所授者，并刻之，以为世之全书。时观文公提举洞霄宫，亦为序。大抵率循谢公所序，指为《道经》之敷落五篇，谓其成文，敷布於碧落之中，非人所能为者，然二公当时惜皆承讹而踵误耳。今按元始安镇敷落五篇，真符与文，皆若吾徒相传所为，符篆繇随炁以结成者，一为明炁，二为太丹，三为黄真，四为素威，五为玄精。如是而已。此元始所说妙元神真道五篇，篇各有章，章章为言，合为五千，与吾《 老子道德》 五千并传于世。殊於敷落，无所涉也。昊郡癸复道人雷所张善渊因获其本，谨复募缘锓梓以传，辄赘辞经题之次者，惟以喻开卷之未喻者，知非为敷落篇云。
　　元始说先天道德经注解卷之一
　　妙篇一千言章
　　第－章二百二十言
　　真妙妙也，真元元也，真神神也，真真真也，真道道也。道与德，德与物，万物得矣。
　　此五名非一非五，真者元始不杂，不假外物，唯吾一真，在妙为真妙，在元为真元，在神为真神，在真为真真，在道为真道。然此五者，欲求其名，有不可得。譬如眼根不自见眼，故曰：真妙妙也，真元元也，真神神也，真真真也，真道道也。故真妙不知其妙，真元不知真元，真神不知其神，真真不知其真，真道不知其道。使其自知，则不一矣。道不一，散而为德。万物各得一，德以生。故曰：万物得矣。
　　物得道生，道失物死，得失相生，道同出入。
　　万物莫不禀道之一以生，及其所禀者，离则死。虽名为生，乃禀道之散至，所谓道则未尝生，未尝死也。由物不能得道之全，故为生死所囿。然依道不灭，故生生死死，得失相生，与道同为出入。
　　道不可同德。德不可同，失不可同。故其得有得，谓之同。有得有失。
　　道者本性不杂，譬如虚空不和诸物。故曰：道不可同德者。有柔有刚，有仁有义，事异名殊，譬如万物，各自有体。故日：德不可同。所受虚假，暂受还失，譬如旅亭，暂止便去。故曰：失不可同。所谓同者，我既得此，彼亦得此，各得其得，然后为同。同虽近道，然以得求道，可以得则可以失，有得有失，去道愈远。
　　失德归道，道敛致一。一致入真，体真应变。真入至神，神至神，神入元，元至元，元入妙。湛兮似或存、非象非声，独立於元始，元始之妙。
　　德者性之散涉於事而不固，故德有失而道无失。若失德即归道，无别有道。道在生死得失之间，未尝不一，若逐生死之变，顺得失之名，则散而为德。若知出於道，敛致归一，即德即道，道与德一。一致入真，体真应变。万变不失吾真，是之谓神。神之致谓之元，元之至谓之妙。入元入妙，其实无得，复归本然。非象非声，湛兮似或存，独立於元始元妙者，本有之性，非从外得。
　　元始以真妙观，元始以真妙听。妙观见非象之象，妙听闻无声之声。大象无形，无逃吾妙观。太音希声，无逃吾妙听。吾以妙为无极无上。
　　妙观无色，妙听无声，色声外尘，不能隔越。六受用根，圆融涉入，故见无象之象，而非目闻，无声之声，而非耳尘， 销觉圆，妙观出於天地之外，妙听出於音声之表，故无所不见，无所不闻，是谓无极无上。
　　吾故无极无上真妙。真妙真元，真元不可元。真妙真神，真神不可神。真妙真真，真真不可真。真妙真道，真道不可道。真妙极矣。
　　此言体妙者，与元真神道者不同，既得真妙，则元为妙元真元不可元，神为妙神真神不可神，真为妙真真真不可真，道为妙道真道不可道。由元始而下，虽共此五名，而所得妙力，各有差殊，唯以妙极为至。故曰：真妙极矣。
　　第二章一百四十六言
　　真妙太上，太上真妙。
　　道极不可名，寄之曰真妙。尊极不可名，寄之曰太上。妙极而上，故曰真妙。太上上极而妙，故曰太上真妙。
　　妙生元，元生神，神生真，真生道，道生德，德生徼，徼生妙，妙生无，无生有，有则有，无则无，有无相生，阴阳相推，太化变易。
　　妙之降曰元，元之降曰神，神之降曰真，真之降曰道，道之降曰德，德之降曰徼。徼者小道也。众人自道降为德，德降为徼，徼入於有，一入於有，与道益离。真人自徼返入於妙，　自妙入无，自无出有，欲建立则以无为有，欲寂静则以有为无。欲有则生，天地不为多，欲无则返，太虚不为少。以有以无，出阳入阴，相生相推，如太化之变易。
　　妙无体也。有有无无，无无有有，吾居徼妙之常。
　　真人以妙无为体，以妙有为用。湛然常住，无之体也。应变不穷，有之用也。有有之用生於无无之体，无无之体出为有有之用。以有为徼，以无为妙，故曰吾居徼妙之常。老子曰：常无欲以观其妙，常有欲以观其徼。此两者同。出而异名，同谓之玄。世人体无则不能有，体有则不能无，观妙则不能徼，观徼则不能妙，是皆囿於形器，不能出入於有无之间。真人以妙无为体，出而有，虽小道不为，不足入而无，虽体妙不为有余，盖以有无徼妙为常。如此则徼即妙，妙即徼，有即无，无即有。故曰：出而异名，同谓之玄。
　　徼妙之常曰道。道之常曰真。真之常曰神。神之常曰元。元之常曰妙。妙之常曰吾。居无极矣。
　　元妙之妙，不变不异，故曰常。徼者有也，妙者无也，有亦无，无亦有，乃为徼妙之常。徼妙之常，然后为道。道之常曰真。真之常曰神。神之常曰元。元之常曰妙。妙之常曰吾。所以自居常者，无始无终之谓也。
　　不可视，不可听，不可搏，不可有，不可无，不可元，不可神，不可真，不可道，入乎无上，同乎无极，是为真妙矣。
　　世人以物求道者，欲其可视、可听、可搏、可有、可无。以理求道者，欲其可元、可神、可真、可道。使道而可以视、听、有、无求之，则道为物矣。使道而可以元、真、神、道名之，则道为理矣。真人外不役物，内不着理，故非视而见，非听而闻，非搏而坚，非有而在，非无而居，非元而元，非神而神，非真而真，非道而道，入乎无上，同乎无极，皆不可名，故曰真妙。
　　第三章一百六言
　　真妙非声非象，实非声象，其上不皦，其下不昧。
　　妙非形色声听，由人不能，於元始之初，体元入妙，吸集尘象，收揽成根。耳目鼻舌，及与身意分一精明，内意纷纭，外根互运，坚温暖动驱役，四大六根。四大更接，外尘转迷，本始若能，了形相空，格去外尘，使色香味触各不绿根。见色如与盲等，嗅香如与风等，尝味如与蜡等，见触如与空等，外尘既销，则六受用根，顿然清净，净极妙敷，非象非声，见闻觉知出於根外，故极其上至大而不皦，极其下至微而不昧。
　　恍兮惚兮，杳杳冥冥，真妙妙真，视不见，听不闻。
　　物物自有元始，不可见，不可闻。恍惚杳冥，而非无也。故佛书云：若以色见我，以音声求我，是人行邪道，不能见如来。道书云：视不可见，听不可闻，离种种边，名为妙道。所谓道者，若从外入，即物非道。人所以不能知道者，盖贪色逐声，为物所转使。吾元始之妙，所谓不可见，不可闻者，迷为可见，可闻，转离本始。楞严佛问阿难言：今汝细观，从日月宫至七金山，云腾鸟飞，风动尘起，远近诸物，虽复差殊，同汝见精，清净所瞩。若见是物，汝亦可见吾之见。若以同见，名为见吾，则吾不见。时何不见，吾不见之。处若不见，吾不见之。地则自然非物，云何非汝。若汝见时，是汝非我，见性周遍，非汝而谁。由是观之，入之见色，唯我独知彼。彼自知各见其独，无同见者，如是则我之所见，彼不能见。我之所闻，彼不能闻。若以同闻，名为我闻，则我不闻。时彼应合，知彼既不知，则彼之所闻，非我闻也。味触觉知义亦如是。庄周所谓见独者其亦是欤。
　　元始於太妙，寂兮寥兮，绳绳兮，湛然不可名。
　　凡可以名，皆属名数，是二非一。唯不可名，然后为道。且道之近体，莫过於无，莫过於空，然无即与有对，空即与实对，皆堕名数，是二非一。唯不可名，然后为一。所谓一者，是无非无，是有非有，是空非空，是实非实，以至离无，离有，离空，离实，即无，即有，即空，即实，是离，非离，是即，非即，及其至也。即离俱非，名不可得，方为妙道。寂寥者，无也。绳绳者，永也。既无矣，绳绳然而不可无，虽不可无，然寂寥兮不可有，是谓无名。
　　元妙，神妙，真妙，道妙，天地虚妙，阴阳同妙，日月合妙，五行含妙，八卦杂妙，万物尽妙。
　　物非道不成，真非道不立。故元得妙而元，神得妙风神，真得妙而真，道得妙而道。此所谓真非道不立。天地得妙而成，阴阳得妙而分，日月得妙而明，五行得妙而相克相生，八卦得妙而相推相荡，万物杂妙而以死以生，故曰物非道不成。
　　至虚至静，吾曰虚静。妙始非妙，不可得矣。妙体吾元始。
　　至虚极守静。万虚之极，於有无不虚。静之极，於动无不静。若吾曰虚静，即有虚静之心。通有则不得虚，遇动即不得静。妙始非妙，妙不可得，惟体吾元始。知有无不虚，知动无不静，是谓元始之道。
　　第四章六十四言
　　孰以元元，孰以神神，孰以真真，孰以道道，孰以名名。吾强曰：妙入吾妙矣。
　　知元守元，元始不元。知神守神，神始不神。知真守真，真始不真。知道守道，道始不道。知知守知，即为住着。知知无知，然后六通。四辟在元，非元在神，非神在真，非真在道。非道有名，非名强名，曰：妙若徼若，妙入吾妙矣。
　　然后合为元，散为神，致一为真，万变为道。升清降浊，布列精魂，变化之道，穷象极形，复归乎妙。
　　元始以妙为体，故元乃妙之合，神乃妙之散，真乃妙之一，道乃妙之变。下至於分阴分阳，降浊升清，布列精魂，万物以成，皆由妙出。始出於妙，极其变化，草木昆虫，水火土木，穷象极形，皆吾妙也。物自顺以生，道自返而成。人能自象形而返之，皆能至妙。
　　第五章九十八言
　　吾始乎妙，万灵不神，万法不名，万境不生。非不神，妙灵无照。非不名，妙法无因。非不生，妙境无缘。妙妙无对，是谓独立。
　　妙神无灵何以故，神无方故。妙法无名何以故，法无法故。妙境无有何以故，无所缘故。元始之妙，湛寂自照，无照照者，无法无名，离诸起灭，因相不生，因既不生，缘无所偶，故诸尘象无得而成，纯以妙明，妙妙无对，是谓独立。
　　不子不孙，同乎无独。出入绵绵，同乎无门。万物归元，不见其元宰。
　　非子非孙，其传无尽，故无独。出入绵绵，不知其际，故无门。虽主万物，万物归焉，而莫见其所以主之者。
　　吾始於妙，寂兮，寥兮，绳绳兮，湛然兮，廓然兮，吾不知其生。故曰：长生之道。
　　有生则有灭，唯无生然后为长生。元始之妙，非由生而生，故吾不知其生。但见寂寥兮，其静也。绳绳兮，其长也。湛然兮，其存也。廓然兮，其广也。故命之曰：长生之道。
　　第六章一百六十言
　　自然非妙，妙非自然，吾元始於妙。其上不皦，恍兮惚，其下不昧，惚兮恍，恍惚混蒙，上下同妙，妙恍妙惚，非象非物。
　　自然者可以名道，而道非自然，何以故。自然有定体，而道无定体，若以道为自然，则道不当降而生物。以物为自然，则物不当变而成道。故曰：自然非妙，妙非自然。元始之妙，居於有无之间。恍者明也有也，惚者灭也无也。至妙之极其大不见其皦，既出而有，又寂而无，故曰恍兮惚。极其小不见其昧，既居其无，又出而有，故曰惚兮恍。恍惚混蒙，出入於有无之间，与上下皆同於妙，故曰妙恍妙惚，非象非物。
　　吾始元元，妙惚妙恍，非物非象。吾始神神，杳杳冥冥，非妙非形。吾始真真，冥冥杳杳，非形非妙。吾始道道，精中有真，自然之道。
　　元、神、真三者，是妙之分，未尽妙体，然皆非物非象，在恍惚杳冥之间。至於道则始有精，始有真，非杳非冥，非恍非惚，然犹未离自然也。自道而降，精散而为形，真降而为物，物生而道之自然又丧矣。
　　道法自然，自然真道，真者自然之号，五口不知其自然。
　　自然为真，真者自然之道。故曰道法自然。所谓道之自然，与物之自然，名同义异。世所谓自然者，乃不变之称，方其迷乱无智，执物之有，以为自然，未能甄明自然本体，则其自然深可障道，圣人辟之。此首章所以言自然非妙，妙非自然，盖此意也。所谓道之自然，道降而为物，其自不变此道之自然者也。世所谓自然，皆物之自，如鹄白乌玄世，既无知以玄白为乌鹄之自，不知鹄之所以白，乌之所以玄。又有使之然者，亦非自也。由世以非自为自，非然为然，故圣人讳之。虽然圣人达道之权，知自然性，至於论道，尚谓吾不知其自然，盖谓有知之之心，则是使之自然，非自然矣。而况欲以世之情解妄想卜度者哉。
　　真法神，神法元、元法妙。妙无法，故妙为万法之宗。无法法，无元元，无神神，无真真，无道道，无无无，无有有。吾之至妙，入元始之妙。
　　苟有所法，则有所未至，故真不免法神，神不免法元，元不免法妙。至妙而后无法。惟其无法，故为万物之宗。如是则无法，无元，无神，无真，无道，无无，无有。惟体妙者能之，故《释氏传》法句曰：法本法无法，无法法亦法，今付无法时，法法何曾法。
　　第七章一百二十言
　　至妙无间，无始，无极，无尽，无际，无央。无间无无间，无始无无始，无极无无极，无尽无无尽，无际无无际，无央无无央。
　　无间不见，其断也。无始不见，其先也。无极不见，其上也。无尽不见，其终也。无际不见，其边也。无央不见，其广也。虽无间断续，不足以名道，故亦无无间。虽无始先后，不足以名道，故亦无无始。虽无极上下，不足以名道，故亦无无极。虽无尽始终，不足以名道，故亦无无尽。虽无际边中，不足以名道，故亦无无际。虽无央广狭，不足以名道，故亦无无央。殚世之言语，不足以名道，故大道无名。
　　吾始无央，有无一体。吾始无际，混合太微。天地六合，巨细一妙。妙游巨细，孰观其体。
　　所谓无央者，不独空空无际也，必有无同体，虚实共贯，然后为无央。所谓无际者，不独极其广大也，必混合太微，巨细如一，然后为无际。如是则大而天地，广而六合，巨而虚空，细而微尘，皆为一妙。故妙游出入天地，偃息微尘，周行虚空，举持六合，孰知其体，孰穷其妙。
　　吾曰无形，无声，无名。吾始妙，中妙，三无之妙。吾元始至道，是谓极乐。妙游含容之器，与天地万物为终，然极而不尽。
　　以不形形故无形，以不声声故无声，以不名名故无名。妙无次第而入，妙有次第，故有始妙，有中妙，妙之极为三无之妙。是为元始至道极乐。妙游无所不包，无所不含，与天地万物为终。而妙无终，故曰极而不尽。
　　第八章四十四言
　　妙与天地万物为终，尽吾无终。妙与天地万物为元，始吾无始。德游其中，天地万物不可观焉。德游至妙，与物还矣。
　　妙与物为终，而妙无终。妙与物为始，而妙无始。妙游於物中，物不得而知焉。故曰：德游者以物而言也。真人体妙而游於物，则为妙游。物得妙而妙在物中，为德游。物有壤而妙无壤，故曰与物还矣。
　　第九章四十二言
　　妙游无碍，元游无知，神游无方，真游无变，道游无体，德游无名，物游无间。是谓与物同游，出生入死之道尽矣。
　　妙、元、神、真、道，此五者，道之名。而有游於此五者，方名为道。道者，吾之本真，谓之元始之始。游於妙为无碍，游於元为无知，游於神为无方，游於真为无变，游於道为无体。又降而游於德，不可以德名。细而游於物，不可以物间。精而与妙同游，不可得而见。粗而与物同游，不可得而隐。此至人所以出生入死，而以生死为旦暮之常者此也。
　　元始说先天道德经注解卷之一竟
　　元始说先天道德经注解卷之二
　　元篇一千言章
　　第一章一百五十九言
　　妙元元妙，神元元神，真元元真，道元元道，德元元德，元德复妙，与物返矣。
　　妙、元、神、真、道五者，各有浅深，乃学道者之分量。此元之妙，非妙之妙。此元之神，非妙之神。此元之真，非妙之真。此元之道，非妙之道。此元之德，非妙之德。众人自德散而为物，真人自德返而归妙，道与物返，物与道返，故曰顺之则为人，逆之则为道。
　　元非元，妙形之先。形非形，混然而成。妙元惚恍，忽然有象。妙元恍惚，忽然有物。物象杳冥，忽然有精。精元含神，忽然有真。非色之色，素朴含明，无状之状，无象之象。
　　元之所以为元者，非元也，乃妙形之始。形之所以为形者，非形也，乃混然而成。道自妙降而为元，始有恍惚之状，故曰妙元惚恍，忽然有象。妙元恍惚，忽然有物。物象出於杳冥之间，而有至精者存焉。精全为神，神一为真，会真集神，为元之体。故其体有明有色，有象有状，此色与明，状与象，具於吾之本始无作之者。由有微心，吸撮尘象，尘集成根，遂丧本象，及与本明，至人迥脱根境，复还元明。故见非色之色，素朴含明，无状之状，无象之象。
　　元之大象，寥廓幽光。元和之鸣，元元独闻。元象之形，元元独见。
　　元之象，非物之象，寥廓幽光，物不可得而窥，故元和之鸣，唯元独闻。元象之形，唯元独见。
　　元元之元，真祖真母。帝先道始，象之元纪。吾始元元，元於元纪，复归吾始，吾不见吾。始孰云吾元始，是谓始终，元纪之元。
　　妙不可见，至於元始有可见之渐，故以元之元为真祖真母。帝先道始，有象之初，纪道至是，始露一发矣。故吾始於元，渐有可纪之状。虽渐可纪，复归於始。吾且不知吾之始，而况於他哉。是谓始终元纪之元。言始终者，道在元方，有始之名。物终则穷。元纪之元，始於元，终於元，元元不穷。无始无终是始终，元纪之元。
　　第二章一百十四言
　　元元胎光，九元之始，八卦之先，胎光始元，明明赫赫，恍恍惚惚，元元始光，妙生真有。
　　至人自妙出元，渐露光景。人之三魂，一为胎光，故元元为胎光。凡数自一至九而止，若十则复为一。故大数止於九，九数皆起於元，故曰九元。九元之始，则一也。八卦之先，则乾坤为阴阳之祖，在易为太极，在乾亦为元，在人为胎光。胎光始元，明明赫赫，恍恍惚惚，皆元之始光之谓也。物自始光，即丧道本，故《佛书》谓之元明，故曰元明。照生所，所立照，性亡若至人，则始於妙无，出为妙有，盖自妙而降，则粗道自元，而妙则神，此其所以不同。故曰妙生真有。
　　元显元藏，黍珠中大象。元起元没，黍珠中巨物。元以大象，含万象。元以巨物，吞万物。
　　物至於有形，则不能以大入细，以细藏大。元本於性而未入於形，故可以显，可以隐，如人之梦魂游形中，而大地山河，无不有也。人物徒役，无不彰也。故若以形会，则两黍不能以相容。若以性会，则黍珠中大象，不足以为怪矣。盖由大象非象，故含万象。巨物非物，故含万物。圣人既论此理，又时显其迹，以觉方来。欲以破形相之粗而昧者，但以神变目之甚者，又疑为诡幻。此释氏所以薄世论而不近，良以此欤。
　　象中象，元非元，物中物，一非一。
　　象中象是元非元，物中物是一非一。何以故。元之妙能，使未至於元者，随元而化。一之妙能，使未至於一者，同一而处。此圣人既以成己，又以成物也。大象藏於黍珠之中，大象未必尽元也。彼虽未至於元，然以吾之元，而加彼之元，则彼亦以元化。如李广之射虎，不知其为石，周处之斩蛟，不知其为水。彼以一至之心，而石与水尚从而化，况吾之妙元而不可以化物哉。故曰：元非元，一非一。
　　元象之元，含光自然，元元胎光，吾所谓象。
　　元元之始，含光自然。释氏谓之觉明，道家谓之胎光。释氏觉明谓之所，道家胎光谓之象。性觉必明，明则亡所。胎元必光，光为妙象。妄为明觉所立，觉亡象而成形。胎光光废佛，以觉明明而无所道，以胎光光而象妙。妙象之象，觉明之明，是为道本。
　　物之真元，元母之先，道生道生，吾不能自生，吾元元之母。
　　物之真元，非元也。唯本妙而后生元，故曰元母之先。元母者，谓妙也。及妙生元，元又降而生道。申言道生者，言元生真，真生神，及神而后生道。虽至於道，愈降而生物。若原其生，则不然，竟非其自。若推其自，必元元之母，妙之本始，然后能生物。所谓妙者，乃本始如如不可得而生死者也。
　　第三章一百言
　　胎光元元，元元胎光，吾始元元，神视不见，神听不闻，神神不遇，神不可得。故曰：不同，神而后知始。
　　胎光之始，莫见其眹，莫闻其音，各各自知，无相见者，故曰神神不遇。是谓不同此之不同，物物如是。然物不能为主宰者，以其神不全，而又为物转也。方是之时，虽未有声色臭味之交，而六种识心已具於胎光元元之内。至人以神为主，故六种识心不随根尘，俱以神化，为一精明。众人神鉴不全，六种识心重者先受，既传一根，同根同染，转入生死，胎光益微。故曰：神而后知始。
　　吾始於元元，无方妙天，吸光化妙。元元吾始，妙母开户，乘光继元。用在恍惚，道在绵绵。
　　孟子曰：尽其心者知其性，知其性则知天。从孟子之说，是心之外有性，性之上有天。《易》曰：穷理尽性，以至於命。从《易》之说，是理之外有性，性之上有命。孟子所谓天，即《易》之所谓命也。古之达者，或以为见独，或以为无何有之乡，极世之语言，不过如此。然所谓天果何方，所谓命者果何物耶。至此《经》又谓之无方妙天，方胎光在元元之中，炳然独耀。吾不知其处，亦不知其际，非无方妙天，而何根尘销落，吸光化妙，神用不测。众妙所出，故谓之妙母开户，乘光继元。万神自生，用在恍惚而不可执也。道在绵绵而不可绝也。非天下之至神，其孰能与於此哉。
　　无取无舍，无为自然，吾不知其自然。元始元生，混然而成，妙极元得，元始自然。
　　元元之中，吸光化妙，混生万神，恍惚乘光，妙有开敷，亦不舍无而取有，亦不拾有而取无，悉皆无为自然之用。亦不知其自，亦不知其然，混然而元成，妙极而元得。故曰：元始自然之道，如是则妙，亦元元亦妙。
　　第四章一百二十六言
　　清浊交混，阴阳一元。非清而清，元清生浊。非浊而浊，元浊生清。非阴元阴，非阳元阳，元道斯在，阴阳同生，清浊孰能名。元清元浊，阴阳亦然。
　　元者，清浊始交，而未分阴阳，同为一元。《易》曰：一阴一阳之谓道。一阴一阳者，阴阳未分之谓也。自阴阳未分，而继之以善。自善而后，继之以性。性立而后物成，世未有性未成而善先成者。故《易》所谓道所谓善，皆物之先，非善恶之谓也。方其清浊交混，阴阳同元，则非清非浊，非阴非阳，相交以性，而不交以形，故元清含浊，元浊含清，元阳含阴，元阴含阳，犹水火之不相射，清浊同源，阴阳同生，孰能名之哉。
　　妙象元象，妙声元声，声象不可得万物之根，万物之灵。吾所谓一而非一，一而未彰。吾所谓元而未元，元而未常。
　　妙象妙声，唯独听者可得而闻，独见者可得而视。其声其象非象，人所可得见，所可得闻。故为万物之根，万物之灵，方其为元也。谓之数之始，一之祖。然其实未彰，一犹未见。谓之形之始，常之祖。然其形未见，常犹未常。圣人体之，谓之无名。
　　元一含妙，妙元流光。流光含气，元妙之常。吾曰元常之道，道法元常。
　　气、形、数，三者之在妙有。非有非无，流光为气，气结为形，形见为数。古之至人，体於妙无，出为妙有。曷尝无是三者，然亦竟非有也。盖流光之气，非阴阳所感。妙气之形，非假合所造。形见之数，非一二可求。故入而为太虚，出而为妙有，分形散气形千万，不为有余。敛景吸光形闭藏，不为不足。是谓元妙之常，道法元常，故不可致诘。
　　第五章一百六十六言
　　阴阳之妙，清浊之杳，杳妙相因而元生。
　　阴阳同源之谓妙。清浊相容之谓杳。阴阳以气相同，清浊以形相混，妙气同为无气，妙形同为无形。故曰杳妙相因。
　　元含万象，万象含元。万象生元元，元元生万象。
　　元含万象，而非形也。万象生於元，而非物也。古之至人，反身而诚，则万物皆备於我。致中和则位天地、育万物，皆在吾中和之中。释氏谓意生身者，身随意生，非造所造。即道家灵光八耀，混生万神，而如意所生，迅疾无碍，乃至种类俱生，无所不有，不可计数。此之谓元元生万象。
　　神不知神，真不知真，道不知道。吾元始於虚无，道隐无名，真隐无形，神隐无灵。吾神爽灵，吾真幽精。神隐无灵，无灵至神。真隐无形，无形至真。道隐无名，无名至道。三无合元。
　　元之妙，神隐於无灵，真隐於无形，道隐於无名，故无灵为真神，无形於真真，无名为真道。故曰三无即为元。敷落五篇，非圣人强为之次也。妙者，在道为圣之极，在人为魂之始。非象非物，不死不生，吾之本始，所谓妙也。元为妙之次，在人为胎光。神为元之次，在人为爽灵。真为神之次，在人为幽精。自是以下，则为道。自道以降，性成而形具，故人之三魂，一曰胎光，二曰爽灵，三曰幽精者，义取诸此。《易》曰：精气为物，游魂为变。精气为物，则质具而体成。有成则有坏，物不足以为固，惟魂游於物，物坏而魂不亡。故《易》谓之变。古之圣人深切着明，所以示人者如此。故妙在魂上，而道在魂下。妙为魂之先，道为魂之降。自道而降，圣人不居。自道而上，众人不处。众人所以生生死死，死死生生者，由道降为魄，魄盛而魂衰也。圣人魂盛而魄亡，故与道同游。众人魄盛而魂亡，故与物俱坏。由是观之，所谓三魂者，即此元神真。而七魄者，喜怒哀惧爱恶欲也。全魂即为仙，全魄则为鬼。魂与魄两立，则为人。此理之自然，圣人复起不易吾言矣。虽然圣人为魂，众人为魄，此自其既成而言之，若元始之初，魂魄未分，清浊且未之判，则孰为魂，孰为魄哉。及其既分，全则为魂，散则为魄，（氵＋公）而上则为魂，流而下则为魄，正则为魂，邪则为魄，真则为魂，伪则为魄，其本同，其末异，故魄亦魂也，魂亦魄也。魄消则为魂，魂消则为魄。佛氏所谓无明即佛性者，此之谓欤。
　　吾元始之元道，周旋不可妙，妙不可得。自然元妙，上下往来，周旋自然，吾始於元元之元。吾不知其自然元道元德，孰能体吾元道元德，复归吾元始，是谓还元返本之道尽矣。
　　圣人体元始之道，以周旋於物，妙藏於形迹之间，和其光，同其尘，不可以妙非，不可以妙谓，在其形迹之间，而形迹亦妙，故妙不可得。上下往来，周旋世故，自然元妙，而不见其徼。盖吾本始於元之元体，吾自然以应於物，而吾亦不知其自然。如是则不独元道化妙，而元德亦化妙。巨细心迹，无不妙者，孰能知之哉。由吾虽体道德而出世，复返道德於元始，是谓还元返本之道尽矣。
　　第六章一百四十八言
　　元生神，神生元。
　　元之降为神，神之合为元。神以元而灵，元以神而显。故上下相生。
　　吾元自粹，元一旋生，元色未辟，恍惚杳冥。苍素彤黅舍四象，四象含光。
　　苍素彤黅，为四象不言玄者。玄为色之母，无色为玄。元色未辟，其光玄玄。元一者，玄之谓也。由有元一旋生五元，故天一为水。天生水中，水浮天而载地。元之未辟，自然太玄之中，有苍素彤黅之光，合为四象五元，恍惚杳冥。
　　吾元始之妙，用一元，非一元，一元之妙。妙生元，元生妙。
　　妙为元之祖，元为妙之用。自妙入元，故称一元。一元之用，元妙交相生，不知妙之为元，元之为妙。
　　苍素隐显，左右相元。元光恍惚，元出元入，出入无门，吾不知其元。元彤上下，不皦不昧，上下一元，元法自然。
　　苍，东方木色之气。素，西方金色之气。木左金右，故曰左右相元。彤，南方火色之气。元，北方玄色之气。火上水下，故曰元彤上下。元光恍惚，东西苍素，有出有入，而不见其门。南北玄彤，有上有下，而不显其晦。有出入而不见其出入，有显晦而不见其显晦，故神用无门，道法自然。
　　无为自然，自然无为，道在恍惚之先，元元无为之先，孰能体吾无为自然。元因无为，无为因元，因元生自然，吾不知其然。吾元始无为之天。
　　无为之天，有苍而非木，有素而非金，有彤而非火，有玄而非水，有黅而非土。有左有右，而非左非右。有上有下，而非上非下。有出有入，而非出非入。有显有晦，而非显非晦。有色非色，有象非象，自然非自然，无为非无为，故曰：孰能体吾无为自然。又曰：元生自然，吾不知其然。是之谓无为之天。
　　第七章二十言
　　有无上下，左右内外，恍惚杳冥，妙妙中间，元在其中。
　　物必有有无之数，上下之位，左右之别，内外之界。物之所不能免妙，妙之中元在其间。非有非无，非上非下，非左非右，非内非外，恍惚杳冥，未涉此八者。
　　第八章一百五十言
　　元黄始妙，始妙相因。元因黄，黄因元，元始黄始，不知其以。
　　以道言曰元，以色言曰玄。故元亦玄也。天元地黄，皆因始妙之本。元因黄，黄因元，交相因，交相生，元始黄始，不知其以，所谓以者妙之所也。
　　不见之色，不闻之声，妙之又妙，忽然而生。无象之象，无物之状，妙之又妙，忽然而形。元元见矣。赤素变化，幽黄洞彰，元常造作，元道由生。吾不知其生，无为元黄，妙更之根。
　　声色生於至妙，物象成於至妙，忽然而生，忽然而成，无使之者，故赤素变化，火金相克而相成。幽黄洞彰，水土同处而相克。是为元常造化。元黄之道，为万化更变之根。
　　根生至妙，妙生元，元生黄，黄生元，三一之妙，自然而成。
　　至人根於至妙，妙生元，元生黄，黄复生元，自无入有，自有化无，妙元黄三而一，一而三。故曰三一之妙，自然而成。
　　元元又元，中有元黄之道。元始元元之母，元声元象。吾元元之母，声象得矣。吾曰此元元，吾不知其元元，道无上。
　　元中有色，故曰元黄。元元之母，出生色象，故色象以元为母。元元以吾为母。唯吾无母，是谓吾不知其元元。道无上。
　　第九章一十六言
　　妙隐元生，道隐妙有，有无相生，神用不穷。
　　妙隐而元始生，元含至妙道隐，而物始有道，妙有中。妙中之元，元非显也。有中之道，道非隐也。故元亦妙，有亦妙，有无相生，神用不穷。
　　元始说先天道德经注解卷之二竟
　　元始说先天道德经注解卷之三
　　神篇一千言章
　　第－章二百五十二言
　　元中有神，神之又神，吾不知其神。神中有元，元之又元，吾不知其元。元神和合，道法自然，吾不知其自然。
　　元神真道，皆从妙出。五而一，一而五，故元中有神，神中有元。方其为神也，不自知其神。方其为元也，不自知其元。元神和合，亦且不知其和合。故虽自然，亦且不知其然。
　　左动右应，右动左应，呼之出之，吸之入之，远之又远，一之又一，神用神，一用一，吾不知其用，吾曰无为。吾非无为，本不知其用。应之者静，神之道。
　　道无所不在，充满六合，包含虚空。苟执其机，则无所不应。如抚宫宫动，抚角角起，盖有不知其然而然者，故左动则右应，右动则左应，呼而出之，还复吸之，吸而入之，还复呼之，以为近耶，远之又远，以为多耶，一之又一，是之谓神。虽全於神，吾且不知其用。使神用神，神神更用，则神不知神。使一用一，一一更用，则一不知一。如汞走盘中，一一自圆，无使之者，故吾曰无为。如此则虽无为非无我，我不知其用。应之者静，是谓神之道。
　　妙元生神，吾不知之生。吾所谓至生。至妙生妙，妙由妙生，自生之道。吾元言於妙生不可穷，无复得其始，吾能知其已。
　　自妙元降而生神，吾不知神之生，盖守妙体元神神自生。吾不知其生，是谓至生。至生者，神生於妙，生不可穷。既不可穷，则无得其始。无得其始，则不见其已。虽不见已，至妙施而寂还，归於妙有，若已者非实已也。吾能知其已，既知其已，可复使之起矣。
　　左动左应，吾不在左。右动右应，吾不在右。呼之出之，吾不在外。吸之入之，吾不在内。吾始从而应之，已失吾矣。吾所应运守乎大方之本，故无方。吾所应变立乎大象之首，故无体。
　　左动左应而吾不在左，右动右应而吾不在右。则动非我，应亦非我。呼而出之，不知有我之出。吸而入之，不知有我之入。盖我无所不在。《楞严》所谓性空真火，周遍法界，譬如手执阳燧，求火於日，一处执镜，一处火生，遍世界执，遍世界起。人固知其有左有右，有呼有吸，而不知无所不在，殆将无应无动，无出无入，若纤毫有应之之心，则役於物之不暇，又安知吾之为吾哉。唯吾守乎大方以应运，故其运无方。吾唯立乎无象以应变，故其象无体。外无方，内无体，非天下至神，其孰能与於此哉。
　　吾常变化，吾不知其变化。吾始一於元中，吾方三化至真。与吾为一，一非一，吾用与不用，吾不知其动静，神之又神。
　　神之生於元妙之中，如云出山，须臾之间，变态横生，而云未尝自知也。吾体於妙，一化於元，再化於神，三化於真。虽三化而未尝不一，一亦三，三亦一，用与不用，无不皆化。故动亦神，静亦神，神之又神。
　　第二章三十三言
　　妙元神一七九三，阴阳天地日月，土木火金水。一二三，一二三，一二三，神在无无之元。
　　妙至元涉於象，至神涉於数，故元篇言苍素彤黅之象，神篇言一七九三之数。揆之河图，则一为下，九为上，三为左，七为右。验之天数，则始青得九阳为木，丹光得三阳为火，素灵得七阳为金，玄上得一阳为水，皆一七九三之数，分布於四方。在阴阳为气数，在天地为运数，在日月为交数，在五行为用数。庄子曰：道与一为二，二与一为三，自此以往，巧历不能知其数，夫自无适有而至於三，而况自有适有乎。若以庄子言之，则自有妙之名，而三已具，况自妙而元，自元而神，则巧历已不能算。故自一而二，自二而三，三而又三，以至於不可胜数。唯神虽散，而千万涉於数而非数。故曰：无无之元，谓之一且不可得，而况於三乎。
　　第三章一百二言
　　天地元合，阴阳元交，日月元抱，三元混无，万象无有，是谓元根。
　　元根於无，天地非元不合，阴阳非元不交，日月非元不明。抱者，含元着明之谓也。
　　吾元始於初，为神之灵，神生虚无，虚而不屈。吾曰太元之神，初孰能虚，无以生神，初神初妙。一吾始生，妙无虚虚。
　　神者生於妙无元始之中，虚而不屈，动而愈出，皆其自然无作之者。故太元之神，初孰能虚，言虚非能可造也。本於至无而生，至神唯本初之神，与本初之妙，合而至用。故曰：一吾始生，神虽生矣，妙无虚虚。
　　元虚，太元之真虚。太一，因其初元始，太一之有无，神合於太虚。太虚，元元之神，出入於妙元。
　　元虚之元，为真虚。虽太一亦因之元始，太一妙有妙无，必合於元虚之虚，而后为至。故太虚为元元之神，神全则有出有入，虽有出入，其迹不胶，故曰妙元。
　　第四章八言
　　天地生神，神生天地。
　　神者，妙万物而为言，故虚亦有神，实亦有神。虚者神之本，实者神之舍。物之未生，神潜於虚。物之既生，神潜於有。神亦资有以生，故曰：天地生神。有亦资神以立，故曰：神生天地。
　　第五章一百四十四言
　　元虚元实，神为元一。一藏元虚，神为恍惚。一神不止，恍惚不可得神。真生恍惚，混混於杳冥。吾一不见，吾神不闻，神交於元虚。
　　始而为虚，其渐必实。神在虚不加多，神在实不加少。故曰：神为元一。此一藏於元虚，为恍惚之妙，若神不凝，则恍惚不可得神。真始凝於太虚之中，恍恍惚惚，混混於杳冥。虽有一而物莫见，虽有神而物莫闻，然吾一未尝不一，吾神未尝不神。故曰：神交於元虚。神交者，《楞严》所谓见犹离见，见不能及者欤。
　　元始之至道，至道之虚神，定之初太一之始。合神合妙，太始元妙，元妙太始。吾元神之元，元不可得，神不可一。变化之道，神明之用，建基立兆，生生化妙。
　　至道集虚基神，定之初定极而应，则万神自集。集不知集，以一化万，合妙合神，此妙自然，皆吾本始。妙元之用，求神之元，元不可得。若有得有元，神亦物矣，非神也。由其无得，故神不可一。千变万化，其用不穷。与妙有建基立兆，妙生神，神神转相生，故曰：生生化妙。
　　初吾方在一变三，合之神元。元始之神，神变化妙应，妙应变化，神之自然，物不知神，自然神乎神。
　　妙合元，元合神，谓之一变三，合之神元。此吾元始之中神，神自变，变而应物，妙应妙变，神之自然，自然之神，神乎神。《易》曰：无思也，无为也，寂然不动，感而遂通天下之故，非天下之至神，其孰能与於此。夫内无思则心不知心，外无为则身不知身。内不见心，外不见身，则寂然不动。寂以感通，则不以心知，不以身为，无思而无不知，无为而无不为，是谓通天下之故。故者，迹也。而天下之迹，莫能逃焉。此即妙变妙应之谓也。非天下至神，其孰能与於此。
　　第六章一百三十四言
　　一神妙，一神元，妙神元神，动神静神，出神入神，有神无神，阴神阳神，见神闻神，恍神惚神，左神右神，一神万神，神乎神，神不知乎神。
　　神一於妙，神一於元，元亦神，妙亦神，则动而静，出而入，有而无，阴而阳，见而闻，恍而惚，左而右，一而万，莫不由神之变化，神乎神，神不自知其神。
　　吾元始之神，神之道神，而后知神。神妙於一物，鬼神不得其神。
　　道以所证者之分量为差次，上可以兼下，下不得知上，唯彼生於此，然后知吾之所。故唯神而后知神，如《楞严》所谓色界一十八天，其间有五不还天。彼色界四禅，但有钦闻不能知见。由是言之，天人之相见者，独欲界六天，色界四禅，十三天而已。且同为色界，而色界中五不还天，己自不能相见，而况於无色界乎。自无色界而上，释氏不名为天。且无色界，尚犹身心灭尽定性，见前无业，果色而况其上者也。此即道家谓之无为，释氏所谓佛也。夫神之所以妙万物者，故能上合太始，下合群物，合太始不知太始之无，合群物不知群物之有，方出於妙而下与物合，唯神能自知，鬼神何足以知之哉。故曰：神妙於一物，鬼神不得其神。
　　吾元始神之天，吞赤，内黄，吸苍，服素，收元於吾元宫太一神母。
　　元始之天，非期於五色，而五色自生，如眼耳鼻舌之生於形，无使知者，故收元於元宫为太一神母。元即玄，玄即虚，虚为母。於玄之中，吞赤，纳黄，吸苍，服素，是为五行之真色，亦非吾故欲吞之，纳之，吸之，服之，是四者具於太一之中。机动则色应，神动则天随，释氏所谓性色真空，性空真色。汝以空明，则有空现，地水火风，各各发明，则各各现。若俱发明，则有俱现。所谓吞与纳，吸与服，亦发明之义也。
　　吾元始一元，七动九镇，神始神终，复於元元。
　　数始於一，成於三，中於五，变於七，究於九，故生数属天。自一至五，得阳数三。成数属地。自六至十，得阴数二。易三天两地之义也。故数至五为中，中五不用，至十为极，极复归一。去五与十，则自一至四，为物生之大数。自六至九，为成物之大数。自一生二，而有上下，上下定而中立。既有上有中有下，则为三。既有三，则有左有右有前有后，则为四。三为阳，故人天得之而坚。四为阴，故傍生得之而横。元数之初，一为天，二为地。三天之一即天数为三，两地之二即地数为四。天数纪之以世，地数纪之以界。故世为三，界为四。《楞严》三四，四三宛转。十二，天地之大数。世界、之成壤，尽物类生，以至岁日月星辰，穷十二变为一，旋复此之谓物生之大数。所谓动於七者，政以七纬，星以七纪，岁以七成。所谓七动者，即日月五星为纬。七纪者，四七二十八宿为经。一月晦朔弦望，四七二十八日有奇，而日月交会，一岁十二会，而晦朔弦望四十八有奇，即七七之数也。所谓究於九者，天有九· 天，地有九野，位有九品，人有九等，凡一日之时十有二。全明者七，合有时而明为九。自卯至酉，为全明，寅与戌，为有时而明。故七动九镇至十二而极，此物成之大数也。故一三五为阳中之阳，七九为阳中之阴。得道者能使七之阴绝而返於阳，九之阴绝而还於一，故谓之七返九还。义取诸此，故曰神始神终，复归於元元。
　　孰知吾元始，知元始之不神，无不神矣。不神元始之神。
　　神之妙，出有入无，变化不测。若遂以变化，为神则非也。盖神本於妙，无出於元始之真，内绝心意，意识返於自然，则神本不神，唯其不神，故神无不神。
　　第七章一百五十言
　　神不神，不神神，一神含元，万神返一。
　　神犹不神，而分神，神犹不神，而神。若心有所思，则神结於所思而止，安能以一为万。神神自用，各不相知哉。犹非心意意识，内绝情解，即万神混生。及其含元自归，万神返一。方其生亦自然而生，及其返亦自然而返，是谓不神之道。
　　吾始化於元始不知。神始元，元神母，孰为元元元首。神之元，元之神，相无相有，元始不知。吾生自然之道。
　　神本於妙，无终无始。自然而凝，自然而化，化则为神，凝则为妙。妙觉无相，化而为神，神相恍惚，妙觉非无，神相非有。故相有相无，元始不知。
　　神动神静，一变一化，神视神听，莫得其眹，神神不昧，吾始得之。
　　我无动静而神动静，我无变化而神变化，我无视听而神视听，是之谓神神不昧，莫得其眹，惟元始得之。
　　妙定其恍惚杳冥之中，真一自然，渊渊妙宅。神元一生一，神生神。神生神，不若无神。一生一，不若虚一。自然得一。
　　知神守神，神始不神。知一守一，一始不一。不神而神，神乃不测。不一而一，万变归一。故恍惚杳冥，真一自然，渊渊之宅，神之本也。是以神神不若无神，一一不若虚一。
　　真之元，守真元於无用，神能长生。元生元元，神造化於虚谷，吾宅虚谷之妙。
　　得道者守真元於无用，故神能长生。人之所以不能长生者，由内六根散为外用，奔色逐声去而不返。傥能知六受用根奔佚之元，守真去伪，旋元自归，即六根无用，根尘内销，灵光炳然，神生无中，是谓造化於虚谷，长生之宅。
　　第八章一百八言
　　神妙神元，有无自然，吾不知其用。
　　妙元为自然之无神，神为自然之有妙。妙元而神，无中有有。神而妙元，有中有无。皆本自然，吾不知其用。
　　用神之晦，定神之明，神明神晦，神交元黄，元黄交神，吾不知其有。
　　晦为明之根，妙为神之本。晦而合妙，明而应变，神交元黄。元黄者，天地也。神之交於天地，天地之交於神，涉於有者备矣。涉於有，吾不知其有。
　　神不神，元之子。元不元，神之母。神母不生，妙元神合，知母守子，道合自然。
　　神为元之子，元为神之母。神之所以不神者，以其出於元。元之所以不元者，以其能生神。知元之母，守神之子，道合自然。
　　元之又元，元生黑。神之又神，神生白。知白守黑，神明自来。
　　元元之极为玄，玄为黑。神之极为显，显为白。知白守黑，其白不穷。知神守神，其神不测。
　　神来无来，元始大朴，元中大朴，众器无有，神元妙器。
　　以元中大朴为器，不知器之遇神，神之遇器，谓之无来之神，非器之器，故众器无有。
　　第九章六十九言
　　神居妙谷，一生虚室，虚空妙谷，吾元始妙宅。
　　谷虚而受，妙虚而应，故谷含万象，妙含万神。虚室之中，至白自生，纯一不杂，故谓之一。元始之妙，如谷如室，无所不受，神生元中，动而愈有。
　　元一之始，神之居。抱之守之，载之致之。盗之复盗之，盗复盗之，鬼物往来，妙谷冲虚，是谓真贼。
　　神之居於元，抱之守之，载之致之。若非我有也，非其有而有之谓之盗。学道者之於神，若用非其有，盗之复盗之，盗之又盗，如鬼物往来，如谷冲虚，愈用愈有，是谓真贼。《易》曰：作易者其知盗乎。易生生之不穷，用之而益有，如盗他人之物，不种不获，自然应用，与此同意。
　　神元神武，盗不可见。元神妙一，廓然自得。
　　《易》曰：圣人洗心，退藏於密。非古之聪明睿智，神武不杀，其孰能与於此。神未有不显武，未有不杀有，聪明睿智，而能洗心，以退藏有，神武不用，而能致用於不杀，非神藏元，元藏神，不可得也。若极其至，则元神妙一，廓然自得。
　　元始说先天道德经注解卷之三竟
　　元始说先天道德经注解卷之四
　　真篇章一千言
　　第一章四十四言
　　真真真，神无不灵，灵无不神。
　　灵为神之用，真真之妙，灵亦神。故精亦妙，粗亦妙。
　　九还之道，杳杳之真，无为无作，真全神却。
　　致一为真，数至九还归，一十即一也。若百千万，乃衍十而成耳。自一而九，周极万物，九还於十，复本之义。却神全真，无为无作，谓之真人。
　　一定之器，真元大朴。真真真，真真真，真真真。
　　道有大小，真为道母。众人自道入真，真而后神。至人以神入真，却神返本。故曰：一定之器，真元大朴，真真真申言之者，不杂之谓也。
　　第二章一百一十一言
　　杳杳冥冥，至精至真。神一不杂，定变定化。
　　杳冥非无，精真生於杳冥。故杳冥者，精真之本也。抱精守神，一而不散，变化出焉。人尝求变化於变化，而不知自然之必变必化，盖杳冥为真精之本，一为变化之本。求精真必不精真，求变化必不变化，若神不杂，则必变必化，有不待言者，此圣人所以贵无为也。
　　真元妙有，真一自然，深根固蒂。
　　妙有者，无所不有，真元之中，可以位天地，育万物。人见其如此，不知为真一自然，深根固蒂者，根於妙无也。唯其根於妙无，故妙有开敷，如根有枝，如花有实，皆自然之理。
　　一又一，信又信，信信不脱，后天地息。
　　一者，无所不一。信者，无所不信。学道者之病，在不能一，不能信。故动则一人也，静则一人也，语则一人也，默则一人也。如此则不一矣。信有真理而不信，无理之不真。信有清净而不信，无物之非净。信有一我而不知，六合之内，无适而非我。信有一心而不知，巨细之物，无物而非心。如此则不信矣。不一则不可强一，不信则不可强信，欲其必信必一，一之又一，信之又信，非有真见者，不能若信信不脱，虽天地有尽，而此见盖未尝终穷也。
　　真一妙道，自然真道，各真其真，一真曲全。
　　知自然之真，则运用之间，无使然者。学道之士，运用皆空，遇事则施应而不胶，无事则虚虚而不寂，故动亦真，静亦真，直亦真，曲亦真。动不失静，曲不失直，故曰真以曲全。
　　吾元始真，道得一尽矣。
　　孔子谓子贡曰：赐，汝以吾为多学而识之者欤。曰：非欤。曰：非也，吾一以贯之。且多学而识，识为学病。识之所为病者，犹不知一也。苟知其一，则仁义不相戾，忠孝不相违，刚柔不相背，曲直不相害，动静不相乱，语默不相反。如是则道一道也，物一物也。物不异道。道不异物，精亦粗，粗亦精，故曰通於一，万事毕。
　　众真皆息，吾不知其息，真元妙一。
　　动无非真，故息无不真真，动无动真，息不息，故曰：吾不知其息，是谓真元妙一。
　　吾元始镇於元首，一真之道，吾无所不一。吾真元至道，众真归吾一，真道真常矣。
　　《楞伽》有外道常论，谓凡物本常，本常不变。又谓物本不常，思量计常。若物本不常，思量计常，则常为非实。抵之。老子曰：知常曰明，此曰真道。真常所谓常者，即一即真，即妙即元，即神即道，故曰：吾无所不一，众真归吾一，不独此也。即事即理，即物即我，即有即取，即爱即受，无所不一，无所不空，是谓真常至一。
　　第三章五十二言
　　妙一，元一，神一，三一同。真妙一不散，无为变化，真元自然。
　　妙非妙，元非元，神非神，何以故，同一真。故真同不散，故变化不测，而犹自然也。
　　见一，守一，抱一，入吾元一。
　　必先见一於无所不一，然后能守一。必能守一於无所不一，然后能抱一。若不能见则不能守，不能守则不能抱，不能抱则不能入矣。故一以见为先，苟於物不见一，则短长相害，物我交违，又安能守而不失乎。
　　吾太上，元始、妙定，真一、太一，元始之尊号，得之者真。
　　元始、妙定，即释氏所谓涅盘也。《楞伽》谓涅盘与空无别有谊，此即真一、太一之谓也。
　　第四章一百四十二言
　　一真返元，万化归一，真一守一，入吾神天。无一非一，一不可一，元始之真，道一不变，神一不化，一返妙元，元之一道。
　　真返於元，万归於一，守真存一，是谓神天。神天之妙，无一非一。楞严佛告文殊，如来自住三摩地中，见与见缘，并所想相如虚空华，本无所有，此见及缘，元是菩萨妙净明体，云付於中有，是非是如，汝文殊更有文殊，是文殊者，既识其真於中，实无是非二相，且见自眼，根缘於尘色，因有尘色内发，识知三摩地中。观此尘缘，犹如空华，本何所有，不可谓是。虽是空华，而知空华者，元是菩提，不可谓非。今以佛语，参对发明，如眼见色，万有不同。由是言之，又谁是一原，其本根由吾元，妙若非元，妙尘无所缘。由是而言，又谁非一若，未识文殊言文殊者，有是与非，既识文殊，则是非二相，自然不起，一与非一，义亦如是。由不知一，故有是非，拣择推寻，既见一真，其间自无。一与非一，故曰无一非一。所谓一不可一者，此言一之不可定也。若以一定为一，则一而不变，故一不可一。若道一则不变，不变则非道，神一则不化，不化则非神。唯一返妙元，虽万不同而一不见一，是谓元一之道。
　　吾元始至真无极，上真元道，生吾无神之道。
　　真之至，道之上，无神无极，是谓元始。
　　真真之体，倚仗元黄，无无之数，忽然有一，吾得而见。
　　真真无体，倚天地而成体，无无无数，假於一而有数。有体则有物，有数则有滋，於物知真，於滋知一，非有道者不能。
　　孰能守吾真一，于妙真见真，一知一，一寡一微，守之尊一，无始至无极。
　　惟真见真，惟一知一，方其为见物所不见，方其为知物所不知。其守之也，至寡至微。其用之也，至溥至博。方其守之也，几於无始。及其用之也，至於无极。
　　真定无为，一妙无数，无为无数，元始真一。
　　有为涉於境，有数涉於物，真定妙境，无境之境，真一妙数，无数之数，故曰元始真一。
　　无神居乎众始道全，无数真全无为，真得真矣。
　　苟不识真，则一尘可以蔽天，一芥可以覆地。傥见其真，则虽在事物间，犹无数也，犹无为也。此由众人无真，故所见皆不真。圣人自真，故所遇皆无不真也。是谓真得真。
　　第五章十五言
　　真守真，众伪不生。信信之诚，真道得矣。
　　以真守真，则无伪不真。以伪求真，则无真不伪。《中庸》曰：诚者天之道，思诚者人之道。所谓天者，诚发於中，有若天然无诚之者。傥有意於诚，则是思诚。思则有邪，思则为伪。人道之息，自此始矣。信信之诚，无思有信，有信之极，自然而诚。此为真道之极。
　　第六章一百一十五言
　　神生真，真生神，神合真变化定无。神入真，致一后得入神至真，吾归无极。
　　真神相合，虽有变有化，而无变无化，皆本自然。神神入真，不见其变化，由是致一得一，虽千变万化，而皆出於无有，是谓吾归无极。
　　太始真一未生，恍惚之数，在毫末之始。元始得其妙数，守一不变，定无固始，守神不离，一真守神，神不见守。
　　《易》曰：原始要终，故知死生之说。原吾未生，吾从何来。及其既终，吾从何去。若知其自来，即可知其自去矣。太一之始，未生之初，恍惚之数，在毫末之端。方是时一全而不分，元始得其妙数。妙数者，一之谓也。元始能守一不变，定无固始，故能独立於天地之先。人所以流浪生死，由其不能全一在於无中，不能自持太始之一，分为六用，揽尘成根，故有形象无不可定始，不能固根结形，成喜怒易其性，哀乐动其情，去本逐末，遂乖元始。至人则不然，知尘虚妄，尘不能缘，尘既不缘，则六不分一，一全於无，内莹发光，故无无之用，定始始之道，固自然神不离一，一不离神，以真守神，神不见守，何以故本不离，故本自不离，守亦无用。
　　吾不为无无之用，不在有有之形。妙谷含真，妙真含虚，妙元真一之元，吾真自得。
　　知神之生於真，即是为无无之用。知真之可生神，即是生有有之形。无无之用而吾为其用，有有非形而吾为其形，皆由知始。故《楞严》云：知见立知，即无明本，知见无见，斯即涅盘。无漏真净，但於无用之用，用而不用，於有有之形，形而不形，知见不生，知见无见，即是妙谷含真，妙真含虚，真真自得，吾不知其得。
　　得一无得真得。真元妙，真一无有。
　　学道有纤毫所得，即为尘劳，故《清净经》云：虽名得道，实无所得。《佛书》云：於法实无所得。若云有得，得必可失。可得可失，所见不真。若得一而实无得，一不可离。我即一，一即我。是名真得，真一无有。
　　第七章一百五士二言
　　皓皓真元，冥冥妙一，洞然元谷，恍生玉室，吾方抱元素，含黄极，定其丹朴，无色无声，寂然真体，与吾为一。
　　真元妙一，皓皓其素，冥冥其深，如谷之虚，如室之温。抱元素者，天之色也。含黄极者，地之象也。抱元含黄，包括天地，以为丹朴。所谓丹朴，无色无声，寂然真体。若以有朴为朴，乃元黄之分，非其全也。抱元含黄，则天地未分，自未始有天地，而真体与吾为一矣。此之真体，本与吾一，由吾不一，与一自异，故散失元常。元常之道，一者自得。
　　吾元始得一真之道，元黄大象，妙一清诤，虚中化一，真元未变，道不可得。
　　元黄大象，未始有象。唯妙一清净而已。自虚中化一，而大道生若，真元未变，妙妙无形，元元无体，神神无数，真真无变，则道不可得。
　　大道隐真，真元无作，神真一定，兴逝不去，真名乃久，是谓信。流真远真，还一返。
　　真散为道，道隐至真，道在天下，大而妙元，小而仁义，则道有小大。得道者生，失道者死，则道有得失。人存道兴，人亡道废，道有兴废。若真一妙元，则无作无止，无去无来，湛然常存，兴逝不去，故真为常道，真名乃久，真从道降，流不失信，远不失初，道散为物，去本远矣。而真未尝丧一，未尝离若，能还一返真，复归元初，则未尝散，未尝亡也。
　　吾太始神符，妙不可得，与物同名，吾一无名，真名不去。
　　《易》曰：圣人以此洗心，退藏於密，吉凶与民同患。神以知来，智以藏往。心者七情之根，有喜有怒，有哀有乐，皆非心体。去情纯性，谓之洗心。心不杂情，精纯自住，谓之退藏於密。在我如此，则涉世而未尝涉世，与民同患，而实未尝同患。故退藏於密，则无我。与民同患，则无物。内无我，外无物，则其始无始，故曰神以知来。其终无终，故曰智以藏往。至人神符於太始，妙不可得，然出而能与物同名，虽与物同名，而吾一无名。所谓妙不可得者，即退藏於密也。与物同名者，即与民同患也。虽与物同名，而吾一无名，则名可同而一不可同，名可名而一不可名。即无始无终，真名不去之义。
　　守名名离，执朴朴散，建朴立名，失吾真矣。守无名，镇无朴，是谓元朴，妙真长生久视之道。
　　有名即同物，可执即同器。唯守无名，镇无朴，无物与器，即无得无失，是谓长生久视。
　　第八章二百一十八育
　　恍恍惚惚，火中生神。杳杳冥冥，水中生精。火炎升上，七变生神。水流降下，六化生精。七六变化，上下相成。精神往来，妙体生真。神七变，生真火。精六化，生真水。六七十有三妙。
　　神生於恍惚，属火。精生於杳冥，属水。火之性上，水之性下，上下相交，精神往来。故水中有火，火中有水。精中有神，神中有精。是谓七六变化，上下相成。天一生水，性本阳也。体成於六而属阴。地二生火，性本阴也。体成为七而属阳。水自上生而性下，火自下生而性上。庄子曰：至阴肃肃，至阳赫赫，肃肃出乎天，赫赫发於地。肃肃之气，本出於天，天一之用，降而下行。中交天五，成形为六，生水而属地。赫赫之气，本发於地，地二之用，出而上行，中交天五，成形於七，生火而属天。故水本天而其成则地，在人为精。火本地而其成则天，在人为神。故谓之六化七变。七六变化，合为十三。然则十三者，乃水火之体。是其已变已化之质，非元变元化也。
　　妙吾之至真。真一生於妙数之始。神中精与吾出生，精中神与吾入死。死不亡，生不壮，十有三之妙，知之守之用之，长生久视，吾道合真，号曰真人。
　　十有三乃数之成，为水火之质。水火以质相遇，则克贼不能以相容。唯水火之元数，真水藏於真火，真火藏於真水，真真不坏，此《易》所谓水火不相射者，言其真水火之能相容也。至人知之，求水之真於心，於心配汞。求火之真於肾，於肾配铅。心，神也。神中有精，其精不灭。肾，精也。精中有神，其神不坏。虽出生而不生，故曰生不壮。虽入死而不死，故曰死不亡。真人於十有三之形，而识十有三之妙，知之守之，长生久视。
　　真人抱一致一含真。天火神，地水精，天地精神，七六水火，吾合为真。十三返妙，真一自然，妙数合真，入死出生之道得矣。
　　水火二物，同原而异体，相克而相成，唯真人然后能一之。於是抱之使之不离，致之使之不散，含之使之不异。合天地精神，七六水火，皆致其用。由返十有三之妙，然后真一自然。傥不知十三返妙，而徒任水火之死质不循其初，则更相克贼，水败火散，不终朝而死矣。
　　昧十有三之妙数，丧真取死，吾曰真死。真死真亡，不得返常。
　　知真水火之交相养，然后知精神之交相生，昧其交数，则物失其养。物失其养，则死亡随之，是谓真死。
　　天生神，地生精，天地合妙，真一不化，无极之道，吾真无上，是谓无上真道。
　　天生神，地生精者，物物得之。至於合天地精神，知神中有精，精中有神，能使真一不化者，唯至人为然。是谓无上真道。
　　第九章一百五十言
　　日火月水，日神月精，神魂精魄，天长地久。十有三之妙数，万物不能逃。一变一化，浮沉鬼神，日月相移。
　　阳本於阴，阴本於阳，夏至阴生於天，冬至阳生於地，故水中含火，火中含水，神中有精，精中有神，在人为魂魄相抱，在物为天地长久。皆十有三之妙数，万物不能逃。但人不识其变，故阳穷於阳火，上而不能下，阴穷於阴水，下而不能上。若知其变化，使龙从火出，汞出於砂，识心中之至阴。虎从水生，银自铅成，识肾中之至阳。自然龙虎相交，铅汞相配，内可以成丹，外可以成物，是谓浮沉鬼神，相移日月。古语云：至人夺得造化意，手搏日月安炉裹。又曰：五行颠倒术，龙从火里出，虎向水中生者。以此。
　　天地至真，吾始。未辟混合为一真。吾方守於元始，恍恍惚惚，吾不见十有三之妙数，自然之道，在吾三要。吾知其要，不知其妙。
　　此言水火虽真而非真。吾之至真自吾始。未辟合而为真。方是之时，孰为水火，吾方守於元始，恍恍惚惚，亦孰为十有三之妙数，及自然之道，相交相成，自一为三。所谓三者，水一，火二，水火之交为三。此之谓三要。三要既成，亦自然配合，无使之者，在吾未尝不一，吾亦不知其妙。此非故为不知，乃自然而成，虽不知可也。
　　固定太初，守镇元始，道合元真，吾入无极无尽，炼成浩劫，妙一灵元。恍惚之数，杳冥之真，自然之神。生元始，终元极，太真妙数，元始真道，元始用之，至至成天成地。
　　化炼水火，交养精神，足以为道矣，而未为至也。所谓至者，必在固定太初，守镇元始，道合元真，入於无极，炼成浩劫，妙一灵元。自然之神，无始无终，是数非数，是道非道，然后能变化万物。吾元始用之，以成天成地。
　　元始说先天道德经注解卷之四竟
　　 
　　　
　　 
　　洞真部本文类 
　　元始说先天道德经注解
　　经名：元始说先天道德经注解。宋李嘉谋注。五卷。《元始说先天道德经》与老子《道德经》实为二书。仿老子《道德经》，分《妙》、《元》、《神》、《真》、《道》五篇。李氏注解，逐章逐节，顺文衍义。底本出处：《正统道藏》洞真部本文类。
　　元始说先天道德经注解卷之五
　　道篇章一千言
　　第一章一百九十七言
　　真散道生，道还真复。真生道，道生真，真出道游，万物得普。
　　真散为道，道有清有浊，有动有静，虽为散矣，然清者浊之源，静者动之基，本出於一。若能知一，则道还真复。自无而入有，则以真生道。自凡而入圣，则以道生真。及真出游於道，万物莫不皆得。
　　八用从横，三元反复，始至大而无不细。道元周始，圆上方下，横中合一，道法自然。
　　天地之始，本於四大，火风成形，居於东南。地水成形，居於西北。四大化为八卦，风结成木，木为火母，故震巽主之。木者风之余气也。地刚成金，金为水母，故坤兑主之。金者地之余气也。乾亦金居西北，艮亦木居东北，故四大分为八卦，八卦变五行，更相生，更相克，故曰八用纵横。元清为天，黄浊为地。天至阳也，夏至阴生於天。地至阴也，冬至阳生於地。清浊相交，法天象地，中立而为人，是谓三元返复。道始於至大，其方无方，极於至细，无微不徧。道周万物，天圆于上，地方于下，横中为人，三合於一，皆法自然。
　　象帝元游，吾失元始。元道周还，复归元始。
　　八卦既立，帝出乎震，齐乎巽，木气极矣。风木相感，火德始彰，故相见於离。火气成尘，尘结生土，致者莫知生，役者不自生，而寄之生也。火非生土，火息而土自成，此致役於坤也。土结为泽，泽润生金，金刚有声，故成言乎兑。金土相配，金为水母，土之气互相克贼，故战於乾。乾金既纯，水出金母，流而不息，故劳乎坎。水既盈溢，将返于元，木为水子，母往就子，风水相和，水返於风，复归元真。故曰始万物，终万物，莫盛於艮。方其八用从横，帝自震出，周游八方，元始之妙，散於万物，故曰象帝元游，吾失元始。及元道周还，物至艮而成岁功，人自精而化为神，乃复归元始之道。
　　三一，六元，五化，八变，神道真一。
　　三一为乾，六元为坤，乾奇坤耦，八卦始生。乃戴九履一，左三右七，二四为肩，六八为足，五居于中，纵横八变，不失十五，是谓五化，八变，神道真一。
　　道生道形，形复生道，道复生形，往来上下，道形道气，形气上下，吾道一周。
　　众人之形，不能生道，终归坏散，虽天地之形，有不能免。人所以贵於天地者，谓其可以役天地，往来上下，不为形气之所拘。此其所以入火不热，入水不濡，合则成体，散则成章，道气形复归无有。
　　道无用，德无为，用不已，为无极，迫成妙化，象上形下，元帝游中，终其始，始其终，帝元道还。不知吾生道复真得，入吾元始。
　　道以无用为用，德以无为为为。无用之用，用而不已。无为之为，为而不息。故能於不妙不化之中，迫成妙化。迫成者，即成也。此所谓不坏世法，而得真相者，人徒见其在天之象，在地之形，而不知帝游其中，终而始，始而终，物自始终，而吾无始终。物自生灭，而吾无生灭。以道复道，以真复真，入吾神始。
　　一真八神，二十四道，七十二变。三元分用，八神同异，与道合真，一周无尽，元道长生。吾曰大道一，始终复吾常。
　　一真为一岁，八神为八节，二十四道为二十四气，七十二变为七十二候。天地人为用三元，刚柔阴阳错综八卦，虽其分如此，然其分皆因自然。至其自然，至与道合真，周而不尽，生生不穷，故曰元道长生。道之始终，虽散可以为千万，及其复一，则始终不失吾常。
　　第二章六十四言
　　道道不道，神神不神，不道道吾不见，不神神吾不知。知者吾不神，见者吾不道。道物，神物，鬼物，物物。得道，得神，得真。真复得神，亦得道，亦得吾无得，是谓元德。善贷且成。
　　道不可见，神不可神，不可见而自见，不可神而自神。故妙空之中，非耳而听，非目而视。一於妙觉，六用不分，根尘既销，灵光独耀，不道而道，不神而神，自然之妙也。道降为物，其别有四，道物化其神，神物化其魂，鬼物化其魄，物物化其形。形坏则物丧，魄销则鬼亡，魂衰则神散，独神不亡。神全则道妙，穷尽幽显，不出此四者。道物为仙真，神物为神灵，鬼物为幽爽，物物为万汇。然是四者，亦可得道，得神，得真。以其元本同出也。至人不独能使物物得道，又能使真各得真，道各得道，吾以无得而得道得真，是谓元德。贷者假以成之之谓，至人假道以济物，故曰善贷且成。
　　第三章三十二言
　　天元、帝道、地化，三宜。元生神，化生形，道生用。用无用，无为无不为。道应上下，帝用无终。
　　在天为元，在帝为道，在地为化，三者合而成功。天元在人为神，地化在人为形，帝道生用。《易》曰：天地设位，圣人成能。成能者，帝道生用之谓也。用而无用，为而无为，以道而成天成德，故帝用无终。
　　第四章十七言
　　天地人鬼神，道混为元，始不可识，吾道久成。
　　天地人鬼神，五者各各殊途。然其始出於一源，混而为道。及分为此五者，则有成坏聚散，囿於形数，要亦有终穷也。唯其混而未散，则始不可识。惟不可识，然后能久成。
　　第五章二百十言
　　元明化昧，道用隐显。元帝应用，万物得母，不知其子，谁知我祖。
　　方其未始，有物昧密而未彰。及元明化昧，生所既立，道由是隐，亦由是显。若不了元明，随物丧真，元明为色所迷，则道自此隐。若了元明，识知变化，虽生吾不知其生，则道由此显。体此应用，谓之元帝。万物逐末，吾独得母。人所以逐末者，不知我从道出。我为道之子，既不知子，孰知其本始。
　　吾言於象妙元始。赤子归吾不去，类守元母，变化由变化，不隐自妙。妙起妙成，妙帝出入。
　　若有拣择，则妙非自然，道恶拣择，故精亦妙，象亦妙。象者物之成形者也。物虽成形，吾之元始，未尝有散。若能常不失赤子之心，如婴儿之未孩，使元始之妙，归吾不去。知其子，守其母，用变化，由变化，吾不知其变化，使日用显然之间，不隐自妙。起从妙起，吾不知其成，是谓妙帝出入。
　　吾元元之大道，徼然不见。鬼道神帝，用无用，无用无穷，成帝妙用，神鬼不测。吾曰神其门，鬼其户，不见其道，不知其行。鬼行神游，妙常变化。
　　元元之妙，万物受其役而不知，故其道可以役服鬼怪，帝制神明。用於无用，用用不穷。帝制万物，神鬼不测。《礼》曰：鬼神之德，其盛矣乎。视之不见，听之莫闻，然则物之不可测者，莫鬼神若也。以鬼神况道，但其门户耳。及其堂奥，岂得而知之哉。不见其道，不知其行，如鬼行神游，妙常变化，近在目睫，而人莫知也。
　　惚惚恍恍，万物之神奥。恍恍惚惚，万物之鬼宅。道行真化，杳冥之灵室。虚无至大，元居道安。神妙帝寂，耳目不可得。
　　恍恍惚惚，谁知恍惚。杳杳冥冥，谁知杳冥。有知之者，则非恍非惚，非杳非冥，取之不禁，用之不竭，是谓神奥，亦曰鬼宅，亦曰灵室。吾始化灵室，於无生有，元元之妙，一穴其真。所谓穴者，开物成务之谓也。虽穴其真，而元妙之本，不散不亡，以无象为象，故曰孔容。以无神为神，故曰神帝。虚无至大，虽散为道，然散不失元，故道无巨细，居之皆安。虽帝用无方，然用不失神，故其用亦寂而不见，在於无中。听不以耳，视不以目，耳目且不可得，况於声色之见闻乎。佛书谓：空中无眼耳鼻舌身意者，此也。
　　真人元妙，大道本微，动出应取，用无穷尽。道与物藏，不虚不实，不夺不取，器留不常，道还不休，吾故无穷若此。
　　大道本微，用之不尽，则非微也中盖多寡有无，乃前尘分别之相，而不知道与物藏，非相可测，则大而小，微而广，虚而实，实而虚，夺而取，取而夺，非形器之所能留碍也。至于形器，然后留碍不常，乃有大小广微之别。道出形器，用之不休，吾故无穷若此。
　　第六章一百五十九言
　　妙变妙化，无所不妙。元变元化，无所不元。神变神化，无所不神。真变真化，无所不真。道变道化，无所不道。一变一化，无所不一。
　　妙至於无所不妙，则妙在瓦砾。道至於无所不道，则道在稊稗。今指瓦砾稊稗，而谓之道可乎。然瓦砾稊稗，未尝非形器之结。识假者但见其假，识真者但见其真，若其结形，则与天地等耳。所谓妙在瓦砾，道在稊稗，岂为过哉。佛书论圆觉以为地狱，天宫同一净土。涅盘生死，同一法性。诸戒定慧，及淫怒痴，俱是梵行菩提外道所成就法，同是菩提智慧愚痴通为般若，是为诸佛随顺觉性，此即一变一化，无所不一之谓也。
　　一散无方，数不可及，谓之无数。六变三元为大变，六化三元为大化。
　　一散无方，至於十百千万，以至於不可胜数。若一一穷之，各言其异，则肝胆楚越，如是则虽谓之有数可也。若返於一，原其皆出於道，则胡越之远未尝不同，如是则虽谓之无数亦可也。役於形，涉於数，要必有穷，故变化之数，极於十八。《易》曰：十有八变而成卦。所谓十八者，六变三元之谓也。卦之始画为三，因而重之为六。卦始为三元，卦重为六变。每爻三变，以三乘六，故十有八变而数穷。天六变十有八，地六化十有八，合之为三十六，衍而十之为三百六十，皆穷於此。日月之运，天地之数，皆穷於此
　　一不可得，道不可得，真不可得，神不可得，元不可得，妙不可得，有得之是谓有得。上下交德，失吾所得。无得之是谓无德。
　　道不可得，苟得无得，是谓得道。若觉有得，则为失得。有得得德，无得得道。
　　一返道，道返真，真返神，神返元，元返妙。至妙无返，变化息矣。此道无上，吾曰最上。妙道得之，入於无始。
　　返者，返有归空，返末归本，返流归元。人所以随流下而忘反者，外物怵之尔。苟外物无慕，则内重，则不流。既不下流。则必返上。返返之极，至无所返，乃为至道。
　　第七章一百十四言
　　妙清元净，妙元清净，大本元清，妙净元妙。清净之返本，吾神复清净，道出清净，清净道生。
　　物之本始，纯一不杂，虽非清净可名，而舍清净无名之者，故曰：妙清元净，大本元清。学道必自清净始，人能常清净，天地悉皆归，故曰：清净道生。
　　清净妙宫，其间有清诤真法。真一不见，一不可得。清净不在於无数，妙道法清净，虽泛不杂，故无数亦不杂。
　　清净妙宫，有清净真法，言世人不识清净之体，以无为为清净，故特出真法以破。凡识所谓真清净者，真一不见。若真一不见，则万法皆不可得。万法既空，虽一亦不可见。故无不清，无不净。又曰：清净不在於无数，由世人以无数为清净。自云求净净不可得。故道家《定观经》偈曰：智起生於境，火发生於缘，各得真种性，乘流失道原。起心欲息知，心起知更烦，若知知本空，知即众妙门。又释氏《心铭》有曰：止动归止，止更弥动。唯滞两端，宁知一种。一处不通，两处失功。迷有没有，从空背空。今以两偈互相发明，即见清净真法。《定观》偈云：智生於境，火发於缘，智与火即是吾之心智。由智逐境，心缘物而情识，生方其未散，觉了之性与照明之种，皆从真出。及其流散，乃失道原。然自流注不可强绝，本是妙明，真一种性，流注自然，非有别体，若生心取合起念，息知心不可息，秪益烦挠。故曰：起心欲息知，心起知更烦。若知无明，本无有异，由吾自恋，乃失净体。念念放起，念念皆空，则无始以来，赢重习气，顿然清明。若总清明，即为众妙，释氏心铭，亦不异此。盖言以止止动，动未可止，更添止心。如此即滞两端，宁知净秽本空，动止本一，由吾自异。故彼成异此，所谓一处不通，两处失功也。若但舍秽求净，即秽不可除。是迷有而入于有，从空而背於空矣。此经云：清净不在於无数，虽道散而为百千万亿，犹无数也。故有数亦清净，无数亦清净，盖物物本净，虽泛不杂，有数亦不杂，无数亦不杂。
　　清净无为，无为清净。道为清净流物物之原。杂不混，散不失。清净道流，妙元清净之海。吾何不返逝矣。
　　清净即无为，无为即清净，无为而为，谓之道为。道为虽无不为，然不失清净。道即物原，物物具道，杂而不混，散不失真。惟体道者识之，故能返流全一，与道同流，归于清净。大海无流不返，谓之返逝。
　　第八章三十三言
　　清净生动，动生清净，吾居清净妙动。
　　静为动之体，动为静之用。方其无事，湛然清明，不为静缚。及其有事，应以无心，不随动转。定观所谓处喧无恶，涉事无恼，此是真定。不以涉事无恼，故求多事。不以处喧无恶，强求就喧。以无事为真宅，以有事为应迹。此即净吾居，清净妙动之意。
　　道流崄岨，发源清净，众动一流，清净普流，得之妙。
　　水流既远，经涉崄岨，岂能保其必清。然其源必清。道流於物经涉世，故岂能保其必净。然其本必净。动虽众，然其流则一。物虽多，然其致则一。故曰：清净普流。得之者无所不净，故曰妙。
　　第九章一百七十三言
　　流实动生，道虚清净。清净生虚，谷妙，谷流清净。
　　动生於实，净生於虚，心虚则静，心实则动。所谓实者，喜怒爱恶窒之也。若内无窒，则中虚。中虚未有不净。庄子曰：室无天游，则妇姑勃蹊。心无天游，则六凿相攘。天游者，虚之谓也。虚而应，故曰：谷无所不容，谷之妙。
　　道帝流通，清净无碍。无数，无无数，应乎清净不敢违。
　　净之所以为净者，以其应不失净。唯应不失净，然后无所不净。故道帝流通，周旋众有而不碍。清净无数者，空也。无无数者，有也。应乎有无，不失妙净。故经曰：常应常净，常清净矣。
　　清诤妙生，灵虚一化。清净妙无，不知其始。妙无穷始清净，无穷始流返。吾无穷始，妙不可测清净，清净不可测妙。清净自然，自此得矣。
　　清净生妙，涉於群有，然灵虚一化，有未尝有。清净妙无，扩然无际，不知其始，无而不无。故妙无终穷，是谓自然不可窥测。
　　吾妙法清净生。生无穷运成天地，始一元生。清净妙流，一上一下，中含清净之妙。清净神虚。不形不气，清诤出入，定乎清净之天。
　　本始之妙法於清净而生。生不穷本，於无为而不尽。无为未尝有为，而不离有为，以至运成天地，一上一下，而清净神虚，常流於其间，不形不气，宰制万物，出入清净。故谓之清净之天。孟子曰：尽其心者，知其性。知其性，则知天。又曰：存心养性，以事天。天者，清净本始之妙。不形不气，人患不能复性，性不复则心不尽。不尽者，喜怒哀乐未忘之谓也。由喜怒哀乐，变心为情，发不中节，情为主宰。故心不尽。若能於喜怒哀乐之中，随顺皆应，使虽有喜怒哀乐，而其根皆亡情，根内亡应之以性，则发必中节，而和理出焉。如是则有喜非喜，有怒非怒，以至有哀乐非哀乐，是谓尽心复性。心尽性纯，不谓之天，不可得也。
　　元虚不动，一真普发。清诤妙通，道在其始。太一无穷，吾入清净之终始。神仙之道，清净毕矣。
　　元虚自然，未尝有动。至於一真普发，物物蒙赖清净，流通无有穷极。知始无始，知终无终，由其太一，故曰无穷。若知有始，则三际不断。苟不断三际，则过去为始。始既已往，见存为中。中际不住，未来为终。终者未来，触事成三。安得清净，必三际断，其始无始，然后其终无终。故曰：吾入清净之终始。
　　元始说先天道德经注解卷之五竟
　　
