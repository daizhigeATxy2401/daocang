三天门下校经诏文
　　经名：高上玉皇本行集经。原题天枢上相张良校正，系《玉皇经》之校释本。校释者疑为宋代道士。三卷。底本出处：《正统道藏》洞真部本文类。　　
　　三天门下校经诏文
　　门下湛寂常道，信拟议之至难；恢漠神通，岂形容之可尽。凡寓赞扬之语，庸昭诱导之门。谅一时闻听之差殊，致诸仙流传之舛异。矧经世历年之甚久，故诵言作字之弗真。曷嫌鱼鲁之成曾，奚怪乌焉之为马。不有諟证，宁免乖讹。肆申命於文臣，俾稽详於圣典。天枢上相张良，宿专儒业，今领枢司。既命坛演化於南洲，已出书度人於下界。宜职讨论之任，倍隆参校之功，副人世之诵持，示天书之蕴奥。悉令误戾，咸至完全。於戏，道本心传，妙悟实由於言外；义因言显，进修当自於经中。可倍加审订之思，使无愧编修之寄。并述参求之路，诞彰造入之阶。庶真徒即此以求玄，俾善士由兹而得道，反其浇薄，还此清淳。俟毕奏陈，当凭颁下。故兹诏谕，切可遵承。
　　右奉三清敕，如前敕至准敕，故牒。
　　年　月　日　下
　　林　少　华　受
　　苍　汝　嘉　付
　　三　天　大　丞　相
　　天枢上相辞表并所降请辞之意
　　臣良上言：昨恭准睿旨，委臣良参详审订《玉皇尊经》者。臣良恭闻道妙难言，岂在言语敷宣之悉；经昭垂教，要先教彰演述之详。是理孔明，在人皆喻。第念格言之当理，无得而踰。矧夫凡世之素承，久则难变。傥妄有一言· 之更革，则不免万姓之持疑。宜不易於旧章，庶弗生於他议。且恨庸才之孱暗，难於圣典以参详。敢干鼎镬之诛，上布肝肠之恳。臣良诚惶诚恐，稽首顿首。重念臣良尘区微类，浊世贱臣。幸凭师匠之陶镕，获遂仙曹之升擢。谬以疏愚之质，辄司枢要之权。夙夜以思，情诚交惧。惟欲勉效於驽钝，求以苟逃於罪辜。岂意睿慈特颁明诏，纶言温穆，燠如春日之和；玄旨雍容，岂类秋霜之凛。挈校经之重任，俾效拙於秘诠。顾此昏庸，孰堪任使？况圣语曲尽於至理，而真经久渍於凡心。时若卒更，民焉尽信？深惧无知之愚俗，反萌不信之凡心，或侮秘文，将贻巨谴。非但贱质有失职之诮，弗免宝文为覆瓿之羞。论至於斯，事有可议。臣愚欲望天光烛暗，睿鉴知潜，体察下诚，特蠲重任，或乞更命英哲，抡择巨能，界之讨论，庶无拟议。臣良柢膺玉旨，敢布狂言，实非上拂於眷隆，率以悉倾於意愿，罪当万死。恩望三清切丐，断自宸衷，播告中外，誓当勉扬臣职，仰答宠光。臣良干冒天威，下情无任悚栗战惧之至。稽首顿首，谨具表奏闻，伏候敕旨。谨奏。
　　年　月　日　臣　良　上表
　　三清再诏
　　所奏备悉。卿学贯百家，道班列圣，已领度人之职，久专出书之权。眷彼南洲之民，素佩名理之诲。顾《本行集经》适有於舛杂，视下方黎庶各抱於迷疑。肆议选抡，特俾详校。宜祇膺於前韶，再恭奉於兹言。毋忽谦辞，仰副责任。故再诏谕，切可钦承。
　　天枢上相发明诵持大义并述校经之意
　　琅函积阜，无非妙义之存；宝蕴储沙，莫匪玄机之寓。皆上圣忧人之切，故秘言垂世之多。虽千编万轴，不胜其繁，然只字片言，即蕴厥要。苟解提纲而振领，自然掘土而得金。如或见昧粗精，识迷徼妙，不啻隔纱而视日，奚殊认鹿以为牛。直饶辛苦百年，勤劳一世，竟未达穹玄之要妙，岂能知混浩之机关？要须心外摄心，眼中着眼，咀味至真之实，忖惟太妙之根，用能勘破玄中之玄，卓领寂中之寂。是谓嚼得龙肝凤髓，脱兹俗质凡躯，自然升入无形，顿超有漏，神飞金阙，优游弥罗之天，体合玉京，左右穹苍之主。恭惟《玉皇本行经》者，至真真体，上圣圣机，寓真一之妙於纪述之余，示解脱之门於赞扬之际。辞意互摄，理事交参。言中包蓄於真玄，更无隐奥；语内铺舒於微妙，蔑有缄藏。味之者神洽太和，诵之者心离诸漏。神功妙用，广博难量；冲义灵机，包罗无外。第以众生障重，凡类识迷，言上求言，不贯为言之脉络；字间究字，不参订字之根苗。徒求本行之始终，岂悟至言之纪极。遂至谩贪果报，祇求立效之为神；独畏宪章，昧谓鲜殃之得征。圣典固彰於异迹，玄言本寓於真机。曷容即粗以舍精，宜勿着粗而离妙。然后吻合天尊之本旨，默符玉帝之宸衷。进趣修行，顿远浊恶之世；升腾超证，高陪清 净之俦。斯可造清微天，登光明殿，不劳玉帝妙音之再出，获诣天尊法门而泛游，具六神通，得大自在。斯乃始名於信受，斯乃真号於诵持。苟或万徧譊譊，不究真一之旨，六根泛泛，不投解脱之机，是皆未可以仰酬天尊说经之劳，未可以仰获玉帝护经之绩。更谘敬信之士倍加持奉之功，口诵心存，如处玉光之内；神交意晤，如游宝苑之中。谛观分身合身之神通，静想应化应物之妙用，湛然无累，卓尔有凭。即乃平步天宫，列名圣籍。臣良仰膺睿诏，将赞宝经，敬先敷露於鄙言，于以宣告於当世。至如获持功德之说，报应神验之详，已 具成经，不劳赘语。若夫铺张至理，订证误文，虽非谬才之可能，幸以温诏之所界。己尝逊避，弗许谦辞，即当刳剔此心，审正于下，先作斯语，肇辟于经，庶界来观之人，首认纪述之意。臣良稽首顿首，拜手谨书。
　　卷上　清微天宫神通品第一
　　道言□：元始天尊昔在清微天中玉京金阙七宝玄苑玉皇宫殿升光明座，与无鞅数众宣说灵宝清净真一不二法门。
　　右《应运说法章》并已详校，略无舛误。臣谨言曰：大道之妙，始於无始，穷於无穷，器形不可囿也，见闻不可即也。三界有形，欲造斯道，将奚所自耶？臣恭惟元始天尊知大道之高玄，悯生灵之冥晦，抚机应运，大阐法门而示之，俾三界生灵由是门求道，庶乎茫然蠢动俱可以即夫清净真一之门，而复至於虚无自然之域也。结经众真将欲纪述天尊宣说法门之迹，故述是章为首。虽然，是经始终纯纪玉帝神变生化之实，而结经之真乃直指为宣说灵宝清净真一不二法门，非灵机洞悟、心印相符者，畴克尔哉？敬重宣化义，以告来者。伏乞上圣垂鉴。臣良谨言。
　　是时玉皇尊帝与诸真圣、真圣一本云天真飞天大圣、无极神王、灵童玉女九千万人清斋建节，侍在侧焉。
　　右《乘机与会章》，并已详校，略无舛误。臣谨言曰：上圣之心，一而不二，上圣之迹，同而不殊。故天尊方於七宝玄苑，登光明座，为欲说经，未始出一玄言，而有所诏召也。乃蒙玉帝，心默契遇，与诸大圣会於不约，岂非心一而不二，迹同而不殊者哉。深恐下方众生未达斯理，敢以是告。伏乞上圣垂鉴。臣良谨言。
　　于是□玉帝知时欲至，即於会前举六通力，放大光明，徧照诸天，无极梵剎一切境界皆大震动；十方无极一切世界，俱同瑠璃玻璃，无有隔碍。
　　右《知时放光章》，并已详校，略无舛误。臣护言曰：崇卑奠位，遐迩殊方，位奠方殊，体势斯异，非有统一，其应岂同？恭惟玉帝，张主万天，总御诸地，故於斯日，特放光明，照烛诸方，震动一切，俾夫含识俱起觉知。乘际妙缘，沾沐道贶。然而神光妙义，世举未知。敢泄玄机，普施无量。夫光明者，即道性也。蠢动含生，无一不具。特以上圣则修炼融混，全乎至精；蠢动含生，则流荡沈迷，失其至宝。故上圣至精之全，则光色明耀，含生至宝之失，则沈坠暗冥。上圣一以同有之道性，运神变以烛之，则彼同有道性之含生，莫不警耸而动悟。是队神光一发，充满法界，而法界万有，莫不震动而警悟也。以性合性，妙用如斯，学者以是求之。伏乞上圣垂鉴。臣良谨言。
　　十方来众并乘五色琼轮、琅舆碧辇、九色玄龙、十绝羽盖，麟舞凤唱，啸歌嗈嗈，灵妃散花，金童扬烟，赞谣□洞章，浮空而来。
　　右《十方来集章》，并已详校，略无舛误。臣谨言曰：以势而论，十方固殊；以形而言，万圣亦异。然而物我同体，贤圣岂殊，远迩等观，方隅奚限？天尊说经，玉帝放光，而十方之众普皆来集，理势然也。万有生灵，宜各知之。臣良谨言。
　　是时梵天一切金仙、大乘菩萨、四众八部承斯光照，皆乘碧霞九灵流景飞云玉舆，庆霄四会，三辰吐芳，飞香八凑，旋绕道前，雨众妙花，如云而下，徧覆会前。
　　右《金仙普至章》，并已参校，略无舛误。臣谨言曰：道出于一教，或有异出于一者，宗也；或有异者，派也。自派求宗，异乃合一，又奚可差别哉？今人世以道释为殊途，不啻朱墨，岂知道释同乎一宗，初无少异。故天尊说经，玉帝放光，而金仙之众，并获与会。此盖圣真同心，道释同宗也。人世其知之。臣良谨言。
　　是时其光徧照诸天，下烛下方无极世界同玄都境。凡彼人间，上近九天，通接交连，至亲至迩。时彼下方无极世界山陵坡坂沟涧溪谷，缅平如掌，六合至迩，三境非辽□。天宝台殿，星罗人间，琼瑰罗列，朗耀云衢，七宝栏楯，以界道路，玉树仙花，蒨璨珠宝，景秀丹田，芝草覆绵。时彼下方皆见诸天，钧天妙乐，随光旋转，自然振响。又复皆见鸾啸凤唱，飞呜应节，龙戏麟盘，翔舞天端。诸天宝花，零乱散落，徧满道路。
　　右《光照下方章》。臣窃谓：自天上而视人间，则天上此也，人间彼也。今凡本云，令此人间，上近九天，是彼此不辨。又神光所烛，自然上下贯通，混融无际。今凡本以令为言者，是强使之然，非自然也。谨更令此为凡彼。又时此下方，亦谨更为时彼。至如凡本云，又复令见鸾啸凤唱。其间令字，亦是强然，今更令字为皆字。臣窃谓：经乃天文，非世所有。缘天真降世，口授下方诸仙。彼下方诸仙，忆而笔之下仙。自人世而言，故多言此字，或其间杂有不安之语，是亦无足怪也。臣今更之，欲俾文义大正。恐人世未知，故详述于此。诵持之士，母诸他疑。臣谨言曰：以镜烛物，有形者皆现；以灰覆物，不洁者皆鲜。况以上帝无碍平等神通之光，照烛一切，宜乎俯仰一如，无彼此远近之间也。舍□生能体玉帝放光之事。混物我，一亲疏，等善恶，蔑夷险，俾此心光如玉帝无碍平等之光，则心光之发，殆吻符於帝光也。事上求理，初无诳诬。有生其知之。臣良谨言。
　　是时凡圣骇异，幽暗开光，天人悦庆，踊跃欢忻；凡夫学士，尽得飞升，仰观劫仞宝台，俯眄紫云弥罗。是诸世界，一切人民，咸臻道气，白首面皱，皆得化度，绀发朱颜，少壮幼穉，转得形容，光泽美好，苦恼痊平，普蒙解脱，安乐快然。天下歌谣，欣国太平。
　　右《神通感效章》。臣窃见光照下方之后，当即睹效异之着。今凡本中略有舛异，致意义弗贯。谨移是时二字於凡圣骇异之上。又人民既至於安乐快然，则天下斯至大治矣。谨移天下歌谣欣国太平八字於安乐快然之下。其余神风遐着等语，乃神化玄功，着见於幽冥之际，非特明及人间也。故移置下章。臣谨言曰：幽显虽殊，理致不异。以人间帝王德音之下，则死者、生罪者、释黜者、复降者、升尊者、益荣显者愈贵，是特帝王恩泽之所加也。况上帝神光之降，是谓非常之恩，则彼学者升仙，老者反壮，少者皆强，病者获痊，亦当然之理也。含生宜勉奉圣真，勤希道学，伫玉帝之覃恩焉。道不负人，圣有明训，其谨信之。臣良谨言。
　　当尔之时，神风遐着，万气扬津，天震地裂，枯骨更生，沈尸飞魄，皆起复形；酆都铁围、长夜九幽，即时破坏，地狱众生□，化生诸天，三恶道苦，一切解脱。时诸罪辈，以斯光力，得生十方诸大天宫。
　　右《枯朽化生章》。臣窃谓：神化道用，及物虽均，然亦不无远近先后之叙。故神光照世之效，先及夫明明之人间，然后及夫冥冥之诸类，此自然之叙也。旧凡本中所纪，颇有不次。臣今辄移当尔之时字冠於神风遐着之上，次以酆都铁围等语接於皆起复形之下，俾先后之叙不紊，而旨意脉络贯通，庶乎不失曩日说经之时目见之实迹也。又旧经中有生诸天已之语，今亦削之。臣谨言曰：枯骨当朽，沈尸当坏，恶趣当囚，此常理也。然帝恩非常，不可以常理论。含生不可谓有恶有过，当有原宥生天之日，而或萌侥幸之心，幸心一生，则反受幽囚也。事有可畏，故首为言之。然当复明佑起囚出之义。夫罪趣之沈，非本沈也，盖以含生积恶过重，业集故，地狱之报，有不容脱，一受真恩，自宜超化。矧逢玉帝放光之事，恩宥非常，则过恶尽释，如汤沃冰。以其元始一灵，乘阳光而上九天，决非难事也。若夫桔骨沈尸之生起，则当假喻以明之。夫鱼+咠骨腐於泥，得水而再活；井萍燥於地，得水亦复萌。水特一物，鱼萍得之，犹且若是，矧上帝非常之恩乎。且尸者，人之化者也；骨者，尸之削者也。骨乃尸，尸乃人，人受天地阴阳之气而生焉可以骨，而况物哉。盖骨者，精之所化也。今学人能炼精，则精化为金玉之丹，而留形住世，长生神仙。彼骨乃精之化，宜其有异於凡物也。是以万物得土则期年而腐，惟人之骨殖久入土而不化焉。此由精之所化而然也。故上圣慈悲，有太阴炼形之术。吁，不能度之於既生，而犹欲活之於已死，其慈悲行愿，若此其至也哉。今兹上帝放光，俾囚脱尸起，以至於枯骨更生，则上圣好生之德，将奚以报之也。苟有少负，罗酆铁围，其可逃哉。含生宜知之。臣良谨言。
　　尔时玉皇即分其身，徧於十方诸大天宫，令诸天官自然化现，白玉为京，黄金为阙，七宝玄苑大光明殿具光明座，幢节旛盖，异宝奇花，徧布是处。
　　右《分身化现章》，并已详校，略无舛误。臣谨言曰：道体犹虚空，空无所不有，岂容限以一隅哉？夫月现于空，凡有水处，影无不沈也；雷震于天，凡可闻处，声无不彻也。玉帝妙道真身，譬之虚空，无所不在，岂雷与月之可比哉？又岂待分之而后徧现诸天地哉？然众生眼根，依物乃转，故玉帝揭示身相之分，俾一切有情，随相瞻视，摄念归依，伫听妙法。是以徧於诸天各现一相，诸天之众，各为景慕，然后随方说法，普受万灵。吁，知玉帝道身之一，而不知其分，则见有所胶而不融；知玉帝道身之分，而不知其一，则识至於乱而无统。是一非一，是分非分，隐显聚散，冥寂玄通，兹乃玉帝分现之微旨也。含生其思之。臣良谨言。
　　尔时玉皇即以所分之身徧於是处，白玉京中、黄金阙内七宝玄苑大光明殿光明座上，普为十方演说清净解脱之道。
　　右《分演妙道章》，并已详校，略无舛误。臣谨言曰：浊世众生，不悟真道，是以七情六欲纵而不收，万过千愆，积而不解，地狱之报，目暝不逃。岂意上帝之慈，敷恩赦度，俾之径陟净境，快乐无涯。然岂知积福生天，福尽犹不免於复坠，况承恩而生，则生天之缘，直以恩之所及也。苟昧进修，曷为解脱？玉帝圣恩优渥，犹欲终俾解脱，故为宣说清净之道，俾诸天人获究竟之果。吁，慈泽混浩，慈意深远，天人其可不勉自进趣，以副玉帝接度之意乎？人世众生，宜思玉帝赦度拯接苦趣之迹，勉勉为善，勿自暴弃，则帝恩之降，殆不止若是也。虽然，是章载玉帝为天人说清净解脱之道，而以下诸章并不见玉帝所说清净解脱之语，何也？盖玉帝以一切玉女侍卫，而玉女真身流香，默寓清净解脱之旨，以至於诸趣承光觉悟，及妙音宣演等事，莫非清净解脱之意。是乃玉帝不言之言也。结经诸真，默识是义，直纪普为十方演说清净解脱之道。吁，识洞帝心，见彻事外，结经之真，其造妙通玄，有如此者，诚不可思议也。夫诵经之士，其因兹而求之。臣良谨言。
　　时化玉帝各以无量天真大圣、妙行真人、灵妃玉女侍列左右，是诸玉女，颜容殊妙，端严奇特，天珍异宝。
　　谓天上之珍，奇异之宝也。旧本以天珍为天真，今更正之。
　　庄严身相，言音清彻，众所乐闻。如是诸女，其身复出微妙解脱自然之香。是香芬馥，周徧诸天。
　　旧本云能徧诸天。夫玉女身香之出自然，充满法界，若以能字加於徧字之上，则能乃强然也。今正其误为周字。
　　极妙乐土及余大地一切福处。六道一切众生，
　　一本云能令六道一切众生。夫六道苦趣自然闻香，初非强使闻之也。今正其误，削此能令二字。
　　闻是香者，普蒙开度。所谓天道、人道、魔道、地狱道、饿鬼道、畜生道。
　　旧本畜生道下有当此已后四字。夫玉女出香，六道於当时得闻，初非在此以后也。神仙口传，纪录有误。今削当此已后四字。
　　若诸天道，一切天人或有能闻是此香者，五衰之相，永得灭除，转增天福。若诸人道，王臣兆庶或有能闻是此香者，即得人天长寿之乐，身或灭度，及得脱壳尸解之道。若诸魔道，一切诸魔或有能闻是此香者，安处天宫，斗战之苦，各得休息。若诸地狱道，一切众生或有能闻是此香者，离地狱苦，得净土乐。若诸饿鬼道，一切饿鬼等。
　　旧本云一切饿鬼神等。臣窃谓神趣虽有亦堕饿鬼道者，然既堕鬼趣，即是鬼矣。今着神字，似碍神只之神。谨削此一字。
　　或有能闻是此香者，即得饱满，无饥渴恼。若诸畜生道，一切畜生，
　　旧本云一切众生。前地狱言众生，今此畜生道之下当作畜生。今有间别，故易众字为畜字。
　　或有能闻是此香者，脱畜生苦，得智慧乐。
　　右《闻香解脱章》，并已详校，更正讫。臣谨言曰：理之常者，众人之所共知；理之异者，虽贤哲亦或未悟也。臣於《闻香解脱章》敢悉鄙见，以告人世云：臣窃见玉帝於七宝玄苑放光之初，下方人民，地狱苦趣，并承光照，已皆生天矣。今经於玉帝分身普现之后，复载玉帝分现之时，以诸大圣、玉女侍卫，又载玉女身香徧於是处，而六道众生闻香者莫不解脱。世人之疑，谓人民苦趣，既以帝光生天，用生天之事是帝光之效也，奚与於玉女之身香乎？吁，此疑议非人世之罪也。盖事出於常理之外，有不容不疑，奚足怪哉？臣谨明之，以释世人之惑。恭惟天尊，今兹说经，正为欲发明清净之法门也。夫女人之身，纯阴之质也。惟其纯阴，故常与不净为邻。惟其邻於不净，故其身鲜有芬馥之致。乃今一切玉女能与玉帝行解见识等并同清净，故其身虽纯阴、邻於不净，而微妙解脱自然之香，乃出於其身。譬之世人处於浊恶，苟能俾心见识行等悉处净乡，则异香之微妙解亦当生於其身也。此经专以清净真一解脱为主，故结经众真专纪玉女身香一事，发明妙旨。虽然，香虽名香，要当以理论，不可着物而言也。凡人之身苟无过无咎，知道悟真，凡出一言、行一行，为众人之所欣羡赞叹，则亦犹玉女之身，不浊不秽，有微妙解脱之香，为诸天福处之所闻。玉女譬之则浊身也，香譬之则我之言行也，香徧於诸天福处譬之则言行发见於千里之外也，六道闻香而解脱譬之善言善行见用於世而利益於人物也。此乃修行之径，含生其味而行之。妄揣若兹，言略意窒。仰惟上圣鉴之，人世信之。臣良谨言。
　　尔时诸生天罪众既得生是胜天宫已，缘承慈光摄受之故，便自觉悟，各各明了罪福因缘，与诸眷属作天伎乐，来诣帝前。是诸众等，各各含悲，俱发声言，前后经千劫万劫，不见三光，常处黑暗，三恶道中，多受苦恼。伏蒙上帝方便放光，愍救我等，皆生天上。是诸恶业，悉皆灭尽，无诸系滞，皆得往生。仰朝上帝，各到道前。是诸生天一切罪众说是语已，稽首复位。
　　右《承光觉悟章》，并已参校，略无舛误。臣谨言曰：众生障重，业识昏迷，积恶累愆，至堕地狱。彼时虽悔，将何及哉。一旦忽受天恩，非但得脱苦趣，且获径生天宫，此之幸会，亿载一逢。事出望外，其喜岂有涯际哉？ 今虽离苦得乐，实为庆幸，然不若在世之日直累善缘，径升乐地之为愈也。世之众生，当勤种善果，勤求真道，毋俾既堕地狱，方觊天恩，以求解脱；纵使天恩果得，则此身已受众苦，殊为可痛念也。众生宜思之。臣良谨言。
　　尔时玉帝出大妙音，普告十方诸天圣众：汝等谛听，此诸罪辈，旷劫以来，纵无明性，造十恶业，六尘徧染，三业萦缠，肆意任心，曾无觉悟，阴罪阳过，日积月深，背道违真，顺邪弃正，举心运念，动结愆尤，遂使命过之后，身落三途，不得解脱。若非今日遇是法筵，何由出离？
　　右《妙音开度章》并已详校，略无舛误。惟是旧本，《妙音》一章，系在移接天人之后。臣伏见玉帝分现之后，六起闻香解脱，承光觉悟，各了宿缘。於是玉帝乃出妙音，再垂重训，以坚修进，然后移接天人，同现元始。旧本以上真降传下仙，纪录次序颇紊。臣今辄行迁证，庶获贯穿。臣谨言曰：臣尝闻之经曰，生我者神，杀我者心。故尝详味妙义，然后知心之为用，其为害与利、不可胜言也。夫人生之初，特神之寓，未尝有是心也。迨夫四大混合，神凝为心，心以神寓，即为离本矣。心为离本，而心又生念，一念既着，则百为以生。百为既生，则万罪万善，於是发萌矣。是以斯念之起，适於善者，则功德以成；适於恶者，则罪恶以就。此无他，一心之生故也。今观六趣之坠，初非系於别法之导指，特在举心运念之不纯，故愆尤之结，以至於三途久堕，不获超离。若夫三业之萦，六尘之染，初非离於一心之生、一念之起也。玉帝诞敷弘恩，接度诸趣，深恐诸趣承恩超离，根念未固，不能进修，特出妙音，为明沈沦之自，俾六趣灼识大本，不复迷沈。是皆慈意恢洪，故屑屑不厌也。俗世人民，当即帝之妙音，坚持禁戒，勿俾干犯，则升天证果，不啻反掌。如或慢忽自纵，有拂妙音之戒，则沈落苦海，将犹立板而走丸，不可复反也。毋谓帝恩之渥常可得之。臣良谨言。
　　尔时诸天化身上帝□即以神通，不动其所，接移天人，皆令得至清微天宫玉清圣境元始会下，是诸等众，不觉不知。是时天尊众会，见是十方玉帝化身普皆来集，天尊会前，如无边明镜，照诸影像，互相容入。时诸大众，稽首瞻仰。上帝化身，圣中最雄，增长清信，益加志乐，心无退转，起大坚固。时诸天人，迩得生天，忽睹天尊胜会道场，清净第一，无为功德之所庄严，踊跃欢喜，一时作礼，叹未曾有。294
　　右《移接天人章》，并已参校，略无舛误。臣谨言曰：法性平等，广大无量，增之不益，削之不欠，近之不迩，远之不遐。曰圣曰真，曰天曰人，初未尝有异也。奈何众生具体，离本去原，毫厘一差，千里之谬。是以崇卑顿异，凡圣迥殊，彼此相窥，亿万有间。今玉帝覃恩，度移苦趣，皆俾超升，虽妙音之出，为明罪本，既详且尽，然犹虑诸趣未体法性之妙，故现异境，示以法性无碍之实。故不动其所，移接天人，俾至元始会下。自诸天而观，则元始之会远在极尊之域，自元始会下而观，则诸天之境亦远在至卑之地。今玉帝不动其所，俾诸天元始之境，如指掌中，瞭然在目。岂非法性妙用，天人一理，崇卑一致哉。修学之士宜即《移接》一章，参味玄奥，则性中天地、心内圣凡，和会混融，广博无碍。是不特下仙修证之比也。道不负人，宜加勤焉。臣良谨言。
　　尔时十方诸化玉皇□俱复一体，从法席起，向北长跪。天尊言曰：往昔去世，有国名号光严妙乐，其国王者名曰净德。时王有后，名宝月光。其王无嗣。帝□因一日作是思惟：我今将老，而无太子，身或崩灭□，社稷九庙，委付何人？作是念已，即便敕下诏诸道众於诸宫殿，依诸科教，悬诸旛盖，清净严洁，广陈供养，六时行道，徧祷真圣。已经半载，不退初心。忽夜宝月光皇后梦太上道君与诸至真，金姿玉质，清净之俦，驾五色龙舆，拥耀景旌，荫明霞盖，是时太上道君安坐龙舆，抱一婴儿，身诸毛孔放百亿光，照诸宫殿，作百宝色，幢节前导，浮空而来。是时皇后心生欢喜，恭敬接礼，长跪道前，白道君言：今王无嗣，愿乞此子为社稷主。伏愿慈悲，哀愍听许。尔时道君答皇后言：愿特赐汝。是时皇后礼谢道君，而乃收之。皇后收已，便从梦归，觉而有孕。怀胎一年，于丙午岁正月九日午时诞于王宫。当生之时，身宝光焰，充满王国，色相妙好，观者无厌。幼而敏慧，长而慈善□，于其国中所有库藏、一切财宝，尽将散施穷乏困苦、鳏寡孤独、无所依估、饥馑癃残一切众生，仁爱和逊，歌谣有道，化及遐方，天下仰从，归仁太子，父王加庆。当尔之后，王忽告崩，太子治政，俯念浮生，告敕大臣，嗣位有道。遂舍其国，於普明香严山中修道，功成超度。过是劫已，历八百劫，身常舍其国，为群生故，割爱学道。於此后经八百劫，行药治病，拯救众生，令其安乐。此劫尽已，又历八百劫，广行方便，启诸道藏，演说灵章，恢宣正化，敷扬神功，助国救人，自幽及显。过此已后，再历八百劫，亡身损命，行忍辱故，舍己血肉。如是修行三千二百劫，始证金仙，号曰清净自然觉王如来，教诸菩萨顿悟大乘正宗，渐入虚无妙道。如是修行，又经亿劫，始证玉帝。说是语已，法筵清众异口同声，叹未曾有。
　　右《化生本行章》，并已参校，略无舛误。臣谨言曰：无上大因缘、大功德，自无始以来，未有如玉帝化生一事也。天尊为是因缘功德，特建微妙道场，显示三界。是以先俾玉帝放光，现大神化，然后敷宣秘密，详述化生本行。故玉帝於移接天人之后，自分而合，返本还元，现无上道身，上朝元始，朝谒之时，初未尝出一语以白天尊也。天尊玉帝，心光混融，非一非二。故玉帝北向，跪奉朝仪，而金口妙言，即宣本行。自今观之，以帝身而分现诸天，即真一应化也；以分现诸身而合为一体，即真一不动也。天尊建微妙道场，是欲宣演大因缘功德也。金口宣演化生本行，是欲俾三界万生知玉帝因缘功德之大而仿效进修也。真一不二法门，即此是也；清净解脱之道，亦此是也。含生宜现玉帝化生修累之事，而勉建无上之玄功，则功德巍巍也。又观玉帝自一而分，自分而一，则可以造真一不二之门而成无上道也。傥能不惮辛苦，自一时以至於四时，自一年以至於百年，自一生以至於多生，自一劫以至於亿劫，坚勤不退，则凡身浊质，离垢成真，大弥罗天当为汝铺张分位，俾汝登证也。列侍三境，进事玉帝，又奚难矣哉。含生及修行之士，宜谛思之。臣良谨言。
　　尔时众中有一玉女，名曰夜光，从座而起，严整衣冠，从容雅步，长跪道前，白天尊言：臣宿昔何幸，仰侍御前，亲奉供养，已经亿劫。三清境界，金阙玉京，寂淡逍遥，快乐自在，嬉游圣域，餐听法音，未曾见此希有之事。不审向来光内所现十方诸天变现圣境皆有上帝应化法身□，天真大圣、妙行真人、灵妃玉女以侍卫，是诸玉女，相貌端严，形体殊妙，无与等者。复蒙上帝神通移接，今皆普集在清微天，未审今此玉女以何因缘，得证如是无上色身？思惟圣慈，示以未悟。
　　尔时天尊谓夜光玉女言：汝固初入圣流，虽有智慧，未能明了。此诸玉女，乃自往昔无量劫中，修诸妙行，具解脱门，同清净信，同净净解，同清净念，同清净行，同清净身，同清净心，同清净意，同清净果，同清净报，同大慈心，同大悲心，覆护众生，如母抚念，爱於赤子，奉戒专一，冥心大道，清斋弘誓，千万劫中尊奉玉帝。此诸玉女，非实是女，皆天至真，为度拿生，现玉女身。是故身色、神通、智慧，隐显变化，与帝同焉。尔时夜光闻是说已，心得开悟，稽首欢喜，默然复位。
　　右《玉女妙行章》，并已参校，略无舛误。臣谨言曰：诊云，人不知身为圣，马不知身为龙。诚哉，是言也。夫玉女之身，纯阴之质也。纯阴近乎浊，宜乎进修之难於清净也。今玉女以其修诸妙行，遂能具解脱门。夫所谓具云者，无所不解脱也。然原其所以具解脱门之自，则始於修诸妙行，而妙行之修，又根本於大慈大悲之心，与夫所信所解，曰念曰行，曰身曰心，曰意，并由清净，故其果其报，莫不清净，以至於解脱之具焉。吁，玉女阴浊之身，能慈悲清净，修诸妙行，而能至於解脱，仰侍玉帝，且又身色、神通、智慧，隐显变化，与帝一同，甚而至於俾六道苦趣，闻其身香，而亦臻解脱，则妙行之修，其功德果报，一何崇大广博也哉。斯世之人，凡受中禀气，皆自元始，初未尝异於玉女也。苟能修诸妙行，俾与玉女不异，则后之起证，又焉与玉女异哉？含生宜黾勉，仿此而修之。若夫前章言玉帝为十方之众演说清净解脱之道，即此是也。玉帝有不言之言，并宜思之。臣良谨言。
　　尔时高虚清明天主与诸天眷属驭八景鸾舆，荫□九光宝盖，奏玄歌妙乐，咏无量洞章，散天宝花，喷天真香，飞步游空，来诣道前。承天尊上帝□威神之力，是诸宝花即於空中化一宝盖，荫覆大众，无不周徧。是时高虚清明天主见此希有，稽首长跪，白天尊上帝言：贱臣懈怠，后会法筵。今日吉庆，兴此法桥，幽显凡圣，普沾圣泽，放大光明，现希有相，上照诸天、四梵六欲一切乐土，诸真圣众睹此光明？皆悉云集，下照十方无极世界，同玄都境，近接九天，灵风奏乐，宫商相和，激朗云庭，皆成洞章。一切众生，咸臻道化。酆都铁围、长夜九幽、一切地狱受苦众生，尽承光力，皆生诸天，得受快乐。令臣所散天宝奇花，旋结成盖，徧覆大众，尽乃□斯光威神之力。臣等千劫良因，九天运会，皇道荡荡，正法兴隆，今日大吉，咸仰玄功。是时高虚清明天主以偈赞上帝曰□：
　　金阙玄穹祖，高上玉皇尊。妙相冠诸天，慈光烛三界。
　　真圣妙道师，天人依仗师。大乘垂法语，真一指迷徒。
　　功德若虚空，赞扬无穷尽。
　　是穹苍主浩劫之尊，妙见妙知，无等无伦，湛寂真净，杳亡杳存，上圣上灵，大神通，光明藏，大丈夫，开化人天，教道无穷，大慈大悲，流焕法轮，为度群生，是号玉皇。穹苍真老，妙圆清净，智慧辩才，至道至尊，开度众生，故演□是光。
　　右《天主赞仰章》，并已参校，略无舛误。臣谨言曰：玉帝功德之大，言辞不可赞也，譬喻不可尽也。虽以尘沙界中无量天人，身具万舌，美之赞之，皆不可穷，况以一人之舌赞美之哉。今高虚清明天主以偈赞叹，是盖恐三界万生，犹有未知玉帝之功德者也。模仿阴阳之真形，绘画日月之神光，虽良工决不可以用其巧，矧帝之功德崇大广博，容可言扬哉。虽然，天主之偈美则美矣，至则至矣，虽犹未足以形容帝德之万一矣，然天主之意，盖欲托此而启金口无尽之言。故偈颂称赞，不辞缕复。天尊察知其诚，故於后章继有圣训云。臣良谨言。
　　尔时高虚清明天主说偈赞叹已，天尊普告四众云：是帝身即道身也，非常体也。是无量功德之身，是清净自然之身，是神明坚固不坏真空无上法身。威灵恢廓，名声周徧，无幽不开，神奇堂堂，难可称焉。是帝非有为功德之所熏修，而帝昔虽下生人间，多劫行化，示大神通而身清净，未尝不在金阙分身变化，应现随方，利济群生，超升道岸，普垂教法，开悟后人，依按奉行，登真成道。以斯功德之所庄严，是故光明常充诸天，神智妙达，莫可度量。是身光明，皆具妙号，所谓大神通光，大慈悲光，大喜舍光，大忍辱光，大平等光，大柔和光，大自在光，大利益光，大如意光，大智慧光，大吉祥光，大解脱光，大归依光，大功德光，大圆满光，大无碍光，无能胜光。是故汝等欲见是帝，乃不可得者，缘以汝等尚於身口不舍结习，烦恼行业，由是障故，不能得睹是帝慈颜。吾今为汝时会众等，宣示断障之法，汝等大众，各宜奉行。时诸大众不胜喜跃，各于至尊几前，稽首作礼，俱欲愿闻。 
　　天尊言曰：断障之法，当生大悲，无起疑惑，无起贪嗔，无起淫欲，无起嫉妬，无起杀害，无起凡情，无起凡思，无起贪妬，无起声色，无起是非，无起憎爱，无起分别，无起高慢，无起执着，凝神澄虑，万神调伏，心若太虚，内外贞白，无所不容，无所不纳，无令外邪乱其至道，牵失真宗，败其灵根，盗其至宝，致尔万劫永堕凡流，透入俗网，万魔来攻，百千万劫，不闻妙法，鬼神执诛，从生入死。是故汝等应当志心，善护真宗，无令丧失。如前所说，如是诸障，汝等各各当除断之，身得清净，超度诸难，是名道宝，持法楝梁。更当修奉是此经典，如近是帝，生尊重心，着想尊容，称扬名号，然后汝等得睹慈颜，咸蒙护度，普闻妙法，亲奉供养，永无流转。是时四众闻已欢喜，叹未曾有。
　　右《垂教断阵章》，并已参校，略无舛误。臣谨言曰：经者，径也，修行之路也。凡人奉经，有二法门：一曰口诵，一曰心持。口诵者，谓以口业称扬也；心持者，谓以意业遵行也。口诵者当以心持为本，心持者当以口诵为先，心口相资，功德乃就。举一废一，功德不成。故经中合言诵持也。诵而不持，是言譊饶而心无益也；持而不诵，是心虽动而意不达也。是必二者并举，事乃成焉。此诵持之说也。若夫诵持玉帝之经，是当遵行帝之功德，仿慕帝之修证而后可也。遵行仿慕，有五法门：一曰尊重景慕，二曰忏断障业，三曰积功利济，四曰含容明通，五曰真一变化。所谓尊重景慕者，经中所谓着想尊容，造帝形像，称扬名号，诵念经训是也。所谓忏断障业者，经中所谓断障之法，备载诸说是也。积功利济者，经中所谓分身变化，利济人间，敷扬教法等是也。含容明通者，经中所谓心若太虚，无所不容，无所不纳，慈悲方便是也。真一变化者，经中所谓而身清净，常在金阙应现随方是也。人能按是五门勤而行之，当证大弥罗天神仙之位。行之三年，万神敬仰，群魔束形；行之十年，十方奉事，神升玉清；行之二纪，功满德就，身腾玉清，既登玉清，乃证三身。三身者，经中所谓无量功德之身，清净自然之身，神明坚固不坏真空无上法身也。修学之士，诵经之人，宜味吾言而行之。如口诵是经，身犯诸戒，经中妙音及断障之法也，则《报应神验品》中具载其报。学士诵人宜畏之敬之。臣良谨言。
　　高上玉皇本行集经卷上竟
　　□『道言』，白文本作『尔时』。
　　□『于是』，白文本作『于时』。
　　□『认』，白文本作『咏』。
　　□『辽』，白文本作『遥』。
　　□『舍生』，疑为『含生』之讹。
　　□『众生』，白文本作『苦魂』。
　　□『诸天化身上帝』，白文本作『诸天化身玉帝』，是。张校本多改『玉帝』 为『上帝』。
　　□『玉皇』，白文本作『玉帝』。
　　□『帝』，白文本作『尝』，是。
　　□『崩灭』，白文本作『崩殁』，是。
　　□『慈善』，白文本作『慈仁』。
　　□ 『上帝应化法身』，白文本作『玉帝应化法身』。以下『上帝神通移接』   同。
　　□原无『荫』字。兹据白文本补。，
　　□『天尊上帝』，白文本作『天尊玉帝』，是。下同。
　　□『尽乃』，白文本作『尽承』，是。
　　□原作『以赞上帝日』。白文本作『玉帝』；『赞』 之前有『偈』 字，兹据补。
　　□『演』，白文本作『放』，是。
　　卷中　太上大光明圆满大神咒品第二 
　　尔时，天地始祖五老上帝稽首长跪，白天尊言：伏闻高上玉皇一本云天尊高上玉皇。窃见放光事专属玉皇，今略天尊二字。慈念苍生，普放神光，照烛法界，六凡四圣，普叨道荫。窃以凡夫短景，劫运将终，正道宜行，以济兆民，使修真之子有期轻举，末代烝民俱获寿考。自昔《元始洞玄灵宝赤书玉篇真文》生於元始之先、空洞之中、天地未根，日月未光，幽幽冥冥，无祖无宗，无气无象，无色无名，无形无绪，无音无声，混沌太无，灵文晻暧，乍存乍亡，二仪待之以分，太阳待之以明，灵图革运，玄象推迁，乘机应运，於是存焉。玉帝授臣灵宝秘篆、大不可思议神咒，故天地得之而分判，三景得之而发光，灵文郁秀，洞映上清，发乎始青之天，而色无定方，支势曲折，不可寻详。元始炼之於洞阳之馆，冶之於流火之庭，鲜其正文，莹发光芒，洞阳炁赤，故号赤书。灵图既焕，万帝朝真，飞空步虚，旋行上宫，烧香散花，口咏灵章。是时天降十二玄瑞，地发二十四应，上庆九天之灵奥，赞三天之宝明。神风既鼓，皇道咸畅。元始登命，太真按笔，玉妃拂筵，铸金为简，刻书玉篇，五老掌箓，秘於九天灵都之馆。玉女典香，太华执巾，玉童侍卫，玉陛朝轩，九天上书，非鬼神所闻。故天宝之以致浮，地秘之以致安，五帝掌之以得镇，三光乘之以高明，上圣奉之以致神，高尊掌之以致真，五岳从之以得灵，天子得之以致治，国祚享之以太平。实灵文之妙德，乃天地之玄根。威灵恢廓，普加无穷，荡荡大化，为神明之宗。其量莫测，巍巍乎太空，明真有格，今当以行。是时元始革运，玄象开图，灵文郁秀，神表五方，分判天地，开化万灵。此大宗之业，可得暂披於灵韫乎？今皇道敷畅，泽被十方，仰观劫运，真风宜行。臣私心实欲使灵荫八遐，风洒兰林，寒条仰希华阳之繁，朽骸蒙受灵奥之津。仰对元慈，下伸丹恳，惟愿哀悯，抚念苍生，不审《灵宝玉篇真文》可得见授，下教於未闻者乎？
　　於是元始天尊抚几高抗，凝真遐想，观时已至，普谓时会一切真圣，论定阴阳，推数劫会，移校河源，检录天度，选择种人，指拈太无，啸朗九玄，永#1无开听於陈辞，有若闭碍求真之路。是时五老上帝启问不已，良久，元始天尊乃垂盻眦之容，慨尔叹曰：惟乎深哉。子今所扣，岂不远乎？此元始灵宝之玄根，空洞自然之真文，生天立地，开化神明，施镇五岳，安国康民。灵宝玄妙，为万物之尊，天发玄瑞，灵应自然。今三天盩运，六天道行，杂法开化，当有三万六千种道以择来者之心。此法运讫，三龙之后，庚子之年，杂气普消，诸天庆会，吾真道乃行。今且可相付，当录於上馆，未得行於下世。玄科有禁，不得便传。子可诣灵都紫微上宫，听#2天音於金格，取俯仰於神王。然后当使得备天文以总御元始之天也。於是五老上帝与诸真圣，清香执戒，徘徊云路，啸命十天，上诣上清太玄玉都寒灵丹殿．紫微上宫，受俯仰之格，乃知天真贵重，难可即闻。还乃更诣元始天尊，谘以禁戒之仪，逊谢不逮。是时天尊慈颜愍喻，灵关廓开，登命五老上帝开洞阳玉绾，披九光八色之韫云锦之囊，出《元始灵宝赤书玉篇真文》金书玉篆、微妙秘密运御乾坤大光明圆满大神咒玉章，以付五老上帝及诸真圣，使依玄科，按法以传。
　　臣谨言曰：臣窃见五太未兆之初，二气未始判也，万类未始形也。恭惟元始上帝，凝道炁於混茫，列真书於杳汉神风交扇，二气乃分。二气既分，万类乃兆。然后降已凝之道炁，锡已列之真书，寓为河洛之文，以立人道，以治三才。已凝之道炁，已列之真书，即今世间所谓真文灵符者是也。然真文之大者，以之判天地，以之运阴阳，山河之流峙，人物之生成，皆真文之所为也。是乃造化之机缄，天地之神用，兹未始传於下世也。惟度人弭灾制魔之篆，今见於世焉。即《神咒品》中诸品咒文是也。但经之行世，传於上真，受於下仙，传之者非一真，受之者非一人，故语言之详略，意义之精粗，问有可得而议者焉。如《神咒品》启关之文，或详或略，或言有未伦，或意有弗贯，世之诵者，每每致疑。臣仰奉玉音，缪职参校，欲行裁益，深自忧虞，盖恐裁益之文既行，而世间念诵之疑转炽。辄从旧本，略证乖论，其他意义之失贯，辞语之未伦，俱不敢议。惟世间之经，其略者恐包括之未尽，其详者颇终始之周密。敢洁详者一本为正，俾人世即此而诵持焉。臣良谨言。
　　是时东方安宝华林青灵始老苍帝所受神咒诰命：
　　东方九炁，始皇青天，碧霞郁垒，中有老人，总校图箓，摄炁举仙。
　　右篆是前二十四字青帝秘文，书于九天元台，主召九天上帝，校神仙图箓。
　　岁星辅肝，角亢镇真。氐房心尾，四景回旋。
　　箕主七辰，正斗明轮。承炁捕非，扫除灾群。
　　右篆是前三十二字秘文，书于紫微宫东华殿，主召星官，正天分度。
　　东山神咒，摄召九天。赤书符命，制会酆山。
　　束魔送鬼，所诛无蠲。悉诣木宫，敢有稽延。
　　右篆是前三十二字秘文，书于东华玄灵之馆，主摄鬼魔，正九天炁。
　　下制东河，溟海水神。大劫洪灾，蛟龙负身。
　　水府开道，通径百千。上帝赤文，风火无间。
　　右篆是前三十二字秘文，书于九天东北玉阙丹台，主摄东海水帝，大劫洪灾，召蛟龙及水神事。欲免水灾，用黄书此字於青纸上，别咒投水中，解难也。
　　右《东方九炁灵宝玉篇真文》合一百二十字，皆太上无上大光明圆满大神咒、空洞自然之书，一名《生神宝真洞玄章》，一名《东山神咒》，一名《青帝八威策文》。
　　东方青帝符
　　灵宝九炁天文，化生赤帝炁，三天九真太空尊神。
　　右少阳之炁，化生太阳三炁，丹天，主小劫巳、大劫午，运周，赤帝行佩此文，得度其灾。符文如前，当依此，以朱笔书于青缯九寸上。
　　东方安宝华林青灵始老苍帝符命
　　日月以定，山林以开，三天大庆，群真徘徊。
　　右元阳之炁，生九炁青天宝，东方青帝治，九九八十一周，则九天之炁交为大劫，更始，佩此文，则与运推移，得度洪灾。当以青笔书文白缯上。
　　元始青帝真符
　　召直符区更生守灵宝天文。道士吞之，灵炁镇肝，生青精宝华九叶，神为役使，通灵致神仙。直符区更生无上大真。
　　右上始天光文，出青帝真文篇，以安东方九炁之天。青帝受此文，以镇东岳，封一通，藏九灵洞室。四万劫一开。修真之子，命属东岳，青书绛缯，佩身。并本命日，朱书，向东服之九枚，直符史区更生，随符入腹，肝脏之中，九年皆生青精宝华，九重光映于形外。又当青书绛缯，内神杖次黑帝上节中，青衣玉女九人侍卫。勿致不精，当有考史。修真之子，佩服前符篆，东向叩齿九通，想青炁入肝中，生九重华光，彻映项后。书符置前，乃咒曰：
　　无上青精，九炁大灵。神光遐散，流映东青。华景郁勃，灌我身形。宫府安镇，宝魂自生。洞达八朗，飞升玉庭。前诀说别咒者，此咒是也。
　　东方安宝华林青灵始老苍帝三元符命九驾命天，龙符保真。多川灾水，不敢弥天。
　　右九炁青天下元，小阳九巳，小百六午，其年大灾，除民灵宝。青帝出下元符命，下东岳，保存万物，安国康民，制九炁青天分度，以度学者之身。青书白缯。
　　中山神咒，易为神臣。度人命籍，万灾不缠。
　　右中元，太阳九申、大百六酉，其年禾稼俱衰。青帝出中元符，下东岳，荫育万物，制天分度，以度种人大灾。青书白缯。
　　西山上王，命为保真。一人有道，位事九真。
　　右上元，大劫交周，天地改易，金玉山海，人民鸟兽，一时灭尽，天地溟津，无复光明。青帝出上元符下东岳，保存万物，制九天炁，以度学者。其三元符命，保固青天元始之炁，佩之皆得始分之中。其此文九千年一出。东岳青帝云：大劫交周，当刻书金札，以佩身。青书白缯。
　　右玉皇诰命，以锡东方安宝华林青灵始老苍帝九炁天君，令统御东方诸天诸地、日月星宿、名山灵洞、水府泉宫上圣高尊、真仙圣众、一切威灵，符命所临，如诰奉行。
　　南方梵宝昌阳丹灵真老赤帝所受神咒诰命：
　　南方丹天，赤帝玉堂。中有大神，号曰赤皇。
　　上炎流烟，三炁勃光。神仙受命，应会太阳。
　　右篆是前三十二字赤帝秘文，书于九天洞阳之馆，主召九天神仙图箓金名。
　　荧惑辅心，井鬼守房。柳星张翼，亢御四乡。
　　轸总七宿，回转天常。召运促会，正道驿行。
　　右篆是前三十二字秘文，书于三炁丹台，主召星官，明度数，正天分。
　　赤文命灵，北摄酆山。束送魔宗，斩灭邪根。
　　符教所讨，明列罪原。南山神咒，威伏八方。
　　群妖灭爽，万弒摧亡。
　　右篆是前四十字秘文，书于西南阳正玉阙，主制北酆，正鬼炁。
　　南海水帝，太伯龙王。神咒流行，普扫不祥。洪水飞灾，止蛟召龙。开除水径，千道万通。敢有干弒，摄送火宫。赤书所告，莫有不从。
　　右篆是前四十八字秘文，书于西南阳正西阙，主摄南海水帝，大运交期，洪水四出，召蛟龙及水神事。
　　右《南方三炁灵宝玉篇真文》，合一百五十二字，皆太上无上大光明圆满大神咒空洞自然之书，一名《南云通天宝灵矜》，一名（九天无上之上咒），一名
　　《赤帝八威策文》。
　　南方赤帝符
　　灵宝三炁天文，化生黄帝炁，王事司斗，正屯尸身。
　　太阳之炁，化生中央一炁，黄天，主小劫丑未、大劫辰戌九天炁交，黄帝行佩此文，防阳九之灾。符如前文，当以黄笔书于绛缯三寸之上。
　　南方梵宝昌阳丹灵真老赤帝符命
　　玉音吐炁，素奏以御。保命定仙，玉历定封。
　　右洞阳之炁，生三炁丹天宝，南方赤帝治，九九运周，阳炁激，大劫终，佩此文，度灾横，见太平。以丹笔书之。
　　元始赤帝真符
　　召直符昌中守灵宝天文。道士吞之，灵炁镇心，生丹精宝华三叶，神为役使，通灵致神仙。直符昌中止道统御。
　　右上阳明文，出赤帝真文篇，以安南方三炁之天。赤帝受此文，以镇南岳，封一通南霍山阿，四万劫一开。道士命属南岳，赤书黄缯，佩身，并本命日朱书，向南服之三枚，直符祝昌中随符入腹，心府之中，三年皆生赤精宝华，三重光映于形外。又当赤书黄缯，内神杖次青帝下节中，太丹玉女三人侍卫。勿致不精，当有考吏。修真之子佩服前符篆，南向叩齿三通，想赤炁入心中，生三重华光，彻映胸后，书符置前，咒曰：
　　丹华流映，宝芝生光。神精彻幽，散灵八方。直符摄炁，啸命朱童。三精敷焕，注我绛官。赤神安镇，五香溢充。洞映形外，表裹发光。身生水火，独步飞行。前诀说别咒者，此咒是也。
　　南方梵宝昌阳丹灵真老赤帝三元符命正一命人，长生上天。
　　右三炁丹天下元，小阳九辰戌、小百六丑未，其年土中生火，万物自死，灵宝赤帝出下元符，下南岳，保存万物，安国康民，制三炁丹天分度，以度学者之身。赤书黑缯，万川洪流符吏，水母竭焉。
　　右中元，大阳九亥、大百六子，其年火灭水出，赤帝出中元符，下南岳，度兆民灾，制天分度，消灭水火之厄。赤书黑缯，日月力出王平山东，火灾不起，人民臣。
　　右上元，大劫交周，天地改易，金玉山海，人民鸟兽，一时灭尽，天地溟涬，无复光明。赤帝出上元符，下南岳，保度万物，制九天炁，以度学者。其三元符命保固丹天元始之炁，佩之，皆得始分之中。其此文九千年一出。南岳赤帝云：大劫交周，当刻书金札，以佩身，赤书黑缯。
　　右玉皇诰命，以锡南方梵宝昌阳丹灵真老赤帝三炁天君，令统御南方诸天诸地、日月星宿、名山灵洞、水府泉宫上圣高尊、真仙圣众、一切威灵。符命所临，如诰奉行。
　　中央玉宝元灵元老黄帝所受神咒诰命：
　　中央总灵，黄上天元。始生五老，中皇高尊。
　　摄炁监真，总领群仙。典录玄图，宿简玉文。
　　催运上炁，普告万神。
　　右篆是前四十字，黄帝秘文，书于太玄玉宝玄台，主召神仙，玉简宿名，总归仙器。
　　镇星辅脾，回度北元。□□主非，截邪斩奸。□□□□，扫秽除氛。□正玄斗，明度天关。九天符命，金马驿传。
　　右篆是前四十字秘文，书于玄都玉台，主摄星官，正天度数。
　　敕摄北帝，遏塞鬼门。翦除不祥，莫有当前。。
　　右篆是前十六字秘文，书于玄都玉台，主摄北帝，正天炁，检鬼精。
　　中山神咒，召龙上云。制会黄河，九水河源。
　　不得怠纵，善恶悉分。千妖万奸，上对帝君。
　　莫有干试，太阳激焚。赤书玉字，宣告普闻。
　　右篆是前四十八字秘文，书于玄都玉台四壁，以摄中海水帝，四泉之水，洪灾涌溢之数，主召水神，止蛟龙事。
　　右《中央一炁灵宝玉篇真文》，合一百四十四字，皆太上无上大光明圆满大神咒、空洞自然之书，一名《宝劫洞清九天灵书》，一名《黄天大神咒》，一名《黄帝八威策文》。
　　中央黄帝符
　　灵宝一炁天文，化生白帝炁，山阳之日，正斗屯乙，有物兮申为上仙元。
　　右元一之炁，化生少阴之炁，素天，主小劫申、大劫酉，大运交会，洪灾扫天，白帝行佩此文，得过大阳九。符如前式，当以白笔书文于黄缯三寸上。
　　中央高皇玉宝元灵元老黄帝符命
　　总召天地，九天以制。同系王炁，上帝遥观。
　　右元高皇之炁，生元一炁黄天宝。中央黄帝治，九九运终，阳炁激阴，炁勃大灾，涌水弥天，扫秽，佩此符，得度天灾，见太平君。黄笔书之。
　　元始黄帝真符
　　召四方直符守灵宝天文，保中央。道士吞之，灵炁镇脾，生黄精宝华十二叶。神为役使，通灵致神仙，直符中非三天灵文。
　　右总灵文，出黄帝真文篇，以安中央之天，黄帝受此文，以镇中岳，封一通嵩山灵洞之中，四万劫一开。道士命属中岳，黄书白缯，佩身，并本命日朱书，向王方服之十二枚，直符司中非随符入肠，脾府之中十二年，皆生黄精宝华，十二重光映于形外。又当黄书白缯，内神杖次赤帝下节中，黄素玉女十二人侍卫。勿致不精，当有考史。修真之子佩服前符篆，向王方叩齿十二通，思黄炁入脾之中，生十二重华光，映一身，后书符置前，咒曰：
　　总元高灵，回神四乡。黄上散华，五帝交芳。流精散漫，十二重光。混合我形，万神相迎。安镇黄脾，养气中方。保龄度劫，永镇无穷。
　　前诀说别咒者，此是也。
　　中央高皇玉宝元灵元老黄帝三元符命天徊月移，劫运无衰。
　　右一炁黄天，下元，小阳九申、小百六酉，其年雾障迷天，不分昼夜，灵宝黄帝出下元符，下中岳，保存万物，安国康民，制一炁黄天分度，保度学者之身。黄书青缯。丁言匀有命，勿句存玃为无育，见乾坤。
　　右中元，大阳九寅、大百六申，其年山川俱坏，黄帝出中元符，下中岳，度种民，制天分度，固地炁，禳灾厄。黄书青缯，出阳入阴，坏山川，九土欲崩，符不听颓。
　　右上元，大劫交周，天地改易，金玉山海，人民鸟兽，一时灭尽，天地溟涬，无复光明。黄帝出上元符，下中岳，保度万物，制九天炁，以度学者。其三元符命保固中央黄天元始之炁，佩之，皆得始分之中。其此文九千年一出，中岳黄帝云：大劫交周，当刻书金札，以佩身。黄书青缯。
　　右玉皇诰命，以锡中央宝劫洞清玉宝元灵元老黄帝一炁天君，令统御中央皇天后土、日月星宿、名山灵洞、水府泉宫、上圣高尊、真仙圣众、一切威灵，符命所临，如诰奉行。
　　西方七宝金门皓灵皇老白帝所受神咒诰命：
　　西方素天，白帝七门。金灵皓映，太华流氛。
　　白石峨峨，七气氤氲。上有始生，皇老大神。
　　总领肺气，主校九天。检定图箓，制召上仙。
　　右篆是前四十八字白帝秘文，书于九天素灵宫北轩之上，主召仙气，举仙道也。
　　太白检肺，奎娄守魂。胃昴毕觜，主制七关。参总斗魁，受符北元。
　　右篆是前二十四字秘文，书于金阙玄窗，主摄白帝星官，正明天度。
　　赤书玉字，九天正文。摄召万炁，普归帝君。
　　右篆是前十六字秘文，书于九天金阙三图之馆，以摄六天鬼炁。
　　西山神咒，八威七传。符水上龙，召山送云。在所校录，同到帝门。辅卫上真，斩灭邪源。若有不祥，截以金关。赤书符命，风火驿传。
　　右篆是前四十八字秘文，书于九天金阙三图之馆，主摄西海水帝，制水中万怪、恶毒之精，召云龙，以防水旱之灾也。
　　右《西方七炁灵宝玉篇真文》，合一百三十六字，皆太上无上大光明圆满大神咒、空洞自然之书，一名《金真宝明洞微篇》，一名《西山神咒》，一名《白帝八威召龙文》。
　　西方白帝符
　　灵宝七炁天文，化生黑帝炁。上止五道，乙勿人回游兆子三天门。
　　右少阴之炁，化生太阴五炁，玄天，主小劫申、太劫酉，阳炁极百六乘九，黑帝行佩此文，度甲申大水洪灾。符如前式，当以黑笔书于白缯七寸上，佩身。
　　西方七宝金门皓灵皇老帝君符命
　　策驾五老，西盻九都。亿劫同会，明定九河。
　　右元阴之炁，生七炁素天宝，西方白帝治，九九数，阴炁涌，阳炁否，九天炁交为太阳九之炁。佩此文，其时则晏，鸿毛而高翔，观洪波於天际。当白笔书其文。
　　元始白帝真符
　　召直符吏曲正，守灵宝天文。道士吞之，灵炁镇肺，生白精宝华七叶，神为役使，通灵致神仙，直符曲正洪灾度人。
　　右光天灵文，出白帝真文篇，以安西方七炁之天，白帝受此文，以镇西岳，封一通於金穴九掖洞中，四万劫一开。道士命属西岳，白书黑缯，佩身，本命日朱书，向西服之七枚，直符吏辱曲正随符入腹，肺府之中，七年皆生白精宝华，七重光映于形外。又当白书黑缯，内神杖次黄帝下节中。太素玉女七人侍卫。勿致不精，当有考吏。修真之子佩服前符篆，向西叩齿七通，想白炁入肺之中，生七重华光，映丹田，后书符置前而咒曰：
　　金灵七炁，素带流分。金精童子，首建元巾。带符摄炁，万神会门。宝光奕奕，照我命根。安镇肺华，万劫长存。前诀说别咒者，此是也。
　　西方七宝金门皓灵皇老帝君三元符命西山注鬼，焕乎九天。丑力难逼，斩以金关。
　　右七炁素天，下元，小阳九亥、小百六子，其年人民万物，被水漂荡，灵宝白帝出下元符，下西岳，保存万物，安国康民，制七炁素天分度，以度学者之身。白书赤缯。日为正王阳生三，斩杀万魔云龙间。
　　右中元，大阳九巳、大百六午，其年兵革四兴，白帝出中元符，下西岳，度兆民，制天分度，除灭兵戈之厄。白书赤缯，上盈事已，人身三道在一，一保人身。
　　右上元，大劫交周，天地改易，金玉山海，人民鸟兽，一时灭尽，天地溟涬，无复光明。白帝出上元符，下西岳，保存种民，制九天炁，以度学者。其三元符命，保固西方素天元始之炁，佩之，皆得始分之中。其文九千年一出。西岳白帝云：大劫交周，当刻书金札以佩身。
　　右玉皇诰命，以锡西方七宝金门皓灵皇老白帝七炁天君，令统御西方诸天诸地、日月星宿、名山灵洞、水府泉宫上圣高尊、真仙圣众、一切威灵。符命所临，如诰奉行。
　　北方洞阴朔单郁绝五灵玄老黑帝所授神咒诰命：
　　北方玄天，五炁徘徊。中有黑帝，双皇太微。
　　总领符命，仙炼八威。青裙羽欘，龙文凤衣。
　　上帝所举，制到玉阶。
　　右篆是前四十字黑帝秘文，书于郁单无量玄元紫微台北轩之内，主召诸真人神位图箓。
　　北辰辅肾，斗牛卫非。女虚危室，豁落四开。璧总七星，执凶紏非。却灾扫秽，明道轮辉。
　　右篆是前三十二字秘文，书于天心北元玄斗中，主摄北方星官，正天炁也。
　　北山神咒，激阳起雷。流铃焕落，攫天振威。北酆所部，万妖灭摧。
　　右篆是前二十四字秘文，书于北方洞阴朔单郁绝元台，主摄天魔北帝，制伏恶神万鬼事。
　　九河倾讫，鸟母群飞。蛟龙通道，水陌洞开。赤文玉书，驿龙风驰。
　　右篆是前二十四字秘文，书于洞阴朔单郁绝元台，以摄北海水帝，制水中万精，主召蛟龙，兴云致雨，以负身。一本云：兴云致雨事。
　　右《北方五炁灵宝玉篇真文》合一百二十字，皆太上无上大光明圆满大神咒、空洞自然之书，一名《本命紫微元神生真宝明文》，一名《北山神咒》，一名《黑帝八威制天文》。
　　北方黑帝符
　　灵宝五炁天文，化生青帝黑，三炁高王易迁川人司万言。
　　右太阴之炁，化生少阳九炁，青天，主小劫亥、大劫子，阴炁勃，天地周。青  帝行佩此文，度洪流大水之灾。符文如前，当以青笔书于黑缯五寸上，以佩身。
　　北方洞阴朔单郁绝五灵玄老帝君符命北斗定命，九期景散，八极明，石玄滋。
　　右洞阴之炁，生五炁玄天宝，北方黑帝治，九九交运，阴炁勃，阳炁激，九天炁交，天地大灾。佩此文，则免洪流万厉之中。以朱书文。
　　元始黑帝真符
　　召直符尹丰守灵宝天文，道士吞之，灵炁镇肾，生玄精宝华五叶，神为役使，通灵致神仙，直符尹丰开道赦鬼。
　　右通明文，出黑帝真文篇，以安北方五炁之天，黑帝受此文，以镇北岳，封一通於玄阴洞室，四万劫一开。道士命属北岳，黑书青缯，佩身，本命日朱书，向南服之五枚，直符吏尹丰随符入腹，肾府之中，五年皆生黑精宝华，五重光映于形外。又当黑书青缯，内神杖次白帝下节中。太玄玉女五人侍卫。勿致不精，当有考史。修真之子，佩服前符篆，向北叩齿五通，想黑炁入肾府之中，生五重华光，辉映背后。书符而咒曰：
　　北上太玄，五炁徘徊。宝华五重，流光焕晖。云景郁香，洞映太微。仰注我身，肾府鲜开。安镇灵宅，万神总归。身生羽服，举形自飞。前诀说别咒者，此咒是也。
　　北方洞阴朔单郁绝五灵玄老黑帝三元符命
　　上王适月命天仙，戌巳多力士，辟水源。
　　右五炁玄天，下元，小阳九寅、小百六卯，其年洪水连天，人民流散，灵宝黑帝出下元符，下北岳，保存万物，安国康民，制五炁玄天分度，以度学者身。黑书黄缯，三命正戊入力人，任日遣息无为君。
　　右中元，大阳九辰戌、大百六丑未，其年天地枯旱，海底扬尘，人民焦死，万无遗一。黑帝出中元符，下北岳，度兆民，制天分度，除灭旱荒之厄。黑书黄缯，适百百九君，有臣三千，此度己身。
　　右上元，大劫交周，天地改易，金玉山海，人民鸟兽，一时灭尽，天地溟涬，无复光明。黑帝出上元符，下北岳，保存种民，制九天炁，以度学者。其三元符命，保固北方玄天元始之炁，佩之皆得始分之中。其文九千年一出。北岳黑帝云：大劫交周，当刻书金札以佩身，黑书黄缯。
　　右玉皇诰命，以锡北方洞阴朔单郁绝五灵玄老黑帝五炁天君，令统御北方诸天诸地、日月星宿、名山灵洞、水府泉宫、上圣高尊、真仙圣众、一切威灵，符命所临，如诰奉行。
　　臣谨言曰：五老上帝分理五天，下地万生俱属统治，妙道生成之任，莫此为尊。故玉帝初劫，升以度人，弥灾制魔，《玉篇真文》畀之，以接度学仙之人，畀之禳救星辰之灾，又畀之息洪流，制魔害，无非所以厚生成之泽，使万类各得其所也。五老既奉之，以守其职矣。犹恐帝恩之未博，生灵之未遂，故於玉帝放光之后，继用启陈，挈所受之真文，以授下世。吁，帝心之慈，如此其至也。而五老能广而充之，岂非上圣之心均於仁爱也欤。前《五篇真文》，道书备载，书篆之式，施行之诀，悉详见於诸经。今兹载於《本行经》者，特正文也。盖《本行经》专主於诵念，故正文不可无，而云篆庸可略？至若一切诸符、九炁诸炁真文、三元诸符，今并略之，刊於经末。修行者各当即行之，但真篆正文之诵，尤当严谨。盖此文乃上帝诰命也。诰命之宣，万灵闻之，莫不稽首。傥轻慢苟简，视为常文，出入吻唇，姑为谈戏，则惩责之酷，当如《报应品》中之载。诵经者，宜钦奉之。臣良谨言。
　　道言：是大神咒者，元始之妙言，玉皇之真诰，上清自然之灵书，九天始生之玄札，空洞之灵章，上圣之秘语，玉晨之尊典；成天立地，开张万真，安神镇灵，生成兆民，匡御运度，保天长存；上制天机，中检五灵，下策地祇，啸命河源，运役阴阳，召神使仙。此至真之妙文，神应自然，致天高澄，令地固安，保镇五岳，万品存焉。玉帝昔授五老上帝。是时五帝跪捧其章，秘题灵都之馆，天真皇人昔书其文，掌之於上清真境太玄玉都寒灵丹殿紫微上宫，累经劫运，而其文保固天根，无有毁沦，与运推迁。是大神咒混之不浊，秽之愈清，毁之不灭，灭之极明。大有之文，天真所尊，自光#3真名，帝图刻简，昭示#4来生，斯文隐秘，不得窥闻。有得之子，保万气长存。勤行修奉，克#5致神仙。
　　臣谨言曰：《五篇玉书真文》神功妙用，莫可测量，盖得度人录仙真文而施行之，则九天众真纪名仙籍，降炁接度；得制星真文而施行之，则三光照形，列曜削厄，形神炁命，不罹殒伤；得制魔真文而施行之，则北酆畏威，万魔束首，百邪敬栗，弗敢侵馘；得制水真文而施行之，则万龙保身，水府钦畏，劫坏之日，可跨蛟虬而越九霄。吁，神功妙用，果可度量哉。但施行之诀，别有秘要，非世人皆可获此效也。惟学仙之士，当仿其诀而服行之。故经曰：有得之子，保万炁长存，勤行修奉，克致神仙。臣既职校经，不敢不举其要，以告来者。伏乞上圣垂鉴。臣良谨言。
　　#1 『永』，白文本作『念』。
　　#2 『听』，原作『视』。兹据白文本改。
　　#3 『光』，原作『无』。兹据白文本改。
　　#4原脱『昭示』二字。兹据白文本补。
　　#5 『克』原作『刻』。兹据白文本改。（下同）。
　　卷中　洞玄灵宝玉皇功德品第三
　　尔时玉虚上帝白天尊言：唯愿慈悲，愿为四众、帝释等及四梵天王、一切诸天、一切诸仙及未来一切众生持是经人说利益事。
　　尔时天尊告玉虚上帝言：快哉斯问，不亦善乎。汝以慈悲，愍念众生，故请问於我。天尊言曰：若有三界十方无量国土、及国王大臣，或兵戈并起，疫气大行，水早虫蝗，凶灾饥馑，是其国君、后妃、太子、宰辅、大臣，当发慈悲，为其黎庶徧敕国内州县镇宰，令诸道流清净严洁，于其观内设大斋醮，六时行道，为转此经。当得国土清平，五谷丰熟，黎庶安泰。
　　臣谨言曰：世有言曰，干羽不足以释围，乡饮不足以息战。此事理之当然者也。夫剽悍祸贼，始从事於干戈，寇贼奸宄，始容心於兵革，非智术有以过之，勇力有以胜之，决未可以挫其威虐也。乃今《玉帝经》中谓，干戈并起之难，当敕国内臣庶，命道流诵真经以息之，何其迂诞也哉。吁，是大不然也。夫天变上临，则地祸下作，干戈兵革，莫非自夫阴阳拂逆，缠度汨乱，乃始流灾而起乱。今观往昔之图识，则可验也。是以经中之训，俾国家值乱，则以斯而禳援，盖所以请命上天，消天变而息地祸，非谓以斯经而止乱也。若夫厉兵秣马，高城深池，宁可一日废哉？昔有庸君，识见窒昧，乃直谓释老经咒可以御敌，旋罹祸难，至贻哂诮，迄今为羞，良可叹也。今世昧夫，凡暏是经，率执此为谤毁之自，敢因校经而辩之。臣良谨言。
　　若复有人，入诸山林，遇毒恶兽，但能存想，一念真经，山神卫护，猛兽自退，终不害己。若入江入海，采宝求珍，值遇恶风，如法持念是此真经，风浪顿止，安稳达岸。若在军阵，戈戟既接，两刃相交，存心默念是此真经，是诸恶贼，悉自退散。若在牢狱，枷锁之中，净心定虑，存念真经，冤枉自伸，即得解脱。若为邪精鬼贼众苦所加，如法持念是此真经，众邪远避，自然除愈。若人为求嗣息，如法尊重，持念此经，帝敕天曹明检丹籍，九品之内，四果仙人，运应数合，降谪下生，为其作子，才辩明慧，人中尊贵。若妇人临难之月，如法持念是此真经，即得母子平安，生福德男女，人所爱敬。若为求官进职，爵录亨达，贵遇人君，如法持念是此真经，即得职务迁转，子孙荣遇，世世不绝。若人欲求资财殷富，如法奉持是此真经，即得财宝充溢，衣食自然，庆流子孙，传之万世。若人被诸恶星之所照临，困苦肺枕，如法持念是此真经，是诸恶星，返降吉祥。若人命过，应入地狱，注名恶籍，父母师长、夫妻男女，当为亡人持念真经，或安置道场，旛花供养，即得亡者鬼籍尽除，神生净土；同苦罪众，咸蒙护度，承斯胜利，皆生天上。又此经所在之处，常有十天至真大圣无极飞天神王侍卫供养，持是经人，当得自称为正一真人。是人在处，自得十方至真至圣金刚力士潜护其人，如护己身，若出若入，游行之处，百邪避路，魔鬼殄除，精灵伏藏，一切灾殃，不能侵近。是持经人命欲终时，更不见诸地狱恶相，即见天宫一切玉女持幢下迎，而生天上；如天福尽，下降人间，即得千生万生中常为帝王#6 ，令国土清平，人民乐业，兼得为王，获宿性通#7 ，遵奉大道，展转修持，至登道岸。是持经人获福如是。又若有持是经人，若雨下时起大悲心，如法吕向空念此经三卷一徧，其雨所沾，面所向方一切众生，五逆十恶、一切重罪，悉皆消灭，一切重病，便得痊愈。是诸众生，命终之后，不堕地狱，神生净土，莲花化生，何况持是经者。又若有持是经人，若行於道路，值大风起吹，是持经之人触身之尘，是尘所沾，一切众生一切恶业，悉皆灭尽，更不堕三恶道，当生天上。故知持经功德，不可思议。是持经人若在江、在河、在海，沐浴其身，是水所沾，其中众生、鱼鳖鼋鼉、一切水族，是诸众罪，悉得除灭。尽此一报之身，命过之后，更不受胎卵湿化一切等身。是持经人，口出一切语言，或善或恶，一切天魔外道闻者，皆是清净法音。是持经人，若遇诸神庙，能为其神诵咏是经，是诸鬼神得闻是经，即脱鬼趣，登真仙道，恭敬是人，如奉是帝。若人在世，不孝父母，不敬三宝，杀生偷盗，邪淫妄语，作种种极重罪业，将命终时，若有道心正信众生，于是亡者未气断时，起大悲心，于其头边念帝尊号，或一七、二七、三七、四七，乃至百徧、千徧，是其亡者生前所造诸不善业，悉得消灭，更不堕诸恶趣，神升九天，何况受持是此经者。又若复有人，自从往劫，乃至今身，轮转人天，漂沈世域，积千愆万过，在於己身，若遇是持经人影暂映其身，如为帝光之所摄受，或与同语，或闻其声，如奉帝言道语慰谕，彼人罪障，永得除灭。又若持是经人，造作长旛，书帝名号于其旛上，悬诸长竿，或是观宇，或在家庭，是旛被诸风吹，所指方面，一切众生皆沾胜利，一切恶业悉得除灭。又若有持是经人书帝名号在一切有声物上，或钟或磬，铃铎铙钹，一切道具，法事之属，或以道场，或以戏击，或被风触，是声出时，或远或近，一切众生，闻是声已，所有罪障，悉得清净。又若有持是经人，了悟生死，深入山林，修真学道，或时登临，上山顾望，目所及处，山林溪谷，含生品类，有形无形，胎卵湿化，动植飞潜，种种诸类，所有罪业，永得除灭，身心清净，命终生天，何况受持是此经者。当知是人即是道藏功德身也。
　　臣谨言曰：天尊之语，实而不虚，真而不妄。其片辞只字，曷尝若发，凡世昧者识未通真，见不诣远，或於诸经苟有少可议，则遂从而疑之，以为世无是理也。呜呼，是人也，奚不详观熟究，耽研咀味，而曲求其旨哉？《功德品》中天尊说持经之人所得功德，如所谓死而生天，天福之尽，当得千生万生中可为帝王，与夫持经之人诵经於雨下之时，涉途於风起之际，至於沐於水，观於山，现於影，能畀一切众生罪恶消除，获大功德，以为无有是理。彼盖谓帝王之福，高而无踰，非诵经之功可得而获证也。况千生万生常为帝王乎？彼又谓诵经之福及一身可也，众生极重过恶、四生积愆受报，此天宪之确，纤毫不移，使经百劫而不亡，果报犹当自受，焉可以诵经之身，一历其所而顿能解脱，且获福德也哉？斯人之语，盖知其一而未知其二也。且夫行尧之行，即尧之身，希颜之人，亦颜之徒。今有人焉於是经也，朝於斯，夕於斯，趋亦趋，步亦步，於《本行经》中诵其言，行其事，咀其华，含其英，仿十大妙行而服行之，敬断障诸戒而离远之，守之以坚，持之以诚，愈久而不渝，受挠而不变，日渐月渍，混然与玉帝之身如出於一，或陟或降，在帝左右，则彼身乃帝身也，帝身亦彼身也。身既混融，则功德之成，岂有异哉？玉帝放光，神化若是之广且大，则今兹诵经之人，所历所至，其福荫众生，亦犹帝恩、帝光之所暨及也。虽然，斯言也，天尊谓诵持斯经而纯与帝合者矣，非谓入耳出口徒曰诵念者言也，然而自入耳出口，诵念不替，充而至於与帝之合，则正一真人之自称，殆亦未可以表其德操也。学士宜思而行之。臣良谨言。
　　尔时天尊谓玉虚上帝言：今我略说，未尽其妙，若广说之，凡流邪见，疑惑不信。是经功德，穷劫难言。尔时玉虚上帝闻是说已，心生欢喜，不胜踊跃，瞻仰慈颜，稽首而作颂曰：
　　九天之上，谓之大罗。玉京金阙，云层峨峨。中有天帝，仁慈惠和。至道无敌，降伏众魔。天宝灵符，玉律金科。神仙亿万，幢旛众多。闻者罪灭，永出爱河。是号玉皇，穹苍真老，妙圆清净，智慧辩才，至道至尊，三界师，混元祖，无能胜主，四生慈父，高天上圣，大慈仁者。十号圆满，万德周身，无量度人，拔生死苦。
　　尔时玉虚上帝说是颂及十号已，是诸天众异口同音，叹未曾有。
　　臣谨言曰：事悦於心，辞溢於外。故玉虚上帝之赞，推尊称颂，极言苦谈，求有以尽玉帝之德。吁，帝德之大，其可言尽哉。臣敢以不言为称赞，庶与玉虚上帝相表里云。臣良谨言。
　　高上玉皇本行集经卷中
　　#6『帝王』，白文本作『国王』。
　　#7『兼得为王获宿性通』，白文本作『常得宿性通明』。
　　卷下　天真护持品第四
　　尔时昊天上帝闻说经法，从座而起，长跪帝前，白言玉#1帝，愿为大众及诸人天持是经人说利益事。
　　尔时玉皇尊帝兴方便意，开利益门，宣玉匮科，传灵宝法，告於昊天上帝言：汝今谛听，当为汝说受持功德，扶危拔苦，利益存亡、神妙之事。众真稽首，俱发声言：弟子臣等，今日幸闻湛然常住之法，莫不上福三界诸天，下消三涂毒害。惟愿慈悲，愍臣等故，演斯妙义。玉帝告曰：若有众生，孝养父母，恭敬三宝，竭忠於君，不杀不盗，不淫不妬，不嗔不恨，不骄不诈，奉戒持斋，冥心大道，生尊重心，诵持是经，我即敕下周流沙界，徧传十方无极世界。敕命东方东华帝君青骑、神仙兵马、无鞅数众，悉令下降，覆护受持是此经者。敕命东南搏桑大帝与其部众、神仙兵马、无鞅数众，悉令下降，覆护受持是此经者。敕命南方朱陵大帝赤骑、神仙兵马、无鞅数众，悉令下降，覆护受持是此经者。敕命西南太华元老与其部众、神仙兵马、无鞅数众，悉令下降，覆护受持是此经者。敕命西方皓灵黄老白骑、神仙兵马、无鞅数众，悉令下降，覆护受持是此经者。敕命西北皇天上帝与其部众、神仙兵马、无鞅数众，悉令下降，覆护受持是此经者。敕命北方紫微帝君黑骑、神仙兵马、无鞅数众，悉令下降，覆护受持是此经者。敕命东北冲虚天君与其部众、神仙兵马、无鞅数众，悉令下降，覆护受持是此经者。敕命中央天皇大帝昆仑苍老黄骑、神仙兵马、无鞅数众，悉令下降，覆护受持是此经者。敕命上方来和天君、名山大洞神仙兵马、无鞅数众，悉令下降，覆护受持是此经者。敕命下方一切金仙、四众八部、及诸眷属，悉令下降，覆护受持是此经者。救命十方飞天神王、飞天大神、三官四圣、曜九星、北斗南斗、东斗西斗、中斗、二十八宿、周天众星、金刚力士、神王等众，各与部众，悉令下降，覆护受持是此经者。敕命降魔力士、四天门王、五岳四渎、及余诸山、四海九江、十二河源、山林川泽、一切主者，令与眷属，覆护受持是此经者，诸险恶处令得安稳。敕命所在一切土地灵官、并沟渠等一切诸大力鬼王，皆令覆护受持是此经者，令众魔外道，悉皆慑伏，潜形遁边，高飞海外，远避他方；如是山林社稷祠庙血食之宾、一切鬼神，当自消灭；五方行病瘟疫鬼帅、诸恶鬼神、并风王水怪、孽龙妖神、土精木魅，尽自消灭，五虚六耗，梦寐乖常，野道咒诅，蛊毒之类，皆自消灭；心欲愿者，一切如意，皆得满足。是持经人，或不依科教，未能修斋，未具净戒，以能信受尊重，景慕是此经典，并同修斋、护净戒者。是人功德，坦然无碍，自在逍遥，号人中圣，德慧长新，同诸真人。
　　臣谨言曰：诵经功德，天尊已尝於前品言之矣，今昊天上帝犹以为未悉也。复於兹时，再用启请於帝前，求有以周悉之。此盖上圣慈心之切，必欲导斯人以持诵之事，而望上帝以优渥之恩也。玉帝悲愿，广大无际，故於兹时，宣示明敕，始终备至，了无纤末之遗。始於东方，而终於十方万灵，罔不毕举。是欲世之含生凡克於经效心，则在在灵只莫不协佑也。然帝敕之重，虽皆周悉，而玉敕之宣，首以尽忠、尽孝等事为始，盖叉能忠孝恭敬，不杀不盗，不淫不妬，不嗔不恨，不骄不诈，奉戒持斋，冥心大道，一一皆如帝言，则十方万灵然后护持，如帝之敕。使其未然，则虽譊譊吻颊，予未保十方万灵果悉加护也。虽然，净戒之具谓前忠孝等事也。固玉帝责望之严。然三界有生，根品有间，苟不别智愚而一，以是责之，则净戒之具，难乎其人也。帝德慈悯，仁爱洪大，故於宣敕之末，复出玉音，曰：或不依科教，未能修斋具戒，以能尊慕功德，德慧同诸真人。吁，此非玉帝之慈，不以绝法待天下，宁有此敕哉？钝根下士，宜体帝敕，先降尊重景慕之心，增而上之，以冀十方万灵之佑。然不可谓帝敕容以未能修斋具戒而安於怠慢焉。臣良谨言。
　　尔时昊天上帝闻是说已，即於帝前，乃为歌曰：
　　大哉至道，无形无名。渺渺亿劫，黄道开清。
　　神清朗耀，九魂吐精。玉虚澄辉，太霞高明。
　　玉皇开化，溥度天人。三元道养，二象摄生。
　　朽树故根，已枯使荣。蠢动蜎息，长生化形。
　　怀胎含孕，俱得生成。亡者命过，魂归三清。
　　魄受炼度，南宫飞升。今日大吉，皆得光明。
　　五帝鉴映，普告万灵。天神地祇，及诸河源。
　　五岳四渎，及诸名山。洞玄洞虚，洞空洞仙。
　　无极大圣，至真尊神。无穷无极，溥监度生。
　　恶根断绝，玄都记名。众真班列，咸听帝言。
　　经是帝敕，保诵持人。至度道岸，无使灾侵。
　　我奉帝命，一切成听。
　　尔时昊天上帝说是歌已，告大众言：此玉皇妙法语、诸圣秘密言，路绝道断，微妙难思。巍巍大范，为神明之宗，保镇国土，拔度生死。尔时昊天上帝说是语时，法筵清众咸仰道言，溥得开悟。于是天尊而说偈曰：
　　玉帝功德大，玄理极幽深。生於浩劫前，运化於古今。
　　我今说妙经，愍念诸有情。此诚极妙法，功德中功德。
　　名号最上乘，无比为第一。大光明王尊，威德圣希有。
　　能破暴恶魔，皆令心降伏。能灭极重罪，皆令得清净。
　　若人闻是经，或闻是帝名，稽首生恭敬，一切罪消灭。
　　十恶四重业，五逆害父母，信心一称名，随声尽消灭。
　　保护人天众，四相与五衰，三途极重苦，人间凡厄难。
　　凶年饥馑丧，毒药及厌魅，刑狱与冤家，军阵斗战苦。
　　山林恶道中，虎豹豺狼等，江海毒龙类，迅雷风雨雹。
　　水火及盗贼，蛊毒所中心，失志发狂乱，蛇竭毒恶虫。
　　邪魔凶怪神，伺求人便者，由持是真经，普皆自散灭。
　　恶病久沈绵，梦寐亦不安，非理欲残命，殄灭不为殃。
　　缘遇是经故，安稳得自在。所有希求愿，财宝及富贵。
　　以此经功德，如意皆称遂。神威自在仙，众德十一曜。
　　三十二天主，二十八宿王，灵妃玉女等，天神及地祇。
　　三界虚空神，江海诸龙王，水火及风神，宫殿与宅舍。
　　山林树木众，沟渠井泉神，由持是经故，一切皆拥护。
　　衣食常自然，子孙居富贵。出言人希闻，所至皆恭敬。
　　若为求男女，诵持此真经，帝诏下天曹，落籍天仙人。
　　降谪生其家，为其作男女。显贵人祟重，七祖尽升仙。
　　光大庆其门，延及父母亲。吉祥常炽盛，灾障不能侵。
　　是故我今说，大众宜谛听。慈悲度一切，皆令达上清。
　　于是天尊普告四众：凡人持念此经，受诵帝名，皆道根深重，宿有善缘。此经尊妙，普度天人。但精心恭奉，家国安宁，保命度灾，扫诸不祥。天子王侯得奉之者，致国太平，凶寇自夷，边域不争，兆民歌唱，普天兴隆。运推数周，正道当行。有得之者，天真妙重，秘之秘之。
　　臣谨言曰：玉帝之敕，其丁宁周悉，已极其至也，而昊天之赞、天尊之偈，犹至於委曲周详如此。盖上圣高真，爱人念切，以故发扬印证，不惮谆复，必欲俾众生之信奉也。帝敕若是，而天尊天帝之言又若是，则持诵之效，当决如经之所载也。臣良再出斯言，奉勉众生宜崇信之。臣良馑言。
　　#1『玉帝』原做『上帝』，兹据白文本改。
　　洞玄灵宝#1报应神验品第五
　　尔时，慈悲度厄真人、寻声救苦真人、济生度死真人、万福护身真人，俱从座起，越班而出，俱白天尊言：若诸世末凡夫，虽宿有善缘，得遇是经，被诸邪障之污，本末疑惑，不信是经功德，如是之人，见在、过去於诸地狱得何罪报？惟愿圣慈，说其报应恶趣之苦。
　　是时天尊谓四真人云：若诸世间刚强暴恶不善众生，终日竟夜，对诸道像，无恭敬心，出诽谤语，是罪当堕五无间狱。若得值遇是持经人，设诸方便，诱引劝谕，如是之人暂灭恶心，信向是经，彼人罪业净尽无余。又若有邪见愚执恶人，睹持是经，生诸恶逆，偏眼邪视，乃至起一恶心，发一恶言，谤黩如是持经之人，其罪过是，命终之后，堕大地狱，永无出期。何况世间众生，得遇是经，不生敬仰，秽手污触，荤口读诵，床榻不净，便将安置，或读是经，讲习俗语，共同戏笑，以为常典。如是之人，命过之后，堕无间狱，永无出期，殃缘九祖，受考酆都，累及后世，害缠子孙。是人于地狱中，历无量劫，受大苦恼，遇无边圣，累承救拔，罪恶小减。又遇圣人救拔，得出生饿鬼中，历千万劫，不闻浆水之名。鬼报得出，生畜生中。畜生报出，若生人中，更生边夷、外道，而复女身，贫寒困苦，癃残百病，受无量苦，人所弃掷，求生不得，求死不得。轻斯经故，获罪如是。又若复有人，初虽信受，后复慢易，善恶童子上奏三官，黑簿添名、青编减算，身殁之后，拘闭幽牢，往复三途，无由解脱；或於现世受种种病，疥癫廱疽#2，以为果报#3，忧悲苦恼，日夜相煎；而身或被横恶所加，或牢狱系锁，非分自害，误食毒药，或被虎狼毒蛇之所食啖或为冤家之所雠对，或行山林，值遇恶人，被他屠割，推落崖岸，或被邪精魍魉之所残害，或值水火之所焚漂，或被刀兵之所横诛。轻斯经故，横丧天年，获如是果。可不悲欤，可不痛欤。故报汝等，依此奉行，勿生邪念。若诸念不生，万缘顿息，尘沙恶业随心消散，一切灾魔自然殄灭，此之功德，不可思议。是诚无比最上妙法，诸经之王，有大利益。非人勿示。人能不生邪念，顿息业缘，是谓大利益法门也。若诸天人，五衰四相，轮回侵逼，能舍除妄想，受持是经，坐招自然，天福益固，身度三界，与道长存。是此经典，无与等，无能胜，是大威德，大神咒，能令一切枯槁便生枝叶，花果茂盛，能除众生极重苦恼，能令短命众生而得长寿。此经功德，不可思议，叹莫能尽。若不宿植道种#4，广种福业，乃至名字亦不得闻，何况得见是经。依三洞真格，八万劫一传。此清都至真上圣所宝，秘於玉京金阙宸宫，甚为微妙，难可得遇此经#5宿有仙骨，当为九天真仙之人，得遇斯文，承斯缘故，后当赍金宝，从盟师受之#6，方当乘机应运，乃可付焉。不得轻泄，敬之慎之。
　　臣谨言曰：臣尝闻之经书曰，谛观法界性，一切惟心造。此语如宣说，以为破地狱偈。是知心生则地狱生，心灭则地狱灭也。心之生灭，地狱之有无，况心不止於生而又至於起恶哉。是以《尊经报应品》中谓凡夫造罪，无量无边，苟能暂灭恶心，则一切罪业遂至於尽 净无余，而起一恶心，则其罪其殃，有非言之可尽者。是知方寸之间，乃利害之机、升沈之本，岂容不谨之、畏之哉？品中下文又载一切天人，或有五衰四相之起，能舍除妄想，则天福益固。盖想者，即心之所起也。人与天相去辽邈，然升沈利害，切由一心。吁，心果可纵哉？心果可晦哉？傥一切众生，未能俾心之不生，则亦宜勿起恶心，舍除妄想，使诸念不生，万缘顿息，庶几尘沙恶业随心消散，得以为善人。君子之归则於斯经，乃为无愧。所谓灾魔之殄，万灵之护，帝恩之及，当如影随形也。又能广而充之，俾心若太虚，内外贞白，无所不容，无所不纳，直诣天尊真一不二法门，高证清 净解脱之道，则一十二真人之位、玉帝三身之果，有不难至也。众生宜勉之。臣良谨言。
　　於是天尊重宣此义，为说偈曰：
　　设使江河水，波浪能生莲，慈乌毛能白，如经故难遇。
　　设使龟生毛，堪采为衣服，夜月能消冰，如经故难遇。
　　设使蚊蠓足，堪构为舟桥，能载一切重，如经故难遇。
　　设使黄口雀，能衔诸大山，掷之他方界，如经故难遇。
　　设使一叶舟，力能载昆仑，浮渡於大海，如经故难遇。
　　若使诸水蛭，口能生巨齿，其大如象牙，如经故难遇。
　　设使蓬蒿叶，能覆无鞅界，荫芘无鞅众，如经故难遇。
　　设使乌枭类，同树一巢栖，衔食共相食，如经故难遇。
　　设使兔生角，堪用为梯磴，上穷有顶天，如经故难遇。
　　设使鼷鼠等，缘於兔角梯，至天能食月，如经故难遇。
　　设使驴颜唇，色如苹婆果，复能作歌舞，如经故难遇。
　　设使蝇虫等，能饮钟石酒，迷荒而沈醉，如经故难遇。
　　尔时，天尊宣说偈已，溥告#7四众：是故持是经人，名功德身，一切有情，被其荫故。持是经人，名神通身，一切吉祥，咸臻集故。持是经人，名清 净身，是诸恶业，不能侵故。持是经人，名威德身，天魔异道，不能摄故。持是经人，名无等身，上帝遥唱，万神敬故。持是经人，名坚固身，恶劫大难，不能损故。持是经人，名道藏身，口出语言，鬼神仰故。持是经人，名慈悲身，六道众生，赖其善故。持是经人，名大道身，出入所在，无怖畏故。持是经人，名良医身，善行妙法，安乐人故。持是经人，名光明身，常为帝光，所摄受故。持是经人，名自在身，天宫妙境，神能游故。持是经人功德，说不可尽。
　　臣谨言曰：天书仙格，不可泛示下世，故经中动以勿示非人、妄传轻泄为戒。然末世众生，昏迷不悟，傥不示以径级，则善念不萌，功德无积。所以天尊说经，虽以宝秘为戒，而玄蕴妙义，辄宣惕之不惜。此盖上圣之慈悯也。臣奉旨校经，敢援是则，所以采摘妙义，列造经中。今经中修证果位虽未尝准经文之示三，辄为传之。《报应品》中载天尊言，持经之人所证诸身天府，今列此为真人之位，谓如名功德身，即功德真人之位是也。众生有能勉奉是经，诵持不退，当直证此真人之位。今四天选举司见有升陟是位者。众生宜坚确念虑，口诵心持，俾勿犯诸戒，俾依如玉音，求以上证此品，则九族蒙恩，七玄受炼，非独此身减灾得福也。敬信无怠，同会瑶华。卑言苦祝，望毋疑惑。臣良谨言。
　　又若道士志人，能结坛诵经，着新净衣，於半夜后，阗寂独处清净室中，叩齿九通，东向端坐，诵咏是经。於是时也，太真御几，玉妃拂筵，万神班列，诸天临坛，三界侍卫，五帝司迎，然后闭目静思，存想是经，不觉身处五云之内，俄见其身光明赫奕，上升天宫，众真下迎，心有所请，一切应奉，仙丹妙宝，随意自取。故当依科闭心，奉行此经，乃至三世金仙、十方大圣，皆从此经，依按修奉，故顿得超证无上妙道。是此帝也，诸天之师，众圣之王。是故凡夫值遇是经，致五帝辅翼，召使神仙，御役神官，运导阴阳，千灵敬仰，万神慑伏，百邪避路，群魔束形。命过之后，即得南宫受炼，飞步上清，逍遥自在，与道长存。又设复世间众生曾闻#8是经，心常渴仰，能於家中择清净处，画帝形像，日夜虔虔，晨昏济济，香花灯果，尊重供养，称名瞻礼，是人当得三十种上妙功德：
　　一者诸仙赞重，二者先亡生天，三者宿殃解脱，四者所往通达，
　　五者无盗贼事，六者所求遂心，七者除水火厄，八者横事潜消，
　　九者夜梦吉祥，十者疾病不临，十一者智慧聪明，十二者人见欢喜，
　　十三者衣食丰盛，十四者子孙荣贵，十五者六亲见喜，十六者门族和睦，十七者除三恶报，十八者转女成男，十九者形容端严，二十者为国大臣，二十一者生为帝王，二十二者鬼神钦仰，二十三者得宿命通，二十四者诸神护念，二十五者九族受荫，二十六者处世长年，二十七者有情赖善，二十八者魔王保迎，二十九者决超三界，三十者白日上升。
　　尔时，天尊复告四众：此经功德，能碎铁围诸山，竭苦海水，破大地狱，拔重罪苦，降暴恶魔，护诸国土，能灭一切恶鬼，能除一切重病，能解一切恶毒，能离#9 一切恶人，能伏一切毒兽，能摧一切邪道，一切诸天，皆令降伏。其余功德，说不可尽。尔时，道场大众、金仙菩萨、真圣眷属闻是说已，欢喜踊跃，稽首敬礼，而作颂曰：
　　大哉至道，无宗上真。上度诸天，下济幽魂。
　　上无师祖，惟道为身。丹台紫府，金阙玉京，
　　秘此妙法，溥福含灵。灭我万罪，增我遐龄。
　　万神朝礼，魔王保迎。功德昌盛，黄箓书名。
　　渺渺亿劫，使我长存。
　　於是众等说是颂毕，稽首归依#10，奉辞而退。
　　臣谨言曰：尊莫尊於诸天也，而大弥罗天乃天中之天；贵莫贵於诸帝也，而玉皇上帝乃帝中之帝。故天尊言曰：是此帝也，诸天之师，众圣之王。惟是帝处至尊至贵之位，无与等，无能胜，是以众生能萌尊重之心，则功德无有与之并者。或起轻慢之心，罪报亦无有与之并者。所谓三十种上妙功德，特天尊举其要略，而品中具载罪报，亦天尊姑言其梗也。众生苟有庆幸，得观是经，宜三复玩味。即良此言，始终反复，观之於是经也。留神储思，勉勉诵持，积至三年，功德无量。臣既奉校经之旨，谨专具奏，仰乞帝旨，专署一司，校箓诵持《玉皇本行经》之人所积功绩，以示神报。帝德慈悯，必俞所请也。经末示此，众生宜知之。臣良谨言。
　　高上玉皇本行集经卷下竟
　　#1 白文本无『洞玄灵宝』四字。
　　#2 『疽』 原作『症』，误。兹据白文本改。
　　#3 『果报』，原作－庄严，误。兹据白文本改。
　　#4 『道种』，白文本作『道本』，是。
　　#5白文本无『此经』二字。
　　#6 『从盟师受之』，白文本作『从师告盟受之』是。
　　#7 『溥』，白文本作『普』。
　　#8 『会闻』，白文本作『曾闻』，是。
　　#9 『离』，原作『灭』。兹据白文本改。
　　#10 『归』，白文本作『皈』。
　　 
　　　
　　 
　　洞真部本文类 
　　高上玉皇本行集经(二)
　　张良校释本
　　奏陈表文
　　臣昨奉诏，校正《本行集经》，恭准宸翰，令臣俟毕奏阵者。臣闻：垂世立教，舍上智以奚堪；删诗定书，必圣人而后可。盖典诰示斯民之绳准，而诂训为格言之荃蹄。傥一字之弗谆，实万世之取误。故述而不作者，先哲所重；而辞弗能措者，大儒莫膺。信系属之非轻，致倚任之不易。恭惟《玉皇本行集经》秘传金口，妙蕴琼宫，下仙难可获闻，浊世罕能忽见。玄义邃沧溟之远，真机崇昆岳之高。言言彰解脱之门，语语鼓清净之吹。叹之莫尽，即以奚穷。偶历时之过多，忽传本之致误。点雾固何伤於日月，小疵庸曷损於琼瑶。岂期圣虑之过慈，犹欲宝文之全善。诞颁温诏，宠命愚臣，俾櫖狂斐之才，直膺提证之职。纶音震响，耳然蠢听之琳琅；宸翰挥扬，豁尔尘襟之开廓。臣逊辞惟切，委畀寖隆。顾猥贱之非材，第忪栗而抱愧。重付眷怀之难咈，用驱驽质而敬承。喜惧交驰，谦伏靡暇。敬竭爝火之见，仰助阳晖之明。於卷首则摘品而分章，至次编则总意而明义。证谬者三十有八，更乖误者四十有三。虽始终品秩，犹未殚参校之全；而前后句音，尚不罄搜抉之备。第为人世流传之久，恐重民间疑惑之多。姑令大体之弗疏，故即小节而致简。至如指摘委舛，不敢如布缕之详；抉剔幽玄，未获若开条之悉。盖虑多多为语，乙乙必书，繁则取厌於玩阅之劳，演则贾疑於参味之审。其他更革，悉未周完。谨缮录以进呈，乞矜容而阅视。傥有纤毫之裨补，愿干明韶之颁行。或乞申命有司，再详要义，庶免《三传》散《春秋》之诮，及无九师微《易》道之讥。臣良刳抉肺肝，玷尘聪眷，并丐哀原冒昧之责，俾得服勤职守之卑，誓竭金石之诚，上荷海岳之惠。臣良下情无任，瞻天望圣，悚栗战惧，俯伏待罪之至。谨具表奏闻，伏候敕旨。
　　年　月　日　臣　良　表。 
　　恭准批答云
　　详奏及阅所上校正经文讫。卿仁念粹和，文华焕灿，精效参详之思，审加订证之勤。岂徒谬语之复真，抑且妙义之抉奥。矧襟怀之温厚，故文字之清醇。灼识情诚，重劳精思，宜下玉宸内殿收贮，及颁韶诸天，从此诵持；并可命南洲及诸洲演化众真照此传行，毋得亵慢。外赐尔九光宝节、八景珍舆，以旌劳绩，切宜祇受，副此眷怀。故兹批答，想宜知悉。
　　月　日　下
　　林少华受，
　　苍汝嘉付。
　　诵经感应
　　经中感验，自上古隋唐以来古今事实，旧尝备载藏本。续略摘数事，附于卷后，以证此经功德不可思议。
　　陈王暴
　　隋时会稽人。擢第入金门集，释褐任长城尉。自少诵此经，每至厄难，多获助。至开元中，自会稽江行之东阳，大雨。与二十余船同发，乘风挂帆，须臾，天色昏黑，风势益壮。至界石窦上水拥波击前，二十余船皆坏。曝急念此经，流中忽有一物，状如赤龙，横出扶舟，因得达岸。俱得活诵经之力。
　　银山老人
　　饶州人。所居采银户逾万，俱是草屋。延和中，天火发，屋皆烬，此居火不及。时州牧问老人：有何术法？答云：奉道年深，日诵此经不阙。
　　慕容文远
　　隋人。病亡七日，欲殓，忽缩一足，遂苏。云被一人追入一城，见王者问：卿在生有何功德？文远答：贫家无力可修功德，惟一心念《玉皇经》。王称善曰：此经欲得闻乎？遂延文远上殿，设一金床，令诵经。忽有玉女，头翠凤冠，服紫霞衣，手指文远阳问所诵经本，跪言其前，令分明读诵，毕，忽不见。出门唯有追吏随行，登一高山，见城郭极高峻，烟火接天，黑气缢地，哀叫之声不忍闻。叩头求去，使者乃引回家，见形卧床，鬼吏自后推之，冥然复活。
　　窦德玄
　　麟德中为奉使，过扬州，渡淮船，见一人形惨悴，引一小童坐地上。德玄曰：天晚，别无船来，何不同行？遂至中流，见本人有饥色，与食，济之达岸。德玄上马，同行十里间，问：君欲何往？答曰：我非人，乃东岳鬼使，往扬州追大使窦德玄。德玄惊怖，下马拜曰：我即是。德玄涕泗请计，鬼甚愧云：公容载设食济急，柰何？汝急诵《玉皇经》一百部，当来相报。德玄曰：世无本。鬼使曰：钵洲灵仙观道士尹嗣玄有正本，可急索诵。言讫不见。德玄遂回，令人求经本，昼夜不断续，诵经一百部。因昼卧，梦见前鬼使来唤，至一城殿门外，使曰：且立此，当白王。使既入，德玄於外遥闻王怒云：尔何故漏泄吾事，为他作计？令左右驱决其使，使出，袒以示曰：此乃为公致此。引入见，王问曰：公有大功德，算未尽，人间秩满，当生天界。召使送回。德玄问使者云：我将来官爵如何？答：汝从此可改殿中监，六十四至左相。言讫辞去，觉后果如所言。
　　司马乔卿
　　唐时河内人。永徽间为扬州户曹，丁母忧，结庐写经。庐侧生芝草，绿茎朱盖，日滴汁一升，食之味甘。经毕，母於座中语云：得汝追悼之力，今可生天。
　　李修
　　唐显庆中，丁父忧，发心写此经三部答劬劳。才一部了，笔间有五色圆光之炁。经毕，笔无所损。每闻异香座前，时有花坠。后失笔头。经半载，夜因见地上有金色光彩，示之，乃向所失笔头，自然光彩不坏。经之功德，孝诚所感，父得超升。
　　吕文展
　　唐开元三年任阆州。信道，诵此经万卷。年衰牙落，向经恳请，牙复生如旧。时亢旱，刺史令祈雨。诵经一徧，随获霈然。又苦霖潦，别驾复令祈晴，立霁。又一夜诵此经，见屋内光明若昼，有王者数人，与诸仙众长跪合掌，礼拜称善。文展大惊，下座回礼云：文展无道法，得圣贤如此恭敬，罪当万死。王者云：我等皆天人魔王，适向诸天，见此人间有光照烛，故寻光化身下降，云珍重而去。
　　出《金匮灵文》。
　　
