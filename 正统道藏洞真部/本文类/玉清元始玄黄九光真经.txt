玉清元始玄黄九光真经
　　经名：玉清元始玄黄九光真经。撰人不详，约出於宋元。假托元始天尊等仙真上帝说诵经念咒，炼形凝神之法。一卷。底本出处：《正统道藏》洞真部本文类。
　　玉清元始玄黄九光真经
　　大罗高天，玄黄玉文。盘结万炁，金玉璀璨。侍香金童，传言玉女。
　　飞云成盖，散香成楼。中有神君，与我为俦。元始保命，太上司喉。
　　青衣姹女，纯阳玉童。共炼正炁，归于道宗。层层峨峨，玉京宸阙。
　　杳霭大梵，超越众天。非无非有，真体自然。降神流世，为人精魂。
　　阳魂护精，阴魄育血。精血纯全，至阳内备。乘彼凡质，复归无物。
　　浩浩真体，大合太空。空中有象，真体玄融。抱一守真，真体不变。
　　既来不随，倏去无恋。无中有体，体法真空。真无妙理，与道符同。
　　圣行纯备，功德圆熟。出没自我，化俗成真。所化缘尽，复归高清。
　　高清天上，上无复色。以神为体，以空为宅。神我遍空，如波涵月。
　　道合无为，求真问宅。三界大魔，赡仰稽首。非魔所测，当尽不惑。
　　九天真圣，讽诵此文。诵经得福，助真超神。至神无我，至道无名。
　　巍巍大道，万法真宗。九阳天真，六阴幽鬼。福业不同，闻我妙咒。
　　两耳皆通，我今稽首。万劫道祖，元始天尊。太上道君，太上老君。
　　五宫黄老，三玄丈人。飞天神王，妙行真人。左右真人，太乙真君。
　　十方天尊，诸天上帝。一切苦恼，及所希求。保身养命，洞彻明幽。
　　闻诵一过，同力扶卫。玉童玉女，记过书名。名登仙籍，所向皆成。
　　元台真人直奏天宫曰：此经乃玉经中髓，天上众真有职务者，以大经统计二百六十余卷，难可常诵，撮其要妙，三百余字，而常诵之。以子心希大道，仰慕琼文，发我心缄，开新尔志，使汝诵之，精血内凝，形神和合，邪魔隐避，二炁交清，自然神闻玉书，欢和恋壳，久而神炁相合，凝神为体，聚精为质，神非可见之神，精非有形之精，真所谓神中之神，精中之精，凡有所执，非我所云，勤而行之，宝而奉之，家藏一纪，或至二纪，俟当天运，择有道焉。
　　元始保命天君太上左台神侯真君降曰：复有秘咒直奏不言，以我玉经未敢擅行，昔元始天尊尝居始青天内，说大梵真音，普度万灵，神咒曰：
　　唵元始生天，唵元始生地，唵元始生人，三才备位，万物纷纭，人不保生，化为阴神，神炁不全，流为下鬼，唵下鬼闻我玉音，鬼形即灭，舍彼鬼形，生我天宅，唵人道闻我玉音，顿舍人业，长生神仙，与天地同寿，与日月合明，一身被福，七祖蒙荣，既度七祖身劫玉清，唵天道闻我玉音，天福顿增，宿业永尽，不坠下天，常居玉清，急急一如元始上帝严勑，二教合一唵，急急一如清净法身毗卢遮那大圣主勑。此咒名曰混元劫一普度万灵神咒，万神之祖，一炁之宗，唵为世界种真之炁，咒而保命，无所不辟，无所不成，生天生地，化育群品，为福惠基，解厄延寿，解脱先业，福荫见存，形神俱妙，一炁俱清，渐入无为之境，性无累德，与道合明，万神归仰，群魔束形，勤诵此经，无不度也。
　　玉清元始玄黄九光真经竟
　　
