无上内秘真藏经
　　经名：无上内秘真藏经。简称《真藏经》。撰人不详，约出於隋唐之际。十卷。底本出处：《正统道藏》洞真部本文类。参校本：《真藏经要诀》。
　　目　录
　　卷一
　　显道品
　　辨三宝品
　　辨四真品
　　卷二
　　惠泽品
　　卷三
　　解脱品
　　卷四
　　辨相明部帙品
　　卷五
　　普明品
　　卷六
　　显功德品
　　显戒行品
　　卷七
　　妙德品
　　卷八
　　集仙品
　　卷九
　　明行品
　　卷十
　　究竟品
　　无上内秘真藏经卷之一
　　显道品
　　尔时，元始天尊游行法界，至灵解山八骞树下、七宝林中，变诸色像，显奇特心，殊光普照，遍入微尘，无量国土皆得惠润，无量众生善能信向，无量真仙了达大乘，无量上士悟空非空，无量中士解离存亡，无量下士觉迷知反；如诸法界，具足庄严，功德普熏，自然踊见，瑞相芬芳，各各自视，绝诸他念，无有漏想。
　　尔时，天尊告诸四众及大弟子：汝等所居严净国土、真藏法中，无忧无恼，断生死际，入大乘辕。诸仙弟子闻是说已，欢喜作礼，上白天尊：久闻《真藏妙经》，未曾睹音。今日所说，今日所闻，叹希有法，奇特难言，不可思议。唯愿慈尊决了真性。愚蒙受润，自不觉知，虽在真藏，犹处漏尘，身受末生，五形各染，染情触着，遂睹色身，智力不明，云何显了？
　　天尊答曰：善哉善哉。真藏深奥，统摄众经，为法舟航，济沉溺苦，功德深远，非可言譬。谛听善思，吾当为说。众兆异形，趣情各别，种种施为，取舍纷纭，皆为其实。若如是者，众生无因无果，无去无来，亦无众生，亦无真道，云何说众生而云业果？唯愿大慈，晓发愚蒙。
　　天尊曰：真藏法中，众兆本身，非空非有，非真非实，众生苦乐，非空非有，种种施为，无非真实。非空非有，见在众生，等天尊性，非空非有；未来众生，等天尊性，非空非有；过去众生，等天尊性，非空非有。云何有差，而生分别。无生无灭，无因无果，而为真果。诸法名字，大道施为。但自思惟，反看旧地。诸善男子，闭目谛听。须臾之顷，忽见四方严浄国土狮子座下，千叶莲华，散满虚空，众仙妓乐，无鞅数众，各各具足，功德装严，不盈瞬间，闭天光明。大众哽咽，泣涕交流、愿我神尊开朗光明，决重昏网。言词未讫，光明洞照，非色象光，非相好光。大众欢喜，各各自视，地变为金，树为珠玉，众恶毒草，悉成甘露。诸来会众，慧力奇特，一相无相，等众相故，融净自在；无障碍故，能转换故。以转换故，一切悉转，转无所转。善男女等，一向师宗，勿生异见，起疑惑心，谓无因果。夫因果者，不起本心，以为妙因，以无得故，而为妙果。所以者何？心为善恶因，意为善恶果。心性寂灭，无学无会，谓之妙因；意根不动，善恶俱丧，故名妙果。智慧解脱，无果无想；因不碍果，果不碍因；因为道果，果为道因；因果一相，一无所相；真道寂灭，灭无所灭。进虚空故，所以不起。本心以为妙因，以无得故，而为妙果。若依此法，名为道行。以不起为顺通，以无得为照寂。通寂无二，名发道行，则无想无念。无想无念，不住生源。生源既忘，三界果丧。杜心灭意，缘动俱寂，名发道行。道行绝空，无心无意，无觉无观，无波无动，万物同源，是为真道。思惟深达，体解自然，晃朗内照，通天彻地，一切相尽，究竟自在，解脱无为。是时大众闻深法已，悉会道真，皆得解脱。得解脱已，得道心，得道意，得道眼，得道声，得道香，得道味，一切悉通达。复次，仙灵童子从座而起，伏地闭目，上白天尊：一切诸法，皆具十二种印。唯愿大慈开演法藏，令众得明。
　　天尊於是重告仙灵童子：汝之所问，广大利益。末代众生，闻便融寂，变易果丧。何以故？悟道心者，心如道心。见诸种类无量众生，是非得失，彼此分别，皆是道心，名为正印。悟道意者，意如道意；一切众生、杂物之类，是非得失，颠倒分别，一切不善，皆是道意，名为正印。悟道眼者，眼如道眼；一切众生，种种诸见，皆是道见，名为正印。悟道声者，声如道声；一切众生，种种杂类，禽兽之声，皆是道声，名为正印。悟道香者，香如道香；一切众生，种种熏香，皆是道香，名为正印。悟道味者，味如道味；一切众生，杂物之类，种种臭香，皆是道味，名为正印。此十二印者，合为六印，通印诸法，名为一印。说是法时，仙灵童子复白天尊：何故说十二印，用非以为是？
　　天尊告曰：善哉善哉，快问是义。今当为汝分别解说。譬如大医，观诸草木，皆入医方，种种方便，救治疾病，皆得差愈。弟子寻师，学诸道术，三年欲成，师故试之，示病卧床，语学医者：我今患重，须无用草与我服之，病便得差；若不得者，我今当死。我有好马，随意即到。汝当驰之。弟子受师之命，装饰骏马，纵情寻求，随意即到。不盈旬日，天下地上，悉皆周普，求无用草，终不能得。行泣归家，而启师曰：遍历天下，求无用草，而不可得。今当奈何？师即蹙然而起，语诸弟子：我实不患，故试汝耳。汝今药成，堪能救物。随汝方便，在外救疾，得识病源，悉皆差愈。当知此经最为第一，无上医王。以此证者，悟法之人周遍虚空，上至九天，下通九地，求觅非法之物，了不可得。当知悟十二印者，神通无碍，恬然寂泊，等一无为。尔时，仙灵等众闻此譬谕，显深法性，皎然明了，无复疑滞，六根漏尽，直至大乘，入平等道。座中徒众衔荷而已。於是仙灵等众以偈颂曰：
　　大慈广显无边身，众生普闻皆悟解，
　　真藏奥中千叶华，华飘遍满诸国土。
　　放光动地悉成金，平等大乘皆周普。
　　性真微妙无形假，正印随形终不睹。
　　众生卧地不知起，冥然长夜无依止。
　　大师巧说方便慧，诱引群迷趣真理。
　　大众哀号皆哽咽，天闭光明绝情视。
　　说此颂已，上白天尊：唯愿大慈，赐垂哀欲，诸仙童子，欢喜无量，一切众生，皆得利益，寿命长远，无生无灭，悉悟大乘，平等无碍，各自具足，光明晃曜，非可譬谕。於是诸仙童子还复初座，谛听善思。
　　辩三宝品
　　尔时，座中有童子名曰独脱，勇猛精进，为众腾疑：不审三宝为是道宝、法宝、师宝为当，众生分内自有三宝。若分内无者，一切众生宁神无所，迷闷殒绝，转增尘累。何以故？一切众生所有行行，无量方便，皆从内发。若外有三宝者，即非分内；既非分内，即是无常。愚蒙不晓，犹如醉人，眠睡卧地，而无动起。唯愿大慈，哀愍救护，解除疑网，令得开悟。
　　尔时，元始天尊闻是问已，甚大欢喜，即放五色光明，含笑而言：善哉善哉，汝大慈悲，哀恋无量，为开未悟，如是问者，宁神大寂，更莫外缘。何以故？听若不审，法不染神，微虑浮动，为漏所牵。向云三宝为是道宝、法宝、师宝为当，众生分内自有三宝。又复难云，若外有三宝者，即非分内；既非分内，即是无常。何以故？复作此疑。夫三宝者，贪、嗔、痴是。何以故？贪性寂灭，尘累无染，戒行不亏，名为法宝；嗔性不起，不愤外尘，定无生转，是名师宝；痴性无取，无恼无患，慧通无碍，是名道宝。此三宝者，非内非外，非声非色，非香类触，非长非短；示有三名，实无三体；非三非一，是为真实。真实不生不灭，无贪相，无嗔相，无痴相，诸法自在，清凉和雅，等一无为。
　　独脱童子复白天尊：大慈所说，一一根中，甚深法宝。下根众生，愚痴障重，虽有法宝，了不觉知，长夜流转，妄行邪道，轮回三界，何由得晓？
　　天尊曰：妄行邪道，名为外求，无返照力。汝言真实不灭，湛然常存者，但众生流动，动性常一，一一生中，而无染污。但行方便，善自思惟，方睹妙轨，悟道不遥。往古来今，千贤万圣，悉归真道。众生业趣，一一根中，悉归真道，遍满虚空，业趣悉归真道。悟真道者，进如朗日，无形无相，无恶业趣，无善业趣，无贪嗔趣，遍满虚空、无虚空趣，悉归真道。无真道趣，了了清净。不失机缘，诸根异趣，各自归本。
　　独脱等众悚然毛竖，上白天尊：法体清净，显三宝源。不审三宝为是贪嗔痴，为诸根中各有三宝。若诸根中各有三宝，不应显三。
　　天尊曰：向云示有三名，实无三体；无三体故，云何指有三名？一切众生，六情所趣，四大运为，皆名三宝。何以故？诸根性空，性无染着；无染着故，名为法宝；法宝清净，各自在故，名为师宝；法通无碍，悉成就故，名为道宝。一一尘中，名为三宝；禽兽之中，名为三宝；鱼龞之中，名为三宝；虫蚁之中，名为三宝；草木之中，名为三宝。三宝无量无边，不可思议。诸善男子，勿泄漏心而遗三宝。但自内思，勤行供养，巧使心力，直趣本源。一念有亏，诸根悉断，尘境击缚，塞三宝源，永绝真道，虽在道中，而迷不识。不识道故，慧力不强，而婴苦恼。诸善男子，谛听善思。於是独脱童子欢喜无量，而作颂曰：
　　天尊慈悲开宝藏，普施众生甘露药。
　　一切根中皆受润，自然无生受大乐。
　　三毒性净真宝门，智力慧力能排却。
　　群迷晓悟大乘宗，蠢动昆虫皆踊跃。
　　广说三宝通明路，一一尘中非譬谕。
　　真道究竟烦恼中，生生寂灭无来去。
　　业相消融入性海，涤荡无边绝思虑。
　　众生不信三宝源，二心取舍怀犹豫。
　　大师遍入五无间，纤介分毫无不被。
　　殷勤劝请守心源，觉悟大乘归一处。
　　我等徒众皆欢喜，庆此群迷得依止。
　　大师毕竟无弃心，犹如父母视儿子。
　　父母念子犹不恒，我师决定真可拟。
　　说此颂已，上白天尊：下仙微劣，蒙沾惠润，宣示三宝，究竟真源，微妙义趣，欢喜踊跃，不能自胜。非是下愚所能譬谕，显其功德。一切众生皆蒙利益，悟三宝门，入真藏道。各各稽首，而复本位。
　　辩四真品
　　复次，独脱童子上白天尊：如上所说，众生身有三宝等一切法。如是说者，众生身中应有四真。
　　天尊曰：甚善甚善，如汝所问。一切众生，四真为本，行动坐卧、食息嬉戏，皆依四真。
　　又问：何谓四真？
　　天尊曰：玄精妙气为四真，变下通生。冷气非冷，热气非热，动气非动，静气非静。四气虚寂，而无挂碍，无嗔无喜，无贪无舍，无去无来，故曰四真。
　　又问：一切众生，悉具四真，应无罪果，亦无业报。修善行者，应入地狱；造恶业者，应生天堂。如是说者，悉坏因果，断众生行，而无修道。一切众生，智根浅薄，闻如是者，必生谤心。唯愿慈尊，显令悟解。
　　天尊曰：譬如有人行路，拾得遗箧，开箧视镜，自见其影，谓是箧主，心地惶怖，稽首而谢，弃之而去。众生迷惑，舍真取伪，弃本寻末，亦复如是。又云：修善行者，应入地狱；造恶业者，应生天堂。如是疑者，悉入地狱，苦恼婴身。何以故？我显真者，众生性净，无染无着，亦无天堂，亦无地狱。诸法一相，非因非果，何坏之有？众生肉眼，终不自觉，犹如盲人，虽在人间，日月之下，而竟不知日月光明。何以故？日光皎然，盲者不见。众生本性，亦复如是。行动坐卧，常相随逐，自无见者。譬如室中宿有宝藏，贫穷忍饿，终无见宝。忽有明师，地镜占之，自知有宝，凿深四丈，便即得宝。广作功德，遍救众生，皆得利益。
　　独脱童子重白天尊：大慈广远，譬谕甚深。今蒙利益，诸疑顿尽。众仙玉女，各各受润，无量无边，皆得具足，功德圆满。
　　尔时，天尊重告诸仙及善男女等：真道非言非说。向虽譬谕，随机为显。何以故？一切众生，浅根微弱，不可直说。若直说者，群迷倒惑，转生不信。若证法者，非譬谕说，亦非直说，随法即证，径入大乘，入功德本，入无所入，证无所证。
　　独脱等众复白天尊：众生业行，有精有粗，有长有短，诸行差别，云何得等？若不等者，譬谕说之，而非证法，亦非大乘。云何有益？譬如枝条，风飘即动，其根安静。枝不离根，根不离枝，要须得根，风飘不动。众生不离大乘，大乘不离众生，要须证入。若不证者，飘浪生死，何由得止？慈尊譬谕，即非大乘。云何反令众生颠倒？
　　天尊曰：谛听吾言，分明为说。众生行业，有精有粗，有长有短，皆由业因，证道果者，无精无粗，无长无短。又复难云，譬谕说者，则非大乘，云何反令众生颠倒？善男子，莫着语言。若悟譬谕说者，无非大乘，无非真实，无非一相，无非寂灭，云何强生分别。天尊於是而作颂曰：
　　仙灵妙解真实性，诀问开宗悟众生。
　　众生诸根本来净，聋盲跛躄不能行。
　　虽复方便多譬谕，终归内行绝恩情。
　　真藏皎皎遍虚空，六根根中皆满盈。
　　三宝非为三处显，万物性海皆等平。
　　唯须巧积方寸力，日夜钻求无坚硬。
　　豁朗寂然证慈父，变化去来无有争。
　　愚蒙冥昧常卧地，不觉死生恒清净。
　　四真为本成形象，众生外求虚嗟咏。
　　独脱为此而决疑，我今广开诸法藏。
　　一一尘中甘露药，众生慧解无惆怅。
　　日日竟夜真君前，四魔永灭无灾障。
　　三业究竟清净果，万法归宗无有妄。
　　天尊说此颂已，告诸仙童子及诸大众：澄神真境，慎勿外缘。吾今分明解说，开真法藏，等一切法，一一沙尘而为真实，众生杂想而为真实，众生颠倒而为真实。真实性空，不生不灭，不一不异，无去无来。一切形质，苦乐不同，种种业报，皆悉真实，不生不灭。诸善男子，勿生异见。若得身相，而有去来者，是为谤法，是为灭法，不见大乘。众生谤法者，不信根中而有三宝，不信去来而为真实，不信大乘而为根本，不信众生等天尊性，不信诸法寂灭无相，无因无果，不信众生从无量劫种种示形，而无生灭。如此不信，是名谤法，是名毁法，是名灭法。法不可灭；障法不见，名为灭法。既灭法已，而得身相，是为生死，轮回不绝，必堕地狱，无缘得出。诸善男子，怒力归家，勤行供养，慎勿外求，而生谤法。说是法时，无量国土皆放光明，同入真藏，坐宝莲华，狮子白鹤，散满虚空，诸天伎乐，无鞅数众，皆入真藏，无有迫迮，不坏身相，而为真藏；不坏身相，遍满诸国；不坏身相，满虚空界；不坏身相，不生不灭；不坏身相，坐狮子座；不坏身相，出千叶华。诸善男子，谛听善思。非离众生，而出相好；非离众生，遍满国土；非离众生，坐狮子座；非离众生，出千叶华；非离众生，满虚空界；非离众生，有真藏宝；非离众生，见诸光明。诸善男子，勿生不信，起疑惑心。金口演说，更无虚谬。若有讳说，读诵此经，修行供养，功德甚重，非可譬谕，皆得解脱，一切众生、蠢动之类，悉蒙利益。真仙童子欢喜受命，稽首而去，各还本所。
　　无上内秘真藏经卷之一竟
　　无上内秘真藏经卷之二
　　惠泽品
　　尔时，元始天尊与诸眷属及大弟子住灵解山，显诸法相，示奇特身，微妙第一。诸仙童子充塞虚空，围绕千匝；百亿狮子，备卫左右；猛兽毒虫，各献奇宝；诸天发瑞，自然音乐，种种殊妙，不可思议。
　　尔时，天尊散本微华，其华飘飘，遍满法界，非青非白，非赤非黑，非长非短，非大非小，非广非狭，入於细微，离诸色像。华中有自然之果，其果圆净，具一切味，非一切味；具一切声，非一切声；具一切色，非一切色；具一切香，非一切香；具一切触，非一切触；具一切法，非一切法；具一切智，非一切智。其果名具慈甘泉，得此泉味，自然饱满，无饥无渴，姿容端正，妙丽希有。到灵解山，不生不灭，湛然常住，证无生果。
　　尔时，四座见此神变，散本微华，显未来事，欢喜无量，不可思议。众中疑惑，未了斯事：不审天尊所会之处，地皆瑠璃，光明普照，地狱咸宁。其华飘飘，遍满法界，非青非白，非赤非黑，非长非短，非大非小，非广非狭，入於细微，离诸色像。又云，华中有自然之果，其果圆净，具一切法，非一切法。得此泉味，自然饱满。到灵解山，不生不灭。唯愿慈尊，告所未悟。
　　天尊曰：善哉善哉，子之所问，要如是乎，要如是乎。谛听善思，吾今为汝显本微华。此华玄妙，终劫说之，亦不能尽；略其机要，示以一源。我分身法界，遍满虚空，无大不覆，无小不入。悟此华者，举目便正。众生迷惑，信心浅薄，耽着恩爱，不敬三宝，富贵自在，轮回生死，冥冥长夜，无晓无出，苦恼相萦，习诸恶业，报生贫病，或饥或渴，或寒或热。如是苦恼，非可能说；种种因缘，随其业报。
　　尔时，众中有一童子名曰善达，座而起，上白天尊：不审本微之华，华中有自然之果，散满法界，尽诸微尘，无大不覆，无小不入，为青为白，为赤为黑，为长为短，为大为小，为广为狭，为见为闻，为来为去，为天为地。如是华果，浩博周普，遍成法界，不可思议。不审一切众生同禀一华，云何诸缘各有差别，善恶不同，生死业对，苦乐殊形，返覆往还，受生各异，或生边夷，或生中国，或生奴婢，或生人王，或生贫贱，或生富贵，或生跛躄，或生具足，或生愚痴，或生智慧，或生悭贪，或生布施，或生好杀，或生慈悲，或生五逆，或生孝顺，或生受苦，或生受乐，或生聋盲，或生聪哲，或生禽虫，或生鱼龞。如是业报，种种不同。唯愿慈尊，分别解释。
　　天尊曰：善哉善哉，子之所问，甚得机缘。吾今为汝显诸因缘。一切诸法，相好不同，苦乐殊别，皆有因缘。由其业行，信心不等，造恶行好，受报无差，如影随形，如响应声。一切诸法，生皆从一，一本微华，种种相好。众生迷惑，不自觉知，於实相中，横生颠倒。颠倒法成，受苦见征，自生不孝，慈爱远离，失本求末，冥冥不晓，长处暗中，无有解脱。我怀慈愍，种种济度，显法因由。
　　众中疑惑，不了业缘。诸法空寂，毕竟无我。推问东方生物，有边崖不？南方显照，有极源不？西方衰杀，有情变不？北方冥昧，有穷通不？色声香味触，有香声触不？贪嗔痴缚，有贪嗔痴缚不？善恶行业，有行业可修不？不也，大慈所显，推问诸法行业，并无所得，云何差别、苦业不同？
　　天尊曰：诸法幻生，幻生幻灭；诸法幻灭，幻灭幻生。如是幻相生灭，幻无生灭；幻相去来，幻无去来；幻相贪痴，幻无贪痴；幻相取舍，幻无取舍；幻相烦恼，幻无烦恼；幻相恩爱，幻无恩爱；幻相差别，幻无差别。一切众生，业缘端正，生灭无幻，去来无幻，贪痴无幻，取舍无幻，烦恼无幻，恩爱无幻，差别无幻，如是空寂，究竟道场。
　　善达闻之，忽然觉悟，端坐内思，伏地嘿然，不起于坐。四众严整，各各敛容，须臾之间，天尊变现本微之华，从地踊出，遍满法界，无大不覆，无小不入，一一华中各有宝座，座方一丈，诸天云集，无有迫迮。一一座中，各有天尊，一一尊所，各说诸法、秘密真藏，一切诸法，无不自在，非空非有，非长非短，非去非来，非高非下。具一切法，非一切法，是名真法；具一切色，非一切色，是名真色；具一切声，非一切声，是名真声；具一切香，非一切香，是名真香；具一切味，非一切味，是名真味；具一切触，非一切触，是名真触；具一切智，非一切智，是名真智。如是诸法，本微玄妙，能生法界；法界之中，能生众圣；众圣能为法母，通达无碍。不生不灭，无内无外，无长无短，无去无来，是名道母。道母能生惠因，惠因能生惠果。以惠果故，诸法净；诸法净故，无因无果。云何有众生差别？云何有众生取舍？云何有众生贪欲？云何有众生业报？云何有众生持戒？云何有众生破戒？云何有众生得道？云何有众生失道？如是秘密真藏、大乘经典，世所希有。众生狭劣，自生颠倒，闻此秘密真藏大乘，反生诽谤，自招罪业，迷没暗中，如盲者不睹光明，聋者不闻钟鼓。善达，汝今悟解，由未尽源；虽悟诸相，心都未了，於实相中，浩博窅然，反成迷惑。
　　善达闻之，郎然觉悟，叹喜踊跃，叹未曾有。四众茫然，各各思惟，稽首伏地，须臾之间，有一童子，名曰达相，从座而起，稽首天尊：一切众生，生皆从一。既得从一，何好何恶？若从一者，心亦从一；心既从一，种种施为，造好作恶，皆心所作；既是心作，皆一所为；若一所为，何有苦乐？既有苦乐，即是因缘、业行所为，苦乐报对。一若有对，不名为一；既名一已，即无有对。云何有善恶苦乐殊别？
　　天尊曰：如是如是。一切众生，生皆从一，一生无相。生既无相，心亦无相；心既无相，种种施为，造好作恶，皆是空寂，何好何恶？众生愚暗，千思万虑，不止一源；源既不止，诸行竞受，善恶殊形，自招业对，於一相中受诸苦恼。众生怀恶，贪有所缠，不能了达；既不了达，积恶日深，冥冥长夜，何能识本？既本识本，离大慈源。源既远离，迷失父母。既失父母，兄弟怨憎，更相雠阋，种种怀恶，心恒察察，不顾死生。恶业既成，无明障重，遂至烦恼。烦恼所牵，飘浪生死，强生恩爱。恩爱着身，如鱼失水，岂能得久？恩爱既集，罪业日臻，不久之间，业缘各至，随分报对，受诸恶业，轮回三界，堕落诸苦，遂成差别。
　　复告惠力童子曰：众生受业，可推求不？众生心数，可推求不？众生烦恼，可推求不？众生业报，可推求不？众生颠倒，可推求不？众生虚妄，可推求不？地水火风，可推求不？过去未来见在三世，可推求不？不也，大慈天尊所显推问，实无所得，实有所得？
　　天尊曰：诸法微妙，非幻非非幻，非妄非非妄，非长非非长，非短非非短，非去非非去，非来非非来，非外非非外，非内非非内。一切众生，业缘解脱，具三世身，非三世身，是名真身；具三宝相，非三宝相，是名真相；具三毒业，非三毒业，是名真业。如是深奥经典，小乘众生永不闻见；纵使闻见，终不信向，反生谤毁，自招罪业。惠力童子，汝等徒众勤行大乘，绝诸漏想，非心观心，灭一切心，是名真心；非身观身，灭一切身，是名真身；非色观色，灭一切色，是名真色；非声观声，灭一切声，是名真声；非香观香，灭一切香，是名真香；非味观味，灭一切味，是名真味。如是行行，证无生法，非无生法，名为证法，是名大乘。善男子，汝等徒众作如是修，作如是行，勿生懈怠，起疑惑心，堕诸邪见。
　　尔时，惠力童子曰：不审非心观心，灭一切心，是名真心；非身观身，灭一切身，是名真身；如是等行，是大乘不？
　　天尊曰：非大乘也。大乘之道，离一切相，离一切行，离一切观，离一切智，离空有心，离真实际，名为大乘。
　　惠力童子曰：不审离一切相，离一切行，离一切观，离一切智，离空有心，离真实际，如是等行，是大乘不？
　　天尊曰：非大乘也。大乘之道，无离无无离，无行无无行，无观无无观，无空无无空，无真无无真，名为大乘。善男子，汝等徒众闻此秘密真藏大乘经典，宿缘有幸，得遇真经。汝等徒众各发弘愿，修行大乘，勿生懈怠。
　　於是，惠力童子及诸眷属与大弟子俱发愿言，修习大乘，誓无退转，了诸法性，得到边底，无有挂碍，利益一切，并及后学，爱乐深法，达重玄理，一湛凝照，穷源尽空，悟解大乘，成无上道，到灵解山，究竟圆满，功德具足，证果无为。
　　复次，宝明童子闻说秘密真藏大乘经典，发弘愿心，讲大乘法，誓度众生，到解脱处，成无上道。如是誓愿，功德深远，非可譬谕。
　　复次，山际童子闻此愿已，勇猛精进，发弘誓心，学大乘道，修四大城，决五逆贼，除七惑鬼，杀七碍魔，刳无明障，刻三贼心，坚硬不退，到灵解山，不生不灭，湛然常住，究竟清净。
　　尔时，天尊见诸童子发此愿已，叹未曾有：我从昔来，见诸众生，唯习小道，不信大乘，无发愿者。汝诸童子，甚为希有。天尊於是分形散体，遍满法界，一一毛孔放大光明，照无边底，尽虚空界，无极众生，承道威光，不觉而去，俱到道前，自在神力。
　　尔时，众中忽有童子，名曰金灯，从座而起；敢问天尊，如是光瑞，由何所起，因何而兴？天尊形貌，云何散满法界？诸大众等，有何因缘，神通而至？唯愿天尊分别为释，令得悟解。
　　尔时天尊闻金灯童子问此瑞相，叹未曾有：善哉善哉，汝等四众，伏听诀言，以无听无不听而听受之，以无说无不说而说授之。今当略说瑞相因缘。我怀大慈，放神通力，遍诸法界，普雨甘露，尽诸微尘，以无起无不起而起因缘。大众来者，皆是宿世久远，已曾闻说秘密真藏经典，故承光集会，乐闻大乘，神通自在，得无畏力。不集会者，不信大乘，宿缘浅薄，虽被慈光，不能悟解。譬如采宝，无有导师，了无识者。法性深奥，觉无所觉，无所觉而觉，是名真觉；得无所得，无所得而得，是名真得。如是秘密小乘众生，不能闻，不能见，不能修，不能行，不能信。今为闻解，令无量众悟解道真。
　　尔时，大众闻是语已，踊跃欢喜，得神通力，承道威光，以偈颂曰：
　　慈尊显真藏，住在灵解山。诸仙并云集，示现本微华，飘飘满世界，玄妙难思议。一一华中果，自然清净圆。非青非色像，非长非短因。具一切智法，微妙莫能寻。众生到迷惑，耽着恩爱亲；富贵怀自在，死入长夜门；相牵习诸恶，业报生贫穷；常怀饥渴想，苦恼莫能通；信心不淳厚，跛躄生盲聋；离道甚遥远，不见日月光。天尊显真藏，非幻亦非真。诸法得自在，善恶无不均。座中方丈室，容众巨沙尘。去来无迫迮，说法度天人。众中欢喜悦，各悟大乘因。了了见法性，无非功德林。勇猛发弘愿，誓度於众生，证成无上道，究竟为法城。
　　我等徒众无量劫，学小迷暗不能行。
　　离身寻求求觅道，辛苦逐疑失山间。
　　忍苦饥寒无报应，不觉方寸寸能生。
　　诸法从心心证道，悟解倏忽忽神灵。
　　尔时，大众说此颂已，重诫身心，显天尊力，功德无量，不可思议，终劫说之，亦不能尽。唯愿天尊开示未闻，显因缘相，一切众生，令得悟解，了达大乘。
　　尔时，天尊闻诸徒众说此偈颂，叹未曾有：善哉善哉，快能显了，深问其义，本末未袪。汝今四座以无听无不听而听受之，我今以无说无不说而说授之。尔时大众闻是语已，悟解法性，了真藏源，证无生果。天尊於是重宣是义而说颂曰：
　　真藏微妙无形假，无状无名不腐坏。
　　随流混合常自然，寂静惠光照无碍。
　　圆法究竟为轨式，常湛清净善能贷。
　　无量贤圣由此悟，万劫淡然不移度。
　　轨法消伏功德林，灭除三毒贪嗔路。
　　和柔大力道眼开，五情豁尔无留固。
　　我今慈愍救一切，普施甘露真妙药。
　　自然流入性海中，勇势降伏诸魔贼。
　　我以无量功方便，晓示本微甚奇特。
　　万相玄注实性中，出入去来常轨则。
　　众生迷惑不信真，愚痴世间无厌足。
　　我今自归真性海，诸法寂泊亦复然。
　　六情受纳常无染，虚空法界是道身。
　　众生妄惑来日久，念念逐乐习业因。
　　冥冥暗狱处无穷，苦痛难闻难可临。
　　汝等徒众各努力，绝想因缘各内寻。
　　方寸自在金刚力，成真证果不劳心。
　　天尊说此颂已，诸仙童子惊怖丧忙，自便改革，各悟大乘，欢喜无量：不审天尊所说，经法即显。一切众生，身为法聚。若一切众生身为法聚者，唯愿天尊慈哀为说，令无量大众，及下方一切诸众生达解自身究竟法聚，息於外求，见其知识。
　　天尊重告诸仙童子：一切众生，身无边相，名为经法，亦名法聚。何以故？解惑立名，不同体解，究竟名为秘密真藏。迷惑立名，同体相解，名为众生，亦名生死，亦名苦聚，亦名颠倒，亦名外求。何以故？众生不解，名之为惑，以是缘由，不识自身，自身之中，有无量法聚，具三清境。众生迷惑，遂使外求，不信正法，不求善友，名为众生，将法逐法，迷没世间，从劫至劫，终无晓了。若遇善知识者，名为宿缘，种其福德。何以故？昔因今果，得遇天尊，为其说法，显无上真藏秘密重玄，了达昔因，证今生果。善男子，汝等若欲求者，先当自求；若自求者，秘密法现，广开真藏，显三宝源。以此法藏，统收诸法，尽无边底。
　　惠力童子白天尊言；大师所说，教诸众生，若求法者，先当自求，若自求者，秘密法现，广开真藏，显三宝源。虽闻圣说，不能解了。不知何者为道？何者为法？何者为师？何者为聚？何者为内？何者为外？以不知故，愿为说之。
　　天尊告惠力童子：诸善知识，汝所问者，问於自求真藏法现。汝今澄神静处，吾今广为说之。一切众生，身性清净，天真正道，隐在其中，名为真藏。此真藏者，无内无外，无 法聚，无众生聚，无道德聚，究竟寂灭，名为秘密。隐为冲寂，显为应妙，广示多途，能开物障，利益深远。
　　诸仙童子及诸眷属、天仙地仙、无量等众，欢喜叹曰：善哉善哉，天尊功德普照无穷，润益苍生，平等无碍。
　　天尊告诸四众及大弟子：当来众生，若有读诵、受持讲说《真藏经》者，此人功德，不可思议，则见我身成无上道。何以故？此经说诸法根本，利益处深，功德广远，难可譬喻。若有众生信心读诵，舍诸他念，即得道眼，照三世因缘，平等无碍，悟因非因，悟果非果；达身心相。非心不心，亦不不心，是真心相；相无所相，无相之心，遍周法界。法界之相，不生不灭，前际不去，后际不来，今不往古，古不来今，今古一相，一无所相，随分解脱，湛寂无为，功德具足。
　　尔时，四座同声唱言，叹法微妙，真藏大乘，功德希有，奉辞尊颜，泣涕还国。
　　无上内秘真藏经卷之二竟
　　无上内秘真藏经卷之三
　　解脱品
　　是时，元始天尊游居济生国土檀林园中，与诸眷属，四方云集，无量等众，各各庄严，到檀林园，听天尊说。尔时天尊在虚空中端然不动，庄严妙丽，坐师子座，宣扬正法。时善明童子在大众中，忽然而起，稽首道前，上白天尊：大慈希有，善度群生，念诸徒众，令发善心，修无上道，不审行何行，观何法，调理身心？
　　天尊曰：善哉善哉，如汝所问，济生国土，宣扬正法，度诸众生。汝今谛听，吾为汝说。善男女等，各发善心，修无上道，调伏其行，灭诸魔贼，守一济生，平等无二。作如是行，作如是观，一切群生，有识无识，有形无形，皆悉正慧，成无上道。如是成道，无量法界、诸天品类，群生实无群生、得成道者，何以故？若有群生，可行可观，有身相者，有灭度者，有成道者，有失道者，即坏世法。所谓入诸法界而行智慧，入诸烦恼而行智慧，入诸生死而行智慧，入诸贪爱而行智慧，入诸国土而行智慧，入诸山林而行智慧，入诸异类而行智慧，入诸非法而行智慧，入诸无间而行智慧。一切诸法，微妙深远，无入而入，此之功德，不可思议。善明童子，汝等云何五色、六情、四惑，可求得不？可以有身，证成道不？可以有相，求无相不？可以众生求道性不？不也，天尊。
　　天尊曰：一切法相，皆非法也。若鉴诸法，寂灭无生相，无住相，无灭相，则见道果。诸善男女，闻如是大乘秘密经典，而生不信，此人从无量劫来，受六畜身，致生我慢，不信三宝，不信真经。我说秘密真藏，有大弟子修行读诵，讲说尊经。於此真藏能生信心，常行不怠，当知是人於诸天尊所施行功德，而种福田，无量劫来，遵行大乘。今遇此经，生诸信心，不住空有而求道者，不住非空非有，而求道者，不住非非有，非非空，而求道者，不住色声而求道者，不住非色、非声而求道者，不住非非色、非非声而求道者，不住智慧而求道者，不住非智、非慧而求道者，不住非非智、非非慧而求道者。
　　复告善明童子：我之圆应，悉知悉见，了达众生，知其根性，照三世因。何以故？见知众生有心取相者，则生烦恼，则生颠倒，则生死坏。若非心而取非相，而取非法，而取非着，而取非见，则坏世法，断诸善相。汝不应取有舍无，取无舍有，取以是义故，我常显法，法法常明，明法无相，无非法相，无非非相。汝等徒众，知我说意。譬如虚舟，泛浮济溺，无意而浮，任人东西，到所岸者，舍舟便去，况非舟耶？
　　善明童子〔问〕天尊：证成道果耶？有所说法耶？
　　天尊曰：一切诸法，无有定相，亦无定法，究竟空寂。若言我所说者，则谤我法；若言有法证成道者，则坏世法。何以故？诸法微妙，无有非法、非非法，尽为功德，无有差别。所以尔者，一切众生，习业不同，皆从微妙而有差别。当知差别非差别。善明童子，汝等云何，若人行是功德於五惑世界，金玉重宝，并悉舍施。此人所得功德，以为多不？善明童子，甚多天尊所说功德，奇特希有。若人於此经讲说书写，受持供养，此人所得功德，胜彼百千万倍。何以故？一切仙真上圣皆从此经而成道果。若无此经而成道者，终无有是。当知此经功德非可格量。所谓道果，即非道果，而为道果；所谓三空、四惑，皆有所受，即非道果，而为道果。何以故？我行一行，绝诸有漏，於法相中最为第一。善明童子，汝等徒众各净国土，离色香触，庄严妙丽，以为法界，莹饰其心，是心非心，名为大心，是名功德，不可思议。若有善男女等，尽心供养，讲说读诵，当知是人功德第一，成就群生，希有之法。此经所在之处，皆有道慧，神通妙力，善救法幢。金刚童子随处涌出，护持法藏，不得轻泄。
　　尔时，善明童子上白天尊：当何修此经？我等徒众，云何受持？
　　天尊曰：修此经者，无文无字，断诸漏行，证真法藏。此经名为慧力法城，善护群生，除邪惑障。我说一切诸法，即非诸法，故名为法城。我说一切微尘，即非微尘，非微尘故，名为法城。我说一切异类、国土，即非异类、国土，非国土故，名为法城。善男子，汝等若於真藏法中能行一字，或他方界为人讲说，其福广大，不可称量。若於半法修行证全法者，功德甚重，与彼无量。
　　善明童子闻说是经，悟解其义，涕洟泣泪，恨不早闻希有天尊说如是真藏深法，度诸众生：我昔以来，学小乘行，所得法眼，达理未深，不曾得闻如是秘密大乘经典。今遇天尊，授我妙药，令得受持，信心定志，庄严功德，希有第一。
　　天尊曰：所说功德实相，即非功德实相，非相非非相，是名功德实相。若能微思达解功德实相者，证法不足为难。何以故？离一切微尘相故，则是一切诸正真法。善男子，若有人得闻此经，此人即得金刚力，得无畏心。当知此人无量劫来，修习此经，勤行不懈。
　　复告善明童子：一切众生，非有非非有，非无非非无，非心非非心，是名悟解，是名真实，是名功德。善男子，我非诳说，非妄说，非惑说，非异说。若有法可修可受，可住可去，可为可得，则坏正真，缚诸法性，失诸功德，不见道源，不慈不孝，冥冥暗室，无解无出。复次，善明童子，若有人忽闻此经，心念不逆，当知此人功德无量，况书写读诵，为人讲说，功德不可思议。善男子，在在处处，皆有此经。何以故？不受闻见，不受香味触，达诸法性，是人悉见此经，则得功德，名为供养，名为受持。善男子，应须恭敬，应须供养，功德甚重。复次，善男女，若有人常行大心，劝人修善，读诵此经，功德广远，不可格量。复次，诸善知识，各各自慎，慎勿轻泄。轻泄之者，其罪甚重，难可譬喻，终劫说之，亦不能尽。其人无根，宿无善念，唯罪是务，或闻善法，心则狂乱，狐疑不信。当知此人难可劝化、生死罪报，无有限量。
　　尔时，善明童子复白天尊：一切众生，善男女等，发心求无上道，云何发心？云何行行？云何调理？云何证道？云何灭众生行而成道果？
　　天尊曰：一切众生，善男女等，发心求无上道者，云何所疑而作此问？我本无生，而无有灭。一切众生，亦复如是，无生无灭，无住无去，无人无我，究竟平等，实无有法。发心求无上道者，我於大慧之所，所有一切栖聚皆是大慧之本。善明童子，汝解如是前，解如是义。善明童子，所解天尊说义，於大慧之所者，实无众生可求道者，亦无众生而得道者。
　　天尊曰：无说无听，以无说而无听受之，以无众生而无众生受之，以无法而无法受之，不坏世法而为道果。为道果者，无得无失，无生无减，无忧无苦，无颠无倒，一切诸法，皆是正道。所言正道者，无一切法，亦无正法，是名真法。非真非真，而名道果。
　　善明童子问天尊：言大慧具五眼不？
　　天尊答曰：实具大慧，有肉眼，有法眼，有慧眼、有功德眼，有道眼。何以故？肉眼即是法眼、慧眼、功德眼，名为道眼。众生即是法身、慧身、功德身，名为道身。何以故？一切法界，名为道身。恒沙之众，数不能尽。一切众生，异国殊心，种种色相，类聚群分，道眼悉知。何以故？天尊所显，色相殊心，即非有心，非色相心；非心不心，亦非不心；非相不相，亦非不相；非过去心，亦非非心；非未来心，亦非非心；非现在心，亦非非心。当知法力甚深，功德微妙，秘密真藏难可譬喻，得其边底。
　　善明童子欢喜叹曰：善哉善哉。四众各各伏地，同声赞叹，而说颂曰：
　　天尊显法王，微妙无虚假。功德随心王，慧源无不普。种种色相好，大心平等土。度脱诸众生，消灭三涂苦。四众各得法，法城自然睹。迷者不信真，沉沦击在五。天尊善方便，说法无偏普。道跟一时照，狐疑无不洗。五阴豁朗开，六情不相染。方寸坚得道，思微志可显。
　　尔时，大众说此颂已，叹大慈尊显诸法性，自在神力，我等徒众不能显了。何以故？天尊所说法，即非说法，若言天尊说者，即是坏法，即是毁法，即是谤法，即是灭法。何以故？不解天尊意故。惟愿天尊，随机为说。
　　天尊曰：我得成无上道者，为无所得，觉法空寂，觉无所觉，寂无所寂，无觉而觉，无寂而寂，证法理故，名无上道。无法可证，无道可显，故名得道。复次，善男子等，诸法平等，无高无下，无生无灭，无去无来，是名无上道果。我今所说非法，名为法王，悉为自在。若有人於此经中，修行一句，为人讲说，劝人受持读诵，所得功德，亿千万倍，非可譬喻，恒沙算数不能尽。或有舍身毁碎，或有投身饿虎，或有火焚身命，或有系业因果，舍施求福，如此功德甚薄，法力不成。何以故？无慧解故，无通达故，自证自求，自得自我，如是自缚，堕无明障。假使碎身如恒河沙尘，尘成灰土，终无有尽。以无尽故，系业不除，业业相牵，云何解脱？汝诸徒众，各自思惟，勿生懈怠，勤行智慧，证果须臾。天尊於是而说颂曰：
　　法王遍法界，济度诸众生。慈恩惠泽普，断惑为法城。宝珠非内外，照曜甚分明。汝等诸徒众，迷惑不能行。徒劳修苦行，万劫亦无荣。忘身自无我，功德坦然平。常行不懈怠，魂神无有惊。我今显法王，了了常清净。悟解由方寸，缘缘等无病。功德遍法界，何假虚嗟咏。汝等须努力，勤行无坚硬。
　　天尊说此颂已，告诸徒众：汝等深心伏听，告示诸法，非外非内，非长非短，非去非来，非虚非假，微妙宛约，百宝庄严，功德具足，非可显名。所说功德，非功德，是名功德；所说证果，非证果，是名证果；所说得道，非得道，是名得道。悟解深解，名为大乘。所说大乘，非大乘，是名大乘；所说法界，非法界，是名法界。遍入沙尘，非沙尘，是名沙尘。如是微妙功德，非可譬喻。诸仙等众闻如是说，惊怖振惶，汗流至踵，各各自思。俄顷之间，遂经一劫，得悟大乘，证无上道。
　　天尊曰：不以具足智慧而得成道，不以具足相好而得成道，不以具足烦恼而得成道，不以具足诸尘而得成道，不以具足法宝庄严而得成道，不以具足法界而得成道，不以具足布施而得成道。若有善男女等，能悟一切诸法大自在王，平等究竟，此人功德不可思议。诸得道者，不受功德，不受智慧，不受诸行，不受慈悲，不受忍辱。
　　善明童子上白天尊：云何诸仙学道不受功德，不受智慧，不受诸行，不受慈悲，不受忍辱？
　　天尊曰：大乘法印，诸漏永断，云何贪受功德？云何有贪受智慧？若有善男女等，说言天尊，应见有来有去者，此人迷惑，不解我说。当知天尊平等无二，故名天尊。若有人於法界以为微尘，此尘之数，以为多不？诸仙等：甚多。
　　天尊曰：如我说法，百亿日月，百亿星宿，数未及其一。何以故？我说法界，非法界，而为法界；我说众生，非众生，而为众生；我说得道，非得道，而为得道。众生贪着，事事取舍，生死变易，迷惑神魂，失平等性。若有男女等，舍身尽诸世界所有珍宝布施，此之功德以为多不？诸仙等：甚多。若有人受持此经，为人演说，不着诸相，不着诸相，不证我人，不一诸理，此之功德，不可称量，胜彼百千万亿，此之功德，百千万亿分亦不及其一。当知此经功德甚重，不可称量。
　　尔时，四座於灵解山及诸天等众，悉皆悟解，佥然称善，稽首赞叹：天尊广演大乘，济无边众，各各自愿，报我国王，思天尊力，由我国王覆育我等，致得寻真，求学圣道。我等随缘得悟，难可思议。善男女等，人身难得，努力勤行，勿生懈怠。一失善道，万劫无期。
　　天尊曰：善哉善哉，诸徒众等，并有宿缘，根机易解。闻此大乘，信此勤行，玄心远念，离空有相，证法无生。汝等四众，各率众缘，随机化导，勿滞一方，悟诸缘理。我显真藏大乘经典，付属国王并大弟子，留传宣布，济沉溺苦。大乘甘露，其味希有。得此味者，无生无灭，无去无来，湛然常住，究竟道场。若有毁谤，不信此经，此人见世恶业所种，死入酆都中府，风刀之考，鬼神谪役一十四曹，曹一考官，百二十考吏，一千二百考兵，一万二千考主，三河九江，四渎溟波，死魂作役，如是考对，痛毒难胜。天尊於是重说苦魂而作颂曰：
　　为人不信法，毁谤於贤良。受死酆都报，剑树碎形伤。万劫劫无期，魂神痛断肠。叫声声不绝，狱卒淬镬汤。受报无休息，嗔眼四边张。谁能受此苦，迷惑乱猖狂。寄语修行子，修福永无殃。
　　天尊说此颂已，告诸四众；善男子等，各各勤行，禁诸四患，行平等心，学大乘道，三便永毕，六通智慧，得无畏心。善明童子及诸四众欢喜无量，顶戴不胜，慧心定志，受教奉行，从身至身，从劫至劫，誓无退转，稽首作礼，各还本国。
　　无上内秘真藏经卷之三竟 
　　无上内秘真藏经卷之四
　　辩相明部帙品
　　是时，元始天尊恬然安静，在灵解山遍施功德，示众经相，显真道源：一切诸法，性相空寂，无生无灭。何以故？法本微妙，功德深远。众生迷惑，信法不淳，自生谤毁，失三宝源。何以故？烦恼障深，慧源不晓，轮转三涂，永无解脱。尔时善明童子闻是语已，上白天尊：今日侍座，欢乐难胜。敢问天尊，众经名相，其数几何？为有部帙，为法界总名。愚情不了，唯愿天尊分别为说。
　　天尊曰：善哉善哉，子之所问，正得机宜。一切诸法，并是经目，无内无外，非长非短，微妙清净，常住不坏。何以故？法性空故。愚人浅识，不悟大道，失真常性，迷惑正经。示为部帙：一者上清，二者妙真，三者太一，四者妙林，五者开化，六者仙人，七者黄林，八者上真，九者道教，十者上炼，十一者上妙功德，十二者道德。此十二部经蕴在大洞玉清境藏中，无毁无坏，无生无灭，湛然常住，遍众妙门。一者洞玄，二者元阳，三者原辰，四者大劫，五者上闻，六者内音，七者炼生，八者灵秘，九者消魔，十者无暑，十一者案摩，十二者上通。此十二部经在大洞上清境藏中，微妙清净，为诸天根本，万有之基。一者太清，二者彻视，三者集仙，四者洞渊，五者内秘，六者真一，七者集灵，八者中精，九者无量，十者集宫，十一者黄庭，十二者小劫。此十二部配属大洞泰清境藏中，济生度死，为万法舟航。此三清奥内真藏之中，示有名迹，显众妙经，包罗无外，妙入细微。若有人能受持书写，讲说读诵，此人功德不可思议，非譬谕格量得其边际。何以故？金口所说，无虚假故。一切诸仙圣道，未有不由此经而成道者。何以故？此经微妙，具众经目，诸天童子、大力、鬼神、金刚、师子共相卫护，不得轻泄。若有诽谤不信，此人即得重病，前业受报，今暂为人，致生诽谤不信大乘，后死当入黄泉，长处暗狱，无有解脱。善明童子，汝等徒众深思此经，勿生不信，随邪见道。何以故？无信故，信不深故；无慧故，慧不深故；无解故，解不深故；无思故，思不深故；无定故，定不深故；无通故，通不深故；无绝故，绝不深故；无便故，便不深故；无证故，证不深故；无妙故，妙不深故；无道故，道不深故。汝等徒众，历劫艰辛，学小乘行，终无得道。何以故？诸法解脱，有击相违，动则乖所，失正道源。
　　善明童子伏受教言：未曾所说，今日所说；未曾所闻，今日所闻；未曾所见，今日所见。四座欢喜，众兆咸宁，多所不解，敢问天尊诸经部帙，统摄诸法，为止其数，为无数耶？若亡数者，不摄诸法；若无数者，则无部帙。云何数有三十复有六名？既有数者，数则有穷，何能妙微，济穷苦厄？众所未了，唯愿天尊随缘显示。天尊含笑，遍体光明，照诸国土，无极世界，并皆应见，不动本国，到灵解山听天尊说。
　　天尊曰：汝所问法，未解经旨。吾为汝说。一切诸法，普是经目。众生愚暗，不晓本源，失真常道。分别为说，假示众经，显诸部帙，随缘为释。或说大乘；或说中乘，或说小乘；或於大乘而得悟解，或於中乘而得悟解，或於小乘而得悟解。悟解之理，绝三乘迹。当知诸经尽妙，非数非非数，非大非非大，非中非非中，非小非非小。虽止部帙，妙入细微，济沉溺苦，略显其数，示者指归。若能悟解，本微化见，究竟圆满，了达诸法。无取无舍，无贪无爱，无痴无欲，无瞋无喜，无杀无盗，一相平等。平等之理，随分功德，各各具足，慧解无穷。众生不晓，自相违犯。譬如油能燃灯，灯明自煎，油尽灯灭。众生迷惑，亦复如是。自造自报，如影随形。形直影端，形斜影曲，诸法业报，果皆从因。一切众生无有行者，云何见道？譬如种植，种谷谷芽则生，不种谷者无谷无芽，云何得谷？众生因果，亦复如是。不种善因，亦无善果，无善果故，则恶因生。生长恶果，恶果生长，业业相因，因果不绝，弥沦三界，堕诸恶道。后生人中，永无人礼，云何信道？云何行道？云何悟道？何以故？，无善因故，无智慧故。善明童子及诸四众谛听善思，无狐疑想。此经深妙，最尊最贵，诸天神圣无不敬重。汝等徒众，宿缘有幸，得预知闻，入功德所，无以为谕。
　　善明童子伏受教旨，诸疑不了，敢问：此经等一切诸法，无有分别，既无分别，云何说此经最尊最贵？若独尊贵，即不等法。既不等法，则有差别；有差别故，则有优劣；有优劣故，则有贪欲；有贪欲故，则有生死；有生死故，则有爱念；有爱念故，则随邪见，云何得道？
　　天尊曰：经等诸法，诸法等经；道等诸经，诸经等道；道等生死，生死等道；道等贪欲，贪欲等道；道等恩爱，恩爱等道；道等去来，去来等道；道等富贵，富贵等道；道等贫贱，贫贱等道；道等愚智，愚智等道；道等畜生，畜生等道；道等禽虫，禽虫等道。如是等故，等无所等。云何诸法而有差别？
　　善明童子上白天尊云：道等无所等，不审一无所等，非一等不？答曰：非一无等。又问：非一无等，云何名道？答曰：非道为道。又问：非道为道，是真道耶？答曰：非真道也。又问：云何非真？答曰：诸法无二，非真非俗，非大非小，非长非短。众生愚暗，障翳日月，常卧不起，如盲者不睹，如聋者不闻。如此经者，亿千万劫不可得闻，瓦能了解？吾昔於灵解山宣扬此经，时此座主，名曰达慧，广延徒众，四方云集。到灵解山，次等而坐，供给衣食，并皆充足，功德遍施，无饥无渴。尔时十方大地悉皆震动，师子猛兽，并共护持。有一贤者，名曰法才，心乐道德，父为国王，禁制不得，自在泣涕交流：我生何罪，心志不遂。唯愿天尊圣道怜愍愚心，今身不果，愿我后生，遇见天尊，教我出家，学大乘道。发愿已后，常行慈心，昼夜念道，今得遇我显扬大乘，习无漏法。善明童子，及诸大众，当知今者真藏童子，即是昔日法才是也。法才心愿久远，始得见闻。当知此经尊贵，理趣深远，难可卒闻，况今浅识能得信解。
　　尔时，真藏童子於座而起，稽首上白天尊：小子有幸，得悟大乘。昔日虽在聋俗、心愿不轻，当时不遂，道降无差。今遇天尊，显大乘道，施无上药，悟解诸法，了达宿因，证无生法，深思庆幸，难可谕知。不审天尊此经方便、后学其法，云何为简而授、为普度之？
　　天尊曰：善哉善哉，汝慈悲行，自度度他，接续方来，为法梯磴。如是功德，广博难称。此经大乘，无大不包，无细不入，济沉溺苦，普救苍生，何有简法？
　　真藏童子稽首复问：不审一切众生信心不等，各由宿因，修善行业，积劫累功，而成道果。若不修善而得道者，则无因有果，无果有因，果业颠到，故修善者应堕地狱，作恶者应得生天。
　　又云：普度众生，济沉溺苦，如是之理，众生不修，经自度之，得成道果。
　　天尊曰：大乘平等，普济苍生，尽虚空际。譬如日月，乘天普照，而盲者不睹，非日月不照。又如大地，能生随缘，而种皆得果实，而愚者不种，非地不生。又如慈母爱子，子而不孝，非母不念。当知此经，亦复如是，皆须供养，决其眼目，眼目明净，得见本源，游尘永灭。如是因浄果净，因即是果，果即是因，因果一相，平等无二。无二者，非因非果，而为道果；非高非下，而为高下；非长非短，而为长短；非见非闻，而为见闻；非香非味，而为香味；非智非德，而为智德；非经非道，而为经道；非心非想，而为心想。如是达观，证法生灵，善解护持，功德具足。汝等徒众勤心学行，修无上道，勿信邪言，受无漏业。疾病将至，忧恼万端，欻尔之间，索然命尽，永不自觉，终身迷惑，轮转三涂，长离善道。
　　尔时，真藏童子及诸四众闻是语已，欢喜赞言：
　　天尊在灵解，说法教天人。显扬诸经相，四众并来寻。功德无不普，非长非短因。三清断四惑，道德随日新。经敷满法界，部帙示关津。我等诸徒众，与道为善邻。断诸漏永尽，恶业不能侵。积善无畏力，自然功德林。天尊巧能说，施药通流布。愚者不能饮，智者餐甘露。聋盲自不见，巧说终无悟。大乘难思议，寂然无不度。
　　尔时，真藏童子及诸四众，说此赞已，功德广远，非可叹说：我等徒众共赞法王，显天尊德，终劫说之，亦不能及。敢问天尊，经宝次第，功德阶级，何者为先？早证果者，何法最易？唯愿天尊慈悲为说，众中优劣，有难悟易悟，数请繁重，触冒尊颜。
　　天尊曰：往古无量劫时，有一仙人，名曰仙灵，不信大乘，常习小道，长斋苦行，隐在山林，服饵餐松，学他仙道。累劫辛苦，道不可阶，终无解脱；虽得延年益寿，不必三便，沉沦在苦。真藏大乘经典，包罗无外，细入毫端，行内行者，悟解须臾。诸经部帙，示相凡愚；功德因缘，随方引诱。冥心内照，真趣道场，绝诸漏相，无先无后，无内无外，无阶无级，功德浩荡，重於法界。法界殊方，无内无外，无视无听，无思无想，随分功德。功德具足，无出无入，无去无来。汝等四众勿疑功德经宝，无宝无差，教迹浅深，布张得所。何以故？法性真故，不受尘故。若无慧解，法性不通，六情受染，则生六尘不灭，心识不住，念念相摧，习业既多，轮回五道，烦恼忧惧，疾病逼身，父子恩情，索然命尽，魂神流漂，堕三恶道。如是苦痛，不可思议。善男女等，勤行精进，勿生懈怠，各发善心，修无上道。功德庄严，则六情不染；六情不染，则六尘净；六尘净故，则六识通；六识通故，智慧具足，则成道果。成道果已，得无畏心，究竟平等，了达诸法，纵容自在，无余忧，无余喜，无余乐，无余苦，无余贪，无余爱，无余恼，无余瞋，无余思，无余想，无余视，无余听，无余触，无余博，无余取，无余舍，无余增，无余念，得法自在，名功德林，是为真道。善男子等，汝等四众发大乘心，悟诸余理，常行四念，度诸众生，济穷苦厄，福德无量，不可称说。
　　尔时，真藏童子及诸四众闻如是说，叹未曾有，欢喜作礼，而作颂曰：
　　法王慧泽无边底，说法无量度众生。跛躄声盲皆自得，五欲四倒坦然平。
　　我等徒众欣欢悦，悟入大乘无有盈。生死变化无转动，浸溺稽天而不惊。
　　法王法力犹方寸，大智大行等生露。天尊广远慈悲力，遍洒微尘成甘露。
　　众生受润犹不知，迷途造恶终不悟。我等善行方便慧，各各劝诱流传布。
　　慧日慧音音不绝，愚者渐染诸根祚。
　　是日，真藏童子及诸四众赞诵天尊，显功德力，遍法无间，非可譬论，得其根际，如是功德不可思议。
　　天尊曰：一切诸法，皆是三世法身，身有三世慧眼。若无慧眼，云何识别？既无识别，丧我本身，迷惑诸法，即是颠倒。颠倒既见，则成烦恼；烦恼习业，苦痛切身，生死轮回，终无解脱。诸善男子，淳谨行业，勿令二心，毁谤贤良，反善作恶，两舌伤人。如是罪报，苦毒难胜。
　　真藏童子及诸四众闻此妙音，欢喜无量，敢问天尊：三世慧眼，为一开三，为三合一。若一为三，为三无一；若三为一，为一无三，云何一有三慧？若一而有三者，亦应一眼而有三身。如是疑惑，唯愿天尊善别为说。
　　天尊曰：善哉善哉，如汝所疑问难。诸法无量，功德无量，或一为三，一三无体；或三为一，三一无名。或一眼成无量形，或一形成无量眼。如是方便功德，不可思议。所云一为三者，并是为缘，显无明障，缘眼障灭，三一非真。何以故？要由此经。此经能开慧眼，有利益故，一切仙圣皆由此经而成道果。诸善男女，吾念群生，如母爱子，化导诱引，恳志殷勤，故说此经，分明委悉，真实要义，显然易解。若复有人得闻此经，信心恭敬，诸仙童子、大力善神自然卫护。当此之时，国王帝主受持此经，一国男女无有夭伤，国富人丰，兵灾不起，风雨及时，万人安乐。当知此经有大神力，功德广远，非可譬喻。天尊於是而说颂曰：
　　大乘平等教，普化诸众生。非外亦非内，功德坦然平。愚人不信法，智者见公惊。悟解真藏理，法界自然成。我非形色象，法性尽无名。汝等虚嗟咏，心识不能明。
　　天尊说此颂已，告诸四众，大力神王、金刚师子善念护持，修行正法。尔时真藏童子及诸四众闻此妙音，神开意解，欢喜受持，各守一元，修无上道。
　　天尊曰：成道果已，寂然无我，究竟清净。清浄微妙，能生诸法。诸法各得自生，自生各得，无灭无生，无生无灭，自在法王，功德具足。一切众生，愚暗不通，闭塞六情，诸根受染，染着迷惑，迷惑相傅，遂不觉悟，轮回五道，不信大乘。何以故？一切众生受有为乐，云何能舍？假使舍有，即取空法。取空为空，空不离有，有不离空；空有二名，击业缚身，云何得出，超入道源？
　　真藏童子敢问天尊：空有二名是道体不？是真空不？是妙理不？是清净不？是究竟不？是寂灭不？若通是者，云何有缚？
　　天尊曰：善哉善哉，如汝所问，甚得机缘。空有二名，虽是道果，究竟真空。众生不晓，染有受着，即非道果。何以故？一切众生，究竟清净，非空非有，非长非短。若受相者，则坏正真，即乖本所，即非道果。何以故？众生非空非有，云何有知空有？云何有知道性？云何有知正法？云何有知究竟？真藏童子及诸四众闻此妙法，各自思惟，稽首而退。
　　无上内秘真藏经卷之四竟
　　无上内秘真藏经卷之五
　　普明品
　　尔时，元始天尊游居西那大福堂国，形无定相，或隐或显，或 粗或妙，在灵解山从容自在。其山高广，遍覆法界，林薮蒙笼，虎狼狮子、毒虫恶兽，伤害群生，啖食物命。其山之内，复有隐居贤士精思修道，学大乘行，决定无疑，护守心城，摧灭魔贼。复有三万六千众生习其缘业，各有所趣，种种不同。元始天尊处於大众，忽然变体，入宝珠中，寂然不动。四众惊骇，莫知所在。七日七夜，光景不见，猛兽毒虫转加兴盛，一国男女号天叩地，无所归依。尔时真藏童子於大众中恬然静虑，稽颡伏地，奉请天尊，愿救苍生，慈恩重见。恳陈未讫，忽见山上光明遍照，十方无极世界、地狱幽徒，悉皆解脱。
　　尔时，天尊坐本微华，端然不动，怡神含笑，威德光明；猛兽毒虫，悉皆摧灭。於是天尊告真藏童子：汝当为诸大众宣扬真藏甚深无上妙法，令诸众生觉烦恼性，达空有心，涤荡五情，生死一相，有无平等。真藏童子承天尊力，冉冉升虚，变见自在，於大众中显智慧光，说无生理。慧光普照，无大不通，无细不入，进彼百千日月光景，随诸众生所求，皆得无极世界。有缘无缘，悉皆备足，信心重者皆来听受，四众云集。天尊变大光明，清凉奇雅，显众生性，寂静无为，无生无灭，无去无来。预有缘者，皆了正法，寂然悟道，缘虑永断，分别不生。何以故？道无二故。生死无二，去来无二，愚智无二，高下无二，取舍无二。众生迷惑，假说因缘，接引示迷，扶栏徙步。众生根性，种种不同，略说异途，开为三品。上根众生，了达身相，不入道德，不出生死，无道德际，无生死际，无人我际，无尘垢际，无行业际。中品众生舍离生死，贪求道德，有出有入，有道德际，有生死际，有人我际，有尘垢际，有行业际。下品众生，无明障重，不觉不知，沉溺苦海，冥冥长夜，无有出期。四部大众及诸男女，汝等谛听，善思如是慧光从何而来，出入推求，非内非外，湛然清净，究竟道场，一相光明，平等无二。眼入慧者，达色妙理；耳入慧者，达声妙音；鼻入慧者，达香妙气；舌入慧者，达味妙味；身入慧者，达身妙身；心入慧者，达心妙心。一切诸法，悉皆被入。恶鬼、毒虫及诸邪见、地狱、饿鬼、狱卒、畜生，皆发善心，餐甘露药。善男女等，深入法性，自在无为，善察心源，皎然无碍，学大方便，不舍有为，不住无为，功德具足，成无上道。
　　大众疑惑，有一童子名曰善音：敢问真藏童子显天尊德，宣扬慧光，因缘普被，为一光周，普为一切，自有斯光。若一光被者，则从外来，一切众生从外受得，则是无常；若各自有，不应又云慧光普被。如是疑惑，唯愿决了耳。真藏童子答言：汝诸大众，分明听受。我从无量劫来发大乘愿，今始得闻，了达因缘，识诸业报。汝所问者，众生外受即是无常，若各自有，不应又云慧光普被。我所显光，众生受润。天尊大慧之光，非内非外，非长非短，非显非不显，妙铸群生，普皆蒙益。所利益者，一切众生，与天尊无毫压差别，云何有外入无常？云何有光可显？又问：既无差别，即是天尊，云何有众生迷惑？云何有众生受苦？云何有众生修道？
　　答曰：汝渐就迷，作如此难。一切众生，受苦乐者，皆是慧源，与天尊无毫屋差别。汝等当行六行，通六合之道。何谓六合？眼与色合，心不缘色，不缘色故，则是忘色；耳与声合，心不缘声，不缘声故，则是忘声；鼻与香合，心不缘香，不缘香故，则是忘香；口与味合，心不缘味，不缘味故，则是忘味；身与触合，心不缘触，不缘触故，则是忘触。如是行行，去来常一，取拾常一，坐卧常一，动静常一，是非常一。心城守固，断诸外贼，群邪徒党，并皆磨灭。法王自在，犹如明珠，内外通彻，见法明净，尘秽莫染，入一相门，即名大道，则是法母，能生诸法。诸法悉具三十二相、八十一好，装严色身，功德具足。若有善男女等，静心直念，常行慈爱，不贪不欲，翻却六贼，入五通城，破三兵阵，四固无侵，得无畏力，烦恼不生，恩爱永断。
　　善音等众欢喜叹曰：善哉善哉，真藏童子宣扬妙义，广示因缘，开大乘
　　门，济沉溺苦，为法梯隥，为法舟航。
　　天尊告诸徒众：善音大士，汝等莫疑真藏童子，此人无量劫来，发心求道，功德广远，不可称量。今当为汝广说玄心密行，反守旧城，昼夜巡行，勿令缺漏。一切众圣，常行此法。此法最妙，为众行之本。吾今得道，由此而悟。汝等徒众，不得懈怠，勤行此行，调伏六关，法无有定，不可执为。何以故？法如幻故，寂灭无生，法常变故。官官无心，幻生於变，变生於幻，变生幻灭，变生无生，幻灭无灭。各不相知，自然解脱。众生愚暗，夜中织网，自缠自缚，恒处网中。三大毒蛇，共同一室；八劫之贼，围绕四方。冥冥长夜，不能得出。汝等徒众，勤行精进，取吾一字，勿他念想。何以故？法无二念。当知三界之中，有漏众生，无方便慧，烦恼火烧，炎炽难灭，种种教示，终无悟解。善男子，汝等正念思惟，钻烦恼性。烦恼净者，得慧眼净；慧眼净故，得方便力；方便力故，则六识常转；六识常转，则无受无染，无缚无解，得法自在，名为法王。
　　真藏童子上白天尊：今日大众，承法威颜，得方便慧，悟解众生，达诸根性，入实相门。天尊巧说，善得机缘，方便易解。不审当来众生，受持何法，云行何法？何法易受，何法易行？何法难受，何法难行？
　　天尊答曰：善哉善哉，汝大慈悲，为缘请益。当来众生，无有慧眼。汝等谛听，善思善念，吾为汝说真藏正经，无生无灭。当来众生依此文义，自然得解。我显一字，非过去，非未来，非见在，非内非外，非长非短。此一字者，易受易行，诸观之法，种种方便。此观第一，初从数心。心法不住，法不住故，则无定法；无定法故，则见道慧；见道慧者，即是本身，不生不灭。复有三种庄严智慧，入法神通，一者贪着，二者嗔怒，三者痴爱。此三法者为行之先，证道之所。何以故？法无贪故，贪性寂灭；法无嗔故，嗔性清净；法无痴故，痴性解脱。证此性者，达三宝门，入真藏法，名大法王，种种具足。
　　是时，善音童子及诸大众闻此妙法，各各自思：昔所未闻，今日所闻；昔所未见，今日所见。十方众圣，甚深法藏不可思议，并是天尊大慈悲力开阐要门，令众易解。尔时善音童子及诸大众欢喜稽首，而作颂曰：
　　法王法鼓鼓无边，四魔八贼皆降伏。我等我众众易悟，诸法究竟无差别。
　　慧光慧炬炬常明，遍照群生无遣失。大乘大行行无方，轮转法音巧能说。
　　群生群业业相亲，识网迷途无真实。天尊神德德护持，善说愚夫令舍质。
　　贪嗔贪着着无求，变成真藏常欢悦。稽首稽心心正念，常行供养无亏彻。
　　尔时，天尊告诸大众：善音童子，善哉善哉，汝能称叹真藏妙经，劝诸徒众勤行修习，反观慧光，庄严六行，息世机嫌，不生爱结，心慧明朗。何以故？法性净故，烦恼性净，贪欲性净。复有诸善男女，虽复出家，学小乘行，端坐无为，日常一食，教化群生，令习我业，自尊自贵，自是非彼，名为众生，不名善士，非吾弟子，吾非其师，徒自疲劳，终无得道。我昔无量劫时，亦复如是。勤行苦行，隐於山林，求道妙果，累劫辛苦，道不可阶。后遇无上尊师、大善知识，为我决疑，教心迷道，入五无间，杀五魔贼，守一不变，神灵自在，正念思惟，悟无上道。是时三万六千众生随吾学道，出分别城，得无相理，坐狮子座，宣扬妙法，广济众生，慈悲普覆。汝等徒众，调伏诸相，寻善知识，平等正直，达正世因，鼓动众生，法芽增长，慧眼开发，入方便门，巧积智深，成无上道。复次，一切诸法犹如镜像，非空非有，毕竟无我。复次，众生色心犹如镜像，非空非有，毕竟清净。复次，三乘教迹犹如镜像，非空非有，毕竟解脱。复次，众生三业犹如镜像，非空非有，毕竟空寂。善男子，当知此经大乘无漏，非覆相说，非妄说，非假说，显诸法性，入实相门，於诸经中最为第一。
　　复次，往古劫时，有五贫士，常怀我慢，不信经法，闻此大乘而生毁谤，灭三宝门，不信众生有真道性，不信众生有经妙法，不信众生无我寂灭，不信众生等大乘法，不信众生不生不灭，不信众生心大如海，不信众生等天尊行，不信众生等诸贤圣，不信众生为大空聚。如此不信，即得重病，生入暗狱，死入暗狱，行入暗狱，住入暗狱，坐入暗狱，卧入暗狱，食入暗狱，息入暗狱。诸善男女，各息思惟，勿生不信。若不达解，能行直心，不生毁谤，此人得无量福田，功德广远。何以故？法无相故，法无定故，法解脱故。当知直心道场，不坏诸法，入诸妙寂；不坏生死；入诸实相；不坏取舍，入诸智慧；不坏嗔痴，入诸解脱；不坏贪欲；入诸法宝；不坏是非，入诸正道；不坏声色，入诸福田；不坏六情，入诸无漏；不坏五阴，入诸大慧；不坏四大，入诸神通。此法微妙，终劫说之，亦不能尽。若有众生知易悟者，略说半字，直证大乘，解无上道。假使说法数如沙尘，众生迷暗，亦不能解，说亦无量，况善男子。若有信心，受持读诵，讲说供养，善解忘神，洗除心垢，功德广远，不可思议。
　　尔时，有一国王，名曰大通，甚信道德，常行恭敬，受持真藏妙经，宣扬国内，大臣子弟、天下百姓悉皆受持此经。当尔之时，国富民丰，男女欢乐，寿命长远，无有夭伤。当知此经威神德重，未有不由此经而得成道。此经最尊最贵，次开耳目；为法舟航，济沉溺苦；为法梯隥，超出五苦；为法父母，普度众生；为法本身，悉得自在。何以故？十方众圣悉共护持，方便降魔，显微妙药。
　　尔时，真藏童子告善音等：汝等大众在灵解山听天尊说，有一明珠在此山内，光明莹净，非表非内，非高非下，轮转去来，寂然无动。汝等四众见此珠不？善音等众叹曰：善哉善哉，我等徒众累劫求道，在此山中闻有明珠，未曾得见。唯愿大士承天尊力，为显明珠，分明证实。大士真藏告诸来者：汝等各各反顾，伏地谛思，明珠自显。说此语已，须臾之间，光照表里，各各迷途，猖狂失性，人人自视，绝迹无端，独脱还家，自然觉悟，明识宝珠非可显诏。
　　是时天尊欢喜无量，而说偈曰：
　　我说大乘宗，分别显诸相，方便引众生，宝光无限量。智者了分明，愚人自生谤。我显真藏经，洗荡无明障。汝等善修行，一字中含养。诸法无定形，犹如镜中像。宝珠非内外，冥心内神朗。功德并熏天，大乘无偏党。十方诸圣道，受持真藏经。常行不懈怠，得成无上尊。我今说譬喻，示本假明权。众生不信道，习业恩爱因。各行方便慧，五荫裹求寻。
　　是时，元始天尊在灵解山宣扬半偈，告诸男女，善建福田，修行供养，不离身心而得解脱。得解脱者寂静道场，入法正印，证三世因，成无上果。复告善音童子：一切众生，心性解脱，身相解脱。心为言教，身为文字。寻文逐字，教迹斯忘；悟此文字，入解脱门，证无上道。
　　善音童子上白天尊：不审何故众生心为言教，身为文字？众生心是痴心，身是暗网，云何令众生学其痴心，而求暗网？若求暗网而得成道，众生痴心复不知学，应得成道，不知学者而不成道。若学痴心，亦不成道。何以故？以痴学痴，智性不发，云何成道？众生痴心，痴不知学，亦不成道。譬如木中有火，火不自生，必假人功，方得其火。众生痴心，必假导师而得悟解。唯愿法师哀念我等，而为我说。
　　天尊曰：善哉善哉，我为汝说。诸法清净，无生无灭，云何有众生得道？云何有众生失道？云何有众生痴网而学成道？云何有众生痴心不学而得成道？法无自性，毕竟无我，云何有众生差别而作此难？我说文字，性离则是，〔非性解脱，方便引诱，令识文字；性离则是〕□，法性解脱，方便引诱，令识正音。证法音者，无法可证，无法可修，无法可学，无法可行□，无法可受，究竟清净，混成非一。二乘众生闻此语者，惊忙震惧，立身无所。是时善音等众豁然意解，悟大乘宗，平等无二，归命忘形，稽首而去。
　　无上内秘真藏经卷之五竟
　　□据《真藏经要诀》补入。
　　□『行』，《真藏经要诀》作『得』。
　　无上内秘真藏经卷之六
　　显功德品
　　是时，善音童子及诸仙众在香林园诣天尊所，听习大乘，遂生迷惑：敢问一切众生普受光者，云何利益不同，受生各异？若俱受者，根机应等，不应有难悟易悟；若不等者，慧光不周，天尊偏说。又问，众生要须此经而得成道，若无此经，终无解脱。
　　天尊曰：善哉善哉，如汝问者，以空问空，空无所问。我所答者，以空答空，空无所答。一切众生异类差殊，诸根不等。不等故空，空无所等；无所等故，是名解脱。众生迷惑，而不知觉，悉有慧光，眼瞳不晓，本性清净，心识昏迷。要须此经开诀耳目，耳目明净，照诸法本，无差无别。当知一切众生同禀道源，悟解先后。譬如玄珠，遗在赤水，种种推求而不能得。当知众生本性空寂，非空非有，非内非外。有心求者，终不能得；无心不求，亦不能得。要须方便，巧积慧源，自然得果。若言我说法者，则谤正法，毁坏善根。当知所说非说，非说非非说，平等一相，一无所相。善男子，汝等内行静照，冀着空有。天地成形，道德成经，智者悟之，仁者行之，见其所不见，不见其所见；知其所不知，不知其所知；反人常见，反人常闻；一切有为无为，悉皆而反。如是行者，体入大乘，证成功德。
　　善音童子及诸大众闻如是说，心地惊疑，迷惧失所：敢问诸法究竟，非空非有，云何有法而反得入大乘？既无法者，云何证成功德？
　　天尊曰：我说一字，反覆无端。众生虚妄，忘有盲无，执妄生迷，妄成倒惑。我说反者，达妄无妄，妄有非有，妄无非无。如是观者，是名反本。得入大乘，证成功德。
　　又问：众生虚妄，虚妄即是无法，无法云何可反？若无法反，云何有大乘可入？云何有功德可证？
　　天尊曰：如是如是，诸法解脱。得解脱理，名入大乘，证成功德。
　　又问：诸法解脱，名入大乘，证成功德。一切众生不修不学，名为大乘，证成功德。禽虫杂兽，不修不学，名为大乘，证成功德。如是一切诸法，名为大乘，证成功德。云何有众生虚妄？云何有众生颠倒？云何有众生取舍？云何有众生去来？云何有众生差别？云何有仙圣化度？
　　天尊曰：如是如是，如我所说，诸法具满一字。若有一法不具大惠功德者，则谤诸法，毁灭大乘。何以故？一切众生行住坐卧，悉入大乘，证成功德；五荫六情，悉入大乘，证成功德；贪痴取舍，悉入大乘，证成功德；一切有为无为，悉入大乘，证成功德。所说大乘，非大乘，是名大乘；所说功德，非功德，是名功德。诸法微妙，自在无为。所有言说，皆是名字，非真实道。悟斯理者，得无畏力，心合天德，心合地德，心合圣德，心合日月之德，心合星宿之德，心合万类之德。一切诸法，悉皆合德，无伤物性，是名究竟大乘功德。众生虚妄，妄受诸有，失功德力。譬如画师，画形而非真形。又如声响，响非真声。当知一切诸法，如幻如化，非空非有。众生颠倒，妄受烦恼，烦恼妄生，妄成受苦，恩爱别离，苦无极已，倏忽之间，索然都尽，魂识飘扬，转增苦恼。善男子，勿生不信，失慈爱力。吾为汝说，大人能受天下之辱，大德能受天下之恶。何以故？大达无妄，故能受辱，故能受恶。所能受者，皆是功德，大慧福德庄严，具足成就。复次，无为故能生能长，虚无故能体能行，澹泊故能受能张，寂嘿故能能声能藏，恬淡故能聚能散，清净故能神能光，精诚故能得能从，中和故能化能同。当知秘密真藏，众经第一，无为养性，虚无存生，澹泊安身，寂嘿者荣。恬淡乐志，清净平心，精诚守节，中和存神。草本地生，去地而死；鱼鳖水生，离水而死；人以气生，去气而死。圣人爱气守精，以为身宝。上无所指，下无所揆，心无想念，意如流水。善男子，当知一切诸法，本性恬澹，悉入大乘。众生迷惑，不达生灵，失大乘道，弥年积劫，轮转不悟。汝等徒众，各开缘化，功德甚重，不可格量。
　　尔时，善音童子及诸大众欢喜无量，俱发善心而说偈曰：
　　天尊显功德，微妙莫能寻。施张遍法界，郁郁香园林。智者巧能入，方便种善因。愚夫迷日久，自与失为邻。我等生信行，共习大乘津。法王王自在，解脱脱相亲。大乘平等道，济度於天人。冥心自然合，方寸随日新。
　　尔时，善音童子及诸四众说此偈颂，赞仰天尊，显扬功德，济度众生。所说功德，非功德，是名功德。各各自悟，见一赤珠，非内非外，悬在空中，光明映彻，照曜诸国，无大无小，皆同一类。俱入珠中，不生不灭。须臾之间，忽然不见。四众茫然，莫知所在，各各自视，复无所得。荏苒之间，法界宛然，在宝珠中。四众视之，复无所得。非空非有，非长非短，非妙非粗，非广非狭，离一切相，一切相离。所说法界，非法界，而为法界，即是宝珠；所说宝珠，非宝珠，而为宝珠，即是法界。当知宝珠不离法界，亦不在内，亦不在外，非内非外，非非内，非非外，育语道断，绝诸漏行。如是功德，微妙深远，不可称说。
　　显诫行品
　　是时，元始天尊告诸四众：一切众生，贪着有为，欣生恶死，意虽求生，由造死业。不持诫行，假使长寿，犹如老树，有何殊别？若持诫行，死补天官，升仙自在。人虽有王公之位，苟不持诫，死皆重罪，无益魂神。魂神受苦，不可堪忍。善男子，汝等思惟，明奉诫行，直心行道。吾为汝说，天下万物无有长存，有生有死，有成有败，日出则没，月亏则满，从古至今，谁能长存。唯有道德，不生不灭。修善积善，今日亦善，今月亦善，今时亦善，善善积德，诸行备足，善念护持，令入法宝。诫曰：
　　不得盗窃人物，不得妄取人财，
　　不得妄言绮语，不得因恨杀人，
　　不得贪嗔痴狠，不得慢老欺人，
　　不得咒诅毒心，不得骂詈高声，
　　不得訾毁谤人，不得两舌奏佞，
　　不得持人短长，不得好言人恶，
　　不得毁善自誉，不得自骄我慢，
　　不得畜毒药人，不得投书谮人，
　　不得轻慢经教，不得谤毁圣文，
　　不得恃威凌物，不得贪淫好色，
　　不得好杀物命，不得耽酒迷狂，
　　不得杀生淫祀，不得烧野山林游猎，
　　不得评论师长，不得贪惜财贿，
　　不得言人阴事。
　　天尊曰：略说诫条，罪各有报。善男子，善听在心，今当为说：
　　盗窃人物者，死入金槌狱；
　　妄取人一钱以上者，死入镬汤狱；
　　妄言绮语者，死入拔舌狱；
　　因恨杀人者，死入五牢大地狱；
　　贪嗔痴狠者，死入大槛狱；
　　慢老欺人者，死入酆都狱；
　　咒诅毒心者，死入八闼狱；
　　骂詈高声者，死入泥犁狱；
　　訾毁谤人者，死入北寒狱；
　　两舌奏佞者，死入火山狱；
　　持人长短者，死入碓磴狱；
　　好言人恶者，死入黑暗狱；
　　毁善自誉者，死入大剑狱；
　　自骄我慢者，死入寒冰狱；
　　畜毒药人者，死入灰炭狱；
　　投书谮人者，死入黄泉大暗狱；
　　轻慢经教者，死入障明狱；
　　谤毁圣文者，死入铜火狱；
　　恃威凌物者，死入炎炉狱；
　　贪淫好色者，死入溟泠狱；
　　好杀物命者，死入无间狱；
　　耽酒迷狂者，死入渴寒狱；
　　杀生淫祀者，死入沸山狱；
　　烧野山林游猎者，死入分形狱；
　　评论师长者，死入磨山狱；
　　贪惜财物者，死入饿鬼狱；
　　言人阴事者，死入黑水狱。
　　如是诫行，不得轻犯，轻犯之者，随犯轻重，如影随形，如响应声；声大响大，声小响小，善恶报应，亦复如是。善音童子，汝等四众勤行此诫，积渐累功，证成道果。一切法聚，悉是诫行。略显数科，示为善否。若通一行，诸诫无犯，人法自在，解脱无为。
　　善音童子上白天尊：敢问说诸诫行，罪业报应，如影随形，犯诫罪报，深浅云何？为犯一诫罪深，为犯多诫罪深？若犯一诫深者，不应诫多；若犯多诫深者，初犯一诫，应无有罪。众中疑惑，唯愿天尊分明晓示。
　　天尊曰：善哉善哉。众生业行千差万别，报对不同。广说诫文，随缘利益。若犯诫者，随犯轻重，不论一多，犯一诫重，罪即随重，犯多诫重，各各重报。若犯轻诫，报对亦轻。如身长者，影即随长，身若短者，影即随短。犯诫罪报，亦复如是。我说杂诫，断诸杂心，无杂烦恼。
　　又问：烦恼是有是无？答曰：不有不无。又问：不有不无，何名烦恼？答曰：不有为有，不无为无，於实法中横计为有，则成烦恼。又问：正法非有非无，云何受此横计？若受横计，即是有无，不名正法。答曰：正法无相，於无相中，而报为有。又问：法既无相，云何於无相中而得为有？答曰：妄报为有，此有非有。又问：此有非有，若如是者，众生横计，则是正法；众生犯诫，亦是正法，云何有罪业报应？云何有众生虚妄？亦无罪业，因果业倒，修善得罪，造恶得善。
　　天尊曰：何故作如是疑？诸法业正，因果无差，妙理报应，纤芥无遗。行善得善，行恶得恶。譬如种谷生谷，种麻生麻。因果业倒，当知种子不差，因果亦尔。诸善男女，善听吾言。我说正法，不离空有，而为正法；我说正法，不离生死，而为正法；我说正法，不离烦恼，而为正法；我说正法，不离去来，而为正法；我说正法，不离取舍，而为正法；我说取舍，非取舍，而为取舍；我说去来，非去来，而为去来；我说烦恼，非烦恼，而为烦恼；我说生死，非生死，而为生死；我说空有，非空有，而为空有。当知法无有二，亦不一不二；不一不二，湛然常住。何以故？众生业行净，故取舍净，故去来净，故贪欲净，故烦恼净，故生死净，故真实究竟。应无挂碍，当知此经最尊最贵，三世天尊皆由此经而得成道，十方大圣亦习此经而得成道，异类国土亦习此经而得成道，诸天天帝亦习此经而得成道。此经包罗无外，所在之处，皆受此经而得成业。此经威力广大，度诸众生，不可称说。善男女等，若能信心，受持此经，福德深远，非可譬喻，得其边底。
　　尔时，天尊在灵解山宣扬正法，告诸大众，而说偈曰：
　　我说功德本，积劫修苦行。不遇真藏经，勤行不退转。无犯诸诫愆，后悟无上道。皆由在昔因，汝等精勤学。功德随日新，妙道非近远。五阴里追寻，行行虽辛苦，证理不劳心。
　　天尊於是告诸眷属及大弟子：我说半偈，显本因缘。人从信生，人从解生，人从苦行，入乐正因，善本而立，道慧自明。一切诸法，无有自性，毕竟空寂。证此理者，者为了因，即是正果。一切众生愚痴外想，六贼俱生，各贪爱着，分别世间，悉为邪道。为邪道者，心行妄起，习系业因，业对相牵，生老病死，遂无解了，无明覆蔽，贪爱甚深，种种是非，罪累增长。如是行业，烦恼切身，十恶报应。汝等四众善察业因，明识缘起。
　　善音童子及诸大众得思微旨，悟解道场，欢喜赞曰：
　　无上天尊真道眼，照法圆净显明珠。
　　众生得闻皆悟解，离垢无欲等无余。
　　我等徒众皆利益，得见身上八角书。
　　观彼世间皆实相，无取无舍湛然居。
　　天尊平等说诫行，无犯无漏业消除。
　　悉皆充满方丈室，幻化自在等空虚。
　　天尊积劫修苦行，后遇无上大乘辕。
　　显示众生令深信，游心法界一乘门。
　　诸法不生亦不灭，自然解脱寂无言。
　　尔时，善音童子与诸眷属说偈颂已，叹未曾有，大乘经教，济度无涯，玄冥隐奥，非世能知。敢问学行因缘、大乘方法。众生根浅，惠力不深，触有缠身，六情受染，如是下劣，不识经教，不信大乘，不受化导；虽闻真藏，心由不顾，云何方便引诱？复次，三乘教门，引三根性：上智生知，闻有真藏，自然觉悟，证入大乘，到天尊所，解脱无为，不生不灭，印众经相，能出能入，巧积方便，功德深远，难可测量；中智依文，受持诫行，渐积功着，得入中乘，勤苦累阶，终不觉悟；下根众生，唯知贪爱，引诱教化，舍施外财，心贪吝惜，无明暗钝，虽预下乘，未有功入。众生根性利钝如此，受益不同，云何得入大惠？
　　天尊曰：善哉善哉。善音童子得世机宜，巧能快问？吾为汝说，各各听受，入内思惟。至道窅冥，绝诸情爱；大乘玄妙，视听莫闻。一切众生从道而生，从道而灭，业缘悉被，同贯一门。譬如母能生子，子怀不孝，弃掷其母，四向造罪，被系罗网。母思忆之，枯肠寸断，子终不觉，身自受苦，楚痛难当□。众生颠倒，迷失其本，亦复如是。魂神受苦，楚痛切身□，自当苦恼。大乘玄教，随根布德，了自不知□。虽不觉知，随根度脱，一切众生，悉皆受润，在真藏中，含生奥养，出苦入乐，不离真藏。众生迷惑，妄想为有，於真藏中终不觉悟。何以故？法性真故，於真受有，有是苦聚，即是苦恼。我说三乘，犹如天网，广覆施张，随根利益。我观一切，悉是大惠，无生无灭，无苦无恼，去来平等，出入平等，受业平等，苦乐平等，三乘平等。下根布施，受施无受，即是平等；中根诫行，行诫无诫，即是平等；上根智慧，无智无我，即是平等。众生受乐，乐受无受，即是平等；众生业报，报业无业，即是平等；众生根性殊别，别无所别，即是平等。一切诸法，等无所等，无所等故，名为大道。善音童子，汝等勤行教化，依此大乘，勿生异想，即是方便，得入大惠法门，功德自在，得自在力，不生不灭，能度众生，灭烦恼业。汝等徒众，勿生倒想。
　　尔时，善音童子及诸大众闻此语已，欢喜无量，不可思议，各各伏地，稽首奉辞而退。
　　无上内秘真藏经卷之六竟
　　□□『楚痛』，《真藏经要诀》作『痛楚』。
　　□『了自不知』，《真藏经要诀》作『了不自知』。
　　无上内秘真藏经卷之七
　　妙德品
　　尔时，真藏童子与诸眷属、天仙地仙、无鞅数众，俱诣天尊，游行世界及下方无极地狱，天上天下，悉皆周匝。见一国土，国名长引。男女长大，长三十丈，年寿八千，皆学道德。又见一国男女纯朴，无有文字，尊卑上下，各自礼敬，不失威仪。又见一国自然衣食，男女欢乐，无有哀忧。又见一国，国名塞河，人长一丈三尺，多力如兽，不知道德，无有人礼。又见一国男女一足，食自生之谷，无有衣服。又见一国之人身长九寸，止息树间，不衣不食。又见一国男女礼敬，修学大乘，无为自化。又、见一国男女鸟头人面，衣自然之衣，犹如禽兽。又见一国男女长寿，生而不死。又见一国男女身三足，两头，裸身无衣，犹如野鹿。又见一国男女唯有一眼，在於顶上，身生毛羽，一足而行，语似鸟音，不知父母。又见一国，国中有山，左右金光之树，树高三百丈许，其实美於甘泉，食之千日，皆得仙道。乃至下方无极世界地狱，罪报苦乐不同。或抱铜柱，或循剑树，或入镬汤，或上刀山，或分形碎体，或拔舌铁锥，各配考曹，或在北元曹，或在九府曹，或在幽夜曹，或在苦神曹，或在毒刃曹，或在溟彼曹，或在考正曹，或在四极曹，或在长劫曹、或在三难宝，或在万掠曹，或在长苦曹，或在无极曹。如此考掠罪报，不可思议。略述所见，杂类不同。敢问天尊，大乘道教为遍周不？若不遍者，不名大乘；若普遍者，悉应知道，知道教者，应无罪业，各有道德，亦无善恶。唯愿天尊垂慈教示，令众得闻。
　　天尊曰：何故复作此问？吾为妆说。譬如百昌，一地生长，种种不同，或大或小，或长或短，千差万别。从兆杂类，亦复如是。大乘造化，品物不同；国土差殊，形貌不等。天尊随类相好优劣，各顺物宜，习其本业。既得本业，随类受形。所受形者，皆具道德，悉入大乘。当知秘密真藏功德广远，非可格量。一切众生心心同受，业业不等，或造恶者，或行善者，种种运为，皆由心作。道常冥通，不在中间，亦不在外。譬如夜室晖光，随孔而照，光虽万殊，而本之者一。真藏童子，汝等善思大乘功德殊妙，不可证知。若证功德者，一切善恶非善恶，而为功德；一切罪业非罪业，而为功德；一切地狱非地狱，而为功德；一切道场非道场，而为功德；一切众生非众生，而为功德；一切诸法非诸法，而为功德；一切生死非生死，而为功德；一切去来非去来，而为功德；一切天尊非天尊，而为功德；一切众圣非众圣，而为功德；一切大乘非大乘，而为功德；一切愚智非愚智，而为功德；一切杂类非杂类，而为功德。如是功德遍周，皆是道惠，亦名道跟，亦名解脱，亦名究竟，亦名大通，亦名普德，亦名冥寂，亦名远逝，亦名法母，亦名能生，亦名妙相，亦名出入，亦名真藏，亦名法宝，亦名众生，亦名善恶，亦名生死，亦名取舍，亦名杂类，亦名分别，亦名人我。功德微妙，不可思议，种种示形，非可演名。
　　尔时，真藏童子及诸四众闻如是功德，惊悸丧忙，反迷大道：不审世间积财功德及修道业功德，云何为有功德、为无功德？若有功德，天尊遍说大乘微妙功德即是虚诞，诳惑众生，不为真实；若无功德，众生不修，不作功德，应成道果。
　　天尊曰：善哉善哉，我说大乘微妙功德，尽虚空界，纤芥无遗。汝所问者，积财修业，亦是功德。何以故？积财非财，修业非业，无人无我，三毒既净，即是微妙功德，亦沸大乘，亦名证果，亦名智惠，亦名解脱。一切诸法，亦复如优，究竟清净，究竟道场，究竟功德。汝等四众，善思积念，精专无二，功德深远，卒不能闻。譬如穿井，井穿愈深，渐渐功多，运土难出，既至泉源，得止众渴，悉令饱足，无饥渴想。穿井功劳，随泉亦灭。修道积行，亦复如是。阴恩密惠，研尽穷源，了达性情，从容自在，功迹不见，得至大乘，功德具足。又如远行，游步万里，种种艰辛，无所不见。修道积行，亦复如是。艰辛苦行，游历世间，灭迹尘劳，得诸根性，证成道果。众生根性，六贼驰骋，四魔缠身，三业取舍，五荫缠绵，举手运为，皆成罪业。善男子，汝等徒众深研灵奥，栖心事表，勿着我人，累结尘劳，怨憎竞起，心邪乱惑，百鬼来侵，寿夭不长，死入恶道。一切众生，亦复如是，飘浪生死，恩爱贪求，念念施为，遂无觉察。譬如猿猴，跳踯恃便，忽罹机辟，自丧身本。众生心贼，亦复如是。汝等建志，如履冰谷。吾为汝说。昔有一人，不知内行，钻研智惠，向外求善，朝夕拜跪枯树，云乞长生，二十八年，不倦时刻，枯木忽然生华，内有甘汁，其味甜蜜。此人乃即饮之，即得地仙。当知心志恳到，道不负人。枯木犹感直心，况研内行，自然解脱。尔时真藏童子及诸四众闻此譬谕，泽被不胜，悟解大乘，深浅同等，功德殊妙，各入轨仪。
　　天尊於是而作颂曰：
　　诸法微妙相，自然功德本。生灵解脱师，体悟道非远。我显归旧宗，功德无迟晚。勤行积善行，大乘与物反。烦恼内寻真，诸根寂然混。汝等各自思，愚夫终不忖。他方杂世界，功德遍皆满。物类虽不同，真德无亏损。我说真藏经，度脱皆平等。小乘人不信，慈心内含养。方便令受持，功德随日长。汝等勤精进，证法如影响。五荫香园林，禁持牢守掌。
　　天尊说颂，赞扬功德，告诸童子并及眷属：一切众生不离言教，而求道果；不离文字，即是功德。
　　尔时，真藏童子敢问天尊：若有男女求学文字，及诸言教，云何问厥言教？文字的在何方？为在过去，为在未来，为在见在。若在过去，过去已去，复无可求；若在未来，未来未至，亦不可得；若在见在，见在不住，不住故无可求。唯愿天尊指掌开示。
　　天尊曰：善哉善哉。未求道者，离一切相，绝空有心。我说文字，性离言教，亦空非空，不空亦不不空。即此言者，即是道果，亦名内求。
　　又问：一切众生根机不等，心识难知。若决空理，恐触愚情；若执有陈，复乖智者。云何可授？
　　天尊答言；当观其行具六正法，便可授与。又问：何谓六正？一者眼不受色，眼根解脱；二者耳不受声，耳聪明朗；三者鼻无膻气，鼻彻众腥；四者口无言过，口辩法本；五者身不受触，身性虚通；六者心意无累，惠解无方。此六正者，上士之行，当合大乘，入功德本。复次，有五善法堪授教人。何谓五善？一者善离世间，华色之法；二者，善行恩爱，随缘济给；三者，善建功德，常怀忍辱；四者，善事明师，修学正道；五者，善能方便，谘请良友。此五善者，中士之业，当合中乘，进升道境。复次，有九戒法。何谓九戒？一者戒身，身不妄杀，爱育群生；二者戒意，意不妄贪，无犯诸恶；三者戒足，足不忘践，无伤害命；四者戒手，手不妄操，无受他物；五者戒心，心忍如地，无有怨结；六者戒耳，耳不妄受，无善恶声；七者戒眼，眼不妄视，无五色见；八者戒口，口不妄言，无毁良善；九者戒鼻，鼻不妄嗅，无染熏馨。此九者戒为下品，众生修行，坚受福德，立降如是真藏。善逗机缘，布张得所。汝等徒众，依此受持，功德无量，不可称说。若有善惠解者，为人讲说，晓示群迷，功德深远。何以故？续续相传，经教不绝，犹如传灯，一灯传之，百千万灯一时俱照，光明无损，前灯后灯，无优无劣。智慧传者，亦复如是。
　　尔时，真藏童子与诸徒众共言：契会我等并有宿福，得遇天尊，显扬功德，教示委曲，悟解机缘。我等各自建志，从身至身，从劫至劫，经涉履历，终无退转。复次，各各誓愿，济度苍生，令出苦海。若见急难，当诵此经，难即消灭。若见国土、有横祆□，当诵此经，祆即自止。若有水早兵灾，当诵此经，兵甲不起。若见疾病衰厄，当诵此经，病自消愈。此经神力广远。诸天童子、大力鬼王、师子金刚共相卫护。我等正念，勿负愿言。各各自视，心心相得，恬神静念，欢喜赞曰：
　　法王法力惠慈尊，开演功德遍法界。
　　众生众行并沾恩，蠢蠕峭翘皆蒙赖。
　　大乘大道平等师，普教群迷无遗芥。
　　愚人愚暗不信真，弃背慈母生恩爱。
　　慈母慈悲常度脱，出入去来无有碍。
　　我等我行内思惟，累积功劳经千载。
　　小乘小知无寸功，难化自我终无改。
　　十方十圣皆受持，证果无方得自在。
　　尔时，真藏童子及诸眷属说此赞颂，上白天尊，谘论妙法：一切众生，各自人我，行众生行，乃至小乘，二见之人引导群迷，亦自说言，我所说者，文真理直，世间无比，最尊最妙，为众经本。复有诸杂鬼神之类，亦自说言，我所说者，文真理实，希有第一。复有异类国土祆鬼甚多，人民欣乐，行小乘法，专思断恶，志行善果，贪善无已，不作诸恶，亦自为是。如此人行，各各自专。众生浅劣，易信小言，志学为善，云何得离小乘而习大行？
　　天尊曰：如是如是。众生颠倒，易牵易诱，从易牵诱，悉入邪道。何以故？昔有一国，名曰自通，常行善行，智劣不深，信邪善法。有一野狐即是狐王，多妖诈惑，种种方术，欲化国王，语狐徒众：自通之国，国王乐善弃恶，智浅不深，闻善则信。我有妙术，能飞能隐，聪明智朗。飞向殿前，变作人像，端正第一，悬坐虚空，去地百丈，说诸妙经，谈空解义，辩别阴阳，声响如锺，言泉河泻，遂不辍音。国内宫人、嫔妃、婇女及诸眷属、境内臣民，信我灵圣，必当聚集，观听我说，以为希有，随我所要，必用我语。我当劝其舍命，脱取衣裳，并及宝物，收摄归家，入市货易，买取肥肉，与我妻子眷属共相餐食，岂非上计美乐之业？野狐徒众俱声唱善，启白王言：徒众常行偷盗，并取野物，恒怕畏人捉获身命，无量辛苦，供给大王，不能得济。王有如此上妙才伎，绝世希有，何不急兴。狐王闻此语已，便即起心，暗诵幻术经文，弃恶从善，三日四夜，诵得百余卷，悉皆利滑，即变形体，飞空而去，直到国王殿前，去地百丈，坐虚空中，口诵经典，果如前言。国王、宫人、婇女、妃嫔、及百千眷属，一时云集，举目仰视，观见狐王说法奇特，哀鸣哽咽，悲泣交流，劝善舍恶，宫人、婇女、并及群臣嗟叹无已。圣人出世，希有难闻，国内宝物并及百姓人民，悉皆舍施。复有三十余人，於王殿前一时舍命。狐王语时众曰：如此舍命，最是上士。我以神力摄持将去，安置玉山宝堂之内，常行供养。作是语已，化作疾风，死尸宝物，悉皆摄去，无有遗失，到群狐窟，共食人肉，复遗狐子。变化人形，赍诗宝物，入市货卖，用将买肉。至屠儿行中评论肉价，屠儿行中有数猛狗，争骨相啮。狐子见狗，心生忙怕，不觉变形，狗便啮杀。屠儿惶布，得此宝物，不敢私藏，即告市官，具说如是。市官不敢藏之，即告州县，州即申奏国王，陈狐宝物，具述迹状。国王见表宝物之状，便即觉悟，识此之物是我小儿所玩宝物，前施圣道，何故在狐手中？尔时有一慧解之士，名曰仙灵，即前伏地，上启大王，赐臣万死，敢以上陈。王即开恩，百死不问，若有别见，任当说言。仙灵长跪而启王曰：前空中说经教化者，即是狐魅祆术。臣当欲启大王，惧违王意，不敢出言。王曰：汝何得知？仙灵曰：但诵其文，不解其理，劝人弃恶从善，心口乖违。复能飞空，即知虚属。一切大圣，寂灭无端，云何有此惑众？王曰：错失奈何？仙灵曰：可集军众，多将猛狗围彼大陵，断徐妖种，正法流行。王即命诸军众，克定时日，围彼丘陵，狐即变作人形，稽首再拜，奉迎於王，猛狗来逼，变为狐状，狗即啮杀。王命群臣凿地窟中，必得宝物，群臣即寻凿掘，得至狐窟，大得宝物。王即勅下天下，召来认物。所来认者，皆得其实。当知世间难辩，口是心非，假说伪途，情迷倒惑。汝等四众，喜自观察，六正法中，取其一义，无毁无壤，无邪无惑。何谓一义？
　　天尊曰：不受诸有，不受诸空，忘身无我，毕竟空寂，即是第一义端。又问：忘身无我，谁受空义，得为第一？天尊答言：唯我自受。又问：自受无我，云何有我自受？如是如是，实无自我，即是第一义，无生无灭，究竟湛然，故名自受。复次，一切众生心行迷惑，流在六十五道，杂类邪见，鬼神入其心府，常作鬼语，不自觉知，闻说浮言，即将为善。若值秘密真藏，逆耳无闻，即生不信。邪见外道，巧说伪词，入其骨髓。欢喜赞叹，语其妻子，归崇此法，即得成道。何以故？此法善见於人，邪言易染，便即受信。若闻真藏，离一切相，灭空有心，即生诽谤。复次，诸善男女等，昔有一国，国王名曰突敖，自在为人，通辩物理，诸方外道，邪见妖术，种种方计，来化国王，行习伪道。初有一人，最为多解，作术变形，腾空自在，音锺伎乐，充塞虚空，径至王所，铿锵赞诵，不可称名。宫人婇女、上下群臣观此法音，迷狂倒惑，三七五旬，遂无悟者。王告之曰：汝是外道祆邪，急须早去。吾当减汝。今乱惑群臣，来破我国。此人答言；我是正道，来见国王，观王修善，王可熟观，听我说法。王曰：汝行伪术，种种变见，在於人间，更无过汝。我国之中有大乘真藏经典，为众生法镜，无此浮言。诳惑於我，我闻有道之士藏名匿迹，人众不知。又闻至道窅冥，有形则伪。急须疾去，吾当灭汝。我有智臣，名曰通灵。汝有道术，共来论义。王召通灵，通灵即前，稽首上白大王：不审有何意故，追臣急速？王曰：汝闻昨所有人显其妙术，诳惑群臣，化我修善。汝须定却收并外道，论义研穷，观其吐纳，测其神行。通灵曰：外道多伪少实，不足堪谈。请王召取，来王殿前，对王决问。三日三夜，共言论义，谈空说有，辩古显今，遂无屈滞。通灵即显慧源，共论正道，满口异音，形无立所，仍即绝对，窜影逃踪。王命群臣收罗捕取。於是群臣召一国内，有此等色，即须捉获，遂尔失踪，遍求不得。外道徒党三千余人，更无敢出，自然磨灭，国内清正，信向大乘，愈加殷重。十方诸国闻此国王自在诸法，辩邪无碍，外道诱化不胜，当自退灭，各遣大臣寻诸道法，迎请尊经。尔时国王即遣通灵谘请尊法，具述所由，十方诸国来请尊经，唯愿神尊垂恩赴请。
　　尔时，天尊闻彼谘请，放大光明，随经普照。金刚童子、卫法善神、无鞅数众，香华郁郁，遍空飘飘，神德威光，悉皆拥护。彼诸国土各见瑞相，旛幢伎乐，虚空而至，复有郁蕙，反风名香，不焚自熏，充满空中，济生度死。彼诸国王，各净国土，装办洗拭，迎请圣尊到彼国内，七日七夜，法音不绝。仙童玉女遍满法界，诸天欢乐，各奏音乐，铿锵和雅，动诸国土，欢喜无量。各各发愿，归依无上道，归依无上经，归依无上师，福德报应，不可格量。天王自在，国盛人昌，兵戈永绝，万劫无殃。复有边邦杂类国土，闻此妙经神德威力，各各奏迎，尊崇圣道，心与口誓，从身至身，学无上道，不生厌倦。於是神尊即遣童子、护法善神、无量等众各赍反风郁蕙名香，随心请到。所到之国，地皆瑠璃，人人欢乐，衣食自然。国内清净。十方大圣，并共护持，宣扬真藏秘密妙经，相传付嘱，委寄国王，并及大臣，受持供养，天上天下，三清境界，功德遍熏，不可称说。诸善男女等，勤学大乘，修行三慧。何谓三慧？一者，巧积方便，善灭外尘；二者，断诸行漏，不出他境；三者，寻求实相，直至道场。既证反本，二见常明，三业轮转，四大恒通，五荫开朗，六情不染，七识自在，八正无我，九德绵绵。先贤后圣，莫不由此而得成道。当知真藏最为第一。何以故？诸余经教皆说枝条，小乘阶级；此经显其根本，言真理实，易解分明。
　　是时，座中有一智士，名曰法寥，上白天尊：我昔以来，经七小劫，从师学道，种种闻知，多有不了，未敢谘请。又随天尊到灵解山，显扬功德。真藏大乘，悉皆平等，无极境界，并悉沾恩。不审何故更有诸国各遣大臣，寻诣道法，迎请尊经？若普沾被，不应更来迎请；既有请者，道则不周。唯愿天尊分明指掌。
　　天尊曰：善哉善哉，汝所问者，众兆同疑。我今当说。大乘经教，混物为先，无法不周，无法不遍。他方请者，未有开发，不识道源。一切杂类皆从道生，而不知道，要须师发。譬如宝藏埋在地中，众人践之，遂不知觉。若善别者，占视则知。他方功德，亦复如是。虽有不知，要须迎请而为发之。一切众生，亦复如是。或居中国，王法当行，遂无悟者，终劫说之，亦不能尽譬如头圆戴天，不知天之高邃；足方践地，不知地之深厚。一切诸法生在道中，不知道之形像。众生迷惑，亦复如是。
　　尔时，法寥及诸大众欢喜作礼，觉悟六正，通三慧道，守一旧城，诸魔贼灭。稽首奉辞无上慈尊，哀嗥哽咽，默然别去矣。
　　无上内秘真藏经卷之七竟
　　无上内秘真藏经卷之八
　　集仙品
　　尔时，真人名曰仙灵，与诸徒众七千四百余人，游居世界及林屋山，弥龄积劫，餐芝服饵，吐纳导养，遂得长生，为地仙道，不悟大乘而无解脱。仙灵於是伏地顿首，上白天尊：久闻真藏妙经在灵解山，济生度死，断烦恼际，排百劫魔，荡千祆惑，慈恩普照，润被苍生。谘论请益，唯愿天尊垂见恩念。
　　是时，天尊坐五色瑠璃宝座，在灵解山，去地百丈，宣扬正法秘密真藏，复有郁蕙反风名香，散布诸法，悉皆利益，一切蠕动、有识含生，无不受润；四方来众，自然悟解；复能成就下方秽杂国土，装严妙丽，奇特希有。於是天尊告诸仙曰：汝等徒众，积习小乘，业缘难断。吾今为汝宣扬大乘，恐惊怛汝。何以故？妙绝心源，见者难矣。若欲求者，先断三惑。何谓三惑？一者心惑贪生，二者情惑财色，三者意惑善恶。除此三惑，可以求道。复有一行，为道根本，万行之先。何谓一行？不住世间，不离世间；不住空有，不离空有；不住人我，不离人我；不住因果，不离因果；不住身心，不离身心。常行实道，如是行行，常得解脱，出离生死。
　　仙灵於是伏地稽首，上白天尊：敢问行此一行，依何所行？天尊曰：依旧文字。又问：初学小乘，累年积劫，不识道源，云何是旧？答曰；不生心是。又问：不生心者，则是无法，无法云何得名旧字？答曰：心行处灭，断烦恼际，得无为理，证此理者，无生无灭，究竟道场，功德具足，则名旧字。又问：心行处灭，谁断烦恼？谁证无为？谁知寂灭？若知寂灭，证无为者，则是有法，有法迁移，常变不住。以不住故，则是无常，云何得名旧字？诸疑不了，愿重告示。
　　天尊含笑，五色焕明，弥冠十天，脱众色像，欢喜答曰：善哉善哉，汝所问者，为众决疑，开生灵旨。吾为汝说，谛听善思，分明易解。我所显者，法无自性；无自性故，皆是旧字。尔时仙灵及诸徒众闻此大乘，心开意解，喜悦难胜：我等累劫艰辛，远求弥失，今闻大乘，各归本国，自在无为。天尊又告：诸善知识，勿生外想。何以故？一切诸法，皆是旧字。若言诸法有生灭者，则谤诸法，是名邪见，亦是外道，亦名分别，亦名得失，亦名颠倒，亦名人我。若言诸法无生灭者，则坏诸法，亦名邪见，亦名外道，亦名分别，亦名得失，亦名颠倒，亦名人我。何以故？一切法本，清净究竟，非空非有，非非空，非非有。即此法性，自在无碍，名无上道。故名旧字，亦名正经，亦名功德。不坏诸法，名无上道；不坏是非，名为旧字；不坏生死，名为正经；不坏去来，名为功德；不坏取舍，名为法宝；不坏人我，名为定慧。如是妙法，名大生死，名大去来，名大是非，名大人我，名大取舍，名大彼此。何以故？法本无穷，终日说之，亦不能尽。譬如大海，百川所住，无增无减。大乘经典功德微妙，亦复如是。略显譬喻，百千万分，不及其一。此经功德，不可格量。复次，诸大弟子及诸仙等，初学小乘，系业功重，何由可舍，闻此大乘，心不能受，勿生悔恨，失功德本。我怀慈念，如母爱子。何以故？法无断故，法清净故，法智慧故，法解脱故。一念相违，善根悉断。母爱子者，亦复如是。气气相续，念念不移，无时可舍。儿子不孝，自弃其母，逃走向外，不顾其母。众生迷惑，亦复如是。不怀恩爱，失孝慈母，远离善道。
　　尔时，仙灵稽首无上尊，稽首无上法，稽首天尊：门弟子有幸得遇大乘，逢善知识，欢喜踊跃，叹未曾有。昔学小乘，累年辛苦，不离生死，不离是非，不离烦恼，不离恩爱，不离攀缘，不离人我，不离分别，不离断常。如是苦恼，永无解脱。今悟大乘，豁然无滞。复次，一切众生诸根不等，云何得入大乘？
　　天尊答言：悉入大乘。又问：若不等法，入大乘者，云何有众生修道，云何有众生善恶，云何有圣人教化。若有众生行善恶者，则诸法不可以不等，故大乘不等；大乘不等故，云何悉入大乘？
　　天尊答言：大道无方，差殊悉正。众生颠倒，悉入大乘。众生善恶，悉入大乘。众生处在其中，自迷不晓，以不晓故，自受为有。有法业成，轮回被缚，失大慈道。
　　又问：善恶名异，而俱得入大乘者，真俗名异，而俱得入小乘。若真俗名异而非小乘者，云何善恶名异，俱入大乘？
　　答曰：善恶二名，真俗何别？大乘等於小乘，何有大小殊异？
　　又问：若如是者，大小一者，相反而不同，亦应大小二体，殊异非俱，有若二体。俱有而不异者，二名亦应俱小而无大，云何悉入大乘？
　　答曰：大小二乘，相对而得名，实无二体而可显。
　　又问：大小二乘，相对而得名，则是互从，若大从小而得名者，大应从小而名小。若小从大而得名者，小应从大而名大。云何大小二名，相对而显？
　　天尊答曰：相对显者，药病相破，众生二心，俱无所得。於无所得，横生颠倒，分别二见，善恶差殊。
　　又问：若如是者，善生之时，恶名应灭；恶生之时，善名应灭。云何二名一时俱显？
　　天尊曰：如是如是。善名若生，恶名则灭；恶名若生，善名则灭。
　　仙灵曰：若如是者，恶名应通，三世过未，亦应是恶。若过未非恶者，见在云何有善恶更相互起？
　　天尊曰：过、未既无，见在互起，亦无所起，云何得有善恶名起？
　　又问：善恶二名，俱无体者。善恶生时，亦应有体。
　　答曰：善恶生时，各无名体。
　　又问：善恶二名而不同者，不得二名，俱无其体。二名既无体者，恶名应是有体？
　　答曰：有无所有。
　　又问：恶名无体而是无者，亦应善名有体而是有有。
　　天尊曰：善恶二名，而无二体，一相平等，无所善恶。无所善恶，究竟清净。一切诸法，悉得自在，无大无小，无长无短，究竟解脱。诸善男女，勤行布施，勤行持戒，勤行精进，勤行慈悲，勤行忍辱，勤行智慧。一切诸法，名大道场。未来布施，未来持戒，未来精进，未来慈悲，未来忍辱，未来智慧，功德具足，不可思议。若有善男女等，深信大法，诵念此经，功德熏天，不可格量。若有人受持供养，为人讲说流通，智慧犹如日光，并照不辍。智慧相传，润及七祖，悉令解脱，三界诸天及诸草木尘沙等数，比此功德，万分不及其一。如是秘密真藏，难可睹闻，自非宿福，功德深厚，不得闻见。诸仙等众闻此大乘，勤行精进，宣告未闻。若不流通，诸缘顿绝，遏塞道源，弥年积劫，永离善因。汝等各各净心，勿生不信，诽谤大乘，自招重考。我从无量劫来修行不懈，从身至身，非可算数，心心相续，念念寻求。学此大乘而无退转，成无上道，当发大愿，誓度众生，怜愍一切。汝等四众怀慈悲行，方便引诱。尔时仙灵等众惶悸战汗，受命深重，信而奉行。当此之时，王法清正，人怀慈心，三恶道灭，五欲不生。
　　是时，诸仙等众欢喜无量，赞叹法王功德微妙，而作偈曰：
　　我师惠泽润无边，众生受业随分度。
　　不易性相寂无为，功德具足无不普。
　　我等昔学小乘行，累劫艰辛甚勤苦。
　　今悟大乘巧方便，不动形神自然睹。
　　神妙窅窅难思议，群生眇眇迷本土。
　　是时，仙灵等众赞我法王功德微妙，利益苍生，度诸苦难，悉皆受润。大乘广远，不可格量。我等徒众各各受持，宿缘有幸，得遇真经金口显授，悟无上道。
　　天尊曰：法无内外，法无长短，法无去来。众生微弱，烦恼覆蔽，永不觉知，冥冥长夜，无时可晓。譬如日月，无有私照，而盲者不睹。众生迷闻，亦复如是。复次，诸善男女，譬如玉山内外俱照，玉从土出而无瑕染。众生本性，亦复如是。迷惑颠倒，终不悟解。复告诸大弟子：建志修研，勤行勿退，微密灵神，自然感果。复有诸天诸地，各有仙官，位分不等，差别殊方，各有阶级，功行受业，异类不同。终劫说之，亦不能尽，徒复艰辛，累劫勤苦，终不得道。要须此经而得成道。真藏密秘，收摄外魔，及天神地祇、五岳名山洞府诸仙，皆由此经随分而受。此经第一，众经中王，决定自在。
　　天尊於是而作偈言：
　　此经本微妙，非我能巧说。显旧逗机缘，智者闻欣悦。汝等诸徒众，勤行勿灭裂。非汝小乘经，悟懈无功拙。我今广譬谕，愚者闻易解。言浅理深微，近证无生果。道非内外心，众生身等我。汝各自思惟。妙法平等土。智慧功德林，忘形形自普。略赞一言音，凡愚愚不睹。
　　尔时，天尊说偈赞颂，诸天发瑞，自然灵应，百亿游仙一时感会，百亿童子虚空自至，百亿士夫闻而踊跃，百亿众生自然归向，百亿日月一时俱照。复有郁蕙反风名香，散布诸法，诸法染着。郁蕙名香，不生不灭。当此之时，一切杂类各染名香，自然郁蕙，皆吐诸香，入被密藏。大乘微妙，非可叹说。时有国王，名曰天宝，见此瑞相，叹未曾有，叹喜无量。群臣左右。自无邪佞，局局相守，各各自愿。王率国内悉令书写，受持供养，功德效验，国土清虚，干戈静息，人人欢乐，寿命长远，风化自均，无憎无恼。
　　仙灵稽首伏地，上白天尊：今日所见，实未曾见；今日所闻，实未曾闻。为法自变，为是神化。若化变者，法应无法，无法云何得化？变若自变者，则是有法，有法无常，云何得化？诸疑不了，唯愿天尊慈哀为决。
　　天尊曰：善哉善哉，大乘微妙，非有非无，非长非短，非大非小，亦非自变，亦非他化。何以故？法自在故，法真实故，法玄妙故，法解脱故，法不生故，法不灭故，法无缚故，法无解故，法无憎故，法无念故，法无亲故，法无疏故。所以尔者，大乘经典，尽通物性，非假惑说。仙灵等众闻此说已，悟解渐深，益加功德，六通智慧，戒行圆满，施为得所，精进无碍，忍辱慈悲，智慧解脱，证本微妙，等一性味，到灵解山，成无上道。
　　尔时，天尊告真藏童子：汝等深得法味，照理圆具，智慧泉通，才堪出入，开示未闻，决诸仙行，随缘指掌，其福深远，非可譬谕。假使黄金万斤，舍施功德，百千万分，不及其一。若有受持，讲说赞诵，功德广远，与前功德，无毫厘差别。何以故？法微妙故，法深远故，法无生故，法无灭故，法利益故。复告仙灵等众：法无先后，有德为尊；法无大小，觉悟者全。真藏童子功行深远，堪为物轨。汝等虽悟，由未尽冥。承奉宗匠，能灭漏心，始得慧解。善男女等，各自勤行，深信大法，行十直心，行十直行，行九法心，行九法行，行八正心，行八正行，行七觉心，行七觉行，行六慧心，行六慧行，行五解心，行五解行，行四等心，行四等行，行三定心，行三定行、行二受心，行二受行。行如是行，了达尘劳，尽诸法界，功德广远，非可显名。
　　诸仙等众闻此法宝，的委所由，欢喜踊跃，震动大地，物悉开悟，未闻者闻，未见者见，未知者知，未信者信，未解脱者解脱。一切万类，悉皆受润。仙灵等众不动本国，至灵解山，长乐自在，稽首而去。
　　无上内秘真藏经卷之八竟
　　无上内秘真藏经卷之九
　　明行品
　　尔时，真藏童子於大众中庠序雅步，往诣天尊，谘请问道，为众决疑：不审下方所有外道众生甚难教化，不信正真无上大道，云何诱引，令得信向？又云：我所说者，文字分明，世所希有。干忤大乘，自是为实。复有诸鬼、杂神、祆魔惑正，大识大道。复有小乘行者，计功立位，不信真经，虚玄寂静。复有下根众生，闻而诽谤，云何化度？天尊所云，无大不包，无细不入，法性平等。何故回向不同，诸法差别。众中疑惑，所照不深。愿为随根显令悟解。
　　天尊曰：汝等徒众，谛听善思，当为汝说。天高地卑，等无差别，丘山河海，等无差别；一切杂类，等无差别；三清境界，下土众生，等无差别；邪言惑正，等无差别；众生经教，等无差别。一切诸法，为大空本，无等为等。若受尘累，名行邪道，亦名谤法，不名回向。若信大乘，乖小乘行，是行邪道，亦名谤法，不名回向。若信小乘，乖大乘行，是行邪道，亦名谤法，不名回向。若受众生，祛於三惑，是行邪道，亦名谤法，不名回向。若有众生不信大乘，是行邪道，亦名谤法，不名回向。若有众生不信经教，是行邪道，亦名谤法，不名回向。若有众生说人短长，是行邪道，亦名谤法，不名回向。如是谤法，有深有浅。若受尘累，烦恼未尽，不见道源。若信大乘，乖小乘行，心源不明，贪善无已。若信小乘，乖大乘行，取舍不停，心暗多惑。若受众生，祛於三惑，有心求心，念念无已。若有众生不信大乘，迷途颠倒，失孝慈母。若有众生不信经教，愚痴暗塞，不闻法音。若有众生，说人长短，自扬己善，贪爱在怀，罪业深重，终劫说之，亦不能尽。
　　又问：邪正众生，信行不等。行邪道者，是名谤法；行正道者，为是谤法，为非谤法。又云：道本虚寂。若虚寂为道者，众生诽法，亦是虚寂而为道本。云何名为谤法？若非道本，名为邪行。行正道者，亦是邪行，名为谤法。何以故？众生即是道体，行业不同。云何即有差别？若有差别，邪正不同，众生即非道体，邪正皆为谤法。云何天尊勤行正道？
　　天尊曰：何故复作如是疑？邪正共同，一根解脱。由是一门，虽同一体，非无二源。何以故？行邪道者，颠倒竞起，烦恼缠怀，则乖正道。行正道者，无待无对，无寂无灭，假名寂灭。众生取舍，有待有对，妄生为有，即是待对。生死业对，报应业对，善恶业对，轮转业对，业报无极，邪缘不绝。
　　又问：道生万物，即是万物之母，母与众生，颠倒与众生，分别与众生，妄想与众生，邪见与众生，取舍与众生，轮转与众生，业报种种，云为皆是道与？若如是者，则无善恶可，故有众生颠倒差别。若有颠倒差别者，天尊所说大乘，无人无我，无大无小，无高无下，无长无短，无五常行，无六识转，如是说者，则是谤法，诳惑众生。天尊含笑，应诸十方，各见天尊，一时舍笑，诸天境界，亦复如然；杂类众生，普皆欢乐，真藏等众，叹未曾有，微妙第一。虽知道妙，犹不尽其妙源，不审妙道难穷，未知众生是妙道不？若是妙道，则无众生；既有众生，则无妙道。四众皆疑。
　　天尊曰：妙法无妙，云何有众生可显？
　　又问：无众生可显，云何天尊说法诱引？若有诱引，则有众生，云何说云无众生相？信心众生，不达法性，犹自有疑，况诸众生，宁得信乎？唯愿天尊随根晓示。
　　天尊曰：我说一字，舒善十方。一切法界沙尘之数，尽然显了。汝等徒众难悟难闻，众生一相二行而行，行之一相；众生一相三行而行，行之一相；众生一相四行而行，行之一相；众生一相五行而行，行之一相；众生一相六行而行，行之一相；众生一相七行而行，行之一相；众生一相八行而行，行之一相；众生一相九行而行，行之一相；众生一相十行而行，行之一相。如是行行，达了慧源，悉皆解脱，名为上乐。名为上乐，到灵解山，不生不灭。复次，非心不心，亦不不心；非色不色，亦不不色；非我不我，亦不不我。非缘不缘，亦不不缘；非虑不虑，亦不不虑。如是行行，道眼清净，故具足一切无量功德，智慧成就，到灵解山，常住安乐。乐生三业，烦恼益缠，正性不显，倒惑甚深。种种譬谕，不自觉知。何谓三业？一者贪爱，思虑百端，计划无已，贪性一发，遂惑迷途，六情驰骋，不可制御，自乖行戒；二者瞋恚忿发，外触动情，瞋恨无已，自乖定行；三者痴暗，冥冥不晓，五情缠绕，恶业相连，亿劫无已，自乖慧解。此三业受，能灭道种。复此三业行，能种道果。何以故？一者舍离世间，心栖域外，行业遍通，断贪心种，直至道场，名大乘戒；二者，诸行无深，不受不触，慈爱众生，欢喜无量，善根解脱，名大乘定；三者，达了众生，五情六触、烦恼业缘，显发无碍，径入道场，名大乘慧。复次，诸善男子，此三业者，惑成惑败，皆由心发。一切诸法，心则为本；善否由心。心不在内，亦不在外，不近不远，不粗不妙，无大无小，无长无短，不圆不方，善否自在，为恶业者，业报立至，过去亦缚，未来亦缚，见在亦缚，沙尘劫数悉是冤家，断诸道种。为善业者，道果立至，过去亦解，未来亦解，见在亦解，沙尘劫数悉是善因，断诸恶种。
　　又问：心既非内非外，非长非短，非大非小，绝无有相，亦无非相，云何善恶立至，善至则解，恶至则缚？唯愿天尊慈恩见念，众得明了。
　　天尊曰：譬如镜像，像形分明。如言有者，取而不得；如言无者，像见分明。当知非有非无，妍丑立见。前心后心，心心相续。虽无相貌善恶，则由分别二见，诽谤是非，毁善誉恶，皆是心作，名为凡夫。在得失中，以失为失。行人修行，照本实情，无分别相，无善恶相，无人我相，不名凡夫。在真实中，以得为得。略说心行，得失差殊，况诸凡计，千差万别，殊虽万途，得之者一。
　　又问得一之时，为是一邪？为非一邪？若有一者，应有二法；若一非一，一无所得。云何得一？
　　天尊曰：犹如足字，百一非二，非缚非解，非空非不空。所言得一者，证虚空理，证无所正，名为得一；不坏诸法，名虚空相；虚空之相，是名道体，亦名功德。如是广说功德因缘，无边众。
　　真藏等众稽首敢问：本迹二途，云何有二？为本中有迹，为迹有本。若本中有迹，有迹应无有本；若迹中有本，有本应无有迹。譬如空有，有有无空，有空无有，云何一时显其本迹？
　　天尊曰：实无二义。开方便门，即迹是本，本无有迹，无迹无本，名为真本。一切诸法，不离本故，故名诸法。诸法性离，故名道本。心水澄清，见真实本，非真非假，了了分明。
　　真藏等众各悟大乘，欢喜无已，而说谒言：
　　大乘无虚假，广布於天人。利益无边众，非果亦非因。众生闻悉悟，自然解脱身。我等勤精进，积劫劳苦辛。三业定慧本，文字里追寻。凡夫迷日久，分别失天津。天尊往往说，方便度众生。三业各各受，法内有天经。因果微妙相，遂成功德林。我等诸徒众，未曾闻此音。应变诸国土，物类尽欢欣。冥功不可测，心见实难陈。寄语悠悠子，努力寻道真。世间非非实，离相得游神。真藏功德力，破惑悭贪瞋。四众皆欢乐，证法尽方圆。
　　尔时，真藏童子及诸四众说是偈已，欢喜天尊功德方便，说微妙法，广度众生，潜功不宰。敢问众生差殊，诸行不等，根机浅深。云何天尊说言足字？未审众生是足字不？若是足字，根机应等，应悉悟解；若非足字，天尊说之，有何利益？唯愿天尊不简杂言，随缘为说。
　　天尊答言：我说足字，诸法共之。一切众生，皆是足字，悉皆平等。虽复千差万类，无非毕竟。凡夫迷惑，不自觉知。教迹渐多，方便诱说。下根众生，为说有法，睹相生善。中相众生，为说空有，若闻空有，即生信向。上根众生，为说非空，非有亦空，亦有非非，空非非有。闻此说者，虚心了悟。说虽不同，随缘布德，皆是足字，应病与药，悟足字者，无言无教，若病不眼药者，终无差损。众生不信大乘，终无悟解。是故此经能破众生烦恼、无明暗障，能涤众生，离恶垢尘，能调众生生死苦恼，能令众生妻子安乐，能令众生孝事君父，能令众生长命富贵，能令众生得金刚力，能令众生甚多智慧，能令众生慈爱孝顺，能令众生不生怖畏，能令众得法自在，能令众生不生不灭。此经功德力重，非可譬谕得其边际。
　　又问：三乘经教随化三根，称机布德。不审愚痴最下众生不解布施，不识人礼，云何化度？
　　天尊答言：虽指三乘，化途无量。若能信心恭敬，幡花供养，抄写受持，功德甚重，亦不可量。用此舍施，功德百千、万分不及其一。
　　又问：若能如是受持供养者，则是上根智慧之士，不名愚痴众生，四座颙颙，祛疑未了。
　　天尊又言：有耳有目者，悉可提撕，非止三乘，种种方便。愚蒙本性，悉在灵解，回向即至。此经深妙，为众经第一。先示余行，断截外魔。外魔消灭，内行调伏。城堑坚固，众贼永断。功德庄严，具足圆满，一切种智，自在解脱。十方天尊得一切智，慧解无方，到灵解山，成无上道，究竟清净，断诸漏道。一切诸法，皆为实相；一切烦恼，皆为种智。是行人行处，是功德本。汝等四众证微妙身，入秘密藏，出离生死。入五浊中化度众生，随三业行，示方便惠。所以尔者，十方大圣证入妙身，皆是烦恼内发，不由外来，自然微妙，无形无相。复次，一切诸法，非造作法，非生灭法，非昔有法，非今无法，湛寂自然，与天尊合德。一切众生闻如是语，反生谤心，便更起惑。虽然，要在逆俗，功德甚深，利益广远。复次，正行修道，离一切相，印无生理，虚妄自断，与道为一，不生不灭，无去无来。何以故？妙道寂灭故。寂灭能生生灭，能生去来，能生动转，能生业行。一切诸法、悉能生育，生育之法，相好不同，或优游自在，或常生苦恼，或处富贵，或居贫贱，或姿容婥约，或形貌丑陋，千差万别，种类不同，皆是妙道，寂灭无为。凡夫不能解了，自生颠倒。
　　天尊尔时欲显大乘真藏妙典，说偈颂曰：
　　本体不生灭，法相自玄通。诸受常清净，无为性自空。十方天尊德，众生等共同。汝等咸恭敬，修行立大功。五荫香围宅，窅然无始终。三业戒定慧，无去亦无来。道相不可测，示见无不该。我说方便慧，妙法绝三才。显扬功德本，世孕是琼胎。能修无上道，六识自然开。悟法端正慧，三毒靡不回。於法得自在，万劫不逢灾。众生长苦夜，不觉年命摧。转轮无穷极，欲乐不知哀。叹汝愚痴辈，不信大乘经。弃离真父母，习恶为因缘。不逢善知识，无由作福田。能行此经者，悟解诸法前。
　　尔时，天尊说此偈已，赞扬功德，显诸法相，示大乘经无大不包，无细不入，度诸众生，令入法宝。一切众生，善知识等，勤行精进，习读此经。此经功德最大，为诸法本，为法舟航，为法梯橙，能疾能速，能救诸病，为大医王，种种救治，随病与药，无不差愈。汝等徒众广化众缘，观其业趣，勿生机宜，得性顺从。夫性违戾，得性恬愉，失性忧恼。
　　又问：不审恬愉之性，云何修行？
　　天尊答言：五常之行，皆悉恬愉，实无相克。众生颠倒，贪欲取舍，失恬愉行，皆悉相克。情深外尘，失恬愉行，名为相克；五阴不通，失恬愉行，名为相克。能行布施，名为恬愉；能行持戒，名为恬愉；能行智慧，名为恬偷；能行读诵，名为恬愉；能行书写，名为恬偷；能行供养，名为恬愉；能行受持，名为恬愉；能行讲说，名为恬愉；能行观行，名为恬愉；能行远离，名为恬愉。我说布施，非布施，名为恬愉；我说持戒，非持戒，名为恬愉；我说智慧，非智慧，名为恬愉；我说读诵，非读诵，名为恬愉；我说书写，非书写，名为恬愉；我说供养，非供养，名为恬愉；我说讲说，非讲说，名为恬愉；我说诸行，非诸行，名为恬愉；我说诸法，非诸法，名为恬愉；我说修道，非修道，名为恬愉；我说一二，非一二，名为恬愉；我说真藏，非真藏，名为恬愉；我说本性，非本性，名为恬愉；我说譬谕，非譬谕，名为恬愉；我说小乘，非小乘，名为恬愉；我说大乘，非大乘，名为恬愉。恬愉之行，非大非小，非长非短，非广非狭，非去非来，亦非色相，亦非声相，亦非触相。
　　又问：恬偷之体，是道体否？
　　天尊答言：一切诸法，皆是道体；一切诸法，皆是恬愉。虽有二名而为一体。我说一体，非一体，名为一体。善男女等，勿取文字，勿着语言。文字性离，离相修行；言语道断，断相修行；心识处灭，灭相修行，五荫性空，空相修行；三业性净，净相修行；六识常住，住相修行；四大常通，通相修行。能如是行，功德广博，济无边众，度生死海，到灵解山，神通自在。
　　尔时，真藏童子及诸四众稽首赞叹：善哉善哉，天尊深智，闻显大乘微妙之义。我等徒众各恬心源，哀念深远，冥功济度，非是二乘之所能知。又於诸法相中显大慧源，成无上道，被诸来生，悉令易悟。大乘平等，等一切相，不偏不党，授与能行，无贱无贵。 当知天尊为众生父母，为众生桥梁，广施布教，开决耳目，绍隆三宝，轮转无极。我等徒众各发大意，宣扬妙法，示来众生，令闻正法。得正法已，父子妻孥安乐无已。
　　天尊又曰：此经从无量劫来，不终不坏，度人无量，终劫说之，亦不能尽。得道之人，相传不绝，要须此经而得道果。若无此经，终无有是。此经神验，疾於影响。若在急难，读诵此经，难即消灭，自然拥护。昔有玉印童子烧香供养，读诵此经，忽有仙童玉女遍满虚空，一时来至，烧反风名香，赞咏灵文，惊动一国，玉印童子安然不恐，遂无辍音。真藏等众寂默无言，稽首而去。
　　无上内秘真藏经卷之九竟
　　无上内秘真藏经卷之十
　　究竟品
　　尔时，天尊领诸徒众，在灵解山显扬功德，无量国土皆受慧润，无量众生悉得度脱，无量法界并悉闻知，无量小乘皆得悟解，无量真仙能显功德，无量眷属能受持经，无量童子能说真藏，无量上士能体大乘，无量中士能行供养，无量下士能生信心，无量师子卫护法城，无量金刚断邪魔惑。
　　尔时，天尊放慧光明，遍照东方，无量国土，各随形类，而得受润，见此神变，寻光而来，不动本国而睹天尊，稽首无上尊，稽首无上法，归依无上师。又照南方无量国土，各随形类而得受润，见此神变，寻光而来，不动本国而睹天尊，稽首无上尊，稽首无上法，归依无上师。又照西方无量国土，各随形类而得受润，见此神变，寻光而来，不动本国而睹天尊，稽首无上尊，稽首无上法，皈依无上师。又照北方无量国土，各随形类而得受润，见此神变，寻光而来，不动本国而睹天尊，稽首无上尊，稽首无上法，皈依无上师。又照上方无量诸天，各随形类而得受润，见此神变，寻光而来，不动分度而睹天尊，稽首无上尊，稽首无上法，皈依无上师。又照下方无极世界，各随形类，而得受润，见此神变，寻光而来，不动本所而睹天尊，稽首无上尊，稽首无上法，皈依无上师。又照地狱，幽徒楚痛，各随业报而得解脱，见此神变，寻光而出，不动其所而睹天尊，稽首无上尊，稽首无上法，皈依无上师。
　　尔时，天尊告诸来者：吾为汝等犹居幻中，妄生业缚，生死忧恼，不能悟解。又有诸仙行小乘行，虽得长年，终皈变易。何以故？业受累故。汝今回向，皈命大乘，谛听善思，吾为汝说。我发神光，遍照十方无量国土。汝等各见神光殊妙，希有第一，不识所由。此光非外非内，非青非白，非赤非黑，脱诸色像，而得自在。汝等各有此光，非近非远，变见在物，能为五声，非五声；能为五色，非五色；能为五味，非五味；能为物像，非物像；能为智慧，非智慧；能为解脱，非解脱；能为微妙，非微妙；能为清净，非清净；能为不动，非不动；能为取舍，非取舍；能为去来，非去来；能为寂灭，非寂灭；能为是非，非是非。略示此光，千分万分，未显其一。善男子等，汝勿惊疑，自生退悔。我累劫来修行大乘，坐观行观，四宜不失，遂经劫载，艰辛备经而成道果。汝等眷属，听受不等，多有疑惑。何故不问？我今最后显深妙理，令汝易解，勿怀不信，迷情不已。须臾之间，汝自当见。
　　言语未讫，忽然神变，空中发声，震天动地，回易日月，惊骇众生，蠢蠕之类，一时变易，莫知所在，五苦囚徒，咸得解脱。众仙等众乘空而来，到灵解山，一时稽首，瞻视天尊，欣庆无已，俱发声言，叹大慈尊，显扬妙德，异相威严，种种方便，能成能坏，能妙能粗，能长能短，不可思议。不审为法自有殊妙，奇特变见，非诸色像，为当天尊神德回易。
　　天尊答言：善哉巧问。诸法自在，非粗非妙，亦非自有，亦非我作，我与汝等；更无差别；汝与我等，亦无差别。我等众生，众生我等。所变动者，皆是正慧，法性自显。自显非相、非非相，非法、非非法，清净自在，解脱无为。
　　尔时，四众闻此瑞相，非内非外，非真非假，各在本性，寂然无照。四众皆至，不动本国而见他方，不坏法相而法相自在，不坏烦恼而烦恼清净，不坏生死而生死解脱，不坏去来而去来无我，不坏是非而是非无主，不坏智慧而智慧寂灭。我等徒众，久习诸经，未闻此法。又经履历，名山洞府，诸仙宫殿，各有仙经、无量部帙，略披寻读，遂经数劫，种种教方，学长生术，修善外求，内怀人我，无方便慧，自显功能，强化他缘，自缘不晓。我等昔日徒劳辛苦，不遇真经。今睹天尊示我妙药，显《真藏经》，决生灵旨。我等宿缘，种福淳厚，得闻此经，不踰旬月，无进无退，觉悟大乘，至灵解山，豁然无滞。
　　天尊又告诸大弟子及诸来众：此经无量劫来常存不坏，神德微妙，广布威严，生天立地，造化无端。汝等劝化，受持供养，书写流通，功德甚重，福报无穷。若有诽谤，不信此经，见世招祸，祆邪恶鬼，不意而生。汝善观察，惑贫惑贱，惑疾惑病，惑苦惑恼，惑聋惑盲，惑喑惑痖，皆由缘业，报应不差。惑前惑后，宜各慎之。修身立行，有五福德。何谓五福德？勤行恭敬，勤行慈悲，勤行忍辱，勤行精进，勤行布施。何谓恭敬？恭敬有二：一者睹相，恭敬外形，人见则信；二者当照，本性皎然，等真道法。行此恭敬，名为正解。何为慈悲？慈悲亦有二：一者怜愍，哀念众生；二者慈能，破有树立。行此慈悲，名为度物。何谓忍辱？忍辱亦有二：一者恶业外来触己，心能怀忍，不生怨恚；二者无我，外无尘累，得法自在。行此忍辱，名为等性。何谓精进？亦有二种：一者专精，定心执志，欲人敬己；二者内行，照物妙心，无人我相，无去来相，常行常照，证果不差，名为精进。何谓布施？亦有二法：一者财施，受用不周，功德不具；二者法施，怀在胸中，慧无不普。此之功德，心行不等，有深有浅。若印法者，观理则住，名为大乘，最胜功德，希有难闻。若有不印者，缚在色声，名为小乘，辛苦累劫，证因受果，虽得少分，终无解脱。复有最下愚痴众生，不知恭敬，不知慈悲，不知忍辱，不知精进，不知布施，如此等类，难可化谕，不可思议。汝等听受而听受之。
　　是时，真藏等众闻此妙说，利益甚深，难可譬谕，而说偈言：
　　无上天尊慧无穷，显法随方皆得度。
　　逗机万行不差殊，巨细浅深归正路。
　　放光动地见诸像，非巧言辞能譬谕。
　　我等积劫习小乘，勤苦艰辛终不悟。
　　今闻天尊显真藏，不盈日月了深趣。
　　慈悲究竟真道场，坏忍受生端正果。
　　我师巧说无虚假，救济苍生无不可。
　　众生不信善因缘，诽谤大乘怀自我。
　　天尊法母慈受深，布德遍周无不普。
　　我今晓了大乘经，内行思惟自然睹。
　　天尊善离於世间，方寸受纳诸国土。
　　示见微妙奇特身，不生不死非今古。
　　是时，真藏等众说偈赞叹：天尊希有，愍伤一切，广布大乘，显真藏法，开化愚蒙，教导利益，使未见者见，未闻者闻，未悟者悟，未解脱者令得解脱。我等眷属普入法门，悟无上道。复有下根众生，不能晓达本性探微，迷情不到，云何可显？唯愿天尊重宣委示。
　　天尊答言：一切众生，不闻法宝，不信大乘，不行正法，未入定位。当审其行，随心为说。我得道已，无量劫来，常住世间，济度诸法，无时舍离。若得度者，则见我身，非外非内，非青非白，非赤非黑。彼土众生，业缘感对。汝等徒众，各取所宜，而随物化。我今反入无间，汝等肉眼不能见我妙相法身，谓言我灭。汝自观身，当得见我圆满具足。汝未体空，迷途倒惑，要凭文字，执系其心。汝等受持真藏妙经，功德立至，当见我身。见我身者，无文无字，无去无来，亦无我相，无非我相，非相、非非相。何以故？经微妙故，连法不二；法微妙故，连众生不二；众生妙故，连我不二；我等妙故，连一切法、非法非非法。复告四众：我初学行，遂经数劫，种种寻求，学长生业，餐芝服饵，吐纳导养，遂得长生，虽寿千龄，终必变易。乃复进修，学中乘行，寻文记事，外相求真，执着语言，谓言是实。后遇本师，逢善知识，晓示真源，决无为理。我禀受形，四妙为本，五荫成相，遣我行行。先观四妙，游历五成，五成之相，窅窅冥冥，变化出没，不住生生，反源守一，照理明明。此时觉悟诸法平等，一相无相，究竟寂灭。无初中后，汝等四众广开法门，除五垢行，断四缘爱，三惑得除，一慧能通，六聪明彻，映照内外。如琉璃山，无表无内，皎然明净，慧解无穷。众生不晓，自怀我慢，烦恼覆蔽，不能显了。犹如泥中，玉处不见，终无污染。汝等四众，各劝修行，勿生外想。众生颠倒，迷惑世间，耽着五欲，以此为乐，谓言不死，须臾之间，百病具生，或头眩风病，或内疾充心，或手脚不遂，或喑痖聋盲。如此病至，求死不得，苦恼自婴，妻子看守，经年累月，复无孝心，如此怨报，苦痛切身，不可叹说。若身死后，名系三官，魂神被缚，考对幽牢，长夜之中，不见日月，受苦报对，永无期限。妻子欣然，不知不觉。汝等观察前后因缘，明莹身心，达三世因，了三世果，善知众生根性差别，随分自在，从无量劫受身定位，不生不灭，与我同身，与道同根。一切诸法，亦复如是。汝等要须先习此经，悟诸缘理。何以故？此经正印，通印诸法，显物妙心，真实不二，无虚假说，是一相门，圆满具足。修行至此，坚固不退，涤荡无为，外道群邪，自然磨灭。此经神力，为大法轮，运载众生，轮转不绝。犹如日月，悬照四方，盲者不睹。真经妙性，亦复如是。众生颠倒，烦恼覆蔽，不见正经，自生诽谤，失爱慈母。
　　真藏等众稽首伏地，上白天尊：众疑不了，敢问众生等天尊性，无差无别；为众生性，等天尊相；为众生相，等天尊性。若相等者，众生应见；若见尊相，则无颠倒，亦无烦恼，亦无诽谤，亦无是非，亦无生死，云何众生颠倒不了？若性等者，相则不等，性相则别。众生有相，则无有性；天尊有性，则无有相。若相即性，性即是相，众生即是天尊圆应，天尊即是众生执着。如此疑惑，愿垂诲示。
　　天尊欢喜赞叹：善哉，巧能问义，於众得闻。譬如种树，根深枝盛，离枝无根，离根无枝。众生性相，亦复如是。离相无性，离性无相。性不可见，则相非相，非非相；相不可见，则性非性，非非性。等我性者，则是等相，等无所等，云何难言？相则可见，性不可见，分别二途，失真实道。我说此经，名大医王，能疗诸疾。应病与药，能服之者，无不差愈；不能服者，病则不廖，徒嗟大医，终无有损。此经亦复如是。众生颠倒，不信大乘，而生诽谤，不行恭敬，不肯受持，自生颠倒惑。此经能破烦恼重病，能破贪欲爱网结缚，能破瞋恚愚痴障恼，能令众生得无畏心，能令众生得不死术，能令众生智慧方便，能令众生慈仁孝顺，能令众生长命富贵，能令众生安乐自在，能令众生成无上道。此经功德，广远遍周，非言可显。汝能方便，功积修行，到灵解山，入真实际，证大乘辕，平等无碍。若无方便，不晓真宗，反成执滞，更增烦恼，失大慈母，失平等心，失无为理，失解脱慧，失功德本。诸行皆失，自然祸殃。天尊於是说偈赞扬，重宣功德，令诸四众反照身心。说偈颂云：
　　大乘广分布，随分教众生。我显真藏本，正印证分明。能行此经者，智慧自然成。汝等诸徒众，广化勤修行。证法得自在，了达无上经。我今说譬谕，近闻令易解。小乘人得信，渐证无生果。究竟功德林，非人复非我。最后殷勤说，所言无不可。巨细各相容，神力随行坐。大乘不可显，反覆在环堵。
　　天尊说此偈已，告四众及诸眷属：我说法讫，当还本所。此经委付国王圣主，次及大臣、王侯子弟、我大弟子共传宣布，经法流通，功德广达，不可格量。何以故？犹如良井，遍给众渴，井泉不竭。此经功德，亦复如是。广宣分布，众人皆得，本犹不失。若不流通，此经不行，功德断绝，塞诸智慧，断众生行，断解脱源，断因缘业，其罪深重，非可譬谕。汝诸四众勤行大行，勿生分别。我当反神，不沉不浮，离诸色像。
　　四众颙颙，闻此语已，哀号哽咽，涕泪不胜，齐声唱言，留请天尊垂恩住世。天尊答言：我游诸国、昆仑九土，思法教化，令彼众生回向大道。我别汝当不易时。汝等各居严净国土，郁蕙名香，在灵解山，自当见我。忽然冉冉升空而去。真藏等众瞻视无已，莫知所在，各还本所。
　　无上内秘真藏经卷之十竟
　　
