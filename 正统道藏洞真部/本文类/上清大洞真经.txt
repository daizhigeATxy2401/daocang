
　　茅山上清二十三代宗师观妙先生朱自英述
　　上清大洞真经
　　经名：上清大洞真经。全称《上清大洞真经三十九章》。相传东晋兴宁三年魏夫人等上清仙真降授道士杨羲，为上清派首要经典。原本一卷。现存茅山宗坛本六卷，系南宋上清派宗师蒋宗瑛校勘，明初正一天师张宇初最后编定。底本出处：《正统道藏》洞真部本文类。
　　目录
　　上清大洞真经序
　　卷一
　　诵经玉诀
　　卷二
　　高上虚皇君道经第一
　　上皇玉虚君道经第二
　　皇上玉帝君道经第三
　　上皇先生紫晨君道经第四
　　太微天帝君道经第五
　　三元紫精君道经第六
　　真阳元老玄一君道经第七
　　上元太素三元君道经第八
　　卷三
　　上清紫精三素君道经第九
　　素灵阳安元君道经第十
　　皇清洞真道君道经第十一
　　高上太素君道经第十二
　　皇上四老道中君道经第十三
　　玉晨太上大道君道经第十四
　　太清大道君道经第十五
　　太极大道元景君道经第十六
　　卷四
　　皇初紫灵元君道经第十七
　　无英中真上老君道经第十八
　　中央黄老君道经第十九
　　青精上真内景君道经第二十
　　太阳九炁玉贤元君道经第二十一
　　太初九素金华景元君道经第二十二
　　九皇上真司命道君道经第二十三
　　太皇上真玉华三元君道经第二十四
　　卷五
　　太一上元禁君道经第二十五
　　元灵黄房真晨君道经第二十六
　　太极主四真人元君道经第二十七
　　四斗中真七晨散华君道经第二十八
　　晨中皇景元君道经第二十九
　　金阙后圣太平李真人天帝上景君道经第三十
　　太虚后圣元景彭室真君道经第三十一
　　太玄都九炁丈人主仙君道经第三十二
　　洞清八景九玄老君道经第三十三
　　东华方诸宫高晨师玉保王青童君道经第三十四
　　卷六
　　扶桑大帝九老仙皇君道经第三十五
　　小有玉真万毕先生主图玉君道经第三十六
　　玄洲二十九真伯上帝司禁君道经第三十七
　　太元晨中君峨眉洞室玉户太素君道经第三十八
　　九灵真仙母青金丹皇君道经第三十九
　　徊风混合帝一秘诀
　　后序
　　上清大洞真经序
　　茅山上清二十三代宗师观妙先生朱自英述
　　夫道生於无，潜众灵而莫测；神凝於虚，妙万变而无方，杳冥有精而泰定发光，太玄无际而致虚守静，是之谓大洞者欤。及其敛精聚神，御祖炁以徊旋；炼神会道，运祥风而鼓舞；无中欻有，呼吸散万神之形；动极复静，恍惚围帝一之妙，是之谓徊风混合者欤。为天地普植之本，帝圣造化之原。人之生也，禀气於太极，而动静法乎天地；肇灵於一元，而阖辟体乎阴阳。故上清三十九帝皇，回真下映，入兆身中三十九户，於是各由其所贯之户，着经一章。其辞幽奥，以用领括百神，招真辟非，所谓庆云开生门，祥烟塞死户者，此欤。故中央黄老元素道君，总彼列圣之奥旨，集成大洞之真经，故曰三十九章经也。又有徊风帝一、高元雄一、五老雌一，是三经者，所以辅乎三十九章之尊经耳。夫道有三奇，第一之奇《大洞真经三十九章》，第二之奇《五老雌一宝经》，第三之奇《素灵大有妙经》。故三十九章者，乃九天之奇诀，上元太素君金书之首经也。一名三天龙书，一名九天太真道经。此经之作，乃自玄微十方，元始天王所运炁撰集也。西王母从元始天王受道，乃共刻北元天中录那邪国，灵镜人鸟之山，阇莱之岫。乃於虚室之中，聚九玄正一之炁，结而成书，字径一丈，于今存焉。元始天王又以传上清八真中央黄老君，使教授下方当为真人，上升三辰者焉。中央黄老君隐禁此经，世无知者，故人间地上五岳天中，永无此经。上清天真尤所宝秘，唯太玄有金阁玉名，琼札紫简，三元有并晨秘箓，丹台有黄文之字，当必为真人者，乃得受之尔。是经也，上皇之道标，紫晨之妙篇，制命九天之阶，征召五帝之灵，逸徊风之混合，凝九转於玄精，交会雌雄，混合万神，森罗幽郁，琼响太真，运辟非於明梁，通易有於玄门，洞德刅以造妙，濯耀罗而映云。太汉为灵关之炁，无刅为浩劫之年，巍巍神馆，万真之渊，金房焕赫，郁乎上清。其旨幽微，难可究详。兆能长斋，绝志人间，诵玉篇於曲室，叩琼音以震灵，则真人定箓於东华，七玄更润於紫房，制魔王以威神，摄五帝以卫身，万遍周而肉身飞，七转召而司命至。此大洞之奇章，总亿道而反生，自无奇毛异质，金骨玉名，皆不得有妄披於灵文，其禁悉依九真明科。兆当苦斋三年，乃得读之。
　　诵咏此章，万遍既毕，中央黄老道君上奏，太上命丹飙绿盖之车，九灵使者太乙司命，来迎於子。於是五老翼轩，八风扇羽，神雷前驱，玉华扶毂，乘云驾龙，即日升天，诣太素三元君宫中受书。是谓上登上清，受书太极，拜为高仙左卿者也。兆若但有此经，不得读之者，太微天帝君拔出死简，於授经之始刊定真箓，於造斋之初度籍太极，刻名东华，关奏太上，录封龟台，万神千灵自称兆为九玄大夫，位准太清仙伯也。受经之格，一依九真明科，兆宜遵焉。
　　后序《易》曰：大哉乾元，万物资始。又曰：乾道变化，各正性命，保合大和，乃利贞。先儒释之曰：何谓元，是不可言也。其阴阳未形之初乎。天之所赋为命，物之所受为性。性命妙矣，保合大和，而后能利贞。大洞一经，其本乎回元复命。世之议者皆曰：道妙於虚无，神潜於欻有。殊不知未有天地，先有此道。沬泗门人之称夫子曰：性与天道，不可得而闻也。盖此道即惟精惟一之妙，自尧舜禹三圣相传，皆心心符印，未尝须臾离也。迨至春秋，世降俗末，指为甚高难行之事，无所适从，故夫子亦罕言之。及其颜子坐忘，曾子一唯，岂复有异闻乎。是经之旨，乃存心养性以事天，聚精会神而合道，与夫子操则存舍则亡之说，初不相背。顷自中央黄老君隐禁之后，世亦无知者。故人间地上，五岳山中，永无此经。后世之人，莫闻大道，恣情欲海，汨志尘波，夫其所谓保太和、正性命者，良可悯也。茅山上清宗坛，历代传授，千余岁间，才三十八人。盖其发天地未形之蕴，析父母媾精之妙，故宜隐秘，不轻卑传。咸淳仲春，玉海冲妙宗师，来游九华，因访道室，语及此事闻者几希，惧将泯绝，欲广其传焉。公端以三生结习之绿，蒙师指教，感恩莫酬，敬命厥工，用锓诸梓，以承其志，与天下学士共之。必有赍宝，效心盟天而传者，愿力行之，以昌此道。
　　咸淳壬申上元日，嗣法程公端焚香敬书。
　　性命之赋於物也，至大至微，至轻至重，有无不可涯涘，而其不遗於道，悉可见可求矣。故得夫己者明，然后知天地万汇，皆一物也。彼之虚灵神妙者，吾岂不具之。既具之，则可见可求，曷不与至大至微，至轻至重者同所赋有，而不昧焉。道之所谓经者，发乎天真之音，三炁之文，莫不由上帝真仙宣演，而后传之下世也。其音闻於无音，其文质於无文，判於溟涬混沌之始，而其开廓生植之着，则可闻可质矣，谓之经也。启己之藏，说已之经，发其至真之奥，以开人之顽蔽，岂不物物具夫此经也哉。大洞真经，凡三十九章，皆修炼之旨。行之而有成者，魏、杨，郭、许者是也。其隐乎高虚，达乎明彻，或谨於礼谒，或颐於采服，工用各有同异，非可泛易求之。盖修炼之道，必本於养炁存神，逐物去虑后炁凝神化，物绝虑融，无毫发之间碍，而后复乎溟涬混沌之始。故不饥渴、不生灭，与云行空蹑者游，於或往或来，而莫知其极也。经之行世，敬善之士必思广其传。原其存心於善，一也。闽道者熊常一，求道有年，募工刊是经，来请一言。噫！知经之为道，而从之也众矣，能行经之道，是不徒从之也。太上之设教，蠢动之类，莫不受其泽，行之千万世而不息者，有自来矣。其几何人能信於己而力修之？能信而修之，何患其不得乎经也。矧出乎有无涯泪之表，而神妙不特乎经之谓也。持经者尚当勉於余言乎。
　　正一嗣教道合无为阐祖光范真人，领道教事，四十三代天师张宇初谨书。
　　上清大洞真经卷之六  竟
　　上清大洞真经卷之一
　　茅山上清三十八代宗师蒋宗瑛校勘
　　诵经玉诀
　　诀曰：先於室外秉简当心，临目扣齿三通，存室内有紫云之炁遍满，又郁郁来冠兆身。存玉童玉女侍经左右，三光宝芝洞焕室内。存思毕，扣齿三通，念入户咒曰：
　　天朗炁清，三光洞明，金房玉室，五芝宝生，玄云紫盖，来映我身，仙童玉女，为我致灵，九炁齐景，三光同軿，上乘紫盖，升入帝庭。
　　毕，先进右足入户，三捻香，扣齿三通，祝曰：
　　玉华散景，九炁含烟，香云密罗，径冲九天，侍香金童，传言玉女，上闻帝前，令臣长生，世为仙真，随心所愿，莫不如言。
　　诵经入室存思之图
　　存思毕，次念开经玄蕴咒曰：
　　微微玄宗门，焕朗彻空同，至道由静默，当见三素宫，大道於此成，骖景策云龙，左右侍经真，玉女及玉童，身济不死津，解罗顺灵风，七祖返胎生，世为神仙宗。
　　　　毕，北向叩齿三十六通，冥目内视，俯心祝曰：
　　粪土小兆男生臣某，今有微言，上启玉清琼元君，臣今登斋入室，诵咏《 上清大洞真经三十九章》，伏愿驱除魔试，辟却鬼病，臣及七祖罪解福生。
　　次祝曰：
　　六天大魔王，受制幽寥无，白距玃兽，赤甲毒龙，镇守四维，备卫九重，白鹰仰鸣，奋爪振豪，万精幽匿，灭邪破妖，天丁一怒，五岳振摇，风火征伐，九天启朝。
　　毕，北向四拜，三叩齿，长跪临目，叩齿二十四通，启曰：
　　粪土小兆男生臣某，至心上启高圣万真太上大道君，臣今入靖焚香，诵咏《上清大洞真经三十九章》，炼神保藏，
　　乞胃管华荣，耸身乘虚，上拜帝庭，臣七祖罪释，上生福堂。
　　毕，又四拜，长跪启曰：
　　臣某至心上启中央黄老元素道君，臣今入室焚香披咏《上清大洞真经三十九章》，愿臣靖室之内，芝英自生，玉华宝曜，三光洞明，臣升上清，合同帝灵，使七祖罪解，克获长生。
　　毕，又四拜，三叩齿，长跪启曰：
　　臣某至心上启上清总仙大司马，长生法师王三天君栢成上真。
　　毕，又四拜，三叩齿，长跪启曰：
　　臣某至心上启降授大洞真经祖师，上真圣母紫微元君王夫人。
　　毕，又四拜，三叩齿，长跪启曰：
　　臣某至心上启降授徊风大混合师，上真圣母中候元君王夫人，臣今入室焚香，讽读《 上清大洞真经三十九章》，伏愿调和三魂，制炼七魄，尸虫沉落，腑藏光华，百病不生，灾害消灭，色返婴孩，白日腾翥，愿七祖罪解，上生福堂。
　　毕，东向四拜，烧香，叩齿三十六通，存东华六门，治东垄山，周回三千里，门内有三官，罗列分明。
　　第一宫方诸青宫，上相青童君所治。
　　第二宫玉保青宫，玉保王上相大司马高晨师所治。
　　第三宫玉华青宫，东海青华小童所治。
　　次存念六门名，及门郎姓字：
　　东青华门，门郎丘伯渊。
　　南神华玉门，门郎王祖思。
　　西玉洞门，门郎庾尚节。
　　北玉阴门，门郎史少华。
　　东南天关门，门郎文五车。
　　东北寒水门，门郎童林都。
　　次叩齿三通，仰祝：
　　上清玄晨，三宫六门，典我玉名，降我神真，龙裙羽章，以给我身，诵咏洞章，朗彻九天，上升玉清，东华投篇，名刻金格，长为帝宾。
　　毕，咽炁九过，东向烧香，四拜，三叩齿，长跪启曰：
　　臣某至心上启上清九微太真玉保王，金阙上相大司命高晨师，东海玉明青华小童大君。
　　毕，又烧香，四拜，三叩齿，长跪启曰：
　　臣某至心上启上清太无东震扶桑丹林大帝上道君。
　　毕，又烧香，四拜，三叩齿，长跪启曰：
　　臣某至心上启祖师南极紫真上清道主，太微玉晨圣后，金阙上保东华道君，金阙大夫上清仙侯，臣今入室，诵咏《上清大洞真经三十九章》，愿晨晖焕发，映照臣身，腑藏荣华，灾祸消散，七祖返胎，同驾云舆。
　　毕，又烧香，心拜经前，微叩齿二七通，祝曰：
　　太一帝尊，帝一玄经，五灵散景，郁彻三清，玉童玉女，烧香侍灵，上愿开陈，与我合形，使我神仙，长享利贞。
　　毕，又叩齿二七通，微诵发箧咒：
　　玉帝上法，上闻三清，吉日斋戒，敢开神经，万试隐伏，所向皆成，玉童侍卫，玉女散馨，声闻五亿，响彻万灵，上告三元，与我长生。
　　毕，又叩齿二十通，心再拜。次三捻上香，登座，平坐，正视北向，叩齿三十二通，咽液三十二过，闭目存帝一尊君。
　　次思兆头正青，如碧玉，两首如丹，两脚如雪，身着九色羽衣，披龙文之帔头建玉晨之冠，手执九色之节，青龙侍左，白虎卫右，头荫华盖，下坐狮子，仙童侍香，玉女散花，紫云蓊郁，满於室中，五色玄黄，罗列前后，内外分明，皆使映朗。
　　毕，叩齿三十六通，微诵三天灭魔咒：
　　北帝大魔王，受事帝君前，泉曲之鬼，四明酆山，千妖混形，九首同身，神虎放毒，馘灭雷震，神功吐咒，所戮无亲，太微有命，摄录山川，鸣铃交掷，流焕九天，风火征伐，神锋十陈，凶试伏灭，万精枭残，妖毒敢起，受闭三关，请依洞法，莫不如言
　　毕，又叩齿三十六通，次诵《大洞灭魔神慧玉清隐书》：
　　玄景散天湄，清汉薄云回。妙炁焕三晨，丹霞耀紫微。诸天舒灵彩，流霄何霏霏。神灯朗长庚，离罗吐明辉。回岭带高云，悬精荫八垂。三素启高虚，兰阙披重扉。金墉映玉清，灵秀表天畿。风生八会宫，猛兽骋云驰。纷纷三洞府，真人互参差。上有干景精，冥德高巍巍。太一务猷收，执命握神麾。正一履昌灵，摄召万神归。公子翼寂辕，洞阳卫玄机。明初合道康，龙舆正徘徊。七景协神王，飙轮万杪阶。体矫玄津上，飞步绝岭梯。披锦入神丘，璨璨振羽衣。冥摅交云会，飞景承神通。清峰无毫荟，绮合生绝空。金华带灵轩，翼翼高仙翁。万辔乘虚散，蓊蔼玄上窗。中生合景君，九帝昌上皇。明轮映黄宁，羽珠曜玄阳。天精元素炁，中五号养光。结朗始生神，九真合成双。妙景启冥数，顺感标神踪。泥丸洞元光，运珠正绛宫。元阳部命门，三神携紫童。拘制召上归，夹阙侍明窗。翳郁对启明，圆华焕三冲。方盈引接生，反老回婴蒙。飙粲丽九天，绿辕绕丹房。萧萧缠霭表，曲降寝华堂。游宴盻万劫，归会神霄王。仙道乐子生，鬼道乐子凶。但闻贵生道，不闻鬼道隆。谣歌参天炁，贾生元正章。神慧命朱兵，五帝符寒乡。仗旛摄万魔，琼文检北酆。体解自然道，妖灭非尔功。泛景鼓长扇，合虚庆霄峰。俯盻四谢飞，天劫永难终。妙中生真景，回辇苦迟迟。意合在冥感，提携高上埼。翔翅期妙会，洞观情转悲。啸咤咄嗟顷，倏忽历九围。摄炁反交初，并景幽玄栖。
　　於是七星停曜，重关洞开，百阳激电，五星奔移，握节命灵，是炁悉追，铁罴罗遮，猛虎变威，六师斩妖，铜头捕非，玃天啖毒，晶消摧，万精灭种，六天崩颓，三道正行，何炁不回，山河为之倾倒，日月为之揜晖，灵兽为之堕岭，金翅为之落飞，五帝束带於神宇，万灵受封於太微，高上泛盖於丹崖，八
　　景策驾於霄扉，洞观源之妙化，欣我道以坦怀。
　　毕，又闭目默念，次心拜四方，真思兆身坐五色云中，云气覆盖头上，想定。
　　次就座，右顾东向，冥心叩齿九通，阴诵太帝君素语内咒：
　　苍元浩灵，少阳先生，九炁还肝，使我魂宁，幽府结华，藏内鲜明，炼容固髓，返白为青，神化内发，景登紫庭，敢有犯试，摧以流铃，上帝玉箓，名上太清。
　　毕，口引东方青阳之精青炁。用鼻先取，以口极咽喉吸之。余四方并同。
　　因闭炁九息，咽炁九过，使布满肝腑之中，结作九神，青衣冠，状如木星，下布肝内，神面相向坐，顺时吐息。
　　次就座，仰首南向，冥目，叩齿三通，阴诵天帝君素语内咒：
　　赤庭绛宫，上有高真，三气归心，是我母心，腾我净躬，径奏以闻，心固神静，九灵闭关，金真内映，紫烟结云，太微绿字，书名神仙，飞行上清，朝谒帝尊。
　　毕，口吸南方丹灵之精赤炁。
　　因闭炁三息，咽津三过，使充布心腑之中，结作八神，赤衣冠，状如火星，下布心内，神面相向坐，顺时吐息。
　　次就座，左顾西向，冥目，叩齿七通，阴诵南极上元君素语内咒：
　　素元洞虚，天真神庐，七炁守肺，与神同居，保炼五藏，含华内敷，澄诚明石，游御玄虚，玉字金简，九帝真书，使我飞仙，死名已除，游洞三清，适意所如。
　　毕，口吸西方金魂之精白炁。
　　因闭炁七息，咽津七过，使充布肺腑之中，结作七神，素衣冠，状如金星，下布肺内，神面相向坐，顺时吐息。
　　次就座，正视北向，冥目，叩齿五通，阴诵后圣帝君素语内咒：
　　玄元北极，太上之机，五气卫肾，龟玉参差，宝华结络，胃管朗开，着名玉札，年同二仪，上皇太帝，峙然不迷，役使六甲，以致八威，骖龙驾浮，超然升飞，吐纳神芝，历劫不衰。
　　毕，口引北方玄曜之精黑炁。
　　因闭炁五息，咽津五过，使充布肾腑之中，结作五神，黑衣冠，状如水星，上入绛官，左三右二，分入两膀胱，穿尾闾穴上，充布两肾间，神面相向坐，顺时吐息。
　　次就座，正向本命上，冥目，叩齿十二通，阴诵太微天帝君素语内咒：
　　黄元中帝，本命之神，一气侍脾，使我得真，宝藏生华，结络紫晨，变景炼容，保命长延，后物而倾，千神来臣，老君玄箓，书名神仙，长生久视，与天长存。
　　毕，口引中央高皇之精黄炁。
　　因闭炁一息，咽津十二过，使充布脾腑之中，结作十二神，黄衮冕，状如土星，下布脾内，神面相向坐，顺时吐息。
　　存五方炁都毕，又微咒曰：
　　五炁混生，玄上之精，充布五腑，六宫鲜明，内灌外溢，表裹俱清，灭秽招真，我飞太灵，常对高晨，诵咏洞经。
　　次想左目出日，右目出月，并径九寸，在两耳之上，名曰六合高窗，想定，微咒曰：
　　太上玄一，九皇吐精，三五七变，洞观幽冥，日月垂光，下彻神庭，侠照六合，太一黄宁，帝君命简，金书不倾，五老奉符，天地同成，使我不死，以致真灵，却遏万邪，祸害灭平，上朝天皇，还老返婴，太帝有制，百神咸听。
　　毕，口吸日月一息炁，分三九咽，结作二十七帝君，并紫衣冠。内九帝下入绛官，穿尾闾穴，上入泥丸。又九帝，亦下穿绛官，入下关之境。又九帝，入中关之境。令日光使照一身，内彻泥丸，下照五藏，肠胃之中，皆觉何照於内外。令一身与日月之光共合，良久，叩齿，用嘻字吐息。
　　次心存二十四星，大一寸，此法每日行住坐卧皆可修之，如连结之状。又存每星中各有一人，合二十四星，皆如婴儿之状，并裸体无衣缨。於是二十四星从虚空中降，回绕一身之外三匝。
　　毕，祝曰：
　　二十四真，回入黄庭，口吐黄炁，二十四星，灌我命门，百神受灵，体充骨强，魂魄安宁，五藏受符，天地无倾。
　　毕，口吸二十四星一息炁，咽津二十四过。时觉吞一星，从口中径至脐中，又觉星光映照於一腹之内，洞彻五藏。又存星光化为二十四真人，并口吐黄炁如烟，以布脐中，郁郁然洞彻内外，良久，用呼字吐息，心拜三十九过。次思兆身三十九户，逐一分明，各有神真，严固守之。存三十九君各降真炁，来灌兆身三十九户，咽津三十九过。次振左手三过，法振流金火铃；次振右手三过，法掷豁落七元；次仰头摇颈九过，法承天；次鼓脚一过，法履地；次摇身二七过，以欢万神；次拭目三过，以明三光；次捻鼻七过，以通明梁；次按眉后两穴三过，以塞邪源；次轮耳三周，以开天窗；次咽液九过，以味玉律。以用前修导一身都毕，万神皆欢，乃微咒曰：
　　承天履地，出入洞门，左振流铃，右掷七元，带金佩玉，仙衣纷纷，八景罗列，策舆乘云，万遍朗达，飞入帝晨。
　　毕，平坐诵经，存帝一尊君对兆面前，空玄中坐，尊君之口正对兆口，听兆所读真经。
　　上清大洞真经卷之一竟
　　上清大洞真经卷之二
　　茅山上清三十八代宗师蒋宗瑛校勘
　　高上虚皇君道经第一
　　太微小童章
　　谨请太微小童干景精，字会元子，常守兆舌本之下死炁之门，口吐赤云，绕兆一身，化生血液，上凝泥丸，泥丸坚明百神方位。
　　真思太微小童干景精真炁，赤云之色，罩於顶上，默咒曰：
　　真炁下流充幽关，镇神固精塞死源。玉经慧朗通万神，为我致真命长存。拔度七祖反胎仙，制炼百神一炁全。
　　次思赤炁从兆泥丸中入，兆乃口吸神云，咽津三过，结作三神。一神状如天蓬大将，二神侍立，下布兆肝内游遍，却入心内绛官，上充舌本之下，血液之府，顺时吐息。
　　诵玉经，先以左手按捻鼻间人中，次诵经。
　　大洞玉经曰
　　高上洞元，元生九天，炁祖太无，众风乱玄，玄曾绝散，四清抚闲，帝一大洞尊君号上景，连众摄烟，长契一运，七世投闲，托灵属命，反华自然，泯邈流虚，六曜沉迁，陵梵玉帝君名衔晖，西华白帝君名彰安，并编帝简，尽得解源，胎田符田邃路密处，世发玉兰，灵光八晖，混生万神。
　　玉清消魔王祝曰
　　天有大隐心生之宝，称曰明梁心之上炁辟非烟，守我绝塞之下户肾，更受生牢门命门之外，乃又召益元鼻神之羽童，列於绿室人中之轩，使解七祖百结，随风离根，配天迁基，达变入玄。
　　元素高上神霄玉清王祝曰
　　元气本非生，五涂五行承虚出，雌雄阴阳寄神化，森罗邃幽郁，玉音响太和，万唱无中发，仙庭回九变，百混同得一，易有西北天门名合虚中，俱入帝堂会。
　　毕，乃口微祝曰：
　　天上内音，三蓝罗，波逮台。
　　地上外音，天命长，人恒宁。
　　大洞太微小童消魔玉符
　　诀曰：当青书黄缯，佩之，存呼小童内讳名字，镇我舌本之下，固液凝神，断塞死源。乃叩齿九通，次再咽液三过。
　　上清大洞真经卷之二
　　茅山上清三十八代宗师蒋宗瑛校勘
　　上皇玉虚君道经第二
　　太一尊神章
　　谨请 太一尊神务猷收，字归会昌，常守兆玉枕之下，泥丸后护死炁之门，使生真炁，入于泥丸，七祖父母，受玄更生，上籍玉皇，重华万宁。
　　真思太一尊神务猷收真炁，紫云之色，罩於顶上，默咒曰：
　　太一保命，固神定生， 为我上招，帝真之炁，下布紫户之庭，玉经仰彻，九玄朗明，七祖同欢，俱升上清。
　　次思紫炁从兆泥丸中入，兆乃口吸神云，咽津 三过，结作三神，状如木星，紫衣冠，下入绛官，穿尾闾穴，上冲泥九后户玉枕之下。三神并立，神目内观紫户，顺时吐息。
　　诵玉经。
　　大洞玉经曰：
　　玉帝有玄上之旛，制命九天之阶，七觉得道者承道数，欢熙神风回，飙璨车名北停华，紫英东玉色唱东@三才，琳和九霄外，玉符征太微泥丸宫，三素神号生泥丸，发曜金灵晖，老君牢张上三素名，守卫死节机。
　　玉清大和王祝曰：
　　扶晨始晖生，紫云映玄阿，焕洞圆光蔚日名，晃朗濯耀罗日名，眇眇灵景元日名，森洒空青华，九天馆玉宾，金房唱霄歌，贤哉对帝宾左仙仲成子，役召伯幽车，七祖解胞根，世世为仙家。
　　高上神霄玉清王祝曰：
　　丹皇运珠神名，守镇死门，上一赤子，玄帝凝天天帝君名，一名伯无上，亦曰三元先，扶我养我形，使我登云轮，常坐上清轩，七玄为仙君。
　　毕，乃口微祝曰：
　　天上内音，珠郁罗，广都灵。
　　地上外音，长存体，去害子。
　　大洞玉帝君消魔玉符
　　诀曰：当朱书黄缯，佩之，存呼帝君内讳名字，镇我紫户之外，神安紫房，真灵交泰，断塞死孔，永保华盖。乃叩齿九通，次咽液三过。
　　上清大洞真经卷之二
　　茅山上清三十八代宗师蒋宗瑛校勘
　　皇上玉帝君道经第三
　　玉帝君章
　　谨请帝君绛凌梵，字履昌灵，常守兆两眉中间，紫户外宫死炁之门，使华盖入两眉中间，上升紫房，七世父母，罪解福生，上登帝宫。
　　真思帝君绛凌梵真炁，紫云之色，罩於顶上，默咒曰：
　　帝君度符籍，正炁召万神，上招玉真炁，充布两眉间，混一生帝景，三素成我仙，飙粲乘飞盖，径升高上轩。
　　次思紫炁从兆泥丸中入，兆乃口吸神云，咽津九过，结作九神，一神红衮冕，左四神青衣冠，右四神白衣冠，下入绛官，穿两膀胱尾闾穴，上冲泥九，两眉中间紫户之外宫，顺时吐息。
　　诵玉经。
　　大洞玉经曰：
　　玉帝有玄上之旛，制命九天之阶，七觉得道者承道数，欢熙神风回，飙璨车名北停华，紫英东玉色唱东□三才，琳和九霄外，玉符征太微泥丸宫，三素神号生泥丸，发曜金灵晖，老君牢张上三素名，守卫死节机。
　　玉清大和王祝曰：
　　扶晨始晖生，紫云映玄阿，焕洞圆光蔚日名，晃朗濯耀罗日名，眇眇灵景元日名，森洒空青华，九天馆玉宾，金房唱霄歌，贤哉对帝宾左仙仲成子，役召伯幽车，七祖解胞根，世世为仙家。
　　高上神霄玉清王祝曰：
　　丹皇运珠神名，守镇死门，上一赤子，玄帝凝天天帝君名，一名伯无上，亦曰三元先，扶我养我形，使我登云轮，常坐上清轩，七玄为仙君。
　　毕，乃口微祝曰：
　　天上内音，珠郁罗，广都灵。
　　地上外音，长存体，去害子。
　　大洞玉帝君消魔玉符
　　诀曰：当朱书黄缯，佩之，存呼帝君内讳名字，镇我紫户之外，神安紫房，真灵交泰，断塞死孔，永保华盖。乃叩齿九通，次咽液三过。
　　上清大洞真经卷之二
　　茅山上清三十八代宗师蒋宗瑛校勘
　　上皇先生紫晨君道经第四
　　左无英公子章
　　谨请左无英公子玄充叔，字合符子，常守兆左腋之下，肝之后户死炁之门，使左腋之下常有玉光，引神明上入两眼睛之中。
　　真思左无英公子玄充叔真炁，玉光之色，罩於顶上，默咒曰：
　　无英神真生紫黄，三炁混合成宫商，招引真炁镇膀胱，通流三丹会洞房，为我致仙变丹容，飞升云馆入金墉。
　　次思玉光从兆泥丸中入，兆乃口吸神云，咽津三过，结作三神，一神状如秀士，青锦袍，玉束带，二神侍立，下入右乳，穿绛官，入左膀胱，却入右膀胱，上穿绛官，入左乳内，过肝之后户，顺时吐息。
　　诵玉经。
　　大洞玉经曰：
　　太冥绝九玄，洞景寄神通，玉帝乘朱霄，绿霞焕金墉，上馆云珠内，仰投无刅峰玉京山，灵关太漠下，霭沫镜中空，冥化混离子血神，玄玄叔火王元母，玮寂高同生元父，无极保谷童，圆涂无凝滞，绮合台名有九重，南披七祖根，西解累业凶，体娇万津波，神生摄十方，大归反胎辕，三合乘天龙。
　　玉清上皇中极宝景王祝曰：
　　神安炁洞，上与天通，越出地户，过度天门，隐息四绝，七星散分，飞行阴房鼻孔，日月植根，守金藏玉，制御万神，仙王何人，我已成真，隐存雌雄，玄洞四乡雌一四宫，结中有青炁，号为案延昌结神名，守曰和婴结神字，理命永长，玄归胎神名固内，庆玄血神牢张，我日成真，飞仙云京。
　　毕，乃口微祝曰：
　　天上内音，弗育邈，散兆生。
　　地上外音，盻常在，法无轮。
　　大洞无英公子消魔玉符
　　诀曰：当朱书黄缯，佩之，存呼无英公子内讳名字，镇我左腋之下，使玉光内映，神明朗清，塞断死孔，体合玉灵。乃叩齿九通，咽液九过。
　　上清大洞真经卷之二
　　茅山上清三十八代宗师蒋宗瑛校勘
　　太微天帝君道经第五
　　右白元尊神章
　　谨请右白元洞阳君郁灵标，字玄夷绝，常守兆右腋之下，肺之后户死炁之门，使右腋之下常有金光，引神明入六炁之宫，七祖父母，反胎帝一，身登玉房。
　　真思右白元洞阳君郁灵标真炁，金光之色，罩於顶上，默咒曰：
　　洞阳郁灵宝魂生，金光焕焕炁中精，招真固神令长生，拔出幽根基胎婴，骖晨御气升上清。
　　次思金光从兆泥丸中入，兆乃口吸神云，咽津三过，结作三神，一神状如秀士，红锦抱，玉束带，二神侍立，下入左乳，穿绛官，入右胜胱，却入左膀胱，上穿绛官，入右乳内，过肺之后户，顺时吐息。
　　诵玉经。
　　大洞玉经曰：
　　太微天帝君泥丸神，八浮风入云营，神宗理灵襟，龙山台名秀玉京，金房蔚明霞，九户欲孔朗高琼，黄庭涉北元，元父左回明元父字，朱精洞阳君名启明师白素君名，幽寥肾神登上清，四玄秉元禁，长保五帝城。
　　玉清大帝君祝曰：
　　洞阳郁灵标神名，守体死户门，并出三尸积，受入九真源，解胞散滞血，百节生正神，七祖灭尸祸音祸，拔殒后叶患音环，黑炁斌来生胞神，斫断胞死根，上世受道德，后来获帝先，帝先是何人，奣音矿明七叶孙，乃祖入仙都，并坐精上门。
　　毕，乃口微祝曰：
　　天上内音，超滞天，横冥始。
　　地上外音，勃沙玄，无定力。
　　大洞白元尊神消魔玉符
　　诀曰：当朱书黄缯，佩之，存呼白元内讳名字，镇我右腋之下，令体映金光，神明安宁，六炁曜官，七祖反生。乃叩齿九通，咽液三过。
　　上清大洞真经卷之二
　　茅山上清三十八代宗师蒋宗瑛校勘
　　三元紫精君道经第六
　　中央司命丈人君章
　　谨请中央司命丈人君理明初，字玄度卿，常守兆绛宫心房之中，血孔之户死炁之门，口吐紫云之炁，洞溢五藏之内，使兆心中得神真之炁，绛宫生五色之华。
　　真思中央司命丈人君理明初真炁，紫云之色，罩於顶上，默咒曰：
　　司命定年，丈人保仙，度名於南宫，上奏帝君前，世世为仙王，拔度七叶根，福报无穷已，皆是玉经言。
　　次思紫炁从兆泥丸中入，兆乃口吸神云，咽津三过，结作一神，羽服仙巾，状如土星，下布心内，化了心形圆如皎月，神坐月内，顺时吐息。
　　诵玉经。
　　大洞玉经曰：
　　紫精太无中，三元上景衢，秀朗宝太晖，眇眇扇帝敷九幽，伯史神名启三素炁，帝灵登玉虚，庆炁育五灵，司命神明初心神。
　　玉清消魔王祝曰
　　会元三襟交太微小童名，携领回胎婴，承光弼卿守下关，务玄白元君侍月明，於是混离赤炁君固钥，明车黄炁君受成，福延十祖，祸散玄生，守景六合，凌梵玉帝君名七灵，共生亿千，欻升玉庭，婴儿徘徊，羽衣命迁，吉济万万，福布千千，骨有玉映，血成琼泉，生乐天地，日月同年。
　　高上神霄玉清王祝曰：
　　福布七玄前，罪灭三涂中，灵吹九晨杪，纳炁太帝北帝宫，玉仙携太一，并位重冥空帝皇太一名，遂隐上清室，羽明帝一房。
　　毕，乃口微祝曰：
　　天上内音，骞苞庭，盻猷已，澄溱渟些三字是日内名，密诵三遍。
　　地上外音，幸长劫，效万灵。
　　大洞司命丈人君消魔玉符
　　诀曰：朱书黄缯佩之，存呼丈人内讳名字，镇我绛官心中，五色结络，紫炁生华，保神固命，长生灵柯，七祖解脱，去离九河。乃叩齿九通，咽液三过。
　　上清大洞真经卷之二
　　茅山上清三十八代宗师蒋宗瑛校勘
　　真阳元老玄一君道经第七
　　命门桃君章
　　谨请命门桃君孩道康，字合精延，常守兆脐中之关，命门内宫死炁之门，使兆脐中徘徊，黄云盈溢，三命生根，胞结解泄，令七世父母，累殃无阂，宿罪无滞，世世获度脱，上生天帝宫。
　　真思命门桃君孩道康真炁黄云之色，罩於顶上，默咒曰：
　　丹灵正神，号曰桃君，混合生宫，守护命门，通仙致炁，齐景宝云，七祖同欢，受福高晨。
　　次思黄炁从兆泥丸中入，兆乃口吸神云，咽津三过，结作三神，一神状如金甲将军，二神侍立，下入绛官，充於命门内宫，顺时吐息。
　　诵玉经。
　　大洞玉经曰：
　　真阳馆名帝宾老，受事会玉皇太道君，灭魔除秽水，百司诣绛宫，逸宅丹玄心宫内，五炁结十方，七转司命至，三回召仙公，太山主鬼者，急校三官中。
　　高上神霄玉清王祝曰
　　五岳真人，定录四宾四门宾友，司命促到，护籍理民，起非神名握节，云拘神名执旛，香火八被，恶魔绝 烟，并来对帝，万万称臣，度我生籍，名迁玉门，扶翼五老，慎护披陈。
　　玉清紫微帝君祝曰
　　太上时非子桃康别名，一曰合精延，是为命门王，可以召万神，万神即时到，合会琼羽门，使令散祸，祸绝福连，上寝玉堂，世为名仙。
　　毕，乃口微祝曰：
　　天上内音，玄幄沙，称福神。地上外音，无生死，入胎门。
　　大洞命门桃君消魔玉符
　　诀曰：当朱书黄缯佩之，存呼桃君内讳名字，镇我脐中之关，守固胞根，断绝死炁，生血成仙，七祖反胎，更生南轩。乃叩齿九通，咽液三过。
　　上清大洞真经卷之二
　　茅山上清三十八代宗师蒋宗瑛校勘
　　上元大素三元君道经第八
　　泥丸上一赤子章
　　谨请泥丸天帝君上一赤子玄凝天，字三元先，常守兆泥丸九孔之户死炁之门，使兆泥丸玉坚，金曜映真，体生宝光，九孔受灵，令七祖父母长得安宁，解脱宿罪，共登上清。
　　真思泥丸天帝君上一赤子玄凝天真炁，宝光之色，罩於顶上，默咒曰：
　　上一赤子号上真，飞云羽衣曜紫烟，上招门景对帝宾，宝光奕奕映我身，身生羽翼升九天。
　　次思宝光从兆泥丸中入，兆乃口吸神云，咽津三过，结作三神，状如三清，紫衣冠，下入绛宫，穿两膀胱尾闾穴，上入脊髓，穿第一椎骨，入泥丸内宫，顺时吐息。
　　诵玉经。
　　大洞玉经曰：
　　太素三素母三华炁，晨灯玉清光广灵堂上清房名，玉宾表玄籍，守命孩道康桃康名，徊风散万魔，金符召度卿神名，辅卫地户内，保此长生王真成。
　　高上清魔玉清王祝曰
　　童子景精太微名，有神有威，合象三形，九道相推，衣服朱丹，步武嵾嵯，出入上元，太极北极辰星内阶，知我者长生，存我者不衰，人无哭兆，恃赖辟非，欲知吾处，密问太微，太微玉帝，三圣徘徊，使我左右，一合俱飞，混洞六府，日月齐晖。
　　太上玉清王祝曰：
　　九道九星转对，五老五神各宁，洞阳白元衔籍，号曰郁灵白元君名，七世父母，反胎更生，累叶积罪，罪泄福生，上入帝室，受书丹明书名，常与伯史原下一真元王，徘徊三界庭，巾金佩羽，宝曜负形，玉轮北回，役御朱兵。
　　毕，乃口微祝曰：
　　天上内音，明柱子，会和存。地上外音，扶天命，登明曜。
　　大洞泥丸天帝君上一赤子消魔玉符
　　诀曰：当朱书黄缯佩之，存呼赤子内讳名字，镇我泥九之中，令死炁沉藏，七祖升飞，上宴帝堂。乃叩齿九通，次咽液三过。
　　上清大洞真经卷之二竟
　　上清大洞真经卷之三
　　茅山上清三十八代宗师蒋宗瑛校勘
　　上清紫精三素君道经第九
　　绛宫中一元君章
　　谨请绛宫心丹田宫中一元丹皇君神运珠，字子南丹，常守兆项中大椎骨首之户死炁之门，使兆百骨受真炁，大椎有日光，七祖父母，得道登仙，入南极之宫。
　　真思绛官中一元丹皇君神运珠真炁，日光之色，罩於顶上，默咒曰：
　　中一真君，号曰运珠，上招日光，灌我形躯，三真宝曜，固命玉符，寿亿万劫，永无终休，身生羽服，飞升天衢。
　　次思日光从兆泥丸中入，兆乃口吸神云，咽津三过，结作一神，红衮冕，下布绛官，采先入藏者神精，光曜尽缠於神身，下入脐内，又入玉茎中，却入尾闾穴，穿脊髓，上入第一椎骨首之户，出化为一轮百宝神光，如日之状，其光急转，神在光内不动，其神背观，顺时吐息。
　　诵玉经。
　　大洞玉经曰：
　　紫精上清天中育华林木名，长瞑太无外，玉房眉间生宝云，九扇胞胎内，帝宾奉五符，三元回紫盖， 苍玉斌来生，卫此长夜会至阴之源，五籍既明，启昌开明得期，务玄把箓，奉行四时，金映两目，华盖秀眉，玄母归雄阴变阳，元父合雌阳变阴，合洞百灵，辟非童子宣弥童女，童子受听，丹婴为儿，祸绝地下，福升仙台，魂魄密静，百神合离，间关书名帝一，混然俱来。
　　玉清保仙王祝曰：
　　天有九魂九天之精，不可不分三丹田神，道有三真，不可去身，帝一变景，万化以臻，流珠停晖，紫霞踊烟，七度回路七星缠度，三光映真，太一精符，相与为亲，司命衔月，嘘我重唇，五老神名衔日炼阳，吸我三便，太上道君，与我缠绵，上造大阶，携把太真。
　　毕，乃口微祝曰：
　　天上内音，乐伯勒，飞冥贤。地上外音，始生王，上道宗。
　　大洞绛宫中一元丹皇君消魔玉符
　　诀曰：当朱书黄缯佩之，存呼皇君内讳名字，镇我项中首骨，镇塞九孔炁，生神固玉堂，解散七玄祸，翻然飞玄梁。乃叩齿九通，次咽液三过。
　　上清大洞真经卷之三
　　茅山上清三十八代宗师蒋宗瑛校勘
　　青灵阳安元君道经第十
　　命门下一黄庭元王章
　　谨请命门下一黄庭元王始明精，字元阳昌，常守兆两胯之间，车轴之户死炁之门，使兆百血凝结，神炁不散，拔出地户，超度八难。
　　真思命门下一黄庭元王始明精真炁，月光之色，罩於顶上，默微咒曰：
　　下一真元王，号曰始明精，三皇把符命，金契度仙庭，上招景中炁，炁布灌我形，羽车曜云罗，令我升上清。
　　次思月光从兆泥丸中入，兆乃口吸神云，咽津三过，结作三神，一神状如月帝，黄衮冕，二神亦黄衣，侍立，下入绛官，下真元王下入大肠，出悬於空中，二神入两膀胱，穿两腿髓内，下至涌泉穴，出两脚根，二神各负半月，倒上合於虚中元王，上充腰间车轴之户，合为圆月，月形无穷，映了身形，顺时吐息。
　　诵玉经。
　　大洞玉经曰：
　　青灵东神扇八炁，鼓轮三华城，拔出胞胎结，七世受福生，宿对灭五道五苦，长守帝一营，九徊七度步，散此胞根，三皇三元之主巾朱，把符命神，赤帝南和帝字，握节上迁，并我魂魄，炼精帝前，五符金契，七玄入仙，庆流云积，福盈龙泉，凌梵履昌，日日上言，生籍已明，五炁合延。
　　高上消魔玉清王祝曰：
　　五藏百结，生此众疾，玄一林虚老子名林虚夫，开关解结，结绝病散，神精盈溢，福炁充明，祸翳倾竭，仙心日臻，死道月绝，混化九君，合符帝一，七神奉符，公子无英入室。
　　毕，乃口微祝曰：
　　天上内音，望昌竭，顺万烟。地上外音，连劫生，厥出天。
　　大洞命门下一黄庭元王消魔玉符
　　诀曰：当黄书白缯佩之，存呼元王内讳名字，镇我两胯之间，内华朗耀，百神凝精，反色婴童，翻然超升。乃叩齿九通，咽液三过。
　　上清大洞真经卷之三
　　茅山上清三十八代宗师蒋宗瑛校勘
　　皇清洞真道君道经第十一
　　泥丸九真章
　　谨请泥丸九真帝昌上皇，字先灵元宗，常守兆口之四际死炁之门，使精光入，故炁出，神光随身，放光万丈，七祖父母罪脱祸除，生在帝君玉房之中。
　　真思泥丸九真帝昌上皇真炁，青光万丈，罩於顶上，默微咒曰：
　　九真始生，生於上元，号曰先灵，三景各分，上招玄晖，流布四门，镇神保仙，拔度七玄，骖景乘浮，朝拜三元。
　　次思青炁从兆泥丸中入，兆乃口吸神云，咽津九过，结作九大神，青衮冕，下布一身，至两脚底，上充五藏满，上充华盖，入两耳，入鼻凹，分入两目，闭目摇睛二七度，其神迸出泥丸外，各带青光万丈，神高去身五丈，各口吐一青莲，叶炁上蓊，结一青华盖，顺时吐息。
　　诵玉经。
　　大洞玉经曰：
　　皇清道君号洞真，三帝三元君合生，启明萧刅下关神名，金门济披青，日中赤帝，号曰丹灵日神，灵符命仙，五籍保生，虹映日帝玉华月童，焕落上清，七世父母，累命重宁，散此宿对，灭祸幽冥，公子无英执五符，太一玄丹君居紫房，三合地户下，拔命玉帝宫脑中，少女郁墨子斗讳，卫兆七炁窗，拘制明左耳神血液，盈满五藏充。
　　玉清洞明胎王祝曰
　　七炁离罗，大混黄宁精血神，六甲阳神辅魂，内注六丁阴神，三真精炁神入胃，流液太明心宿，五符上皇，泥丸常生，九真泥丸九真下映，日母谭正会条同軿，游盻徘徊，双盖华婴，上到紫房，披巾羽青，七世父母，各得反生。
　　毕，乃口微祝曰：
　　天上内音，回素充，吉来静。
　　地上外音，大福子，长天生，正荟条此三字是三元君内名，诵至此，宜密念。
　　大洞泥丸九真帝昌上皇消魔玉符
　　诀曰：当青书赤缯佩之，存呼九真内讳名字，镇我口之四际，为我固塞死门，九孔受灵，反胎三天，上升帝庭，七祖免难，更受始生。乃叩齿九通，咽液九过。
　　上清大洞真经卷之三
　　茅山上清三十八代宗师蒋宗瑛校勘
　　高上太素君道经第十二
　　胆中八真章
　　谨请胆中八真合景君，字北台玄精，常守兆背穷骨之下节死炁之门，使兆背穷骨受生炁，阴邪炁不干，下节孔常闭，真光映於兆形，证上清之仙位。
　　真思胆中八真合景君真炁，黄云之色，罩於顶上，默微咒曰：
　　八真法神，神生九天，号曰北台君，常在三合间，招真洞明炁，下流布我身，身生紫晖，与帝结亲，携挈五老，太仙缠绵。
　　次思黄炁从兆泥丸中入，兆乃口吸神云，咽津八过，结作八神，黄衮冕，穿尾闾，上充背穷骨下节之户，复出其神，罗列两边，顺时吐息。
　　诵玉经。
　　大洞玉经曰：
　　高上宴紫霄，五老辅玉根玉清中山名，太素拂眇景，合符帝一前，白帝皓郁将白帝名，回金帝字太霞乡，度我死户下，拔出三涂梁，圆华黄刃黄素元君，太张神名守关，胎结四开，胞血灭连，保身冥真，帝一共迁，兆有五藏，各生华根，秽液沉没，生朱运仙，九回会幽，六府曲申，上帝元父熙怡，玄母元母怀欢，玉门生香，兰室含珍，月精凌辉，日爽日君讳八骞月中树，太一启珠左夫人名，守我面前。
　　高上消魔玉清王祝曰：
　　生生得帝心，各会重户内，紫房混五神，魂魄常宝贵，七关受先辉，五藏充玉炁，俱过水火天，披建四和蔚，上归魄神皇一子，与兆魂相对。
　　毕，乃口微祝曰：
　　天上内音，和归落，结舒永。地上外音，出常外，万劫浩。
　　大洞胆中八真合景君消魔玉符
　　诀曰：当黄书白缯佩之，存呼合景君内讳名字，镇我背穷骨之下，为我固录内真，养性凝精，死炁断塞，受生更形。乃叩齿九通，咽液八过。
　　上清大洞真经卷之三
　　茅山上清三十八代宗师蒋宗瑛校勘
　　皇上四老道中君道经第十三
　　七真玄阳君章
　　谨请两肾七真玄阳君，字冥光生，常守兆背之穷骨，九地之户死炁之门，使地户伏生炁，穷骨受神液，六津调满，生根探密。
　　真思肾中七真玄阳君真炁，玄云之色，罩於顶上，默微咒曰：
　　七真生帝景，八炁运常宁，上招日中童，圆珠映我形，徊风混幽府，归妙大洞经，拔出地户难，超凌逸九天。
　　次思玄云之炁从兆泥丸中入，兆乃口吸神云，咽津七过，结作七神，披发跣足，入绛官，分入两膀胱，穿尾闾穴，上充两肾，出背穷骨，顺时吐息。
　　诵玉经。
　　大洞玉经曰：
　　皇上超无景音影，轮转九曜日名生，徊风混帝心，八炁运常宁，广霞山名参神天，五帝日帝敷日精，液逸元中膜，血凝五华平，体宝圆珠日精映，流曜拔兆形，号为受逸阜日中白帝名，亦曰澄溱渟日中黑帝名，俱济三灭关，启籍登太明，令我保仙真，七世披绿青元始炁，解祸冥涂下，起福晨上灵，世世登玉乡玉虚境，七祖反胎婴。
　　大上玉清三元王祝曰：
　　太一郁书斗中大女，上登洞房，六合眉后三宾三一神，司命神公，
　　手执箓籍，驾景乘龙，左徊灵曜，右扇神风，峨峨隐珠日中夫人，芬艳婴蒙，浩观太无，濯炼五通，澄魂羽幽，炼魄空同，招兆百神，月帝告功，七祖顺生，景福昌隆，回我老艾，还反玄童，上对神霄，金光十方，飞飙玉轮，弹金鸣锺。
　　毕，乃口微祝曰：
　　天上内音，三乐深，五达门。地上外音，法轮回，道上生。
　　大洞七真玄阳君消魔玉符
　　诀曰：当黄书白缯佩之，存呼玄阳君内讳名字，镇我背穷骨地户，为我通天生炁，固塞死道，六津凝精，长生不老。乃叩齿九通，咽液七过。
　　上清大洞真经卷之三
　　茅山上清三十八代宗师蒋宗瑛校勘
　　玉晨太上大道君道经第十四
　　肺中六真章
　　谨请肺中六真上元素玉君，字梁南中童，常守兆颈外十二间梁死炁之门，使上帝玉华光映神门之下，玉晨正炁流入丹元之宫，令七祖父母解散胎结之滞，受生太上之乡。
　　真思肺中六真上元素玉君真炁，白云之色，罩於顶上，默微咒曰：
　　六真奕奕，白光映映，回帝之景，上入丹乡，招真下流，灌我玉霜，羽裙纷纷，衣我仙裳，越过水火，飞登晨京。
　　次思白炁从兆泥九中入，兆乃口吸神云，咽津六过，结作六神，状如金星，淡碧衣冠，下入绛官，入两膀胱，穿尾闾穴，夹脊，上入泥九，分两耳上，下入十二间梁之外，神面相向立，顺时吐息。
　　诵玉经。
　　大洞玉经曰：
　　玉晨大道君九天司，太上大道生，常保景化内，九回镜上清，解带玉映室玉晨宫，乘素入四明上清两门，携提日中王，并羽月晨灵，太一召天魔，帝君校万精，拔过死积炁，越度仙皇庭，帝立三关上，八风舞神兵，左把福醴液，右提庆源瓶。
　　太素玉清王祝曰：
　　九合三离，紫房散分，五老正严，帝一保神，司命奏籍，奉符三元，，胞树断落，血尸绝根，反胞朱火，回炁泥丸，我合九仙，大混百神，身登玉房，同軿金仙，逍遥太素，仰回三天，重华列简，累枝流玄，世为道伯，大福缠绵，上寝玉清，下息命门，五藏秀华，项负日魂，长保劫龄，后天常存。
　　毕，乃口微祝曰：
　　天上内音，泓郁霞，度法全。地上外音，重劫视，灭长苦。
　　大洞肺中六真上元素玉君消魔玉符
　　诀曰：当朱书黄缯，佩之，存呼素玉君内讳名字，镇我十二间梁，断塞死户，固我丹元，披解七祖之魂，上生南官之中。乃叩齿六通，咽液六过。
　　上清大洞真经卷之三
　　茅山上清三十八代宗师蒋宗瑛校勘
　　太清大道君道经第十五
　　脾中五真章
　　谨请脾中五真养光君，字太昌子，常守兆喉中极根之户死炁之门，使兆玉光金真洞照喉根之内，太帝晨炁来往三宫之中。
　　真思脾中五真养光君真炁，娇莺之色，罩於顶上，默微咒曰：
　　五真散灵，炁布九玄，金光曜晖，玉炁吐津，万神并唱，熙怡我身，圆光奏命籍，太一勒九天，降志八景舆，策龙驾紫烟，混合三帝室，保我万劫年。
　　次思玉光金真之炁，从兆泥丸中入，兆乃口吸神云，咽津五过，结作五神，状如土星，下入绛官，分左二右三，入两膀胱，穿尾闾穴，夹脊上入泥丸，穿两脸，下布两极根之户，左二右三而住，顺时吐息。
　　诵玉经。
　　大洞玉经曰
　　太清浮绝空山名，三天宝神符，日中开五晖，青帝圆常无日帝讳，捧籍登太明，受箓金华楼太清天中，五藏植玉根，魂魄一凝和，百神合会，固身守关，地户闭塞，死亡不干，检炁九玄，超越八难，七世父母，胎结披散，生度南宫朱陵中，反胎三积三尸内，玄母叔火王玄母名，为兆得仙位。
　　玉清大道君祝曰
　　晨登九景台，夕入神霄门，太一神夫子，或日三来瓮斗中内嫔名，左执兆符籍，右携洞阳君，定生会紫房，五神交浑分，浑分逸帝室，七祖绝死根，五毒炁零灭，翳律无浮连，令我血尸化，帝房出金光，三涂绝苦树，世世获天仙，常与景中王，积劫保元元。
　　毕，乃口微祝曰：
　　天上内音，明考梨，拔劫阿。地上外音，济无生，得来愿。
　　大洞脾中五真养光君消魔玉符
　　诀曰：当朱书黄缯，佩之，存呼养光君内讳名字，镇我喉根之户，固塞死门，使金真内映，保华停年，领摄三宫，安神定炁，玉华结络，九府胎仙。乃叩齿五通，咽液五过。
　　上清大洞真经卷之三
　　茅山上清三十八代宗师蒋宗瑛校勘
　　太极大道元景君道经第十六
　　肝中四真章
　　谨请肝中四真青明君，字明轮童子，常守兆胃脘之户，膏膜之下死炁之门，使三素之炁生华，五淳之神侍卫，出入玉液，灌泽胃宫。
　　真思肝中四真青明君真炁，青云之色，罩於顶上，乃默咒曰：
　　四真常生，青光华精，徘徊秀朗炁，沉冥玉景庭，提携高上元，俯仰要五灵，拔解七叶根，与我保华婴。
　　次思青炁从兆泥丸中入，兆乃口吸神云，咽津四过，结作四神，青衣冠，下布胃脘之户膏膜之下，神与司命丈人为侍立，左三右二，顺时吐息。
　　诵玉经。
　　大洞玉经曰：
　　太极元景王太极王者，三天摄神生，紫素翳郁刅紫素名，安来上紫素字华京，拔出五苦积，反胎七元庭，七玄解重结，累祖络锦青，徘徊秀华山名下，俯仰要平声五灵，兆身升玉堂，五神回孩婴，俱济太漠外，养素朝圆明。
　　高上神霄玉清王祝曰：
　　帝室混身，一道万分，万分合别，是曰帝一，白帝皓灵日帝名，金霞回日，重冥幽寥阴神名，藏神化密，把兆五符，与天相毕，玉晖覆盖，无死无疾，七祖父母，超登丹室，胞根八解，死符绝灭，帝得五元，我回三七，六府焕华，金书羽札，世为真仙，宝箓玄别，华繁曾玄，世无曲折。
　　毕，乃口微祝曰：
　　天上内音，徊因明，神初罗。地上外音，晖履安，固止身。
　　大洞肝中四真青明君消魔玉符
　　诀日：当朱书青缯，佩之，存呼青明君内讳名字，镇我胃脘之户，断死炁於玄门，受生神於自然，固三素於九府，明咽玉液以灌真。乃叩齿四通，咽液四过。
　　上清大洞真经卷之三竟
　　上清大洞真经卷之四
　　茅山上清三十八代宗师蒋宗瑛校勘
　　皇初紫灵元君道经第十七
　　精血三真章
　　谨请精血三真元生君，字黄宁子玄，常守兆鼻两孔之下源死炁之门，使兆精神宣畅於百节，血液盈满於千关，万灵之炁辅护，太一之魂保身。
　　真思精血中三真元生君真炁，赤云之色，罩於顶上，乃默咒曰：
　　三真焕光，流丹徘徊，离合九景，玉洞金扉，上招朱皇，五苦廓开，死根断落，日魂同飞，超逸十界，上升玉阶。
　　次思赤炁从兆泥丸中入，兆乃口吸神云，咽津三过，结作三神，赤衣冠，下布绛官，入两膀胱，运下元精血缠绕神身，入尾闾穴，穿骨髓，上入泥丸，下布鼻凹，出赤血化为一轮赤光，神在光内，前去身五丈，顺时吐息。
　　诵玉经。
　　大洞玉经曰：
　　皇初炁紫元色中，晖光郁霄明，三天焕九景，离合亿万生，披朱巾绿霞，上回寒童灵月名，拔出五苦毒，超身过始青东方天，白素启萧刅右元君名，金门卫朱兵，七世积尸结，一化百散倾，受福东霞室，反胎朱火庭。
　　上清紫元王祝曰：
　　七炁混合，帝一徊元，结滞月散，兆命长迁，死道门灭，断绝胞根，五藏生华，六府金鲜，帝一保形，司命保神，五符启扉，五籍登仙，世为道王，帝师缠绵，散香龙窗，反华扬烟，七携无上，八晖九陈，流源回液，领会六渊元君宫名，名书上清，炁积寂轩，徊风脱死，帝一相连，五通七合，俱生上元。
　　毕，乃口微祝曰：
　　天上内音，发迁合，光运长。地上外音，常生天，入宝炁。
　　大洞精血三真元生君消魔玉符
　　诀曰：当朱书黄缯，佩之，存呼元生君内讳名字，镇我鼻孔之下，为我通太真之户，固死炁於九门。乃叩齿三通，咽液三过。
　　上清大洞真经卷之四
　　茅山上清三十八代宗师蒋宗瑛校勘
　　无英中真上老君道经第十八
　　胃脘二真章
　　谨请胃脘二真坚玉君，字凝羽珠，常守兆太仓之腑五肠之口死炁之门，使黄庭香洁，三尸灭绝，中元之炁常满，帝皇之光郁郁，上冲泥丸，敷散骨节。
　　真思胃脘中二真坚玉君真炁，碧云之色，罩於顶上，乃默咒曰：
　　二真固神，郁勃三关，徊金合玉，坚备泥丸，上通帝炁，布流金门，混化启明，合我仙魂，七祖同飞，灭绝胞根，世保道德，永享欣欣。
　　次思碧炁从兆泥丸中入，兆乃口吸神云，咽津二过，结作二神，状如二帝，青衣冠，下布太仓之腑，五肠之口，神面相向立，顺时吐息。
　　诵玉经。
　　太洞玉经曰：
　　无英神名真上玄，玄充神名元素炁，寄频斗中太一携运珠心神，混化启明日，正一左右仙人中神，长挟林虚神名室，兆有五符籍，合仙得真契，魂生太无中，魄亦五道会，世世解死尸，七祖无住滞，神风吹胞树，根叶已断绝，胞中种鬼殃，五符开地结，长为神真王，应仙续万世。
　　高上神霄玉清王祝曰：
　　魂生炁中，布在九重，道出三极，常游绛宫，三宫合化，是为紫房，紫房所在，先由明堂眉间一中，明堂之内，守神桃康神名，风云郁郁，既清且凉，塞闭欲孔，割破恋根，其圣曰□ 大道君名，其真曰霐，兆能知之，乃开金门，金门左右，忽见高贤，左曰父宁在帝一名，右曰母精延帝一字，此是景中伯，与尔登玉晨，父宁母精，世世为仙，万条重华，皆受帝恩。
　　毕，乃口微祝曰：
　　天上内音，弥劫连，大生章。地上外音，反老童，受年祚。
　　大洞胃脘二真坚玉君消魔玉符
　　诀曰：当朱书黄缯，佩之，存呼坚玉君内讳名字，镇我太仓之腑，使兆黄庭保固，死炁灭绝，内胎含秀，长对神室。乃叩齿三通，咽液二过。
　　上清大洞真经卷之四
　　茅山上清三十八代宗师蒋宗瑛校勘
　　中央黄老君道经第十九
　　心中一真章
　　谨请心中一真天精液君，字飞生上英，常守兆胸中，四极之口死炁之门，使兆五藏生华光，四关受真炁，紫液流满於胸中，百神结成於绛宫，羽衣虎裙，上升玉天。
　　真思心中一真天精液君真炁，绛官之色，罩於顶上，默咒曰：
　　一真镇心，总领百神，百神常生，会我绛轩，上招玉光，六液沉珍，赤景启灵，拔我七根，超逸三涂，上升南仙。
　　次思绛云从兆泥丸中入，兆乃口吸神云，咽津三过，结作一神，状如帝王，朱衣冠，下布胸间四极之口，化为一轮百宝神光，神在光内，顺时吐息。
　　诵玉经。
　　大洞玉经曰：
　　中央黄老君黄素炁，圆华宫名玉寿灵山名，太张上黄素字玉门，伏云三刅明三素字，赤景翳逸寥月中夫人名，扬辉中女名太一精，帝女抱定陵斗中中玄字，吟咏玉清经，五籍编紫房，五符入圆庭，七祖反胎宅，灭绝三涂生，流风断血滞，玄叶得黄宁。
　　高上神霄玉清王祝曰：
　　帝一徊风，化合桃康，流生起福，上溢玉堂，混而合之，出入帝房，三五三真五老合一，必成仙王，七玄父母，灭尸散冤，万劫千重，皆登上仙，曲节伏扈，广敷郁申，守我形者，司命丈人，帝君九炁君公子肝中，深固泥洹，太微玉帝玉华，羽服扬旛，魂魄长相抱，百骨皆满神，神王生津上，超越度死门，遂友高上子玉帝称，挹侍玉清宾。
　　毕，乃口微祝曰：
　　天上内音，满景生，比孛通。地上外音，解脱灾，福劫元。
　　大洞心中一真天精液君消魔玉符
　　诀曰：当朱书黄缯，佩之，存呼天精液君内讳名字，镇我胸中四极之口，使神安室宅，死炁消魔，五藏光华，百神宁和。乃叩齿九通，咽液九过。
　　上清大洞真经卷之四
　　茅山上清三十八代宗师蒋宗瑛校勘
　　青精上真内景君道经第二十
　　九元之真章
　　谨请九元之真男，名拘制，字三阳，常守兆左耳之下，伏晨之户死炁之门，使兆天聪发彻，幽谷鲜明，真炁云行，往来泥丸。
　　真思九元之真拘制真炁，五色之云，罩於顶上，乃默咒曰：
　　九元之精，天关开聪，八景合炁，上通金房，三元帝室，反老生蓊，玉华灌溉，炼改芝容，飞霄紫舆，运我升空。
　　次思五色云炁从兆泥丸中入，兆乃口吸神云，咽津三过，结作三神，状如神将，身披金甲，各执兵杖，下布绛官，入左膀胱，穿尾闾穴，入脊髓，上过第一椎耳后，过入左耳之下伏晨之户，神去身五丈，顺时吐息。
　　诵玉经。
　　大洞玉经曰：
　　青精宫名上华室名炁，太微玄景童内景君，神化玉室内，飞羽车名逸紫山名空，日为三衿交太微别名，奉符登帝墉，开关三关把金节，闭户叩琼锺，灭魔三酆肾宫野，招灵上清宫，明出穷关下关阴，入精六合房眉后，回光变皓彩，还白反婴蒙。
　　玉清内景王祝曰：
　　寂寂上伯心神，接方左手神生盈右手神，心中之神，号曰天精元精演君，流焕九宫，飞生上英，拔绝死门，福臻锵锵，七世父母，结解吉昌，符籍登晨堂名，身并桃康，长保金晖，道德仙王，太微小童，常在帝前，其名景精，其姓曰干，合形太一，被服朱丹，五符命籍，把持玉案，帝君所临，主通诸神，混合太一，司命丈人，固保灵户，五藏会分，帝先守宅，凶种灭根，三炁郁敷，八回五烟，我得升霄，驾龙明轩。
　　毕，乃口微祝曰：
　　天上内音，种炁会，出兰蒙。地上外音，昌田子，东寿王。
　　大洞九元之真男拘制消魔玉符
　　诀曰：当青书黄缯，佩之，存呼九元内纬名字，镇我左耳之下，使兆聪明八达，寤响万里，太真保生，震灵镇死。乃叩齿十二通，咽液十二过。
　　上清大洞真经卷之四
　　茅山上清三十八代宗师蒋宗瑛校勘
　　太阳九炁玉贤元君道经第二十一
　　皇一之魂章
　　谨请皇一之魂女，名上归，字帝子，常守兆右耳之下，伏晨之户死炁之门，使兆幽明之光，上朗泥丸，太元之音，独乐一身，弹金呜锺，流彻太和。
　　真思皇一之魂上归真炁，玄云之色，罩於顶上，乃默咒曰：
　　皇一上真，洞生丹房，朱婴荣曜，发溢明光，太元之音，朗彻九空，玄金独乐，振响琅琅，上招玉景，协我神堂，策虚升飞，游宴玉京。
　　次思玄云之炁从兆泥丸中入，兆乃口吸神云，咽津三过，结作三神，状如神将，身披金甲，各执兵杖，下布绛官，入右膀胱，穿尾闾穴，上入脊髓，上过第一椎耳后，过入右耳之下，伏晨之户，神去身五丈，顺时吐息。
　　诵玉经。
　　大洞玉经曰：
　　太阳化三神，紫軿微玄日神名下，元君保谷童胃神，守胃塞鬼户，金符焕北华，玉契拔七祖，帝真观上生精魂字，断我三涂苦，司命血中君摄生，太一胎中君营神，开阴太漠，长保阳源，素明童子肺中神，正我三魂，列箓玉清，羽书紫玄，月帝夫人，运翘结贤，奉符六合，混会亿千，累为仙王，上宴九天。
　　玉清太素元景王祝曰：
　　九宫一合，化形帝晨，上升紫房，命真召仙，会济魂魄，领括百神，七玄康乐，拔苦破根，死焰灭炁，福禄充轩，兆登太霄，驾景控云，日中五帝，挟日精轮，郁将日帝名逸阜，飙景同迁。
　　毕，乃口微祝曰：
　　天上内音，会命初，幽中和。地上外音，混生宗，理仙枢。
　　太洞皇一之魂上归消魔玉符
　　诀曰：当黄书青缯，佩之，存呼皇一内讳名字，镇我右耳之下，使我万炁通畅，玉清开生，死炁镇塞，九孔受灵。乃叩齿十二通，咽液十二过。
　　上清大洞真经卷之四
　　茅山上清三十八代宗师蒋宗瑛校勘
　　太初九素金华景元君道经第二十二
　　紫素左元君章
　　谨请紫素左元君翳郁无刅，字安来上，常守兆头面之境，使万邪不侵，千精尽灭，紫炁充於泥丸，太素镇於鼻孔，景云披於口齿，玉林聚於发肤，散七世之积尸，解七祖之罪仇，上生天帝堂，反真更受胎。
　　真思紫素左元君翳郁无刅真炁，景云之色，罩於顶上，乃默咒曰：
　　翳郁生真，炁真生空，灵光昱昱，紫素融融，上致流津，下布我宫，身生水火，体变玉光，飞仙羽盖，升入神公，受书玉京，成我仙宗。
　　次思景云之炁从兆泥丸中入，兆乃口吸神云，咽津三过，结作一神，状如帝王，下入绛官，穿尾闾穴，上入泥丸，下布玄达之户，存神吐万道景霞之云，罩於头面之境，顺时吐息。
　　诵玉经。
　　大洞玉经曰：
　　太初天名九素炁，炁出华景宫名中，法坦斗中太一名舞仙旗，逡巡五老翁，夫人名启朱斗中夫人名，执籍归紫房，元父左回明元父字，混会太微童。
　　高上左晨玉清王祝曰：
　　庆元吉津，流汨西田，大帝携手，命召高仙，披散积秽，断绝死根，上一天帝，号玄凝天上一赤子名，曜明六合，静寂泥丸，是为伯无上神名，使兆保长安，列图玉皇，并襟帝晨，五府生华，六液龙源，渊清太素，郁蔼金津，万仙来朝，五岳启陈，玄□沉散，天福奏烟，雕梁青帝名守命户，长来护死门，上生玉房，受位金仙，天之玉堂，常接帝贤，九天之中，宴盻劫年。
　　毕，乃口微祝曰：
　　天上内音，冥冲次，信明都。地上外音，延命玉，驾本根。
　　大洞紫素左元君消魔玉符
　　诀曰：当黄书青缯，佩之，存呼左元君内讳名字，镇我头面之境，使兆五藏生真，玉华玄映，保固三炁，神欢灵畅。乃叩齿九通，咽液九过。
　　上清大洞真经卷之四
　　茅山上清三十八代宗师蒋宗瑛校勘
　　九皇上真司命道君道经第二十三
　　黄素中元君章
　　谨请黄素中元君圆华黄刅，字太张上，常守兆胸腹之境，使鬼魔伏制，三尸灭形，黄云散於肢体，金液充於太仓，晨景之晖上华，太真之炁运光，俾七祖父母，释罪而受胎，更生於南宫。
　　真思黄素中元君圆华黄刅真炁，晨景之色，罩於顶上，乃默咒曰：
　　九天上景，化生华晖，晃蒙太空，曜真紫微，上致中皇，百神降回，散根离苦，八难豁开，七祖同升，福庆巍巍，使我神仙，八景齐飞。
　　次思景晖之炁从兆泥丸中入，兆乃口吸神云，咽津二过，结作二神，状如神将，身披金甲，下布庚辛之位，化为两轮黄光，神在光内顺时吐息。
　　诵玉经。
　　大洞玉经曰：
　　九皇斗真上真炁，四司四司命太仙宫，飞霞天上山名散天日，丽焕六合房，上真朝玉清，乘景晨晖中，五神号发纽司命名，捧籍启虚皇，逸箓登紫清，金符刻羽宫。
　　高上神霄玉清王祝曰：
　　大帝精魂，阳堂八灵，披散四炁，混合众生，帝一九真尊名承图，三元会明，九真安安，七神宁宁，超越滞节，过度鬼兵，上升帝晨，盼乐玉庭，玄母定箓，五符开清，胞根灭种，血秽殄平，七祖父母，超诣三清，无英明夫无英别名，掌我仙经，广神天记帝名安炁，绿回九关魂名绝冥，闭藏死关，太一混生，长寝羽台上，固神五老室，受箓上清阙，保德七元日，上上登玉霄，下下合帝一。
　　毕，乃口微祝曰：
　　天上内音，掌堂逮，元眇灵。地上外音，大劫回，末始交。
　　大洞黄素中元君消魔玉符
　　诀曰：当朱书青缯，佩之，存呼中元君内讳名字，镇我胸腹之境，使死炁绝灭，五内生真，七祖腾飞，更受胎仙，神安炁朗，超登帝晨。乃叩齿三通，咽液三过。
　　上清大洞真经卷之四
　　茅山上清三十八代宗师蒋宗瑛校勘
　　太皇上真玉华三元君道经第二十四
　　白素右元君章
　　谨请白素右元君启明萧刅，字金门上，常守兆下关之境，从小腹至脚底，使三积之宿秽无滞，地户之土鬼沉灭，明玉之液，上淘於极阴之宫，素金之炁，逆冲於两腕之内，髀受九灵之润，脚生重玄之云，累祖解於冥罪，七世散於祸根，更生南宫，上宴帝轩。
　　真思白素右元君启明萧刅真炁，月光玄云之色，罩於顶上，乃默咒曰：
　　白素启明，九天同生，高虚素辔，浮景玉清，回真曲仙，流洒八溟，通幽达微，朗耀华精，使我内彻，五孔开明，神公来游，我道克成。
　　次思月华之炁从兆泥丸中入，兆乃口吸神云，咽津六过，结作六神，状如力士，下入绛官，穿小腹二欲孔，两膀胱，下布下关之境，至两脚心出去，身五丈，乘玄云，顺时吐息。
　　诵玉经。
　　大洞玉经曰：
　　天皇上真炁，三元乘神回，法坦兴朱霄，帝昌泥丸神名启玉扉，拔尸命门内，解结桃康阶，敛神保五籍，越转入太微，三五混一，六液精合平，公子无英奉符，司命心神保生，紫房洞耀，泥丸安宁，百关备仙，五华飞冥，云飙流逸，八景浮清，并羽大帝，携带寒庭月中，沉殃天津，绝灭胞茎，七世累玄，解结南庭朱陵。
　　太微玉清帝君祝曰：
　　魂生九炁，炁变成神，五老缠会，太一化仙，二十四真，徊形帝先，九曲下户，镇生白云，黄庭六府，含养命根，胎结胞树，种栽死山，一得拘制，受断灭源，符籍清明，金映玉轩，长为德伯，世得道恩，升登日月，遂友帝先。
　　毕，乃口微祝曰：
　　天上内音，保解乘，结六庭。地上外音，生双门，入仙胎。
　　大洞白素右元君消魔玉符
　　诀曰：当青书黄缯，佩之，存呼右元君内讳名字，镇我下关之境，使三真固魂，九灵制魄，万神总归，安镇室宅，七祖解散，名言仙籍。乃叩齿三通，咽液三过。
　　上清大洞真经卷之四竟
　　上清大洞真经卷之五
　　茅山上清三十八代宗师蒋宗瑛校勘
　　太一上元禁君道经第二十五
　　日中司命章
　　谨请日中司命接生君，字道灵，常守兆左手通真之户死炁之门，使四大正明，玉华保真，魔炁灭绝，生神固灵，七祖解脱，魂魄更生。
　　真思日中司命接生君真炁，三华之色，罩於顶上，乃默咒曰：
　　四大乘天，天元来归，三华吐曜，司命景飞，为我招仙，七祖散闲，上登太虚，日月同晖。
　　次思三华之炁从兆泥丸中入，兆乃口吸神云，咽津三过，结作一神，状如太阳星，手执太阳，下入绛官，入左膀胱，入玉茎中，入尾闾穴，上入第一椎，穿泥丸，
　　（入 ）□左目，颊腮内，入肩，入臂髓内，过入左手通真之户，顺时吐息。
　　诵玉经。
　　大洞玉经曰：
　　太一上元，五神安城，七转洞经三徊真符，摄鬼命灵，五岳真人，奉符执经，除落死籍，刻金金阁书生，大帝有教，营卫紫房，九真备守，五老保关，三官司命，促对帝言，七世绝灾，玄叶无□，种福空同，散结祸根。
　　高上消魔玉清王祝曰：
　　太一务猷，传召北司，玄一老子，握节往来，元素无英把符，白元洞阳守雌，焕然晨光明，披霞升帝墉，列坐震灵席，混合五日房，白炁胞神育上生，青君胎神案延昌，左携精上门结神，右抱合和婴节神，我生日月华，友宾赤炁王日神，八景照泥丸，朗然洞房眉间入三寸中，婴儿为赤子上一赤子，混离血神生玉容，五道秀金华，位为上清公仙位，七祖断玄滞，身得乘神风，徘徊三清上，和乐反婴童。
　　毕，乃口微祝曰：
　　天上内音，丹明昌，左帝根。地上外音，无常子，得大明，将军梁。
　　大洞日中司命接生君消魔玉符
　　诀曰：当朱书青缯，佩之，存呼司命内讳名字，镇我左手之户。乃叩齿三通，咽液三过。
　　上清大洞真经卷之五
　　茅山上清三十八代宗师蒋宗瑛校勘
　　元灵黄房真晨君道经第二十六
　　月中桃君章
　　谨请月中桃君名方盈，字运梁，常守兆右手通真之户死炁之门，使兆四运通明，三神固精，保镇万炁，与神长宁。
　　真思月中桃君方盈真炁，月晖之色，罩於顶上，乃默咒曰：
　　元灵演房丙，月君号方盈，左宴朱岭台，右携仙皇庭，寝景三秀房，结我始生神，同飞入玄玄，七祖反华婴。
　　次思月晖之炁从兆泥丸中入，兆乃口吸神云，咽津三过，结作一神，状如太阴星，手执太阴，下布绛官，入右膀胱，入玉茎中，入尾闾穴，上入第一椎，穿泥丸，入右目，颊腮内，入肩，入臂髓内，过入右手通真之户，顺时吐息。
　　诵玉经。
　　大洞玉经曰：
　　元灵黄房乳中内，中有黄宁童命门神，左有坚玉君骨神，右有帝昌皇脑骨神，浮清翳晨炁，蔚蔚虚灵容，青肝明轮子肝神，开朗彻八窗，太一畴丘兰斗中文女，奉符入玉宫，拔我七世罪，回元期五通，混合帝一室，五老变孩蒙。
　　太上晨景玉清王祝曰：
　　九元镇真，五老缠绵，日月中王，与兆为亲，太混三五，离落魄魂，百节金映，玉液回神，五府生华，白炁运烟，充溢三清，紫房宝律，上开仙户，下塞死门，令我羽籍，玉帝之前，七祖父母，反生南轩，虎服摄魔，龙旌命神，太一锦旄，招束三官，除灭死籍，刊名玉真天帝号，保生太上，日月同年。
　　毕，乃口微祝曰：
　　天上内音，变世炁，三道迁。地上外音，理命非，幸连劫。
　　太洞月中桃君方盈消魔玉符
　　诀曰：当朱书青缯，佩之，存呼桃君内讳名字，镇我右手通真之户。乃叩齿三通，咽液三过。
　　上清大洞真经卷之五
　　茅山上清三十八代宗师蒋宗瑛校勘
　　太极主四真人元君道经第二十七
　　左目童子章
　　谨请左目童子，名飞灵，字阳光，常守兆左目死炁之门，使兆阳生於内，清洁於外，二炁交通，四朗八会，彻见无方，万神自泰。
　　真思左目童子飞灵真炁，日华之色，罩於顶上，乃默咒曰：
　　四极太灵，元君精瑛，日华充溢，童明流光，二景相照，通我明梁，三丹启真，我道开张，翠羽罗裙，飞上玉京。
　　次思日之华光从兆泥丸中入，兆乃口吸神云，咽津三过，结作一神，状如太阳星，手执日光，下布绛官，穿玉茎中，入尾闾穴，入脊髓，上入第一椎，穿泥丸，入左瞳人内，摇睛七过，不得动右睛，顺时吐息。
　　诵玉经。
　　大洞玉经曰：
　　太极主四真，凌羽逸上清，七转召司命，太一扬威明，司录促诣位，三举登震灵方丈符，魔王来受事，仙官束鬼精，日中青帝母，号曰芬艳婴，太张黄素上五符，安来紫素上玉名，混化六合内，洞房列火兵，去兆死籍，名迁玉门东华，帝一保身，五老卫神，上登太明天国，金轮霄玄。
　　太上高晨玉清王祝曰：
　　我乘混合炁，缠固九真丘，养光脾神太昌子，骈罗凝羽珠，九尊众帝生九帝子，洞景徊须臾，七祖结解散，秽积忽己除，世世生福昌，玄玄获仙书，身升太霞宫，控龙宴玉虚，上朝上清皇，寝兴幸正扶斗中内妃。
　　毕，乃口微祝曰：
　　天上内音，登来张，乘法谟。地上外音，灵寿台，宜生人。
　　大洞左目童子飞灵消魔玉符
　　诀曰：当朱书黄缯，佩之，存呼童子内讳名字，镇我左目之瞳。乃叩齿七通，咽液七过。
　　上清大洞真经卷之五
　　茅山上清三十八代宗师蒋宗瑛校勘
　　四斗中真七晨散华君道经第二十八
　　右目童子章
　　谨请右目童子，名晨婴，字阴精，常守兆右目死炁之门，使阴映内朗，阳观外明，三晨同焕，彻见玉清。
　　真思右目童子晨婴真炁，月华之色，罩於顶上，乃默咒曰：
　　七晨飞华，华散三光，混合成真，上招月魂，为我降灵，启我仙门，七祖同飞，上朝帝君。
　　次思月之华光从兆泥丸中入，兆乃口吸神云，咽津三过，结作一神，状如太阴星，手执月光，下布绛官，穿玉茎中，入尾闾穴，入脊髓，上入第一椎，穿泥丸，过入右瞳人内，摇睛七过，不得动左睛，顺时吐息。
　　诵玉经。
　　大洞玉经曰：
　　斗中四斗四真人，散华玉清台，帝卿仲玄生天帝之佐，一徊众真来，香风扇三宝，五藏映青夷宫名，天帝奏仙，拔擢七玄，种死成树，沉绝胞根，太一挥风，号曰寄频太一字，断绝血秽，斩伐注烟，白帝西华白帝字，为我北神。
　　高上神霄玉清王祝曰：
　　三素牢张上，老君神生道三素字，固我魄逸游，保兆六合脑，忧苦没曲门，死炁闭地下，身与帝一君，并襟乐六府，鉴心丹玄房，熙炁泥丸野，体耀金晖，羽箓召真，白炁重郁，百神光鲜，长与日月，符籍缠绵，世保道德，永为天仙，寂寂内注，遂升帝晨。
　　毕，乃口微祝曰：
　　天上内音，鲜曲玄，镜重车。地上外音，长济乐，脱忧苦。
　　大洞右目童子晨婴消魔玉符
　　诀曰：当青书黄缯，佩之，存呼童子内讳名字，镇我右目之瞳。乃叩齿三通，次咽液三过。
　　上清大洞真经卷之五
　　茅山上清三十八代宗师蒋宗瑛校勘
　　晨中皇景元君道经第二十九
　　肺部童子章
　　谨请肺部童子名素明。字无映，常守兆肺部之下，五关死炁之门，使玄晖充彻，华盖上精，神室有光，五关太明，万魔不入，百神受灵。
　　真思肺部童子素明真炁，五关辉光，罩於顶上，乃默咒曰：
　　童子素明，黄云九缠，沧台飞轮，三神协真，号曰玄上景，列位高王宾，总摄命百神，携我入紫烟。
　　次思晖光从兆泥丸中入，兆乃口吸神云，咽津五过，结作五神，状如孩童，下布五藏，上充华盖，入鼻凹，五色神云分入两目，左三右二，摇睛九过，顺时吐息。
　　诵玉经。
　　大洞玉经曰：
　　晨中黄景炁，三秀山名登霄庭，沧台飞羽轮，迎延符名道已成，司命奉帝书，号为玄度卿司命字，保生太霞宫，列宾馆上清，命门合精延，守我身黄宁，左携元素君，右摄朱郁灵。
　　高上消魔玉清王祝曰：
　　二老在左右方，帝魂不可不分，三九变其上下，太一立其中根，五神奉我生籍，司命塞我死门，九宫合而为一，六合总而内真，世获仙书，福庆缠绵，五老对席，日月为亲，太一来迎，上升帝晨，七祖滞血，皆为拔根，反胎南宫，受生帝轩，兆宴玉堂，同襟帝轮，世世列图，羽服扬旛，子子保昌，庆及后玄，长为仙伯，役使万神。
　　毕，乃口微祝曰：
　　天上内音，总命本，登龙津。地上外音，玄劫会，万履阿。
　　大洞肺中童子素明消魔玉符
　　诀曰：当朱书黄缯，佩之，存呼童子内讳名字，镇我肺部之户，神安室府，魔炁灭丧。乃叩齿三通，次咽液三过。
　　上清大洞真经卷之五
　　茅山上清三十八代宗师蒋宗瑛校勘
　　金阙后圣太平李真天帝上景君道经第三十
　　胎中白炁君章
　　谨请胎中一元白炁君务玄子，字育上生；太一精魂玄归子，字盛昌，共守兆五藏之上，结喉本户死炁之门，使三华之炁，入帝一之府，九明之津，生六胎之下，九玄散祸，七祖解结，身登玉堂，位列太一。
　　真思胎中一元白炁君务玄子、太一精魂玄归子真炁，三华之色，罩於顶上乃默咒曰：
　　金阙焕玉清，白炁映丹霞，明光郁金灵，五色吐三华，流津宴寝堂，结我始生芽，五符召百神，威章征万魔，保此亿劫仙，道明无凶邪。
　　次思三华之炁从兆泥丸中入，兆乃口吸神云，咽津三过，结作三神，白炁君白衮冕，二神侍立，下布结喉之本户，顺时吐息。
　　诵玉经。
　　大洞玉经曰：
　　金阙上景炁，十方辉紫烟，三命太一帝，五召太平神外神，七转招岳真，玉符告三官，拔籍三灵下三官府，受生高上晨，太帝八灵王阳堂玉字，一化回庆玄，桃君守六合，勒精帝卿字卫泥丸，震灵符名摄魔，三举符名登坛，所召促到，混离对陈，无令上帝，告察凶奸。
　　太上消魔玉清王祝曰：
　　天生八炁，回合帝乡，五神奉符，司命扶将，拔断死籍，荡秽幽冥，七世解结，延福玉庭，血积沉没，三素黄紫白焕清，兆升天堂，与帝合灵，世得仙契，所感必成，种年日中，植命月庭，反胎童蒙，目为孩婴，生与天同，寿与日并。
　　毕，乃口微祝曰
　　天上内音，晖延勒，得日贤。
　　地上外音，籍会元，帝符子。
　　大洞胎中一元白炁君消魔玉符
　　诀曰：当朱书黄缯，佩之，存呼白炁君内讳名字，镇我五藏之上，七祖解释，消结灭罪。乃叩齿二通，次咽液二过。
　　上清大洞真经卷之五
　　茅山上清三十八代宗师蒋宗瑛校勘
　　太虚后圣元景彭室真君道经第三十一
　　结中青炁君章
　　谨请结中青炁君案延昌，字合和婴；元君精魂保谷童，字明夫，共守兆五藏之下，大胃上口死炁之门，使金液流布，玉华映魂，神饴溢於穷肠，帝炁充於九关，释七祖於玄幽，更受胎於南仙，上叶解结，下胞脱根。
　　真思结中青炁君案延昌、元君精魂保谷童真炁，玉华之色，罩於顶上，乃默咒曰：
　　离合九灵，二真幽密，太虚重天，上携太一，雌雄混合，同仙妙室，上变九仙，下解胞结，七祖庆忻，五苦解脱，使我飞腾，灵化本质。
　　次思玉华从兆泥丸中入，兆乃口吸神云，咽津三过，结作三神，一神青衣，二神侍立，下布五藏之下，大胃上口，顺时吐息。
　　诵玉经。
　　大洞玉经曰：
　　太虚空无景山名，霞中有彭室帝君室，九云合重扉，帝君静幽密，八真下关神合景君，上携女太乙斗中妃，雌雄混玉房，九变还得七，分形散六合，泥丸易分别，脾神养光，肺神梁南，书我五符，刊玉刻金，生华日茂，死炁月沉，拔尸於胃，受真於心，祸害冥散，七祖乐钦。
　　高上神霄玉清王祝曰：
　　种福九天外，拔尸地门下，七玄解滞积，断树除忧苦，反胎朱火宫，更生九玄户，真炁日日臻，祸害日日除，兆升三清堂，乘飙上景庭，命与月母俱，年随日帝生，累世保仙籍，回老更童婴，福升六合内，受图永长生。
　　毕，乃口微祝曰：
　　天上内音，乘元轮，入幽宗。地上外音，祸车灭，养无景。
　　大洞结中青炁君消魔玉符
　　诀曰：当朱书赤缯，佩之，存呼青炁君内讳名字，镇我五藏之下，使玉华映魂，七祖受生南仙。乃叩齿三通，次咽液二过。
　　上清大洞真经卷之五
　　茅山上清三十八代宗师蒋宗瑛校勘
　　太玄都九炁丈人主仙君道经第三＋二
　　节中黑炁君章
　　谨请节中黑炁君斌来生，字精上门；帝真精魂幽台生，字观上生，共守兆九肠之口，伏梁之下户死炁之门，使太玄之炁布散肠内，太一之神徊行百节，令兆体有金光，面有玉泽，七祖父母，得解冥罪，累叶之先，世世解结，上生帝房，入保飙室。
　　真思节中黑炁君斌来生、帝真精魂幽台生真炁，玉光之色，罩於顶上，乃默咒曰：
　　太玄何寥寥，黑炁生上灵，帝真洞明景，九炁合神庐，变化咄嗟顷，倏忽肇明初，万真炼我仙，百关自靖居，七玄断胞树，九曾登福墟，上招景中子，与我登云舆。
　　次思玉光从兆泥丸中入，兆乃口吸神云，咽津二过，结作二神，黑衮冕，下布九肠之口，伏梁之下户，顺时吐息。
　　诵玉经。
　　大洞玉经曰：
　　太玄九炁上，烟回太晖间，神光秀空峰山名，五道焕三天，驾景登绝霄，乘风荡滞神，中一曰运珠心神，理心入清闲，混合三五宫，累变亿万千，伐绝胞树生，四断血尸根，七祖散积结，反华黑幽玄。
　　高上神霄玉清王祝曰：
　　帝魂照无阿帝魂名，常镇兆生门，伏尸灭落，保魄宁魂，玄母回光阴神，奉帝玉仙，右命太一，乃及兆身，北宴上清，列为玉宾，命生日华，年合月烟，长跻金房，晨景为邻，除忧伏胃门，拔苦三途中，福积丹玄玉女赤子内，庆充泥丸房，百神混帝一，大庆流回风，反兆朽艾形，改貌为婴童，世世入仙台，玄玄登羽宫，大劫虽屡倾，与日方增崇。
　　毕，乃口微祝曰：
　　天上内音，无阿累，奉神冲。地上外音，见玉宾，拔恋涂。
　　大洞节中黑炁君消魔玉符
　　诀曰：当黑书青缯，佩之，存呼黑炁君内讳名字，镇我九肠之口，使太上之炁充散九府，太一真神回行关户，玉光生体，保生玄母，七玄受庆，反形幽腐。乃叩齿五通，次咽液五过。
　　上清大洞真经卷之五
　　茅山上清三十八代宗师蒋宗瑛校勘
　　洞清八景九玄老君道经第三十三
　　胞中黄炁君章
　　谨请胞中黄炁君祖明车，字神无极；天帝精魂理维藏，字法运珠，共守兆小腹之内，二孔之本户死炁之门，使日月之根生於二户之下，五帝之炁充於极阴之宫，精华盈满，玉液填溢，七世之父母反胎，宿对之殃魂解结，上生南宫，神仙受炁。
　　真思胎中黄炁君祖明车、天帝精魂理维藏真炁，黄云之色，罩於顶上，乃默咒曰：
　　上清曜玄台，八景乘天纪，黄炁协神真，精魂对帝子，太一度命籍，五符固不死，携仙带晨晖，徊风反形始，拔苦出七祖，同欢九玄裹。
　　次思黄云从兆泥丸中入，兆乃口吸神云，咽津二过，结作二神，黄衮冕，下布小腹之内二孔之本，顺时吐息。
　　诵玉经。
　　大洞玉经曰：
　　上清绝霞外，八皇八老君运九天九宫，幽寥生重冥空字帝子上归字，携此景中人向制，晨登大老寝大老寝室，夕宴金华山名便，羽节命太一，锦旗招万神，坚我六府胎，伐灭胞树根，解结生七祖，散祸宁九玄，赤帝丹灵峙日帝，扶兆入玉门，月母灵素兰，守闭死炁门。
　　太上清魔玉清王祝曰：
　　白云合神景，乘素会太微，上朝帝一室，解带皇一阶太一之上，启明白素君金门脐中，三阳真男召上归魄女，升我身内神，覆盖太明威，太宝九华，光映兆形，招云混真，散香要灵，月中反胎，日中受生，年停曜景，命遂无倾，身为仙王，保此玉清，世受真书、玄华玉庭。
　　毕，乃口微祝曰：
　　天上内音，映遂劫，度连绝。地上外音，济寒热，得全炁。
　　大洞胞中黄炁君消魔玉符
　　诀曰：当黄书白缯，佩之，存呼黄炁君内讳名字，镇我小腹之内，二孔之本，七玄之祖，上升帝室。乃叩齿三通，咽液三过。
　　上清大洞真经卷之五
　　茅山上清三十八代宗师蒋宗瑛校勘
　　东华方诸宫高晨师玉保王青童君道经第三十四
　　血中赤炁君章
　　谨请血中赤炁君混离子，字叔宝坚；司命精魂发纽子，字庆玄，共守兆百关之穴，绝节之下死炁之门，使五帝之液盈於六府，九灵之润充於血肉，绝节不空，地门填塞，七祖结散，更生南极，兆得玉仙，合道保德。
　　真思血中赤炁君混离子、司命精魂发纽子真炁，赤云之色，罩於顶上，乃默咒曰：
　　晨景焕东霞，丹景映高清，二真协神宗，落落七华生，五老飞帝席，太一保童婴，锦云曜幽夜，朗朗开重冥，七祖勒符籍，南极受胎灵，高晨盻云舆，运我升飞軿，拔解亿世基，同欢万劫程。
　　次思赤云从兆泥丸中入，兆乃口吸神云，咽津七过，结作七神，下入绛宫。六神状如力士，分左右各三，下布两脚绝骨之户；一神状如赤帝，下入尾闾穴，上穿泥丸，充入发际之户，顺时吐息。
　　诵玉经。
　　大洞玉经曰：
　　东华青宫发始晖，高晨青童君映上清，焕洞圆珠蔚日名，朗朗紫曜明，七神回帝席，五老飞玉軿，太一景中立，司命摄万精，泛然云波间，寂盻泥丸城，七转召三官，北君冥官启首灵，五岳应炁到，拔死书长生，三举震丈符，玄解大魔精，七祖散血结，玄华保黄宁。
　　高上消魔玉清王祝曰
　　五道混回，七门白帝门始分，南和赤帝建节，白帝彰安，灵标肺神理魄，会昌护神，奉符登霄，寝息玉轩，定录琼礼，世为天仙，三涂塞绝，除伐胞根，死炁沉零，祸轮无连，福臻重枝，庆会华玄，名书玉堂内，世为道德门。
　　毕，乃口微祝曰：
　　天上内音，观轩寝，明宾郁。地上外音，三生连，虚无中。
　　大洞血中赤炁君消魔玉符
　　诀曰：当朱书黄缯，佩之，存呼赤炁君内讳名字，镇我百关之穴，使灵液盈充，玉泽流溢，死炁断绝，神固孔节，七祖各散，宿根咸灭。乃叩齿三通，次咽液三过。
　　上清大洞真经卷之六
　　茅山上清三十八代宗师蒋宗瑛校勘
　　扶桑大帝九老仙皇君道经第三十五
　　上玄元父章
　　谨请上玄元父高同生，字左回明；下玄玄母叔火王，字右回光；帝皇太一重冥空，字幽寥无；九帝尊神日明真，字众帝生；太帝精魂阳堂玉，字八灵；天帝九关魂绿徊道，字绝冥；天纪帝魂照无阿，字广神。七神常守兆本命之根胞胎大结，常令胞囊玉明，胎结开清，七祖反胎，兆命长生，三天同符，上与日并。佑我死炁三十九门，太一尊神备守致真，口衔日光，手执月明，照兆死户，使兆长生，我体自在，常诵洞经金音，令仰充上入太无庭，解结散祸积，披脱七祖灵，反胎会南宫，仙都有玉名，三涂灭罪根，轮转登上清。
　　真思混合莲华七色神云，罩於顶上，乃默咒曰：
　　元父玄母，七真齐炁，神公太帝，九老并位，为我固生，拔度十界，日月同符，九帝合契，坐命天魔，万灵来拜，浮景三举上，震文保亿世。
　　次思七色莲华之炁从兆泥丸中入，兆乃口吸神云，咽津七过，每念一名则咽一过。先念元父，次玄母，次帝皇，次九帝尊，次大帝精魂，次天帝九关魂，次天纪帝魂，结作七神，布心下脐上。上玄元父衮冕，骑狮子，六人衣冠侍立，顺时吐息。
　　诵玉经。
　　大洞玉经曰：
　　太帝九老京山名，校仙登扶桑，七转召天帝，司命乘神纲，五岳启灵户，传声大魔王，河海皆受事，立尔应会方台名，保符泥丸内，守神曰桃康，徊明阳神易死籍，记仙阴神叔火王，拔绝三涂疾，去祸生上英精液君，七玄登朱室，兆身会玉堂，上友方盈子君子神，下携理维藏精魂，左摄明车君黄炁君，右辅归盛昌太一别字，混一玉京炁，化兆反婴童。
　　高上消魔玉清王祝曰：
　　太玄聚晖，映冠扶晨，大帝变景，须臾混分，入兆五府，坚我玉根，双軿太一，合羽扬轮，与兆上升，回转金门，年同日德，体得金仙，世世昌盛，真符流连，玄玄累叶，名书灵轩，羽籍紫庭，飞香奏烟，福连百枝，庆流溢门。
　　毕，乃口微祝曰：
　　天上内音，盈劫连，邕玉升。地上外音，车离苦，去百毒。
　　大洞上玄元父消魔玉符
　　诀曰：当青书白缯，佩之，存呼元父内讳名字，镇我本命之根。乃叩齿七通，咽液七过。
　　上清大洞真经卷之六
　　茅山上清三十八代宗师蒋宗瑛校勘
　　小有玉真万华先生主图玉君道经第三十六
　　三素老君章
　　谨请三素老君牢张上，字神生道；正一左仙仲成子，字西华；正一右仙曲文子，字灵和，常守兆鼻下人中死炁之门，使兆人中真一抚闲於紫房，灵炁金光散曜於子户，三晨并位於绿室，七玄超生於玉堂，七祖受福，上升南宫。
　　真思三素老君牢张上、正一左仙仲成子、正一右仙曲文子真炁，混九玄白黄三色之云，罩於顶上，乃默咒曰：
　　玉真生帝景，万华乘云发，三老辅二仙，共镇死户窟，神映七华生，朽骨蒙更蜕，超逸三界庭，五苦咸解脱，得入九天表，上朝高朱日。
　　次思三色之炁从兆泥丸中入，兆乃口吸神云，咽津五过，结作五神，三老君青黄白三色衣，及二星官，共五神，下布绛官，穿尾闾穴，穿脊骨，上入泥丸，下布鼻下人中之户，顺时吐息。
　　诵玉经。
　　大洞玉经曰：
　　玉真万华宫宫名，高仙藏帝经，主图九天表，洞观无中生，七转召万神，五岳一来庭，三官招众魔，司录校所呈，拔籍重泉曲，记仙书上清，七世解牢结，秽血悉沉零，反胎朱火室，更受洞中生，伯史丹田神卫神躯，令我保黄宁。
　　高上神霄玉清王祝曰：
　　命门合精，六混七分，太一把籍，司命理神，帝一固形，无英守魂，大回紫房，奉符帝君，胞树伐绝，断灭血根，七玄更起，沉景生烟，兆得上升，化合 帝晨，身映日月，命与天连，重华累晖，咸会上尊，世书灵羽箓名，紫箓内宣，乘景三素，北宴高元，号曰仙王，上清真人。
　　毕，乃口微祝曰：
　　天上内音，合帝伯，方超凝。地上外音，理生来，福田延。
　　大洞三素老君消魔玉符
　　诀曰：当黄书白缯佩之，存呼老君内讳名字，镇我鼻下人中，备卫我身，身得长存，我形升飞，七祖皆仙，上登南官，奉谒帝晨。乃叩齿三通，咽液三过。
　　上清大洞真经卷之六
　　茅山上清三十八代宗师蒋宗瑛校勘
　　玄洲二十九真伯上帝司禁君道经第三十七
　　五帝章
　　谨请北方黑帝保成昌，字北伐，守兆两膀胱之中；西方白帝彰安幸，字西华，守兆阴囊之中；南方赤帝长来觉，字南和，守兆口舌之内；东方青帝雕梁际，字青平，守兆五藏之外；中央黄帝含光露，字中细，守兆脾胃之中；玄一老子林虚夫，字灵时道，守兆阴茎之端。一老五帝，备卫本命，守兆身形，使七祖解考，福祚九玄，宿罪解结，散除胞根，即使胎精血光，化为金液玉泉，上生南宫，以为帝宾，我入八景，回驾琼轮，仰升九天，白日飞仙。
　　真思五色神云，罩於顶上，默咒曰：
　　五帝明真，辅仙玄伯，上帝景晖，吐灵敷席，翳翳神曜，徘徊重幕，羽景宝录，太一命籍，五炁总魂，三精固魄，金仙练容，停年反白，拔出幽根，日月同宅。
　　次思五色之炁从兆泥丸中入，兆乃口吸神云，咽津分作六过，每一咽结一神。第一咽北帝，黑云下布左右膀胱之中，出於后心。二咽西帝，白云下布阴囊之中，出於右肩，神顶戴月光。三咽南帝，赤云下布口舌之中，出於发际下一寸。四咽东帝，青云下布五藏之外，出於左肩，神首戴日光。五咽中帝，黄云下布脾胃之中，出於脐中。六咽玄一老子，亦黄云，下降阴茎之中，出於玉龟之外，顺时吐息。
　　诵玉经。
　　大洞玉经曰：
　　玄洲绝三津，羽景大无庭，回霄飞重漠，委化混万精，五云五行炁郁绝空，七霞七星光落圆明，朗朗幽寥子，梵昌心神济黄宁，五老挥绛华，散香携五灵，金质濯帝川，绿烟蔼流琼，神拔三涂积，仙胎缠兆形。
　　太上玉清真王祝曰：
　　上宝月九真，日曦变玉室，呼吸紫微，大混帝一，八烟丛生，百灵明威，九魂离合，三光同晖，天皇上丹神在元，紫烟霏霏，五神奉图，始命不亏，变入九宫，被服朱衣，腰佩虎章，流云绣帔，帷帐瓓玕，五色徘徊，日月照察，挟以东西，神庭内醴，以除渴饥，三五复反，转藏营玑，周流太一，生均二仪。
　　高上神霄玉清王祝曰
　　太一变六合，五神哺泥丸，七精灭三涂，血尸塞下关，三衿对帝真，拔斫胞树根，丈人号神宗，同心元素君，天皇入太清，五老捧符文，世世登羽宫，重华日中轩，元王始明精，固我本命门，保弼下元卿运绿炁，归上谷下玄弼卿字，玄景映形神，朝跻太上轮，日月并玉衿，年随二景分，丹书玉堂内，位为天上君上清仙，左携羽台子，右提金颜仙。
　　毕，乃口微祝曰：
　　天上内音，开神华，太纪元。地上外音，三毒除，福乘回。
　　大洞五帝消魔玉符
　　诀曰：当黄书白缯，佩之，存呼五帝内讳名字，镇我全身之户。乃叩齿五通，咽液五过。
　　上清大洞真经卷之六
　　茅山上清三十八代宗师蒋宗瑛校勘
　　太元晨中君峨眉洞室玉户太素君道经第三十八
　　帝卿章
　　谨请泥丸上一帝卿肇勒精，字仲玄生；绛宫中一辅卿中光坚，字四化灵；黄庭下一弼卿归上明，字谷下玄。三神卫兆入帝一之室，保於九天之录，死户灭绝，超登帝一。
　　真思泥丸上一帝卿肇勒精、绛官中一辅卿中光坚、黄庭下一弼卿归上明，三真之炁，混合青白黄三色之云，罩於顶上，乃默咒曰：
　　三真生太无，玉户映晨霞，太素洞元虚，丹灵森朱阿，回神九重府，内唱发琼华，百关纳津液，停年秀三柯，我身腾玉清，七祖离幽都，长保不终劫，万世为仙家。
　　次思，三色云炁从兆泥丸中入，兆乃口吸神云，咽津三过，结作三神，下本身三官本命帝室，出自心下一寸，顺时吐息。
　　诵玉经。
　　太洞玉经曰：
　　太无太素，洞景幽玄，人生天形，上道泥丸，九宫森罗，丹楼丹田宫五间，婴儿六炁，盈润清渊，太一凝血，司命镇魂，桃康备魄，养光命门，公子携精，洞阳回神，九真保骨，太素理真，百节万液，千门开关，上憩日月，五帝九晨，淡寂五藏，华生玉根，胃宫朱肠，生血通源，三命长生，营护太全，兆得神名，升为仙君。
　　高上太素玉清王祝曰
　　帝一混九玄，太素五华精，宝羽宴玉堂，八风扇太明，高上乘元景，凌梵履昌灵，七化紫户下，九混五帝清，体生六色曜，金映流神形，感濯元炁内，金书玉皇庭。
　　太上晨景玉清王祝曰：
　　灵云始分，白炁郁素，混会九玄，三五流化，帝一解形，超登霄路，太一呼吸，五华坚固，司命主日中，白元司日暮，日中静心，心玄眇悟，夕隐泥丸，百神宣布，二宫可以长生，心脑可以长度。
　　毕，乃口微祝曰：
　　天上内音，凌昌玉，百涂君。地上外音，得合契，登神乡。
　　大洞三一帝卿消魔玉符
　　诀曰：当朱书黄缯佩之，存呼三卿内讳名字，镇我本命，卫我帝室，固录九天，死户绝灭。乃叩齿三通，咽液三过。
　　上清大洞真经卷之六
　　茅山上清三十八代宗师蒋宗瑛校勘
　　九灵真仙母青金丹皇君道经第三十九
　　帝一尊君章
　　谨请大洞帝一太素尊灵，父宁母精，二合双成，百真大混，一徊始生，身结入烟，变胎元婴，日月宝光，洞我躯形，太一在上，与帝合并，泥丸保玉，五藏华明，长合日月，手执洞经，位为仙公，晨升上清，三十九章，金符羽庭。
　　真思大洞帝一尊君父宁在真炁，五色紫云之炁，罩於顶上，乃默呢曰：
　　九灵通妙化，金仙混扶桑，帝一变日神，合灵西丹皇，上为胎仙母，下号理神宗，曜景绝云杪，萧萧紫微宫，为我执命籍，保真三素房，妙景空中降，炼我反婴蒙，七祖绝苦源，超逸九福堂。
　　次思五色紫云从兆泥丸中入，兆乃口吸神云，咽津十二过，结作一神，身披五彩紫白霞圆光轮，神在光内，下布一形之内，散炁九孔之中，聚在舌尖之上，顺时吐息。
　　诵玉经。
　　大洞玉经曰
　　西元昆仑山九灵炁，金丹流云宫王母宫名，上极旋曜杪，晖景太霞中，动回九天斗轮，静沉八流刚水轮底，室有胎仙母 携衿太帝皇，玄一玄一老子灵时生，三老素牢张，左把兆符籍，右携理神宗，同登琳龙阙，稽首玉清房，拔弃死灭根，养形三五中，七祖解尸结，受福明朱方。
　　高上神霄玉清王祝曰
　　太上洞明，飞景九天，结精凝炁，化炁变神，司命混合，散形亿分，千乘火甲，万骑扬旛，俱与太一，上造帝先，伯无帝君起非帝佐，仲成曲文丹田神，一合我炁，再合我神，三合我魄，四合我魂，五合我精，六合我身，我身六合，洞灵启真，八景虚驾，三素浮轮，我与帝一，俱升玉晨，重华累枝，混合天仙，身有道籍，世有生根，金简羽符，名刊日轩，所愿即从，天禄诜诜，所向如心，万福盈门，常存太上，帝一泥丸，雌雄混化，百灵缠绵，读经万遍，云驾来迎，携宴五帝，日月九君，得为仙公，上清真人。
　　毕，乃口微祝曰：
　　天上内音，极炁寿，受乘明。地上外音，合伯衿，驾变劫。
　　大洞帝一尊君消魔玉符
　　诀曰：当紫书黄缯，佩之，存呼尊君内讳名字，徊风混合，结成道真，把箓符籍，度命长延，千变万化，升入九玄，七祖解脱，反胎三天，与帝同休，举形皆仙。乃叩齿三十九通。咽液三十九过。
　　徊风混合帝一秘诀兆诵咏玉经三十九章，都毕，叩齿三十九通，便闭两目，存此百神变成白炁，混沌如白云之状，从玄虚中来入兆口中，郁郁良久。觉白炁从下部出，又从玉茎中出，从两脚底出，又从两手心出，冠缠一体，上下手足，，混合一身，与白炁同烟，上下不相见也。良久，白炁忽复变成紫云郁郁，从口中入头中，并五藏之内，充满腹内。良久，紫云又从两脚底、两手心、下部玉茎中出，冠缠一体，郁然上下，与紫云合形，不相见也。须臾，存见紫云之炁充满左右，及一室内。又存见口中出风炁，吹扇紫云之烟，乃徊转，更相缠绕，忽结成一真人，男形，如始生小儿，身长四寸，号曰大洞帝一尊君，名父宁在，字合母精延，守兆死关，众神徊风混化，共成此帝一尊君。其尊君来入兆口中舌下，径上升入紫房六合宫中，平坐向外。尊君左手把兆五符，右手把兆五籍。尊君口左边有日光，径九分；口右边有月光，径一寸。尊君口吐徊风之炁，吹此日月之光，皆郁郁变成白色，或成紫色。令光炁下入兆五藏六腑百节，一身之内，洞彻朗然，内外如白日之状。良久，忽然忘身。事讫，神炁已定，觉身体轻清，精神开爽。乃叩齿三十九通，两手拭面，再说颂曰：
　　太上教授我，读诵洞真经，玉音含金商，上充太无庭，解结散幽祸，拔脱七祖灵，返胎会南官，世世有玉名，三涂灭罪根，轮转升上清。
　　诵经毕，复炉，祝曰：
　　具位臣某，吉日入靖，修诵《 上清大洞三十九章真经》 已毕，当愿仙灵仙官、金童使者、五帝、五岳神仙真人、三天正神、左右龙虎君、天仙地仙、五灵香官、侍经威神，当令臣召致十方正炁，自然生金液丹碧芝英，九玄玉真交会斋堂之所，同灌臣身，令臣学道得道，求仙得仙，飞行太空，腾景九天，玉童玉女侍卫香烟，关奏臣向来所启所愿，径达高真玉皇上道万圣御前。
　　复毕，心拜四方，乃起。
　　
