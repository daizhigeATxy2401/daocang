元始天尊济度血湖真经
　　经名：元始天尊济度血湖真经。撰人不详，约出於宋元。假托元始天尊为太一救苦天尊等仙真说，拔度酆都北阴血湖地狱众生罪魂之法。三卷。底本出处：《正统道藏》洞真部本文类。
　　元始天尊济度血湖真经卷上
　　尔时，元始天尊在九清妙境三元宝宫、御劫仞台中骞木林下，升七宝妙座，与太上道君、太上老君、诸君丈人、诸天帝君、十方无极飞天神王、三界五帝大魔王，三界群仙一时同至，皆驾八景鸾舆，五色琼辇，麟驭羽骑，凤葆龙旅，游空飞步，吟咏洞章，朝赞天尊，总校图录，拔度生死。时有诸天帝君、王妃、玉女、妙香天女等众，严整衣冠，从容雅步，烧香散华作礼，端拱侍立，歌咏仙章。
　　是时，元始天尊、玉皇尊帝，放无量九色祥光，遍照遐迩，於诸光中化现百千万亿。三清上帝、玉皇天帝俱坐九龙百宝千叶瑞莲妙座，复於光中化现无量百千万亿。妙行真人列班上侍至尊，复以祥光下照十方无极世界，上至圆罗，下及风泉，铁围内外，莹然朗彻，俱同九色瑠璃水晶之光，三界一视，俱在目前。
　　是时，慈悲救苦诸大真人，乘斯祥光，上诣天阙，烧香散华，端简长跪，上白天尊言：贱臣忝列仙真，职惟济度，忽见东北方乃有郁勃黑毒之气，上冲天宫，盘结不散，其气腥恶臭秽，大众惊异。惟愿天尊示以未闻，得悟罪根因缘所起，施大法药，医救沉沦，震大法音，开迪愚昧，注大法雨，灌沐身心，布大法云，覆荫群品，然大法炬，照烛幽昏，开大法门，级引万类。如蒙慈愍，仰荷玄恩。
　　是时，天尊抚几高抗，空碧炼真，凝神遐想，哀愍众生，广启慈悲法门，敕命东极长乐世界大慈仁者、太一寻声救苦天尊，开三元秘藏丹简琼楼，出示大行梵炁三元金书，救度真文，迁拔之格，告命青玄救生拔死灵官、符吏亿万万众，下往幽途，寻声救拔受度魂仪上生天堂。　　
　　是时，天尊又曰：三洞众经，万天宝梵结空为篆，聚炁成文，弥纶空洞之中，罗络虚玄之表，具有成典，亘越古今。夫万物吾生，万灵吾化，良由下界众生，本身自昧，遭苦遭厄，吾须救之，重为众生显说因缘，从劫舍身受身，受身不忠不孝，不仁不义，不慈不敬，不让不谦，傲忽正真，轻慢大道，訾毁经典，诽谤善良，害物伤生，贪婪无厌，七情六欲，三业十缠，营造罪根，结诸恶业，自作自受，犹响应声。终劫说之，亦难穷尽。略举其要：夫人之禀生，同资一气，及乎诞育，命系三元，寿夭吉凶，富贵贫贱，种种罪福，善德生死，各逐宿命根元，悉有报应，随其业力，永不差移。凡有下界众生男子女人，在世之时，或遭王法，横恶所加，兵刑刎戮，牢狱枷锁，痈疽疖毒，脓血淋漓，人所弃掷，求生不得，求死不得，忧恼自煎，无由解脱，罪业愈重，复堕血湖，永无出期，以为果报，皆由众生妄想贪着，不识正真，执系是非，积诸罪业，任心运意，何莫非愆，不睹慈光，无由晓悟。况之降衷，禀五行之秀，为万物之灵，得生男子，惊天骇地，贵亦难胜，只缘贪婪爱欲，迷失本真，一念既差，降生女质，五浊形漏，匹配夫妻，阴阳结聚，以为胎孕，冤家债主，互相偿报。是故生产有诸厄难，或月水流行，洗浣污衣，或育男女，血污地神，污水倾注溪河池井，世人不知不觉汲水饮食，供献神明，冒触三光。或误服毒药，损子堕胎，或男女数多，故行溺死，冤仇报对，魔鬼相攻。或致子死腹中，母亡产后，或母子俱亡，至伤性命。或遭刑戮，兵解难逃。或疾染恶鬼，横伤非命，死入酆都血湖地狱，备受诸苦，由积血以成湖，认幻缘而有狱。汝以弘愿欲救斯苦，吾为演说真一不二法门，济度厄难。
　　三洞大法诸天救拔梵炁隐语：
　　观觉郁褴，太明紫灵。九神度魂，开辟玉真。阿奕炜炜，飞天流音。
　　轮景帝常，都灵颐臻。豁落大有，庆云启灵。七耀辉魔，恬懀敷荣。
　　虚无上首，天纪弥宸。四吁育象，濯曜腾精。焕赫洞阳，浮景玉堂。
　　七灵谣歌，世元紫堂。罗英散景，耀明玉房。八景总兽，韶炁摄精。
　　九都骞郁，飞生上灵。宿罗静境，馥育空轮。灌沃黄华，霐运玄明。
　　神宜开廓，延宛升庭。大猷浮景，真定化元。蜓宛素眇，玉梁澄烟。
　　萧峙结隅，景罗七缠。秀盘玉府，流辉九玄。寂然虚邈，飞华拂軿。
　　晨滥录籍，太漠由延。阿丘九度，六龙舞辕。蓊霭浮罗，紫精馥渊。
　　溟涬太育，九机化乾。覆形厚德，元河沦精。育英明陀，景晨眇云。
　　大仞总监，秀乐禁天。紫虚陀立，劫量交前。碧霞损梵，眇眇游元。
　　六变运量，馘绝恶愆。恢冠玄漠，万度成仙。
　　是时，诸天大圣、妙行真人、三界十方无鞅真宰，云集元始座下，闻听法音，开悟正性，各各作礼信受奉行。
　　元始天尊济度血湖真经卷上竟
　　元始天尊济度血湖真经卷中
　　尔时，元始天尊悬坐空浮五色狮子之座，玉童玉女，万亿天真，罗列侍卫。而告妙行诸仙真人曰：东北方壬癸之地，有大荒溟渤，海水腥秽，无边莫测，中有大山，上参碧落，下入风泉，名曰北阴酆都罗山。周回万里，是阴气之主，九地枢机焉。分列诸狱，考罚世人罪恶，及飞禽走兽、胎卵湿化、鳞甲羽毛、动植飞潜，咸皆隶焉。中有一狱，在北阴大海之底，名曰血湖，硖石大小铁围，无间溟泠，地狱又分四子狱：曰血池、血盆、血山、血海。四狱相通，有神主之号，曰血湖大神，在於无极水底，水流其上，臭气冲天。凡世间产死血尸女人，皆是宿世母子仇雠，冤家缠害，乃至今生一一还报，寂寂於冥夜之中，号号於黑暗之下，浑身血污，臭秽触天，金槌铁杖，乱考无数，饥餐猛火，渴饮血池，万死万生，不舍昼夜，常居黑暗，不睹光明，虽遇符简善功，罪过小减，不能出离，虽得出离，化生异类，子须有神力，不能救拔。此东方长乐世界，有大慈仁者太一救苦天尊，昔在劫初，发弘誓愿，化身如恒河沙数，物随声应，在天呼为太一福神，在世呼为大慈仁者，在地狱呼为日耀帝君，在外道摄邪呼为狮子明王，在水府呼为洞渊帝君，汝是吾之炁，吾是汝之根，汝知吾知。此是九阳之精，甚灵甚灵，或居天宫，或降人间，或居地狱，或摄群邪，或为仙童玉女，或为帝君圣人，或为天尊道士、或为皇人老君，或为天医功曹，神通无量，功行无穷，寻声救苦，应物随机。汝等可举声唱太一之名，使仙官齐咏，自然应化现身。於是诸仙真人齐声称咏太一救苦天尊之名，想见天尊乘五色祥云、九头狮子，放百宝瑞光，浮空而至元始会下，稽首作礼，遵禀受戒。
　　於是，元始天尊曰：吾观欲界众生女人，造种种罪业，身堕血湖受苦沉沦，动经亿劫，永无出期。吾今开琅函宝藏，出金箓赦文，卿可赍往下方，宣告三界十方、三官九署、十二河源、九幽血湖地狱，赦拔罪魂，得辞长夜，睹见光明。於是太一救苦天尊，大慈大悲普济普度，时有慈悲救苦真人、大慈大惠真人、太一八十一神、天丁力士、青玄功曹、黄线童子、玉女神王，拥从法驾。天尊放百亿瑞光，左手擎瑠璃宝瓶，右手执空青羽枝，乘九头狮子金莲翠叶之座，乘空而去，敕韶九凤破秽大神、洗浣大神、无义断恩大神、正精火目大神、震雷鼓目大神、全形复体大神、解冤释对大神，清荡血湖，破除厌秽，告下元始符命，元皇曲赦救度产死罪魂，时刻升迁。是时酆都北帝及诸鬼官、牛头狱卒、威敛神王、三界大魔、九亿鬼王、血湖大神，咸遵勅命，赦拔罪魂，九幽黑簿，一时焚烬，血湖清荡，化为宝池，金槌铁杖，变成莲华，饮血食秽，化为甘露。一切罪魂，须悟本真，乘光超度，皆得生天，地狱冥官，皆发善念，同乘惠力，证道成真。而献颂曰：
　　稽首虚无无上道，慈悲救苦大慈尊。
　　神光百亿照中昏，遍覆慈云濡法雨。
　　硖石溟泠无间狱，血湖血海血池盆。
　　玉箓大赦诸罪魂，解脱沉沦万劫苦。
　　炼形度命失陵府，悟道登真众妙门。
　　巍巍功德难思议，永为众生作慈父。
　　是时，慈悲救苦诸大真人，依禀圣言，宣通命令，开明长夜，救拔幽途，凡沐慈恩，同超极乐。
　　元始天尊济度血湖真经卷中竟
　　元始天尊济度血湖真经卷下
　　尔时，元始天尊告诸大圣妙行真人同#1：下界众生，五浊色身，不识因缘罪福，贪着淫欲，或为女身，生育男女，横遭厄难，或生异疾，夭丧天年，展转轮回，不自知觉。告诸众生，能发善心，恭敬三宝，不杀不害，不嫉不妬，不淫不盗，不贪不欲，不憎不女自，奉戒冥心，能持是经功德，即有十天善神、护法神王、九天卫房圣母、监生大神、与无量天真大圣，俱来卫护。
　　天尊言：道生一，一生二，二生三，三生万物，负阴抱阳，恍恍惚惚，其中有物。其中有物，其名不去，万物归之终不为大，视之不足见，听之不足闻，用之不足既矣。众等闻说是经，各各会道观心，怡神默悟。是时太一救苦天尊、诸天上帝、慈悲救苦诸大真人，承元始之威光，颁宣三元符命，普告北阴世界，九幽长夜，无间溟泠，硖石血湖诸大地狱之中，救领众生，咸得超渡。
　　天尊复告众真曰：吾今演说，即是《灵宝升玄济度血湖真经》，昔秘紫微上宫三天奥藏，盟真有禁，四万劫一传，今当劫运告终，大法宜形，斯可下传人间，流通转诵，其有男女若能如法修行，利益人天，获福 无量。於是重宣三元秘梵天宝灵书：
　　一炁成真，二仪运虚。五灵续绝，七曜扶衰。旋纲蹑空，飞步云宫。胚胎有始，亿劫无终。金城孕质，玉洞凝神。真气内养，以成真人。上入太虚，下通幽泉。云宫宝室，中有真魂。出入福乡，周旋生门。咀嚼灵芝，灌漱金泉。甘露川流，悬澍丹田。紫霞朝映，三炁凝烟。琼室化仙，安座金莲。真仪掩日，尘劫为年。
　　尔时，天尊重告诸仙真人曰：人生几何，易生易灭，如彼石火，不得长久，如彼浮沤，岂能坚固。生老病死，日夜相侵，变灭不常，须臾散坏，宜尔忘乎目，则光溢无极，泯乎耳，则心识常渊，两机俱忘，淳淳全全，合乎大方，溟溟涬涬，合乎无伦，我之所维，与天地共为长久。於是诸仙众等闻天尊演说度人津梁，功德不可思议，各各稽首礼谢，信受奉行。
　　元始天尊济度血湖真经卷下竟
　　#1 『同』，当作『日』。
　　
