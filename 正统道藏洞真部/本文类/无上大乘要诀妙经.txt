无上大乘要诀妙经
　　经名：无上大来要诀妙经。撰人不详，似出於隋唐之际。一卷。底本出处：《正统道藏》洞真部本文类。
　　无上大乘要诀妙经
　　尔时，天尊以龙汉之年，於大福堂国化作自然七宝玄台，众宝粒饰，悬缯华盖周覆一国；於中平坐，放大光明遍照十方无极世界，一切朗然。当是其时，大圣众神、飞天神王、丹灵真老、太上三炁天君、玉晨上皇诸真人、左右二真、无量大众一时同会。三界大魔王、万海中龙王、十方仙人乘光来至，奉献珍宝价直无量，百和之香不焚自熏，天钧妓乐同时俱作。
　　元始天王告太上大道君曰：子积勋重大，神智得道，教化众生，开度一切，三便已达，万圣之宗，悉为备矣。然未得此无上大乘要诀，究竟常住无量大法。累劫积德，今果之矣。因授以无上大乘要诀：至法上无复色，下无复渊，究竟法身得不退转，位如我也。拜以三乘之法，济度众生：汝当勤行大慈之心，令诸众生得离烦恼，超拔三界，为之桥梁。
　　於是，太上道君避座稽首，前受记旨，而作此言：今闻此法音，心怀踊跃，得未曾有。所以者何？我昔学道以来，独处山林，或坐或行，每作是念：我亦同入法性，云何天尊以小乘法而见济度？然是我咎，非天尊也。所以者何？若我发心，修行洞慧，必以大乘而得度脱。我等智浅，闻有道法而便信受，遂获仙度，支年而住，不闻有此无极大乘之法。今蒙告诲，疑嫌泰然，今日乃知是道真子，从道中生，从法化生。於是道君不胜欣释，以偈颂曰：
　　我闻是法音，得所未曾有。心怀太欢喜，疑纲皆夷朽。
　　令不失大乘，无灭寿长久。能除众生恼，我闻诸漏愈。
　　情断住小乘，自责最上咎。
　　今获无上记，至极诸苦解。同共一法中，我昔未知此。
　　烦恼诸众生，孰能达伏倚？积德行所招，今蒙甘露洒。
　　金色三十二，八十种妙体。功德甚深重，魔王莫能訾。
　　於空法得证，疑悔悉已洗。波巡并降伏，今为稽首礼。
　　道言：我昔於无数劫所说无上道，常教化汝等，汝亦长夜随我受学，随所应度，引导汝等生道法中，欲令汝志造我上道。而汝弥委得小乘法，而谓已足。我今为汝说大乘经，名无上灵宝教诸真法。
　　天尊曰：汝积行厚重，今得所愿，位登无上，智慧具足，台阙七宝，天华辉烨。汝亦当以三乘法教化众生。
　　於是众圣共会，诸天并集，见道君获无上果记，心大欢喜，踊跃无量，各脱天衣及妙华香而以供养。诸天妓乐百千万种，於虚空中一时俱作，一切大众皆发无上正真道意。
　　尔时，道君得无上道记，白天尊言：昔随教法，能离众中生老病死常住之法，愿为四众说其因缘，今离疑悔。
　　天尊曰：诸有智者，以譬喻得解。譬若丈人，其年衰迈，财富无量，其家广大。唯有一门百余许人，住止其中。堂阁朽故，欻然火起，即大惊怖。我虽得出，而诸子等火宅嬉戏，不知怖畏，火来切已，不知为患。告诸子曰：此为火宅，垂应烧死，其可怖畏。我有下车、中车、大牛之车，今在门外，可以游戏。汝等出来，随所欲得，随意相给。诸子欢喜，竞驰走出。丈人见子安稳得出，於四座无复障阂，其心泰然，欢喜踊跃。时诸子等各白父言；先父所许玩好之具，下车、中车、大牛之车，愿特赐与。时丈人各赐诸子等一大车，其车高广，众宝装铰，周匝栏楯，四面悬铃。又於其上张设轩盖，亦以珍奇杂宝而严饰之，宝绳交络，垂诸华璎，重敷綩綖，安置丹枕。驾以白牛，肤色充梁，形体姝好，有大筋力，行步平正，其疾如风。又多仆从，而使侍卫。丈人言：此诸幼童，皆是我子，我既丰富，宝车无数，应当等心，各各与之，不宜差别。所以者何？我众宝周给一国，犹尚不匮，何况诸子。各乘大车，甚为欢喜，非本所望。
　　道言：而此丈人济我子命火宅之难，兼又赐之七宝之车。我行大慈，亦复如此。我为一切世间之父，於诸怖畏、衰恼忧患、无明暗蔽，永尽无余，恒以善事度脱众生。三界烦恼，皆是火宅；而诸众生，生老病死，忧悲苦恼，愚痴暗蔽，三毒之火。教化令入无上至真之道。见诸众生为生老病死、忧悲苦恼之所烧煮；亦以五欲财利，故受种种苦恼；又以贪着追求，故现受众苦，后受地狱畜生饿鬼之苦；若生天上，及在人间，贫穷困苦，爱别离苦，怨憎害苦。如是等苦，众生没在其中，欢喜游戏，不觉不知，不求解脱；於此三界火宅，东西驰走，虽遭大苦，不以为患。道见此厄，便作此言：我为众生之父，应拔其苦，与其无量智慧，无极道场，命其游戏，以自夷释。
　　道言：若以神力不说怖畏者，众生不能以是得度。所以者何？是诸众生，免生老病死、忧悲苦恼，而为三界火宅所烧，何由能解圣之智慧？如彼长者，虽复身手有力，而不用之，但以殷懃方便，济诸子等火宅之难，后各与珍宝大车。我亦复如此，但以智慧方便，於三界火宅拔济众生，为三乘地仙、天仙、无上道乘。汝等莫得乐住三界火宅，贪着粗弊声色香味之类；若贪着生爱，则为火所烧。汝速出三界，当得三乘下仙、中仙、上道之乘。此言信矣，终不虚也。汝等明此三乘，圣所称赞，唯愍众生无所哀求，静定存思而自娱乐，便得安稳无为快乐。若有众生闻法信受，勤修精进，求一切智，愍伤众生，度脱一切，是名大乘；求此乘者，名为无上至极之士。如彼诸子为求牛车，出於火宅，我欲令众生兔三界苦，得不灭乐，道说三乘引导众生。然后，但以大乘而度脱之。此法无穷，但不能尽受。以是因缘，当知圣人随宜说法。
　　於是，道君既受记欢喜，而说偈颂曰：
　　天尊说妙诀，今闻昔未曾。得道大智力，寿命不可量。
　　一切皆欢喜，闻经之道场。勤修六度行，执志当勇猛。
　　洞章布三界，妙响流十方。腾身大罗外，翱游无为乡。
　　大慈愍众生，重告寿命长。一切具善根，除漏趣清凉。
　　若求一切慧，行六大度行。
　　守戒常清浄，坚志无上业。施宝设供养，尽心无吝惜。
　　持此一心福，愿求无上德。我得一切智，悉诸神定力。
　　散香陈上愿，累功在万亿。信受大乘法，念道遣所着。
　　遨神升空洞，万愿无坚塞。
　　自我成仙道，无数劫已经。常演法教化，一切诸众生。
　　念入玄真迹，神方过尔形。炼体久视法，停神在上清。
　　我常住於此，智慧力和平。勤行升大罗，游乐造玉京。
　　众仙为知识，神爽得夷荣。
　　哀哉诸众生，弥没於苦恼。故不为现身，令其思妙道。
　　因心有翘慕，为之敷灵宝。跻神达玉京，宫殿甚珍好。
　　劫尽水火荡，其土随运浩。玉林耀华果，法池可练澡。
　　无为洞无为，不餐亦充饱。自享无终寿，毕契卫三宝。
　　念罪诸众生，恶业为因缘。万劫更痛恼，不闻灵宝篇。
　　贤者修功德，柔和质保坚。求得道场处，托孕入华莲。
　　法音悟耳目，群旅并诸天。升仙寿无量，仁者当归贤。
　　久修业所得，破魔拔秽尘。寿命无数劫，挺质求长生。
　　烦恼悉已尽，速成无上真。
　　天尊曰：是大乘经，甚为深奥，浅识之人，迷惑不解。其余下仙，信道语故，随顺此经，非己智慧。忿憍慢怠者，莫信此经。凡夫浅识，深着五欲，闻不能解，亦勿为说。设复有人，不信是经，闻有受持供养、斋戒读诵而毁谤之，轻贱憎嫉而怀结恨，是人之罪，甚为巨重：命终之日，堕地狱中，经无数劫，婴大徒苦；从地狱出，还堕畜生之中，受诸漏形疥癞、万毒恶疮，皆以身受，虽云得生，其苦颇重。谤斯经故，获罪如是。若此罪人，后生人中，诸根暗钝，偏曳挛癖，盲聋背伛；其有所言，人不信受，口气常臭，鬼魅所着；贫穷下贱，为人所使，多病消瘦；又无衣服，虽亲附人，人不在意；若有所得，寻复亡失；或为医道，顺方治病，更增他疾，或复致死；若自有病，无人救疗，设服良药，而复增剧；反逆劫盗，重辄横罹其殃。如斯罪人，永不得见众圣神王说法妙经。若有持戒清洁之人，翘心信道，希求大乘，此诸人等，乃可为说灵宝妙经。
　　道君稽首，请问天尊：自此末世，若有善男子、善女人，闻是灵宝经，随所愿欲赍金宝信受，及往观听，得几许福？
　　尔时，元始天尊告道君曰：当今末世，若有清信道士及余智者，不问长幼，忽闻是经，若能受持餐味为善者，乃於功德之处，敷演此事，其中闻者，又发信心，功德甚大。譬如一人，家室富盛，心发大愿，布施财宝以给众乏；又以道法教导众生，令得下仙，飞腾五岳。其福多不？
　　道君稽首曰：甚多。
　　天尊曰：其人但施珍宝给与众生，其功无量；况复教之神方，令得升仙。此功虽重，故不如闻此灵宝经而为欢喜，其功甚大，倍於施主，非可算计、譬喻得知。而此之人，所为不多，乃获此功，况复赍受而为供养者耶。若复有人，於讲法处；若复有人，曾入斋戒，乃语友人：有此灵宝尊经，言辞深妙，共往听受。是人功德，转身得於大乘之迹，利根智慧，百千万世终不喑痖；口气不臭，舌常先病，口亦无病；齿不垢黑，不黄不疏，亦不缺落；唇不下垂，亦不搴缩；口不喎斜，不厚不大，亦不黧黑，无诸可恶；鼻不月扁月弟，亦不曲戾；面色不黑，亦不屈曲。无有一切不可喜相，唇舌牙齿悉皆严好，鼻隆高直，面貌圆满，眉高而长，额广平直，人相具足；世世所生，常与福会，亦与经教相遇。令人往听，功德如此，何况一心斋戒，承受读诵，其福无量，不可思议。尔时 ，天尊以偈颂曰：
　　若人於斋戒，得闻是经音。斯人功为重，获福陪#1 为深。如有大施主，供给无量宾。乃复为演法，令其入仙真。暂生若水泡，疾生厌离心。得道位真人，三明通六神。不如一句经，教化同法人。此人福深厚，功德不可论。得具足身相，峨峨上圣宾。口气无臭秽，吐纳出烟馨。后生天人中，宫殿玩奇珍。劝人坐听经，真道常为邻。何况受持者，其福不可陈。
　　设复有人，以国城、妻子、无量珍宝之物而供养者，是人所得功德，不如受持此灵宝真经，其福最多。譬如一切川流江河诸水之中，海为第一，此经亦复如是，於诸经中最为其上。又如众星之中，月为第一，此经亦复如是，於千万亿诸经法中最为照明。又如白日耀光，能除诸暗，此经亦复如是，能破一切不善之暗。又如诸小王，圣帝之王最为第一，此经亦复如是，於众经中最为其尊。又如大梵天王，一切众生之父，此经亦复如是，一切贤圣众仙之父。此经能救一切众生，离诸苦恼；此经能大饶益一切众生，充满其愿。如清凉池能济一切诸渴之者，如寒者得火，如裸者得衣，如子得母，如渡得船，如病得医，如暗得灯，如贫得宝，此大乘经，亦复如是，能令众生等离一切苦、生死之缚。若人能赍金宝受持供养，若复闻者，其人功德，诸圣神王、天帝之王莫能筹计。
　　天尊告道君曰：众生可愍，婴诸苦恼，甚在可哀。吾故殷懃，重说是经。汝勤广开演，济度一切。
　　道君稽首，伏受命旨。当是之时，诸来会者咸皆发自然正真道意，四座神王作礼而退。
　　无上大乘要诀妙经竟
　　#1 陪：疑当作『倍』。
　　
