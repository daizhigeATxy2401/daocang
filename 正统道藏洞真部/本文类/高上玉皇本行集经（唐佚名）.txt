高上玉皇本行集经（一）
　　经名：高上玉皇本行集经。简称《玉皇经》。撰人不详，约出於隋唐间。假托元始天尊演说玉皇修道证仙故事，及诵念玉帝经咒之功德果报。三卷。底本出处：《正统道藏》洞真部本文类。
　　卷上　清微天宫神通品第一
　　尔时，元始天尊在清微天中玉京金阙七宝玄苑玉皇宫殿，升光明座，与无鞅数众宣说灵宝清净真一不二法门。是时玉皇尊帝，与诸真圣、飞天大圣、无极神王、灵童玉女九千万人，清斋建节，侍在侧焉。于时玉帝知时欲至，即於会前举六通力，放大光明，徧照诸天，无极梵剎一切境界，皆大震动；十方无极一切世界，俱同瑠璃玻璃，无有隔碍；十方来众，并乘五色琼轮琅舆碧辇、九色玄龙、十绝羽盖，麟舞凤唱，啸歌嗈嗈，灵妃散花，金童扬烟，赞咏洞章，浮空而来。是时梵天一切金仙、大乘菩萨、四众八部，承斯光照，皆乘金碧九霞流景飞云玉舆，庆霄四会，三辰吐芳，飞香八奏，旋绕道前，雨众妙花，如云而下，遍覆会前。是时其光徧照诸天，下烛下方无极世界，同玄都境。凡彼人间，上近九天，通接交连，至亲至迩。凡彼下方无极世界，山陵坡坂，沟涧溪谷，缅平如掌，六合至迩，三境非遥。天宝台殿，星罗人间，琼瑰罗列，朗耀云衢，七宝栏楯，以界道路，玉树仙花，蒨灿珠实，景秀丹田，芝草绵覆。时彼下方，皆见诸天。钧天妙乐，随光旋转，自然振响。又复皆见鸾啸凤唱，飞鸣应节，龙戏麟盘，翔舞天端。诸天宝花，零乱散落，徧满道路。是时凡圣骇异，幽暗开光，天人悦庆，踊跃欢忻，凡夫学士，尽得飞升，仰观劫仞宝台，俯眄紫云弥罗。是诸世界一切人民，咸臻道炁，白首面皱，皆得化度，绀发朱颜、少壮幼稚，转得形容，光泽美好，苦恼痊平，普蒙解脱，安乐快然。天下歌谣，欣国太平。当尔之时，神风遐着，万炁扬津，天震地裂，枯骨更生，沈尸飞魄，皆起复形，酆都铁围、长夜九幽，即时破坏，地狱苦魂，化生诸天，三恶道苦，一时解脱。时诸罪辈，以斯光力，得生十方诸大天宫。
　　尔时，玉皇即分其身，徧於十方诸大天宫，令诸天宫自然化现，白玉为京，黄金为阙，七宝玄苑大光明殿具光明座，幢节旛盖，异宝奇花，徧布是处。 尔时，玉皇即以所分之身，徧於是处，白玉京中黄金阙内，七宝玄苑大光明殿光明座上，普为十方演说清净解脱之道。时化玉帝，各以无量天真大圣、妙行真人、灵妃玉女侍列左右。是诸玉女颜容妹妙，端丽奇特，天珍异宝，庄严身相，言音清彻，众所乐闻。如是诸女，其身复出微妙解脱自然之香。是香芬馥，周徧诸天极妙乐土诸大地一切福处。六道一切众生闻是香者，普蒙开度。所谓天道、人道、魔道、地狱道、饿鬼道、畜生道。若诸天道，一切天人或有能闻是此香者，五衰四相，永得除灭，转增天福。若诸人道，王臣兆庶或有能闻是此香者，即得人天长寿之乐，身或灭度，乃得脱壳尸解之道。若诸魔道，一切诸魔或有能闻是此香者，安处天宫，国战之苦，各得休息。若诸地狱道，一切众生或有能闻是此香者，离地狱苦，得 净土乐。若诸饿鬼道，一切饿鬼等或有能闻是此香者，即得饱满，无饥渴恼。若诸畜生道，一切畜生或有能闻是此香者，脱畜生苦，得智慧乐。
　　尔时，诸生天罪众，既得生是胜天宫已，缘承慈光摄受之故，便得觉悟，各各明了罪福因缘，与诸眷属作天伎乐，来诣帝前。是诸众等，各各含悲，俱发声言，前后经千劫万劫，不见三光，常处黑暗三恶道中，多受苦恼。伏蒙玉帝方便放光，愍救我等，皆生天上。是诸恶业，悉皆灭尽，无诸系滞，皆得往生。仰朝玉帝，各到道场。是诸生天一切罪众，说是语已，稽首复位。
　　尔时，玉帝出大妙音，普告十方诸天圣众：汝等谛听，此诸罪辈，旷劫以来，纵无明性，造十恶业，六尘徧染，三业萦缠，肆意任心，曾无觉悟。阴罪阳过，日积月深，背道违真，顺邪弃正，举心运念，动结愆尤。遂使命过之后，身落三涂，不得解脱。若非今日遇是法筵，何由出离？
　　尔时，诸天化身玉帝，即以神通，不动其所，移接天人，皆令得至清微天宫玉清圣境元始会下，是诸众等，不觉不知。是时天尊众会，见是十方玉帝化身，普皆来集天尊会前，如无边明镜，照诸影像，互相容入。时诸大众，稽首瞻仰。玉帝化身，圣中最尊，增长清信，益加志乐，心无退转，起大坚固。时诸天人迩得生天，忽睹天尊，胜会道场，清 净第一，无为功德之所庄严，踊跃欢喜，一时作礼，叹未曾有。
　　尔时，十方诸化玉帝，俱复一体，从法座起，北向长跪。天尊言曰：往昔去世，有国名号光严妙乐，其国王者名曰净德。时王有后，名宝月光。其王无嗣，尝因一日作是思惟，我今将老，而无太子，身或崩殁，社稷九庙，委付何人。作是念已，即便敕下，诏诸道众於诸官殿，依诸科教，悬诸旛盖，清 净严洁，广陈供养，六时行道，徧祷真圣。已经半载，不退初心。忽夜宝月光皇后梦太上道君与诸至真，金姿玉质，清净之俦，驾五色龙舆，拥耀景旌，荫明霞盖。是时太上道君安坐龙舆，抱一婴儿，身诸毛孔放百亿光，照诸宫殿，作百宝色，幢节前导，浮空而来。是时皇后心生欢喜，恭敬接礼，长跪道前，白道君言：今王无嗣，愿乞此子为社稷主，伏愿慈悲，哀愍听许。
　　尔时，道君答皇后言：愿特赐汝。是时皇后礼谢道君，而乃收之。皇后收已，便从梦归，觉而有孕。怀胎一年，于丙午岁正月九日午时诞于王宫。当生之时，身宝光焰，充满王国，色相妙好，观者无厌。幼而敏慧，长而慈仁，于其国中所有库藏、一切财宝，尽将散施穷乏困苦、鳏寡孤独、无所依怙、饥馑癃残一切众生，仁爱和逊，歌谣有道，化及遐方，天下仰从，归仁太子，父王加庆。当尔之后，王忽告崩，太子治政，俯念浮生，告敕大臣，嗣位有道，遂舍其国，於普明香严山中修道，功成超度。过是劫已，历八百劫，身常舍其国，为群生故，割爱学道。於此后经八百劫，行药治病，拯救众生，令其安乐。此劫尽已，又历八百劫，广行方便，启诸道藏，演说灵章，恢宣正化，敷扬神功，助国救人，自幽及显。过此已后，再历八百劫，亡身殒命，行忍辱故，舍己血肉。如是修行三千二百劫，始证金仙，号曰清 净自然觉王如来，教诸菩萨，顿悟大乘正宗，渐入虚无妙道。如是修行，又经亿劫，始证玉帝。说是语已，法筵清众异口同声，叹未曾有。
　　尔时，众中有一玉女，名曰夜光，从座而起，严整衣冠，从容雅步，长跪道前，白天尊言：臣宿昔何幸，仰侍御前，亲奉供养，已经亿劫。三清境界，金阙玉京，寂淡逍遥，快乐自在，嬉游圣域，餐听法音，未尝见此希有之事。不审向来光内所现十方诸天变现圣境，皆有玉帝应化法身，天真大圣、妙行真人、灵妃玉女以为侍卫。是诸玉女相貌端严，形体姝妙，出众妙香，无与等者。复蒙玉帝神通移接，今皆普集在清微天，未审今此玉女以何因缘，得证如是无上色身。恩惟圣慈，示以未悟。
　　尔时，天尊谓夜光玉女言：汝固初入圣流，虽有智慧，未能明了。此诸玉女乃自往昔无量劫中，修诸妙行，具解脱门，同清净信，同清净解，同清净念，同清净行，同清诤身，同清净心，同清 净意，同清净果，同清净报，同大慈心，同大悲心，覆护众生，如母抚念，爱於赤子，奉戒专一，冥心大道，清斋弘誓，千万劫中，尊奉玉帝。此诸玉女，非实是女，皆天至真，为度群生，现玉女身。是故身色、神通、智慧，隐显变化，与帝同焉。
　　尔时，夜光闻是说已，心得开悟，稽首欢喜，默然复位。尔时，高虚清明天主与诸天眷属，驭八景鸾舆，荫九光宝盖，奏玄歌妙乐，咏无量洞章，散天宝花，喷天真香，飞步游空，来诣道前。承天尊玉帝威神之力，是诸宝花即於空中化一宝盖，荫覆大众，无不周徧。是时高虚清明天主见此希有，稽首长跪，白天尊玉帝言：贱臣懈怠，后会法筵，今日吉庆，兴此法桥，幽显圣凡，普沾圣泽，放大光明，现希有相，上照诸天，四梵六欲一切乐土，诸真圣众睹此光明，悉皆云集，下照下方无极世界，同玄都境，近接九天，灵风奏乐，宫商相和，激朗云庭，皆成洞章。一切众生，咸臻道化，酆都铁围、长夜九幽、一切地狱受苦众生，尽承光力，皆生诸天，得受快乐。今日所散天宝奇花，旋结成盖，徧覆大众，尽承斯光，威神之力，臣等千劫良因，九天运会，皇道荡荡，正法兴隆，今日大吉，咸仰玄功。是时高虚清明天主以偈赞玉帝曰：
　　金阙玄穹主，高上玉皇尊，妙相冠诸天，慈光烛三界。
　　真圣妙道师，天人依仗师。大乘垂法语，真一指迷途。
　　功德若虚空，赞扬无穷尽。
　　是穹苍主，浩劫之尊，妙见妙知，无等无伦，湛寂真静，杳亡杳存，上圣上灵，大神通、光明藏、大丈夫，开化人天，教道无穷，大慈大悲，流焕法轮，为度群生，是号玉皇。穹苍真老，妙圆清 净，智慧辩才，至道至尊，开度众生，故放是光。
　　尔时，高虚清明天主说偈赞叹已，天尊普告四众云：是帝身即道身也，非常体也。是无量功德之身，是清净自然之身，是神明坚固不坏真空无上法身。威灵恢廓，名声周徧，无幽不开，神奇堂堂，难可称焉。是帝非有为功德之所熏修，而帝昔虽下生人间，多劫行化，示大神通而身清 净，未尝不在金阙，分身变化，应现随，利济群生，超升道岸，普垂教法，开悟后人，依按奉行，登真成道。以斯功德之所壮严，是故光明常充诸天，神智妙达，莫可度量。是身光明，皆具妙号，所谓大神通光、大慈悲光、大喜舍光、大忍辱光、大平等光、大柔和光、大自在光、大利益光、大如意光、大智慧光、大吉祥光、大解脱光、大归依光、大功德光、大圆满光、大无碍光、无能胜光。是故汝等欲见是帝，乃不可得者，缘以汝等尚於身口，不舍结习，烦恼行业，由是障故，不能得睹是帝慈颜。吾今为汝时会众等，宣示断障之法，汝等大众宜各奉行。时诸大众不胜喜跃，各於至尊几前，稽首作礼，俱欲愿闻。
　　天尊言曰：断障之法，当生大悲，无起疑惑，无起贪嗔，无起淫欲，无起嫉妬，无起杀害，无起凡情，无起凡思，无起昏垢，无起声色，无起是非，无起憎爱，无起分别，无起高慢，无起执着。凝神澄虑，万神调伏，心若太虚，内外贞白，无所不容，无所不纳。无令外邪乱其至道，牵失真宗，败其灵根，盗其至宝，致尔万劫永堕凡流，透入俗网，万魔来攻，百千万劫，不闻妙法，鬼神执诛，从生入死。是故汝等应当志心，善护真宗，无令丧失。如前所说如是诸障，汝等各各当除断之，身得清 净，超度诸难。是名道宝，持法栋梁。更当修奉是此经典，如近是帝，生尊重心，注想尊容，称扬尊号，然后汝等得睹慈颜，咸蒙护度，普闻妙法，亲奉供养，永无流转。是时四众闻已欢喜，叹未曾有。
　　高上玉皇本行集经卷上竟
　　卷中　太上大光明圆满大神咒品第二
　　尔时，天地始祖五老上帝，稽首长跪，白天尊言：伏闻高上玉皇慈念苍生，普放神光，照烛法界，六凡四圣普叨道荫。窃以凡夫短景，劫运将终，正道宜行，以济兆民，使修真之子，有期轻举，末代烝民，俱获寿考。自昔《元始洞玄灵宝赤书玉篇真文》，生於元始之先、空洞之中，天地未根，日月未光，幽幽冥冥，无祖无宗，无气无象，无色无名，无形无绪，无音无声，混沌太无，灵文庵蔼，乍存乍亡。二仪待之以分，太阳待之以明。灵图革运，玄象推迁，乘机应会，於是存焉。玉帝授臣灵宝秘篆、大不可思议神咒，故天地得之而分判，三景得之而发光，灵文郁秀，洞映上清，发乎始青之天，而色无定方，支势曲折，不可寻详。元始炼之於洞阳之馆，冶之於流火之庭，鲜其正文，莹发光芒，洞阳炁赤，故号赤书。灵图既焕，万帝朝真，飞空步虚，旋行上宫，烧香散花，口咏灵章。是时天降十二玄瑞，地发二十四应，上庆九天之灵奥，赞三天之宝明，神风既鼓，皇道咸畅。元始登命，太真按笔，玉妃拂筵，铸金为简，刻书玉篇，五老掌录，秘九天灵都之馆。玉女典香，太华执巾，玉童侍卫，玉陛朝轩，九天上书，非鬼神所闻。故天宝之以致浮，地秘之以致安，五帝掌之以得镇，三光乘之以高明，上圣奉之以致神，高尊赏之以致真，五岳从之以得灵，天子得之以致治，国祚享之以太平。实灵文之妙德，乃天地之玄根。威灵恢廓，普加无穷，荡荡大化，为神明之宗。其量莫测，巍巍乎太空，明真有格，今当以行。是时元始革运，玄象开图，灵文郁秀，神表五方，分判天地，开化万灵。此太宗之业，可得暂披於灵韫乎？今皇道敷畅，泽被十方，仰观劫运，真风宜行。臣私心实欲使云荫八遐，风洒兰林，寒条仰希华阳之繁，朽骸蒙受灵澳之津。仰对元慈，下伸丹恳，惟愿哀悯俯念苍生，不审《灵宝玉篇真文》可得见授，下教於未闻者乎？
　　於是，元始天尊抚几高抗，凝真遐想，观时已至，普谓时会一切真圣，论定阴阳，推数劫会，移较河源，检录天度，选择种人，指拈太无，啸朗九玄，念无开听於陈辞，有若闭碍求真之路。
　　是时，五老上帝启问不已，良久，元始天尊乃垂眄眦之容，慨尔叹曰：微乎深哉！子今所叩，岂不远乎。此元始灵宝之玄根，空洞自然之真文，生天立地，开化神明，施镇五岳，安国康民。灵宝玄妙，为万物之尊，天发玄瑞，灵应自然。今三天盭运，六天道行，杂法开化，当有三万六千种道以择来者之心。此法运讫，三龙之后，庚子之年，杂气普消，诸天庆会，吾真道乃行。今且可相付，当录於上绾，未得行於下世。玄科有禁，不得便传。子可诣灵都紫微上宫，听天音於金格，取俯仰於神王，然后当使得备天文，以总御元始之天也。
　　於是，五老上帝与诸真圣，清香执戒，徘徊云路，啸命十天，上诣上清太玄玉都寒灵丹殿紫微上官，受俯仰之格，乃知天真贵重，难可即闻。还乃更诣元始道前，谘以禁戒之仪，逊谢不逮。是时天尊慈颜愍喻，灵关廓开，登命五老上帝开洞阳之馆，披九光八色之韫、云锦之囊，出《元始灵宝赤书玉篇真文》，金书玉篆，微妙秘密，运御乾坤大光明圆满大神咒玉章，以付五老上帝及诸真圣，使依玄科，按法以传。
　　是时，东方安宝华林青灵始老苍帝所受神咒诰命：
　　东方九炁，始皇青天，碧霞郁垒，中有老人，总校图箓，摄炁举仙。
　　二十四字青帝秘文，书于九天元台，主召九天上帝，校神仙图箓。
　　岁星辅肝，角亢镇真。氐房心尾，四景回旋。箕主七辰，正斗明轮。承炁捕非，扫除灾群。
　　三十二字秘文，书于紫微宫东华殿，主召星官，正天分度。
　　东山神咒，摄召九天。赤书符命，制会酆山。束魔送鬼，所诛无蠲。悉诣木宫，敢有稽延。
　　三十二字秘文，书于东华玄灵之馆，主摄鬼魔，正九天炁。
　　下制东河，溟海水神，大劫洪灾，蛟龙负身。水府开道，通径百千。上帝赤文，风火无间。
　　三十二字秘文，书于九天东北玉阙丹台，主摄东海水帝，大劫洪灾，召蛟龙及水神事。此《东方九炁灵宝玉篇真文》合一百二十字。皆太上元上大光明圆满大神咒空洞自然之书，一名《生神保真洞玄章》，一名《东山神咒》，一名《青帝八威策文》。
　　右玉皇诰命，以锡东方安宝华林青灵始老苍帝九炁天君，令统御东方诸天诸地、日月星宿、名山灵洞、水府泉宫上圣高尊、真仙圣众、一切威灵，符命所临，如诰奉行。
　　南方梵宝昌阳丹灵真老赤帝所受神咒诰命：
　　南方丹天，赤帝玉堂。中有大神，号曰赤皇。上炎流烟，三炁勃光。神仙受命，应会太阳。
　　三十二字赤帝秘文，书于九天洞阳之馆，主召九天神仙，图箓金名。
　　荧惑辅心，井鬼守房。柳星张翼，抗御四乡。轸总七宿，回转天常。召运促会，正道驿行。
　　三十二字秘文，书于三炁丹台，题于西南正阳，主召星官，明度数，正天分。
　　赤文命灵，北摄酆山。束送魔宗，斩灭邪根。符教所讨，明列罪原。南山神咒，威伏八方。群妖灭爽，万试摧亡。
　　四十字秘文，书于西南阳正玉阙，主制北酆，正鬼炁。
　　南河水帝，太伯龙王。神咒流行，普扫不祥。洪水飞灾，上召蛟龙。开除水径，千道万通。敢有干试，摄送火宫。赤书所告，莫有不从。
　　四十八字秘文，书于西南阳正西阙，主摄南海水帝，大运交期，洪水四出，召蛟龙及水神事。此《南方三炁灵宝玉篇真文》，合一百五十二字。皆太上无上大光圆满大神咒空洞自然之书，一名《南云通天宝灵经》，一名《九天元上之上咒》，一名《赤帝八威策文》。
　　右玉皇诰命，以锡南方梵宝昌阳丹灵真老赤帝三炁天君，令统御南方诸天诸地、日月星宿、名山灵洞、水府泉宫上圣高尊、真仙圣众、一切威灵，符命所临，如诰奉行。
　　中央宝劫洞清玉宝元灵元老黄帝所受神咒诰命：
　　中央总灵，黄上天元。始生五老，中皇高尊。摄炁监真，总领群仙。典录玄图，宿简玉文。催运上炁，普告万神。
　　四十字黄帝秘文，书于太玄玉宝玄台，主召神仙，玉简宿名，总归仙炁。
　　镇星辅脾，回度北元。□□主非，截邪斩根。□□□□，扫秽除氛。□正玄斗，明度天关。九天符命，金马驿传。
　　四十字秘文，书于玄都玉台，主摄星官，正天度数。
　　敕摄北帝，遏塞鬼门，翦除不祥，莫有当前。
　　十六字秘文，书于玄都玉台，主摄北帝，正天气，检鬼精。
　　中山神咒，召龙上云，制会黄河，九水河源。不得怠纵，善恶悉分。千妖万奸，上对帝君。敢有干试，太阳激愤。赤书玉字，宣告普闻。
　　四十八字秘文，书于玄都玉台四壁，以摄中海水帝四泉之水、洪灾涌溢之数，主召水神，止蛟龙事。此《中央一炁灵宝玉篇真文》，合一百四十四字。皆太上无上大光明圆满大神咒空洞自然之书，一名《宝劫洞清九天灵书》，一名《黄天大神咒》，一名《黄帝八威策文》。
　　右玉皇诰命，以锡中央宝劫洞清玉宝元灵元老黄帝一炁天君，令统御中央皇天后土、日月星宿、名山灵洞、水府泉宫上圣高尊、真仙圣众、一切威灵，符命所临，如诰奉行。
　　西方七宝金门皓灵皇老白帝所受神咒诰命：
　　西方素天，白帝七门。金灵皓映，太华流氛。白石峨峨，七炁氤氲。上有始生，皇老大神。总领肺炁，主校九天。检定图录，制召上仙。
　　四十八字白帝秘文，书于九天素灵官北轩之上，主召仙炁，举仙道也。
　　太白检肺，奎娄守魂。胃昴毕赀，主制七关。参总斗魁，受符北元。
　　二十四字秘文，书于金阙玄窗，主摄白帝星官，正明天度。
　　赤书玉字，九天正文。摄召万炁，普归帝君。
　　十六字秘文，书于九天金阙三图之馆，以摄六天鬼炁。
　　西山神咒，八威七传。符水上龙，召山送云。在所校录，同到帝门。辅卫上真，斩灭邪源。若有不祥，截以金关。赤书符命，风火驿传。
　　四十八字秘文，书于九天金阙三图之馆，主摄西海水帝，制水中万怪，恶毒之精，召云龙，以防水旱之灾也。此《西方七炁灵宝玉篇真文》，合一百三十六字。皆太上无上光明圆满大神咒空洞自然之书，一名《金真宝明洞微篇》，一名《西山神阮》，一名《白帝八威召龙文》。
　　右玉皇诰命，以锡西方七宝金门皓灵皇老白帝七炁天君，令统御西方诸天诸地、日月星宿、名山灵洞、水府泉宫上圣高尊、真仙圣众、一切威灵，符命所临，如诰奉行。
　　北方洞阴朔单郁绝五灵玄老黑帝所受神咒诰命：
　　北方玄天，五炁徘徊。中有黑帝，双皇太微。总领符命，仙炼八威。青裙羽，龙文凤衣。上帝所举，制到玉阶。284
　　四十字黑帝秘文，书于郁单无量玄元紫微台北轩之内，主召诸真人神仙图箓。
　　北辰辅肾，斗牛卫扉。女虚危室，豁落四开。璧总七星，执凶纠非。却灾扫秽，明道动辉。
　　三十二字秘文，书于天心北元玄斗中，主摄北方星官，正天炁也。
　　北山神咒，激阳起雷。流铃焕落，玃天镇威。北酆所部，万妖灭摧。
　　二十四字秘文，书于北方洞阴朔单郁绝元台，主摄天魔北帝，制伏恶神万鬼事。
　　九河倾讫，鸟母群飞，蛟龙通道，水陌洞开。赤文玉书，驿龙风驰。
　　二十四字秘文，书于洞阴朔单郁绝元台，以摄北海水帝，制水中万精，主召蛟龙，兴云致雨以负身。此《北方五炁灵宝玉篇真文》，合一百二十字。皆太上无上大光明圆满大神咒空洞自然之书，一名《本命紫微元神生真宝明文》。一名《北山神咒》，一名《黑帝八威制天文》。
　　右玉皇诰命，以锡北方洞阴朔单郁绝五灵玄老黑帝五炁天君，令统御北方诸天诸地、日月星宿、名山灵洞、水府泉宫上圣高尊、真仙圣众、一切威灵，符命所临，如诰奉行。
　　道言：是大神咒者，元始之妙言，玉皇之真诰，上清自然之灵书，九天始生之玄札，空洞之灵章，上圣之秘语，玉晨之尊典，成天立地，开张万真，安神镇灵，成生兆民，匡御运度，保天长存。上制天机，中检五灵，下策地祇，啸命河源，运役阴阳，召神使仙。此至真之妙文，神应自然，致天高澄，令地固安，保镇五岳育，万品存焉。玉帝昔授五老上帝，是时五老跪捧其章，秘题灵都之馆，天真皇人昔书其文，掌之於上清真境太玄玉都寒灵丹殿紫微上宫，累经劫运，而其文保固天根，无有毁沦，与运推迁。是大神咒混之不浊，秽之愈清，毁之不灭，灭之极明。大有之文，天真所尊，自光真名，帝图刻简，昭示来生。斯文隐秘，不得窥闻，有得之子，保万炁长存，勤行修奉，克致神仙。
　　卷中　玉皇功德品第三
　　尔时，玉虚上帝白天尊言：惟愿慈悲，愿为四众帝释等，及四梵天王、一切诸天、一切诸仙，及未来一切众生持是经人，说利益事。
　　尔时，天尊告玉虚上帝言：快哉斯问，不亦善乎。汝以慈悲，愍念众生，故请问於我。天尊言曰：若有三界十方无量国土，及国王大臣，或兵戈并起，疫气大行，水旱虫蝗、凶灾饥馑，是其国君、后妃、太子、宰辅、大臣，当发慈悲，为其黎庶，徧敕国内州县镇宰，令诸道流清净严洁于其观内，设大斋醮，六时行道，为转此经，当得国土清平，五谷丰熟，黎庶安泰。若复有人，入诸山林，遇毒恶兽，但能存想，一念真经，山神卫护，猛兽自退，终不害己。若入江入海，采宝求珍，值遇恶风，如法持念是此真经，风浪顿止，安稳达岸。若在军阵，戈戟既接，两刃相交，存心默念是此真经，是诸恶贼悉自退散。若在牢狱，枷锁之中，净心定虑，存念真经，冤枉自伸，即得解脱。若为邪精鬼贼众苦所加，如法持念是此真经，众邪远避，自然除愈。若人为求嗣息，如法尊重，持念此经，帝敕天曹明检丹籍，九品之内，四果仙人，运应数合，谪降下生，为其作子，才辩明慧，人中尊贵。若妇人临难之月，如法持念是此真经，即得母子平安，生福德男女，人所爱敬。若为求官进职，爵禄亨达，贵遇人君，如法持念是此真经，即得职务迁转，子孙荣贵，世世不绝。若人欲求资财殷富，如法奉持是此真经，即得财宝充溢，衣食自然，庆流子孙，传之万世。若人被诸恶星之所照临，困苦床枕，如法持念是此真经，是诸恶星，返降吉祥。若人命过，应入地狱，注名恶籍，父母师长、夫妻男女，当为亡人持念真经，或安置道场，旛花供养，即得亡者鬼籍尽除，神生净土，同苦罪众，咸蒙护度，承斯胜利，皆生天上。又此经所在之处，常有十天至真大圣、无极飞天神王侍卫供养。持是经人，当得自称为正一真人。是人在处，自得十方至真至圣、金刚力士潜护其人，如护己身。若出若入，游行之处，百邪避路，魔鬼殄除，精灵伏藏，一切灾殃，不能侵近。是持经人，命欲终时，更不见诸地狱恶相，即见天宫一切玉女持幢下迎，而生天上。如天福尽，下生人间，即得千生、万生中常为国王、大臣、圣贤庆会，国土清平，人民乐业，常得宿性通明，遵奉大道，展转修持，至登道岸。是持经人，获福如是。又若有持是经人，若雨下时起大悲心，如法向空，念此经三卷一徧，其雨所沾，面所向方，一切众生、五逆十恶、一切重罪，悉皆消灭；一切重病，便得痊愈。是诸众生，命终之后，不堕地狱，神生净土，莲花化生，何况持是经者。又若有持是经人，若行於道路，值大风起吹，是持经之人触身之尘，是尘所沾，一切众生一切恶业悉皆灭尽，更不堕三恶道，当生天上。故知持经功德，不可思议。是持经人，若在江在河，在海沐浴其身，是水所沾，其中众生，鱼鳖鼋鼉、一切水族，是诸众罪，悉得除灭。尽此一报之身，命过之后，更不受胎卵湿化一切等身。是持经人，口出一切语言，或善或恶，一切天魔外道闻者，皆是清净法音。是持经人，若遇诸神庙，能为其神诵咏是经，是诸鬼神得闻是经，即脱鬼趣，登真仙道，恭敬是人，如奉是帝。若人在世，不孝父母，不敬三宝，杀生偷盗，邪淫妄语，作种种极重罪业，将命终时，若有道心正信众生，于其亡者未气断时，起大悲心，于其头边念帝尊号，或一七、二七、三七、四七，乃至百徧、千徧，是其亡者生前所造诸不善业，悉得消灭，更不堕诸恶趣，神升九天，何况受持是此经者。又若复有人，自从往劫，乃至今身，轮转人天，漂沈世域，积千愆万过在於己身，若遇是持经人影暂映其身，如为帝光之所摄受，或与同语，或闻其声，如奉帝言，道语之所慰谕，彼人罪障，永得除灭。又若持是经人，造作长旛，书帝名号于其旛上，悬诸长竿，或在观宇，或在家庭，是旛被诸风吹，所持方面，一切众生，皆沾胜利，一切恶业，悉得除灭。又若有持是经人，书帝名号在一切有声物上，或钟或磬、铃铎铙钹，一切道具法事之属，或以道场，或以戏击，或被风触，是声出时，或远或近，一切众生，闻是声已，所有罪障，悉得清净。又若有持是经人，了悟生死，深入山林，修真学道，或时登临，上山顾望，目所及处，山林溪谷，含生品类，有形无形，胎卵湿化，动植飞潜，种种诸类，所有罪业，永得除灭，身心清净，命终生天，何况受持是此经者。当知是人即是道藏，功德身也。
　　尔时，天尊谓玉虚上帝言：今我略说，未尽其妙。若广说之，凡流邪见，疑惑不信。是经功德，穷劫难言。尔时，玉虚上帝闻是说已，心生欢喜，不胜踊跃，瞻仰慈颜，稽首赞叹，而作颂曰：
　　九天之上，谓之大罗，玉京金阙，云层峨峨。中有天帝，仁慈惠和。至道无敌，降伏众魔。天宝灵符，玉律金科，神仙亿万，幢旛众多。闻者罪灭，永出爱河。是号玉皇，穹苍真老，妙圆清净，智慧辩才，至道至尊，三界师，混元祖，无能胜主，四生慈父，高天上圣，大慈仁者，十号圆满，万德周身。无量度人，拔生死苦。
　　尔时，玉虚上帝说是颂及十号已，是诸天众，异口同音，叹未曾有。
　　高上玉皇本行集经卷中竟
　　卷下　天真护持品第四
　　尔时，昊天上帝闻说经法，从座而起，长跪帝前，白言玉帝，愿为大众及诸人天持是经人，说利益事。
　　尔时，玉皇尊帝兴方便意，开利益门，宣玉匮科，传灵宝法，告於昊天上帝言：汝今谛听，当为汝说受持功德，扶危拔苦，利益存亡，神妙之事。众真稽首，俱发声言：弟子等，今日幸闻湛然常住之法，莫不上福三界诸天，下消三涂毒害。惟愿慈悲，愍臣等故，演斯妙义。
　　玉帝告曰：若有众生，孝养父母，恭敬三宝，竭忠於君，不杀不盗，不淫不妬，不嗔不恨，不骄不诈，奉戒持斋，冥心大道，生尊重心，持诵是经，我即敕下周流沙界，徧传十方无极世界。
　　我敕东方东华帝君青骑神仙兵马，无鞅数众，悉令下降，覆护受持是此经者。
　　我敕东南扶桑大帝与其部众神仙兵马，无鞅数众，悉令下降，覆护受持是此经者。
　　我敕南方朱陵大帝赤骑、神仙兵马，无鞅数众，悉令下降，覆护受持是此经者。
　　我敕西南太华元老与其部众神仙兵马，无鞅数众，悉令下降，覆护受持是此经者。
　　我敕西方诰灵皇老白骑神仙兵马，无鞅数众，悉令下降，覆护受持是此经者。
　　我敕西北皇天上帝与其部众神仙兵马，无鞅数众，悉令下降，覆护受持是此经者。
　　我敕北方紫微帝君黑骑神仙兵马，无鞅数众，悉令下降，覆护受持是此经者。
　　我敕东北冲虚天君与其部众神仙兵马，无鞅数众，悉令下降，覆护受持是此经者。
　　我敕中央天皇大帝、昆仑苍老黄骑神仙兵马，无鞅数众，悉令下降，覆护受持是此经者。
　　我敕上方来和天君、名山大洞神仙兵马，无鞅数众，悉令下降，覆护受持是此经者。
　　我敕下方一切金仙、四众八部及诸眷属，悉令下降，覆护受持是此经者。
　　我敕十方飞天神王、飞天大神、三官四圣、二曜九星、北斗南斗、东西中斗、二十八宿周天众星、金刚力士、神王等众、各与部众、悉令下降，覆护受持是此经者。
　　我敕降魔力士、四天门王、五岳四渎及余诸山、四海九江、十二河源、山林川泽一切主者、令与眷属、覆护受持是此经者。
　　诸险恶处，令得安稳。我敕所在一切土地灵官并沟渠等一切诸大力鬼王，皆令覆护受持是此经者。
　　令众魔外道，悉皆慑伏，潜形遁迹，高飞海外，远避他方，如是山林设计廊庙血食之宾、一切鬼神、当自消灭；五方行病瘟疫鬼师、诸饿鬼神并风王水怪、孽龙妖神、土精木魅、尽自消灭；五须六秏、梦寐乖常、野道咒诅蛊毒之类，皆自消灭。心欲愿者，一切如意，皆得满足。是持经人，或不依科教，未能修斋，未具净戒，以能信受尊重，景慕是此经典，并同修斋、护净戒者。是人功德，坦然无碍，自在逍遥，号人中圣，德惠长新，同诸真人。
　　尔时，昊天上帝闻是说已，即於帝前乃为歌曰：
　　大哉至道，无形无名。渺渺亿劫，黄道开清。神清朗耀，九魂吐精。玉虚澄辉，太霞高明。玉皇开化，溥度天人。三元道养，二象慑生。巧树故根，已枯复荣。蠢动蜎息，长生化形。怀胎含孕，俱得生成。亡者命过，魂归三清，魄受链度，南宫飞升。今日大吉，皆得光明。五度鉴映，普告万灵。天地神祇，及诸河源。五岳四渎，及诸名山。洞玄洞虚，洞空洞仙。无极大圣，至真尊神。无穷无极，普监度生。恶根断绝，玄都记名。众真班列，咸帝听言。经是帝敕，保诵持人。至度道岸，无使灾侵。我奉帝命，一切咸听。
　　尔时，昊天上帝说是歌已，告大众言：此玉皇妙法语，诸圣秘密言，路绝道断，微妙难思，巍巍大范，为神明之宗，保镇国土，拔度生死。
　　尔时，昊天上帝说是语时，法筵清众，咸仰道言，溥得开悟。于是天尊而说愒曰：
　　玉帝功德大，玄理极幽深。生於浩劫前，运化於古今。我今说妙经，愍念诸有情。此诚极妙法，功德中功德。名号最上乘，无比为第一。大光明王尊，威德圣希有。能破暴恶魔，皆令心降伏；能灭极重罪，皆令得清诤。若人闻是经，或闻是帝名，稽首生恭敬，一切罪消灭。十恶四重罪，五逆害父母，信心一称名，随声尽消灭。保护人天众，四相与五衰。三涂极重苦，人间见厄难。凶年饥馑丧，毒药及厌魅，刑狱与冤家，军阵斗战苦，山林恶道中，虎豹豺狼等，江海毒龙类，迅雷风雨雹，水火及盗贼，蛊毒所中心，失志发狂乱，蛇竭毒恶虫，邪魔凶怪神，伺求人便者，由持是真经，普皆自散灭。恶病久沈绵，梦寐亦不安，非理欲残命，珍灭不为殃。缘遇是经故，安稳得自在。所有希求愿，财宝及富贵，以此经功德，如意皆称遂。神威自在仙，众德十一曜，三十二天主，二十八宿王，灵妃玉女等，天神及地祇，三界虚空神，江海诸龙王，水火及风神，宫殿与宅舍，山林树木众，沟渠井泉神，由持是经故，一切皆拥护。衣食常自然，子孙居富贵。出言人希闻，所至皆恭敬。若为求男女，持诵此真经，帝韶下天曹，落籍天仙人，谪降生其家，为其作男女。显贵人崇重，七祖尽升仙。光大庆其门，延及父母亲。吉祥常炽盛，灾障不能侵。是故我今说，大众宜谛听。慈悲度一切，皆令达上清。
　　于是天尊普告四众：凡人持念此经，受持帝号，皆道根深重，宿有善缘。此经尊妙，普度天人。但精心恭奉，家国安宁，保命度灾，扫诸不祥。天子王侯得奉之者，致国太平，凶寇自夷，边域不争。兆民歌唱，普天兴隆。运推数周，正道当行。有得之者，天真妙重，秘之秘之。
　　卷下　报应神验品第五
　　尔时，慈悲度厄真人、寻声救苦真人、济生度死真人、万福护身真人，俱从座起，越班而出，俱白天尊言：若诸世末凡夫，虽宿有善缘，得遇是经，被诸邪障之污，本末疑惑，不信是经功德。如是之人，见在过去，於诸地狱得何罪报？惟愿圣慈，说其报应恶趣之苦。
　　是时天尊谓四真人云：若诸世间，刚强暴恶不善众生，终日竟夜，对诸道像，无恭敬心，出诽谤语，是罪当堕五无间狱。若得值遇是持经人，设诸方便，诱引劝谕，如是之人，暂灭恶心，信向是经，彼人罪业净尽无余。又若有邪见愚执恶人，睹持是经，生诸恶逆，偏眼邪视，乃至起一恶心，发一恶言，谤讟如是持经之人，其罪过是，命终之后，堕大地狱，永无出期，何况世间众生，得遇是经，不生敬仰，秽手污触，荤口读诵，床榻不净，便将安置，或读是经，讲习俗语，共同戏笑，以为常典。如是之人，命过之后，堕无间狱，永无出期，殃缘九祖，受拷酆都；累及后世，害缠子孙。是人于地狱中，历无量劫，受大苦恼，遇无边圣，累承救拔，罪恶小减。又遇圣人救拔得出，生饿鬼中，历千万劫，不闻浆水之名。鬼报得出，生畜生中。畜生报出，若生人中，更生边夷外道，而复女身，贫寒困苦，癃残百病，受无量苦，人所弃掷，求生不得，求死不得。轻斯经故，获罪如是。又若复有人，初虽信受，后复慢易，善恶童子上奏三官，黑簿添名，青编减算，身殁之后，拘闭幽牢，往复三涂，无由解脱。或於见世受种种病，疥癞廱疽，以为果报，忧悲苦恼，日夜相煎，而身或被横恶所加；或牢狱系锁，非分自害，误食毒药；或被虎狼毒蛇之所啖食，或为冤家之所雠对；或行山林，值遇恶人，被他屠割，推落崖岸；或被邪精魍魉之所残害，或值水火之所焚漂，或被刀兵之所构诛。轻斯经故，横丧天年，获如是果，获如是报。可不悲欤，可不痛欤。故报汝等，依此奉行，勿生邪念。若诸念不生，万缘顿息，尘沙恶业随心消散；一切灾魔，自然殄灭。此经功德，不可思议。是诚无比最上妙法、诸经之王，有大利益。非人勿示。若诸天人、五衰四相，轮回侵逼，能舍除妄想，受持是经，坐招自然，天福益固，身度三界，与道长存。是此经典，无与等、无能胜。是大威德大神咒，能令一切枯槁便生枝叶，花果茂盛，能除众生极重苦恼，能令短命众生而得长寿。此经功德，不可思议，叹莫能尽。若不宿植道本，广种福业，乃至经名尚不得闻，何况得见是经？盖是经依三洞真格，八万劫一传，此清都至真上圣所宝，秘於玉京金阙宸宫，甚为微妙，难可得遇。如宿有仙骨，当为九天真仙之人，得遇斯文，承斯缘故，后当赍金宝，从师告盟受之，方当承机应运，乃可付焉。不得轻泄，敬之慎之。
　　於是天尊重宣此义，为说偈曰：
　　设使江河水，波浪能生莲，慈乌毛能白，如经故难遇。设使龟生毛，堪采为衣服，夜月能消冰，如经故难遇。设使蚊蠓足，堪构为舟桥，能载一切重，如经故难遇。设使黄口雀，能衔诸太山，掷之他方界，如经故难遇。设使一叶舟，力能载昆仑，浮渡於大海，如经故难遇。设使诸水蛭，口能生巨齿，其大如象牙，如经故难遇。设使蓬蒿叶，能覆无鞅界，荫芘无鞅众，如经故难遇。设使乌枭类，同树一巢栖，衔食共相饲，如经故难遇。设使兔生角，堪用为梯磴，上穷有顶天，如经故难遇。设使鼷鼠等，缘於兔角梯，至天能食月，如经故难遇。设使驴颜唇，色如苹婆果，复能作歌舞，如经故难遇。设使蝇虫等，能饮钟石酒，迷荒而沈醉，如经故难遇。
　　尔时，天尊宣说偈已，普告四众：是故持是经人，名功德身，一切有情，被其荫故。持是经人，名神通身，一切吉祥，咸臻集故。持是经人，名清净身，是诸恶业，不能侵故。持是经人，名威德身，天魔异道，不能摄故。持是经人，名无等身，上帝谣唱，万神敬故。持是经人，名坚固身，恶劫大难，不能损故。持是经人，名道藏身，口出语言，鬼神仰故。持是经人，名慈悲身，六道众生，赖其善故。持是经人，名大道身，出入所在，无怖畏故。持是经人，名良医身，善行妙法，安乐人故。持是经人，名光明身，常为帝光，所摄受故。持是经人，名自在身，天宫妙境，神能游故。持经功德，说不可尽。又若道士至人，能结坛诵经，着新净衣，於夜半后，阗寂独处清净室中，叩齿九通，东向端坐，诵咏是经。於是时也，太真御几，玉妃拂筵，万神班列，诸天临轩，三界侍卫，五帝司迎。然后闭目静思，存想是经，不觉身处五云之内，俄见其身光明赫奕，上升天宫，众真下迎，心有所请，一切应奉；仙丹妙宝，随意自得。故当依科闭心，奉行此经，乃至三世金仙、十方大圣，皆从此经依按修奉，故顿得超证无上妙道。是此帝也，诸佛之师，众圣之王。是故凡夫值遇是经，致以五帝辅翼，召使神仙，御役神宫，运导阴阳，千真敬仰，万神慑伏，百邪避路，群魔束形，命过之后，即得南宫受炼，飞步上清，逍遥自在，与道长存。又设复世间众生，曾闻是经，心常渴仰，能於家中择清净处，画帝尊像，日夜虔虔，晨昏济济，香花灯果，尊重供养，称名瞻礼，是人当得三十种上妙功德：
　　一者诸仙赞重，二者先亡生天，三者宿殃解脱，四者所往通达，五者无盗贼事，六者所求遂心，七者除水火厄，八者横事潜消，九者夜梦吉祥，十者疾病不临，十一者智慧聪明，十二者人见欢喜，十三者衣食丰盛，十四者子孙荣贵，十五者六亲见喜，十六者门族和睦，十七者除三恶报，十八者转女成男，十九者形容端严，二十者为国大臣，二十一者生为帝王，二十二者鬼神钦仰，二十三者得宿命通，二十四者诸神护念，二十五者九族受荫，二十六者处世长年，二十七者有情赖善，二十八者魔王保迎，二十九者决超三界，三十者白日上升。
　　尔时，天尊复告四众：此经功德，能碎铁围诸山，竭苦海水，破大地狱，拔重罪苦，降暴恶魔，护诸国土，能灭一切恶鬼，能除一切重病，能解一切恶毒，能离一切恶人，能伏一切毒兽，能摧一切邪道，一切诸天，皆令降伏。其余功德，说不可尽。
　　尔时，道场大众、金仙菩萨、真圣眷属闻是说已，欢喜踊跃，稽首敬礼，而作颂曰：
　　大哉至道，无宗上真。上度诸天，下济幽魂。上无师祖，惟道为身。丹台紫府，金阙玉京，秘此妙法，溥福含灵。灭我万罪，增我遐龄。万神朝礼，魔王保迎。功德昌盛，黄箓书名。渺渺亿劫，使我长存。
　　於是众等说是颂毕，稽首皈依，奉辞而退。
　　高上玉皇本行集经卷下竟
　　
