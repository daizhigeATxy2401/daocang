太上真一报父母恩重经
　　经名：太上真一报父母恩重经。撰人不详，约出於隋唐。假托元始天尊为上智仙人讲述父母寄胎养育恩重，劝人为父母建斋消灾，超度亡灵。一卷。底本出处：《正统道藏》洞真部本文类。
　　太上真一报父母恩重经
　　元始天尊在西那玉国七宝城中，琉璃宫内，与诸天仙如常说法。无鞅数众，周匝围绕。尔时众中有一仙人，名曰上智，作礼前进而白天尊：臣从昔劫以来，屡闻正道，惟报父母恩重，未睹因缘，愿听妙音，为众演说，欲使来世有所禀修。
　　天尊答曰：汝当静念在心，我为汝说。天下人民，皆因父母寄胎，诞育而得生身，受炁在胎，其苦无量，怀胎十月，迅速不停，受孕满时，肢脉俱解。其中非一因以丧身，幼小婴孩，提携养育，洗浣秽浊，不惮艰辛，宁损己身，欲儿宁处。父母恩重，难报难量。若或有人能为父母多修斋供，广造真经，读诵受持，教人遵奉，当知是人及於父母，承此果报，即得长生，给养自然，心灵快乐。或荐亡没，七七修斋，转诵灵文，以资魂识，不历涂毒，便得生天，身诣玉京，神游金阙。或因父母疾病缠绵，建立道场，修崇道法，其病即愈，平复如常。或因父母险厄囚系，恶鬼害身，虫兽为妖，梦寐惊恐，但能恭洁念道修斋，退殄灾殃，消除魇魅，当以降生之日，默念至亲生我之恩，精勤斋戒，广修众善，以报劬劳。如是等人修持如上，免堕幽涂，生於正觉。汝当遵奉，宣布教化，持此经典，罔令谤讟，生不信想，获罪无量。尔时上智及诸天众既闻是语，欢喜踊跃，言我等众若遇是人，皆当拥护，得受快乐，瞻仰无已。而说颂曰：
　　大慈无上尊，众生真父母。能说报恩经，闻者皆开悟。有人精受持，不久登仙路。略赞一毫端，稽首天尊去。
　　太上真一报父母恩重经竟
　　
