大洞玉经
　　经名：大洞玉经。宋元间道士赵真人等撰，龚德同抄录并序。系《上清大洞真经三十九章》 之校释本。二卷。底本出处：《正统道藏》洞真部本文类。
　　大洞玉经
　　秉简当心，临目叩齿，存室内紫云之炁徧满，来冠兆身，金童玉女侍经左右，三光宝芝洞焕室内，叩齿微祝曰：
　　天朗气清，三光洞明，金房玉室，五芝宝生，玄炁紫盖，来映我身，
　　仙童玉女，为我致灵，九帝齐景，三元同軿，上乘紫盖，升入帝庭。
　　开经玄蕴咒
　　彻微玄景门，焕朗彻空同。至道由静默，当见三素宫。大道於此成，骖景策云龙。左右侍经真，玉女及玉童，身济不死律，解罗顺灵风。七祖反胎生，世为神仙宗。
　　叩齿冥目，俯心祝曰：
　　粪土小兆男臣某，今有微言，上启玉清琼元君、高圣万真太上道君、中央黄老元素道君，上清总仙大司马长生法师主三天君栢成上真、降授《大洞真经》经师上真圣母紫微元君王夫人、降授回风大混合师上真圣母中侯元君王夫人、上清九微太真玉保王金阙上相大司命高晨师东海王青华小童君、上清太无东霞扶桑丹林大帝上道君、祖师南极紫真上清道主玉晨圣后金阙上保东华道君、金阙大夫上清仙侯，臣今入室诵咏《上清大洞真经三十九章》，愿晨晖焕发，＠照臣身脏府荣华，灾祸消散，七祖返胎，同驾云舆。
　　闭目存帝一尊君，如婴儿，长四寸，居鼻下人中皮内，主集百神、坐五色云中。存帝一尊君空玄中，其口正对兆口，听诵玉经。
　　大洞震灵符文
　　符文用黄素为地，以朱书内，黑书郭。行则佩，坐迹拜就以为褥，制伏万魔，全神定志。
　　大洞照辟符文
　　符用贵重之物，两面刻文，囊用锦，外用黄罗为之。遇行事佩之，六天魔王三天禁君，不敢砠遏也。
　　诵经内诀
　　身坐震灵符，带照辟符，静思身在三台北斗中。毕，叩齿三十九通，然后诵隐书，入本经。
　　大洞神慧隐书
　　玄景散天湄，清汉薄云回。妙炁焕三晨，丹霞映紫微。诸天书灵彩，流霄何霏霏。神灯朗长庚，离罗吐明晖。四岭带高云，玄精荫八垂。三素启高虚，兰阙披重扉。金墉映玉清，灵秀表天畿。风生八会宫，猛兽骋云驰。纷纷三洞府，真人互参差。上有千景精，冥德高巍巍。太一务猷收，执命握神麾。正一履昌灵，摄召万神归。公子翼寂辕，洞阳卫玄机。明初合道康。龙舆正徘徊。七景协神王，飙轮万杪阶。体娇玄津上，飞步绝岭梯。披景入神丘，璀璨振羽衣。冥摅交云会，飞景承神通。青峰无毫荟，绮合生绝空。金华带灵轩，翼翼高仙翁。万辔乘虚散，蓊蔼玄上窗。中生合景君，九帝昌上皇。明轮＠黄宁，羽珠耀玄阳。天精元素炁，中五号养光。结朗始生神，九真合成双。妙景启冥数，顺感标神踪。泥丸洞元光，运珠正绛官。元阳部命门，三神携紫童。拘制招上归，夹阙侍明窗。翳蔚对启明，圆华焕三冲。方盈引接生，反老回婴蒙。飙粲丽九天，绿辕绕丹房。萧萧缠霭表，曲绛寝华堂。游冥盻万变，归会神霄王。仙道乐子生，鬼道乐子凶。但闻贵生道，不闻鬼道隆。瑶歌参天炁，贵生元正章。神慧命朱兵，五帝符寒乡。仗旛摄万魔，琼文检北酆。体解自然道，妖灭非尔功。泛景鼓长扇，含灵庆霄峰。俯盻四谢飞，天劫永难终。妙中生真景，回辇若迟迟。意合存冥感，携提高上奇。翔翅期妙会，洞观谁与齐。啸叱咄嗟顷，倏忽历九围。摄炁反交初，并景幽玄栖。
　　三素者，三素老君也。务猷收，太一名。履昌灵，玉帝君字也。公子，无英公子也。洞阳君，右白元神名也。理明初，中央司命丈人名也。孩道康，命桃康名也。合景君，胆中八真名也。九帝昌上皇，泥丸九真名也。明轮，肝中四真名也。黄宁，精血三真名也。羽珠，胃管二真名也。玄阳，左肾七真名也。天精，心中一真名也。元素，无英公子名也。养光子，脾神名也。洞元君，泥丸君名也。运珠，心中丹元君名也。元阳昌命门，下元元王君名也。紫童，太微小童名也。拘制，九元真男名也。上归，皇一魂女名也。翳蔚，紫素左元君名也。启明，白素右元君名也。圆华，月神名也。方盈，月中桃君名也。接生，日中司命名也。神慧，心神名。五帝，肾神名也。
　　大洞太微玉符
　　服符微咒曰：
　　太微小童君，名干景精，字会元子，一名三衿交，一名对帝真。常镇舌根之下，血液之府。
　　太微，乃兆初地修行之身。小童，即童子。对帝真，即同参知识之义。
　　玉清真王咒曰：
　　天宝大隐生，明梁玄上炁，为我塞下户，受生牢关外，益元羽童君，列于绿室轩，七祖得解结，随风离根源，配天升迁基，洞达变八玄。
　　太隐生，人之心也。明梁者，人之鼻息。益元羽童，鼻之神也。绿室，乃人中也。
　　又咒曰
　　元炁自本生，五涂承灵出，雌雄寄神化，森罗邃幽蔚，
　　玉音响太和，万唱元中发，仙庭回九转，百混同得一，
　　易有含虚中，俱入帝会室。
　　雌雄，乃大洞雌一、雄一之君。易有，九天西北门名。帝会，堂室之名。
　　存思图
　　大洞玉经卷上
　　高上虚皇君道经第一
　　高上洞玄，元生九天。炁祖太无，宗风胤玄。
　　玄曾散绝，四清抚闲。帝一上景，连众摄烟。
　　长契一运，七世投闲。托灵属命，反华自然。
　　泯邈流虚，六曜浮迁。凌梵衔晖，西华彰安。
　　仙编帝简，尽得解源。胎田邃路，世发玉兰。
　　灵光八曜，混生万神。〔三蓝罗，波逮台。〕 
　　高上玉皇之炁，在人身为明梁之炁，下应人之鼻中。盖以人受胎结形，先始生鼻，鼻祖之义取於此。宗风乃祖炁之异名，生生化化，玄之又玄，玄孙之义取於此。曾亲结散者，谓人身乃祖亲之委蜕隐显，中有自然感召之机，结散乃得大解脱也。帝一上景者，乃真一不二法门，最上乘之妙道也。连众摄 烟者，连贯众炁，摄聚灵烟，取肺为五脏华盖，明梁祖炁系乎鼻。六曜，谓南斗六曜，炁浮南炎，为兆化形易貌也。 凌梵，玉帝君名逢凌梵。彰安，肺神白帝名彰安幸，字西华。胎田，谓结胎仙於丹田也。八曜，八景也。
　　大洞太一玉符
　　服符微咒曰
　　太一尊神，名务猷收，字归会昌，一名解萌，一名寄频，常枕我玉枕之下，泥丸之后户。
　　脑后枕骨、眉间，却入三寸为丹田，即泥丸官。泥丸后户，正在玉枕之下，督脉所入处。
　　上皇玉虚君道经第二
　　玉虚顺玄归，天晨金霄游。朗朗生帝景，欻生宴玉洲。
　　左摄始童神，右命起常扶。明真焕九霄，三日□玄敷。
　　千景并三衿，内有幽寥无。今我得长生，千劫始一周。
　　黄录保德仞，披锦入神丘。太一务命根，公子命灵旛。
　　十回度初心，得入大信根。离堂合，推运回。
　　玉虚之天，乃乾阳也。顺 者，以人得一炁之正，故顺生，非若草木逆生，禽兽横生也。玄归子，太一精魂之名，又泥丸之灵根也。天晨者，雌一君之名。金霄者，雄一君之名。游乃逍遥也。朗朗者，日月之华。帝景者，雌一所居之景也。欻生者，风之名。玉洲者，雄一所居之景也。始童神，黄庭元王名也。起常扶，泥丸帝卿之名也。明真者，九天台名也。千景并三衿，谓大微小童君，一名千景精，一名三衿交。幽寥 无者，帝皇太一君之字也。德仞者，九天台名也。神丘者，帝一之灵穴也。公子，无英公子也。
　　大洞皇上玉符
　　服符微祝曰
　　皇上玉帝君，名逢凌梵，字履昌灵，一名匕灵，一名神丈人。常镇我两眉之问，紫户之外。
　　眉间却入一寸为明堂，左方一寸为青房，右方一寸为紫户。
　　皇上玉帝君道经第三
　　帝有玄上旛，制命九天阶。七觉乘妙道，欢熙神风回。
　　飙灿北停华，紫英唱东隈。琳和九霄外，玉符微太微。
　　三素生泥丸，发曜金灵晖。老君牢张上，守卫死节机。
　　十善生玄中，度死而熙熙。珠郁罗，广都灵。
　　玄上旛，一名反华旛，玉帝招真政灵之号令也。北停华者，北方有留春仙苑，号曰停华也。东隈者，东极青华之天也。九霄者，神霄、琅霄、紫霄、青霄、碧霄、绛霄、景霄、太霄、玉霄也。三素者，三素老君也。金灵晖，金丹之神光也。牢张上，三素老君名也。死节机，死户也。七觉，火之数也。
　　大洞无英主符
　　服符微咒曰
　　左无英公子，名玄无叔，字合符子，一名元素君，一名神公子。常镇我左腋之下：肝之后户。
　　在背去脊骨左三寸，与前左乳相对，左臂甲骨之下。
　　上皇先生紫宸君道经第四
　　太冥绝九玄， 洞景寄神通。玉帝乘朱霄，绿霞焕金墉。
　　上馆云珠内，仰接无仞峰。灵关太漠下，霭沫镜中空。
　　冥光混离子，玄上叔火王。玮寂高同生，无极保谷童。
　　圆涂无凝滞，绮合有九重。南拔七祖根，西解累叶凶。
　　体矫万津波。神生摄十方。火归反胎辕，三合乘天龙。弗育邈，散兆生。
　　寄者，不着相也。朱霄者，朱陵之天。金墉者，九天馆名。云珠者，九庭名，谓金墉馆在云珠庭内也。太漠，指地户也。霭即露电，沬即泡影，谓俯盻世尘，如霭沫也。冥光者，左肾七真之字。混离子，血中赤炁君名也。玄上叔，谓 无英公子名也。玮寂者，心君内名。高同生，上玄元父君名也。无极者，胞中黄炁君之字也。保谷童子，结中元君精魂之名也。绮合者，九天台名也。南指南昌上官也，根乃胎根胞树。西指西王母之都也，叶乃玄叶孙枝。万津波，在绮合台下。火归者，流金火铃之神，使火假上果也。返心乾者，回度胎仙之车，於路绝道断之际也。
　　大洞白元玉符
　　服符微咒曰
　　右白元尊神，名洞阳官蔚灵标，字玄夷绝，一名朱精，一名启成。常镇我右腋之下，肺之后户。
　　在背去脊骨右三寸，与前乳相对，右臂甲骨之下。
　　太微天帝君道经第五
　　太微天帝君，八浮入云营。神宗理灵襟，龙山秀玉京。
　　金房郁明霞，九户朗高琼。黄庭涉北元，元父左回明。
　　朱精启明师，幽寥登上清。四玄秉元禁，长保五帝城。超滞天，横冥始。
　　八浮者，风之名也。神宗者，中央司命君名也。龙山者，玉清天中台名也。明霞者，九天宫名。高琼者，九天室名，谓九窍之户，通明於高琼之室也。北元者，黄庭之幽阙也。左回明，上玄元父君字也。朱精者，白元尊神名也。启明者，白素右元君名也。幽寥者，太一君字也。四玄者，四象也，四圣也，四体之神也。
　　五帝城，指五脏也。
　　大洞司命玉符
　　服符微咒曰
　　中央司命丈人君，名理明初，字玄度卿，一名神宗，一名灵华。常镇我绛宫心房之中，四孔之户。
　　心有七窍，神名丕，曰法垣、曰朱霄、曰丹皇、运珠、曰神慧、曰洞源、洞明。
　　三元紫精君道经第六
　　紫精太元中，三元上景衢。秀朗宝太混，眇眇扇帝敷。
　　伯史启三素，帝灵登玉虚。庆炁育五云，司命神明初。
　　十华妙行仙，制魔羽明车。骞苞庭，盻猷已。
　　上景者，日官也。秀朗者，九天台名也。帝敷者，帝座也。伯史原，黄庭元王名也。三素者，三素老君也。帝灵者，帝一之名也。神明初，中央司命君名也。十华者，十极之天也。羽明，车名也。
　　大洞桃康玉符
　　服符微祝曰
　　命门桃康君，名孩道康，字合精延，一名命门，一名胞根。常镇我脐中之关，命门之外。
　　在脐下三寸，其形方圆一寸，男藏精，女藏胎，下丹田也。
　　真阳元老玄一君道经第七
　　真阳帝宝老，受事会玉皇。灭魔除秽水，百司诣绛宫。
　　逸宅丹玄内，五炁结十方。七转司命至，三回召仙翁。
　　太山主鬼者，急校三官中。十德初成基，同飞七觉充。玄握沙，称福神。
　　真阳者，上清天中馆名也。帝宾，左仙仲成子名也。秽水者。尸秽之水也。绛官谓心也。逸宅者，真炁之明堂也。丹玄，即泥丸之宫。七转者，念头也，一念才动，七窍俱通，谓举念而司命至也。主鬼者，岳神也。
　　大洞天户玉符
　　服符微祝曰
　　泥丸上一天帝君，名赤子玄凝天，字三元光，一名伯无上，一名伯史原。常镇泥丸之中，九孔之户。
　　即上丹田，内有九宫，四雌五雄，各方一寸，其形内圆虚中，红而莹，乃神之所居。其后户有两脉，贯於脊骨之端。
　　上元太素三元君道经第八
　　太素三华炁，晨灯广灵堂，玉宾表玄籍，守命孩道康。
　　回风散万魔，金符召广乡。辅卫地户内，保此长生王。
　　转入十仙门，八景齐洞阳。明柱子，会合存。
　　三华者，三华聚顶也。神灯者，灵光也。玉宾者，三元君所居馆名也。孩道康，命门桃康君名也。召广乡，召登广漠之乡也。地户者，阴魔之门。辅卫，即封形闭债，背土凌空之事。洞阳者，白元尊神名也。
　　大洞丹皇玉符
　　服符微祝曰
　　绛宫中一丹元君，名皇神运珠，字子南丹，一名生上伯，一名史云拘。常镇我顶中央，大椎骨首户之下。
　　人脊骨有二十四椎，上第一椎是也。
　　上清紫精三素君道经第九
　　紫精毓华林，长明太无外。玉房生宝云，九扇胞胎内。
　　帝宾奉五符，三元回紫盖。仓玉斌来生，卫此长夜会。
　　五灵度符籍，九统合九元。三玄出太清，紫阳发万玄。
　　玄精育九灵，元父结胎仙。乐伯勒，飞明贤。
　　紫精者，天中之树，叶似竹而赤，花似镜而明，实似李而无核，食其叶则辟饥，花则不死，实则飞仙，名毓华之林。九扇者，九重之门，乃帝一胎尊所居之处。帝宾者，左仙仲成子之名也。三元者，上元泥九、中元绛官、下元命门也。紫盖者，黄庭门名。仓玉斌来生者，节中黑炁君，名斌来生，字仓玉也。长夜者，节中黑炁所会之名也。五灵者，五老君也。三玄者，道之三真也。紫阳者，官名。玄精者，胆中八真名。九灵者，天之九魂也。
　　大洞黄庭玉符
　　服符微祝曰
　　命门下一黄庭元王，名始明精，字元阳昌，一名始童神，一名藏明初，一名婴儿胎，一名史伯原。常镇我两完间，车轴之下户。
　　脊骨下第二十四椎是也，与尾闾并两腿、臂骨相连缀耳，运动载身，若车之有轴也。腰胯当中是也。
　　青灵安阳元君道经第十
　　青灵扇八炁，鼓轮三华城。披此胞胎结，七祖受福生。
　　宿对灭五道，长守帝一营。望昌谒，顺万烟。
　　披者，脱体之义。五道，即五苦。灭之者，生神章云：五难缘理去，是也。
　　大洞九真玉符
　　服符微祝曰
　　泥丸九真，名帝真上皇，字帝先灵，一名元宗。常镇我口之四际。
　　想自顶上是也。口神，一名清净和。
　　皇清洞真大道君道经第十
　　公子执五符，太一居紫房。三合地户下，拔命玉帝宫。
　　少女郁墨子，卫兆七炁窗。拘制盛血液，盈满五藏充。
　　十真登黄房，帝子化金仙。白玉飞符招，引升龙台天。回素充，吉求静。
　　公子者，无英公子也。五符者，五文真符也。三合者，皇清元君，女之高仙；洞真真人，男之高仙，即雌一、雄一之异名，二真与太一合化於广漠之境，故曰三合。地户，即坤宫也。郁墨子，皇一魂女之内名。七炁者，七情也，一曰七窍，未详孰是。拘制者，九元真男名也。十真者，妙行十全，位登太上黄房也。龙台，天宫名也。
　　大洞八真玉符
　　服符微祝曰
　　胆中八真，名合景君，字北台，一名玄精。常镇我背中骨节之府。
　　一名威明，上一椎丹皇君守之，下第一椎黄庭王守之，上七节玄阳七真守之，中七节玄阴七真守之，下七节胆中八神守之。
　　高上太素君道经第十二
　　高上宴紫霄，五老辅玉根。太素拂眇景，合符帝一前。
　　白帝号蔚将，回金太霞乡。度我死户下，拔出三涂梁。
　　十通由斯生，妙行由此圆。洞明光景中，帝一真玄玄。和归落，结舒永。
　　玉根者，天中之山名，或以为人之鼻也。眇景者，日名。白帝浩蔚将者，白帝运浩景之炁，於蔚将之官也。十通者，谓十真事毕，妙澄十通，自一至十，皆天地之数，此道通天地之外，阴阳莫能拘，罪福莫能报，超出天地定数，故曰十通。
　　大洞左七真玉符
　　服符微祝曰
　　左肾间七真，名玄阳君，字冥光，一名元生，一名玄冥，一名五帝。常镇我背骨尽际，地户之下。
　　皇上四老道中君道经第十三
　　皇上超无景，输转九曜生。徊风混帝心，八炁运常宁。
　　广霞参神天，五帝散日精。液溢玄中漠，血凝五华平。
　　体宝圆珠□，流曜莹兆形。号为寿逸阜，亦曰澄溱渟。
　　俱济三恶关，启籍登太冥。令我保仙真，七世披绿青。
　　解祸冥途中，超福晨上灵。度世登玉卿，累祖返胎婴。
　　洞观无碍空，始通生圆明。骊珠贯方瞳，内外洞照清。三乐深，五达门。
　　九曜者，日名，又云眼为日轮也。广霞者，玉清山名。五华者，五脏也。寿逸阜，九天山名，号延寿之国。三恶关，鬼关也。绿青者，服青华之炁。登玉卿，位登玉府上卿也。圆明者，日月也。三乐深五达门者，九天祝言，皇上君内名也。或释之曰：法轮回道上生。
　　大洞右七真玉符
　　服符微祝曰
　　右肾间七真，名玄阴君，字太真，一名上生。常镇我背下骨，玉关之户。
　　玉晨太上大道君道经第十四
　　玉晨九天司，太上大道君。常保景化内，九回镜上清。
　　解带玉＠室，乘素入四明。携提日中王，并羽玉晨灵。
　　太一召天魔，帝君致万精。拔过死积炁，越度仙皇庭。
　　帝立三关上，八风舞神兵。左挹福醴液，右提庆元軿。
　　洞微无障玄，梵通明灵生。贯颡闻十方，豁落一切声。泓郁遐，渡法令。
　　景化者，三景道化也。九回者，金丹九转也。镜上清者，以大微小童，驾羽明之车，上朝元始，如求镜裹之形也。四明者，玉帝南门之名也。左挹右提者，谓左耳斟右肾之水，右耳酌左肾之水。梵通明灵者，妙通大梵，聪明达灵也。贯颡闻十方者，灵音贯颡，流响云营也。
　　大洞六真玉符
　　服符微祝曰
　　肺中六真，名上元素玉君，字梁南中童。常镇我颈外，十二间梁之中。
　　十二间梁，肺筒两边也。盖颈两条，各有六条大筋。存法，一神守二梁也。
　　太清大道君道经第十五
　　太清浮绝空，三天宝神符。日中开五晖，青帝圆常无。
　　捧籍登太明，受箓金华楼。五脏植玉根，魂魄一凝和。
　　洞空清净玄，炁通生清明。定和妙明觉，玄息自长生。明考梨，拔劫阿。
　　浮绝空，太清山名，应鼻为中岳。太明者，日宫名也。金华楼，太清楼名。玉根，鼻神名也。玄息者，象龟引炁，以耳不以鼻，是为玄息。
　　大洞五真玉符
　　服符祝曰
　　脾中五真，名养光君，字太仓子，一名羽台子。常镇我喉内，极根之户。
　　上有横文，中黄之正印。极根，乃重楼十二，环之左右，各有一户，正与炁颡之左右密相连。炁颡，名三思台。
　　太极大道君道经第十六
　　太极元景王，三天摄神仙。紫素翳郁仞，安来上华京。
　　拔出五苦界，返胎七元庭。九玄解重结，累祖落冤名。
　　徘徊秀华下，俯仰邀五灵。兆身升玉堂，五神回孩婴。
　　俱济太漠外，养素朝圆明。洞虚清诤和，华通引玄冥。
　　舐练五芽味，含善吐长生。回圆明，神初罗。
　　翳郁仞者，紫素左元君名。华京，乃元君所都之处。秀华者，天中之山名也。圆明者，日之名也。清净和者，口为太和之官。玄冥者，肾神名。舌下为华池，内有二窍，下通肾水，谓华舌，妙通玉华也。徊圆明神罗初者，九天祝言，元景君内名也。或释之曰：晖履安固止身。见茅山大洞经，天上内音，地上外音。
　　大洞四真玉符
　　祝曰
　　肝中四真，名青明君，字明轮童子。常镇我胃管之户，膏膜之下。
　　五脏唯心肺居膈上，今存神在胃口之外，胃管之户，乃咽食物处，膏膜，即膏肓之膜。
　　皇初紫元灵元君道经第十七
　　皇初紫元中，晖光郁霄清。三天焕九景，离合亿万生，
　　披朱巾绿霞，上徊寒童灵。拔出五苦毒，超身过始青。
　　白素起萧仞，金门卫朱兵。七祖积尸结，一化百散倾。
　　受福东霞室，返胎朱火庭。洞神清诤妙，力通自冲明。
　　净真手握斗，足蹑九元星。挥执天地关，精神生命根。发迁合，光运长。
　　九景者，九日并出也。寒童灵，九天山名。启明萧仞，白素右元君名也。九元星者，九灵之罡也。天地关，手为天关，足为地关。发迁合光运长者，九天祝言。
　　大洞三真玉符
　　祝曰
　　精血三真，名元生君，字黄宁子玄。常镇我鼻两孔之下源。
　　鼻准头内，名玄达之户，俗云鼻尖。
　　元英中真上老道经第十八
　　无英真上玄，玄元素炁郁。寄频携运珠，混化启明日。
　　正一左右仙，长挟林虚阙。兆有五符籍，合仙得真契。
　　魂生太无中，魄亦五道会。世世解死结，七祖无住滞。
　　神风吹胞树，根叶已断绝。胎中众鬼殃，五符开地结。
　　长为神真王，应仙续万世。洞真清诤身，道通自然质。
　　真应化现相，不动在黄室。应化无方在，骨肉金玉实。
　　静真明正道，至老长不易。弥勒车，大生彰。
　　素炁郁，谓青黄白三色也。寄频者，太一名也。混化者，泥丸君内名也。启明者，白素元君名也。左仙名仲成子，右仙名曲文子。林虚者，中央玄一老子名，谓长挟精炁，於林虚之玄关。五道者，天中之官名也。五符开地结者，除去阴魔，必仗五符而散地结也。黄室者，黄庭也。
　　大洞二真玉符
　　祝曰
　　胃管二真，名坚玉君，字凝羽珠。常镇我太仓之府，五肠之口。
　　胃为太仓，是传送达於五肠之口，口乃胃之下窍，心肺相接处，谓之五攒头，即胃口纳食处。
　　中央黄老君道经第十九
　　中央黄老君，圆华玉寿灵。太张上玉门，仗云三仞明。
　　赤景翳逸寥，携提太一真。帝女抱定陵，吟咏玉清文。
　　五符编紫房，玉籍标圆庭。七祖返胎仙，灭绝三途生。
　　流风断血滞，玄叶得黄宁。洞玄清净元，元命灵通成。
　　性命宗本坚，孝道成明王。生根得太和，无为登上清。满景生，比孛通。
　　黄素中元君，名圆华黄仞，字太张上，天中山名玉寿灵。太一真者，太一胎尊也。抱定陵，皇一之魂女内名也。玄叶，即玄孙也。精血三真，名黄宁子玄。孝道成明王者，谓孝感於天，於日中为孝道明王，於月中为孝道仙王，斗中为孝悌王也。生根者，性命之宗本也。
　　大洞一真玉符
　　祝曰
　　心中一真，名天精液君，字飞生上英。常镇我胸中四极之口。
　　胸前两乳之上，正中央，自心坎鸠尾骨度上四寸，乃神所居。
　　青精上真内景君道经第二十
　　青精上华炁，太微玄景童。神化玉室内，飞羽逸紫空。
　　日为三衿交，奉符登帝墉。开关把金节，闭户叩琼钟。
　　灭魔三酆野，招灵上清宫。明出穷阴间，入精六合房。
　　回老变皓形，还白养婴蒙。洞元清净光，津海具神通。
　　咽液生万神，神水华池融。涌身灌而润，往来无有穷。
　　通生道之源，天根常茂丰。种炁会，出兰蒙。
　　青精之天，上华之室中，有返香之烟，其炁迎风三千里，犹彻闻也。玄景童，此小童君之号。三衿交，太微童君名也。帝墉者，玉帝金墉之馆也。开关者，应人之鼻，谓调鼻息以节约肺金之炁。琼钟者，叩齿集神，如叩大宝钟也。六合者，明堂也。
　　大洞九元玉符
　　祝曰
　　九元真男，名拘制，字三阳。常镇我左耳之下，伏晨之户。
　　在左耳垂下二指面许，向后一分是也。
　　大洞玉经卷上竟
　　大洞玉经卷下
　　太阳九炁玉贤元君道经第二十一
　　太阳化三晨，紫軿微玄下。元君保谷童，守胃塞地户。
　　金符焕北华，玉契披七祖。帝真灌上生，断我三涂苦。
　　洞明清静光，帝心太玄通。宿命过去智，根本元由中。
　　未来及他心，一切无碍融。洞源与洞明，万道由通生。会命初，幽中和。
　　玉晨，宫名。微玄，日神名。保谷童子，元君精魂名也。北华，亭名。洞原、洞明者，言此心乃大洞之灵源，大洞之神明也。
　　大洞皇一玉符
　　祝曰
　　皇一魂女，名上归，字帝子，一名郁墨子，一名抱定陵。常镇我右耳之下，伏晨之户。
　　在右耳垂下二指面许，向后一分。
　　九素金华景元君道经第二十二
　　太初九素炁，炁出华景中。法坦舞仙旗，逡巡五老翁。
　　夫人名启珠，执籍归紫房。父宁在回明，混合太微童。
　　洞清冥冥慧，大量玄玄同。根尘悉消灭，有无皆虚空。
　　妙行真一全，名大心神通。道备登玉清，位为圣仙公。冥冲次，信明都。
　　华景者， 宫名。启珠，流汨池水神名也。父宁在，帝一名也。左回明，上玄元父君字也。根尘消灭，谓具道眼、圣耳、玄鼻、华舌、真身、帝心也。
　　大洞紫素玉符
　　祝曰
　　紫素左元君，名翳郁无仞，字安来上。常镇我头面之境。
　　上部八景，齿神、发神、皮肤神、目神、顶髓神、耳神、鼻神、舌神。
　　九皇上真司命君道经第二十三
　　元始授太玄，苍胡颉宝珠。檀炽钧音妙，希声彻太虚。
　　九皇上真炁，四司太仙王。飞霞散天日，凝焕六合房。
　　上清朝玉虚，乘景晨晖中。三神号发纽，捧籍启虚皇。
　　逸录登紫清，金符刻羽宫，顶玄苍胡颉，弘济登普光。
　　运度玄中人。咽味生五方。结集成胎仙，丹母金真阳。
　　主伴合元范，大易生玄乡。掌堂庭，元眇灵。
　　苍胡颉，宝珠名。太仙王，司命君之位号，统领四司。六合房，乃明堂之房也。晨晖，宫名。发纽者，血中之神名。羽宫，水神所居之处。普光者，大洞殿名。金真阳者，乾父也。谓乾父、坤母结成胎仙。元范者，所谓檀炽钧也。掌堂庭元眇灵者，九天祝言。
　　大洞白素玉符
　　祝曰
　　黄素中元君，名圆华黄仞，字大张生。常镇我胸腹之境。
　　天皇上真玉华三元君道经第二十四
　　天皇上真炁，三元乘神徊。法坦兴朱霄，帝昌启玉扉。
　　拔户命门内，解结桃康阶。敛神保五福，越转入太微。
　　单入而双修，一曲水天衢。海日自东生，元命生太初。保解乘，结六庭。
　　天皇上真者，玉华仙女之母也。神徊者，车名也。法坦，心神名。朱霄，心神宫，帝昌，上皇泥丸九真内名，宝阁之户玉扉。单入而双修者，谓天一生水，便对地二生火，性命双修之义也。天衢，乃西北天门之路也。
　　大洞白素玉符
　　祝曰
　　白素右元君，名启明萧仞，字金门上。常镇我下关之境。小腹至脚底。
　　下丹田在脐下三寸，其形方圆一寸，男子藏精，女子藏胎之所。地关，足名。
　　太一上元禁君道经第二十五
　　太上上元君，日中司命童。焕然神光明，披霞升帝墉。
　　列坐震灵席，混合五日房。白炁育尚生，青君按延昌。
　　左携精上门，右抱合和英。我生日月华，友宾赤炁王。
　　八景照泥丸，朗照洞房中。婴儿为赤子，混离生玉容。
　　五道秀金华，位为上清公。七祖断玄滞，身得乘神风。
　　徘徊三清上，和乐返婴童。太始三炁周，真文肇生明。丹明昌，左帝根。
　　司命童，号赤炁王， 内名将军梁，为日中上神。帝墉者，玉帝金墉馆也。震灵席者，震灵符文，可拜可坐卧也。延昌者，结中青炁君名也。精上门者，节中黑炁君名也。赤子玄凝天，泥九上一天帝名也。混离子，血中赤炁君名也。五道，宫名。金华，山名。
　　大洞日中玉符
　　服符微祝曰
　　日中司命君，名接生，字通灵，一名上景，一名圆光，一名眇景，一名九曜，一名微玄，一名曜罗司命童，号赤炁王，内名将军梁，乃日中上神。常镇我左手通真之户。
　　左手掌心宛，宛中一户。
　　元虚黄房真晨君道经第二十六
　　元虚黄房中，内有黄宁童。左有坚玉君，右有帝昌皇。
　　浮清翳晨炁，郁郁虚灵容。青肝明轮子，开朗彻八聪。
　　太一畴丘兰，奉符入玉宫。拔赦七世罪，回元期大通。
　　混合帝一室，五老变孩童。太素梵行初，一善四金融。变世炁，三道迁。
　　黄房，乃真晨君之所治也。黄宁子玄，精血三真名也。坚玉君，胃管二真名也。帝昌上皇，泥九九真内名也。虚灵者，谷神字也。明轮童子，肝中四真名也。八聪者，八景也。畴丘兰，太一帝尊内名也。
　　大洞月中玉符
　　服符微祝曰
　　月中桃君，名盈子，字运景。青帝母号芳艳婴，日月之明曰朗朗，曰圆明。常镇我右手通真之户。
　　在右掌心宛，宛中是神所居。
　　太极主四真人元君道经第二十七
　　太极主四真，凌羽逸上清。七转召司命，太一扬威明。
　　司录保储命，三举登震灵。魔王来受事，仙官束鬼精。
　　月中青帝母，号曰芬艳婴。太张上五符，安来上玉名。
　　混化六合内，洞房列火兵。太极五灵冲，横文帝子宾。登来章，乘法谟。
　　威明者，胆神之字也。震灵者，符名也。青帝母，月中之神也。太张上，黄素中元君名也。安来上，紫素左元君名也。火兵者，阳灵也。横文乃中黄之正印，黄帝执此文，而为万神之主，与诸天帝子，皆为仙宾也。
　　大洞阳光玉符
　　祝曰
　　左目童子名灵飞，字阳光，常镇我左目之瞳。
　　四斗中真七晨散华君道经第二十八
　　斗中四真人，散华玉清台。帝卿中玄生，一回众真来。
　　香风扇三宝，五脏映清夷。苍胡颉光华，檀炽钧吉祥。
　　太中六炁清，曲水天河襄。大度功圆成，五魔伐六阴。
　　中结元始王，高观六合庭。鲜曲玄，镜重车。
　　四真人，四斗之神也。中玄生，泥丸帝卿名也。三宝，山名。清夷，宫名。襄者，升也。泉曲之水，下注北酆，升为天河，上贯南斗，了明此道，沈者皆升。五帝大魔伐六阴，而阳回六府。
　　大洞阴精玉符
　　祝曰
　　右目童子，名晨婴，字阴精。常镇我右目之瞳。
　　辰中黄景元君道经第二十九
　　辰中黄景炁，三秀登霄庭。沧台飞羽轮，迎延道已成。
　　司命奉帝书，号为玄度卿。保生太霞宫，列宾馆上清。
　　命门合精延，守我身黄宁。左携元素君，右摄朱蔚灵。
　　太和度七觉，点火生真文。紫华顶胎仙，元命真中神。总命本，登龙津。
　　三秀，山名。沧溟，台名。迎延，符名。玄度卿，司命丈人名也。合精延，桃康君名也。黄宁子玄，精血三真名也。元素君， 无英公子名也。朱蔚灵，右白元尊神名。七觉者，火之成数也。又离为火，而文明发混洞赤文之秘也。华顶胎仙者，三华聚顶，胎结成仙也。真中神，乃真中之阳神也。
　　大洞胎仙玉符
　　祝曰
　　肺部童子，名素明，字虚成。常镇我肺部之下。
　　金阙后圣太平李真天帝上景君道经第三十
　　金阙上景炁，十方晖紫烟。三命太一尊，五召太平神。
　　七转招岳真，玉符告三官。拔籍三灵下，受生高上晨。
　　太灵八灵王，一化回庆云。桃君守六合，勒精卫泥丸。
　　太清八景观，十德真文宣。保子神中神，元命生自然。晖延勒，得日贤。
　　金阙者，肺也。太一胎尊，随所应现，太平后圣，自然通神。岳真者，五岳众真也。颁玉符而告三官大帝，技死籍於三灵之神乡，则受生於高上之晨官矣。八灵君，太帝精魂之字。六合，明堂名。勒精、泥丸，帝卿名。八景，八神名。
　　大洞胎神玉符
　　服符微祝曰
　　胎中一元白炁君，名务玄子，字育上生。太一精魂，名玄归子，字盛昌，号八灵王。二神常镇我五脏之上，结喉之本户。
　　结喉，一名金楼，一名重楼，一名三思台，神有十二，亭长真人在其内，主通上下炁也。
　　太虚后圣元景彭室真君道经第三十一
　　太虚空无景，霞中有彭室。九云合重扉，帝君静幽密。
　　八真合景君，上携女太一。雌雄混玉房，九变还返七。
　　分形散六合，泥丸易分别。太真九光轮，十住 音曳文结。
　　保子元炁通，五炁理中颉。混一归帝阙，永寿无穷劫。
　　变化飞上清，三千行超越。乘元轮，入幽宗。
　　空无景，山名。彭室者，彭君之室，室中主延生之符。重扉者，门也。合景君，胆中八真名。十住，乃十地，一属阳，略伸笔过右，便是阴，此耦之所由生也。此言 文者，正得反阴为阳之义。理中颉者，中理五炁，混合百神，颉乃升上之义。
　　大洞结中玉符
　　祝曰
　　结中青炁君，名按延昌，字合和婴。元君精魂，名保谷童子，字明光。二神常镇我五脏之下，胃之上口。
　　正指胃口，存其神在胃口内也。前言胃管二真者，存其神在胃口外也。
　　太玄都九炁丈人主仙君道经第三十二
　　太上九炁上，烟回太晖间。神光秀空峰，五道焕三天。
　　驾景登绝霄，乘风荡滞神。中一曰运珠，理心入清闲。
　　混合三五宫，累变亿万年。伐绝胎树生，永断血尸根。
　　七祖散积滞，反华墨幽玄。万炁生万津，齐化成仙人。
　　太玄启十明，妙行登十真。无阿景，奉神冲。
　　太玄都在九炁之上，九炁即返魂之香。太晖者，宫名。空峰者，山名。五道者，宫名。荡滞神，亦山名也。运珠者，心中一真名也。金木水火，混合於土，名曰三五官。
　　大洞节中玉符
　　祝曰
　　节中黑炁君，名斌来生，字精上门。帝真精魂，名幽台王，字灌上生。二神常守我九肠之口，伏梁之下。
　　九肠之口，是小水出处，伏梁下户，是大小肠穷相近间隔处当中。按秘诀云：伏梁下户，在阴囊之后，肛门之前，二阴中央也。
　　上清八皇老君道经第三十三
　　上清绝霞外，八皇运九天。幽寥生帝子，携化景中人。
　　晨登太老寝，夕宴金华便。羽节命太一，锦瘘召万神。
　　坚我玄胎仙，伐减胞树根。解结生七祖，散祸宁九玄。
　　赤帝丹灵峙，扶兆入金门。月母灵素兰，守闭死熙关。
　　死炁自今绝，生津从兹延。万神万黑仙，超脱位真王。
　　十真妙行全，太玄会明阳。无上大洞尊，一炁同龙光。映遂劫，度连绝。
　　太一君，字幽寥元。晨登大老寝，喻理脾土之元。夕宴金华便，又喻咽肺金之液。丹灵，台名。灵素兰，月母之号。明阳，玉堂名。龙光，车名。
　　                   大洞胞中玉 符
　　                    　 
　　服符微祝曰
　　胞中黄素君，名祖明车，字神元极。天帝精魂，名理维藏，字法运珠。二神常镇我小肠之内，二孔之本。
　　小肠之端，胞囊系焉。胞有一带，合於小腹之内，其右一带，管便溺水，左一带，则漏泄精华。故日二欲孔焉。
　　东华方诸宫高晨师玉保王青童君道经第三十四
　　东华发始晖，高晨映上清。洞焕圆珠霭，朗朗紫曜明。
　　七神回帝席，五老飞玉軏。太一景中王，司命摄万灵。
　　泛然云波问，寂盼泥丸城。七转召三官，北君稽首呈。
　　五岳应命到，拔死书长生。三举震灵符，玄解大魔精。
　　七祖生福堂，玄华保黄宁。观轩寝，明宾郁
　　始晖者，日出之乡。高晨者，官名。圆珠、紫曜，皆日名也。黄宁者，精血三真名也。
　　大洞血中玉符
　　祝曰
　　血中赤熙君，名混离予，字叔保坚。司命精魂，名发纽予，宇庆玄。二神常镇我百关之血，绝节之下。
　　历劫受质，未有不由精血而成身也。故节结不解，仙道难成。经曰：两脚绝骨之户，在两腿经骨之下节，向外之踝骨下宛，宛中名日绝骨之户。
　　扶桑大帝九老仙皇君道经第三十五
　　大帝九老京，校仙登博桑。七转召天帝，司命承神纲。
　　五岳启灵户，传制大魔宗。河海皆受事，立示应会方。
　　保符泥丸内，守神曰桃康。回明易死籍，记仙叔火王。
　　拔出三涂疾，去祸生上英。七玄登朱宫，兆身会明阳。
　　上友方盈子，下携理维藏。左摄明车君，右辅归盛昌。
　　混一玉景炁，化兆吉以强。反婴元命童，檀炽吉祥钧。
　　天一元根仙，自在光明轮。盈劫运，邕玉升。
　　京者，玉京之山也。灵户者，符名也。叔火王，下玄元母君名也。上英者，心中一真名也。朱官者，流火之庭也。明阳者，玉堂也。方盈子，月中桃君名也。理维藏，天帝精魂名也。祖明车，胞中黄炁君名也。归盛昌，太一精魂名玄归子，字盛昌。
　　大洞七神玉符
　　服符微祝曰
　　上元玄父君，名高同生，字左回明。下玄元母君，名叔火王，字右回光。帝皇太一君；名重冥空，字幽寥无。九帝尊君，名日明真，字飞众帝生。太帝精魂，名阳堂王，字八灵。天帝九关开魂君，名回录道，字绝冥。天纪帝魂大魔王，名照 无阿，字广神。凡七神，常镇我本命之根，胞胎本结。
　　本命之根，即脐轮，子母分炁之根蒂也。胞胎大结脐中，与肾相连，结胎之户也。命门内宫、外宫，言入脐一寸内，有一带通丹田中门，乃结胎之地。外宫指肾之外也，内宫，指脐之内也，只是一处。
　　小有玉真万华先生图玉君道经第三十六
　　玉真万华宫，高仙藏帝经。主图九天表，洞观无中生。
　　七转召万真，五岳一来庭。三官招众魔，司录校所呈。
　　拔籍重泉曲，仙名书太清。七世解牢结，秽血息沉零。
　　反胎朱火室，更受洞神灵。伯史卫神躯，令我保黄宁。合帝伯，方超凝。
　　主图者，玉君主掌图录於九天也。朱火室，朱陵火室。伯史原，婴童之名。 黄宁，精血三真名。
　　大洞九神玉符.
　　服符微祝曰
　　三素老君，名牢张上，字神生道。人中神名绿室。盖老子之玄牝。医经之任督，道家之人中，世莫知其机会之端。正一左仙名仲成子，字四华尊，一名帝宾。正一右仙名曲文子，字灵和，一名光贤。凡三神，常镇我鼻下人中。鼻神曰羽童、曰明梁、曰辟非、曰玉根、曰灵户、曰开关。中央玄一老子，名林虚夫，字灵时道。常镇通精之窍。九曲、下户，人之阴也。男曰九曲，女曰下户。北方黑帝，名保成昌，字北伐。常镇膀胱之中。膀胱在小肠并胞之前，传之两边，密密相连。故小肠水满，则膀胱少阳炁蒸之，然后肠之中水，随阳炁而过胞中，复化为水也。西方白帝，名彰安幸，字西华。一名 凌梵七灵。常镇男之外肾，女之两乳。南方赤帝，名长来觉，字南和。常镇口中舌下。下有华池之水。东方青帝，名雕梁际，字青平。常镇五脏之外。膏膜膈也。五脏惟心肺居膈上。中央黄帝，名含光露，字魂明。常镇脾胃之中。《黄庭经》曰：脾长一尺掩太仓。又《中黄经》曰：胃为太仓。太仓之口，胃脘之内，正是分擘清浊，传递之户也。
　　玄洲二十九真伯上帝司禁君道经第三十七
　　玄洲绝三津，羽景太无庭。回霄飞重漠，委化混万精。
　　五云蔚绝空，七霞落圆明。朗朗幽寥子，梵昌济黄宁。
　　五老飞绛华，散香携玉灵。金质濯帝川，绿 烟霭流琼。
　　神拔三涂积，仙胎结兆形。上清玉皇师，玉宸大道君。
　　与心绛宫神，飞澄太玄尊。开神华，大纪元。
　　玄洲绝岛之下，有三弱之津，即弱水也。羽景，堂名。重漠，山名。圆明，日名也。幽寥子，太一君字也。梵昌，太一精魂名也。黄宁，精血三真名也。玉灵，上清之玉童也。帝川，池名。玉宸，即上清也。
　　大洞三神玉符
　　服符微祝曰
　　泥丸上元帝卿，名兆勒精，字中玄生，一名起非伯，一名常扶肇。绛宫中元辅卿，名中光坚，字四化灵，一名幽车伯，一名董史华。黄庭下元弼卿，名归上明，字谷下玄，一名奉申伯，一名承光生。常镇我三元之宫，卫我本命，守我帝室。
　　太无晨中君刊峨眉山中洞宫玉户太素君道经第三十八
　　三真生太无，玉户□晨霞。太素洞元灵，丹林生朱柯。
　　回神九重府，内昌发琼华。百关纳精液，停年三秀阿。
　　兆身腾玉清，七祖离幽涂。长保不终劫，万世承仙家。
　　位为圣统尊，玉清大洞都。陵昌玉，百涂君。
　　太素洞元灵者，太素之天，洞焕元灵之殿也。内昌，台名。三秀，山名。大洞都，神都也。
　　大洞帝一玉符
　　服符微祝曰
　　大洞帝一尊君，名父宁在，字合母精，回风混合，镇卫死炁紧关，统三十九户之神，常在人中或上唇之内，光□目中瞳子，自无而有之，自有而无之，有有不有，无无不无，号真一之所，变万归一之道。
　　上唇之内，上齿之外，及鼻下人中，乃神所居，混合百神之事。盖任督二脉，为一身阴阳之海，五炁真元之会。仙经云：一物含五采，永作仙人梯。
　　西元龟山九灵真仙母青金丹皇君道经第三十九
　　西元九灵炁，金丹流云宫。上极游曜杪，晖景大霞空。
　　动回九天轮，静沉八流纲。室有胎仙母，携衿太帝皇。
　　玄一灵时生，三老素牢张。左把五符籍，右携理神宗。
　　同登龙朱阙，稽首玉清房。拔弃死灭根，养形三五中。
　　七祖解尸结，受福明朱方。上澄圣中尊，符化玄炁王。极炁寿，受乘明。
　　西元者，桐柏山，或云昆仑山。九灵，山中馆名也。九天轮，乃天阙也。八流钢，流纲之八山，即地轴也。仙母乃坤母，为黄婆，为无夜夫人，为大药王，即太阴炼形之道。灵时者，中央玄一老子之字也。牢张上，三素老君名也。神宗，中央司命丈人名也。死灭根，言拔弃三十九死户也。三五中，河图纵横，三五之数也。
　　大洞总真玉符
　　右符总三十九符真炁，於帝一之所。同三十九符并以丹书，服皆用黄纸，佩通青素一幅，五尺五寸。此符单用，亦可功备大成。
　　太玄真人咒曰
　　真人姓赵，讳守真，主太玄清明宫。
　　天中之天，仙峰岳京，楼台殿阁，宫室阙廷，洞房庭馆，福堂金城，
　　灵轩帝席，上首之名，关窍开通，门户窗棂，日月星跃，光□目睛，
　　风云烟霞，气息混凝，川池海波，血液津精，五脏六府，面部身形，
　　胞胎结节，各有神灵，求之不见，呼之斯应，神有万万，主一清宁，
　　一源万派，浊浊澄澄，万流一源，四海合并，大哉空洞，六合黄庭，
　　真一不二，法门无扃，三十死户，死炁常冰，我呼我神，常令惺惺，
　　如睡斯觉，如醉斯醒，虚灵谷神，混合五行，九十七相，放大光明，
　　死户之炁，自然更生，祖炁回润，孙枝敷荣，冢讼罢对，冤债无征，
　　普度天人，妙行圆成，大洞之富，万宝充盈，大洞之贵，仙位高登，
　　车回毕道，太微上清。
　　大洞内炼玉章
　　青童大道君，东蹑扶桑云。心传大洞旨，灵章粲符文。
　　琅琅琼玉音，清响彻帝阍。哀悯人间世，灭魔绝妖氛。
　　惠我清净光，弘济照无垠。有如苍胡颉，运度玄中人。
　　五府生华采，九元常镇身。虎服摄众邪，龙旗召百神。
　　离罗吐白炁，开朗高上晨。太一雌雄混，七真阴阳分。
　　暂诣六渊宫，再回九光轮。永寿无终劫，太初长为邻。
　　元君号紫虚，乘鸾谒玄都。手持大洞经，锵然鸣琼琚。
　　分章三十九，嘘炁写灵符。召摄生身神，静密守所居。
　　九真肃严卫，三元护储胥。左携千景精，右抱起常扶。
　　并襟乐黄室，镜心留云珠。游玩真阳馆，夙驾羽明车。
　　青峰插霄汉，玄景薄天衢。洞微根至理，豁落起太无。
　　岂期咄嗟顷，奋迅风雷俱。长保为仙伯，万神伺招呼。三茅句曲山，兄弟列仙班。振接魏元君，金简玉斑斓。济济朱霞被，峨峨玉晨冠。紫房锦帷幄，形庭青琅玕。同心诣兰阙，接武登天坛。逍遥蹑云汉，啸傲鸣佩环。三晨散灵彩，四海澄波澜。迅辔御神虎，拂衣乘青鸾。位登圣统尊，消弥累劫艰。呼吸九灵炁，炼造七还丹。养形混帝室，回风启天关。道通自然质，灵威来人间。
　　玉清大洞内炼玉经
　　玉清帝君玉章上品
　　碧梅青童君，驾龙朝紫宸。九曜耀八极，五斗临生门。
　　二十八宿君，灿烂明天阍。五帝来玉軿，三官降玄恩。
　　祥光洞天地，瑞气回阳春。天司定仙籍，丁甲除妖氛。
　　金朦启玉章，日月停朱轮。万神含我室，寿与天地存。
　　玉清内炼玉章中品
　　无上大罗天。三景合四明。紫户生梵炁，金光焕九清。
　　混合万神备，大圣期玉京。洞章歌玉音，中黄敷宝经。
　　五帝宣玉符，三官启百灵。劫劫应太平，返本如孩婴。
　　真风日荡荡，道炁常泠泠。玉女散璚葩，金童闲玉扃。
　　无为赤元君，与道伺升沈。
　　玉清内炼玉章下品
　　嵯峨九光山，璚阙居上仙。日月运金炁，龙虎奔玄关。
　　灌溉碧芝房，灵苗生翠烟。焕赫紫霞光，万圣垂云軿。
　　洞歌声朗朗，上彻天上天。若能保其室，万劫为天仙。
　　内宝不外求，是为无上玄。炼成大宝器，消摇归帝轩。
　　都匠符
　　服符咒曰
　　日出洋洋，真武游行，行符敕水，坐视四方，求道得道，求仙得仙，
　　长生久视，位纳真祥，万邪一见，情惨惊忙，急急如律令。服用参扬。沐浴，亦用此符。
　　一名大洞玉清都录真符，乃老君玉篆符廉中第一符，三中灵文，此符端首。
　　太玄真人咒曰
　　三十九户，固有神灵，未闻玉经，莫知其名，三十九符，随炁运行，
　　不见玉经，其文未明，我有道缘，心运玉经，经以致敬，经以致诚，
　　符求同炁，神应同声，灵谷洞虚，万籁自鸣，青天不云，真文自成，
　　感应之理，会神聚精，胞结自解，尸血自澄，阳回祖根，玄华长青，
　　父宁母精，徊风棍凝，宝珠放光，返胎结婴，气转洪钧，火候调停，
　　守雌抱雄，收视返听，颐养婴童，富贵黄庭，升降自然，回镜玉清，
　　胎辕既返，玉席高登，万遍道备，龙鹤来迎，功成名遂，玄俗光荣。
　　大洞玉经卷下竟
　　
