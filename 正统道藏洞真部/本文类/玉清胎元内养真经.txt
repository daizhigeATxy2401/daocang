玉清胎元内养真经
　　经名：玉清胎元内养真经。撰人不详，约出於宋元。假托元始上帝为太上老君说炼形凝神，保养胎元精气之法。一卷。底本出处：《正统道藏》洞真部本文类。
　　玉清胎元内养真经
　　玉清宝神元台真君下传
　　尔时，太上老君因朝元始上帝，告太上曰：精虚则炎上，气虚则下走，阴阳各行於水火，金木不成於夫妇，是致下上之人，真气日衰，阴邪日戾，残其本寿，精神不全，沦为下鬼。我当授汝胎元妙道，以外玄牝合内玄牝，以外真神补内真气，聚集天之万宝，养我胎之元精，使神生於胎，气恋於神，心君潜御，气息调匀，万神敬礼，群魔束形。汝当教其兆民，先学定心，心定气住，气住神全，神全形固，绵绵若存而不息，用之不穷而见功，谷神不死，合我真宗。我愍世人外为酒色之所贼，内为思虑之所萦，惟贪名利，消落精神，恋着粉尸，巧笑蛾眉，逐外亡本，崩我灵基，使坎离之壤散，致魂魄之流离，儿女成列，形骸渐衰，为一棺之聚土，失天地之真机，良可悲乎！汝劝世人先持小戒，以至大戒，先学息心；渐入无为，因定生明，因明悟道，上品之人，以粗易细，成光明身，居清净天，寿命无量。中等之人，延年住世，补复胎元，不致夭伤。下品之人，远离情欲，淡薄利名，归向真风，顺行圣教。汝当以我妙语，分千万形，周流教化，渐渐接引，舍邪归正，去浊留清，证无上道。
　　是时，太上老君恭奉圣训，即与紫光天母，各化其形为尘沙众，分身世界，普度有情，未久之间，上界万二千天，於莲华中化生无量天人，各各乘空诣玉清境，面对真尊，而说颂曰：
　　无上神父，开大方便。戒敕太上，紫光天母。
　　化形下方，广度我辈。并因戒定，咸得上生。
　　获意生身，证无上道。我等变化，百千万身。
　　身具万舌，赞扬玄德。百千万劫，亦未能尽。
　　巍巍功德，不可穷诘。我等信受，将何补报。
　　誓发大愿，於未来劫，复度有情。惟此一心，
　　是名报德。
　　无量天人说是妙颂，各以天华宝香散虚空中，而为贡奉，遥望真尊，百礼而退。
　　玉清胎元内养真经竟
　　
