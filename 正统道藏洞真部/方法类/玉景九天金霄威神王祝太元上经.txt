玉景九天金霄威神王祝太元上经
　　经名：玉景九天金霄威神王祝太元上经。又名《玉京九天金霄威神玉秘经》。撰人不详，约出於南北朝。早期上清派符儿。一卷。底本出处：《正统道藏》洞真部方法类。
　　玉景九天金霄威神王祝太元上经
　　凡有宿命，应得此文者，皆当盟授，割血为约，信誓九天，然后传之。依太上西灵之科，听二千二百年中，得传三人。
　　玉景上元太虎符者，是九天金霄威神王之内灵，合曜二景之宝文也。道妙极真，炁交上元，玉皇所宝，众帝所尊。佩之者役景精，升九晨，灭鬼魔，制万神。见其文者，皆有真仙之挺，延七世之福庆也。若遭遇师匠启授之后，夏斋苦寂，不交风尘者，乃可带豁落神符，威祝内灵，流焕太虚，感擢三清者耳。
　　於是神仙伏拜，凶试灭迹，兆命长延於密慎，监者看视功过之所履。太上恒以西灵大甲七千万人，神虎七千，给卫景精中王，侍文於太元西瑶台焉。
　　景精中王者，太上金霄威神王之内名也。能知威神王之名者，则下鬼神，无不伏诺於兆也。此之神王，则是玉精天元之上灵，神虎金霄之威真也。是故佩其文则六天威度，秉其符则三官来臣，礼其室则玉华促诣，说其祝则神虎开津。威落八虚，灵洞九晨，枭馘群魔，奋躩大奸，山岳稽精，河海伏源，啸咤十方，役命神仙，寿同三光，威曜太元，斯诚上清之奇文，景精之威章也。
　　凡授此神文，必当审择其人。宿契冥会，果分神仙者，然后请太师口命，法师保举，经师告盟，求神灵之符应，招感气之妙悟，详察微兆以决会，动之机要也。若不奉太师之命又不承法师之保举，而妄传以为盟者，虽遇其仙之挺，玉名之童，兆之七祖，犹见考於冥科也。是故不盟而授者，经师当死，魂役於水官，弟子获天火之考。盟而不者，经师灭於苦道，弟子受鬼魔之化。所以崇盟信，誓不轻泄也。是以水火为异天之罚，九魔为苦毒之梁，魂罚胎零，长考太幽，虽优游洞宅，乞请帝灵，然万遍不开其罪，陈愿不闻其辞，七玄长考於地狱焉。神仙之可期，天科告验，兆慎之哉。
　　若欲驱除六天之鬼灵，摄伐凶邪之毒炁，及当破诛符庙者，兆秘行威神王大祝之法。先叩齿三十六通，因存景精中王，从我六合洞房宫中，出於面前，对兆之鼻上，令去鼻一寸。景精中王形长七寸，素华晨冠，上下皆着素锦衣裳，口吐金真之炁，郁郁然如白云之状。令白云之气流扇四方之内，皆冠匝兆身而前行也。又存白烟之中，忽有朱精显焕飞光，激扬如流星之状，於倏欻又变成数百神虎，奋躩前驱，即已摧裂向所捕之鬼贼也。毕，乃祝曰：
　　太上明威，金霄内真，景精中王放炁摄神，幽寥备宅，上帝司臣，景烟流曜，洞合九天，威文朗发，神虎开津，灵云郁蔼，朱精虚扇，七化文人，九霄挥真，敢当吾者，馘裂邪身，凶试伏妖奸毒摧泯，万魔一灭，双景合镇俱与威王，上升帝晨，太元奇逸，保我利贞。
　　祝毕，又叩齿三十六通，然后可以诛伐符魔，制伏万神，炁荡寒灵摄伏六天。於是千妖万毒，皆已自灭於未祝之前也。
　　此威王之祝，既已妙重，又是高真所宝。其文皆藏於九天玉清之上，太元西灵之台。宝禁之科，不传於世。自非金名羽籍王之大法也。玄庆盈溢者，永不见威王之大法也。唯位登高仙，为上清之公卿，及帝晨之宾者，乃得带佩此符耳。兆但行大祝之始，则高元列辔，上帝舞霄，金真迅卒，景精摄寮，玄龙吐毒，神虎右号，馘灭万魔，叱斩千妖，六天为之摧落，山岳为之启朝，玉华诣寝，紫童回盖，天皇助威，九霄玄泰，凶毒寒消，水征火伐，千亿丘荡，八虚浪豁。於是神安炁调，无注无滞，金景齐晨灵仙合契，奉我神符，玄福万世。
　　玉景九天金霄威神王太元上经大虎符
　　兆若经履急难，及有惊畏心震之但密呼景精中王名三过，心念其神如如有营护我之左右者，则千灾万祸，无不蒙济，奸试灭凶，妖毒皆亡。又临卧常叩二七过，并祝念神名，令人魂魄保镇，尸鬼受闭，又除恶梦，去不祥。
　　夫传授此文经师及弟子对斋，告盟二十一日，日竟授经。盟用素绮碧罗，各三十七尺，金鱼一双，各重一两，以为太上西灵宝禁之科约也。此之信物，皆当归奉於太师、法师之门，以营神灵之公用。若私割以自赡，贪滥以为利，不从天科之约，始衒大信於盟初者，经师七玄之祖，拷于北冥之狱，永无仙果。
　　带此符之法，以朱书白素，长三尺，以紫锦为囊，盛之於心前，欲行神祝之时，皆当佩之。
　　兆佩此符，以制天地鬼神，驱伐六天之寒灵，摧戮九魔之凶炁，兆命延长於天地，司高仙於太极，落灵符於形躯，陈威王之大法，神官启拜，金兵辅卫，水火俱过，试观长。是故三官北帝，莫敢阀其间隙也。
　　兆既奉受神文，但宝录朝礼而已，不可便佩带於人间也。若轻泄宝文，及宣露威王之名者，太上皆已拷毒於七玄之祖，见噬於神虎之口，兆之魂胎亦即受闭於地狱，身命俱灭於水火之罚，七百年中，乃更化於疣疵之胞，施恶癞之疾於九宗之亲。二师轻举其人，弟子妄受其文者，罪亦同此罚也。
　　若升仙之曰，当带豁落神文，朝谒上宫。以朱书白素，七尺长，牒辟之，令广五寸，如衣带之状。以素罗若绿缯一丈四尺，为衣黄夹，亦如符法，带於腰中也。所谓凤文虎带豁落七元者也。若长斋之士，朝礼之日，皆佩之。
　　豁落符
　　太微天帝君金虎真符
　　太微天帝君金虎真符，藏于太元上景琼宫，毒兽万寻，击魔卫经，神虎七千，备于玉阙，西华玉女三百人，散香霄庭，五老典籍，金晨侍真。非有琼录玉名，刻简三清者，皆不得金虎内符，及闻太上之玉篇矣。此符本刻于上清玉简智慧篇中，有七十万言，灵音道妙、微旨难详，或着天魔隐讳，或表万神内名，或释幽喻疑央于琼音也。小有王君抄出此符，及威神内文之法，以制天地群灵，有一百言耳。此祝奇秘，名曰三天虎书太元上录。受之者先斋七十日，赍金虎玉铃、素锦玄罗各三十尺，以为金真之誓，盟于天地不宜之约。依四极明科，听使七百年中得传三人。
　　太微天帝君金虎玉精真符，乃太元上景自然金章之内香也。以役命金仙，封山召云，威震六天，馘落万神。太上恒以西灵太甲七十万人，卫符於太微琼宫。佩此符者，威制天地，呵叱群灵，控驾景龙，位司高仙，中琼音既震则玉华待侧，金真卫兵，千妖丧眸，万鬼灭形，九魔并首，六天摧倾，道妙极真，神裒五灵，左啸玄童。右摄金晨。大哉宝文，太帝威真，岂徒辟毒禳试，灭妖而已，乃求仙之妙品，得真之标格。
　　右金虎真符，太微天帝君以传金阙帝君。朱书白素，请以紫锦囊，佩之头上以行，则制命天地群灵，神仙敬服，玉华散巾，天丁卫躯，山兵稽精，加敕威神之祝，玉精之章，便得馘欣、九魔，千妖灭形矣。此上清禁符，不传於世，得佩之者，飞升上清。
　　太元上景金真威神内祝，以役右神兵，斩灭邪魂。当入室烧香，叩齿三十六通，坐卧任意，乃祝之曰：
　　辟乾毒王，震拾罗旌，八仙秉钺，上帝五灵，太玄落景，七晨卫庭，黄真曜符，焕掷火铃，神虎奋豪，毒锋乱呈，紫勃文仪，四躩仰呜，九天六天，四天皛晶，外缠玄炁，内守师兵，左威右顾，风伐火征，叱斩万妖，摧馘千精金天威震。九魔摄形付北酆摧落饰所灭皆倾，我佩真符方役便万灵，三元告鸟玄合帝诚，太微上命，上升三清。
　　太元上憬威神内祝之法，皆上清之禁经也。辟乾毒王者，是六天大鬼之内名也。震拾罗旌者，是北帝魔王之隐讳#1心也。四天皛晶者，是北酆鬼相之魂名也。能知三鬼名者，则千妖窜迹，万鬼匿形，九魔莫得而动，试观弗得而陈矣。山林独处，及在符庙神鬼之中，便可案而行事，不必烧香入室也。
　　又以雌黄书碧缯，长三尺，广一尺二寸，亦可都方．圆一尺二寸也。以朱四郭其外，并以丹锦缘厕其裹，带於腰中之右面也。若一登斋入室，及朝宴八元，并制魔召灵，驱策神真者，便佩而行事也。慎不可临见尸秽，罪。同漏泄，七玄之祖，拷于地狱。
　　玉景九天金霄威神王祝太元上经竟
　　#1『讳』原作『议』。
　　
