修丹妙用至理论
　　经名：修丹妙用至理论。作者不详。内引青霞子、张果、刘海蟾及《灵宝毕法》等，当出於北宋。以论外丹为主，兼涉内丹。一卷，底本出处：《正统道藏》洞真部方法类。
　　修丹妙用至理论
　　夫修生者，本以为身。身济则神存，神存则成真。如此必有至药服饵，遂至灵通。且古之贤哲，多能晓达此术。是后世慕学之徒，至於罄产竭资，穷年终老，而未闻有能达到者，何也。盖不惟自昧所见，以失来训，抑又恃於寡闻，故无由得尽於至理。或咽津导气，以为修持。或遗形定慧，乃名真一。甚者又取五金八石滓质之物，妄加煅炼，冀有成功。是皆庸下浅生，岂迹玄元妙旨。然虽此道说有多途，而超凡之因，不离还丹一法。余忝生际遇，获承师传，安敢独善其身。聊着九篇，曰《火候诀》，略为一卷，以接来者。学道君子，无轻示人，致招罪愆，累及九玄七祖，慎之慎之。
　　卦气－
　　道生於一，一为药之祖。故始於十一月，冬至一阳而生复，二阳而生临，三阳而生泰，四阳而生大壮，五阳而生央，六阳而生乾。五月夏至，一阴而生媾，二阴而生遁，三阴而生否，四阴而生观，五阴而生剥，六阴而生坤。起於一阳，尽其升降，周十二卦气毕功。其药在鼎，如子在胞，上水下火，以顺阴阳，得木味而酸，得金味而辛，得火味而苦，得水味而咸，终四季归中宫，得土味而甜。
　　火候二
　　每自冬至，阳气起於涌泉，复卦用事，终於乾，六卦为阳候也。夏至阳极阴生，媾卦用事，终於坤，六卦为阴候也。周十二月，尽二十四气运用，而合天符三百六十度，昼夜皆依漏刻中，夺取正气，神鼎中合炼汞铅，此即运火之机要也。凡一年三百六十日，合四千三百二十时，每日日一暮各系一卦。成七百二十卦计多数，夺得四千三百二十年正气，在金鼎中。圣人蹙之，一月中有三百六十时，系卦三百六十爻，应三百六十日一年之候。又夺得一年内四千三百二十年正气，在一月之中。又蹙此六十卦气候，於丑日六十时内，为一小周，计三百六十爻，应一年之候。又夺得一月内一年三百六十爻，四千三百二＋年正气，在於五日之中。复以两日半周，合三十时，应三十日，系卦三百六十爻，应一年之候。又夺得五日内一年四士二百二十年正气，在两日半中。又从此分三十卦，一百八十爻，应半月十五日用事。复将此十五日，配於十二位中，自子至巳六辰，系卦一百八十爻，应冬至后到夏至前，一百八十日为半年。自午至亥六辰，亦系卦一百八十爻，应夏至已后到冬至前，一百八十日为半年。凡一月三百六十时，应一年，合四千三百二十时，象四千三百二十年，内除卯酉二位为沐浴之月，一年内合数除七百二十时，实得十个月运用火候，只计三千六百时，象三千六百年，合天符三百六十度之数也。其沐浴传在口诀，自古不载文字，得者深宜秘之秘之。
　　药诀三
　　真铅八两，真汞八两，右二味正一斤。每两有二十四铢，计三百八十有四，应易卦之爻数，以合一年有三百六十日，并二十四气，均其火候。内除六十日，是卯酉金丹沐浴之月，所得三百日三千六百时，夺三千六百年之黑，为真丹成就之积数，丹鳌之功见於此矣。火候有斤两。初一月半斤，二月一斤，三月一斤半，四月二斤，五月二斤半，六月二斤，七月一斤半，八月一斤，九月半斤，十月四两。每十日一加，以至於臧。如候药成，寒定后开，虑失精气。盖火生於寅，王在午，墓在戌。且以一千八十时计之，夺得天地大数三周，其药已变红色，光辉夺日，乃谓之小还丹。内包五色，外形一体，其要在用八卦以应其月，推卦气以尽其候。人以十月成胎，丹以十月脱胎，人道相通，阴阳造化，自然符会。《黄帝经》曰：日月有数，小大有定，圣功生焉，神明出焉。此之谓也。
　　正疑四
　　或谓《玉壶颂》以黄芽十月熟，又海蟾先生有八月秋石望月开之言，何也。盖十月者，火候之数。八月者，气运之方。大丹炼养之道，不出阴阳之理。若阴阳差错，卦气殊谬，岂得成功也。然前贤言此，实有所谓不可唠文求之。故《龙虎论》云：三年功积，百日为期。又云：须存卯酉，运火坎离。此亦隐意，相为表裹。非通师说，未易言之。
　　或曰：丹成可以目击而见之乎。曰：昔阴君长生有言，老时紫，嫩时青，熟时红，若不可见，安得云此。曰：如是乃外丹欤。曰：岂独外也。且五金八石然皆外也，以滓质为之，并为死类，亦无长生之理。况大要在内真外应者，为还丹之功也。仍取阴阳气候，不可差失。
　　太玄真人曰：人之和气，冬至起於涌泉。涌泉者足心下也。十一月至膝，十二月至股，正月至腰，谓之三阳成。二月至膊，三月至项，四月至顶，为纯阳用事。夏至起於涌泉，五月至膝，六月至股，七月至腰，谓之三阴成。八月至膊，九月至项，十月至顶，为纯阴用事。此乃天地阴阳，盖不离人身也。
　　东平先生曰：学道人消息取捉，取四蛇并二鼠。大哉言乎，尽此矣，其贼性命之机也。君子得知，则夺取五行之气，阴阳之精，还源返本，而复归於真、一。小人得之，则轻易而反以自贼也。能知此者，可不慎欤。《老子》曰：吾言甚易知，甚易行。天下莫能知，莫能行，诚谓此也。
　　甲庚五
　　每月初八，暮月见於庚。月属水金所生，故日上弦铅半斤也。至二十三日，且见於甲，逼日所出，水来克火，火去消金，故曰：下弦汞半斤也。二气交结，娠为夫妇，坎离既济，上下相依，会合中宫，包五行气生而出土，谓之黄芽。亦如人之有生，皆因受气成质。自然之道，不可以智知，所炼大丹，体亦如此。《元皇上经》曰：始青之下月与日，两半同升合为一。出彼玉池入金室，大如弹丸黄如橘。中有佳味甜如蜜，子能得之慎勿失，审能修之天相毕。此之谓也。
　　五行六
　　天一生水而润下，为玄武，位应北方，卦主坎，藏主肾，色主黑，其味咸，於物为铅。盖因乾元正气而生，号曰中男。外象太阴而内阳者，玉兔也。阴极阳生，故铅中出金，谓之阳，真砂是也。地二生火而炎上，为朱雀，位应南方，卦主离，藏主心，色主赤，其味苦，於物为砂。盖得坤元正气而生，号曰中女，外象太阳而内阴者，金乌也。阳极阴生，故砂中出汞，谓之阴，真汞是也。天三生木而曲直，为青龙，位应东方，卦主震，藏主肝，色主青，其味酸，於物为汞。盖坤初受乾之气而生，号日长男，火花也，为天魂。万物以之生，谓之木精是也。地四生金而从革，为白虎，位应西方，卦主兑，藏主肺，色主白，其味辛，於物为金。盖乾三偶坤之气而生，号日少女，水花也，为地魄。万物由之以成，谓之大丹头是也。天五生土而稼穑，为勾陈，万物之母，位应中宫，藏主脾，色主黄，其味甘，於物为四黄。盖铅汞乘此而含养，受五气足而生黄芽，乃丹砂之城郭，谓之金鼎是也。
　　凡修大药，非鼎不载。亦要四象备，水火交，铅汞亲，龙虎应，卦气合，不失阴阳，炼成真丹。经曰：孤阴不生，孤阳不成，一阴一阳，其道乃昌。此之谓真五行也。然五行知有相生，而不知有相制，则不能为用。惟真人为能见其为用之机，而贼取之，以成就其服食之丹，遂逃出阴阳之外，而独立纯阳之表，返与造化齐功。经曰：芽为金，以金伐木。砂为火，以火销金。铅为水、以水灭火。水既盛，以土镇之。感乎其类，制乎其气，此之谓相反制也。盖所见去俗远矣。
　　药证七
　　铅汞为丹，非世问铅汞。四黄为柜，非世之四黄。此三者皆生於天地之先，受阴阳气结成，因其配合，而产黄芽，盖为三五一是也。青霞子曰：芽若是铅，弃铅万里。芽若非铅，从铅而始。铅为芽母，芽为铅子。既得金花，舍铅不使。此言极是泄机，乃凡人不可解也。虽然得铅已真，而汞或不亲，是谓孤阳，孤阳不可为丹。谓其龙虎之气走失，而火候不时故也。是以魏公亦尝言炼银於铅，神功自然灰也。铅沈银浮，谓之黄芽。其性微热，其味甘，已是长生之宝。然孤阳之芽，未可独立，须合以汞，为雌雄黄芽，盖谓此也。
　　或者曰：铅汞既非世问物，将何以为实。曰：天地之精，日月之根，阴阳之髓，水火之源，龙虎交合，刚柔互用，始於一三而终五，皇谓万物之母。故天真皇人称天有玄一，生於太阳，名为流珠，众妙之门，诀而留之，可得长生。人有三人，其居不同，兼能守之，可为仙王，是真汞也，安得无其实，而名之为药乎。
　　或者又曰：铅汞既真，何以有生。曰：《刘公秘旨》云：欲得长生，当修所生。涓子亦云：夫求道修长生，如接树焉。将已有命，资未来之命，此是生生相续之理，故号大药。人得服之，岂不超世。设有智士，虽或得门，而不知火候，合天符而未为精达，傥谓不然，则丹经不云：五行匹配，八卦相连。而太乙真人亦不云：金丹虽铅汞之神功，道在五行之妙用也。是知后学多迷不至者，盖在火候无功，五行为疏。然则包真君云：八月炼头冬至取。逍遥子云：七日烧成白马牙。青霞子云：十个月成丹。又云：三月药成红紫色，既有火候何异端。如此曰三年功，十月胎，是谓之要，而诸家之说，略见其用耳。求其所致，则不异也。
　　具用八
　　坛三层，取净好土，无砂石黑杂为上。仞列四面，应四时，又应四月纯乾用事。每层高尺二寸，应年有十二月，日有十二时。置炉高满尽，应八卦。加鼎於上，鼎高三尺，应天地人。有三足，应三生万物之象。上列九宫，应九星。其鼎有十病，亦宜细看。其坛下广三丈六，应三十六旬。中广二丈四，应二十四气。上广丈六，应二八一斤之数。先必斋洁焚香，排镜剑，挂缯彩，列金银信币，乃与弟子升坛，按卦气，看火候，以成就大药。盖示不为慢易也如此。
　　九转九
　　九转者，谓其药在神鼎中，运用火候，每百日三转，应三年之大数，夺得天符正气一千二百年之功，三三合九，当其九转，是夺得三千六百年之功，应九年之大数，而大丹始成。故《内经》谓一片火轮，九年丹鳌者是也。真人张果曰：白汞生朱砂，黑铅化黄芽，三三合九数，变化有三般。又有以九转之后，复制为一十八转，为三年之功。《毕法》日．．一年为小还，二年为中还，三年为大还。又日；药一年已下，虽堪服食，终受气不足。盖其说亦要在三化为功也。《黄庭经》云：通利天道存玄根。百二十年犹可，还过此守道，诚甚难。唯待九转八琼丹，则运火应卦，以修大丹，不可不审知此也。
　　修丹妙用至理论竟
　　
