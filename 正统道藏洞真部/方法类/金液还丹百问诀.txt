金液还丹百问诀
　　经名：金液还丹百问诀。又名《海客论》。唐末五代渤海国人李光玄撰。光玄自称曾进历新罗、日本诸国、访求金丹大药。复朴中岳少室山遇玄寿先生，请问金液还丹之道，而撰成此书。一卷。底本出处：《正统道藏》洞真部方法类。参校：《海客论》。
　　金液还丹百问诀
　　昔李光玄者，渤海人也。少孤连气，僮仆数人，家积珠金巨万。光玄年方弱冠，乃逐乡人，舟船往来於青社、淮浙之问，货易巡历。后却过海，遇一道人，同在舟中，朝夕与光玄言话，巡历新罗、渤海、日本诸国。
　　光玄因谓道人日；中国岂无好事耶，争得过海游历。
　　道人曰：我於世上，喻若浮云，心无他事，是以过海。光玄异之，因更日夜与道人攀言论。
　　道人乃谓光玄曰：郎君家更有何资产。
　　光玄曰：余少孤，兄弟僮仆数人，家财巨万。
　　道人曰：既家资如此，何得远涉风波，更求其利，漫漫大海，浩浩长波，一旦倾危，虫鱼得便，此何智也。
　　光玄答曰：我非为财涉此风波，余暗思人世，皆如梦幻，朝霞晓露，岂可久长，石火电光，瞥然则灭。人生若此，宁可思惟。旧冢未乾，新坟相次。垒金遍地，全不关身。积玉倚天，岂能留命。所以经涉海浪，直入外方，意在寻访真人，问求达士，欲有何术，可救生前。及到外方，又无所遇，不逢英哲，遂且归乡，诚意如斯，非为财货。
　　道人曰：君方年少，只合爱恋荣华，如此聪明，深为大器矣。莫愁仙分，只要自修，必得其真耳。
　　光玄闻道人所说，启而言曰：光玄蚯蚓之质，岂有成龙；斥鹦之形，争能似凤，非敢望於大悟，只希睹於小知。傥高人不以余凡愚，少垂诲示，终身佩荷，岂敢负恩。
　　道人曰：尔求延年保命耶，求金丹大药耶。
　　光玄答曰：非敢拣择。但高人知者，可望垂诲，终身奉持。
　　道人乃曰：金丹大药，未遇至人，保命延年，即知轨则。君若好之，吾无悟矣。
　　光玄答曰：余少愚昧，何敢胜当玄妙之门。
　　道人曰：夫道在身，更无外事，尔能远离房室，屏弃世绿，枕石漱泉，松烦就静，元气不散，可至长生。夫元气者，是身中混元之气，是人之根基。念住则气停，神行则气散。是以至人住息，屏是非，绝顾盼，喘息不游於鼻外，存思常注於丹田。若三田得实，千年可保。更或纳新吐故，漱液咽津，悉是延年之门，皆为固身之道。古歌曰：气是添年药，精为续命芝。世上馒忙并馒走，不能求己更求谁。此之谓也。但能旦夕不倦，依而行之，必获延年长生之道也。
　　复问光玄曰：见吾髭发仪形否。光玄曰：高人髭鬓有异，钳发童颜，朱唇皓齿。
　　道人曰：行此道遂得如斯，余今已逾百岁，不识疾病。汝岂知我乎。
　　光玄再拜谢曰：少年小子，获闻大道。岂非高人垂念，指示秘关，终身保持，佩服恩德。
　　后至东岸下船，道人自欲游新罗、渤海，告别光玄。光玄乃涕泗交并，奉辞道人，归还故里。光玄达家之后，一心奉其至道，不顾繁华，遂却离乡，重游沧海，驻居云岛之中，十有余年。依高人之指的，弘持至道。乃得气力百倍，仪形异常。因被往日同船之人，号光玄为海客。
　　光玄忽於一日夜中，思惟世上人问，更有出世之门，金液之道。若只住居此处，无由得逢。遂便抛离云岛，渐届中华，巡历名山，寻游五岳，瞻礼圣境，恳志访寻，专求达士。乃初游泰岳，次历诸山，后於己酉年中八月三日，因至中岳嵩高山少室洞岩僧寺之中，止泊十余日。后即缓步南登，看骯岩谷。行可五六里问，忽於路侧松林之下，遇一人形神半老，手中携一竹杖，杖头悬挂三瓢，短褐长巾，於人稍异。乃问光玄曰：尔从何方而来至此。
　　光玄曰：家住渤海人也。驻居云岛，颇历岁年，近自海外而来，寻游名山胜境，今日方到此地。
　　又问光玄曰：人生各有途辙，尔独游名山，访何事也。
　　光玄曰：人生虽有途辙，唯余弃辞财产，每笑荣贵，不恋繁华，唯求妙道至真，乃至於此。
　　又问光玄曰：求道已来，还得几年，得道多少也。
　　光玄答曰：二十余年，海内海外，无所不到。
　　又问光玄曰：二十年中，有何所遇。
　　光玄答曰：二纪年中，曾於船中遇一道人，令光玄保养精气，导引四肢，依而行之，以成其道。　　
　　又问光玄曰：既得此道，更欲何求。
　　光玄答曰：窃闻神仙更有金液妙道，还丹至卫，虑恐虚度年华，是以遍寻山岳。
　　又问光玄曰：所求金液之道，曾遇人否。
　　光玄答曰：访求二十余年，不逢达者。
　　老人乃微笑，再问光玄曰：识吾已否。
　　光玄曰：未识仁者。
　　老人曰：我是玄寿先生。
　　又问光玄曰：尔何姓何名。
　　光玄答曰：姓李，名光玄。
　　老人又笑曰：我号玄寿，尔名光玄，与吾相符。我知人矣。仲尼所谓起予者商也。
　　又语光玄曰：尔求金液之道，为当提拔世人，为当只为自己。
　　光玄曰：访寻金液之道，一为己身，二为提拔世途有分之者，便即相镌，非直为己。
　　老人曰：子诚意如此，即可相传。若为一身，神仙非许。我有此道，汝可受之。
　　光玄既闻涕泣，再拜云：神仙妙道，岂可轻传，天地必啧，鬼神必责，愿将微命，参从先生数十年问，辛勤日夜，然后愿垂悯念，赐乃幽玄。
　　老人曰：不然，子若不仁，假使一生辛勤，此道亦不可付。吾见子仙骨有彰，圣基纯熟，今相遇我，与尔际会之时，但专志诚，听吾所说。
　　先生乃旋放竹杖在於一边，坐於石上，前面更有一石。乃语光玄曰：子坐，听吾至道。
　　光玄启言曰：先生奉传至道之门，光玄争敢辄坐。
　　先生曰：子但坐，绿至道玄远，尽此一日言论，犹恐未终，岂可令子久立听之。但坐，听吾所说。光玄再拜跪，而听之。
　　先生日；夫还丹者，且非别药。真一为基，铅汞相依，黄芽是本，乃可成也。
　　光玄起再拜，而问先生曰：以见世上道人，皆说黄芽，未知至理。黄芽者将何物之所为，以何药而制造。
　　先生曰：铅出铅中，方为至宝。汞传金汞，铅汞造气，乃号黄芽子。不见古歌曰：黄芽铅汞造，阴毂含阳华。不得黄芽理，还丹应路赊。世人炼凡药，尽认铅黄花。黄花是死物，那得到仙家。黄芽非在药，内象取精华。若到黄芽地，金银徒尔夸。此之谓也。
　　光玄曰：窃见《 金石五相类》 中云：铅有大毒，争堪成就至药。
　　先生曰：铅虽有毒，盖为世人不解取用之。如药中巴豆之类，非无毒也。若解使用，即理万病，铅亦是也。《 陶植篇》 云：铅中有金，金中有宝，见宝别宝，贤人得道。宁修铅中金，不炼金中宝。此非世问之铅也。世人直下用铅，希求黄芽，万无得一，盖不识其铅也。
　　光玄曰：铅有二耶。
　　先生曰：铅非有二。譬如养子，若割父母身上之肉，内於母腹之中，而望孩子生，孩子生应难也。若离父母，孩子自何而生。古歌曰：鼎鼎元无鼎，药药元无药。用铅不用铅，须向铅中作。黄芽是铅，去铅万里。黄芽非铅，从铅而始。铅为牙父，牙是铅子。子隐母胞，母隐子胎。知白守黑，神明自来。此之谓也。直至诸经，唯赞铅之功能也。若舍其铅，如弃父母，而求孩子也。古歌曰：莫坏我铅，令我命全。莫坏我车，令我还家。铅断河车，所作无功。铅绝河车，所作无出。又曰：玄生因金公，巍巍立始终。又曰：一物含五彩，永作仙人禄。又《 陶植篇》 云．．一者水数，为五行之始。色禀北方之位，包含五行，修之得合道，了契自然。故能生天生地，为牝为牡，然后还日精於月窟，结精华於无中，能生紫气之精，潜与真合符，非神仙莫能窥也。世人不解用之，遂致差之毫厘，失之千里，可不明矣。古歌曰：用铅不用铅，须向铅中作。恰到用铅时，用铅还是错。又云：用铅不用铅，铅是旧丹田。此用不弃而解用，阴阳得序，悟之则得，只在铅中，尔细研究之也。又《元阳子歌》曰：真阴真阳是其道，只在目前何远讨。凡流岁岁炼神丹，忽见青黄自言好。志士应须求法则，勿使心神虚败耗。但能求取真黄芽，人若服之寿无老。此可知也。
　　光玄曰：窃见世人云：朱砂水银是黄芽，何理也。
　　先生曰：此非道人之言也。且朱砂水银者，无定性，自无身形，阴自不生，女自无孕故也。李栖蟾云：朱砂水银同处，二女终不相知。自立既难安，何得成大药。夫黄芽者，坎离相孕，金水相生，男冠女姅，牝牡相得，从无入有，阴动阳交，方可得成，契於至理。故《阴真君歌》曰：北方正气为河车，束阳甲乙成金砂。两情含养同一体，朱雀调运生金花。金花生，天地宝，人会此言成至道。此可知也。
　　光玄曰：又见世人或以金为黄芽，银为黄芽，研朱粉银为黄芽，生银为黄芽，铆铅炼铅枯铅等为黄芽，或以密陀僧为黄芽，是何理也o
　　先生曰：此并非也。诸类皆是有质之物，顽滞之徒，炼之即色悴形枯，烧之即尘飞土变，枯骨而粉，毕竟无成。盖谓孤阴寡阳，争同至药。服之则灼人五脏，饵之乃促彼生年，岂可类於黄芽，吁於大道。夫黄芽者，铅汞合体，金木相并，龙虎相交，水火相制，推情合性，以魄随魂，成为还返之因，明於呼吸之理，力得阴交阳孕，母在子全，得天地之精诚，授混元之大道也。古歌曰：金不露体，木不呈形。又言丹砂木精，得金乃并。又日；束身敛魄充虎饥，虎来啖食生体脂。此甚明也。
　　光玄曰：黄芽既云铅汞所造，金水相生。愚意尚迷未晓。伏愿先生再垂指的。
　　先生曰：譬如人问种树，世上良田果子，初先犁蒋耕垦，次选好地，及彼良时，仍赖风雨调匀，节候催促，年终稼穑尽获。收成黄芽之因，亦复如是。合和铅汞，配合坎离，水火相仍，时候周足，自然变化，无有比伦。黄芽若成，大道易矣。古歌曰：铅汞牙，铅汞牙，同三花，采我气，结成砂，初闻日，运火加，轮五彩，入神华，曾为使，道无邪，三者备出是仙家。此可知也。
　　光玄曰：黄芽既得，知其根本，至药如何得成，再乞先生一垂指示。
　　先生曰：至药唯用五行，更无杂物。若有诸类，不成至药。古歌曰：捉取束方龙，配与西白虎。更将南朱雀，后会之玄武。就中玄处玄，莫失中央路。此可知也。此之五行，是铅汞本类，乃得成丹。若有非类，即不成也。譬如一家父母夫妇，无有别人。铅汞五行，亦复如是。制伏成药，骨肉精气血脉皆全，方堪服饵。古歌云：
　　何言金木水火土，留身保神是龙虎。
　　学人不识五行精，强认他人为父母。
　　木主气兮骨主虎，血主水兮肉象土。
　　不死之道在离宫，会得五行金有主。
　　五行须是水银亲，殊质不堪为伴倡。
　　又贺兰求大士歌曰：青龙起，白虎卧，玄武飞，主却坐，黄龙中央自结裹。母怜子，子怜我，炉中结成云一朵，服饵刀圭无不可。此之是也。
　　光玄曰：大药虽是龙虎制服，五行精启成药，饵服之时，最要何物为丸。
　　先生曰：撑药之日，是一味水银神水之胎，作紫金之粉，色含五彩，以表五行成身，号曰金液还丹，太古神仙，皆同一法。古歌曰：水银一味成仙药，如使流传伏火难。若遇河车成紫粉，一时化作金液丹。金丹正法本非赤，水银一味独幽玄。刀圭点化将为验，服者不死作真仙。又歌曰；却取抽成汞，还烧遣作砂。胎中受五行，月足见黄芽。迷途不可见，对面隔天涯。若到河车地，只此是仙家。此可明也。
　　光玄曰：伏火水银，若成至药，自古已来，亦有朱砂水银伏火者不少，因何服饵，皆不延年。及将点化，又无所用。此何谓也。
　　先生日：此皆不得神仙之妙术，不按仙经之理，不依五行制造，不得日月精华。或用诸类相和，或於至真违远，纵得千斤伏火，亦与瓦石一般。非惟点化无堪，亦致服食，夭人寿矣。故《王真人传》云：古有兄弟二人，将水银一斤，於阳山谷之中，炼烧三年，伏火如红玻璃之色，言是至药。兄弟各服半斤，六月须着绵衣行，又要人扶策，此希延寿，返有堕身之灾。岂非药类不同，方术错俟，此可为验。切在求其真，若得真源，万不一失。
　　光玄日：既黄芽是大药之根本。是五行所成，并晓其源，何知出世。未委几多分两，烧制起自何时，而得成就，伏愿先生慈悲，再希指示。
　　先生曰：神仙至药分两，争无大道，金丹烧时有节，不依炉之法象。亦且鼎有乾坤。火从子离，须明卦兆。复自离而至亥，始见光华。亦同子在母胎，直须日足，鸡居卵内，要待时分。分两则二八同居，节候乃一星周雨，方可龙兴云雨，虎啸岩前，定延世上之年，不是人问之物。古歌曰：二八诧女，十六铅精。阳生起火，阴尽须停。星辰周雨，至药通灵。又陶隐居望江南词云：长生药，本是五行作。子午二门开，卯酉四时运，火合乾坤，龙虎自相吞。此之谓也。
　　光玄曰：大丹既晓法度，实为万生有绿，此时获遇。又见诸经诀云：日魂月魄，白虎青龙，丹砂河车，真铅真汞，名字不少，疑惑人心，未审其中，谁为正号。愿先生一说，以释千疑，令后人得知仙路有登，尘寰得兔。
　　先生曰：多般名号，只是一途。日魂即是阳精，月魄还同阴体，青龙是木，岂离束方。白虎为金，还居西面。河车金液，是仙家得意之名。真汞真铅，乃达士当时之号。但令消息，何用迟疑。不越五行，更无别理。
　　光玄曰：又见《黄帝阴符经》云：金丹之术百数，其要妙在神水华池。未知神水华池，是何物也。华池之外，金丹更有成无，乞垂一指，永释疑心也。
　　先生曰：华池之外，金丹无成。任是百数千般，妄为虚设。若是华池之内，至妙至神。故黄帝遇此升真，马明因兹得道，华池之理，亦在五行前章之中，具陈仔细。故《元阳子歌》曰：神水华池世所希，流传不许俗人知，多将世上凡铅汞，相似令教人不疑。
　　光玄曰：又见诸经云：三五与一，天地至精。未知此言，是何事也。
　　先生曰：前以备陈，今再问三五者，亦是五行正数。且非别类，本无凡物。尔更宜寻究，必达根原耳。不见古歌曰：阴坎徒迷一，阳离五彩＃１形。不知三所以，备抱木之灵。炼药须通诀，玄关谙古经。琼丹君若就，天驾五云饼。
　　光玄曰：世上诸药，何止数万般，唯金液还丹，即延生保寿，乃至升真，是何理也。
　　先生曰：尔之愚钝，犹不知之，听吾细说。且世问之人，无不禀於五行而生，至於心肝脾肺肾，岂弃阴阳五行。还丹者烧五行之精气，含万象之神光，得紫金之妙，流津液之名，服之者岂不保固四肢，坚牢五藏，自然长生有地，去世成因，事在目前。迷人但执古歌曰：金砂入五内，雾散若风雨。熏蒸达四肢，颜色悦泽好。老翕复丁壮，耆妪成姥女。发白复再黑，齿落更重生。号日真人子，度世免死厄。此方可知也。石药者，亦属五行不录，一体自然也。如生服之，即有毒损人。伏火又即同瓦砾，唯可医小病，宁将此比并大丹，事理晓然，真源不昧也。草药者，亦随四时凋变，自不固於雪霜，方味相和，亦只理其风湿，岂比大丹至药。真道深远，须辨是非，可以知其深浅。
　　光玄曰：金丹大药，服之长寿，乃至升天，未审世问更将何用。
　　先生曰：迷人，金液还丹，岂无使用。此丹一年满足，十月周圆，开炉而紫粉成金，启鼎而黄芽发耀，包含五彩，聚集百灵。先将点制於水银，立成黄金为验。服食之后，永固筋骸，济命济家，且非虚说。古歌曰：丹砂丹砂，济命济家。能济我命，能济我家。又陶隐居望江南云：十月满，开鼎一团红。数片残雪含五彩，解胎神水响玲珑，气复异香秾，此得成至宝之谓也。
　　光玄曰：水银除此药制伏，得成金外，更有何药擒之，得成至宝。
　　先生曰：水银除黄芽至药之外，诸般药类，宁制於他。
　　光玄曰：何以诸药制伏不得。
　　先生曰：水银者，乃天地之至精，五金之魂魄，流利为性，染杂无因。故俗士云：水银无假，阿魏非真。此明真理，故知诸物不可入也。黄芽者，体是水银，感五行之精，受正阳之气，年周月足，骨立神全，水银被制之，有何不可也。《阴符经注》云：飞鼠断猿，河车伏汞。若有杂物，无因得成。又歌曰：河上诧女，灵而最神，见火即飞，不染垢尘。鬼匿龙隐，莫知所存。将欲制之，黄芽为根。此可知也。
　　光玄曰：先生不闻凡末。夫指幽玄，金液之道尽知，龙虎之门顿悟，几年海上，空悲万里之波。今日尘中，忽见三清之境。虽知仙路，堪悯世人，今欲再有启陈，更希先生指路，庶令迷昧尽达真源，是弟子之诚深愿矣。
　　先生曰：尔之姓字，已在於丹台。我道幽玄，悉无秘悟。但希来问，即可分明，莫抱疑情，虚度一世。
　　光玄曰：窃恐世人不晓铅汞，不识五行，将四黄以制水银，使八石用为至药，炮矾雄雌之类，无不遍寻，磁毗胆绿之徒，悉将入用。指神符霜於黑锡，认圣无知作青盐，火锻百回，水飞千遍，忽三年守鼎，五载临炉，运火即山谷空虚，苦心则形神枯槁，都无所就，但怨神方，今启问求诸石药，五矾之中，终有至事，制得水银已否。伏愿先生慈悲，特为开晓。
　　先生曰：世问之事，乃至纤毫，未有不因其理，制伏相依，种类相取，而成事也。若乃穷诸理例，得彼类形，何事不成，何因不立。《周易》所谓水流湿，火就燥，云从龙，风从虎，圣人作而万物睹。此理例相依也。即有水能共脂乳，相通入油，胶漆相须，雪霜同固，此形类相取也，可不明矣。夫水银者，是金之魂魄，本五金之精华，与铅同根，与水共体。若以五行相孕，金水相生，得气传华，方乃得成至药。将制水银，万变千通，世无比类。故《陶植篇》云：金为水母，母隐子胎。水为金子，子隐母胞。水者金之子。子藏母腹。此言金水自相含孕，蕴椟於母中。因造化而生，又子继父体，为母立兆基。此言砂产於金，汞流於子，以金养汞，继体而荣，道合自然，事归於至妙，不可不思之也。若用矾石之药，杂类之徒，则金体全乖，祖宗并失，还返无由而得，金水无由而生，可谓雀鸥同巢，鼠猫共穴，将胶补釜，以漆涂疮，但恣虚老百年，万无一得之也。古歌曰：世人好假不好真，竞将石药和水银。姥女化归烟雾散，曾青磁石自相亲。炮矾胆绿倾家产，多为疏狂枉作尘。若遇神仙谈至理，终知白首永无因。此可知也。且药石者，大约七十二件，多至一百余般。古之至人。尽辨酸咸苦涩，着其经论，或梼研使用，治世人之诸疾。或修炼合和，辟人问之邪珍，无关大事，得至长生。假饶别得玄方，穷极制度，亦是暂留髭发，岂能久固筋骸。世问迷昧之徒，嚣薄之辈，谬传方术，诬调神仙，矾石欲同铅汞，或以柳槌研合，或以桑叶相和，醋煮蜜蒸之时，不论遍数，水飞酒飞之日，动占时光。言固济则铁石非坚，说覆籍乃寻常莫匹，极至三年满足，一鼎灰尘。却云鹦犬来冲，致得龙蛇变去。殊不知己之非理，但将怨恨於真仙。如此之流，世问满目。更有用尽寰中众石，海内诸矾铜精铁精，石绿土绿，罄竭资金，皆无所就。情意稍迷，心神益乱，不信仙方宁远，岂知大道无烦。谓灵丹不在此问，言至药生於海外，便向波斯国内，而求白矾紫矾。或向回纥域中，寻访金刚玉屑。动经多岁，惑说万途，纵饶觅得将来，亦无用处。愁发因兹变白，苦心为此归泉，如此皆为不晓药之情性，不知药之类聚。且矾共石，不与金同。水银既是金魂，石药又如何入用。夫至药者，紫金。为五彩，成身成金，可因一体，五彩恰同五脏。又见古歌曰：金可作，命可保。金不作，徒自误。此不虚传矣。，大药既成，金液变体，元是水银，何用矾石之徒，此得形类相须。前云至理人不知之，上山求鱼，入海网兔，此则倒见，可不悲哉。
　　光玄曰：大药既是金液成形，矾石又不相入。切见世人多假五金为柜，伏制水银，亦是经岁经年，千机万巧，皆无所成，多是虚费工夫，是何理也。
　　先生曰：五金者，是人间之质物，亦与至药不同。黄芽篇中具陈，尔仔细研寻。术有幽秘之道，又有玄微，皆须口授亲传，方可成丹转理。切见世人妄凭泛说，专按古方，乱制水银，欲成至药。殊不知五行含孕，如妇女之怀胎，铅汞相须，若晨鸡之抱卵。至真妙道，通变无穷，毫厘有差，通变失序。故陶植望江南云：还丹卫，切要经手传。若信故方终自误，颠来倒去倒来颠，不得怨神仙。又菩萨蛮词云：家家尽有长生药，时人取用皆差错。气候若飞沈，问君何处寻。眼看犹不识，误向铅中觅，此物没黄芽，徒劳岁月。赊细思，此理真为足矣。
　　光玄曰：先生云：四黄八石，全无大道之理，不与水银合同。又见龙光黄一味，才镕成汁，立制水银成砂，是何理也。
　　先生曰：汝未知之。听吾细说。水银者，正阴之体。硫黄者，假阳之形，正阴被假阳之制，暂变身形，终无所住。若遇正阳伏制，终始相依，此阴阳之大理也。又硫黄是矾石之液，矾者乃铁之津华，磁石乃铁之母，朱砂磁石伏制硫黄，立成紫粉，此一根也。硫黄既为铁之孙胤，水银本是金之精魂，二气虽暂相合，终无成事。但旦细穷理路，兼乃可见根源。
　　光玄曰：先生所言诸矾，制伏水银不得，亦不与水银相同。又见绿矾共青盐相和，制得水银，成粉成霜，是何理也。
　　先生曰：水银者，金之魂魄。绿矾者，乃是铁之津华。体五金即二气同根，议铅汞则铁铜疏远。是以暂制水银成粉，却再烧之，复其本源，终无成遂，恰同不制。
　　光玄曰：矾既如此，青盐因何与矾，同入水银为用也。
　　先生曰：盐於水银，无以相类。只是矾制水银之时，盐助其色，别无其功。亦如飞烧毗黄，上覆其盐，即得色白，若非盐覆，其色不白，此之一例也。斯为小事，非关大丹。尔但究穷，永除疑虑矣。
　　光玄曰：先生所言铅汞五行，是大丹之根本。诸矾石药，并不相干。深悟至真，尽其大理。又见世人多有广积童便，再淋再洒，或煮或煎，翻取其霜，澄泸其滓，言是五行之本，至药之根。或将服食，或转制砂汞，是何理也。
　　先生曰：此是迷人所为之谬事也。其童便是人所食之物而成，更有何物。若有长生保固之道，人之日食，便合延年，更又何劳煎取查滓。修炼之士妄以此物为之，欲其延年，惑矣。故迷徒不知至理，纵然煎得，只成粉霜也。大共盐花一般，争可变通，得成至药。细穷至理，勿信凡流。三岛不遥，九天非远。
　　光玄日：又见世人多采桑柴灰煎炼，言是至药根本，同制朱砂水银曾青。诂问所由，却言不见《阴真君歌》云：龙居震位当六八，乃四十八，是桑字也。引歌日：采乎蚕食之前，炼於火化之后。又樊曹元绪之龟，降圣人之质，此是大药之根，更非别药。此理如何，再请先生一说之也。
　　先生曰：大丹之本，前章具明，更无虚谬。桑柴灰者，亦是迷人之所作，愚人之所传，递互相承，一无实矣。且《阴真君歌》日：龙居震位当六八，虎数元生在一宫。四十八者，此是大药分之数，亦如是方位之名，非桑字也。凡流不达其理，妄认虚无，似鹿逐於阳光，猿探水月，终何所得，虚用心神。大药之者，纯是五行，更无别类。矾石相杂，犹尚不成。桑紫之徒，可知远矣。故《参同契》云：孤兔不乳马，燕雀不生凤。此之谓也。
　　光玄曰：又见世人多取鳌突中烟，云是木之至精，配在青龙之位，便引《元阳子歌》日：要识丹砂是木精，移来西位与金并。迷人何处寻龙虎，恍惚之问是杳冥。言是此也。复觅墉州井盐，或以太阴玄精，配为白虎之象，引歌曰：鹿邑相附力三口，四十相乘复相守。中田可养十一人，横目在下视左右。言是真龙真虎之道。大丹之心，此理如何，望垂指示。
　　先生曰：至真妙道匪遥，时人不见。大谬之辞易识，愚者长迷。故愚知相互，玉石不等，良可悲尔，可足悯哉。夫至药者，是滑利之物，变化之身，上通仙籍，下延人寿。得之者五行自晓，迷之者万象长悬。金丹一成，贫病永失。且烟临玄精之类者，是世间之死物，与瓦砾之无殊。烧之则血脉不生，炼之财精神转竭，将何变化，得成大丹。理在目前，时人不见。故《元阳子歌》日：真龙真虎是真亲。所言木精西位，显阴阳互养之灵，岂言烟旷之徒也。元阳子素是达人，且非昧士，岂得将达人之语，迷顽钝之心，虚妄亦然，错乱甚矣。夫龙虎者，是还丹之体，铅汞之心，神仙悉明，经书不谬。故《金丹铭》云：丹砂真位元非赤，四季排来在南宅，位属南方丙丁火。故说其形赤，抽取砂中水银，属束方甲乙木，其形乃青龙之象。黑铅本性元非黑，怀玉内抱含五德，配属北方壬癸水。其形黑，抽取铅中精气，配属西方庚辛金，其形白，乃白虎之象也。又歌曰：五行不顺行，龙从火裹生。五行颠倒术，虎从水裹出。又金丹职赋云：火束旋而为龙，水西转而成虎。又《李柄蟾歌》曰：太阴在南宅，太阳向北居，火之木日汞，水之金日铅。制在中宫器，以类助相成。阴来去发阳，龙虎为证验。神丹龙虎有灵，岂以烟旷之徒，玄精之类，比之得同至药也。再三思究，万无一差，勿信愚人，有惑真的。
　　光玄曰：先生所说还丹之道，已尽幽玄。窃闻昔淮南王更炼秋石，而成至药，服食升天，未知秋石是何物也。又见丹经多说圣无知之号，世人云是青盐，不知是否，伏愿先生勿悟玄理也。
　　先生曰：淮南王刘安所炼秋石之事，是大丹，更无别药。还如一物，乃有数名。圣人临时，亦复如是。绿金虎者，是丹之本色凝白，位属西方，主秋，故得其号，亦复黄芽、河车一类也。圣无知者，亦是丹之心体，铅汞之深门，当五行制伏之时，自生肌骨，及万象包罗之日，血脉皆蒙。仙人寻真不知，圣人思之不测，故号圣无知也。更非别途。岂是青盥，迷人错误之矣。
　　光玄曰：先生所云：药及五行成体，万象全身，铅汞相因，虎龙含孕，饵之则坚牢五藏，润泽皮肤，用之则制汞成金，回贫济物，是何理路，名曰大还神丹。复是何神仙，初始知此妙道。
　　先生曰：金者水之子，汞者金之魄。与五行相生，是一根，历万载而不能合体。有陵阳子者，本是太初真哲，上古高人。知此根源，秘为妙道。故将南对北，用西对束，配此四方，不违中道。一年运火，十月开炉，七返无亏，九还周足。及龙飞魂返，虎伏魄归，故号曰紫金之妙诀，七返之神丹，此之谓也。古歌曰；九还七返三五一，龙虎相交入神室。灰池炎烁天地精，金液还丹功乃毕。
　　光玄曰：先生开辟天路，大朗玄门，陈不死之方，示长生之卫。尽知真伪，备见是非。今者更有少疑，又须启问。切见世上之人，多求草药，将结水银，指岭南不是远途，言塞北只同户外。遍求蘗卉，散采芳枝，赤芹莴苣之徒盈诸兜笼，章柳瓦松之类尽满筐箱，或梼末油煎水煮多时，或用地胆杵自然之汁，采田公草则洗了除根，人苋与马苋相兼，龙胆共兔丝共使，未成砂子，早望黄金，如此之流，如麻似蚁，至使资财散荡，役心力以荒狂，究竟无成，却怨天而恨地，未知此事，到底如何。愿先生细赐开悟，兔怀迷昧，枉费心神。
　　先生曰；人虽一类，乃有愚智万般，所禀不同，性情各异，智者暗通於心内，愚人不见於掌中。亦如云气生而上天，瓦砾成而在地。云气乃抑之而不住，瓦砾乃举之而不升。愚知已然，改换安可。且水银者，借阴之气，玄水之精，过万岁而方成形，与五金而为魂魄。重之黝重於金，体洁乃不许尘侵，悉在目前，有何难睹。夫草药者，春生夏长，秋落冬残，枝叶岂坚，根茎不久，制之斜成水沬，烧之则本是灰尘。若将结制水银，可谓天悬地隔，足认无知之辈，苟利之徒、枉惑时人、言有成事。居河北则指三昊有草，在岭南则云两蜀得成，尽是虚传，皆非实理。相承既远，讹谬堪悲，智者则乃自明，愚者无因得达。
　　光玄曰：蒙先生之所说，得先生之所言，松楼之色显然，玉石之形迥尔，迷情尽破，滞意俄消。未知草结水银，毕竟有否。
　　先生曰：龟毛长短，兔角纤厅。
　　光玄曰：草结既同龟毛兔角。元而度世，此皆尘埃外士、山野奇人。或绝粒数年，或修真多载，名字早登於仙籍，精华不散於三田，故饵服有灵，草名有效。此可谓内真外应，表裹功全，岂不延年，岂不度世。且凡流之者，不知至道，不晓真诠，贪爱不休，苟求无已，为积玉可延於算寿，为堆金可驻於年华，唯恣骄矜，常营奢侈，无一日不闲滋味，无一时不爱绮罗，七窍长流，三田不固。任是万般灵药，服饵徒然，直饶九转神丹也应无益。如此之辈，悯之不及。尔但依吾所教，必获大道矣。
　　光玄又曰：金华大道，神水玄门，得之者白鹿可乘，西游昆岭。遇之者青牛可驾，束看扶桑。同天地之久长，见江河之变改，岂期偶因游骯，获遇真流。不以凡昧之人，尽赐幽玄之术，不差毫厘之细，匪谬纤发之遗。尹君昔授真文，诚为可祖。太上之生徐甲，同是深恩。负荷莫胜，顾盼无已。今欲收拾药类，备办资绿，只向此山研穷烧制，未知达士深意如何，再乞指陈，愿依尊诲。
　　先生曰：此□ 妙道世上希奇，尔能尽知，切须保秘，勿与非人言论，勿与非道交游，稍忽轻泄天机，轻传下类，不唯殃尔七祖，亦乃灭尔一身。切在秘藏，莫同常事。此山虽是名岳，且近大都。今值兵革方兴，干戈已作，摇动四海，践踏中原，此山多戎兵往复之乡，黎庶潜窜之地，那堪烧炼至药，岂可修制神丹。昊越极有深山，江浙不少福地，或罗浮、茅岭，或庐山、天台，目下并安，亦复无事，乃是众圣依柄之地，群贤止泊之方。尔可选彼深幽，就其佳胜，修持大药，烧制金丹，必获无魔，定登天路。吾之所说，悉无谬言。尔便遵吾，勿怀疑虑。
　　光玄曰；弟子一个微生，二仪外物，学调气焉未柔，每於三田，不遇玄珠，几许虚度百岁，岂谓忽逢真哲，大央疑情，三清之路港通，金液之功毕见。恩深渤淤，荷重丘山，未知微命，将何所报。
　　先生曰：尔之有际会於吾。吾有幽玄，悉付於汝。吾见人事扰扰，世路忙忙，不知球露之身，但贪荣禄。岂觉风灯之命，唯务生涯。如此之流，吾足悯矣。尔但将吾所论，录吾所传，流布世问，行於世上，提携有分，接引群情，便是报吾之恩，余无所托。尔乃亦要精专修炼，早陆云衢，壶中之日月全殊，洞裹之乾坤颇别，莫於人世，久恋繁华。听之慎之，远诸非类。
　　光玄闻已，两泪再拜，立在一边。
　　先生曰：尔於海上，曾饮玄酒已否。光玄曰：凡流未曾遭遇。先生乃於竹杖上取一瓢，令光玄於涧泉汲水。光玄乃携瓢下山，於石泉之中取水，将到先生前，先生接得，接下一半於地，只余一半，便取药一丸。如蒙豆许，作红紫之色，投入瓢中，以树叶塞口，坐於树石之上，良久成酒，红紫馨香扑鼻，有异於人问之酒。先生自饮一盏，所有尽令光玄饮之。饮讫，顿觉神情爽朗，肢节宽舒，不并常时，身同象外。乃再拜感谢先生，讫而立。
　　先生曰：时已暮矣，汝且自归所止。吾绿劳倦，欲往后山，只在峰南，近水有一草庵，便是吾住止。尔若无事，但来相访。
　　光玄曰：弟子无事，欲送先生归去所止之处，得否。
　　先生曰：吾已困矣，计汝亦疲倦。但且归去，明日过山觅来。言讫，便携竹杖南去，行步如飞，虽有一径以通，望先生若片云之渡岭，瞥然不见。光玄怅望，却归山寺之中，一夜不眠。乞得晓色才分，寻其往路，更无疑滞，直过峰南，径路全无，松萝蔽日，涧水与哀猿不辨，白云共飞乌相随，不睹一人，空瞻南仞。光玄乃知先生非居凡世，岂是常人。怅望再三，悲思莫及。便回所止，写先生所言之秘论，流布世问，用求同好上士君子，幸宜思究之矣。
　　金液还丹百问诀竟
　　＃１『彩】字原本作『见J，据《海客论》改。
　　
