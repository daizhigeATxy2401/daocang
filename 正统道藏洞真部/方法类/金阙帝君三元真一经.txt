金阙帝君三元真一经
　　经名：金阙帝君三元真一经。撰人不详，约出矜南北朝，假托仙人涓子授青童君，言存守三元真一法术。一卷。底本出处：《正统道藏》洞真部方法类。又见《云笈七签》卷五十。
　　金阙帝君三元真一经
　　涓子授东海青童君
　　真人所以贵一为真者，上一为一身之天帝，中一为绛宫之丹皇，下一为黄庭之元王。并监统身中二十四气，以应太微二十四真。夫气者，结虚烟而成神也。三元君各有千乘万骑，云车羽盖，常以内入紫宫，以登上清，列录元图，位为真人，飞行九霄。若能守之弥固，则三一可见。三一可见，则千乘万骑至矣。羽盖可御，云车可乘，白日升天，上造太微。太微中有二十四气，混黄杂聚，将结炁而变化，有时忽尔而分流也。气中有二十四真人，皆三一帝皇之炁，所以致分道变化矣。既能守身中三一，则上太微中三一帝皇之君，而降见於外，与子言矣。
　　身中复有二十四真人，亦身中精光爽气所分化而造也。若云车来迎，以登太微，太微二十四真人，俱与身中神明合宴於混黄之中，共景分升，俱齐内外之德也。皆出入上清，寝止太微，又当兼行洞房。洞房之中，自有黄阙紫户玄精之室，身中三一尊君，常栖息处所也。兼行之者，见一神益速也。洞房真人须守一为根本，守一真人须洞房为华盖。故三一相须，洞房相待，虽其居不同，而致道用齐相须。若但各得一道，注心坚固者，可入太清而已，位为太清仙王耳，不得游行太微，浮登上清。上一真帝之极也，中一真皇之至也，下一真王之妙也。天皇得极，故上成皇极；地皇得至，故上成正一；人皇得妙，故上成众妙之君。三皇体真以守一，故一无藏形，其真极也。三一俱明，得一而生，是故三皇世人学之者，皆贵守真一。守真一，心朴神凝，混专玄感，所以百念不生，精意不散。但三月内视，注心一神，神光化生身外，与之而游，是注念不散，专气致和，由朴之至也，得之速也。自朴散以来，真离之后，华伪渐起，竞心乱生，故一不卒见，神不即应。非不欲住，存之者不专，思之者不审，故起积年之功，始有仿髴也。若能心斋远世，专心无营，亦必三月之感，与一俱面也。三元者，九天之玉真，太上之正道也。故正一大道，以出真帝，正道玄真，以生大神，三元解变，则一之所生，故众真归一而玄功成焉。此正道之祖，元气之根始也。
　　夫三一之法，观道备於三元，总括灵篇，握宝神经。第一之诀《大洞真经》，第二之诀《大有妙经》，第三之诀《太上素灵》。是故上一帝君宝《大洞真经》，中一丹皇宝《大有妙经》，下一元王宝《太上素灵》。此之三文，真道之至精，三一之极章，并上清之禁诀也。妙哉无名，其道不远。守一所生，三一见矣，子既见一，可求此经，亦当秘授守三一法。皇天上清金阙帝君真书之首篇，众真之妙诀。子能守一，一亦守子；子能见一，一亦见子。子身进退，千端万事，常当念一。饮食念一，喜乐念一，哀戚念一，疾病念一，危难念一，履水火念一，乘车马念一，有急念一。人之念一，举止属目，念亦多矣，思念专矣。患人有志不固，固不能久，知一名字而不能守，守不能坚志，多有夸心，不能恒守。故三一去则正气离，夫失正气者故气邪，气邪则死日近也。俗人学道，多寻浮华，不信真一为贵。初有其志，后必变败，由用志不一，邪气来入故也。守一之戒，戒於不专，专复不久，久不能精，则三一去矣，身为空宅无主，其祸安久哉。
　　气结为精，精感为神，神化为婴儿，婴儿上为真人，真人升为赤子，此真一也。天有三玄，谓日月星也，亦有三精，是用长生。人有三宝，三丹田也，亦为三真，是用永存。《灵宝经》曰：天精地真，三宝常存，此之谓也。
　　两眉间，上丹田也，心绛宫，中丹田也，脐下三寸，下丹田也，合三丹田也。赤子居上丹田宫，真人居中丹田宫，婴儿居下丹田宫。两眉间上，却入一寸为明堂，却入二寸为洞房，却入三寸为丹田泥丸宫。却入者，却就项后之背向也。丹田泥丸宫，正四方面各一寸，紫气冲天，外映九万里，覆北斗七星魁为盖，以杓柄前指外向也。变化大小，飞形恍惚，在意存之。上元赤子居中，在斗盖之下。赤子讳玄凝天，字三元先，位为泥丸天帝君。其右有帝卿一人相对，是齿舌脑之精神，升化而生也。讳肇勒精，字仲玄生，上入为帝卿君。此二人共治泥丸中，并着赤绣衣，貌如婴儿始生之形。天帝君执上清神虎符，帝卿执《大洞真经》，坐俱外向，或相向也。内以镇守泥丸、面目、口舌齿、两耳、鼻发之境，外以威震六天万鬼凶恶之魔也。三魂五日一来朝，而受事焉。
　　心为中丹田，号为绛宫，镇心中中央，正四方方面各一寸，朱烟参天，外映照三万里，变化恍惚，在意存之。中元真人居其中，讳神运珠，字子南丹，位为绛宫丹皇君。其右有辅皇卿一人，是四藏之精神结化也。入绛宫为辅卿，讳光坚，字四灵。此二人共治绛宫中，并着朱锦衣，貌如婴孩始生之形。丹皇君左手把荧惑星，右手执太保经，辅卿君执《大有妙经》八景，坐俱外向，或相向也。内以镇守筋骨、五藏、血肉之境，外以震消万邪之不祥，养光安神，长生久视，飞仙太霄。三魂七魄三日一来朝，而受事焉。
　　脐下三寸号命门丹田宫，下元婴儿居其中，四方各一寸，白气冲天，外映照七万里，变化大小，飞形恍惚，在意存之。下元婴儿讳始明精，字元阳昌，位为黄庭元王。其右有保镇弼卿一人，是精气津液之神，结烟升化也。入在丹田宫弼卿，讳归上明，字谷下玄。此二人共治丹田下元中，并着黄绣罗衣，貌如婴孩始生之形。黄庭元王左手把太白星，右手执玉晨金真经，弼卿执《太上素灵经》，九庭生景符，坐俱外向，或相向也。内以镇守四肢、津血、肠胃、膀胱之府，外以消灾散祸，辟却万邪。三魂七魄一日三来朝，受事於元王矣。
　　守一之法，至立春之日，夜半之时，正坐东向，吹气九过，咽液三十五过，毕，乃存北斗七星，冉冉来下，在我头上，却向天，以杓柄正向前指东也。存阴精、真人二星，亲薄头顶上，阳明、玄冥二星，却在上也。阳明、阴精二星在星后面，玄冥、真人二星在前面，於是仿髴存念位定。又思三一之尊君，忽乃变生，共出在斗魁之中，须臾，三卿君复生如三尊，须臾，见六人俱登玄冥，刚行东去，达天关而止，俱向我口。又存见上元手扶上卿，中元手扶中卿，下元手扶下卿也。我乃咽气一通，良久止，上元二人从气中来入我口，上升还泥丸宫。次咽气一通，良久，中元二人从气中入来我口，下徊绛宫中。次咽气一通，良久，下元二人从气中来入我口，下徊入下丹田中。存天关星，令去口七尺，星令对口前，三一入我三宫中。都毕，乃精念真一各安所在，坐卧思之在心，心有所愿，事事心启之，所求者亦心启求之。存思唯令静寂，静之寝室，昼日亦可存思。
　　立夏存三一，南向如初立春精思。
　　立秋存三一，西向如立夏精思。
　　立冬存三一，北向如立秋精思。
　　存思三一各安其官，毕，乃微祝曰：
　　五方命斗，神致七星，三尊凝化，上招紫庭，六神徘徊，三宫丹城，玄通大帝，下洞黄宁，天真保卫，召引六丁，神仙同浮，乘烟三清，四体坚炼，五脏自生。
　　右守三元真一经诀。
　　金阙帝君三元真一经竟
　　
