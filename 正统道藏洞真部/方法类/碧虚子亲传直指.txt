碧虚子亲传直指
　　经名：碧虚子亲传直指。出於南宋时期。一卷。底本出处：《正统道藏》洞真部方法类。
　　碧虚子亲传直指
　　仆自幼学道，弱冠弃家，遍历江湖，求参道德。诵祖师张紫阳以来，诸先生丹经、词曲、传记，熟研精思，寻文求义。又遍参道契高士，穷历大道之要，后游诸名山大川，洞府福地，祷求石壁碑记，晚遇海琼先生授以大道之要，又遇安然居士於朱陵洞天，作诸章以相贻，始得海琼之妙旨也。乃知少年之学，所求、所闻、所见，俱为屋下架屋，枝上接枝，殊不知屋便是屋，枝便是枝。此事只在眼前，何必远求？今授于子，子可因文解意，猛省用功，不必狐疑，道在其中矣！
　　夫至道不可以名言，至神不可以想得，可名非道，可想非神。夫神禀乎道，合乎性，根於阳，虚灵而无迹，变现而无方；超乎天地之外，天地不可得而囿；出乎古今之数，古今不可得而穷，可谓真而至真，玄之又玄。凡男子四大一身，皆属阴，惟先天一气是阳。此气非呼吸吹嘘之气，亦无形影可见。古云见之不可用，用之不可见。此气未受形之先，在胎中先受此气，后生两肾两目，由此生心肝脾肺，九窍四肢，次第而成，人象具足。此气正在空虚之问，名玄牝之门，先师《玄牝歌》自可详见。今世人宰猜羊，见两肾之间，腰膂去处，有一空膜，之中有气呼吸彭亨，直至肉玲方息者是也。此气生则气血全盛，魂魄相为，内含五彩，暖气如汤。如人死，气血一散，而此窍馁矣！此气便是金丹大药。故师云：以心肝脾肺肾肠胆，精津涕唾气血液为非道可，以精神魂魄意似是而实非者也。人之一身，左足太阳，右足太阴，两足底为涌泉，发水火二气，自两足入尾闲，上合於两肾，左为肾堂，右为精府，一水一火，一龟一蛇，互相蠹钥。两肾之间，空虚一窍，名日玄牝。二肾之气，贯通玄牝，气之由此发黄赤二道，上夹脊双关，贯二十四椎，中通心腹，入膏肓，会乎风府，上朝泥丸。由泥丸而下明堂，散灌五宫，下重楼，复流入于本宫。日夜循环，周流不息，皆是自然而然，即不是动手脚做来底。然而今人皆流入旁门者，不知虚无自然，默默运用之理，却妄行屈伸呵嘘，摩擦引导，存思注想，遂生妄想妄作，反致成疾。如白莲道人，个个黄瘦，运气道人，人人蛊疾。此皆验也。夫气在人身，人人一般而无多少，有涵养底做得成，无涵养底做不成，其流行往来，出入自有定数，有如潮候，弦朔必应；天上斗杓，子午自移。又如女子月经，人病疟疾，应时而至，确然无差。此气遇阳时为阳火，遇阴时为阴水，火即木液，水即金精。左肾为坎，坎中有戊；右肾为离，离中有己，戊己二土，合成日圭。又名水中金，金者曰刀，故号刀圭也。火即木，水即金，为金木无间，水火同乡，其金木水火，即是一土，而一土总其五行。师云：五脏无气，六腑无精，正谓此耳。此气时时运转，自然不假人为。凡言辗辑三车，黄河曹溪者，取象如此，非以人力能为。常以子时而至，为阳火；午时而至，为阴符；以卯时而至，为木液；以酉时而至，为金精。卯中有甲，酉中有庚，故须采取用甲庚；子中有戊，午中有己，故取真土用子午，其实一物。取采则用甲庚，行火则不拘子午，非自然洞晓乾坤升降，阴阳盛衰，药材老嫩，水火潜飞之理者，不足以语此。然而师传言之甚详，而后人自惑；言之甚简，而后人自疑，何也？皆缘泥於虚无，则不知下手用功，是胎息不成而归於顽空，忽於自然则泥於妄想强作，是以心神枉费而反以致疾。夫虚无者，言其不可见闻，自然者，言其可以迎取。今以采取火候等法，逐节紧切相传，但谨守奉行自验。诀曰：凡人未入定已前，且理会安排，采取药材，每日每夜，且习打坐，一定自然，骨节开，关脉通，自膀胱至夹脊，便如车轮动。先天一气，自然由三关朝泥丸，下重楼，入绛宫。然其来有时，采亦有时，须得卯酉一旺时，默默端坐，不须用力摩动，须臾觉顶热，喉中有甘露，时时滴下，便以目内视，以意内送，直纳之绛宫而止。凡一日内，以甲应上弦。自子至卯为上弦，得汞半斤；自午至酉为下弦，得铅半斤。采甲汞庚铅各半斤，自然定数，所谓铅见癸生须急采者，甲庚二时，木汞金铅方生，须是此时时采取也，如此谓之采取。然於采取之时，不记年月，久久积之，方成炉鼎。夫一身炉也，今人以脾为黄庭，顶中泥丸为鼎也。炉鼎既成，然后种药。夫药物一生，且采且炼，采而种之为药，炼而成之为火，采之则一日有一铢之得，炼之则一日有一斤之数。采药、之时，须拣甲庚旺气，行火之法，则忌沐浴，有此不同，采之法亦如安鼎，不过因自然而来，而迎之以意，送之以目，故丹经云黄婆青衣。黄婆者，意也，青衣者，目也，以意逢迎，谓之黄婆媒合；以目内送，谓之青衣女传。言人身之气，意行则行，意止则止，不复不流，谓之种药，即入鼎中，然后有火候。古人云：圣人传药不传火。非不传也，以火与药同归而殊途，同情而异功，故子为一阳，至巳为六阳，言自子至巳，火归六数，而六成乾。当自子至巳，以意送之，谓之进火，又谓之曰添。午为阴至亥为六阴，自午至亥，水归六数，而六成坤。当自午至亥，不必迎之，谓之退火，又谓之曰抽。而言火不言水者，盖添进则为火，抽退则为水。此自然而然，不假人为，故不言之水也。丹经言《河图》、《洛书》之数者，言其火候自然与此卦生成之数合耳，非必求用力以此数。言朝屯暮蒙，昼娠夜复，一言与此卦默合，非以用力求合於卦也。如运之说，则言此气运行，流灌五脏百脉，如亥子旺肾，寅卯旺肝，巳午旺心，申酉旺肺，辰戌丑未旺脾，自然而此气运行，由旺宫而出，初不必妄想此时此脏有此气，出入流运。然采取造鼎之初，则无禁忌，时为即为，即了即休。至如入药行火，则须择日入室，一毫俗事不可妄干，使耳目口鼻，四象相忘，昼夜如一，毫发无间，胸中廓然，虚室生白。一有所着，便是卦图不牢，药物走漏。既在室中，不可求睡，当始终不寐。盖不寐为阳，合寐为阴，并每要惺惺然，常提着，损去喜怒。盖怒则阳散，喜则阴乘，若有毫发之阴，而阳神间，锱铢之阴而皆鬼也。食须半饥半饱。勿茹荤肥，五味但和淡，温熟者为佳。必须率性，依时合气，当以玄虚为城，恬淡为域，太和为室，寂然为日月，去其妄心，存其真心，见药即采，遇火即行。一年之内，止除卯酉两月不可行火候，以卯木旺则火炎，金旺则水盛故耳。除此两月，不须行火候，行则反伤。一年十二月，去其卯酉为沐浴，止存十个月，故日胎成。则纯阳俱备，不须行火候，行则伤丹。当移入泥丸，谓之抚鼎。此时胎仙已成，如人已生，但须乳哺也。工夫至此，只须温养，不必再行火候沐浴。如此三年九载，则天门自开，婴儿出入，往来无碍，位登天矣！故抚鼎者，即乳哺也。此首尾用工之说，皆是自然而然者，不假人力强为妄想，不过及时以意逢迎而已。须是积日累月，造鼎安炉，一年十月，结胎行火。而师云一粒金丹赫日红，何也？言一时半日之功夫，可夺一年半纪之造化也。当其药生火到之时，不过顷刻逢迎，故谓顷刻而成。然金丹即非终日终夜劳神苦志，强为妄想可成者。夫药物炉鼎，火候沐浴，胎息婴儿，运用抽添，宾主刑德，浮沉升降，铅汞水火，真土刀圭，金精木液，一应名号，都是改名换字，其物即一也。钩锁连环，经自可熟读，言之非难，行之为难，守之最难。大抵旁门小法，俱无报应，唯有金丹一件，便有应验。凡人采药，少年须行半年功夫，中年须行一年功夫，老年须行三年功夫，绝欲忘念，静坐默然。采取之后，时节至来，耳目聪明，手足清健，百病俱无。自然两肾气来，夹脊如车轮，泥丸如汤注，口常有甘露，滴滴而来，神若不寐，百念俱绝，不过两月余，日月生神光，此心明了，不可便为至道，否则狂念妄生，遂成痴风。至於三月行火之余，时时刻刻，工夫不差，则七窍光明，所有金轮，内外洞明，远接鬼神。当此之时，婴儿遂生形像，不可便纵其运动出入，须要着紧守护牢固，否则火漏丹败。十月火满，受气足备，自然如此瓜熟蒂悬而出。然后出入往来，可以离身丈尺，亦不可远去，一出便须收回，否则一去而迷，遂至投胎夺舍，不复回顾。直须三年九载，日子满足，骨骼老，如人数岁，方知人事轻重浅深，方可纵其自然出入往来。至此时则飞升变化，真仙之位矣！然犹有魔障，当真入室坐忘之时，神异自出，凡天下万品，奇怪之事，俱集于前，真如慧眼初见，犹如神明依附，到此勿喜勿惊，此皆魔障所至，不可便以为道要。在把捉摄机静念，凝一守持，所谓太玄之一，守其真形，切不可以妄为真，纵情为性，如此守一，其魔自消，方能道成。今人多到此时，无定力定见，故为外邪所摄，则不能来，反有风狂痴颠，非横之祸，遂使后人反以神仙之道虚无渺荡惜哉！若十月胎成，移鼎温养之后，又当求向上一着，此事在《悟真篇》下卷求精进法，自然有希有之遇。此不待传授之诀。若飞升尸解，乃是丹成之后，又下功夫立大功德，随修行深浅之果证，即非传授口诀。凡欲修此丹法，必须次第而行，倘或不依次第，妄作僭行，则身中无胎，婴儿不生，妄参禅学，如水之无源，木之无根，意成顽空，到老无成，终归输回之趣。入室六十日之后，便见验也。须是依诀行之，切不可间断。子转斗移，气澄境静，摄机作用，绵绵不绝；或倦则上池回溉，一任消息往来，云雾遍兴，无迷无妄，灵光发现，勿喜勿惊，但两手卷珠帘而已。须要专戒万缘，喜怒思忧，饥渴寒燠，寝寐无入昏沉，心王常明，渴则少饮四君子汤、白木汤。才睡，气便化血，不能上腾。不寐惺惺，则阳气上腾矣！凡世人两目系肝来养者，盖心司神也，所以神仙眼碧，色夺目也。凡人修道者，不可熟睡，睡则阴气盛，化血入肝，不能上滋两目，自然通灵。仆痛念世人谈道者一二，几欲付人，奈针芥不相投，未容分付，今偶与子会，意味稍合，若非前生有些种子，岂能知其一二？仆今尽其所授，逐节切紧，一一录付。子可熟玩静思，寻文求义，候其时来，用工下手，断断成就。仆与子四纪复有会期之所，未可轻泄了，宜勉之！仆口嘱之言，在心勿失，笔录之语，常可熟诵。每开卷时，如见诸师君在上，不可忽之。如身未行，且当澄心静念，守其机绿下乎。切不可妄授非徒，倘可言者，粗发明其一二无妨，得人则不可秘。违此则戾祸大焉！
　　碧虚子亲传直指竟
　　
