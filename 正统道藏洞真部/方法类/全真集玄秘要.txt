全真集玄秘要
　　经名：全真集玄秘要。元李道纯述。一卷。底本出处：《正统道藏》洞真部方法类。
　　注读周易参同契
　　推明火候之大本。
　　大丹妙用法乾坤，
　　大者，极致之谓。丹者，至圆之谓。大颠云：还识这个○么，天地不能喻其大，日月不能喻其圆。圣师云：本来真性号金丹，四假为炉炼作团。是知大丹者，真性之谓也。法乾坤者，即效天法地也。
　　乾坤运兮五行分。
　　乾坤即身心也。五行即精、神、魂、魄、意也。乾坤运行而生五行，即身心运动五炁具也。
　　五行顺兮，常道有生有灭。
　　祖师云：五行顺行，法界火坑。所谓五行运动而生万物，五常之道也。五常之道属生灭法也。
　　五行逆兮，丹体长灵长存。
　　祖师云：五行颠倒，大地七宝。所谓逆行者，攒簇五行，真常之道也。真常之道常存而不坏也。
　　一自虚无兆质，
　　老子云：道生一。虚无自然之谓者，道自虚元生一炁，即人之虚化神也。
　　两仪因一开根。
　　老子云：一生二。一炁判而两仪立焉，即人之立性、立命故也。
　　四象不离二体，
　　邵子云：二分为四。《易》云：两仪生四象。即人之性立命故也。
　　八卦互为祖孙。
　　《易》云：四象生八卦。所谓祖孙者，乾坤生六子，六子生六十四卦。乾坤，祖也。诸卦，孙也。达者返穷诸己，自得之也。
　　万象生乎变动，
　　八卦变动，六十四卦生焉。即人之一动，诸缘万虑生也。
　　吉凶悔吝兹纷。
　　周子云：吉凶悔吝生乎动者也。噫，吉一而已，可不慎乎。故知吉凶悔吝，由变动而生也。
　　百姓不知日用，
　　百姓日用，无非此理。百姓日用而不知者，为情识之所蔽也。故君子之道鲜矣。
　　圣人能究本源。
　　圣人仰观俯察，究本推源，体天立极，设象垂辞，《易》之书自此作矣。
　　顾易道妙尽〔造〕化之体用，
　　《易》之为书，尽造化之体用也。通天下之变，定天下之事，极广大，尽精微，故曰《周易》。
　　遂托象於斯文。
　　《易》之道广大悉备，以之学佛则佛，以之学仙则仙，以之修齐治平则修齐治平。故魏伯阳托象於丹道《参同契》也。
　　否泰交，则阴阳或升或降；
　　否泰二卦，阴阳交际之要津也。泰卦三阳升，当此之时宜防危。否卦三阴降，当此之时宜固守。
　　屯蒙作，则动静在朝在昏。
　　屯蒙乃下手之初也。以年言之，冬至后六日为屯，六日为蒙；以月言之，初一日子至巳为屯，午至亥为蒙；以身言之，天癸才生曰屯，山下出泉曰蒙。
　　坎离为男女水火，
　　坎为中男，离为中女。坎离交，则水火既济也。平叔云：取将坎位中心实，点化离宫腹裹阴。
　　震兑乃龙虎魄魂。
　　震为龙为魂，兑为虎为魄。总而言之，性情也。祖师云：金来归性初，乃得称还丹。此之谓也。
　　守中则黄裳元吉，
　　守中则无过、不及也。退符之时，至坤六五守中行下，则无过、不及之患，故曰黄裳元吉。
　　遇亢则无位而尊。
　　亢谓乾上九，亢龙有悔也。进火至上九，要识持盈，不识持盈，前功俱废。
　　既、未慎万物之终始，
　　既、未，火候周也。周而复始，故曰慎万物之终始。
　　复媾昭二炁之归奔。
　　乾坤为八卦之门，复、媾为六十四卦之二炁。往来无穷无息，造化成焉。
　　月亏盈，应精神之衰盛；
　　月盈亏，表抽添加减之则。
　　日出没，合荣卫之寒温。
　　日出没，表运养调燮之法。
　　本立言以明蒙，
　　立言明蒙者，鼎用乾坤，药须乌兔之类是也。
　　既得象以忘言，
　　金丹之道，种种异名，皆是比喻。欲知其要，当咀言玩味，既得其要，忘其言可也。
　　犹设象以指意，
　　既得其象，犹当求其意。
　　悟其言则象须捐。
　　过河须用筏，到岸不须船。
　　达者惟简惟易，
　　乾生物之道易，坤成物之道简，达者推而行之，易简之理得矣。
　　迷者愈烦愈难。
　　苟或执象安炉，按图索骏，愈烦愈难，终身无成矣。
　　故知修真志士，读《参同契》不在乎泥象执文。
　　修真高士读《参同契》者，当咀味求玄，必得之也。执文泥象，奚益者哉。
　　太极图解
　　无极而太极，
　　○，虚无自然之谓也。始於无始，名於无名，亦无言说，因说不得，强名曰○。圣人有以示天下后世，泝流求源，不忘其本，故立象垂辞，字之曰无极而太极。是谓莫知其极而极，非私意揣度可知也。亦非谓太极之先，又有无极也。太极本无极也。达者但於而字上着意，自然见之也。释氏所谓历劫之先明妙本，即此意也。老子所谓象帝之先，亦谓此也。大颠云：还识这个○么，天地不能喻其大，日月不能喻其明，收来小者无内，放开大者无外。此非太极之妙乎。返穷诸己，无极而太极，即虚化神也。物之大者，终有边际。惟神之大，周流无方，化成天地，无有加焉？由其妙有难量，故字之曰神。神也者，其无极之真乎。
　　太极动而生阳，动极复静；静而生阴，静极复动。一动一静，互为其根。分阴分阳，两仪立焉。
　　者太极之变也。太极未判，动静之理已存；二炁肇分，动静之机始发。太极动而生阳，太极变动也。动而复静，阳变阴也。静而生阴，静而复动，阴变阳也。互为其根者，阴错阳而阳错阴也。一动一静，分阴分阳，清升浊沦，二炁判矣。清而升者曰天，浊而降者曰地。天动地静，二炁运行，变化之进，不可扮也。老子云：玄牝之门，是谓天地根。此谓玄牝阖辟，而生天生地，玄牝即阴阳动静之机也。反穷诸己，则知虚化神。有神则有感，神感动而生炁，即动而生阳也。炁聚而生精，即动极而静，静而生阴也。精化而有形，即静极而复动也。静炁相生，性命立，身心判矣。炁运乎心，天道所以行也。精主乎身，地道所以立也。是知身心即两仪也。
　　阳变阴合，而生水火木金土，五行顺布，四时行也。
　　者两仪之变也。两者二也。不言二而言两者，何也？两者，配合之谓也。合则有感，感则变通也。阳变阴合，阴阳感合，而生五行也。天一生水，地二生火，天三生木，地四生金，天五生土，此五行生数也。五行运化，机缄不已，四时行而百物生焉。以身言之，身心立而精炁流行，五脏生而五神具矣。天一生水，精藏於肾也。地二生火，神藏於心也。天三生木，魂藏於肝也。地四生金，魄藏於肺也。天五生土，意藏於脾也。五行运动，而四端发矣。达是理者，则能随时变易以从道也。
　　五行一阴阳也，阴阳一太极也，太极本无极也。
　　天一、天三、天五，阳数也。地二、地四，阴数也。故曰五行一阴阳也。阳者太极之动，阴者太极之静，动静不二则返本，故阴阳一太极也。返本则合乎元虚，故曰太极本无极也。修炼之士，运炁回还，周而复始，惟神不变。由其不变，故运化无穷。攒簇五行者，神也。会合阴阳者，亦神也。神本虚也。炼精化炁，炼炁化神，炼神还虚，谓之返本还元。还元者，复归於无极。
　　五行之生也，各一其性。
　　五行各一其性者，谓五行各具一太极也。五行生数，各以五数加之，即成数也。天一生水加五，地六成水也。地二生火加五，天七成火也。天三生木加五，地八成木也。地四生金加五，天九成金也。天五生土加五，地十成土也。是谓五行各具五行也。前文谓五行一阴阳也，阴阳一太极者，言其体也。此谓五行各一其性者，言其用。言其体，则五行同一太极。言其用，则五行各具一太极也。言其体，反本还元也。言其用，设施之广也。体者，逆数也。用者，顺数也。逆数知其所始，顺数知其所终。知始而不知终，则不能政广大；知终而不知始，则不能尽精微。原其始则浑浑沦沦，合乎无极；推其终，则生生化化，运乎无穷。逆顺相须，则始终不二；显微无间，则性理融通。是谓体用兼而合道也。
　　无极之真，二五之精，妙合而凝。
　　无极之真者，元神之妙应也。二五之精者，五行之妙合也。妙合而凝者，作成万有也。大哉，无极之真也。先天之祖，太乙之根，三元之母，众妙之尊，上下不变，古今常存。天得之，确然而定位；地得之，颓然而立形。乾定位而万物资始，坤立形而万物资生。至哉，二五之精也。非有非无，非浊非清，恍恍惚惚，杳杳冥冥，妙乎无体，合乎无伦，天地由之而立位，日月由之而运行，一炁由之而融化，万物由之而生成。人只知受天地之生，而不知受炁於无极之真；人只知立天地之中，而不知立形於二五之精。无极之精而不变神，不足以化无。二五之精不妙合炁，不足以变形。欲炼其神，必先保真；欲固其形，必先保精。真精不泄，炁固神灵，形神俱妙，与道合真。圣人之能事毕矣。
　　乾道成男，坤道成女。二炁交感，化生万物，万物生生而变化无穷焉。
　　○者人之极也。人之生也，得乾道则成男，得坤道则成女。以卦言之，乾初爻交坤成震，震为长男。坤初爻交乾成巽，巽为长女。乾中爻交坤成坎，坎为中男。坤中爻交乾成离，离为中女。乾上爻交坤成艮，艮为少男。坤上爻交乾成兑，兑为少女。六子者，乾坤之互体也。六子互交，六十四卦备矣。六十四卦变动无穷，万物生生化化而无息也。以身言之，乾为首，坤为腹，天地定位也。离为目，坎为耳，水火不相射也。震为足，巽为手，雷风相薄也。艮为鼻，兑为口，山泽通炁也。此形体之八卦也。若以性情言之，乾坤，身心也；坎离，精神也；震兑，魂魄也；艮巽，意炁也。八卦成列，神行乎其中矣。有无交入，内外感动，诸缘万虑自此出矣，非一身之万物乎。《易·系》云：天地捆缢，万物化醇，男女媾精，万物化生。正谓此也。天地生成运化不息，万物生生化化而无穷也。○者万物之太极也。
　　惟人也得其秀而最灵，形既生矣，神发知矣，五炁感动，善恶分而万事出矣。
　　天位乎上，地位乎下，人物位乎中。天地，万物之父母。人於万物最灵者，得其中和之正，故神与道浑浑沦沦，一而不离也。天地设位，易行乎其中，即身心立，而神行乎其中矣。天人初不间，人自以为小，何也？盖由不知其原也。推其本原，人之未生之先，抱养於太初，纯纯全全，未尝须突离也。人之既生，炁变有形，形生炁聚神发知矣。本元灵觉之真，即无极之真也。五炁感动，真机妙应，发於外也。精感於耳谓之听，地六成水也。神感於口谓之言，天七成火也。魂感於目谓之视，地八成木也。魄感於鼻谓之嗅，天九成金也。意感於身谓之动，地十成土也。真机一发邪正分，万事自此出矣。若复有人收拾身心，消遣情识，聚五攒三，抱元守一，收视返听，缄炁调息，外境勿令入，内境勿令出，一炁归虚，潜神入寂，又岂有善恶之分也。至於抱二五之精，含太和之液，复无极之真，造虚无之域，是谓返本还元，归根复命。玉蟾曰：父母未生以前，尽有无穷活路；身心不动之后，复有无极真机。其斯之谓欤。
　　圣人定之以中正仁义，
　　圣人钩深致远，动必循理。理之在乎，天下莫能与之较。故进修德业，必先本穷理，穷理之要，必先以中正仁义为本。故圣人定之以中正仁义，立极设教也。中正者，不性也。仁义者，天性之发也。贯天充地斡运枢机，寂然不动，体物无违曰中。坦平蓦直，柔顺大方，安常主静，应物无疆曰正。克已复礼，普济博施，成全委曲，接物无私曰仁。出处语默，感应随顺，利己利人，与物无竞曰义。中也者，天下之大本也。正也者，天下之至当也。仁也者，天下之大公也。义也者，天下之至和也。《文言》曰：利者，义之和也。又曰：利物足以和义。是知仁义，进修德业之要也。中正者，穷理尽性之要也。中正仁义，包罗天地，揆叙万类，以之修身则身修，以之治国则国治。周旋四海，经纬天地，巨细纤洪，无不具备。修进君子，诚能三反昼夜，用志不分，吾见其成道也易矣。
　　而主於静，立人极焉。
　　所谓静者，非不动，若以不动为静，土石皆可圣也。《通书》云：动无静物也。是谓动中之静，真静也。立冬后闭塞而成冬，谓静也。日月星辰运行而不息，谓之不动可乎？冬至日闭关，示民以静待动也。是动中有静，静中有动，变化之机也。静极而动，天心可见矣。子曰：复，其见天地之心乎。是知万物之本，莫贵乎静，静而又静，神得其正，理所以穷，性所以尽，以至於命，超凡越圣。老子所谓清静为天下正。《大学》云：定而后静，人生以静者，天性也。若复有人以静立基，向平常践履处，摄动心、除妄情、息正炁、养元精，自然於寂然不动中，感通於万物也。急么则静亦静，动亦静，动而应物，其体常静，是谓真静。真静久久则明妙，明妙而后莹彻，莹彻而后灵通。莹彻灵通，十方无碍，是谓至清静也。心清静，则身清静定矣。一身清静，则多身清静；多身清静，则山河大地一切清静；一切清静，
　　则天下将自正。经云：人能常清静，天地悉皆归。此之谓也。古圣人云：而主於静，立人极焉。此圣人教人之功也。非观复知化者，孰能及此。
　　故圣人与天地合其德，日月合其明，四时合其序，鬼神合其吉凶。
　　圣人之於天下，犹天之於万物也。故与天地齐德，日月齐明，四时合序，造化合机也。圣人体阴阳之运，达事物之理，先天也。君子法则圣人，奉顺天时，后天也。先天者，天理自然不我违也。后天者，我弗敢违乎天也。《文言》曰：先天而天弗违，后天而奉天时。天且弗违，况於人乎，况於鬼神乎。
　　君子修之吉，小人悖之凶，
　　君子奉顺天时，正心诚意而修之，故常吉。小人背理违义，肆情逐妄而悖之，枚常凶。修之之要，贵在顺时，顺时之要莫若静。静则无不克，无不克则莫知其极，莫知其极可以合圣，合圣而后知先天之道，至是复矣。广成子云：无视元听，抱神而静，神将自正；必静叉清，无劳汝形，无摇汝精，汝神将守形，形乃长生。是知静者，入圣之基也。圣哉周夫子，一言以蔽之，主於静。其为万世人天之师欤。
　　故曰：立天之道曰阴与阳，立地之道曰柔与刚，立人之道曰仁与义。
　　立天之道曰阴与阳，天之乾坤也。立地之道曰柔与刚，地之乾坤也。立人之道曰仁与义，人之乾坤也。是谓三才肇形，各具一天地也，各具一太极也，各有变化也。推原其始，则本同一太极也。反穷诸己，三才之道一身备矣。立天之道曰阴与阳，心之神炁也。立地之道曰柔与刚，身之精魄也。立人之道曰七与义，意之情性也。身心意定，三花聚而圣功成矣。
　　原始返终，故知生死之说。
　　原其始，则万物同出於一太极也；反其终，则万物复归於一太极也。反穷诸己，元炁乃身之始也。原乎元炁，先天而生，后天而存，周流六虚，弥满八极，彻地通天，透金贯石，三才由之而立位。圣人体之而归根复命，返性之初，恍惚之中，千和万合，自然成真。一切有形，得之则生，失之则亡，卷之则藏於一毫端上，放之则充塞太虚之表，包括万有，至大难量，原其所自，先乎覆载，混然成真，身之元也。由其始物，强名曰元炁。故身此身，因炁而有形，形变而有生，生变而有死。生者炁之聚，万物出於机者也。死者炁之散，万物入於机者也。出生入死，一聚一散，即太极动静之机也。动必终於静，出必终於反，生叉终於死，故原始返终，故知生死之说也。惟神莫测其始，莫知其终，历千万世而不变不易，无古无今，不生不灭。由其不变，故能运化生成，无休无息也。神也者，圣而不可知之者也。达是理者，静坐而养神，安寝以养炁，冥情於寂，潜心於极，长生久视之道得矣。
　　大哉易也斯其至矣。
　　易之在天下, 无时不变，无时不化，生生化化，而无无穷者，易之妙也。神无方，易无体，通天下之变者，易也。尽天下之变者，神也。《易·系》云：易有太极，是生两仪，两仪生四象，四象生八卦，八卦定吉凶，吉凶生大业。太极者，变化之始也。两仪者，太极之变也。四象者，两仪之变也。八卦者，四象之变也。吉凶者，八卦之变也。六十四卦，万事万理，一切有情，皆八卦之变。终也不变者，易也。由其不变，故变易无穷也。原其始也，一炁生万有；反其终也，万有归一无。始终不变者，神也。由其不变，故能运化不息也。散一无於万有者，神也。会万有归一无者，亦神也。神也易也，至矣大矣。
　　全真集玄秘要竟
　　
