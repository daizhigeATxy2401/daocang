太微灵书紫文琅玕华丹神真上经
　　经名：太微灵书紫文琅玕华丹神真上经。简称《琅玕华丹》。撰人不详，约出於东晋南朝。原系《灵书紫文》之一篇，复分出单行。底本出处：《正统道藏》洞真部方法类。
　　太微灵书紫文琅玕华丹神真上经
　　　　先斋於山林之中四十日，不交外事，乃就作神泥，比竟百日，令泥釜竟也。取耐烧土釜，容三斗者，白赤无所在，唯令堪火，不坼破者耳。作神泥法：东海左顾牡蛎六分、纷蝼土三分、马脱落细毛一分、滑石三分、赤石脂三分、羊细毛二分、大盥半分，合七物，合捣下细筛，和以百日醶，更捣三万杵。若泥淖者，更加赤石脂，泥刚者，更加，更捣取成细泥州其饰治和泥朴，唯令至精细。当择取牡蛎裹白，不用外骨之皮也。先澡择马羊毛，又别末择鼢蝼土，皆令精，去粗秽也。令所分者，非作称两之分也，谓用泥多少，足以泥两釜，为诸物合隐，量之等分耳。泥两釜内外，通令厚七分。当以渐，先薄泥，阴乾令燥，燥又增泥，渐至七分也。泥釜内外七分，既毕，燥之，又以醶和黄丹，捣三万杵，令如泥，泥两釜内上下，令厚三分，坼更增泥，又阴乾十日，取令勿坼。黄丹者，铅丹也，勿以此泥泥外面。纳药既毕，当坚密，以泥精缝之，塞其际会，至令保密。又更泥，泥外面上下，及四边，令厚四分，毕，阴乾，置盛处二十七日。若外复细坼者，更以羊须为笔，染泥泥之，复乾七日。乃可令外厚一寸四五分许，乃佳。於是作神泥泥釜，及纳药之事都毕也。
　　此泥法既省约於金液九转之釜，但治泥当使极细至精，节适和梼用心，有过於九转之釜也。谨密勿令华精泄散，泄散则无益，又失功夫於斋盛。
　　以月建日，更斋百日，斋毕，以清酒三斛，投之於东流水中，临水祝曰：
　　太玄青流，八海九江，山神地祇，上护丹精，美酒三斛，谨祠河灵。毕还勿顾，乃以其日纳药於釜中也。又作丹欲得山林之中，临东流水上，唯令人迹所不至，鸡犬之声不闻於耳，乃佳。慎之。
　　琅玕华丹药种物如左：
　　绛陵朱儿十斤，口诀是丹砂。
　　丹山日魂五斤，口诀是雄黄。
　　白素飞龙一斤，口诀是白石英。
　　青腰中女五两，口诀是空青。
　　紫陵文侯五两，口诀是紫石英。
　　碧城飞华五两，口诀是石黛。
　　北帝玄珠一斤，口诀是硝石。
　　九灵黄童五两，口诀是石硫黄。
　　五精金羊五两，口诀是阳起石心。
　　雨华飞英五两，口诀是云母。
　　白虎脱齿五两，口诀是金牙石。
　　流丹白膏一斤，口诀是胡粉。
　　倒行神骨五两，口诀是戎盐。
　　玄台月华五斤，口诀是雌黄。
　　都合十四种，以次别捣，从丹砂始，各捣五千杵。又捣药人当温慎，无多口舌者。当令先斋三十日，然后使捣。又合药时，止可将三四人耳。盖其人难得如意，若一人不同心，便坏人事。华丹既成，一两为一仙剂，若且欲居世俗之间，听服半两。
　　别捣药都毕，以药安着釜中。先纳戎盥，舒着釜底，次纳硝石，次纳云母，次纳阳起石，次纳金牙石，次纳胡粉，次纳空青，次纳石硫黄，次纳白石英，次纳石黛，次纳紫石英，次纳雌黄，次纳雄黄，次纳丹砂。丹砂独在上。
　　十四种都毕中，皆当舒次，令竟釜中，小抑令相薄也。又以水银三斤，灌诸药之上，都毕也。又余安上土釜，以黄丹泥泥其平际，以牡蛎泥泥其外际，阴乾，乃又通泥外面，上下四边，令厚四分耳。
　　灶屋起基，先凿地，去除秽土三尺，更纳好土，筑以满之。又更於平土之上起基，高令二尺五寸。勿在故冢墓之处、及故居家之墟间为灶，而止也。灶屋令成巾长三丈，广一丈六尺，高一丈六尺，洁盛治护，以好草覆之泥壁内外，令坚密。正东、正南门二户，户广四尺，暮闭之。视火人及主人止室中，以鳌安屋下中央，灶口令向东，以好砖石缮作之。以苦酒及东流水，捣和细白土，并牛马獐鹿毛为泥，泥灶，灶内安铁，以药釜着上，使釜在灶中央，釜四边当去灶土，各三寸半，令灶高於釜上二尺，釜下去地一尺八寸。以好糠火於下烧之、令去釜一尺许，调适缮视火气，勿令暴猛。足二十日，更令火去釜下六寸；又二十日足，更又令火去釜下四寸；又二十日日足，更又令火去釜下一寸；十日日足又更令火亲釜下；又十日日足，更又令火半釜；复又二十日日足，都合百日，药成也。可复寒之三日而发之，飞华皆轻着上釜，以三岁雄鸡羽扫之，其华上当有三十七种之色，飞流映郁，紫霞玄焕，名曰琅玕华丹。以十一月、四月、八月朔日平旦，向王再拜，以东流水服一两，即头生七色之气，面有金华玉映，闭气则立致八玄之舆，唾地则化为飞龙，左啸则神仙立朝，右指则三素合风，千乘万骑，飞行上清。若药华未尽起者，可更合泥两际，如前法使密，更烧釜腹，顿四十九日，无复不成也。
　　黄水月华丹法
　　火烧釜百日，成琅玕华丹，丹成勿发取，又更始火，如初烧华丹之状，进止火尺寸之法，复百日，合前二百日，寒之六宿，发而视之，众精仰於上釜结幕，幕中有黄水，水有黄华，华似芙蓉，名曰黄水月华。幕仰着上釜，如玄胆之状，掇而取之，食其华而饮黄水一升，则分形万变，眼为明月，浮游太空，飞行紫微上宫。
　　徊水玉精丹法
　　火烧药釜二百日，变成黄水月华，勿发，又始更兴火，如前法，复一百日，合前三百日，寒之九宿，而发之，众精结苞，仰着上釜，苞中有白水，如玉膏状，自徊、动，常左行，流动於苞中。白水中有明珠三枚，貌大如鸡子，名曰徊水玉精。其味有百和之甘，香软如饴，取食一珠，则与天相顿，身生水火，唾炁成玉，化形为日，天帝下迎，乘景上清。穿地广深七尺，取琅玕华丹，以和徊水如鸡子者，种之於埳，复其土，坚筑之三年，其上生树，赤色如枣，高三四尺，其实如镮，名曰环刚树。食其实，与天相生，上升太极，化形为云，一名太极隐芝。穿地广深六尺，取镮实一枚种之，灌以黄水五合，复其土，坚筑之三年，其上更生草如匏，其子如桃，有五色，名曰凤脑芝。食其实，上升太极，唾地化为凤凰，可乘凤而翔也，一名太极隐芝。穿地广深一丈，取黄水四合，凤脑实一枚，合种之，以黄水灌脑实，复其土，坚筑之三年，上生赤树如松，高五六尺，其实如梨，子正白如玉，食其实，上登太微，唾地为青玉。穿地广深八尺，取赤树子种之，灌以徊水五合，复其土，坚筑之三年，上生绛树似李，高六七尺，生青实如枣，色青如翠，食其实，上登紫微，唾地化为黄金，得乘玄云而行。
　　水阳青映液法
　　取黄水、徊水各一升五合，合三升也，更别於小铁器中，熬之七沸，当变合成青水也，名曰水阳青映。平旦顿饮之，则身有青玉之光，口吐紫烟，上升上清，唾地成丹砂八石。以铁器熬铅一斤，水银二两，使极沸，以琅玕华丹一铢投之，食顷立成真银。以铁器熬铅一斤，水银五两，使极沸，以琅玕华丹三铢投之，食顷立成紫金。金银成，以百斤投东流水中，各作一饼，令重五十斤，临水咒曰：
　　天河织女，地川水伯，太丹成华，仙魂炼魄，长去地上，升为帝客，奉宝两璧，以镇源泽。祝毕，径还勿顾。欲种神树，当在名山之阴为埳，离其四面，勿使人兽之迹交行埳上也。
　　皇天上清后圣君，自少学道，所受施行秘要，得为金阙之帝者也。五老上真、太极左倦公上启，撰集为《灵书紫文》，命付方诸东宫青童大君，使下教刻录玄名，当为真人者。此太上之秘言，后圣之紫文矣。四极明科圣君之法，听七百年内，得三传而已。若百年之内有二人可授者，授之，要以七百年内传三人为誓，过限年满，皆不得复出。传授之时，对斋七日，而后奉付之焉。上灵真官、玉女玉童各十人，侍书卫文，将监察得失，刺言功过。夫学仙者，明慎其始矣。法当立盟启质，为不泄之约。其传圣君列纪，行服精吞霞，受开明阴生，及天皇象符，及拘魂制魄上经，有经之师白绢四十尺，银镮二双，素丝四两，以代亩血之誓，为闭秘不宣之信。其受《 琅玕华丹神真上经》，法当有经之师金龙、玉鱼，以代刻身石誓不漏之盟。
　　古之上皇，皆保贵神书，防其轻泄，所以重玄誓，期之勿泄，示其笃诚，明其根始也。其不奉科条，泄闭后圣紫文列纪者，三祖、父母，生则获罪於水火，死则受考於三官，身没为下鬼，削除仙简，摙北淇之石，副之太山，汲西津之水，致之东海，子其慎哉。药物皆用古称，唯今精上也。
　　青童君，讳梵湄，每八节日存之。
　　王君曰：金龙、玉鱼之誓，俗希其物复不可闭经过期而不授也。已上启以青布三十尺准盟。青者，精其心也布者，布其诚也。
　　太微灵书紫文琅玕华丹神真上经竟
　　
