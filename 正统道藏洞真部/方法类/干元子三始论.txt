乾元子三始论
　　经名：乾元子三始论。乾元子着。底本出处：《正统道藏》洞真部方法类。
　　乾元子三始论
　　太易
　　天地者，起於太易；太易者，不可见也。从地而生，故日阳在下也。质形未辨，玄黄杂居，故曰龙德而隐者也。谓气从下而生，故动於地之下，则应天之上，乃从无而生其有。且天地之精，受乎天者，发作动用而归於乾，天气上腾，为云为气；受乎地者，发作动用而归於坤，地气下降，为雾为露。守之者则大业盛矣，昌矣。
　　太初
　　太初者，气之始也，从坎而生，故易变而为一。一者，阳之始也，天地之元气也。历九州而终於乾。乾者，健也。始於坎，而成一征，故曰初九爻生。润物济众，气用无穷，终而复始，故谓之长生也哉。
　　太始
　　太始者，形之始也，名之日器。一变而为七。七者，南方火位也。阴阳交泰，万物长养矣。左化为离，以象其日，右化为坎，以象其月。日为天而左旋，月为地而右转，二气其济，交成太素，而成二征，故日九二爻生。至之太极。太极至二仪，而生八卦。八卦曰法象。法象莫大乎天地，天地着明莫大乎日月，日月运行久而通变，通变之道，其可得而究哉。
　　太素
　　太素者，质之始气也。形质具，名日大象，而未相离，故日混沌，涵不散也。万物莫不因此三始而煦育焉。而成三征，故日九三爻生也。乾既具质，坤之生焉。而法六五，则阴气生。故谓之日月如合璧。存而勿忘机乎。故春秋节令有度，悔悟不生，是以外圆而青气周乎。六律象成斗建，故《易》曰：君子居则观其象而骯其辞，动则观其变而骯其占。是故云龙风雨，昼夜变在其中矣。白者取象其金，西方。黑者取象其水，北方。坎内阳珠，其象也。从子存其贞至巳也，为终而晦生。方圆也，象之守职。而上不在天，下不在田，寂默相守，神气不散。覆壅之者，则天地闭塞；通流之者，则阴阳生成。生成之功，天下理也。乃七变而化九。九者乾也。阴阳终始究，而求其始也。从午存其晦至亥，而为终贞至是坎，君臣各得其位。终而复始，故日自强不息。谓终则更生，四象之说，则终於艮，始於震。保生存性，龟蛇龙鹤，守元而不散之所致也。
　　右授之者，戒慎非道不轨之人。
　　乾元子三始论竟
　　
