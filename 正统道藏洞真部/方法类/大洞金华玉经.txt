大洞金华玉经
　　经名：大洞金华玉经。撰人不详，约出於南北期。系改编《雌一玉检五老宝经》而成。一卷。底本出处：《正统道藏》洞真部方法类。
　　大洞金华玉经
　　夫得受大洞之诀，洞一上道雌一合变，当先诵帝君上愿、玄母八间金华隐书。斯乃九天帝君怀中禁书也。若传授弟子，当先告斋，前后各一日，又清斋一百日，乃得付之。中斋七十日、下斋三十九日，对斋苦行，而相传授焉。不审其人，无斋而传付者，经师当死，受者失两明焉。斋不苦切，经师当病，受者失口焉。施重於经师，防轻览也。灾加於弟子，慎口目矣。愆重祸於七世，患结生於冥考。若得此经，受便施行，不得愆犯懈替，宣泄之约，一如上法。馔经师於三斋，如奉君父焉。考幽室於闲林，如寂无人焉。存五神於紫房，如真灵之在焉。非君师、父子、兄弟之施者，必勿受矣，示虚真之物用，明守禁之难犯也。非君师、父子、兄弟之室者，必勿履矣。示止足之勿广，明隐逸之抱一也。非君师、父子、兄弟之服者，必勿服矣，示天亲之勿多，明盈溢以自裁也。研天精之妙觉，绝万累之近想，而至行彰於辛苦，绝迹同於无景，三餐足於山涧，密诚着於遂往。尔乃声驰於五老之室，德举於三清之上，保内凝於明玉，使衣巾鲜而不秽，念三元於泥丸，守九真於形宅，吐纳五华，呼吸玉液，朝暮求仙於空同，寝息启神於太漠，孜孜不倦，勤勤不释。如此之人，始可与言大洞之门户，预求道之妙想矣。奉之者登三晨，游太霄，违之者没三泉，入太幽。
　　夫传授之者，当令经诀再出，勿顿授者也。先授法诀者，欲令其施行存思，精炼五形，感念紫房，流秽荡情，专贞抱一，旦夕期灵。故大丹隐玄，号曰《金华经》，三元玉晨，是曰雌一精也。按存修雌一三年之后，乃又得诵《大洞真经三十九章》耳。今受此诀，亦得施行，施行诀事，必获神仙，不必俱持《大洞真经》 而一通之也。
　　夫存感笃诚，合真对景，三元见矣。自获此经，玄虚降授，黄老告符，运灵引曜，五老散华，空中受文，即登太无。
　　帝君十二愿篇目曰：愿天、愿地、愿风、愿云、愿阴、愿阳、愿太空、愿太无、愿太虚、愿大有、愿自生、愿生神也。玄母八门行间篇目曰：愿玄母与我俱生於生气之间，与我俱存於日月之间，与我俱保於九天之间，与我俱食於自然之间，与我俱饮於匏河之间，与我俱息於玉真之间，与我俱寝於仙堂之间，与我俱游於三玄之间。
　　兆在别室，常当读是经，不忘须臾，此为内愿帝君，开善八间者矣。今五岳诸仙，及神州仙女，犹酌琼浆而按珍果，说大愿，陈八间，期太素，奉三元，志霄晨，为玉真，拔七世，入广寒，岂况世中之庸猥，五浊之微贱者哉。当可替而修，闻而不为耶？夫形神虽精苦於生生，而七世有罪，而不解者，己亦必无仙冀也。是以须启大愿，陈八间，以释其积结耳。七考既福，兆乃可不死，不死者乃得道之宗本，为仙之根始，志行是业者，可不勉励於长存哉。
　　九天帝君十二上愿、九灵玄母八间神门文，回元五通，禳除世殃，上福七祖，身致神仙。静於密室，散香正烟，而读《大洞金华经》曰：
　　北极天皇，太一帝君，玉清紫虚，二景明圆，无上大道，太素三元，四方五老，六盖七晨，八上九灵，隐道回元，玄母五通，金华高仙，司命天师、主生大神，太微天炁，以醮因绿。上愿九玄，护魄扶魂，明真元炁，并来在身，仰招无上，五通大仙，俯逮无下，隐道回元，七世积罪，今为结散，受福南宫，洒香八门。愿天、愿地、愿风、愿云、四愿一合，定籍长生，天盖胎根，地助曜灵，神风八扇，景云流盈，我与帝君，同飙上清，观眄北玄，解带玉庭，庆加七祖，玄考科真，上愿四达，寿与日倾。中愿亦四，领理帝君书，愿阴、愿阳，愿太空，愿太无、三五明神，七九所居，帝君元父，定生之初，玉皇凝驾，常在我庐。我存紫房，泥丸桃康，凝阴固血，魂生太阳，灵空＠晖，太无履长，空无九炁，与我黄裳，七考介福，受仙南宫。下愿亦四，长生仙府，乃愿太虚，又愿大有，神存九天，形游真宇，帝君混合，徊游七九，祸去我室，福来我取，恶言消亡，顺言善愈。复愿自生，天地为父，复愿神生，和气为母，回元五通，有除罪垢，福冠七叶，超生弥久。愿言高皇，帝君合唱，唱音逸霄，八响万畅，灵翰逆冲，千真同偿，从劫至劫，常会十二庆。大哉帝君恩，万福回元。
　　又愿八间玄母，造神八间之唱，九灵洞眄。
　　上愿玄母，与我俱生於生气之间，得使紫景＠虚，天人合符，飞真凌羽，而我与之俱，天乐娱心，离脱百忧，七玄称庆，上灵所扶。
　　次愿玄母，与我俱存於日月之间，三光之际，大帝并軿，青旄绿盖，华軿绣帔，锦服玉带，携提五老，同宾四大，入晏华寒，出眄八外。
　　三愿玄母，与我俱保於九天之间，乃凝真圆曜，夷心内炼，炁溢灵堂，感神万千，身升九霄，考福重玄，散带空同，抚轮累天，吉享七世，更生为人，我保太真，与日同年。
　　四愿玄母，与我俱食於自然之间，永离三徒，长会自然，七宝玉粒，金丹紫芒，隐芝右掇，左拾夜光，凤胎虎沫，云琅琼霜，奇味一御，则身拂太空。
　　五愿玄母，与我俱饮於匏河之间，而流津万崖，既清且甘，回水玉精，灵润碧蓝，上注绝霄，流源神堂，横波郁踊，鼓扇太空，浮游浩清，饮嗽东蒙，高揖霞晨，奇乐沧浪，七考得仙，介福洋洋，体誓九河，所向成康。
　　六愿玄母，与我俱息於玉真之间，浩哉上座，涧邈霄清，五老罗室，玉华告灵，西王飞轩，策羽流軿，与我俱息，九玄之庭，庆锺七考，受胎更生，身盘琼宇，神栖圆明。
　　七愿玄母，与我俱寝於仙堂之间，幽妙灵房，玄华四陈，朱宇凤构，光明映轩，金床玉榻，紫帷龙门，上坐玄皇，中席天真，我处其右，携带缠锦，大福七考，受书更生。
　　八愿玄母，与我俱游於三玄之间，乃逸辔太漠，回軿三玄，五老扶胥，王母比肩，舞轮神丘，停驾九天，定书太上，受位为真，雌一九混，从亿至千，洞经八响，七祖获仙，从劫至劫，常会八间。八间在何，永我因绿，五老降福，道德诜诜，万气上生，固保泥丸。愿言既毕，日月同年，大哉虚生，玄母动静，八门行间。
　　徊风大混合帝一之道存修九图
　　修本经，存祝名都毕，更闭两目，存此百神变成白气，如耳烟之状，从玄虚中来入口中，郁郁良久，觉白气下，从下部孔中出，又从玉茎孔一中出。又觉白气从两脚底、两手心中出，并冠缠一躯，上下手足，
　　混合一身。
　　与白气同烟上下，不相见也。
　　良久，白气忽复变色，成紫云郁郁，又从我口中入头中，及至五藏间，充满腹内。
　　良久，紫云又从两足底、两掌心、大孔、玉茎孔中出，冠绕一体。
　　良久，郁然上下，与紫云合形，不相见也。
　　须臾，存紫云之气，充满左右及一室之内，又存见口中出风气之扇，紫云之烟乃回转，更相缠绕结。
　　忽成一真人，男形也，始生之状，长四分，号曰大洞帝一尊君，名父宁在，字合母精，是守死关之众神，回风混合，共成帝一之尊君也。
　　又存此尊君，来入我口中舌下，复从舌下径上升紫房六合宫，平坐，外向尊君，左手把兆五籍，右手把兆五符，尊君口之左边有日光，径九分，尊君口之右边有月光，径一寸，尊君口舌吐徊风之气，吹此日月之光，皆郁郁，或白色，或赤色，令光气下入兆五藏、六府、百节，一身之内，洞彻朗然，内外如白日之状。良久忘身，忽然事讫。
　　此图眉间略画形像，即存如第八图，大在紫房六合宫，即泥丸宫是六合。
　　乃心祝曰：
　　大洞帝一，太素尊灵，父宁母精，二合双成，百真大混，一徊始生，身结八烟，变胎元婴，日月宝光，洞我躯形，太一在上，与帝合并，泥丸保玉，五藏华明，长合日月，手执洞经，位为仙翁，神升上清，三十九章，金符羽庭。
　　此是徊风大混合帝一之道，毕也。万变百化，洞真太一之法，极尽於此矣。
　　夕夕常存大洞帝一尊君，在兆鼻下人中中央，白日常存在口内上齿之外，鼻下人中上唇之裹也。尊君形皆当向外，坐立起居在意存之。存尊君口中衔日光，径九分，昭明万丈，同朗兆身。夫一者，帝之真一也。一之所变，归一者也。读〔大〕洞真经时，亦存帝一尊君，在兆面前，以尊神口对兆之口间，令相向，听我读洞经之音，以散七世之结焉。
　　帝一尊君，讳父宁在，字合母精，日夕怛忆之勿忘，辟万试，灭千患，除恶魔，致神仙也。若兆体中有疾痛不宁处，急存帝一尊君，令口吐日光白气，熏我痛疾处，痛疾即愈也。
　　帝一尊君，形如始生之男，不着衣服，身长四分耳。所谓大混反胎，始形之真也。
　　大洞内法存修雌雄真一十三图
　　按九宫前后，逐宫相杳，向背遮影，不能对见，难以正面图画。今据排次第，即在右侧，作正面画却沉，若侧身画，即又存想不正。请存各宫真神，并面向前正坐，其中三真者，即二真相对，令如隐居注。首寸与明堂，共得一寸，虽正画成，亦系在右边也。精详存用，如经九年，白日升天。
　　大洞金华玉经竟
　　
