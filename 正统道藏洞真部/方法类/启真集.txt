启真集
　　经名：启真集。元刘志渊撰。三卷。底本出处：《正统道藏》洞真部方法类。
　　金峰山通玄子启真集序
　　窃以欲正春夏秋冬者，必得指而可知；欲达微妙玄通者，必藉言而可悟。奈言语者，心识之影；文字者，言语之影。意为心影，言为心响，终无真体，而理可穷及，徼妙双泯，绝尽百非，无一法可亲者，曷用乎言。盖理非言铭，则若鱼无筌而鱼莫之求，兔非蹄而兔无以得。大抵言者，鱼兔之筌蹄，足以纪纲至道，匡辖仙机，讵可忘之。是以圣人作而述《阴符》《道德》，发挥妙本之精。贤者拟圣作书，制《冲虚》《南华》之经，务启迪后觉入圣超凡，何不假言而为？况近朝五真派别，教阐多方，丘、刘着《磻溪》、《仙乐》之集，谭、马月《金玉》、《水云》之号。靡不鼓唱玄风，焕明智鉴，如霜天皓月，普现千潭，使彼味道者咀嚼膏腴，识趋向而不陷迷津，岂不以因言而明理哉。而后攀龙鳞，附凤翼，诠道垂训，拯溺指迷者，予於通玄师见之矣。
　　师姓刘氏，讳志渊，西慈高楼里人。生而慈慜，幼慕宗风，大乘契典，莫不精研。长值道运勃兴，群教释鄙，遇超然子，授以颐真养素、见性识心无为之旨。於是舍众人之所爱，收众人之所弃，慨然而径诣重玄，入众妙之门，一啖而三观虚净，再味而八面玲珑。屡现化身，一途生死，其天机妙道，已印於胸中。凡謦咳文词，形容翰墨，可谓骈珠骊玉，非雕虫篆刻而成，飘飘然出旁罗搜索之表，真学者之指南，皇大笔手为之。虽一词一咏，只字片言，志在抉盲剔聩，俾有所受用？非特独善其身而为之。斯文未振，一旦遗世，六探信通，进破泥丸，无形升入，厥有着述，寂寥无闻。门人平水李志全，恐绵远湮灭，历访晋并，得诸友口诵者一二，洎刘志坚录帐者，十得之八九矣。乃掇遗而鸠集一编，整比义类，列成三帐，目曰《启真》。袖示於仆求校，而再嘱为序引，庶几刊行，以广其传。再四披玩，灼然文理碁布，妙趣星分，可以挈行昏衢者，入大光明清净乡。非心珠朗彻，出天地之外者，曷至於是耶？仆虽预道胤，造道仿髴，慊才轻蝉翼，辞短蛙呜，安敢击布鼓於雷门。执辞不获已，姑以俚语道先生才藻轨范之万一耳。时太岁甲辰仲吕下旬有二日，纪之卷首。同羊尽忠里凤原老人董师言题。
　　启真集卷上
　　金峰山通玄子刘志渊撰
　　七言绝句
　　答王安仁问日用
　　绵绵不闻息风扇，玉路冲开透骨炎。
　　昆顶日烹成玉液，功高九九合抽添。
　　继王用彰咏酒
　　休假浆酷麴蘗香，自家金醴味偏长。
　　无心烂饮终朝醉，酩酊神游不夜乡。
　　和漆子明韵
　　抖擞尘襟乐道场，拍怀风月旧家乡。
　　一壶春色清明界，物我翛然总两忘。
　　继范清叔韵
　　林泉深处亿仙家，时复偷闲耨月华。
　　为爱银河风浪净，飘讽霞羽泛灵槎。
　　东溪赵大师献茶有作
　　玉瓯神水点灵砂，妙手烹成瑞雪花。
　　昔日卢全曾得味，我今全省是黄芽。
　　擒昌陋庵
　　不趋朝市不趋山，只爱贫居尽日闲。
　　夜月晓风为契友，纡青拖紫不相攀。
　　又
　　幽居志乐不求安，独对烟岚碧落间。
　　旋立旋行沉俗虑，半歌半舞几开颜。
　　付李先生
　　耳边得句要功程，舌上难求大器成。
　　火候按时成七七，都融骨肉鬼神惊。
　　和鉴轩韵
　　幽轩鉴晃夺蟾宫，照破中间万事空。
　　应现头头无物累，光明内外体圆融。
　　又韵
　　虚室幽轩清净鉴，从来不许世人磨。
　　光含万象能常应，应物无私不滞他。
　　咏笔
　　骨健身轻首似针，随人染翰性难禁。
　　枝生干死经千古，犹自淋滩使黑心。
　　永真庵夕照轩
　　平林日挂暮天晴，光射云轩泼眼明。
　　晃我已归金色界，更无半米俗尘萦。
　　谷神庵竹
　　云庭妙手植修筠，劲节虚心不染尘。
　　傲雪欺寒神彩异，青青长占四时春。
　　出家不悟
　　割爱刚求出世方，翻成昼夜一身忙。
　　只夸顷亩能耘耨，一寸芝田却尽荒。
　　述怀
　　酿就逡巡不死浆，陶陶饮醉入仙乡。
　　醒来似沐无生体，顿觉金波满腹香。
　　中秋赏月
　　十分蟾影夺冰寒，晃彻金天法界宽。
　　已见圆明真实相，不须更举指头看。
　　憩松轩
　　芒鞋竹杖憩茅庐，坐对松轩若太虚。
　　风静烟寒天万里，冥然疑在旧华胥。
　　松轩闻琴
　　松轩特地解尘襟，三弄瑶琴一炷沉。
　　呜杂筛风声瑟瑟，不须烟岛听仙音。
　　继才卿韵
　　天中复有一重天，个裹恢张造化权。
　　体混太虚无作相，十方触处现孤圆。
　　警众
　　道包两地与三天，莫执无心合自然。
　　运用应期乾体就，恁时方显性珠圆。
　　性月
　　纤云不放翳霜天，性月当空极皎然。
　　三界十方能应现，千潭普照一时圆。
　　晋水
　　晋派清泠不畏寒，温温如沸喷云烟。
　　灼知独显长春气，不受阴阳造化权。
　　太陵庵
　　孤庵幽闲倚云山，门绝轮蹄多藓斑。
　　读罢黄庭烟篆冷，相陪猿鹿乐安闲。
　　登大楼
　　梯上危楼眼界宽，一天万里掌中看。
　　清清迥绝纤尘翳，似觉闲身寄广寒。
　　观梅
　　凛冽寒威万汇摧，嘉园独壮旧琼梅。
　　素英不畏严风力，雪裹枝头取次开。
　　同羊任老见邀
　　身如不系一渔舟，寰海随流信意游。
　　兴则歌吟困则卧，阎浮一任换春秋。
　　偶作
　　绝相岩前枢妙用，无生境上养天真。
　　匠成一点玲珑体，散即为风聚即神。
　　任二先问日用
　　抽添铅汞按时烹，毫发参差药不成。
　　若解日增珠一粒，光含空界体圆明。
　　和武殿试赠王先生
　　山庵垫迹净无尘，耕道真功日日新。
　　一片闲心俱不染，惺惺堪继弃瓢人。
　　骤雨
　　云起天门如泼墨，雷呜电掣雨如倾。
　　峥嵘势猛随风散，一洗江山万里清。
　　山居
　　固穷活计居深壑，猿鹿知音外绝邻。
　　檀乳一炉无个事，衡门三径拍怀春。
　　访隐者不遇
　　烟霞深处访仙人，争奈寻真不遇真。
　　鹤驾飘飘无觅处，落花空锁武陵春。
　　云溪庵西轩
　　晚来阳焰射西轩，照见头头物物全。
　　一段光明辉道眼，不须别觅自家天。
　　和韩子玉游东山
　　腾腾蜡屐陆东岗，顿觉身心一味凉。
　　叹此体刚常自浄，解磨岁月地天长。
　　和步才卿金峰观
　　金峰仙馆对孤岭，人自深铭道德心。
　　感得庆云时复现，蓬宫眼底不难寻。
　　又
　　壮丽金峰压远岑，庭前古栢冒天心。
　　分明指出西来意，何必曹溪远远寻。
　　又
　　观膀金峰接翠岑，冰清气象贯人心。
　　劳劳多少利名客，谁肯偷闲到此寻。
　　赠赵大师
　　蛰居胜地清溪口，短塌薄团镇不眠。
　　欲炼玄宫丹一粒，须凭药鼎火三千。
　　冯仲祥问修行
　　不宜泥象执文求，不可傍蹊曲径搜。
　　要识虚无神气谷，无中取有是真修。
　　又
　　灰心枯坐徒劳体，瞎炼盲修谩役神。
　　须识药材元出处，复明火候养成真。
　　复问天光
　　有作无为俱不是，守持存想总成非。
　　铅炉汞鼎机真造，精结神凝内发辉。
　　又
　　龙争魂兮肺争魄，乌战元精兔战神。
　　空土无为和合了，含光默默契天真。
　　吕和之问修行
　　下手修行要死阴，阴茎不死万缘侵。
　　未知个裹真消息，牢捉牢擒走不禁。
　　问金丹
　　金丹取有自无中，莫为无中只着空。
　　空是真空空了当，了空空体体圆融。
　　又问丹法
　　定是水精慧是火，心为真汞身为铅。
　　功夫片饷能凝结，十月成胎作上仙。
　　乔大师索孤魂幡赞
　　黄云招飐杖头挑，引领幽魂上碧霄。
　　一自玉音人演罢，冥关业散逐风飘。
　　皮院杨公索颂
　　巧把顽皮利削开，不教向上翳尘埃。
　　匠成真浄冰霜体，未与腥膻一例裁。
　　王庵主送别索颂
　　来时九夏榴喷火，去后三秋菊傲霜。
　　一片闲心烟水外，大家默默守真常。
　　元夜
　　鳌山灯火爇金莲，九陌楼台闹管弦。
　　眼底珠玑千点乱，妆成不夜一壶天。
　　问啄木
　　一种灵禽啄木中，爪刚觜利急施功。
　　非干不足求充腹，解与乔林去蠹虫。
　　警学琴
　　学道忙忙惜寸阴，丝桐调弄谩劳心。
　　自家备有无弦曲，何必刚求指上音。
　　警围碁
　　手谈一着役闲情，观面生机黑白争。
　　黑白若知无二色，死生路上不须惊。
　　刘先问毫发差殊不作丹
　　十月总分三万刻，住行坐外要绵绵。
　　功夫一刻一年候，数夺天中三万年。
　　又
　　三奇刻刻用无他，三万刻中要调和。
　　一刻差违药材耗，金丹欲结更凭何。
　　许先问修炼法度
　　水火调匀无燥滥，汞铅烹炼入丹台。
　　随时随日渐凝聚，元质元形结圣胎。
　　又问玄霜
　　采来日月二轮气，夺得乾坤一点阳。
　　按候运归铅汞鼎，水烹火炼结玄霜。
　　李道宽问修行
　　身藏真气心藏精，二物烹煎得性灵。
　　若下十分三考志，百千万劫显惺惺。
　　问伏铅汞
　　汞铅见火能飞走，须以无名朴镇守。
　　铅入坤宫汞入乾，调匀水火丹无咎。
　　左老问到头着
　　忘形养气气为根，忘气养神神养真。
　　神亦复忘虚即养，养虚合道到头人。
　　提初在道着空
　　道不远人人远道，人能体道道寻人。
　　须知心得无空用，空自不空空是真。
　　又
　　营营远离诸疑网，念念能开众妙门。
　　识破妄缘无执相，皎然心镜不曾昏。
　　又
　　六尘缘影非心相，断灭明空亦外寻。
　　欲识无空真法体，先须明了一真心。
　　李妙真问虚空一体
　　觉前觉后两非真，当体消亡体遍融。
　　寂尔无思心正住，豁然如托大虚空。
　　警众说梦
　　梦中梦是两重虚，影外影为三等妄。
　　展转随缘虚妄生，缘心总把真心障。
　　又
　　一切有为如梦幻，几多缘念是怨魔。
　　缘生本体非真实，当体不亡奈尔何。
　　又
　　梦为空相身为梦，念念争空梦亦同。
　　梦想一生同一我，是无我我不空空。
　　问超造化
　　纷纷造化浑超出，浩浩卓然惟独立。
　　灵照严持力不忘，一真安住无差失。
　　问日月高奔
　　日月高奔妙用机，金乌血采过泓池。
　　直须稳宿蟾宫桂，渐渐烹成白雪肌。
　　续妙净问止念
　　念起直须觉疾止，休教念起觉心迟。
　　若能觉速止能速，妙道现前立可期。
　　雪中
　　半岭羊肠路曲盘，林峦雪障逼人寒。
　　凭栏极目乘高望，顿觉一壶天地宽。
　　西溪闲居
　　门外溪声漱玉寒，贯人心地坦然安。
　　华胥梦觉无余事，一椀松茶一灶檀。
　　七言律诗
　　永真草亭
　　道院幽人构草亭，土谐蓬牖省经营。
　　留连好月添闲兴，勾引清风快野情。
　　瑞霭密藏三径净，晴岚低浸一帘明。
　　有时猿鹤来相访，似话高堂未必清。
　　赠西山隐者
　　幽人习性厌蜗名，疝疾烟霞快野情。
　　橡实胡麻甘度日，药炉经卷乐为生。
　　晓观山市晴岚色，夜听松猿叫月声。
　　万事到头都不会，一真法界独峥嵘。
　　不众
　　一性清虚六气和，风波不动没禅河。
　　生涯贪积黄芽广，活计悭藏白雪多。
　　清净场中甘展转，光明境上独张罗。
　　而今眷属虚空体，一片功夫是了呵。
　　又
　　味道绵绵用不劳，廓开玄量绝尘嚣。
　　二输光射九天朗，三岛风回四海潮。
　　六妄生情俱瓦解，四随报法总冰消。
　　心空不着如空界，一性玲珑万古超。
　　启真集春上竟
　　启真集卷中
　　金峰山通玄子刘志渊撰
　　满庭芳
　　一片闲心，孤云蓬迹，飘然不挂诸缘。九天池裹，滚滚涌灵泉。浇溉黄芽瑞草，吐清净、光罩金莲。真消息，清风匝地，透骨自绵绵。混融成实相，显昂昂独立，笑傲禅天。任阴阳运变，劫力难煎。亘古常存不坏，拉真一、法界安然。无生灭，净明妙体，万里一婵娟。
　　其二　赠侯伯通善算法
　　天赋多能，纵横业擅，策量天地高低。数明日月，加减辨盈亏。山岳明分广阔，料江海、深浅皆知。方隅内，支分人物，一一见毫厘。廓开方寸径，求一真趣，九九为规。定身田精变，上下推移。共积三千数足，商除到、八百功齐。一乘妙，□□拈下，实际总无遗。
　　其三　警堕道者
　　谩整巾袍，妄名清浄，放纵劣马颠猿。利名丛裹，徒街有因缘。逐浪随波日日，不曾暂、澄湛灵源。堪嗟讶，闲模闲样，辜负慕玄玄。尔心还自忖，怕空迁日月，鬓雪垂肩。好检情摄念，慧种心田。认取元初灵觉，常耕道、猎德绵绵。功三考，形神俱妙，洒洒证飞倦。
　　水调歌头
　　人道无生趣，日就月相和。高奔用显乌飞，离外宿灵柯。秀孕药珠嘉瑞，光射银蟾皎洁，显现月中娥。相会瑶池宴，时复醉金波。两同宫，七返火，九成金。长生体就，一真安住傲无何。聚散冥冥谁约，出入惺惺由我，玄妙苦无多。大都方寸用，法界总包罗。
　　大江东去
　　人生最贵，禀五行真气，千灵夙赋。首足方圆天地肖，反被阴阳陶铸。秋月春花，昨朝今日，断送红颜去。前程路险，到时手足无措。算来除却一身，轻肥青紫，总是闲家具。好把中间心裂碎，静裹调和龙虎。孕出灵珍，天光内发，变作明珠库。外融空界，卓然独纵霞步。
　　其二
　　荆山美玉，匠一合成器，乾坤体辨。两窍明开分日月，八卦九宫齐展。方寸心存，斡旋真要，乙木金相恋。幽人得趣，便将乾象推转。微微腾倒元精，只凭眼下，暗裹兴雷电。万匝千回循旧路，迤逦乱飞银线。馥郁香尘，味能实腹，净体今相见。光飞如雪，这回识得头面。
　　其三
　　初功混沌，在机缄斡变，坎中一气。潜发氤氲初出地，升变阵云呈瑞。电掣雷轰，阴阳交会，致作帘纤雨。帝川飞过，化成玉鼎神水。溶溶九变生金，炼归离内，点化成阳体。神变离形攞妙用，独擅幕天席地。兀兀腾腾，随方应现，坦坦无拘系。含融一体，顿然超出生死。
　　其四
　　天元教显，正金莲朵朵。开遍时节。士庶官僚咸仰奉，缘觉声闻心说。悟者清凉，背之热恼，多口明真诀。诸人着眼，昭一开千古心月。了知诸相皆空，不生妄想，当体能消灭。境界真实无染着。种种抑绝分别。万境一心，现前孤觉，寂寂圆明彻。净无可触，太虚一体无别。
　　水龙吟
　　宦途驰骤心贪职，官事何时能毕。力饶射日，名高为复，到今何济。休道功名遂。好身退、紧寻归计。啖古人糟粕，放怀湖上，泛扁舟，乐真味。
　　颖悟安闲云水。恣逍逼、坦然无累。豁天宽胸臆，调神养气，无萦无系。性命俱相契。露实相、混融三际。看自强手段，斩钉截铁，把尘缘弃。
　　其二　赠李元法
　　绵绵一气冲关节，熏蒸遍流百脉。聚归乾鼎，象成龙虎，性情感结。精变高超越。功七返、九还无阙。炼成大药，通神显用，觉香味，遍身泄。焕吐丹光皎洁。晃灵台、一点如雪。常清常净，无余无欠，圆明莹彻。显出真心月。射宇宙、了无尘屑。耸太虚法相，无生神妙，镇千万劫。
　　其三　赠杨道宽
　　名高三昧丹青匠，貌出玄元古样。明金绘素，堂堂殊胜，本来真状。宝殿严供养。摄诸方、群魔胆丧。露说经消息，真风郁郁，感人人，总归向。
　　外肃威仪瞻仰。内须明、物离心上。些儿妙用，无为无作，无中有相。应变机无障。纳十方、廓开玄量？契太空一点，虚无活计，壮神通藏。
　　其四
　　闲人闲乐琴书味，行胡郎反货药囊符水。顿然识破，沽名作解，蹉跎真计。枯木岩前累。要抛劣、诸缘总弃。剔开性月，时时不昧，忘神气，养虚体。
　　炼就不空真智。向太虚、神妙成器。净明体态，纵横恢廓，一尘无翳。圆觉融三际。具妆严、法身纯粹。显如如了了，真常安住，彻无生理。
　　声声慢
　　衡门养浩，匮玉藏辉，营营守拙忘机。手握乾坤，身生万化维持。气滚三田日日，斡一渠、流转时时。百骸理，显琼浆止渴，玉液充饥。浴出元神妙体，契圆成、了了动静熙熙。不没不生，虚界体段无疵。卓尔惺惺独立，傲空空、实际无为。乐真趣，显德风远扇，道纪高提。
　　其二
　　玄关击柝，抱一无离，知白守黑藏机。火运清风，三关过海轻吹。化液下成四象，作真汞、低浸华池。功九转，证黄金体就，神室辉辉。显现圆明正相，一混人间、天上万变神奇。不有不空，不受垢染成疵。独擅念虚寂照，料本无、一物羁摩。真空用，显输回颖脱，智剑高提。
　　其三　赠王彦宝
　　瘦除人我，冰冷高低，唤惺今是昨非。检教灵质，枉受万劫沉迷。况遇真风大阐，要诸仙、选院名题。显一志，敢堡抛骨肉，屦弃轻肥。觅个烟霞妙趣，息诸缘、妄想落魄无为。保护一真，洞照力尽严持。安泊元空妙体，显灵光、出入相随。前途了，决平登觉岸，稳步仙梯。
　　上丹霄
　　正阳生，归癸地，气沉沉。产阴阳、偃月中心。化形龙虎，应时交媾不须擒。共成三体，长黄芽、香满乾甑。音寻，鼎也。性如珠，心如月，怀如玉，体如金。显九阳、绝尽纤阴。本来实相，应机隐显鬼神钦。太虚同量，莹无尘、跨古腾今。
　　－枝花
　　玉壶金世界，日月同光彩。仙童为活计，恋风采。觅药川源，日日西南采。收拾归碧海。始结金晶，九变还元不坏。熏透遍身香雾霭。涌出光明大。长生纯体现，傲物外。可去声界惺惺、动静都无昧。一体含融量，括古包今，聚散无挂无碍。
　　－剪梅　与张三老善友
　　春去秋来染鬓斑。日将月就，断送朱颜。铅亏汞少海源乾。亢尽琼酥，枯损金兰。好养三元闭五关。高奔日月，光射鳌山。结成圆宝霜寒。眼底如如，物外闲闲。
　　行香子  李会首问道
　　大道无形，强立其名。判五气、融摄生成。贯通六合，总括群灵。本无情，亦无臭，又无声。人悟勤行，造化无生。要灰心、杳杳冥冥。不空不有，妙体纵横。这真常，腾今古，独惺惺。
　　其二
　　妙道勤求，乐以忘忧。要蜗名、蝇利心休。六空罢对，一气专柔。火无亏，水无缺，契添抽。百脉通流，四海周游。渐丹凝、清净光浮。虚无妙体，难碍难留。应无方，明物物，显头头。
　　其三　问修行门户
　　道体平平，瞽者难行。觅边徼、执法功精。贪游异路，昧却前程。启诸人，高着眼，认无生。湛湛澄澄，酝酿惺惺。启天门、地户牢扃。阳升邃路，高越神京。过层楼，归空土，结丹成。
　　其四
　　妄认苦蕴，汨碍胸中。逐缘生、分别匆匆。好将万境，同摄心宫。泯迷踪，知诸相，体皆空。照见空宗，有用真空。显心法、动作明空。昆仑顶上，趯弄虚空。一这空空、无可触，遍含融。
　　江神子令
　　金藏木性木藏金。体难寻，火生甑。二物烹煎，庚甲定浮沉。返本还元真体现，魂魄聚，净无阴。九阳消息自来临。耳呜琴，运清音。唤出灵灵，越古与超今。遍界遍空无不是，显了了，法这真心。
　　其二　西山隐者相访
　　有缘相遇芥投针。话真心，死三阴。阳自浆成，琼液不时斟。伴饮琅琅声贯耳，无弦曲，肖风琴。氤氲消息拍胸襟。九成金，鬼神钦。一混天光，变化体难寻。空似空中成妙有，心朗朗，虑沉沉。
　　其三
　　一江九曲虎龙奔。意雄雄，气融融。匝转昆仑霹雳震乾坤。喷出金沙光的烁，明明相，混虚空。法身缥缈性恢弘。变无穷，体无踪。常应常静，法界显圆通。境摄一心空色混，无分别，契真风。
　　其四
　　曩甘聪黜体还隳。索玄机，守谦卑。地久天长，迤逦志迟疑。法弱马颠亡羁勒，风花阵，恣奔驰。纵横熟境意熙熙。慕台池，骋轻肥。荡散冲和，仙路隔云泥。再展维持天地手，搏真造，长灵仪。
　　其五　赏菊
　　山寒木叶晕轻黄。气封商，露凝霜。万物归根，逆气送荒凉。唯有东篱黄菊绽，喷冰艳，吐清香。分明圆相显重阳。生中央，放金光。全露如如，神妙貌洋洋。觌面一时浑认得，心月照，觉相忘。
　　其六　与小李先待诏
　　人情胶漆道情乖。昧灵台，翳尘埃。不惧如山，饭骨走输回。见在宝躯今不悟，千万劫，朽倦材。好收铅住武都阶。药苗栽，结神胎。九转功成，方寸蕊珠开力体混浄光从隐显，随眼底，是蓬莱。
　　江梅引　赠李元法
　　不惊荣辱总无忧。度春秋，得优游。打破，无物挂心头。天内一天为活计，调龙虎，恣盘旋，斗未休。
　　紫金霜结有来由。晃三周，玉童收。法界清天，风月独相酬。神妙器成堪中选，向仙院，夺倦标，第一筹。
　　其二　赠刘会首
　　粒食衣茧苦贪求。锁眉头，利名搜。酷恋埏埴，为器弄风流。谩到宝山甘空手，只坐守，这轮回，未肯休。
　　不如返照一身修。马猿收，汞铅留。火热丹炉，按候谨添抽。炼就一真圆明宝，射宇宙，莹无疵，价莫酬。
　　木兰花令
　　两弦中，藏真造。阴阳返复，坎离颠倒。斗一气驱驰入炉龙。烹煎按候，－药林不耗。异香馥郁风飘渺。金花吹绽，结成圆宝。浄明实相非草草。虚空一样，大光融照。
　　踏莎行
　　寂淡忘机，恬然养拙。些儿妙处人难别。冥冥杳杳涤神珠，昏昏默默开心月。万劫云收，一天朗彻。口清明浄体如冰雪。不增不减显圆成，惺惺洒洒无生灭。
　　其二
　　动静忘机，聪明不作。悟来总把尘情削。心灯挑剔不曾昏，慧光遍照弥寥廓。常浄常清，不耽不着。一真境上从盘礴。亦无牛像亦无人，卓然独立摅真乐。
　　其三#1 
　　灵寿一枝， 瘦同鹤经。肌轻体赤幽人称。住行坐卧不相离，穿云过水常随定。豁散迷津，指回斜径。扶危助险通神圣。依时搅拨虎龙争，尖挑日月乾坤莹。
　　南柯子
　　体若虚空浄，心如秦华安。万缘妄想不相干。正住无思，触处得安闲。觉海神珠莹，禅天性月寒。圆明不珠显(去十番) (去十番)。放去收来，一点地天宽。
　　其二　与背道者
　　久静还思动，情甘爱海迷。仙凡两路似云泥。从此相分，不顾上天梯。
　　莫学鹪鹩志，营营恋小枝。北溟鲲量愿君为。咫尺成鹏，准拟奋天池。
　　其三　张道一问黄芽
　　阳动阴随变，黄芽惭长成。参差五叶发黄庭。珠蕊苞开，放出紫金英。
　　始结神丹粒，清光宇泰生。从容透体缕霞明。内外辉辉，法界混惺惺。
　　其四
　　坐卧常澄堪，连绵缓吸呼。温温九气东铅炉。滚泛身田，昼夜饮琼酥。
　　腹内三丹有，心头一物无。养成健体契空虚。出没惺惺，实相现元初。
　　金盏儿
　　放心闲，乐林泉。山檀瓦鼎龙涎暖。寒罇兴，冷茶烟。情湛湛，腹便便。陪游鹿，伴啼猿。
　　浄灵源，火生莲。清凉照见诸尘遣。明五眼，证重玄。朱莹海，月沉渊。圆明相，应无边。
　　解佩令　叹灯蛾
　　灯蛾种性，迷沉苦境。只贪寻、烛中花影。抵死身投，被烂炙、犹然不省。全错认、流萤艳冷。向明有意，因怀暗景。奈无功、忍死俄顷。识破炎光，不自炙、亡形亡命。落清凉、境中独兴。
　　其二
　　心清养浩，星尘无扰。近林泉、轮蹄不到。活计萧闲，任盈门、苔藓围绕。有满院、落花风扫。鹤呜露冷，猿啼月皎。日相陪、松花瑶草。受用无为，也不曾、身外寻讨。悟衣珠、目前蓬岛。
　　浪淘沙
　　休执相皆空。徒滞顽空。劳劳不见有中空。空裹混成神妙体，空乃不空。此理是真空。物物明空。念无念念不争空。昭一见绿空成深智，方了圆空。
　　万年春
　　静听身中，火龙水虎争吟啸。真奇妙。风浪声繁，盘绕天光罩。炼结金霜，壶鼎推真造。成宝耀。地辉天净，□体无尘扰。
　　其二
　　活计安闲，日日风月为真宰。心无挂。静听猿啼，似诉无生话。一味清凉，眼底无纤芥。光明大。内外辉辉，如托虚空界。
　　其三　中秋
　　秋夜银蟾，一天万里光如洗。清风细。拂拭乾坤，冰莹无纤翳。星斗光沉，全露圆明体。白麾底。晃我神游，亲诣攀青桂。
　　武陵春　警执法
　　人自因言能悟理，得理要忘言。既得鱼时莫执筌，筌执谩着鞭。闭口藏舌不作解，默默究重玄。专气修心息妄缘，月冷照青天。
　　其二　王小先问禅
　　法界一真心正住，当体灭诸缘。内外辉辉体现前，无地亦无天。取相於禅禅复远，禅性月沉渊。动静俱无镇湛然，神用即真禅。
　　南乡子
　　七返降真阴。主换为宾力不禁。神妙峥嵘三界外，俄临。彻地通天耀古今。当体虑沉沉。鹤驭清风一片心。自北自南无挂碍，时饮。真乐真欢恣啸吟。
　　望蓬莱
　　修真客，守弱志须刚。金鼎满添留命药，玉炉频爇洞真香。心境总清凉。通玄妙，独据法中王。诸魅群魔俱烬灭，三阳九气用兵强。触处露堂堂。
　　又
　　涉尘客，念念苦贪饕。挂壁飞猱心纵乐，战风劣马意徒劳。熟境恣煎熬。甘执苦，心事冗如毛。争似劈摧情扰扰，且甜耕道乐陶陶。生死路能逃。
　　采桑子
　　虚无妙道心坚守，虚自投来。氤氲成胎。灵质无中日月栽。时时自饮昆山酒，醉卧丹台。令摄三台。万劫迷云一豁开。
　　西江月
　　一点阳生坎殿，两弦风阵冲天。三关顶化液漙漙，四象真砂始变。五彩霞生鼎灿，六神和畅绵绵。七星司用总安终，八面玲珑体现。
　　减字木兰花
　　蛮触非是，识破心颜如弃屣。痼疾云山，猿鹤相陪尽日闲。一壶风月，清浄光明相照彻。内外俱空，无执空心触处通。
　　其二
　　忘机索妙，万法皆空心上了。无徼无边，一片清光万里天。明明浄体，不放星尘蝇点翳。内外圆融，正住空空法界中。
　　长思仙
　　鼎乾坤，炼雌雄。阴变纯阳空像同。纵横妙体融。风乘我，我乘风。风我相乘法界中。无形空不空。
　　如梦令
　　万法心头可可。偃月抽添水火。淘炼结金晶，进出圆明珠颗。证果、证果。一混虚空是我。
　　启真集卷中竟
　　#1原本此首词误题『灵寿杖』。
　　启真集卷下
　　金峰山通玄子刘志渊撰
　　真心章第－
　　紫阳真人谓：真心者，左为性之宗，日之魂；右为命之祖，月之魄；中有谷神所居，一身之帝室，寔还丹、枢要，入道根宗。纯阳谓：饮海龟是也。乃修真必用之所，傥此外炼真，则无鼎无归，如造食无器，虽用力多而功效寡。此心非六尘缘影，非肉团大心，虽无形而扣之即应，乃神气之所，心外之真心。识此心者，为见性也。紫阳谓：大心必败，小心必胜者，知其然。苟能身反在心，三昧正受，随日随时，神意久守而不动性，炼则灵灵凝健体，千变万化。如鉴能应能静，烛物无方，复元一物留滞。当坐卧住行，语默动静间，安若泰华，净如虚空，宽绰绰，圆陀陀，无物可触，无幽不明，是了出而得真心之用。不识此心、见此性者，是谓盲修瞎炼，枯坐灰心，至皓首而难成。矧学而不遇，遇而不行，行而不勤者哉。彼有固必妄言，不出户庭而得妙道者，何谬之甚耶。
　　天中天章第二
　　河上公谓：玄之又玄者，明天中复有天也。非神气混合殢昏，而定见日月参罗万象，风雨雷电峥嵘之天，此境为不能制伏神气，随缘妄想而现，乃两重之幻境也。惟此一天者，上有生门，下有死户，乃身内玄牝一所，非心肾谷道也，非膀胱丹田也。是日月相合之宫，阴阳齐会之所，囊彼虚无，根乎神气。亦无蹊径，亦无边傍，其小无内，其大无外，近括方寸，远包八荒，九转功於此则药就，三性并於此则丹凝。厥有白雪黄芽，华池神水，结胎脱体，俱在此矣。仍会九宫八卦，攒四象五行，聚结汞铅，斡旋支干，亦在此矣。真谓玄造长春不夜之天，号神通大光明藏，虚无至清净方。此天受用，咫尺成真，如观诸掌而易得。然则被重阴久蔽，蝶覆弥深，不可作聪揣度而开之，不可执文泥象而辟之，须心法动作，道力坚壮，克荷付嘱之重者，廓真智而得之。昔丹阳真人云：执持三要净灵台，雾锁烟笼竟不开。再遇重阳师指教，清风吹出月明来。以是知必心传而可大受，不可小知也。设或不耳，得丹凝胎结，成长生之体，具六通神力者，未之有也。
　　真土章第三
　　昔平叔诗云：虎跃龙蟠风浪粗，中央田地产玄珠。又云：离坎若还无戊己，虽含四象不成丹。只因彼此怀真土，遂使金砂有返还。盖明土为五行之中，三火之主，统八方，根九气，号真空空土也。乃种药大釜，产宝元宫，收无影之光，纳八水之液，清浄觉地，长明不夜之乡。上综日月鼎，下摄龙虎炉，盗炼乾坤之炁，生成离坎之晶。此宫受法，无不达於天仙。岂不见百端复注，谓铅汞下种地中，朝种暮收。然此地种之浅则子浮而不生，深则反溃而不长，况不得其土者乎。如根荄芽甲，得土而生，失土而死，是万古必然之理。灼知长黄芽，生玉蕊，栽培真造，全籍于是兼土者，乃真神意也。聚三元功七返，不得阳神之机，不能成造化。若神到於此则气应，气到於此则神灵，神灵则形显，乃出现无方，随机应静，表土之神用大矣哉。昔长春真
　　人谓：寸心直下如能体，便得终身上大罗，是明真土之用。设学者舍此而修，何异迷人失路而求家，沿石而求生谷者哉。
　　心息相依章第四
　　学得了悟之见，决定之志，解缚释累，惩忿室欲，以心息相依最为要切。盖息为摄生之法，乃绵绵而酝酿元气，勿令元气佐喜怒而离散，常若存而温养元宫，惭凝质而变成丹宝。所谓心住则息住，息行则心行，以心为摄念之法，常澄澄而保护灵源妙觉，勿以妙觉随妄缘而兴动。显广大灵通，精爽不昧。若能并用心息二法，何胜如之，谅阙一不可。岂不闻：悟真常，不达命，此是修行第一病；达命基，迷祖性，恰似鉴容无宝镜。必也身无事而气不散，心无为而神不扰，则可矣。然而涤虑调心，养息续命，此相依之法。失其中正，则成有为之邪见，复无一法可得，无一相可亲，此寂灭之用。失其中正，则落顽空之邪宗。盖用之不可执，舍之不可捐，在用舍中间。要明得普
　　眼，开得正智，似体非体，将作止任灭四法不罹执病，行住坐卧四威仪不随妄念，既无遍计执情，如空中之风，无依无止，不染不着，其心自空，洞照一真，豁然无碍。此二妙之旨，万古必用之法，一乘阶圣之基矣。
　　死阴生阳章第五
　　三圣玉诀所谓：世人不解死阴，夫阳者生之本，阴生者死阳之根。但吸灵龟而死阴茎，其神自生，莫为死阴茎而死道。呜呼！彼之修身者，只知禁欲。殊不知一念心动，气随心散，精逐气亡。岂不闻长春真人曰：一念色心动，百骸和气伤。惟得法者，阴茎一死而如无六欲七情、当体消灭，三尸九虫杳绝无踪，其万虑撇然顿息。故得正念实相，对景无心。似白玉投泥而不染，安若泰山而不动。自三关闭而无遗，生门钥而大启。九光气变，五金霞生，显双头玉鹿，高吐金风，三寸赤龙，低取木液，药炉煎汞，壶鼎凝霜，体变纯阳，形神俱妙，跳出天地之外，释缚阴阳之中，足表此机为修身之急务彼哉。或言阴不死而顿无欲者，盖有之矣，吾未之见也。
　　气神邪章第六
　　学人气得混沌之后，气元所归，充溢浮行，令体多触动，状似猖狂。凡所动者，各八十一数，以为别有夺舍者，非也。此气邪不拨，复成神邪，灼见神鬼现前，知休知咎，知果知因，以为神通灵明者，亦非也。此神邪不拨，复成魔境，因内邪感外邪，异事万端。斯人也而有斯疾，乃祸胎鬼趣，丧命失身之本，徒为相是而心非，何异羊质虎皮，持蒯厕兰者哉。凡我在道君子，何不辨之早辨耶。苟得机而神气适正，以法度炼之，则魂魄凝和；以斤两炼之，则神精结聚。渐凝渐变，灵肌显相，结成圣胎，金光满室，缭绕而笼罩，真形变作纯阳，神生真宅，飞出昆顶，现我而明，光明遍照，内外辉辉，一混太虚而无异体。此乃真境界也。可为性命一了，周徧含融而不昧。如是则必得耳边言诱，方能脑后眼明，寔万古玄门之通论矣。
　　证明道用章第七
　　或者问曰：昔闻谓少年修根脚壮，老后铅亏汞少，如何？向假使父母未生之前，乌有精血气液，既没之后，复归地水火风。於斯二际，有似无处不有也，奚分彼我，岂有形容。何以假修而为，心愈狐疑而未判。对曰：善哉问，吾语汝。昔陈泥丸答玉蟾云：道本无形，喻以为龙虎；道本无名，比以为铅汞。假乾坤为鼎器，坎离为药物，以七返九还之功，炼作纯阳长生之体。盖非执有形有为而得之，常默默然在恍惚杳冥之际，安有彼我形容哉。其体日照无影，神用自在，性含万德，用绝百非。然则本真亦不即、亦不离，动则凝情适用而入玄冥，静则融神无像以出空寂。在动静间，表裹光光相射。一身如水晶塔，耀地辉天，遍照不昧。一性如盘中珠，圆明活健，莹净无疵。如是则显本来妙体动变无凝，名相不有，与道合真，方证来时物去后亦空。此一段大事因缘，寔天仙之道。或者诺，乃奉辞而退。
　　用五教章第八
　　大道无形无质，至虚至寂，听之不闻，视之不见，搏之不得，然而体虽无象，修之有序。必也悟愚而得始，达始而得终，得终而归顿，了顿而入圆。以是知始则从本降迹，自无入有。次则摄迹归本，从有入无。终则本迹两忘，有无双遣，勘破诸相是妄，而后道合。自然而然，头头上显，物物上明，遍界遍空，家珍总是。盖非泥象搜玄，寻文作解而得之。此一段光明，自心法了而不滞，澄湛无为上得来。傥不功始终，而鞭心入理，便言下承当悟会无修，直指本来无一物，清浄如虚空者，是舌了而心实未了，枯坐而没齿无成。岂不闻谓：顿悟一心，必假圆修万行；剎那悟道，须凭长劫炼磨。噫，修身君子，何不三复斯言欤。若听之不深，知之不明，知之不明，不能尽其精，不能尽其精，则行之无成，岂虚言哉。
　　忘形养气章第九
　　夫人者，三才锺秀，四大成形，执我而有痛有痒，欲富欲荣，居则求安，
　　食则求饱，日常保爱，羁糜反堕，育元养素，灼见其气，须忘形而可养。昔长春真人谓：终须舍身挤命，更惜头护面几时休。岂非忘形之用。又云：心如山不动，气似海常潮。岂非养气之机。丹阳真人谓：体虚则气运。议不诬矣。抑又闻《阴符诀》曰：凡修身之子，死其心，抱其一，贪其气，运其精。灼知身中之气不可散，学者当黜聪隳体，形为槁木，天门大启，地户牢扃，正念现前，万虑悉泯，呼吸绵绵，若存若亡。收拾冲和，开龙虎之穴，相接太乙元宫真气，使昼夜阴阳升降不已，水火抽添加减无差，以致铅鼎温温而不断。培真火，不越三关百端，谓温温不断。身处上苍者，岂虚语哉。盖气海净而邪不干，常如鸡抱卵，似鹿养茸，永护一气以归根，证得保命长生之道。昔跨鲤入水，跨鲤出水者，岂非忘形而得之耶。
　　忘气养神章第十
　　谓人之修进者，理得中正，火不有燥，水不有滥，二者依度而调匀，一气伏炉而不走。成金液还返以凝真，何可固执而不忘。设或不忘，则犹川既济而舟不舍，难超彼岸，病既愈而药服不止，反伤正气。平叔谓：用铅不得用凡铅，用了真铅也弃捐。此是用铅真妙诀，用铅不用是诚言。以是知功切养神，则须澄湛而忘其气，既心不生用，则理不死神。其不死之神，非心意念虑之神，乃与天地同根，万物同体。以机养之，而似体如无，使日月柑照，内发天光，状若珠明，象同月体，照耀内视，昼夜分明，变成神通宝藏。如是则神荐神而神灵，如鹤驭风而不测出入。莫认此以为神奇，当复按养虚谷中，如山镇而不动，倏尔一日化生有身，放去收来而由己，可谓养神之道足矣。岂不闻张真人《解佩令》云：阳神离体，冥冥杳杳。剎那间、游徧三岛。出入纯熟按捺住，别寻玄妙。合真空、太虚是了。诚哉，是言也。
　　忘神养虚章第十－
　　夫得法炼神者，神守玄宫而纯粹，未能融空而变迁。必也忘此神而养其
　　虚，由是不住无为，不尽有为，前不接已灭之灭，后不起未动之动。於斯断续之际，寂尔无思心正住之时，勘破万法皆空，诸相非实，一一妄缘当体消亡，诸漏自尽。亦无所住之住，又无所念之念，冥然而似用不用，泊然而以虚融虚，其虚无之体，豁尔无凝。设不达始终引养之变者，或养之於上，反炙其眼目，红晕其脸，失炼赤心。或养之於下者，汩没丹田，徒活计於谷道。或养之於外者，迷头认影，耗散金沙。或养之於内者，修饰腹心神妙，束而不普。於是各执其一，而递成虚妄，横计竞是此是彼，是得是失，而不能自出，未足与议也。惟莫上要妙一着，在了养气神而得内视。内觉身心空，外觉万物空，凡事见闻觉知，当体不顾，得至清浄而大明了。乃觌面认得，当处安心而纯熟，渐融太虚，表自己一天，内抱日月之明，外混虚空之界，不假预置心於太虚，而自得与太虚一体，更无秋毫许障碍，亦无微尘许染着。其内外上下不分作相，但凝然静定，寂然不动功夫，纯粹打成一片。此际天也非天，地也非地，亦不知己之所在。聚则成形，散即为气，惺惺洒洒，卓然独立，可谓打破虚空为了当。然则言不尽意，意不尽言，敻出言意之表，教外别传，并不在笔阵之下。
　　融摄不滞章第十二
　　盖闻：惟目不自见，故能见物；镜不自照，故能照物。如使自见自照，自为而不暇，何及於物哉。显视照之巧，别有所视照之处，故得物上反过，光明皎然，无不是处，即尘了地，即滴竟海，证事理不二，动静如一。由是内心不起，知外境本空，任运乘缘，勿留分别，而刺鲠於胸中。如金百炼，矿尽光生，以证道力精研，洗心玄览，外尘顿舍，照见诸相体空，妄缘不起，圆明实相上豁然无一物，更无苦蕴而留碍。尽摄诸境，同归一心。既会相於性以还源，复从本心以现真境，标微妙无相之有，立法应变，驰定慧之力，示现种种方便，成殖万行之正智，显清净真性有如虚空。空空无相，何云物而能碍。所以玄量入微尘不足以为小，包太虚不足以为大。惟此心此境，秘密圆融，混成一体，总了出而绝迹，可谓尽法界要妙之真空也。设不立功，心境蒙翳，色空未能双泯，妄言融摄万有而心不滞者，何昧之甚耶。
　　无修无证章第十三
　　粤有小乘，执空而着断灭者，为性无所归，法无所正，恐色为碍，以灭色明空，以离色明空。但见诸相是妄，无一物可亲，殊不见空中造物，妙有之空，虽不为不宰，而空中混成神妙。岂如空花阳焰，似有而非实彼有。便言下悟会无修，不晓无修之修，不求之求。何异凡愚，元不修元不求？若刍豢蠢然，而但不动念有为作，曾是以为空乎。谅不入巨海，不得如意珠。若元不修智慧方便之行者，不得装严法身；元不求本真明了之体者，不得圆成法性。既得一时妄念顿息，显本真体明，更别无真理可求，是无所求之求也。法身既具，应变随机，更别无真体可修，是无所修之修也。由是亦无妄亦无真，有何修有何证？表灵觉本来无一物，劳生有何恋？常形安若泰山而不动，心浄如虚空而无碍，以显妙体圆明，离诸名相，照见一一皆空，岂有修证耶。
　　行状
　　通玄子刘志渊，西慈高楼里人也。乃超然子入室弟子。从师以来，二十年间，不见形容喜怒。而后风动，晋并草偃，士庶愿以师事之者，不胜其数。先生平昔卧不惊梦，行不顾途，坐如槁木，住若顽石，常默默而心不与物构。或有客相访，话不终席，但若昏而口不应问，视不对目，果一别得有所趋向之妙。若非道力久铭於胸中，曷至於是耶。凡所咳唾，句丽随珠赵璧，得笔力如橡，不假搜索而成一集，目曰《启真》。时享年五十有九，以意终岁七月十九日尸解。遗颂曰：行尸地上逐风尘，养就如如证本真。掬地包天无状貌，十方三界露全身。及其殡也，风雨送三十余里，然而近灵柩也，风不动幡，雨不沾衣，瑞气接霓，异香喷麝。凡送葬者，莫不骇然。万口一辞而兴叹曰：此真道业之所感也。是诚伟欤。
　　董用冲　古调
　　龙乎龙归海宫。凤兮凤，丹霄奋。呜呼通玄真丈夫，便便腹实妖膏腴。学道至道有矣夫，修真得真有矣夫。
　　张国宝　六言
　　养成绀发灵肌，脱下仙骸婥约。纵横触处堂堂，了了无生妙着。
　　屈产弓　用继遗颂韵
　　灵真蜕壳离凡尘，慧合圆明道合真。有相位中寻不得，无形境上露全身。
　　西山石志王
　　蝉蜕吾师伯，无人不手额。一声震地雷，万古遗仙迹。坦荡傲风清，逍遥驭月白。人间纪伟名，天外栖真客。
　　又　七言闷绝句
　　师言耳顺倏遗骸，升入无形不往来。仙举已应争上甲，蓬山高震一声雷。
　　又
　　仙丈功圆脱世笼，乘风缥缈去无踪。壶山依旧人安在，一片波光浸碧峰。
　　启真集卷下竟
　　
