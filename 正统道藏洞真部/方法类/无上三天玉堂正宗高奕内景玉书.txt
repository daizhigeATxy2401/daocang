无上三天玉堂正宗高奔内景玉书
　　书名：元上三天玉堂正宗高奔内景玉书。撰人不详。二卷。底本出处《正统道藏》洞真部方法类。
　　无上三天玉堂正宗高奔内景玉书卷上
　　师曰：夫学上道，希慕神仙，惟日精月华，乃能炼成仙道，非假玄功，则莫能合真。所谓晶华者，夫岂求之於外，乃吾身自得之真也。道法千门万户，曲径傍蹊，杂说纷冗，故学者多舍真入伪，弃内就外，行之愈久，功必难成。今高奔日月之道，即是太上传祖师之秘旨，古惟口口相授，不假文辞。今特纪之笔端盖使后世有缘者，易以寻究也。且天以日月为精神，人身象之，故能体天而修其身，则回阳换骨，白日登晨，信即此而取效。故《黄庭经》云：高奔日月吾上道，郁仪结璘善相保。又云：日月光华救老残。枯非虚语。若夫上学之士，心开悟解，触类而长将舍有为而造无为之地。然下士根器浅狭，非自有为而入道，则不能把握成真。故教主以为道难言论，必在文辞。故以玄妙，尽成于此。若后学勤而行之，坚而守之，则可以乘云炁，履光华，入长生，通仙圣。此法岂口耳区区之比哉。
　　师曰：上乘神仙之道，本不劳於存运，入修真之正路，须假符章。且五百年而圣人生，七百年而方传有道，此道法，盖艰於得人也。观今奉法之士，多以少年浮好，戒行不修，侮法凌师，欺天罔地，故愚辈希利，不择贤愚，因财常书，如同负贩。夫弟子投师，既许斋金宝之礼。而度师传化，尤宜择忠信之人。傥弟子恃多赀而傲师，而师乃循情而求利，则致生谤讪，必自招愆。今此高奔之书，实上天所禁之典，须在择人付度，不宜泛示非人。苟不能倾心肘步之人，是必罔法欺心之士。切宜谨戒，毋得有违。
　　初阳赤辉化生内景
　　咒曰：
　　阳生元海，自下而升。混混阳阳，逐散群阴。中有大神，郁仪之君。愿降真炁，濯我真形。
　　师曰：学士於月旦日寅时，清斋静坐，叩齿三十六，服符。存自身为昆仑山，下为大海，日从海底透出，光射我身，坐于峰顶。闭息诵咒九遍，咽津九遍而坐，良久而退。
　　真阳初升玉虚内景
　　咒曰：
　　真景上腾，照我天门。炎轮赫辉，开冥散昏。阳神混合，飞出昆仑。乘空策景，拜谒高奔。
　　师曰：於每月三日卯时，清齐静坐，叩齿三十六通。存自身为昆仑山神，升其顶上。闭息，诵咒九遍，服符。存日升，照我己身。服炁，一良久而退。
　　明阳耀光赫真内景
　　咒曰：
　　金输呈瑞，洞焕阳明。炎光奔飞，万里流晶。魔爽灭焰，尘垢荡消。冲虚飞步，驭气高升。
　　师曰：学士於每月一日，清斋静坐，叩齿三十六通。。存自己身从昆仑顶上，望见日光晃耀，日中金光射我。闭息，诵咒九遍，咽津、服符如前。
　　元阳火云赫赤内景
　　咒曰：
　　神迸云衢，运驾灵乌。冲融无碍，升入虚元。真阳梵炁，自然合符。内炼成功，上朝玉都。
　　师曰：学士於每月九日，清斋静坐，叩齿三十六通。存日降火云成桥，我身从昆仑峰顶，骑火云上奔日宫。未升且服其炁，觉暖，方闭息、诵咒如前。
　　洞阳火龙奔飞内景
　　咒曰：
　　火龙前驱，透顶光飞。神入无何，朝拜郁仪。瞬目上御，混合灵辉。一直逐本，烧灭彭尸。
　　师曰：学士於每月十二日，清斋静坐，叩齿二十六通。存自己如前，从峰顶，乘金龙驾火桥，上奔日宫。次山下瑞炁和暖。闭息，诵咒九过，咽津九过，服火炁，觉通身如春色也。
　　正阳朝拜灵辉内景
　　咒曰：
　　乘阳真光，跃入金门。阴秽烧烬，朝拜高尊。灵炁归我，窍窍光明。神冥内炼，变出仙魂。
　　师曰：学士於每月十五日，如前诵咒、服符、叩齿、咽津按数。存身入日，朝拜帝君，奏所愿学仙之事，良久而退。
　　正阳灵光通明内景
　　咒曰：
　　旸宫炳焰，服御灵光。八窗通明，九户辉煌。形神归源，炁炼光芒。濯炼无漏，谷神飞翔。
　　师曰：学士行之至此，身入纯阳，当诵咒八十一遍，服符御炁，叩齿咽津。存身入日官，正坐，服光取炁，灵乌吐光，入兆口中，遍身光明。系每月十七日午时，行持此法。
　　纯阳金耀焕明内景
　　咒曰：
　　天景混形，神炁合天。离明真火，即我三田。去来自如，飞腾自然。纯阳备体，位得神仙。
　　师曰：学士於每月二十日，如前行持。次存身在日中，内外混同，和暖自然，九芒散辉，普天大赤。诵咒八十一遍，叩齿，咽津，服符，良久而退。
　　九阳离明真炁郁仪内景
　　咒曰：
　　洞阳炁赤，赫赫洗晶。阴散阳会，育我真形。形神俱化，混合离明。冶炼自然，数周飞腾。
　　师曰：学士於每月二十日、二十五日晦日，诵咒、服符、叩齿、咽津如前。存身与太阳混而为一，不见我形，但混光而已。行之一年无病，二年神壮体轻，三年尸魄消荡，五年可以御炁乘光。久久不怠，帝君下盻，真仙为友，白日登晨。戒之。
　　素华始玄初元内景
　　呎曰：
　　溟涬虚玄，混混真源。华景未露，玄轮自圆。会合初基，象帝之先。依时服炼，炁入玄玄。
　　师曰：每遇月朔夜，如前法诵咒九遍。存自己为昆仑，山下为大海，渺渺无际，水底透起月轮黑色，未有光彩。我服其始玄之炁，良久，咽津、叩齿，如诵咒之数。
　　清光太初生辉内景
　　咒曰：
　　真景初生，阴中至阳。水泛玄输，金露微芒。津源畅通，辉映琼房。炁增光盛，服御飞翔。
　　师曰：学士於每月初二日夜，静坐清斋。存自己如昆仑山，身坐山顶，望海边月出如钧，水轮上圆。叩齿、咽津，各三九遍。诵咒，服符，御炁，良久而退。
　　晶光清明耀华内景
　　咒曰：
　　景散天池，金水半规。光开幽夜，照我玄珠。饮泛晶浆，香透灵躯。数用真会，乘景冲飞。
　　师曰： 学士每遇初七日，清齐静坐。存自己登昆仑之顶，仰望月光如半规。诵咒二十四遍，服符、咽津，各如诵咒之数。御炁，良久而退。
　　玉光澄辉高明内景
　　咒曰：法轮飞天，玄之又玄。清波湛湛，黄华涓涓。荡涤尸垢，滋养丹田。高奔内景，结璘光圆。
　　师曰：学士每遇十三日夜，清斋静坐。存自己升昆仑之顶，望月光芒。诵咒三十六遍，叩齿、咽津，亦各三十六。服符，御炁，良久而退。
　　圆光灵明洞照内景
　　咒曰：
　　琼输光辉，全盈不亏。玄景澄彻，神扃启扉。中有高尊，琼冠羽衣。愿降灵炁，赴我归期。
　　师曰：学士每遇月望日，清斋静坐。存身立昆仑顶上，月圆光满，月中降水云成桥，光烂如银。我服其炁，未升。诵咒三十六遍，叩齿、咽津、亦如之。服符，御炁，良久而退。
　　咒曰：
　　天源周流，光透重楼。霄映十方，五液荡幽。冲虚摄景，真身飞浮。一真上朝，阳九无忧。
　　师曰：既如前行，再於十六日，存月中真水成桥，下接昆仑，我身乘彩凤入月中。诵咒八十一遍，叩齿、咽津，亦如之。服符，御炁，良久而退。
　　金光清虚含真内景
　　咒曰：
　　灵辉膛朦，身造玄宫。朝拜结璘，有愿立从。咀嚼玄华，服御灵风。尸魄荡散，神变仙容。
　　师曰：学士再思入月官，朝拜皇君，所愿学仙之事。服符、诵咒、叩齿、咽津，各四十九度，乃十七日夜也。
　　师曰：奔月者，止有两旬，过此，则亏光矣，故此迭日行之。
　　神光无上虚澄内景
　　咒曰：
　　月是我神，神随月并。内符外合，变化真形。秀结华房，上开金英。功成无漏，上升玉京。
　　师曰：学士於十八日，存身在月中，内外洞明。服符，诵咒六十遍，咽津九口，叩齿九通。觉金光四散，普天光明。然后御炁，良久而退。
　　定光清泠玉光结璘内景
　　咒曰：
　　圆轮魄回，幽衢夜开。玉虚混景，金光徘徊。津源畅通，照彻灵台。香浮甘露，变我仙胎。
　　师曰：学士至此，与月混一。当存身与太皇混一而同，不见我形，但清明而已。行之十日，则其功尤倍於太阳矣。但学者戒行未修，立志未专耳，虽然拈起放下时一，存之尤可延生度世，况专修者乎。
　　朝光化景
　　师曰：学士复於下旬存此景，以俟云驭生虚无也。
　　混真颂
　　飞扬灵驾出华房，玉壶瑞气腾真光，太和瑞结水火乡。中有真人佩琼珰，高奔冉冉散天香，出虚入元阴变阳。混混溶溶金醴浆，灌溉百骸自长生，稽首元上玉虚皇。
　　师曰：下士根器浅陋，未知澄寂圆通长生自然之道，须假存运行之。然行之既专久，则与道通仙。但此法甚秘，人鲜能知此。苟有知者，未必能行，行者未必能久，所以仙人道师，谨於择人付度也。行持之人，入靖不许作声、咳唾，忌与人语。行之精久，飞神驭空，去来无碍，同得仙真。则知此文，乃天师飞腾太空之秘，学者宝之。
　　无上三天玉堂正宗高奔内景玉书卷上竟
　　无上三天玉堂正宗高奔内景玉书卷下
　　师曰：护身延生者，莫大於斗真拘魂炼阳九光於罡炁。故圣人云：出入斗中，身强炁盛，延寿益算，万邪皆避者是已。又云：万法皆从斗出，万神皆从斗役，是知一切法、一切行持，非斗莫能通应。故圣师必以升斗度人者，以异学士通仙致真，存无守有，坐役三界，制御六天，则此法实三奔之一秘，登真之阶梯也，可不敬之。
　　第一太星精，名玄枢神，四阳明魂，曰天枢魂。神斗天之太尉，司政，主非。上极九天，中监五岳飞仙，下领学真之人，天地神灵，莫不隶焉。
　　第二元星精，名北台神，名阴精魂，曰天璇魂。神斗天之上宰、主禄。
　　上总天宿，下领万灵，学仙之人莫不隶焉。
　　第三真星精，名允极上真神，曰真人魂，曰天机魂。神斗天之司空，主神仙。上总九天高真，中监五岳灵仙，下领学道求仙之人，莫不隶焉。
　　第四纽星精，名游根神，曰玄冥魂，曰天枢魄。灵斗天之游击，主伐逆。上总九天鬼神，中领北帝三官，下监万兆，伐逆不臣，悉隶焉。
　　第五纲星精，名太平神，曰丹元魄，曰玉卫魄。灵斗天之斗君，主命录籍。上总九天谱录，中统鬼神簿目，下领学真兆民合籍，悉隶焉。
　　第六纪星精，名命机神，曰北极魄，曰阅阳魂。灵斗天之太常，主升进。上总九天上真，中总五岳飞仙，下领学道之身。凡有功勤，得转轮阶级。
　　第七关星精，名亢阳神，曰天关魂，曰摇光。大明斗天之上帝，王天地截运，如四时长短，天地否泰，劫会推迁，莫不隶焉。
　　第八帝星，名曰高上玉皇神，曰八景虚元君。第九尊星，名日太微玉帝神，曰七晨七素君。二星是帝星大尊精神也，见之者寿，修之者仙。昔汉相霍光家奴名还车，忽见二星在斗中，明非常，乃拜而还，遂年六百岁。
　　师曰：常以月三七日夜半入室，按手定炁，闭目内视，乃一身冉冉起上，飞升北斗魁中，背真人星坐。良久为之，觉我形如在斗中也。极念为之，常觉体中热，是真炁合德。存斗中星辰，光下注我身，照映内外。又存九星三大神。
　　次存三元大神。
　　上元大神，名奇剑，字灵刚，着紫宸凤羽紫帔，虎锦丹裳，左佩，右珰，两手握流金火铃。
　　中元大神，名旋度，字素康，项负圆光，扶晨冠，绛羽帔，龙带虎裳。
　　下元大神，名抗萌，字流郁，着扶华绿冠，黄凤羽帔，龙衣虎带，佩流金火铃，手把日芒。
　　三神与我对坐，令背元辰坐。我心拜之，精思恍惚，存三大神问：何不速来稽首？答曰：畏六天三官众魔。三神共怒，振铃吐气，焕激八方。又忽见一女子，状如婴儿，在三神前向我坐，吐紫烟，直入心中，呼日：斗中九精阴灵玉清上妃，名密华，字邻倩。仍咽液九过，叩齿九通，左手抚心。
　　咒曰：
　　太上丹灵，玄光飙焕。九纬启旋，晖炁澄散。紫宸幽烛，七曜蔚散。二景奏明，阴阳以判。四度运昌，云津回灌。吉辰启气，上升九元。据斗攀罡，奉见三君。问我稽留，何不升仙。我则稽首，畏鬼莫前。帝乃赫庄，口衔日根。左破六天，右蹙邓山。流铃上焕，魔首碎分。逐我七魄，强我三魂。藏斗内挥，九精在心。紫霞洞映，飞光万寻。和魂制魄，六胎修炼。精感变曜，玉妃忽见。坐当我心，俯视仰盻。其名密华，厥字璘倩。吐纳朱氛，和平百关。自服锦帔，凤光鸾裙。腰带虎录，龙章玉文。手执月华，头巾紫冠。腾跃太霄，驾景盖云。书名太素，我得飞仙。起浮空洞，垂琼太元。上造朱房，役使万神。纪分二度，还返婴颜。北帝激雷，南帝火陈。东仓启烛，赫赫雷震。西流双扑，鸣音倡钧。四举起跃，荐我玉真。遂乘八景，遨游紫烟。毕，提手如初，咽液三十过，叩齿九通。祝毕起，向西北再拜，闭目存密华上，已上素炁。
　　师曰：凡一日、三日、五日，存泥丸宫，咽液五十过，叩齿九通，左手捻两眉中心，微咒曰：
　　太上紫晖，九通之神。华盖七落，回耀万神。动御高灵，静和景炁。阴阳流灌，三炁中分。游济无外，焕明众天。今月启晨，来登泥丸。无精结感，化为大神。名曰奇剑，厥宇灵刚。正坐斗中，游我明堂。凤羽紫帔，虎锦丹裳。左带玉佩，右腰金珰。手把流铃，头巾晨光。吐炁溉灌，泥丸以康。魂魄和同，植华柱梁。使我飞仙，超虚蹑空。上造上清，策虎命龙。北朝玉帝，琼琳上宫。西谒太素，稽首三元。毕，更按手，
　　咽液九过，叩齿九通。又祝毕起，北向再拜。次西北再拜。
　　师曰：常於七日、九日、十三日，存绛宫，咽液五十过，叩齿九通，以右第一指微搯念咒，捻心微咒曰：
　　太上紫真，九炁中灵。包括万度，璇玑焕明。飞霞流曜，晖烛玉清。玄盖众神，来应心庭。飞光落景，中元充盈。六府启开，华液泯平。魂魄制炼，得真之精。感至触变，亿化立成。忽见大神，正坐安房。整然朝真，百节开通。攀斗据魁，盻日百方。其名璇度，厥字素康。绛羽华帔，龙带虎裳。身充宝曜，项负圆光。首巾飞晨，芙冠飞昂。使我飞仙，超浮太空。上造紫阙，北朝玉皇。役使万神，众灵奉迎。心上生华，庆云永昌。凤箫泠泠，鸾吹锵锵。毕，更按手，咽液九过，叩齿九通。又呎毕，再拜如前。
　　师曰：常於十五日、十九日、二十二日，存丹田宫，咽液六十过，叩齿九遍，以左手第二指捻人中，微咒曰：
　　太上紫皇，焕朗中枢。九纬炳霭，光透太微。万神仰镇，千神植牙。七度捻人中。微祝曰：分葩制阳，表顺执阴。以和其晖，启阵玄根。物罗□ □ ，肇月惟吉。观应脐内，紫炁发霄。飞光纵坠，炼我魂魄。华精莹蔚，忽见大神。上宫灵贵，名曰抗萌。厥字流郁，正坐脐中。乘斗九炁，吐纳云液。平血理胃，黄凤羽帔。龙衣虎带，□ 启日根。头巾绿芙，腰流火铃。焕电映无，使我飞仙。超空蹑浮，上造玉房。携带霄虚，役使万神，天地同休。更按手，咽液二十遍，叩齿九通。又祝乃起，向本命再拜。
　　师曰：已上谓之升斗奔辰，能拘魂制魄，益炁延年。招真致灵，皆从此起。
　　卧斗
　　师曰：凡旦暮卧，先存九皇星在卧席上。身於床前立北向，两手捧心，闭炁暝目，存天上北斗并帝尊九星，依当时所皆之位，乃见冉冉来下至席，列如图。令天关作月建斗形，长九尺，广六尺，乃绕於真星之外。若时朔日之夕，即并存晨盖之星俱下，亦列如图。乃从魁下至斗口，於尊星外入魁中，正偃卧，闭目存思其星作圆光之象，星紫色，刚赤色，连绕其星，如步图者。今我头首九极，使真炁入於泥丸，令真星正当顶上，存真炁紫光随身入泥丸，并溢出混头脑之地，光映洞彻，足蹑尊星，心念飞仙，令太微制我三魂。小屈左足，以镊之足蹑帝星，心念飞仙，令高上拘我七魄。伸右足以蹑之，左手把北台。北台，元星之精也。仰左手小举之，抱元星下纲，使星形在虎口。右手执璇根。璇根，纽星之精也。覆右手，执纽星纲，使星在虎口上。
　　次安身如法讫，闭目存有九星君。
　　第一太星精，名玄枢上真。愿臣飞仙，乘虚驾浮。存星在左手小指前。
　　第二元星精，名北台上真。愿臣飞仙，游行洞台。存左手把之。
　　第三真星精，名九极上真。愿臣飞仙，得治三玄。存星在头上。
　　第四纽星精，名璇根上真。愿臣飞仙，玉名列为飞仙。存星右手执之。
　　第五纲星精，名太平上真。愿臣飞仙，登行上清。存星在纽星右？
　　第六纪星精，名命机上真。愿臣飞仙，名书太微。存星在纲星右。
　　第七关星精，名玄机上真。愿臣飞仙，得使玉童。存星次纪星君。
　　第八帝星精，名高上玉皇君。愿臣飞仙，得登后圣之堂。存星在魁星中，纲连纽星，令对右足心。
　　第九尊星精，名太微玉帝君。愿臣飞仙，得入丹阙玉房。存星连太星纲，今对左足前。次都存见九星，叩齿三七遍，咽液三七遍。
　　咒曰：
　　九星太精，北极真君。益我胎精，强我三魂。左引日华，右拘月晶。辰中黄景，元虚上真。使我飞仙，上登紫宸。神虎玉符，备守生门。万邪伏法，受炼斗君。视毕良久，乃存斗星之精，忽然入洞房，存席上九星并纲，一时分精，作促小之形，后炁户却入洞房中，偃魁口口口口口前，即是席上颐中两处具有也。洞房魁中，左有黄老君，王色黄绣衣，右是我神与黄老君对坐；口有泥丸赤子帝君，向外坐，光照一身，内外洞彻，三闾百节，皆令赤色。
　　咒曰：
　　洞房元精，赤子太尊。斗光华盖，来照泥丸。保炼骨血，拘制魄魂。使臣飞仙，乘云登晨。上朝玉帝，太乙元君。祝毕闭目，息念忘形安眠。
　　师曰：外北斗阴精政仙，使灵洞房。致北斗阳精，使五脏自生，遂得成仙景，进行上清。月朔存华庭紫盖，唯月旦一存席上下分，精入洞房也。先存九皇毕，即存晨盖，次祝九星名，以至于毕也。平旦欲起，密叩齿二七通，咽液二七过。
　　咒曰：
　　天元上斗，中有七童。上清紫精，在兆身中。华晨紫盖，太素元宫。投圣灵炁，下入洞房。使我飞仙，得升太极玉堂。祝毕，存九星歉然不见。翔夕辰盖亦然。所云平旦起者，谓专行此法耳。若夜中别行他务，亦宜祝而后起。
　　回元诀
　　师曰：奔辰卧斗巳行，然下学之士，积功秽罪，未能消荡，须行此法，忏洗愆非，方可登真矣。
　　每丁卯日夜半，於寝床平坐，北向，按手暝目，叩齿七通，仰存七星焕明在天。
　　祝曰：
　　存赐明星从斗飞入兆口中，光芒日散，竟在心中，内外光彻。当存斗中缺一阳明星，余如故。
　　第一太星，玄枢阳明天枢魂神上玄君，七过。愿得臣七世以来，下逮臣身，阳罪阴愆，皆令消除。所向如愿，万事合心。飞步七星，与天相倾。名刊斗辰，延纪亿年。
　　丁丑日夜半，於寝床平坐，北向，按手暝目，叩齿七遍，仰存七－星焕明在天。
　　祝曰：
　　存阴精星从斗飞入口，竟在肺中，余如前。
　　第二元星，北台阴精天璇魂神上玄君，七过。愿得臣七世以来，下逮臣身，阳罪阴愆，皆令消除。所向如愿，万事合心。飞步七星，盈满四神。虚飞行七元，名刊玉虚，上登紫清。玄驾无，出入利贞，与天同符。
　　丁亥夜半，於寝床平坐，北向，按手暝目，叩齿七通，仰存七星焕明北方，良久。
　　祝曰：
　　存真人星飞入口，径在肺中。存讫，心再拜，咽液、叩齿，余如前。
　　第三真皇，九极上真天机魄精上素君，七过。愿得除臣七祖以来，下逮臣身，生罪、死过、积恶、私匿、违犯天地水三官者，皆得消灭。目明彻视，鉴洞幽无。飞行七元，名书上清。役使万灵，上登玉庭。驾景乘空，与天相倾。
　　丁酉夜半，於寝床平坐，北向，按手暝目，叩齿七通，仰存七星焕明北方，良久。
　　祝曰
　　第四纽星，璇根玄冥天权魄精上虚君，七过。愿得除臣七祖以来，下逮臣身，无恩无德、不仁不孝阴恶之罪数千万计，皆令消减。服食纳精，日以进益。飞登七元，录刊太玄。上列玉皇，乘飙九天。役使神灵，日月同新。
　　丁未夜半，於寝床平坐，向北，按手暝目，叩齿七通，仰存七星焕明北方，良久。
　　祝曰：
　　存丹元星飞入口中，觉在胃内。咽液三九遍，余如前。
　　第五纲星，太平丹元玉衡魄灵上玄星君，七遍。愿得除臣七祖以来，下逮臣身，内外秽罪深沈，过数千万亿，记在幽关者，皆令消灭。当令太玄素景紫宫右侍玉女、左侍玉童，日月同辉，位为真王。
　　丁巳日夜半，於寝床平坐，北向，按手暝目，叩齿七通，仰存七星焕明北方，良久。
　　祝曰：
　　存北极星君入口，竟在肾中，阳日左，阴日右。咽液二七遍，余如前。
　　第六纪星，命机北极阅阳魂灵七丹皇虚君，七遍。愿得除臣七祖以来，下逮臣身，所犯所存贼恶罪过、奸逆辞妄列在帝君，皆令消灭。百疠康愈，体炁利贞。名书仙台，列位上清，役使万灵。
　　月晦日夜半后，鸡未鸣时，於寝床外束向，平坐，按手，叩齿，仰存七星焕明北方，良久。
　　祝曰：
　　存天关星飞入目瞳，阳日左，阴日右，通映两目，内外洞然。
　　第七关星，玄阳天关瑶光太明上皇道君，七遍。愿得除臣七祖以来，下逮臣身，间昧逆罪、五罪五刑、身中之神数千万亿，记在北帝鬼宫者，皆令消灭。当令神精八达，坐在立亡。耳听绝音，同生紫光。刊玉太素，洞览鬼形。名书帝轩，命均二明。飞行七元，寝宴紫清。
　　六甲日夜半，於寝床坐，任意首向，握固闭炁凝和，良久。叩齿九通，存北斗九皇焕明於顶上，令光芒相映。
　　祝曰：
　　存帝尊二星来J 飞入泥丸中；洞照内外，通生紫光。咽液三九过，若六甲六丁日且晦日同者，重行之。
　　第八帝星高上玉皇八景灵元君、第九尊星太微玉帝神素七辰元君，九遍。愿得除臣九世父母以来，下逮臣身，诸丘山水源大小罪过、名上死籍、阴匿阴贼、恶伏、奸藏、欺事有亿万计，列在鬼帝邓山上，死罪条例之愆，记北上九元太极真人黑簿者，乞九天元太上尊帝王元君，皆令罪事消除。飞行七道，上登玉清。洞游太元，乘景晨生。北宴八素，与日相倾。总朝真妃，摄御万灵。
　　无上三天玉堂正京高奔内景玉书卷下竟
　　
