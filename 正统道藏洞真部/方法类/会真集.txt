会真集
　　经名：会真集。元超然予王吉昌撰。五卷。底本出处：《正统道藏》洞真部方法类。
　　会真集序
　　夫易广矣大矣，其无体也。始於一气，即道也。易有三义：不易也，变易也，简易也？不易者，独立而不改。变易者，四时更代也。简易者，天地简易也。六爻者，内卦谓之贞，天地人为之三才之定体也。因而重之曰悔，谓吉凶悔吝生乎动者也。下二爻为地，中二爻为人，上二爻为天，上下无位。二五本以人事论之，故称见龙飞龙，利见大人。三四本天地之位，不称龙。以人事君子呼之，即天人相通之象也。乾坤，天地之德也。以刚柔相配，生三男三女，分制五材，谓之五行，代天地行事也。后生六十四卦，分布一年三百八十四爻，大约统以年月气候日时，一日变十二卦。一人为万物之灵，其性命全，与天地同体。惟圣知圣，仁者见之谓之仁，知者见之谓之知，能斡运於自身者，是谓养道之士也。后人判教有三，以《易》为真玄，以《老子》为虚玄，以《庄子》为谈玄。其说则异，至於玄则同归，非常人所通晓，惟神仙能之。
　　去岁春，余於青义清神观，会识吉昌王先生，号曰超然子。与之语，咳唾珠玉，呼吸烟霞，混三玄而讲义。惜乎别之速矣。双凫西迈，俄变星霜，使老夫夙夕不忘。今者二仙子得得来云溪，倒屐出迎，一者写唐梁振之，一者纷南梁之秀，皆故人也。延之尚座，茗饮小会，坐中乃举其师超然子所着《会真文集》，欲缕板通布於四方，请老拙作序引。袖出其文，老夫从首至尾，历观其词语，以去岁一会之语话也。考其图绘咏歌，皆出自胸臆中，埏坛轮旋，调和大块，心腹间炉鞴煅炼混元，明七八九六之老少，水火木金土之生成。王子晋所谓颠倒五行，推移八卦，正谓此也。非神仙，孰能与此乎。若遍行於世，使学道之士如秉烛入於暗室也。钦二仙子能扬师之美，可谓不忘本也。故不敢违命，略序其实於卷首。魏南云溪闲老扬志朴序。
　　会真集卷之一
　　〔周易象数图说〕
　　太　极 
　　夫太极者，乃无极之称，不可得而名。其气形质混沌，而未相离也。内具五十五数，其二仪、三光、四象、五行，悉备其中，有性而无形。《老子》所谓有物混成者是也。玉策云：玄黄未分，气象昏昏。凡学道者，岂可不知一气之元，万物之祖哉。
　　数生行五
　　水一　　　O乾甲
　　夫五太既分，二仪肇判，遂乃潜生四象，密着五行。其中气色变移，形象分显，其昏昏之气一百万年变成黑色。黑者水象，其生数一也。一者，乃乾元之始，八卦之宗，而生甲。甲是五行之首，十干为元也。谓当此太古，圣人观其气象，画成天策，具载天文。继有贤者谨奉，以纪天元，画纵横而定其历数。自时厥后，岁纪暮布而见矣。
　　火二　　　 
　　黑气一百万年复变成赤色。赤者火象，其生数二，乃巽卦之始，而生辛也。
　　木三　 
　　赤气一百万年变成青苍色。青者木象，其生数三，乃艮卦之始，而生丙也。
　　金四　 
　　青气一百万年复变成白色。白者金象，其生数四，乃坤卦之始，而生癸也。
　　士五　 
　　白气一百万年又变成黄色。黄者土象，其生数五，乃离卦之始，而生己也。
　　五行成数
　　夫五行从生数至成数，谓一三五数成阳九，甲丙主之而为客。缘中央五数离己土，合於甲，加之水一，得成数六，而下降生坤乙，故先动而为客也。二四数成阴六，辛癸主之而为主也。又五土加於火二，得成数七，而上升生震庚。乙与庚合，南北交迁，故后动而为主也。其水一火二土成十，生坎戊。又火生数巽辛，随己土合於木三艮丙，得成数八，而生兑丁。又水生数乾甲，亦就中宫土五数，合於金四坤癸，得成数金九，而生乾壬。丁壬交合，东西互换，此所以运两地三天造化，推阳九阴六生成，变干转支轮，分飞伏纳甲。具二升一降，抽添水火，明三匿四浮，互换木金。是以道朴散万化门基，妙用彰千灵降瑞。凡修真之子，可不穷阴阳之祖哉。
　　火六　　 
　　从五土加水一，得成数六，而生坤乙。
　　火七　 　 
　　又五土加火二，得成数七，而生震庚。
　　木八　 
　　又五土加木三，得成数八，而生兑丁。
　　金九　 
　　又五土加金四→ 得成数九，而生乾壬。
　　土十　 
　　又五土加五土，得成数十，而生坎戊。乃得八卦，俱备十干方全。混融而母怀子腹，子隐母胎，未能分别也。
　　交互成十　 
　　夫乾坤配偶，而生成数全，分阳降阴升，浮沉颊倒；左旋右转，上下连绵，五位相得，而各有合。一九成十，壬甲相见，乾偶於坤而生坎，坎藏甲乙。四六成十，乙癸同迁，坤配於乾而生兑，兑藏癸壬。
　　交互成十　 
　　又三七成十，庚丙相见，乾偶於坤而生震，震藏丙丁。二八成十，丁辛相见，坤配於乾而生离，离藏庚辛。
　　土象自交　 坎戊 
　　又离纳己而得五，坎纳戊而得十，共得一十五数。其数得天地之中数，其位得天地之中位，所以无配偶而自相合也。
　　四象生八卦　 
　　夫二仪生四象，四象之中，坎成数六，本卦存三，外有三数，而生乾，纳壬不纳癸，乾坤偶而癸纳於坤。兑成数九，本卦存三，外有六数，而生坤，纳乙不纳甲，坤乾配合而甲纳於乾。离成数七，本卦存三，外有四数，而生巽，纳辛不纳庚，震巽交而庚纳於震。震成数八，本卦存三，外有五数，而生良。纳丙不纳丁，艮兑交而丁纳兑。是以明颠倒五行，定相推变化，遂分生，成八卦，具形体，昭彰证。中男产老阳，是金向水中出。少女诞老阴，是土从金裹生。惟木生於火，中女降巽辛。而土生於木，长男挺艮丙。以是知明乾坤刚柔动静，述震巽鼓润风雷，仍丙丁胥会隔角，明分振飞伏移宫。生成数备，乃体更反复，魂变归游，隐显还元，升沉摄迹，己上八干神，为之三换位。其有戊己无象而独摄，四傍居位而亦无配偶。以己为阴，纳於中女离卦，以戊为阳，纳於中男坎卦。得十干方全，数成奇偶，显一时造化，动静合真。足表观天之道，执天之行尽矣。凡修真者，宜顺考爻辞，明循卦体，夺上下阴阳升降，穷生成消息往来。精专内巧之心，冥尽日新之变，得鼎中悔吝不生，至精气降，金汞凝形，指日结神丹，其如视诸掌矣。
　　干合枢要　
　　八卦还元 
　　夫十干八卦者，体五行四象，变化生成；坼南北东西，还返互换。其间匡辖坎离门户，枢纽乾坤鼎器，推阴阳交配，派二气奔驰。一降一升，干神移位，二仪三合，卦象投宗。凡学道者，岂可不体天地之施化，驱日月而同宫哉。但一呼一吸，一周天也；一聚一散，性命定矣。老子云：玄牝之门，是谓天地之根者是也。谓阳符当行，则坤逐於乾，而出乎左；阴直持权，则乾随於坤，而应乎右。来往绵绵，与卦象干合之理契矣。诀曰：因呼而成数七，离为火，火中真水下降，己合於甲，甲喜而上升，飞入於神宫。以吸而成数六，坎为水，水中真火上升，戊合於癸，癸忻然而下降於丹室。丁壬配合，复同於离己，乃山泽通气，凤舞乌飞。乙庚顾恋，又从於坎戊，乃风雷相薄，兔耀蟾辉。是以四象还归金鼎，五行聚入玉炉。显丙辛，会乾坤，合体戊己，运十干归元。聚则如握十指，散则各复归於位矣。
　　王　　　　　　行
　　颠　　　　　　倒
　　夫五行颠倒者，谓坎为水，水生金，是生乾金，藏甲乙，飞伏木，长生在亥。兑为金，金生土，是生坤土，藏壬癸，飞伏水，长生在申。离为火，火生木，是生巽木，藏庚辛，飞伏金，长生在巳。震为木，木生土，是生艮土，藏丁丙，飞伏火，长生在寅。其有戊己，独中央，兼旺四季，寄於西南坤地，是土正旺之处，长生在於申也。谓呼而阳干顺行，吸而阴干逆转，阴阳逆顺聚散，隐於成数。成数者，天元之动气也。
　　五　　　　　　　　　　行
　　干　　　　　　　　　　合
　　夫天地初分，阴阳析位，乃天分五气，地列五行。五行定位，布政於四方；五气分流，散之於十干。其干神移位，配偶相生，形象分着而各有合，派天元五气而成真五行也。凡修真者，当先穷干轮互换之机，次晓配合生成之象，此乃结括性命之本，造化大丹之基。谓基本立则大道生矣。
　　甲己真土
　　夫癸生东方甲乙木神，乃水生木戊为甲父，将中央阴土己，配与甲为妻，甲己合而成真土。
　　乙庚真金
　　夫己生西方庚辛金神，乃土生金甲为庚父，将东方阴木乙，配与庚为妻，乙庚合而成真金。
　　丙辛真水
　　夫乙生南方丙丁火神，乃木生火庚为丙父，将西方阴金辛，配与丙为妻，丙辛合而成真水。
　　丁壬真木
　　夫辛生北方壬癸水神，乃金生水丙为壬父，将南方阴火丁，配与壬为妻，丁壬合而成真木。
　　戊癸真火
　　夫丁生中央戊己土神，乃火生土壬为戊父，将北方阴水癸，配与戊为妻，戊癸合而成真火。
　　揭此为用，周而复始。
　　木金间隔
　　夫学道者，究性命之本，穷造化之根，辩木金间隔之因，明水火抽添之理，达阴阳显伏，晓魂魄浮沉。所谓木中隐金间隔者，盖木为阳魂，乃东方震卦为体，震纳庚为坤卦之长男，是一阳二阴，乃为阳魂，本合上升，为二阴伏一阳，而不能升也。在人之五脏为肝，沉於肺金之下，为肝有庚金间隔，肝之真性虽欲上浮，奈庚属阴魄，能盗阳魂，使阳不得升，所以沉於下也。若夺得玄机，运周天火符，千日无差，炼尽肝中庚魄，肝还祖性，纯而不杂，自然升矣。
　　泠然子云：请问肝中何物是金？对曰：肝生而入水即沉，为沉者金也。木金相混，其色乃紫。紫者，金也。故沉而在下，遇火烹煎而熟，肝自浮而在上，其色变青，号曰还元。适其本性，乃得魂神凝静，而不乱也。所谓金中隐木间隔者，盖金藏阴魄，属西方，兑卦为体，本合沉而反浮者，何也？缘兑为乾之少女，一阴二阳也。为一阴不能伏二阳，故浮而在上也。兑乃庚金，乙与庚合，妇从夫室，而金为主。金者属肺，被乙木浮，而金在水之上也。若夺得周天火候，烹炼千日无差，炼尽肺中之木，乃得不杂而显其金之本体，自然沉而下也。泠然子曰：请问肺中何物是木？对曰；肺生而色红，白者木也。故入水而浮，若遇火烹而熟，肺自沉而在下，其色变紫，得返其本性之真魄，安而寿命延矣。
　　金木入火辩宾主
　　夫金木相混，遇火则体性还元，要木中去金，金中去木。既二物同炼，何木中独去其金而存其木，金中独去其木而存其金乎？盖谓木中去金者，为木有本像而为主，金隐木中，金色浮而为客。遇火烹之，则先去其客，而存其主也。金中去木者，为金有刚体而为主，木在金中，木性柔而为客，遇火烹之，则主在而客去矣。凡修真之士，当明金木锻炼之因，究宾主存亡之理，凭火候加减无差，铅汞抽添依数，自不日而丹成矣。平叔注曰：养丹无火，似抱胎母死，久而无功，徒劳役也。与金木得火而后辩者，理何异哉。
　　水火既济未济
　　夫水火之性，递相含孕。水中有火，火中有水。所谓水中有火者，何也？盖水属北方坎卦，乃阴中抱阳，谓水能照物者，即真火也。水於人五脏为肾，肾藏精，精为火也。谓火中有水者，何也？盖火属南方离卦，乃阳中抱阴也。谓火中心黑者，即真水也。火於人五脏为心，心主血，血为水也。
　　《易》曰：一水在火上，既济；火在水上，未济。平叔注曰：水中三火聚，火内水煎烹。凡修真者，凭法象调和阴阳，钤键契之潜化，令水火升降，合既未抽添，自然鼎内铅汞凝结，而得丹成，则金光满室矣。
　　水火升降因土
　　夫《易》称：水流湿，火就燥，无识而相感，明自然之理也。且水曰润下，火曰炎上，因何水火既济，水在上而火在下？盖坎水有火者，为坎纳戊为阳，清而为精，化清阳之气，能上升变为真水也。离火有水者，为离纳己为阴，浊而为血，化重浊之气，能下降而变为真火也。谓水火者，天元之真气，而生於脾。脾神专权造化，独中央，斡运四傍，上升下降，随呼吸而来往。夫天元气动，一息而有五者，潜契五行也。《易》曰：天数五，地数六，乃阴阳之中数。中数谓土也。《参同契》曰：土旺四季，罗络始终，青赤白黑，各居一方，中宫所禀，戊己之功。又平叔曰：四象五行全藉土。谓坎离不得戊己中气往来升降，终不生产神丹矣。
　　坎离气变还元
　　夫心中藏汞，肾内隐铅，二物如何取用？盖五行颠倒术，真火变神水，铅汞化游魂，呼吸随风起，自然成其造化也。谓天元气动於肾，乃坎戊为阳，一呼而动之有五。地元气动於心，乃离己为阴，一吸而动之有五。阴阳气动，数合成十。《易》曰：天九地十，戊己自合也。谓心中抽汞而化精，肾内升铅而变气，精气为物变化，而自结刀圭。夫心中抽汞者，汞去则真水下降，是离卦去阴而成乾体。乾，天也，轻清而无阴。人能契之，则自然七情灰灭，六欲冰消。谓肾内升铅者， 铅离则真火上行，是坎卦去阳而为坤象。坤，地也，重浊而无阳。人能契之，则自然三聚成圆，万缘心泯。好道君子，请事斯语矣。
　　尝闻广成子曰：夫天枢之上，天元一气主之；天枢之下，地元一气主之；天枢之中，阴阳之源从之。谓修真之士，形肖天地，头圆象天，清阳之本，斡旋七曜，应动一枢，辅弼紫微虚谷，元神拱之。黄帝曰：效七政运虚之道，夺阳炼阴也。且贪、巨者，应两耳也。辅弼灵台，使诸尘不染，万缘不挂，得神识寂然而定。谓禄、文者，应两目也。若张之则神泄於外，闭之则神定於内。夫廉、武者，通辅弼之径，贯玄牝之门，是天地根基，性命关钥。依时互换，绵绵若存，得五神交感，而丹炉火炽矣。谓破军者，镇守金关，密封地户，真风内扇，水气难攻。令缄闭金胎，使不得漏失，赤龙精气，致三尸遁迹。以心寒六贼，望风而胆碎，得火烧金鼎，水泛玉关，始一身元气，上下三田而贯矣。谓周身八卦者，离为绛宫，是甲巳会合之乡，虎龙变生之地，乃万神之宅也。夫坎隐两玄，乃攒簇五行，合和四象，精光共聚，戊癸归根，号太一之宫矣。肺丁藏魄也，不惊悸以能安。肝庚隐魂也，无喜怒而常静。壬甲主大肠而传道，巽辛附胆性以中和。坤土为曲江而返复阴阳，艮山注水源而生清真浩气。此七政八卦之用，乃阴阳根蒂，造化金丹，妙不可量。《阴符经》云：七政成功，黄芽内长，八卦周围，神光黯淡。《易·系辞》云：圣人立象以尽意，设卦以尽情。
　　会真集卷之一竟
　　会真集卷之二
　　超然子王吉昌撰
　　行香子　木金间隔
　　木性慈仁，体顺融金。混难分、返复浮沉。还元祖性，造化幽深。得木抽金，金去木，罢相侵。精变游魂，湛入禅心。杳冥时、踪迹难寻。无中显有，透古通今。自魄安魂，魂胜魄，鬼神钦。
　　又
　　震内藏庚，金乙成姻。假冲和、雷电交陈。龙吟虎啸，幽谷澄神。向杳冥中，风云裹，傲全身。烟雨蒙蒙，芝草芽新。正东君、经纬长春。岷山火衮，一而藏真。已泯抽添，无间隔，返归纯。
　　又
　　震乙情柔，酷爱庚金。角商和、律应清音。木人鼓掌，石女调琴。显巧施仁，勤行义，道情深。二物相融，交互浮沉。火煎烹、体变而金。开蒙既济，阳炼胜阴。得复根元，分魂魄，识真心。
　　行香子　木去金
　　木隐金形，金色浮存。木森森、有像称尊。全凭火力，逗引游魂。自客先还，独存主，各归根。去往碁分，性命云屯。乐天真、默默昏昏。养成阳体，霞步高奔。得傲玄玄，跻寿域，出乾坤。
　　行香子　金去木
　　金体坚刚，木性柔和。辩宾主、火力功多。刚为主掌，柔像销磨。显各还元，归本性，息风波。透入神炉，霞罩嵯峨。放银铅、花绽婆娑。辉光满室，神变无何。镇玩蓬宫，游紫府，恣蹉跎。
　　南乡子　水火交互既济
　　坎内一阳停，本性澄清照物形。真火炎炎功足显，叮咛。既济氤氲缉宝瓶。神用奋威灵，气证升沉聚戊丁#1。日耀飞腾烹药鼎，兰馨。造化功成入杳冥。
　　又
　　火裹六阴培，炽艳心藏点黑煤。功表清泠真水象，神胚。中气抽添自往来。赫赫振金雷，烟雨弥漫映斗魁。造化自家天地合，心灰。拍塞乾坤道体恢。
　　南乡子　水火升降因土
　　戊己媾阴阳，斡运专权摄四傍。驱驾天元随呼吸，非常。来往绵绵造化昌。气聚结玄霜，壶鼎冰凝透体香。神变灵通归物外，清凉。无碍真空置道场。
　　又
　　离苑绿波飞，坎殿澄清奋火威。变化降升凝真象，功归。土德恢弘斡妙机。梨枣体娇肥，玉女殷慧献紫微。香衬彩霞光日月，巍巍。无像圆明法界辉。
　　南乡子　坎离气变还元
　　癸府隐银铅，朱汞神宫袅瑞烟。变化游魂成风动，枢旋。运入黄庭造化权。离去水为乾，坤体无阳厚德全。二气经营仙药就，功圆。出世名标闻九天。
　　又
　　水府火笼藏，烟雾朦胧琐桂光。气动随风成造化，中央。聚变刀圭药味香。不见坎中阳，虚室无阴本体彰。育出朝元真浩气，琼浆。攒簇丹垆结玉霜。
　　醉桃源　贪狼巨门
　　杓枢贪巨秉天真。玄皇附耳亲。扶持五蕴已通神。都收万劫尘。寂然定，体清新。温存一性纯。冥冥物外傲长春。逍遥月作邻。
　　醉桃源　禄存文曲
　　禄存文曲附神光。驱驱逐色忙。昧禅徒乱角和商。如何作道场。双帘掩，琐明堂。仙童夺正阳。神功机在性昭彰。冥冥混八方。
　　醉桃源　武曲廉贞
　　武廉幽贯地天根。绵绵息若存。六天交战定朝昏。丹炉火力温。驱神窟，养生门。玄功主掌尊。牝关天闭炼阳魂。云霁性命屯。
　　醉桃源　破军
　　破军雄镇北方阴。牢封地户深。真风高卷锁猿心。氤氲气制禽。三田贯，五神钦。元胎体变金。群魔离位九阳临。功成耀古今。
　　醉桃源　左辅右弼玄牝
　　司分木火地天通。玄关主掌雄。鹿羊神辂逗真风。都归保运功。枢九窍，贯三宫。熏蒸药鼎红。万神辐辏性疏通。无形廓太空。
　　又
　　暗藏两曜抚坤乾。绵绵息斡旋。扶持来往贯三田。还元五气全。河车运，玉炉煎。炎炎结汞铅。彩霞光衬晃禅天。明明性月圆。
　　醉落魄　八卦配九宫
　　阴阳气结。乾坤振、六爻交设。四分九数明罗列。两遁推移，周岁用相迭。殷懃进取功无缺。抽添加减应时节。烹成二八丹威烈。吸海吞山，方寸道明彻。
　　木兰花慢　坤卦老阴之象
　　剖坤柔立象，太阴体，换三阳。因六变心虚，关开实腹，应候呈祥。冲和易灵变态，运圣功、旋转斡天罡。消息栽培道化，六宫毂辏中央。融融品物含章。归土德，密收藏。性与命咸通，个中将养，气孕玄霜。香浮彩霞烜赫，混浩然、纯粹散诸方。造化冥冥极妙，超凡不离玄黄。
　　木兰花慢　乾卦老阳之象
　　判乾元刚象，德纯贞，利元亨。运一气氤氲，施生品物，分布形成。调和四时简易，正始终、机动应经营。日月东西出没，总因元气流行。参罗列曜循环，晃寥廓，体轻清。尽变化无方，杳冥真造，内隐精诚。酝就命基性烛，混太虚、模样貌峥嵘。了了真空无碍，八弦挥斥难名。
　　风入松
　　乾坤两卦上天梯。分柔健高低。六关爻变推天道，斡璇玑、日月东西。妙采精华成液，通神息，饮刀圭。溶溶金水泛曹溪。得九转功齐。变成丹体香风袅，木童喜、寿域长跻。显出元初气艳，廓胸襟，吐虹霓。
　　又
　　乾坤罗列道纲维。斡斗转星移。守迁飞伏随方变，应周天、衰旺相推。保护坎离丹药，启玄牝，契希夷。冥冥杳杳入无为。会三姓相期。应时烹炼循火数，结圆明、二八芳姿。彻地通天圣变，表身外，显容仪。
　　又
　　乾坤爻变括天心。枢简易浮沉。斡旋升降成甘露，种黄芽、陆地根深。潋滟滋荣金蕊，丹霞照，万神钦。云收天静酒重斟。韵聒耳呜琴。醺醺酩酊乘风舞，恣神怡、鼓掌歌吟。深入洞天静境，得真乐，写知音。
　　又
　　阴阳爻变坼乾坤。运一气高奔。推移动静分升降，摄浮沉、造化归根。引养谷神不死，表塞兑，闭其门。七星罗列绕昆仑。分取舍司存。扶持日进无为道，现神光、金色高喷。巧酝华英成秀，露玄体，证阳魂。
　　又
　　乾坤简易定长生。推变化虚盈。默契四时神功用，泄冲和、品物生成。茂养深根固蒂，临金井，吐琼英。芳姿香衬彩霞明。聒万籁声清。造化冥冥无中有，显虚皇、阳体飞行。纵横恣游法界，廓神变，混无名。
　　又
　　乾坤鼎沸炼神丹。聚虎肺龙肝。合和蟾凤凝嘉瑞，变盈空、甘露漙漙。敛掠烹成金液，喷真味，霭椒兰。峥嵘酌饮醉乘鸾。韵法曲吟弹。舞袖婆娑容仪整，傲清风、明月天宽。一段清凉活计，占长春，得真惧。
　　又
　　乾坤分布派春秋。进九六添抽。阳升阴复生元气，辅灵台、配定刚柔。进退八归六聚，定浮沉，显真修。琼浆八味一渠流。聚百宝相投。滋荣君圣民安富，乐陶陶、驰骤神洲。天地不能陶铸，无为体，恣优游。
　　又
　　乾坤爻体两相缠。统造化机权。刚柔变态分动静，斡生成、运契周天。日月阴阳匹配，聚戊室，镇团圆。两情将养入琼田。甃玉雪团团。占得长生曹溪路，向五湖、四海留连。领略尊禅祖意，抱真乐，复便便。
　　又
　　乾坤爻斡气玄黄。摄进退阴阳。造化数符周火候，动清风、递转天罡。简易浮沉变态，吐消息，酝琼浆。仙童觥饮奏宫商。引歌舞悠扬。半醉式微明月下，主邀宾、笑傲中堂。胁服群魔遁迹，擅祖意，转清凉。
　　又
　　乾坤营魄炼阳精。摄离坎煎烹。九还七返神功用，定捆缢、气象推行。日月照临满室，和二物，产琼英。器成常静体无倾。饱浩气轻清。内全得一真灵显，露元初、模样圆明。不在地天机彀，超物外，任纵横。
　　苏幕遮　乾坤卦象明道
　　序乾坤，分宾主。匹配周天，甲己局分五。六十时归五日聚。五六三十，六六依策补。离中己，坎藏戊。离坎交媾，二土刀圭祖。减息绵绵自饮取。镇日忘情，定裹神归姥。
　　墙头花
　　复
　　黄锺应律，一点阳生速。陆地泉深地雷复。坤柔立象，神交体变，铅升汞伏。长男尊女，月殿同恩育。造化风雷两情睦。青牛驾起河车，海底云烟拥簇。灵台凝结气，氤氲体清肃。混合归丹室烹煮，炎炎异香馥。郁来百日功夫，初九爻成退六。
　　墙头花
　　临
　　阳升地泽，鼓润临春候。地轴天关体相救。四维十干，番腾逆转，黄河水凑。双关衮沸，潋艳曹溪透。木马嘶风遍巡狩。玉京山引驾泥牛，牧童眠云左右。玄通驱玉液，潋滟月堂逗。不放三尸神劣抚，离宫尽辐辏。大都龙跃功程，显出丹田德就。
　　墙头花
　　泰
　　地天交泰，正是通玄奥。白虎青龙气相导。威风郁罩，灵台区区，玉京引到。木童兴逸，功喜成颠倒。湛入壶天乐长傲。氤氲浩养形全，独显卓然雅操。飞行玄体健，偃仰瑞云蹈。纵放徘徊喜功表，阴阳两停造。推排清静因缘，万劫尘情尽扫。
　　墙头花
　　大壮
　　雷天大壮，匝地和风起。远振龙威跃渊水。时当密固，玄黄暗盗，阴阳骨髓。魂凝烜赫，魄散群魔止。志逸神全道情喜。收拾一段清凉，捧出心花绽蕊。澄澄绝点翳，真性显穷理。爱欲桃康死五气，奔腾玉关裹。冥冥昼夜神功，功超蓬瀛证彼。
　　墙头花
　　夬
　　飞龙踊跃，造化泥丸裹。上接云天施泽美。冥冥吐雾，喷烟引惹，和风竞起。氤氲变化，健体乘金柅。高越蓬山恣情喜。不知舞蹈歌弹，月底翱翔不已。希夷真乐受，无为体如鄙。步步云踪远廓达，鹏程自由己。功凭气满神宫，显得长生久视。
　　墙头花
　　乾
　　乾天极处，健体全滋育。飞上昆仑六阴逐。九阳和畅，咸亨驱汞，回还已伏。璇龙悔恨，怒卷云雷速。密降琼珠结玉粟，赍排国富民安，证果刀圭入腹。熏蒸阳体健，冥冥道情肃。返本真消息驱白，留青瑞烟簇。巍巍圣境修全，已见如如面目。
　　墙头花衮
　　姤
　　乾坤正否，两隔阴阳位。天癸归元九还至。法界最好，乘龙拥簇，笙篁韵美。真惧真乐，酩酊真自醉。满腹香喷混清吹。冥然束体纯阳，吟弹飞行作戏。卷舒安，消息静，魂凝制，性光炽。上傲三天际身外，观形显不二。分明物物头头，全露西来祖意。
　　墙头花衮
　　观
　　风地大观，六四枢神变。始露元初旧头面。尘襟冰洁，无疵秀气，虹蜺出现。炼神合道，法像随空转。应变无方体明衒。白牛牵过天河，回头主人不见。月空明，形无影，行无伴，乐独擅。雪路西归去黯淡，天宽恣游宴。拍怀飒飒风清，一点河沙撒遍。
　　墙头花衮
　　剥
　　山地剥尽，始见灵通性。莹彻天涯迥清净。恢弘法界，真空变态，冥冥契圣。分开铁壁，捧出如如镜。一点无亏混真命。非中非外圆融，物物头头究竟。透三天，通九地，神和畅，志恬静。本有清凉貌不减，不增显中正。放开拍塞虚空，道体峥嵘有庆。
　　墙头花衮
　　坤
　　坤元复本，捧出纯乾位。两正分形体离器。含弘光大，冥冥无像，阳魂显瑞。不空不有，唤觉西来意。物我光尘总无累。如今了了元初，遍撒诸方不二。相无仪，神无碍，通千变，体一致。朗朗真空露究竟，圆通貌清粹。巍巍一混希夷，生灭梯磴远离。
　　减字木兰花　九还阳丹进道
　　长男尊女。甲帐辛堂同宴处。一返游魂。闪烁垆开火力温。风雷酷烈。威赫云深明电掣。烟雨蒙蒙。飞下金乌宿桂宫。右初一日，震偶巽。
　　一阳光启。戊室盘旋离合体。二返铅葩。汞鼎温温进火车。深连巨海。踊出神鳖飞五彩。洞琐烟霞。密罩金童弄月华。右初二日，坎偶离。
　　山通泽气。乱卷云腾风浪沸。三返垆煎。炽焰炎炎映洞天。奇莲焕吐。五叶香浮霞万缕。信手拈来。捧弄轻便上月台。右初三日，艮偶兑。
　　乾坤呈瑞。六合三才八卦备。四返归真。一粒神丹气像新。见前心定。酩酊沉沉浑未醒。子母团圆。云步长春法界天。右初四日，乾偶坤，通得六合。
　　巽荣春谷。辛水溶溶滋震木。五返云雷。玉桂蟾宫应候开。月娥清写。风震庚金调木马。功显强兵。火衮深渊四海平。右初五日，巽配震。
　　己从戊室。药味烹煎成玉质。六返金光。烈焰辉辉满洞房。内全养浩。壮观酡颜能永保。体透清香。捧出阳魂乐道场。右初六日，离配坎。
　　泽山同器。一点精华天癸至。七返丹成。远放流霞射玉清。气安神定。涤荡尘烦心月莹。独露禅天。万泒波澄一样圆。右初七日，兑配艮。
　　坤乾情睦。十二周天明二六。八卦循环。驱率阴阳造化间。时当交泰。昧爽氤氲神气会。体炼纯阳。轻健冰姿散异香。右初八日，坤配乾，阴阳通得六合。
　　返还成数。八卦爻抽同体聚。药祖完全。运就三三九九天。归根复命。鼎冷丹凝常乐冷。烜赫金光。透体明连满室香。右九日九阳而还元。
　　会真集卷之二
　　#1戊丁：原误作『戊癸』。
　　会真集卷之三
　　超然子王吉昌撰
　　月中仙　九转功成
　　道泄冲和，运开基杳冥，生发元首。推排七返，配二三成六，再三成九。九还真造化，分八卦、妻男自偶。默默真情契，凝然气神，如一镇相守。
　　盈虚动静归元，证不空不有。头面仍旧。无为性普，应地天神化，视之能久。任从劫运变，太空体、绵绵不朽。次了无生灭，恢弘妙用真乐受。
　　风入松　炼神合道
　　太阴二八产纯乾。抱六合真筌。二气经营元数足，始离形、祖意空传。变态超尘契圣，显物外，性空圆。冥冥反朴表精研。越枯木岩前。拍手归来明月下，拉清风、戏舞瑶天。笑傲华胥真境，喜坦荡，梦游仙。
　　又
　　炼神入道混融成。表真净真清。造化阳魂离体变，恣纵横、触处蓬瀛。野鹤孤云无碍，观自在，任飞行。死生宠辱不须惊。得久视长生。欣见主人真头面，露堂堂、妙体峥嵘。了了圆空一着，形无像，道为名。
　　绿头鸭　大圆觉海
　　混融成。大圆觉海峥嵘。性珠显、恢弘祖意，慧风通、虚谷传声。有中无、无中有有，应变处、廓尔纵横。坦荡融通，杳冥豁爽，澄澄一混体无荣。证动静、俱忘何在，触处露圆明。如如貌、莫形莫状，真浄真清。灵通像、不增不减，罄劫来一段光荣。无限域、含容万有，遍四海、三际充盈。荏苒冲虚，无离无坏，浩然一点括长生。证本有、巍巍极致，奇特体妍精。这模样、人能悟入，与道同名。
　　又
　　貌幽玄。混成法像无边。悟真常、灵明妙用，越骊珠、独耀深渊。衒真圣、穿山透壁，展威风、入地升天。变化多方，神通挥霍，一输炳耀显孤圆。浄洒洒、难握难把，朗朗湛如然。无为相、高低莫测，远近难诠。非空色、亦无二体，显本来、清净因缘。大千界、浑无挂碍，证方寸、拍塞坤乾。究竟圆通，不离不即，堂堂恢廓体翛然。括慧灼、天真至理，悟入奋威权。妙中妙、腾今跨古，无像功全。
　　瑞鹤仙
　　五行生数至成数
　　五行真气集。通玄牝、谷神应时出入。绵绵定呼吸。显平调荣卫，蠕分和辑。脉方动十。得火候、熏蒸自给。荡百骸、九窍关开，上下泝流相袭。功及三天两地，九六阴通，七八阳立。降升气揖。推造化，宝瓶缉。配刚柔合体，抽添循数，养就神丹一粒。变阳魂、法界恢弘，跨云步急。
　　瑞鹤仙
　　成数造化金丹
　　金丹真造化。在进火、功夫抽添相亚。绵绵息全藉。配天关地轴，器垆形借。铅消汞泻，引彩凤、金乌自下。入黄庭、展转相交，降升两情迎迓。多暇月娥捧酒，间簇笙簧，喜连夙夜。仙童力霸。乘空舞，彩云跨。向三天深处，放怀如意，五色光辉紧射。料玉壶、九转金成，殆难估价。
　　又
　　炼丹成数究。进水火、抽添六阳时候。严严虎龙开，卷清风匝地，两情精媾。雷轰宇宙。渍玉蕊、灵芝吐秀。待药垆、火冷冰凝，方是雪肌成就。身富香喷兰麝，内放金光，夜明如昼。冲虚德懋。表清净，果无漏。罄色空都泯，魄纤魂圣，地厚天高远透。向三清、妙选丛中，已争领袖。
　　玩溪沙　饮刀圭
　　离坎升沉气不迷，天门减息饮刀圭，月宫飞过日中鸡。东北朋生调玉兔，两情和气吐虹霓。烹成火枣主童携。
　　又
　　勤饮刀圭炼极阳，熏蒸药味透天香。旋喷甘露返魂浆。烂饮醺醺长日醉，婆娑飞舞应笙簧。陶陶真乐上天方。
　　又
　　三八为刀息缓留，圭凭戊己吸呼修。飞伏十干证添抽。造化结成仙药体，依时饵讫御神游。日飞天外得优游。
　　又
　　饮息时时药味加，五神运起海金沙。天河仙子渡灵槎。水满金城凝露冷，人牛不见月空华。清风捧拥笑归家。
　　万年春
　　玉琐金关互换封闭
　　玉琐金关，阴阳击柝牢封闭。相凝制。变通无系。满腹清风细。九气天中，云买步无纤翳。真根蒂。道情潜契。湛湛通三际。
　　又
　　一气冲和，心猿紧琐难奔走。调柔受。密封关口。太一氤氲守。二者相融，默默昏昏久。成奇偶。炼须九九。丕享虚空寿。
　　又
　　浩气流行，绵绵拥簇真禅定。颐神兴。杳冥难醒。凝结玄黄孕。造化圆空，剔透灵台莹。能常应。木童形胜。稳步云霞径。
　　江神子慢　真坐
　　修真万缘擎。心地下、功夫要刚烈。育愚拙。放四大、自在安闲不惙。志如铁。强斩马猿双足折。罢颠劣、都收归寂灭。八关六腑三宫，总和畅，万神悦。龟息玄通无间，得澄湛子母，团圆交结。两情泄。显阳体、炼就飞行时节。意冰洁。造化真空归物外，无为道、圆成还若缺。放开性月辉辉，贯乾坤彻。
　　江神子慢　伪坐
　　谷神死不作。蛰窟彼、心迷有功错。妄穿凿。搜玄妙、水谷云根为托。谩消索。扭捏一身常把捉。相专着、地关无锁钥。天门不折弥封，岂留气，有无若。难为三宫升降，执一性返失，西来糟粕。道情薄。乖魂魄、动静龙虎盘礴。昧崇钥。怎炼玉垆金水结，无丹体、何能云步乐。傥还剔透玄机，会蓬莱约。
　　无俗念　气邪
　　一呼一吸，昧谷神、玄牝绵绵踵至。聚散忙忙乖造化，根蒂悬悬远离。上下无归，往来失御，不向三宫施。内迷归胜，意因执定一位。外灌四体皮肤，浮行散乱，蠢蠢难安置。壮观浑身多震动，变易千般何啻。意不灰寒，形不木槁，性命云泥异。禅功郁结，怎成阳体纯粹。
　　江梅引　气邪归正
　　浩然气动混元宫。契修崇，运清风。透彻三关，上下自然充。胜外浮游收入内，尽一指，都归玉路中。神迎天谷傲晴空。养冲融，得疏通。体了无萦，澄湛证参同。物我两忘真豁畅，无为理，至圆成，显圣功。
　　江梅引　神邪
　　四肢气散失根芽。作神邪，发空华。异物千般，目下乱如麻。一切圣贤随意现，总变化，都因一念差。不知心病尚强夸。景无涯，事为嘉。特昧玄通，道眼被尘遮。不作真禅成魔境，阴阳隔，看如何，炼玉砂。
　　江梅引　神邪归正
　　灵襟澡雪蔑尘污。幻形刳，外容愚。恬淡场中，驰骤道情娱。一气制神神酩酊，乘醉舞，金童玉女扶。玄机真造志勤劬。蜕凡躯，入虚无。恢廓圆明，性月一轮孤。冷浸禅天风雾静，冰肌彩，傲澄澄，晃玉壶。
　　又
　　景忘情灭万缘疏。览涤除，道情舒。把握权舆，神息动徐徐。将养灵台山岳静，常默默，调神定有余。森罗真境傲华胥。显元初，妙如如。无像堂堂，模样契冲虚。飞舞游嬉无挂碍，狂歌咏，恣欣欣，类接舆。
　　又
　　万斜不作一灵孤。妙容模，契虚无。觉海纵横，独耀越骊珠。云静水寒无点翳，清净体，穿山透壁殊。无人野上傲双凫。奋天衢，玩仙都。一点圆明，变化不能拘。腹实冲和怀美玉，密藏匮，更不求，善价沽。
　　月中仙　宾主互换
　　索妙修真，分元神作宾，一气为主。玄机不昧，凭坎离精粹，权衡三五。浩然成造化，销尸魄、纯阳结聚。
　　七返真阴降，功全摄迹，归本认元祖。
　　炼神合道冥冥，始真空体露。实相难睹。无穷变化，显性珠如意，恢弘光吐。独超三界外，令清净、腾今跨古。反换宾为主，首提究竟功德普。
　　又
　　志士穷元，派浮沉动静，体用分别。神初象客，藉氤氲为主，应时提挈。杖头挑日月，斡天地、推移气泄。北斗南辰转，辉辉洞天，深处木童悦。
　　而今主掌专权，证阳极返还，阴降时节。真功造化，显本来体段，清辉冰洁。焕然无点污，罄三界、十方透彻。一混希夷化，不空不有无生灭。
　　武陵春　欲界
　　欲界谷神初剖判，情逸混冲融。太一云兴匝地风，岳顶雨蒙蒙。造化阴阳升降应，八脉醴泉通。琴韵琅琅聒耳聪，绝念酝奇功。
　　又
　　一气始方离混沌，八卦九宫期。罗络壶中媾坎离，消息浩充肌。斡转璇玑神寂定，龙虎甲庚颐。性普三宫造化奇，默默入希夷。
　　又
　　嗜爱顿忘情不纵，去智道颐形。心迹交时醉半醒，子母聚黄庭。九气天中呜玉韵，昼夜不曾停。断送仙童入杳冥，变态奋威灵。
　　又
　　心乐澄澄时静应，阴裹媾阳精。飒飒和风海底生，六腑九宫盈。一气混挑罡斗转，天谷至神迎。虑念俱无净德成，咫尺傲鹏程。
　　永遇乐　色界
　　心虑灰凝，妙圆德备，威仪无缺。杳杳禅安，冥冥色碍，壶裹风光泄。云霞来往，虎龙昤啸，捧弄木童神悦。廓胸臆、洪饮冲和，坦荡醉吟时节。笙歌鼎沸，惊凰风舞，纵横自在行列。满目祥光，盈空瑞霭，隐隐飘红雪。拍怀冰莹，充襟月冷，壮贯道情明彻。傲真境、真乐真惧，出尘妙绝。
　　又
　　机括独行，犹然形累，庄严神正。诸漏牢封，万缘齐剪，豁达开心镜。禅关打破，壶春深入，万象拱环七政。天河转、月窟光飞，低衬碧霄相映。纯阳束体，瑞云高卧，轻清拂面风劲。欢乐无涯，变通难约，时复狂歌咏。笙簧缭绕，雷霆鼓润，做弄木童余庆。冥冥
　　证、一点圆空，至清至净。
　　长思仙　无色界
　　命还空，性还空。物我双忘阐慧风。冥冥一混同。运神功，契鸿蒙。反素灵光天地中。虚形处处通。
　　又
　　定心惺，识心停。主客同宫湛湛宁。人牛不见形。性真灵，像真灵。动静无为混杳冥。圆空上下经。
　　黄鹤洞中仙　顽空
　　深染顽空病，未识修真命。徒昧阴阳变化机，密翳真心镜。念断为见性，正是沉空净。不炼成丹妙体全，久久难归圣。
　　又
　　性命根基奥，道本阴阳造。孤守灵光一点清，殆失观天道。三盗宜深讨，四象当逆考。夺得乾坤造化权，结就圆明宝。
　　一剪梅　断空
　　夺得周天火候煎。丹垆昼夜，煮汞烹铅。海源江岸气喷烟。继日奔腾，通贯三田。不悟冥冥入定禅。神离气散，子母难圆。阴阳失媾昧玄玄。九载三年，不见壶天。
　　又
　　一气升腾宝鼎煎。相交水火，玉路飞铅。不能神定两团圆。隔若云泥，难契重玄。切要澄心剿万缘。自然性命，混合归禅。阳魂变化恣升迁。百日千朝，云步壶天。
　　望海潮　真空
　　真空根蒂，全凭神息，分开五蕴精华。和畅六神，氤氲三岛，天河浪泛灵槎。乾鼎煮丹砂。正云驾坤牛，风送羊车。密运黄金井，成灿烂，结琼花。
　　滋彰极妙生涯。放空圆显理，玄览无瑕。纯粹一真，通天透地，恢弘无障无遮。方寸括河沙。恣兴陪风月，醉卧烟霞。个裹真消息，偏分付，道人家。
　　又
　　形神俱妙，灵通无碍，卓然独立玄玄。显理简情，空色无阂，揭为究竟因缘。祖意密空传。自心境俱冥，智解都蠲。一段真清净，廓神变，出坤乾。
　　恢弘妙体空圆。露如如无像，高傲禅天。烜赫慧光，峥嵘实相，森罗法界无边。契道奋威权。已打破虚空，劫力难煎。擘碎输回壳，拉真一，度流年。
　　老君吟　三千功
　　清神夺凤髓，止息收乌血。六阳飞宇宙，五气通关节。云雷风电击，向三天，降冰雪。瑶山海峤喷红雾，赫赫如晴，昼性光明彻。两情结。禅天齐物变，意写成惧悦。阳魂全造化，号真功，功妙绝。三千数合无圆缺。神超归物外，永离生灭。
　　又
　　灵风透骨髓，秀气盈肢节。抽添离与坎，动静相交设。符数周天造，聚阴阳，气神结。黄庭锦帐浑孕瑞，变化阳魂，胜地天通彻。细分别。三千
　　真造化，消息玄黄泄。性光无点污，莹如冰，摅澡雪。顿超三界真欢悦。歌吟游阆苑，道情清绝。
　　老君吟　八百行
　　灵源无点污，常应常清净。阴阳已罢交，子母同宫庆。冲虚葆真一，廓圆明，辉心镜。头头照破归寂灭，妙用弘法，海变通无竟。具真行。慈悲形道本，惨怛心无争。普施咸利物，执谦德，为权柄。圆成八百无漏果，顿超云步稳，脱凡归圣。
　　放心闲　返老还童
　　地水火风。装成四大，到头衰老成空。死生蝉蜕，凭据妙用修崇。合天地、推移真造，阴阳运、匹配雌雄。神胎剖判，氤氲圣体，轻健还童。养就如如，玄皇消息，匠至虚、法像灵通。密藏浩气，廓变化，体无穷。恣烜赫、元初模样，跨鸾鹤、笑傲天宫。纵横自在，显超凡入圣，千古清风。
　　又
　　一气玄功。三奇真造，本来玉貌修完。混归宝藏，密蕴九转神丹。傲阳体、堂堂实相，栖真境、坦荡天宽。从渠日月，忙催四大，迤逦衰残。物壮难留，假躯易失，独卓尔、一点冰寒。恢恢圣变，奋飞舞，恣吟弹。伴云外、清风明月，放宛转、隐显多般。还童不老，任灾临劫运，无像神安。
　　无俗念　火候不正
　　周天火候，要升沉飞伏，无差无错。气运前升穿绛阙，透上九天熏烙。两目难开，终为火患，急急须臾拨。迁延岁月，变成魔境沦落。六神失御猖狂，三尸放荡，五贼俱成恶。要镇炎炎归玉路，深入神宫恢廓。三盗循环，相交水火，锻炼成丹药。驱驰归正，得醇贤圣糟粕。
　　感庭秋　全真
　　阴阳悉备道风淳。精粹保天真。分擘刚柔动静，炼九还、丹体清新。扶持一性已通神。触处露全身。了了三空无碍，混太虚、体净超尘。
　　又
　　志通天地媾精神。消息葆全真。造化玄黄极妙，炼九阳、魂变逡巡。西来祖意坦然伸。无碍法门亲。应化河沙周普，露妙圆、糟粕清醇。
　　又
　　如如彻底性圆明。三昧理研精。纵使头头应显，是一灵、阴魄神情。
　　玄机须悟志澄清。丹体鼎煎烹。养就纯阳法象，性命全、永保无生。
　　会真集卷之三竟
　　会真集卷之四
　　超然子王古昌撰
　　春从天外来
　　名利如何。叹六朝七国，五霸山河。几多兴废，一梦南柯。光阴暗裹消磨。悟云山烟水，好归去、策杖披蓑。任春秋，乐调神养气，行止蹉跎。
　　家园雪梅火枣，酝玉壶潋滟，满泛金波。烂饮醺醺，神游云外，真乐自在吟哦。伴清风明月，通天爽、飞舞婆娑。泄冲和。证鸿蒙体段，超彼波罗。
　　其二
　　返本修真。待一阳初动，五气全伸。金童施义，玉女弘仁。刚柔消息成姻。会黄庭仙馆，慧风引、宴拉诸神。瑞烟浓，泛琼壶雪浪，烹点铅银。冰肌烂霞帐锦，瘾三奇光射，琼萼清新。体腻兰香，魂飞羽健，陪从道德为邻。傲太虚寥廓，真清净、不变长春。性中珍。辉十方三界，元迈冰轮。
　　水调歌头
　　冲和养真命，神耀破昏衢。水山明秀，雷泽深处孕玄珠。七曜北辰枢纽，灿烂金华气结，槁木得重苏。灵腑风烟静，岳顶月轮孤。透三天，滋九鼎，饮琼酥。华胥笑傲，陶陶沉醉玉童扶。窈窕芝軿鹤驾，驰骤纯阳圣境，宇宙不能拘。寂阒先天貌，隐显混虚无。
　　其二
　　慧风扫魔障，宝剑剿轮回。内澄神息，驱逐甘露洒灵台。四象五行三一，聚鼎烟凝橐钥，鼓润发云雷。水泛金花折，火养玉莲开。应符数，合九六，契三才。资成健体，清风明月久追陪。杳杳冥冥精变，一混希夷道化，神用显恢恢。仿髴归极乐，咫尺玩蓬莱。
　　解愁
　　今古常情，多强侮弱。蛮触是非成恶。上天垂孔监，定富贵、理无适莫。决烈英贤，总不如，访道德、至虚清乐。旋调燮、木液金晶，九重玉阙，炼玄霜药。光灼。满室辉华，显阳
　　体飞行，变通难约。放怀明月下，恣酩酊、玉童斟酌。万籁声清呜管钥。傲物外、澄澄寥廓。放祖意独晕，禅天透彻，占得最长生着。
　　满江红慢
　　勘破荣华，提智剑、急逃生死。要黜聪、隳体虚室，内专穷理。绿水青山成伴侣，清风明月为知己。得自歌、自乐乐天真，真常美。胸襟静，神情喜。从舒卷，恣行止。肖孤云野鹤，往来难拟。释氏真风勤整顿，净除诸障如顽鄙。醒圆明、一点证菩提，功超彼。
　　其二
　　志士穷元，凭决烈、豁开尘网。务理神、和畅真素，内纯恬养。一气氤氲成造化，九宫上下通来往。运三光、临照晃乾坤，华英长。金光灿，心灯朗。常清浄，绝阿党。尽头头能显，劫来形像。非外非中真境露，不生不灭通天爽。已虚空、打破脱轮回，遐龄享。
　　烛影摇红　赠高莹蟾
　　心冷狙徒，志循教父寻宗祖。上天秘诀始恢弘，冰雪充灵腑。封闭庚金土釜。定阴阳、斡旋子午。应时升降，造化希夷，三光明吐。性命相资，地天交泰分宾主。湛然昏默契神功，法像周沙普。此理君休轻侮。莫贪爱、纵心踰矩。一朝功满，三岛同归，名超今古。
　　其二　警善恶
　　大道门开，正当甲子天元数。三清仙院列名科，精选须超度。此出幽人理悟。弃荣华、净云不顾。凿开圆觉，打破虚空，梯登云路。爱海愚流，乐归觳鱿沉诸趣。冥冥深夜昧三光，手足浑无措。缧绁酆都难诉。恨修迟、迷途失步。相跻真境，动扯清风，何时能遇。
　　绣定针
　　道忠告。想射日回天，到头虚耗。旷劫沉埋，名利气财识破，余风一扫。寸心清操。会得过、个中三盗。斡旋星斗，银河运转，浪倾丹灶。玄黄气相导。结地髓天精，蠢然腾倒。烹玉烧金，神化至虚，体合希夷深奥。彩云高蹈。露妙体、真空长傲。这些风味，咫尺世人不到。]
　　其二
　　酿金醴。灌上下三田，劫尘一洗。养浩师轲，贫乐慕回情逸，泛湖袭蠡。内摅恺悌。傲妙苑、道风济济。涤除心照，无离抱一，致柔循礼。胸襟冒云陛。盗月殿蟾精，日宫乌髓。二物相资，烹炼玉霜，满室丹霞光启。变成玄体。谅作个、阳魂头抵。步风超越，不在九霄境底。
　　水龙吟
　　冲和牧养循天数，暗契运行缠度。阴阳恋态，风雷云电，相凝作澍。点滴灵源注。遍浇溉、宿尘难污。显曲江莹静，乌擒玉兔。桂柯宿，吐红雾。
　　二气氤氲结聚。散金光、三山密布。炼成健体，童颜滋润，飞行余裕。神变超尘，趣表清净，真容全露。是劫来一段，通天活计，在人人悟。
　　其二
　　乾坤利判阴阳位，朴散氤氲成器。母怀子腹，儿因母产，杳冥分瑞。体化成纯粹。廓神室、云收尘累。现风清月朗，金童飞舞，傲嘉山，景奇异。
　　宴罢归来沉醉。到华胥、玉关犹闭。劈开璧帐，主人邀我，密传祖意。岂有三空，体显清浄，圆明不二。放纵横自在，无萦无系，与虚空类。
　　其三
　　慧驱茅塞开心地，气养氤氲纯粹。三奇聚鼎，炎炎火裹，丹花吐瑞。海底上清吹。异香喷、芳姿肥腻。被木童拈弄，飞行无碍，宝光衬，彩霞炽。
　　奥室清凉常媚。廓胸襟、冰霜光被。烟消火灭，云收雾敛，顿成不二。头角逍遥，事混河沙，光尘不异。这元初妙有，清虚法体，证菩提位。
　　其四
　　至人主掌修真柄，格外玄言究竟。澄澄沉虑，绵绵至息，氤氲真性。一混炎风劲。五门开、三奇光并。动盈虚时候，阴阳变泰，显真造，契天命。
　　整顿神情中正。现长春、风光卓敻。烂霞万缕，烟岚一派，盈空澄净。远近楼台，映奋云步，逍遥歌咏。傲清凉法界，安闲活计，证无为圣。
　　瑞鹤仙
　　衷情崇淡薄。荡浮萍、纵迹逐波沦落。聪明总不作。念掀天富贵，梦惊为错。猛挥爱索。访余裕、真风绰绰。谷神宁、缓息通真，元气动符橐钥。挥霍玉炉金鼎，火衮云翻，妙娠丹药。神魂剔拨。成纯粹，体恢廓。向冥冥杳杳，湛彻壶天，领略清风逸乐。混虚无、真净真清，了空一着。
　　永遇乐
　　妙契天轮，斡枢七政，玉衡旋转。潜运升沉，推穷造化，一气三奇变。龟精蟾髓，鸾津乌血，滚滚鼎中烹炼。玄珠结、金药鲜妍，喷起九龙光电。婴投金室，姹归银阙，笙歌闹簇清宴。翡翠帏低，珍珠帘卷，喜气祥云衒。冰寒天阔，风清月皎，显出本来头面。圆空廓、无碍神通，太虚撒遍。
　　其二
　　蜗角功名，蝇头利赂，慨然除剿。唾手提锋，剔开关要，个裹玄元晓。迷云瓦解，禅天冰莹，顿露月明风袅。印千派、绿水澄澄，普浸一输皎皎。卓然独立，圆融模样，迩遐一混不扰。来往分明，断常都泯，吉应阳魂兆。清凉彼岸，妙明活计，坐外玉花窈窕。巍巍证、无漏功圆，圣机了了。
　　其三
　　智剑刚锋，百魔剿退，胆惊心颤。猛虎生擒，蛟龙活捉，撒起威神变。雷轰铁鼓，蛇飞金电，衮衮乱云喷霰。彻江海、洪浪冲翻，两兽正当死战。三山火进，九天霞灿，罩笼宝藏光现。瑞色千条，黄金一点，壶鼎频频炼。烹成琼蕊，肌肤雪样，显出玉人头面。木童喜、相拉归来，异香满院。
　　其四
　　一气氤氲，斡旋宇宙，万端神变。造化升沉，东西颠倒，金木情相恋。红霞千缕，金光一振，应是日归蟾殿。异香衬、丹桂争辉，六阴九阳习战。云
　　收雨散，风清月朗，始见旧时头面。静裹加恬，闲中沉虑，法界从游宴。网踈银汉，关开铁壁，隐显变通难见。无中有、体混河沙，妙场业擅。
　　神光灿
　　悲欢歇念，动静刳心，无人野上恢恢。秀气融融，巧酝鼓润风雷。发挥地天变泰，作甘霖、法种莲开。显嘉瑞，向黄庭锦帐，妙产神胎。霭霭祥光罩体，九龙水浴出，捧上瑶台。笑傲长春，笙歌闹送金昙。景簇琼英灿烂，醉乘风、飞舞徘徊。得真乐，料前途生灭自摧。
　　其二
　　神功造化，斡转天输，闲中默契真修。照耀三光，推移五气添抽。北斗南辰围绕，卷银河、万派波流。玉关启，运三车衮衮，齐驾金牛。霹雳轰惊宇宙，红光迸山川，电掣无休。布设黄芽，霞罩凤阙龙楼。定结圆珠无价，木童喜、秘密牢收。这模样，拉虚空证果到头。
　　南歌子
　　洞锁猿驯静，缰收马不颠。气凝神聚契空圆。浩劫云收，长傲自家天。
　　皓月清风爽，祥光罩瑞莲。木人石女共谈玄。变态神通，物外证金仙。
　　其二
　　固蒂恢机柄，深根植化权。拈花摘叶总除蠲。引养冲和，上下贯三田。
　　江岸和乌兔，丹垆煮汞铅。数成九转圣功圆。体透金光，晃耀照禅天。
　　其三
　　绝念驱群丑，澄心剿万缘。内枢橐钥息绵绵。一贯三宫，经纬契周天。
　　火力温金鼎，明循六百篇。烹成二八体方圆。隐映祥光，绰约傲飞仙。
　　其四
　　烛点心光吐，云收性月辉。一壶冰莹振风威。万象参罗，魁斗斡璇玑。
　　造化无为理，恢恢道化巍。冥冥杳杳契天机。鸠倨神功，法界步云归。
　　其五
　　灵腑诸尘净，民山一气生。三田昼夜铁牛耕。鼓润风雷，金井长琼英。
　　火力凭加减，冰肌应候烹。圆明方寸鬼神惊。悦畅仙童，饵讫恣飞行。
　　其六
　　极品轻肥贵，金章列鼎雄。掀天声价暂时中。电转星飞，身没气随风。
　　唾手惊前拙，装愚不作聪。元阳真秀紧修崇。九九功圆，平步玩蓬宫。
　　其七
　　大药西南采，调和东北隅。火龙水虎奋天衢。七政枢机？斡转运琼酥。
　　月窟喷香麝，水壶进玉珠。金童拈弄谒仙都。喜动天颜，赐寿等虚无。
　　其八
　　气射秋光冷，胸藏丽色风。腾身宛转离龙宫。趋造兰庭，笄岁喜和同。
　　跨虎清溪裹，驱乌皓月中。攒完鼎炼药成功。挥霍神通，无碍傲真空。
　　江梅引
　　玄珠吐瑞电光飞。透帘帏，绕璇玑。倒卷黄河，风浪涌神威。子后六爻阴复降，成七返，仙童展羽衣。浩然恬养道巍巍。主无违，客同归。不见元初，万象境依稀。湛入希夷常默默，全体露，证鸿蒙，一点辉。
　　其二
　　猿颠马劣论修真。最艰辛，道难亲。要个惺惺，慷慨脱凡尘。推倒恩山心裂碎，乐云水，归依德有邻。坎离真造养元神。曲江滨，药苗新。酝就琼田，富国已安民。壮观九阳玄体健，挥法界，表巍巍，道化纯。
　　其三
　　黄裳元吉纵金风。击疏桐，退残红。万物归根，祖意证圆空。兀兀时当明西令，黄菊绽，秋香满玉丛。登高圣会兴无穷。燕金翁，聚仙童。爽气盈襟，沉寂内灵通。高傲无为真自乐，显本体，振巍巍，万古雄。
　　其四
　　无明咬断契真修。度春秋，志清幽。江月光飞，冰彩耀神州。万劫云收明祖意，眉毛剔，齐偕万事休。混融性命妙机投。两绸缪，恣神游。湛湛真空，天地彀难收。通变罔极非内外，太虚体，廓元初，气艳浮。
　　采桑子
　　赠王姑性弘定慧空消息，虚谷传神。无像天真。拍塞乾坤貌至纯。历年无碍圆明相，不变长春。祖意明伸。阴粹阳精身外身。
　　其二
　　性珠莹彻禅天月，三界流光。四海呈祥。气会神交降玉霜。灵芽匀渍金花绽，透体清香。麝喷明堂。历劫宗风道化昌。
　　其三
　　慧光剔透茅心鄙，绝虑忘情。形静神清。捧出圆空一点明。驱云扫雾神机胜，出入纵横。实相难名。挥斥光华耀八纮。
　　其四
　　志枢动静勤朝暮，特玩屯蒙。消息玄通。橐钥吹嘘契太空。匠成伏火纯阳体，法界冲融。造化真功。宇宙都归掌握中。
　　绿头鸭
　　道风清。武帘交互经营。聚三天、合和两地，斡元宫、真气流行。变　　刚柔、游龙牝马，应七十、二候生成。走玉飞金，喷烟吸雾，相交水火迅当呜。六阴散、三阳鼎聚，丹品秀华英。香风衬、金光透体，几缕霞明。顿开基、头头性显，彻大千、沙界纵横。拉轻吹、徘徊踊跃，步云霄、体段峥嵘。非色非空，不增不减，海珍如意吐真晶。罄内外、光华无碍，神用六通迎。先天貌、功成荡荡，无复能名。
　　其二
　　体希夷。谷神玄牝为基。气回蹙、三千六百，遡双关、风浪涟漪。绕金城、泥牛拉凤，度玉径、木马参龟。七返归真，九还复命。孕成魂圣瑞烟弥。念般若、不迷三昧，得岸证无为。超真境、红光素艳，出入相随。洞天莹、清微洒落，恣阳魂、轻健风驰。抉神耀、无涯炳焕，总辉开、千古容仪。清净风光，冲虚活计，浩然一点顿无亏。放圣变、通天彻地，珠显露摩尼。如如相、腾腾兀兀，处处瑶池。
　　雨霖零
　　万缘心歇。放神情和畅，痼疾蛰
　　窟。清虚道业修崇，蠕神息、运无仓卒。七曜迎真虚室洁，冷辉冰骨。镇九天、十二楼前，五气腾空帐金阙。
　　高提慧剑仙童谒。进寒光、尖锋挑日月。收藏炳耀精华，聚壶鼎、激玄霜发。有物生成，无上妙、总归恍惚。廓性海、浸润无为，绰约三空越。
　　其二
　　乾元资始。偶坤柔成物，默契天癸。推移造化清虚，运三要、五行神水。九气腾空六阴静，潜生烟紫。显降升、消息还元，玉窟三花吐金蕊。
　　虚皇宝藏风琴美。送青娥、离宫宴赤子。螺杯滟滟香浮，恣洪饮、写真情喜。物外巍巍，阳体露、出离生死。相旷代、贩骨轮流，了了今生止。
　　会真集卷之四竟
　　会真集卷之五
　　超然子王吉昌撰
　　蓦山溪
　　元来一点，本也无生灭。逐景落阴阳，匠成形、头面转别。五浊恶代，八苦镇交煎，生还死，死还生，生死何时彻。教君省悟，志夺玄黄诀。七耀贯三奇，斡珠玑、推移气泄。九还七返，药配按时烹，黄金窟，绽琼英，五气飞红雪。
　　醉落魄
　　斋心养浩。斡颠倒五行真造。灵风上下牙三岛。功契周天，真一内深抱。有形资养无形道。无情酝就有情宝。扶持体健神永保。独露禅天，心照月光皓。
　　金盏子
　　锁猿心，虑沉沉。冥冥杳杳玄机运。南天火，北渊金。开汞鼎，虎龙吟。滋九气，剥群阴。酒勤斟，韵风琴。断送木童洪醉饮。六腑畅，五神歆。济圣域，脱凡襟。清净体，鬼神钦。
　　其二
　　保天真，养元神。调和二物东阳酝。循天数，应时辰。抽添谨，起庚申。烹汞药，炼铅银。八琼新，雪肌匀。红云匝地香风动。西来客，意精纯。华胥梦，梦游春。归物外，露全身。
　　其三
　　扣玄关，步云山。花光石润松风软。琴解愠，酒开颜。衷情逸，放心闲。诸境灭，我独顽。九阳还，六阴删。收藏八宝金光满。融体耀，彩霞殷。形实相，太无间。迎仙客，越尘寰。
　　其四
　　剿尘情，慧风生。天关地轴为权柄。玄机运，斗枢行。蟾兔髓，日乌精。壬府聚，玉炉烹。秀华英，万神清。三台六辅天宫庆。餐玉液，酝真精。归觉海，混圆成。观自在，貌峥嵘。
　　其五
　　翠岚晴#1，缘波清。光浮草屋松窗静。暮旋着，膝琴横。闲唱咏，惬真情。贫自乐，胜公卿。宠无荣，辱无惊。灵台将养消息胜。禅月净，性珠明。三昧解，六通精。无上道，证圆成。
　　醉蓬莱
　　混元形一气，位析乾坤，朴分呈瑞。旷劫难逃，被阴阳相累。顿悟回、光合和金，木簇坎离精粹。瘴海风高，云行雨施，丹基匀渍。九会三期，六爻数足，奇偶相乘，谷神离器。透上昆仑，拉清风游戏。偃仰安闲，白云堆裹，任陶陶沉醉。看破虚空，行藏绰约，神珠如意。
　　醉江月
　　鸿蒙一气，运天枢魁斗，斡旋星象。日月缠移分进退，定立朝昏弦望。四序循环，阴阳调燮，造化功无上。含弘光大，匠成品汇咸畅。神用剖判乾坤，生成应候，七九功归向。虎绕龙蟠吟啸曲，江岸声呜风浪。将养神胎，奔腾圣变，法界真情放。玄中珠显，廓开光像无量。
　　其二
　　真心径寸，括太极分瑞，玄黄交结。造化中间消息圣，日月虎龙罗列。釜下红光，勤交文武，进退依时节。烹成金蕊，密攒丹体冰洁。冲和国裹人安，天根默契，沉静真如悦。珠鉴晶光牛斗射，耿耿清辉霜雪。万劫云收，多生尘敛，心法浑双灭。无言可说，慨然脱底明彻。
　　南乡子
　　萍梗涉天隅。遣累刳情物物无。漱石枕流甜养浩，勤劬。拈弄龟蛇入玉炉。黑水产金珠。曲岸红霜润点酥。体甃寸丸丹品妙，无虞。驰骤神通日月壶。
　　其二
　　进退兔和乌。驱入乾坤造化炉。少减多众循度运，情娱。巧炼丹凝体不枯。性养点尘无。放荡空圆傲玉壶。应物头头无挂碍，形殊。密蕴摩尼不夜珠。
　　其三
　　符火应周天。加减无差达四禅。潜养铁牛喷玉蕊，功圆。换骨回阳证妙玄。般若有因缘。超上波罗意坦然。稳驾神舟归极乐，尘捐。清净心摅出水莲。
　　其四
　　默默有如愚。一气氤氲日月垆。玄牝驱驰三性会，凝酥。醉饮醺醺性自娱。风月不能拘。天复天中运斗枢。消息玄黄形妙趣，情愉。一派红光晃太无。
　　其五
　　大道在三田。知一都休执一边。通贯两间方寸内，幽玄。三一分形象帝先。钻则愈弥坚。仰亦弥高廓化权。视听不知无极旨，空圆。耀古腾今妙体全。
　　留客住
　　悟生灭。顿剿断、马颠猿劣。万缘齐放，感得玄黄真诀。归依洗心清浄，一向调燮。阴阳功决烈。呼精吸粹，盗虚无、真秀养成愚拙。息分别。气会神交，忘形真悦。聒耳清音，万派无中幽噎。寥阳化成仙域，捧出纯白。风光冰玉洁。神超物外恣翱翔，坦荡步虚清绝。
　　降中央
　　盗天地冲和一气，造化丹基。玄牝辅弼枢机。四象三奇。消息盈虚否泰，铅汞抽添坎离。进退循环，玉关风透九霄吹。云行雨施，遍浇溉、黄芽雪肌。五彩腾辉低荫，二八香姿。六阳鼎沸，运火候、周天数随。引养形全，雾收云敛入无为。
　　其二
　　廓玄览神清性净，健体轻驰。无涯炳焕光飞。月样披离。挥霍千灵变态，触处头头显仪。念慧除迷，拍怀冰莹赴瑶池。嘉宾燕会，散异香、氤氲绛帏。乐奏清音相陪，庆饮神怡。无生体段，笑傲归、真境宠绥。浩劫圆明，迫超无上混希夷。
　　望蓬莱
　　推妙理，藏用显诸仁。神定杳冥天地合，勿疑恍惚惠风纯。五气保天真。金鼎沸，灿烂玉琼新。养就劫来无碍相，灵源三觉证全身。清净兔沉沦。
　　其二
　　澄神久，消息入无为。终日怕兮其未兆，如婴动止乐熙熙。必固总心离。不断妄，真亦不修持。真妄之心属尘翳，翳尘不染性希夷。珠莹露摩尼。
　　其三
　　潜龙动，刚健海源蟠。黑雾三关深掩映，红霞九曲密巑岏。玉鼎炼金丹。宝瓶就，雪浪滚漫漫。八牖四扉辉日月，六神豁畅地天宽。真境写真欢。
　　其四
　　真火运，五藏气煎烹。阳伏六阴潜变化，化精为髓血为精。白乳体生成。元神聚，朝现保身荣。金骨换形形不朽，光飞万缕烂霞明。云步越蓬瀛。
　　武陵春
　　水火互交南北位，金木换西东。胎结源流帝旺宫。消息造真功。
　　一马骤归三岛外，九曲六牛通。酝就玄珠透体红，轻健混冲融。
　　其二
　　二八药苗阴岭采，采得雪金英。四脚无为鼎铸成。三性聚真晶。
　　海底欵吹无焰火，锻炼数研精。烹就冰肌耀素琼。魂圣貌纵横。
　　其三
　　仙道古今人即是，恐尔自心迷。尔说天高我道低。三寸上天梯。
　　十九这些人不到，相隔似云泥。妙诀倾心肯若稽。功德与天齐。
　　柳梢青
　　苦海渺茫流荡。似阔远、北溟洪浪。汩没群生，类鱼游戏，往来趋向。
　　漂沦逐队情畅。几个化鹏形状。一去天池，垂云腾翥，顿超无上。
　　双双燕
　　循环日月，春秋变荣枯，几多相缀。唐朝汉阙，楚苑秦宫兴替。爱海沦流何定，尽荡荡、无生淹滞。惊回浩劫尘情，返照推穷根蒂。明慧。通三抱一。真心运乾坤，坎离相济。氤氲结括，紫蕴素华藩卫。珠孕玄冥焕赫。显魄炼、云英蝉蜕。出入杳冥无碍，混通三际。
　　瑶台第－层
　　暑往寒来，被日月循环进退忙。春秋更变，枯荣迭运，几换风光。人生催促，断送沉腰，皤貌俱(九十王)。至无常。有满赢金玉，救护无方。参详。输回猛悟，豁开心地养元阳。手搏天地，身生万化，空界游扬。死生挥断，跳出世网，真相清凉。道情昌。证三时了了，千古堂堂。
　　月华清
　　一点灵光，千回沦落，四生六道游遍。苦海淹流，几许改头更面。凉四大、虚幻无根，出没甚、流星飞电。无限。递来往奇臭，枯荣迁变。识破般般不恋。悟梦蝶灯蛾，超生#2专擅。密扣玄关，摧挫寸心千炼。炼得显、元初洒落，展入地、升天体现。一贯。傲神通挥霍，清凉风扇。
　　莺穿柳
　　观天能尽，向三山四海，氤氲风趁。金木玄冥，云聚一时，六卦火记潜进。七返功宜紧炼，丹质蕙兰香阵。到此鬼神钦，不许三尸亲近。尘情碎为残粉。泼无明恚火，翻作冷烬。智藏挥开神耀，占上清选院，名科精俊。实相峥嵘，障步虚际，烂霞光衬。体显九阳，胜出尘堪信。
　　百宝妆
　　云水闲情，松筠雅操，根究入道真诀。扫雾驱烟，磨炼志如铁。慨然不改箪瓢乐，廓愚谷，聪明养素拙。放胸襟，取兴狂吟，奋笔楮面挥彻。虎龙发怒，盘旋万丈，艳喷词翰，摛锦清绝。静裹功夫，神用至灵泄。如如性月。光全露，表耀古明今圆若缺。混希夷一气，纵横八表，真体无别。
　　定风波
　　功炼心开智藏圆。灵明一点迈婵娟。物外峥嵘惟独步，玄玄。不空不有貌难诠。触处全伸无碍相，虚空打破应无边。喜脱轮回今度了，功迁。九玄超上太微天。
　　其二
　　悟结清凉浩劫因。生涯淡薄出嚣尘。物物般般心上离，思纯。克勤虚谷养元神。接物和光循德柄，无方应变任天真。豁落圆通精三昧，怀珍。道人才调特清新。
　　其三
　　一寸丹心碎炼摩。挥开智海息风波。林下乐投甘养素，中和。放开心月照娑婆。澄净内全三聚戒，安闲身富六波罗。隐显神游浑飘逸，无何。青霄物外恣蹉跎。
　　摸鱼儿
　　养疏慵梦惊俗态，浮云富贵虚矫。高提宝剑霜姿冷，蛮触是非齐剿。猿马夭。世务起、心头绊迷相萦扰。冰襟洞晓。乐浄境行藏，善芽茂养，饮水识多少。真氤氲，定海心珠皦皦。凛然云外寂悄。离尘瑞孕丹基造。丽螮蝀神光，晶真了了。破千古昏衢，放彻禅天皎。魂飞杳杳。恣盘砖清微，游扬法界，出露仪表。
　　转调木兰花
　　气融和，风韵切。龙蟠虎绕，戊庭交结。温存寸体萦春雪。神光月样，九天辉彻。照破迷云魔阵灭。三台六腑，八关冰洁。纯阳体证无为诀。优游法界，道情清绝。
　　六么令
　　观天造化，进取慕希夷。刚柔中正扶持，五蕴乐无为。灵育九阳嘉瑞，坤殿坎交离。日中彩凤，翱翔江曲，万重水底觅乌龟。紫雾弥漫岳顶，消息结冰肌。巍巍体段清凉，风韵六神颐。豁爽三光洞照，海角恣栖迟。云间偃仰，陶陶无系，朗然恢廓旧容仪。
　　爱芦花
　　心开五对忘，性逸六情绝。气神形变化，首级空飞血。功旌丹品莹，产阳魂，奋威烈。始终不变实相露，贯通无内外，貌难分别。出生灭。纵横清净体，无像天中彻。究竟真法眼，剔眉毛纤翳抉。辉开万古清光洁。圆明物物显，了然如缺。
　　会真集卷之五竟
　　#1晴：原误作『时』不合韵，文义不通。
　　#2超生：原本此下衍『业』字。
　　
