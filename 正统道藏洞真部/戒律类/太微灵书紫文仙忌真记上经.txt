太微灵书紫文仙忌真记上经
　　经名：太微灵书紫文仙忌真记上经。简称《仙忌真记》。撰人不详，约出於东晋南朝。原系《灵书紫文》之一。篇。底本出处：《正统道藏》洞真部戒律类。
　　太微灵书紫文仙忌真记上经
　　方诸青童君，上清乃钞传於朱天丹陵龚仲阳、幼阳，使授南宫诸成真人者。
　　青童君曰：学仙之难，非一条也。难者非俗间之难也，仙难固有不可得而书焉。夫人虽有仙相，当得升腾，然复有败仙相者十条。若虽恃此仙相，犹犯而败之，亦不得仙矣。今密告有相之人，子其奉焉。
　　第一勿好淫，淫则魂液外漏，精光枯竭，神燋魄散，骨薄髓秽，魂号灵府，上闻天阁，三宫权争，胎英悲错，此一败仙相。
　　第二勿为阴贼凶恶。凶恶则黄庭竞乱，三尸好杀，魂神窥奸，魄鬼干室，目光兵散，口生伤气，此二败仙相。
　　第三勿醉酒。醉酒则形质沦坏，神真交错，魂忘本室，魄游邪宅，赤子
　　飞扬，喉脑火竭，此三败仙相也。
　　第四勿秽慢不盛。秽慢不盛则清灵失真，精魂不居，三宫生虫，赤子浮游，血浊髓臭，神光失庐，魄走邪门，求我死书，此四败仙相也。
　　第五勿食父母本命兽肉，则元形，丧始，根本亡度，胎神号咷，绛君叫慕，三魂惨毒，魄索丘墓，此肉入口，命坠长夜、此五败仙相也。
　　第六勿食己身本命兽肉，则形神可犯真，泥丸减落，三宫闭门，婴儿交错，魂爽飞逐，魄求棺椁，此六败仙相也。
　　第七勿食六畜肉，则炁形郁臭，精灵浊滞，脑黄齿枯，脾育死气，魂不受真，魄生一邪勃，身沈长渊，骨愿土没，此七败仙相也。
　　第八勿食五辛之菜，则五藏恶臭，三华溃乱，神不正达，精胎下沦，魂魄生离，赤子烦顿，飞灵失守，眼光流逮，此八败仙相也。
　　第九勿杀生昆虫以上，则兵对万物，束骸血怨，形暴魄凶，魂气交战，胎灵彷徨，真儿逃散，泥丸奸狂，赤子弃叛，尸形汤镬，水煮火烂，此九败仙相也。
　　第十勿北向便曲，仰视三光；勿北向理发，解脱衣裳；勿北向唾骂，犯破毁王。破谓岁下辰也，王谓王气之所在也。勿怒日月星辰；勿以八节日行威刑；勿以月朔个怒恚；勿以六甲日食龟龙鳞甲之物肉；勿以丙午日食雉肉；勿以丙子日食黑兽物肉；勿以庚申日行阴阳，与妇人同床而卧；勿以乙卯日大醉；勿以正月四日北向杀生；勿以二月九日食鱼；勿以三月三日食诸五藏肉、百草心；勿以四月八日杀草伐树；勿以五月五日见血；勿以六月六日起土；勿以七月七日思存恶事；勿以八月四日市诸履屐，诸附足之物；勿以九月九日健沫席；勿以十月五日罚责人；勿以十一月十一日不沐浴；勿以十二月晦内三日不斋烧香念仙也。诸如此忌，天人大禁，三官告察，以是为重罪矣。或令人三魂相疾，七魄流竞，或胎神所憎，三宫受恶之时也。是以恶梦交於丹心，妖魅乘其朱阙，精液触犯，神真恍惚，流变多禁，莫识忌术。子能奉修，则为仙才，不奉天禁，则为伤败者也。
　　学道者至秋分之日，皆当存真斋戒，勿念邪恶，心当常愿飞仙。古之神人曰：子欲升天慎秋分，罪无大小皆上闻，以罪求仙仙甚难，是故学道为心寒。此真要言也。若长斋道士，秋分日中，皆谢七祖、父母，下及一身罪过，求自改之誓也。自非真正绝世之性，慎於此日谢罪，慎之。
　　青童君曰：子知仙相为不急，宜知败相为密要。世浊之人，徒有其骨形，岂悟相济之蹊路乎。夫学道者，第一欲得广行阴德，慈向万物，救人艰厄，度人危难，轻财重道，施惠布德，不吝财宝，投之穷地，启誓真气，虚心跪请。是以古之至言，谓耕种福田，以取登仙者也。
　　太微灵书紫文仙忌真记上经竟
　　
