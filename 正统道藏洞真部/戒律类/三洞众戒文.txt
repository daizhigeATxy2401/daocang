三洞众戒文
　　经名：三洞众戒文。原题张万福编录。二卷。底本出处：《正统道藏》洞真部戒律类。
　　三洞众戒文序
　　三洞弟子京太清观道士张万福编录
　　万福伏按三洞诸经，说戒多矣，难以具详。学道求真，莫不先持斋戒。故灵宝升玄步虚章云：皆从斋戒起，累功结宿缘。又太极左仙公云：学道不修斋戒，亦徒劳山林矣。由是详之。
　　夫戒者，戒诸恶行，防众行之最，若不持戒，道无由得，然道经不师受，则行之不神。三洞科仪，备有条格，而师资禀训，各据一门，吴蜀京都，相承或异，良以教戒，须渐顿悟。人有贤愚，设法随机，要存合道。恐局见之徒，妄生疑惑，其传授经法次第，已如三洞法目。今又依经，箓出戒文，附诸法次，受法之日，随法转授，令道士诵习，防非止恶，以制六情，进品上仙，远超三界，自浅之深，非无优劣，从凡入圣，各有等差。聊举大纲，庶通玄觉，即始起心入道，受三归戒；箓生，五戒、八戒；在俗男女，无上十戒；新出家者，初真戒；正一弟子，七十二戒；男官、女官，老君百八十戒；清信弟子，天尊十戒、十四持身品；五千文金纽，太清阴阳戒；太上高玄法师，二十七戒；洞
　　神，三道要言、五戒、十三戒、七百二十戒门；升玄内教，百二十九戒；灵宝初盟，闭塞六情戒；中盟，智慧上品大戒；大盟，三元百八十品戒；上清，智慧观身二百大戒。凡受法，各授法服，宣示法服科戒，简授法位，乃授天尊要戒，及劝戒三日后，设斋谢恩，授三师名讳形状，居观方所，并具之于左。
　　右与所授经法，同时书写，虽具在经中，临事披览难见也。
　　三洞众戒文卷上
　　始起心入道三归戒文出太玄部
　　元始天尊告太上大道君曰：夫道寞而无也，动而有也，布炁行神，众兆生也，抱一含元，虚无空寂，文应象成，包真吐精，禀识作状，回黄化青，乘机赴会，缘感物情，吾故告汝，塞耳心听。道者，众物祖首，至无生神，造化天地、日月、山川，流精散炁，无所不之，远而莫极，迩难得穷，大无不包，细无不入，经纬宇宙，润洽毛发，守之清虚，悟之神明，淡泊不渝，躁聒勿哗，常在不亡，虚通无阂，载劫讵易，永世为范，可以保神，可以守身，可以治国，可以得仙。道、经、师者，众常通也，抑恶举善，戒人天也。身、神、命者，生妙宝也，回元转化，根圣真也，身权假也，精构炁凝，归於虚寂，神附托也，道行生存归於常，命自来也，饮食呼吸归於众，罪福缘对，善恶吉凶从之兴，群形生化，变幻浮虚，不可保久，归之於道、经、师。若赤子归母，众物依地，不可须臾失戒。天不用此道，不能运行；地不用此道，不能载植；日月不用此道，不能明照；阴阳不用此道，不能生化；鬼神不用此道，不能彻视；君长不用此
　　道，不能治理；道士不用此道戒，不能常在，三道神妙，长生可守。太上大道君稽首上白天尊曰：愿以此道，教诸天人。於是焚百和宝香，奏钧天广乐，众真散花，诸天齐到，命诸男女伏受三归依戒。
　　第一戒者，归身太上无极大道；
　　第二戒者，归神三十六部尊经； 
　　第三戒者，归命玄中大法师。
　　天尊曰：三归戒者，天地之枢纽，神仙之根柢，发行之初门，建心之元兆，运炁启灵，冥真入理，包罗有象，联形无外。持之者，天地神明，庆快心智，耳目开张，万物敬畏，六府和乐，众真卫护，群生父母，长世不遗，人神交泰。
　　弟子奉师科戒文
　　弟子别师经月，皆冠带执简问讯，不得白服。弟子别师经宿，皆礼拜长跪，还亦如之。弟子不得向师称弟子，言皆称名。弟子诣师，不得专辄而坐，命坐方坐。弟子不得唤师作道士，皆云家师。弟子不得犯师名讳，若人问
　　不止，下声答之。弟子不得唐突师，左右皆有司察之官。弟子见师有过失，当於深隐处长跪谏之，不得在人前言师是非丑鄙。弟子与师言，不得高声大语。弟子与师共室，不得先卧在后起。弟子与师同食，不得在师前食听在前止。弟子问讯师，皆当随其所受高下，巾褐执简，不得趣尔白服。弟子随师起居行止，皆当谦卑恭敬，不得斯须无敬。弟子事师，师年少，弟子年高，弟子皆应恭敬，譬如官长二千石、父母同等，不得自恃高贵，轻忽於师，其关不小，具在《明真科》。弟子与师同在席坐，师若起动行止，弟子即须倚立，不得安然端坐。弟子先未受法戒，或炁类齐等，或复耆年，或是姓从兄弟子孙，后诣师受法，皆须谦卑恭敬，言皆称名，不得比常。弟子与师亲服总麻者，皆不得相为师，所以尔者，受法，皆证三曾七祖父母，来监临子孙所受，若违盟，九祖受考，殃及受法之身。弟子不得忿嫉责怒师主，及怀恨在心，罪科具出《明真经》。弟子诣师请道法， 皆当冠带执简，谦苦求请，不得趣尔。弟子与师别经年，月朔皆冠带执简，礼三拜长跪，问讯讫，复再拜，合成五拜，别亦如之，明各识焉。弟子不得与师争口，忽忽哂意。弟子事师，皆当恭敬，不得傲慢无礼，罚在《明真经》中，宜各慎之。弟子不得与师争竞功名，无有推让之心。弟子诣师，当请问所受，不得论及私鄙。弟子事师，师若远行还，弟子皆当随路远近奉迎，不得端坐晏然，待师至，弟子与师同行，不得践师影，慎之。弟子与师共在座，不得受人跪拜，所以尔者，座无二尊。弟子不得阴行横勃，忿斗师主。弟子若出入，及所营作，每先谘问於师，不得自专。弟子事师，皆当恩爱信实，不得犹豫二心。弟子不得窃盗、发泄师器笈中，犯师禁戒，科律得罪。弟子不得背判师主，慎之，具在《明真经》文。弟子与师同处，不得洟唾左右，慎之。弟子侍从师，若值宾客，弟子侍卫师左右，不得高抗大坐，与凡俗无别，皆入不孝，慎之。弟子受师法业，后玄德成就，为人所宗，皆当谦下，存忆本师，勿忘先恩也。弟子事师，不得辄坐师床席处所，神司之急示也。
　　右弟子奉师科戒，合三十六条。
　　三洞众戒文卷上竟
　　三洞众戒文卷下
　　三洞弟子京太清观道士张万福编录
　　灵宝初盟闭塞六情戒文
　　第一戒者，目无广瞻，乱诸华色，亡睛失明，光不朗彻。
　　第二戒者，耳无乱听，混於五音，伤神败正，恶声啼吟。
　　第三戒者，鼻无广嗅，杂炁臭腥，易有混浊，形不澄正。
　　第四戒者，口无贪味，脂熏之属，浊注五神，藏府愤溃。
　　第五戒者，手无犯恶，不窃人物，贪利入己，祸不自觉。
　　第六戒者，心无爱欲，摇动五神，伤精丧炁，体发迷荒。
　　天尊言：其六戒者，身之大患。来生男女虽受人形而六情不纯，未见经教，不闻法音，形不自觉，沉迷罪门，致令短促，不竟天年，长处恶道，甚可哀怜。故说是戒，开度天人，善心信向，一意归命，尊奉圣教，闭诸恶门，则形入虚空，六通智慧，六情恬夷，神自宁也，炁自和也，精自固也，寿命长远，终不亡也。
　　万福曰：六情者，染罪之门，丧身之源也，所以持戒先制六情，六情恬夷，神道归也。故学士初入中乘，先须闭塞六情，然后渐阶一道。故以为次，达者详之矣。
　　三戒文
　　经曰：凡学妙精、玄变神化、大道众术，当洁己清斋，诵习清戒，洞晓义趣，动静通神，勤行善道，谨密妙事，谛在功过，勿生谬妄，心识明定，戒业又全，然后行道，应心如口。不能修此，人鬼乱壤，灭己误他，为道兼济，济物安己，慎勿戏弄，以道夸人。又勿害他，以利於己，当持此戒，以制之也。
　　第一戒者，谛识因缘，勿忘本逐末。
　　第二戒者，谛守少私，勿利我损物。
　　第三戒者，谛习勤行，勿混俗失真。
　　右三上戒，上皇所行，上帝所奉，上士所修，修行奉持，全而不破，三炁正神，降与为一，身神又一，一无二焉，得道常存，号曰太上。不行此戒，服佩符文，劳而无验，非太上弟子也。
　　五戒文
　　经云：帝昊英告黄帝曰：吾受太上老君众经要戒，勤行之报，得有今日，法应流布，劝化将来，不得闭塞，杜绝后生。子心精炼，方与长生，宜广宣戒，以成兼济之功矣。黄帝稽首再拜，奉旨遵行。
　　第一戒者，目不贪五色，誓止杀，学长生。
　　第二戒者，耳不贪五音，愿闻善，从无惑。
　　第三戒者，鼻不贪五气，用法香，遣俗秽。
　　第四戒者，口不贪五味，习胎息，绝恶言。
　　第五戒者，身不贪五彩，履勤劳，以顺道。
　　右五戒，五老帝君各遣二十五神，防护受持者身，免脱灾害，延年寿命，安国宁家，救度一切。受授之时，依如三戒法，三戒招玄元始三炁，五戒延仁、礼、信、义、智五炁，三五为八，周有遍无，炼而精之，洪纤毕备。
　　八戒文
　　太上曰：凡诸戒律，通应共行，其间缓急、繁简、高卑，各有意义，准仪玄元，变化生数，阶渐相成，三五八九，十百千万，虽随缘所堪，亦不可越略。知回向正法，修长生不死，三、五已参，宜受八戒。
　　第一，星解五行，备修五德。
　　第二，习五事，不可无恒。
　　第三，平理八正，行藏顺时。
　　第四，明识五纪，与炁同存。
　　第五，精审皇极，上下相和。
　　第六，修三德，期会三清。
　　第七，决定疑惑，化伪为真。
　　第八，考校征验，消祸降福，炼凡登圣，无负三尊。
　　右八戒，持之必全，犯破即谢，首悔责躬，改意革心，坚防后失。行之三年，八方善神会来拥护。六年，保免六极。六极者，凶祸短折，常多疾苦，恒怀忧虑，积苦贫乏，形容丑恶，尪弱无施也。八年，永享五福。五福者，长寿，富贵，康宁，好德，考终。炼有入无，自识宿命也。九年神通，超凡成圣矣。
　　三诀文
　　经曰：志学之士，才力未强，多知为败，怠堕致殃，善行教者，照其所堪，随品稍□，悱愤日新，且闭繁科，示以要诀，众经诸法，渐次修行，功德成就，自然遍通，通由要起，要诀有三。
　　一者曰因。无始中来，仍有识性，性灵无灭，死苦尚存，生乐无机关。不识因者，定不怨天，不尤人，不咎物，不戚身，苦乐是甘，无妄惑也。
　　二者曰缘。因循动静，内外取和，不侵人益身，不陷己误物，损而无伤，利而无害，识本知末，无邪疑也。
　　三者曰勤。谨慎心口，严勑身神，闻圣寻请，受教遵承，增广善缘，断绝恶因。正见子精进无退，不违师自任，不漫信浮随，不骄怠乱群，不苟执干众，不藏真出伪，不有始无终也。
　　右久忆此诀三，度人济己，三皇神史自然见形，为之使役，通达真灵，炼凡成圣，变粗为精，不知此三，终不得道。
　　八败文
　　经曰：斋以齐整为急，急以齐整身心，身心齐整，保无乱败。败起多端，大略有八：
　　一者杀生自活，二者盗他自供，三者淫欲为快，四者妄语诳人，五者醉酒恣意，六者杂卧高广大床，七者竞玩香油华饰，八者着歌舞作唱。
　　右八者，大人君子、学圣真仙，不为此八事，则八败无从起，八败无起，则八成自然立，立则不失，延年保命，神通洞达，思真行道，明验必速也。
　　三要文
　　天皇曰：第一之要，先求长生；第二之要，当求藏形；第三之要，当避世荣。
　　十三禁文
　　仙人曰：夫欲延寿长生，避诸禁忌如右。
　　禁无施精，命夭没；禁无大食，炁脉闭；禁无大饮，膀胱急；禁无大温，消髓骨；禁无大寒，伤肌肉；禁无寒食，生病结；禁无欬唾，失肌汁；禁无久视，令目；禁无久听，聪明闭；禁无久泣，神悲戚、禁无卒呼，惊魂魄；禁无内念，志恍惚；禁无恚怒，神不乐。
　　七百二十门要戒律诀文
　　经曰：七百二十门要戒律文，诸天宝秘，佩身传口，不书经中。若未遇其师，当服符取应，见神来降，仍请受之。凡人从无始中来，有识在心，心识浮动，回易须臾，驷马过隙，比之迟也，云间迅电，亦非速也。心之善恶，反覆无常，一切诸急，莫若心之疾也。心之难持，甚於虎豹，猴猿鹿马，皆易制也，一切之中，心难驭也。善能调御心者，其唯上圣之人乎？中下圣真，恒与心争，昼夜俯仰，内省外观，常恐越逸，损灭心神，神散不可追还，身陨岂得重立？立身不殒，养神不散，长生神仙，位登上圣，要在清斋。斋各有品，五情六欲，纵横竞兴，内外参差，致生迷乱，背正向邪，弃本逐末，欺负幽明，招考沉沦，九泉之府，楚掠万端，解脱无期，由於不斋故也。志学之士，急务修斋，斋直齐心，守戒为主，主以制心，心定则生，忘戒失主，心乱则死，死中求生，生求不死，悉当清斋，诵习行戒。情欲既多，戒遂无量，无量法门，众圣开设，趣引群生，使之能入，各有方所，诸天不同，时有行藏，历世舛异，大略不殊，一切所共，七百二十门最为妙胜。持之全者，入道究竟，故能变化七十四方，九天各八，八九七十二，爰上及下，合七十四方。不能持戒，或持之不全，各随阶品，变化不同，变化不同则不免累患，是故上圣令持之矣。一切含生，皆有三五，又有多少，愚智不同，更相领摄，抑扬相缘，一识既动，无端竞兴，守一不可，直指三五，交互扶持，三炁流行，八会相辅，太一游历，九宫相成，一源为本，九化为末，有本有末，九一居宗，宗本引末，末同还源，源一应末，末感既动，本应恒寂，寂应诸动，动名外来。外来曰动，内住曰寂，寂动於半，有异有同，同动以救去，异寂以济来，来不惊寂，去不劳动，动而不劳，不离寂也；寂而不惊，不疑动也。寂照明彻，故无惊疑；动以徐生，故无劳隔。无劳隔者，常合长生；无惊疑者，长乐常住。住无所住，为而无为，为道之最。用本一焉，分化成数，八九回旋，相乘积门，七百二十也。门者，文也，理也，还也，散逸应还，还修由文，得门能入，未归源也。本因粗多，增缘精少，少多相倾，补续相涉，识悟转开，见门稍审，长善勇猛，诣速臻，臻未速者，经届无央，大略变化，舍故即新，骇听殊观，正在七百二十门中，积历八九，究炼毕竟，七百二十，共为一矣。守一勿失，行一难坚，念念相仍，不可暂替，暂替则邪干，邪干则正翳，正翳则门塞，门塞则见迷，迷者陷苦，苦极思回，识神感发，超然醒悟，更坚其念，念念相续，因积积久，一炁浃身，身神通彻，八九朗然，变化无穷，由悟守一，守一须资，唯戒为急。持之不亏，邪不得入，邪不得入，正炁相亲，亲密久之，自然混合，与道同真。资戒果遂，由戒入道，故谓为门，精志之俦，谛从之耳。万福曰：夫人心不一，识有暗明，妙道无方，神化难测，心明则悟道，神昧则迷真，而心以寂明，神由动乱，乱则失道，明乃会真，故守正除邪，则妄心不起，背明向暗，乃恶念斯生。善否非他，谅自身造，迷悟在己，亦不由人，是以大圣天尊，弘慈化物，善权方便，接引无遗，广设法门，招提一切，随宜授药，众病消除，普劝行人，悉令持戒。戒有多种，大小异门，究竟归根，同成正道，但三五六八，渐顿稍殊，识悟既明，终持一戒。一戒者，唯戒於心，不起他念也，即此戒谓守一勿失，念念相仍是也。学士当谛思行之矣。
　　三洞众戒文卷下竟
　　
