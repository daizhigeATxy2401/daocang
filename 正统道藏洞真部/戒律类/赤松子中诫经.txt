赤松子中诫经
　　经名：赤松子中诫经。一卷。底本出处：《正统道藏》洞真部戒律类。
　　赤松子中诫经序
　　昔公明子皋过宋，见大夫薛瑷有子一十人，六人楼跛臂颠痴，一子狱死，三子盲聋疮痘。子皋遂问：大夫所行之行，如何而祸至此？薛瑷对曰：今蒙先生顾问，实以衷肠之事奉告先生。予为国之宰相，未曾举一人，不曾接一士，见贤如雠，约截不令入。见人遗失，予如有所得；见人有得，予如有所失。恨身不为之耳。皋曰：大夫所行，如此之行，须至灭门矣。千迍万病，殃及子孙，受诸恶报，何至如此乎？薛瑷闻先生所说，神色忧惧，心魂茫然，稽首知过，宁许改乎。子皋语大夫曰：天虽高而察其下，行凶恶者必殃，行善事者必福，改往修来，转败为成，不患晚矣。吾昔年曾於先生处，传得赤松子诫箴一轴，能依此行，治身万病，及拔见世子孙。吾今知大夫所作用心，从来皆错，予将此诫箴，奉传与大夫，但依此而行之，必知天之验也。於是开箧取经，授与薛瑷。瑷拜而捧之，皋遂辞而去。得后数年还来，到国见大夫诸子，所疾并皆差矣。子皋见诸子疾愈，问大夫曰：予别后，得何良医妙术，郎君所损诸疾皆痊。对曰：儿子亦不值良医，别无方术。顷年於先生处，得《中诫经》，遂改过恢心，见人有所失，为之惨然，见人有所得，内有喜悦，举贤荐能，自退禄位，已前所贮金帛钱谷，散惠孤贫，救济穷困，宽心饶借，与物无竞，斋沐追荐君父，不淫服饰，不贪美味，敬天地，信鬼神，知足俭约，儿子各各自愈。子皋语大夫曰：速哉，速哉，天之报善也，过於响应声、影应形。今大夫一心行善，男女百病皆差，何况行一千余事乎。薛缓乃将千金拜上子皋，以酬赐经之恩，乞先生见受。子皋曰：予得大夫金亦无用处，可自留阴惠施人，唯抄此经，授与未悟之人，便是大夫报恩极也。於是先生乃辞大夫而去。
　　赤松子中诚经
　　轩辕黄帝稽首，问赤松子曰：朕见万民受生，何不均匀，有富贵，有贫贱，有长命者，有短命者，或横罹枷禁，或久病缠身，或无病卒亡，或长寿有禄，如此不等，愿先生为朕辩之。
　　赤松子曰：生民焭焭，各载一星，有大有小，各主人形，延促衰盛，贫富死生。为善者，善气覆之，福德随之，众邪去之，神灵卫之，人皆敬之，远其祸矣。为恶之人，凶气覆之，灾祸随之，吉祥避之，恶星照之，人皆恶之，衰患之事，并集其身矣。人之朝夕，行心用行，善恶所为，暗犯天地禁忌，谪谴罪累，事非一也。人之朝夕，为恶人神，司命奏上，星辰夺其算寿，天气去之，地气着之，故曰衰也。黄帝又问曰：人生寿命，合得几许。对曰：人生堕地，天赐其寿四万三千八百日，都为一百二十岁，一年主一岁，故人受命，皆合一百二十岁，为犯天地禁忌，夺算命终。又问：或有胎中便夭，或得数岁而亡，此既未有施为，犯何禁忌。赤松子对曰：此乃祖宗之罪，遗殃及后。自古英贤设教，留在仙经，皆劝人为善，知其诸恶，始乃万古传芳，子孙有福。夫人生在天地之中，禀阴阳二气，皇天虽高，其应在下；后土虽卑，其应在上。天不言而四时行，地不言而万物生，人处其中，恣心情欲，凡人动息，天地皆知，故云天有四知也。人不言报天地之恩，发言多怨天地。天生需民，以乾坤表父母，日月表眼目，星辰表九窍，风动火力为暖气，寿命终时，总还归土。天上三台北辰司命司录，差太一直符常在人头上，察其有罪，夺其算寿。若夺一年，头上星无光，其人坎坷多事；夺算十年，星渐破缺，其人灾衰疾病；夺其算寿二十年，星光殒灭，其人困笃，或遭刑狱；夺其算寿三十年，其星流散，其人则死。时去算尽，不周天年，更殃后代子孙。子孙流殃不尽，以至灭门。人不自知过犯，只言短寿。故天不欺物，示之以影，昼夜阴阳，雷电雨雪，虹霓交晕，日月薄蚀，彗孛飞流，天之信也；地不欺物，示之以响应，及生万物，江河流注，乃至枯涸，山崩地动，恶风振木，飞沙走石，水捞虫蝗，饥荒天旱，瘴疠灾疫，地之信也；鬼神不欺物，示之以祸福，怪异灾祥，是鬼神之信也；国主不欺物，示之天地，和星辰，顺灾殃，灭四方，归万姓，安人君之信也。人之所行，发言用意，莫言天地如此。故圣人云：皇天无亲，惟德是辅，畏天命、畏大人、畏圣人之言。凡人逐日私行善恶之事，天地皆知其情，暗杀物命，神见其形，心口意语，鬼闻人声，犯禁满百，鬼收其精，犯禁满千，地录人形，日行诸恶，枷锁立成，此阴阳之报也。皇天以诫议，故作违犯，则鬼神天地祸之也。黄帝又问神仙善恶之兆，见蒙福佑，更可为朕审而述之。赤松子对曰：修身、制命、治性之法，清朝常行吉气，专心记念，善语、善行、善视。一日之内，三业不生，三年之内，天降福星，皆为福报也；如人清朝，常行恶语、恶行、恶视，教人为恶日造，三年之内，祸患及身，亡财灭口，地加妖气，人必衰矣。天之九丑，是人间之九横。夫善者，恶之符；恶者，善之信也。又云：善人者，恶人之师；恶人者，善人之资。吉者，凶之证；凶者，吉之余也。有善人常遇灾衰，多般祸患，先人之余殃也。故一生修善之人，不必择良时吉日，凡用使之时，自然得凶中之吉，百灵潜护，神煞避矣；一生为恶之人，纵拣得吉日良时，及至用日，却值吉中之凶，恶神害之，福神避矣。但世人终日常修善行，自然天增福寿，和气霞光，此乃形影之道也。欲得不衰不耗，与天相保，天地禁忌得失，修身制命之道，今具言之。人为一善，神意安定；为十善，气力强盛；为二十善，身无患害；为三十善，所求遂意；为四十善，般富娱乐；为五十善，子孙昌盛；为六十善，不遭误犯、恶人牵累；为七十善，所学显贵；为八十善，获地之利；为九十善，天神护之；为一百善，天赐其禄，逢遇圣贤；为二百善，扬名后世，子孙受禄；为三百善，三世子孙，富贵利乐；为四百善，四世子孙，富贵迁禄；为五百善，五世子再受封超爵；为六百善，世世子孙，忠奉富贵；为七百善，世世出贤哲人，为八百善，出道德人；为九百善，出圣人；为一千善，出群仙。古迹善政，天道所录，见身加算、进位登仙，楅及子孙，生贤出圣也。若人为一恶，意不安定；为十恶，气力虚羸；为二十恶，身多疾病；为三十恶，所求不遂；为四十恶，坎坷衰耗，凡事乖张；为五十恶，终无匹偶；为六十恶，绝减子息；为七十恶，阴鬼谋害，为八十恶，水火为灾，非横烧溺；为九十恶，贫寒困弱，疮疥风颠；为一百恶，天气害之，横事牵引，刑法恶死；为二百恶，地气害之，盗贼为灾；为三百恶，世世出下贱人；为四百恶，世世子孙，穷贱贫乞；为五百恶，子孙绝嗣；为六百恶，世世子孙，盲聋喑痖，出痴颠人；为七百恶，出五逆不孝犯法子孙；为八百恶，出叛臣逆子，诛灭亲族；为九百恶，出妖孽之人，夷灭族类；为一千恶，世世子孙，异形变体，为禽兽不具之状，积恶之殃满盈，祸及数世矣。此为司命夺算，星落身亡，魂拷酆都，殃流后世。黄帝又问曰：司命夺人算寿，世人作何罪所招？赤松子对曰：伏以世上之人，自犯悔咎，却言天道不平，有屈不自分雪，咒诅怒天，囚禁枷锁怒天，饥贫疾病怒天，寒暑霜雪怒天，昼夜短长怒天，自为恶事，祈咒於天，逆四时，违五行，对三光，裸体赤露，便利向三光星辰社庙之前，见日月薄蚀不救，贪自欢乐，不敬天地鬼神，不孝父母，呵骂风雨，毁拆圣人典教，破坏社庙，穿掘坟墓，取亡人财物，欺诈盲聋喑痖之人，窃盗金帛，将秽污泼他人屋舍，妄外破除衣服，以不净器物盛诸饮食，厌咒生人，埋符地下，妬贤嫉能，养诸蛊毒，杀害物命，遗无头文状，谗损平人，发觉他人私事，闭塞道路，填筑沟渠，偷他人物，抛奔用药，斫伐他人树木、苗稼、花果、园林，损害六畜，秽污井宠、宫观、庙宇、自身孝服，唱歌作乐，放火烧山，破除他人产业，涸绝池沼，捕采水族鼋鼉龟鱼，与人结交，违背盟誓，轻慢神道，奸诈诬罔，口是心非，恶言谗斗，僻要诤讼，教人官事重告，裸露对人，披发饮食，损善益恶，润己侵人，酷信邪师，教人非法，攻杀无罪，执正为非，恃势邪巧，入轻为重，春行杀伐，夏诛诸命，秋则见恶不改，冬则开掘地藏，离他人骨肉，好杀恶生，自重轻人，欺孤凌寡，败他成己，危他取安，借贷不还，誉己毁彼，和恶逐势，卖弄他权，阴毒面慈，见杀加怒，知过不改，见善不从，背亲向疏，慢高傲下，不受父母、师友教诲，妻妾谗斗，取小下言语，轻奔骨肉，施恩却悔，乐短他人穷，监窥他密事，调谴奸他妻妾，非道而行，夺人恩爱，窃他善事，自言己有，以重罪牵引平人保证，轻慢上下，不择尊卑，恃酒波物，用物不当，抛弃饮食，轻贱衣服，非分求觅，不避危亡，得新忘故，弃本逐末，知恩不报，欺诳谩人。
　　右所书过犯八百余件，略而言之，不可具载。但世人有所犯，皆犯本照星辰，奏闻上帝、七星、六律、四时、八风、九宫、五行，先令司命夺算，令人短寿，令诸殃祸，延及子孙。黄帝又问曰：人犯天地禁忌，夺算有数，人之罪如何？赤松子曰：人为天地之本，当为善伏缘。世人外貌和柔，内怀阴妬，触犯禁忌，罪累非一，被司命一一录奏，应是世人遭刑杀者；或两军相持，阵场死者。一为自身有犯，宿业相雠，二为五运相交，太一伐之，数值迁移之历运，合受磨灭之灾殃。黄帝又问赤松子曰：朕闻先生所说，世人违犯，卧不安席，罪可解乎？对曰：罪有可解者，有不可解者，世人偶行非道，心能悔过，是可解也；若闻不信，知过不改，为恶转多，心毒炽盛，不可解也。赤松子曰：人行善道，天地鬼神，赐福助之，增延寿考，无诸恶事，何以不为善道。但世人尊敬天地、三光，不犯禁忌，孝爱父母，和顺兄弟，怜愍孤独，救接贫病，敬重师长，古来圣贤、乡里老人，教示不违，卑谦恭敬，每遇风雨、寒热，恶星怪异，日月交晕，亏犯薄蚀，皆宜念善，敬远鬼神，祭杞天地，上录其功，增延禄算。见人为恶，劝人修善，若遇善人，敬而从之，或见凶危，将心救护，自就艰难，与人平稳，将己轻事，替人重役，劝人不为官事口舌争讼，葺理义井沟渠，修填道路。不以小失其大，不以大弃其小，见人有所失，为其痛切；见人有所．得，为之内喜。扶赢护弱，施恩济惠孤贫，恭谨卑逊，让禄他人，天录中功，亦增遐寿，子孙获福。如有志信不违，心崇道德，不避危险，救溺江湖，无淫外色，不侵他人屋宅、产业，不非理损害物命，好生恶杀，礼敬不亏，常习经书，恩不忘报，惠人不悔，宽怀忍辱，尽忠尽孝，不逞威仪，不枉用财物，不爱华丽之服修馔食，不非分杀命，自我作古，人无不亲，无自贤，无自善，无自解，无自富，无自矜，无自专，无自誉，无自重，无自尊，无自大，无自用，无自可，大录下功，皆增算寿。又加算倍多者，人能事君、尽忠、事父、尽孝，不傲慢，敬师长，开悟童蒙，光赞师傅，修身谦让，和睦上下，抚爱均平，不听谗邪，直心用行，妇人孝顺，翁婆敬顺，夫婿清贞洁行，饮气吞声，参省晨昏，和颜悦色，无私奉上，并蒙加算，延寿增禄，灾横消除，男女聪慧。人有折寿薄福者，臣弒君，子弒父，事师违背，业成忘师，悖乱无礼，不识亲疏，逞恣自我。妇人违背父母，不孝翁婆，轻贱夫婿，口舌诽谤，斗乱六亲，盗窃巉慵，比邻为恶，皆夺福寿，恶病缠身，生遭人僧，死堕地狱。黄帝又问曰：更有人间至妙之道，可得闻乎？赤松子曰：夫人修持善恶，自起於心，心是五贼之苗，万恶之根。夫人之心拟行善，善虽未成，而善神已应矣；心起恶，恶虽未萌，凶神已知。故君子千日行善，善由未足；片时造恶，恶便有余。至如僭夺吞并，亦起於心，有得有失，会在天道。又有起心害人，未必便得，乃其死生枯荣，亦由运也。经云：天有五贼，见之者昌，失之者亡。教法五德，行之者昌，背之者亡，行之为温、良、恭、俭、让，仁、义、礼、智、信，背之为恶、逆、贪、妬、杀，凶暴、乱、欺、诳诈、佞。世人多行五背，心常九念：见他人家荣贵，说他往日风尘，起心愿他流贬；见人富贵，笑他往日贫穷，愿他破散；见他财帛丰盈，起心教人劫夺；见他妻妾美丽，起心欲作奸非；见他屋宅宏壮，起心欲拟焚烧；欠他债负，起心愿债主身亡；借贷他人财物不得，起心懊恼恨多；见他偶有危难，说他往日之非；自生身父母，早愿亡殁，要财物、屋宅。此是愚人九念。是以天地鬼神恶之，赐其殃祸，夺其算寿也。心行五德之人，常怀九思：见他荣贵，自思福业缘薄；见他谷米盈仓，自思不勤力营种；见他金玉资财，自思非我所有之物；见他美色妻妾，自思匹偶不生乱心；见他屋宅宏壮，自思弊陋且安；见他旧曾於己不足遭官府，起救接之心；欠他债负，目下未有还填，长思忧负勤偿之；或欲借贷他人财物，自思旧无恩力；见他事养君亲，常思无辛勤酬答世人。能终日行此九思，弃前九念，为上智明慧人也，见世获於福佑，庆流子孙，横祸非灾不可及也。黄帝又问先生曰：智人何等次之？对曰：有三等。皆为仁者之人。上智者，明天文，察地理，不学自晓，不教自解，默而识之，辩音律，鉴贤愚，心慈愍，不轻人，识成败，知进退，别存亡，此人虽贫而终富，暂卑而终高，此上智人也；中智者，通会经书，常存礼敬，见贤思齐，扶危救弱，惠施不悔，忠孝不亏，言不伤物，卑逊温谦，此未学而终悟，虽未显而终达，此中智人也；下智者，修善人也，改往修来，就业而思学，笃信善恶之事，不侵他人财物，保命惜身，会道理，识文法，自能好弱，自怕灾衰，如此兢兢而无过失，不遭横祸，此下智人也。
　　黄帝言曰：善哉，善哉，此言不可数於功德，谨依所说，录示众人，作大津梁。诸群臣稽首而退，依教奉行。
　　赤松子中诫经竟
　　
