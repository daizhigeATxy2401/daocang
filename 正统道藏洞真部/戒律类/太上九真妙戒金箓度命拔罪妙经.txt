太上九真妙戒金箓度命拔罪妙经
　　经名：太上九真妙戒金箓度命技罪妙经。撰人不详，约出於南北朝或隋唐之际。假托元始天尊为酆都北帝及诸仙真说九真妙戒金箓宝符，拔度众生罪魂出离地狱。一卷。底本出处：《正统道藏》洞真部戒律类。参校本：敦煌S.957号写本。
　　太上九真妙戒金箓度命拔罪妙经#1
　　尔时，元始天尊在九清妙境三元宫中，御三炁之华宝云玉座，骞林之下，与诸大圣、太上道君、太上老君、九皇上真，飞天大圣，妙行真人、四司五帝、天龙神鬼#2，无鞅数众，一时同会劫仞宝台。十方来众皆驾五色琼轮，八景琅舆，玄灵翠节，飞云#3素盖，麟驾羽轩#4，龙旗凤葆，狮子白鹤，啸歌邕邕，烧香散花，游空飞步，诵咏洞章，朝赞天尊，总校图箓，拔度诸苦。时三元上宫光明照耀，洞朗太空，灵都紫微，辉映十方，下及无极境界，长夜九幽地狱之中，善恶命根，光中焕然，一切玄司，无不照耀，一一天宫皆见。元始天尊与诸大众敷弘至妙，开化人天，标记善功，注名黄箓，金格玉简，陈列三清，一一地狱之中皆见。十方救苦天尊入於九幽，拔度诸苦，敕命北帝三官九府，百二十曹、五帝考官‘、察命童子、司命司录、司功司杀#5、土皇九垒，及四明公宾友僚属、五岳掾吏、执罚神兵、巨天力士、天驺甲卒，牛头狱吏，威剑神王、三界大魔，九亿鬼王，皆集九幽地狱之中，同禀教戒。
　　尔时，酆都北帝及诸鬼官，咸皆震悚，各作是念：我等积罪，身为鬼官，统御冥司，常居黑暗，动经亿劫，不见光明，今日何缘，忽感上圣威光朗耀，普照重昏，欲有启问，怀疑未敢。 尔时，普掠狱中，有诸罪人，名入黑簿，牛头狱卒驱上刀山，皆悉身首#6烂坏，五体零落，其中独有一人，循山上下，逐树高低，履锋践刃，无一伤损，所有刃戟，变成莲花。 尔时，北帝心大惊怖，稽首礼谢，上白天尊：弟子先缘不幸，身任冥司，自处酆都，已经亿载，屡见罪人受诸苦恼，亦见东方风雷之狱，常有黑风，震雷霹雳，飞戈飘戟，冲突罪人，分散肢体，穿穴五脏，万劫受苦，不舍昼夜。又见南方火翳之狱，有诸罪人，吞火食炭，为火所烧，头面焦燎，头戴火山，皮肤骨肉，节节生火，万劫受苦，不舍昼夜。又见西方金刚之狱，有诸罪人，金锤铁杖，乱拷无数，肢体烂坏，筋骨零落，铁叉#7穿腹，金锤塞心，万劫受苦，不舍昼夜。又见北方冥泠#8之狱，有诸罪人，沈没丘寒之池，冰戟霜刃，冲断筋骨，百毒之汁，以灌其上，五体零落，心腹破坏，万劫受苦，不舍昼夜。又见中央普掠之狱，有诸罪人，身被拷掠，痛毒难忍，断筋流血，闷绝掷地，於是狱卒方以铁叉叉刺，令诸罪人各各巡上刀山剑树，八达交风，吹树低昂，足履刀山，挂身剑锷，万劫受苦，不舍昼夜。又见东南方铜柱之狱，有诸罪人，身上铜柱，大火猛焰，令诸罪人手抱足登，表里焦烂，腹背脓溃，万劫受苦，不舍昼夜。又见西南方屠割之狱，有诸罪人，身被倒悬，刀剑割体，四肢筋脉，皮肤五脏，皆有刀刃割切其中，罪人血流满地，非可堪忍，万劫受苦，不舍昼夜。又见西北方火车之狱，有诸罪人，五车裂体，四肢分散，或身处火车，东西南北#9一一车轮，皆有刀刃随轮运转，割切罪人，加诸猛火，烧炙焦烂，万劫受苦，不舍昼夜。又见东北方镬汤之狱，有诸罪人，身被铁叉，叉入镬汤，五体煮溃，四肢溃烂，脓血臭秽，不可堪忍，万劫受苦，不舍昼夜。未审今此罪人，以何因缘，循上刀山剑树，了无伤损，刀戟锋刃，变成莲花，相好端严，独步无畏，众苦所加，莫能害者？忽感上圣回驾，天真降集，一切震惧，莫能所知#10。惟愿天尊大慈大悲，普济普度，令诸九幽受苦众生，拔除众罪，自识宿命，舍恶从善，得出九幽，身处光明，轮转福报#12，长得解脱，永离三涂。
　　尔时，九幽地狱众生，闻是北帝广为启请，心生悔过，愿求拔罪，举声悲叫，响振梵天。於是#13十方救苦天尊大悲观心，普及一切，度身威光，假六通慧，令诸罪人闭目静思。俄顷之间，自识宿命，各各明了生存之日造诸恶业。或手弒君父，不孝二亲，或诽谤大道，背真就伪，或残伤兄弟，谋反师尊，或六亲通同，淫犯骨肉，或为劫贼，杀害人命，或屠割众生，自饶一身，或以强凌弱，以贵虐贱，或浮好三宝，执心不专，或轻慢法师，秽贱灵文，或心怀阴贼，安忍嫉姤，或恶口两舌，斗乱善人，或杀生淫四祀，裸露三光，或心生，或口语，或自作，或教他，积劫以来，所有诸罪，一时顿忆，各各明了，倍增悲恼，愿求解脱。
　　天尊普告四众：汝等谛听，此诸罪人，旷劫已来，不信经教，惟罪是修，恶恶相牵，过满罪定，遂使名书恶簿，身没九幽，沦滞三涂，未应懈脱，赖於其中有此一人，生存之时，曾立九幽大斋，受持金箓白简九真妙戒，标名金格，列字玉清，德重功高，感通上界，我以神力随念救护，今当普宣禁戒，绝诸恶根，咸使汝等一时解脱。 尔时，北帝闻是说已，心大欢喜，不胜踊跃，瞻仰尊颜，而作颂曰：
　　善哉元始尊，众生慈父母。倾光紫微宫，曲映九幽户。峨峨丘寒庭，回照廓冰浦。炎炎烈火焰，霈然洒法雨。圆通大哀智，常善济众苦。拔度长夜魂，今得稽首礼。
　　尔时，北帝说是颂已，诸天大众同声称善，钧天伎乐，万种互作，幢盖香花，荫覆一切。於是元始天尊复告四众：汝等谛听，静念在心，吾当为汝显说九真妙戒，金箓白简，受持功德，拔难济苦，神力难思，众灵稽首，伏受教命。天尊告曰：
　　一者克勤，忠於君主；二者敬让，孝养父母；三者不杀，慈救众生；四者不淫，正身处物；五者不盗，推义损己；六者不嗔，凶怒凌人；七者不诈，謟贼害善；八者不憍，傲忽至真；九者不二，奉戒专一。
　　元始符命金箓白简救苦真符。告下十方无极世界、三官九府、百二十曹、五帝考官、九幽地狱，巨天力士、执领神兵、司录司命、司功司杀、牛头狱卒、三界大魔，拔度亡过某灵魂出离地狱，永辞长夜，睹见光明，万罪荡除，冤仇和释，承此九真妙戒拔度功德，上生天堂，一如告命，风火驿传。
　　太岁年某月某朔某日斋坛告下。
　　元始符命金箓白简长生灵符。告下南方丹天世界、朱陵火府、南昌上宫长生大君、韩君司马、司命司录、延寿益算度厄尊神、回骸起死监生大神，超度亡过某灵魂上登朱宫流火之庭，玉眸炼质，黄华荡形，书名紫册，受化更生，承此金箓度命功德，时刻升迁，一如告命，风火驿传。
　　太岁年某月某朔某日，斋坛告下。
　　汝等若能受持金箓白简九真妙戒长生灵符，救苦真符，当消九幽大罪，标名九宫，察命童子，护戒威神，五帝直符，六宫掾吏，自当随逐简文，覆护受戒弟子。天尊又曰：若有国土兵灾不息，疫毒流行，是其国主后妃太子王公及以#兆庶，亦当修设九幽大斋，各各受持九真妙戒金箓宝符，兵灾静息，妖恶自屏，天人称悦，忻国太平。若在山林旷野，为虎狼猛兽之所奔突，便当宁心存思金简灵符、察命童子、受戒法师、护法神王，猛兽自退，终不害己。若入大海遭遇恶风，亦当存念，风浪静息，得达於岸。若在军阵白刃之中，亦当存念，兵仗伏匿，不有害伤。若在牢狱枷锁之中，亦当存念，冤枉自伸，必得解脱。若为邪精鬼贼众苦所缠，亦当存念，鬼魅消灭，自然瘥愈。若人命过应入九幽，名书黑簿，夫妻男女门人同学，当为亡人立九幽大斋，书名白简，为受九真妙戒，烧除黑簿，彼诸罪人，应时解脱，魂升九天，因缘轮转，得为九宫真人。天尊又曰：金箓妙戒长生灵符，威禁至重，若能如法修行，其福无量。若复有人起心诽谤，生轻慢想，当知此人积恶万劫，罪障深重，名书恶簿，身没鬼官，命过之后，必当沦陷九幽地狱，备受诸若，绵绵长夜，不可解脱。设复有人初虽信受，后起慢心，察命童子奏上三官，削除金简，注名死录，或在见世身受恶病，虫癞廱疽，人所弃掷，求生不得，求死不得，忧恼自煎，无由解脱，或复长被横恶所加，或犯王法，或犯刀兵，或犯虎狼，或犯水火，或犯恶人口舌咒诅，室家不和，门族起争，冤家牵引，一失真道，长沦恶趣。是故汝等依科遵奉，勿生异念，宣告男女，咸使闻知。是时北帝及诸四众九幽罪人，闻是说已，心开悟解，各生善念，众苦消释，身心泰然，皆发道意，性不退转。是时九幽黑簿，一时焚烬，火山息焰，冰池静波，吞火食炭，化为甘露，金锤铁杖，变成莲化。飞空步虚而作颂曰：
　　稽首无上道，归心元始尊。至真妙应主，开化飞玄门。妙戒怡五灵，金书警万神。察命定箓籍，灵符度苦魂。乘云朝玉帝，齐契玄中人。
　　太上九真妙戒金箓度命技罪妙经竟
　　#1敦煌本卷首题名为『太上九真妙戒金箓度命九幽拔罪妙经』。
　　#2『天龙神鬼』，敦煌本作『天龙人鬼』。『飞云』，敦煌本作『飞霓』。
　　#3『羽轩』，敦煌本作『羽骑』。
　　#4『司功司杀』，敦煌本作『司罚司煞』。
　　#5『身首』，敦煌本作『身手』。
　　#6『铁叉』，敦煌本作『铁杖』。
　　#7『俱泠』，敦煌本作『瞑灵』。
　　#8『东西南北』，敦煌本作『随车东西』。
　　#9『莫能所知』，敦煌本作『莫知所以』。
　　#10『轮转福报』，敦煌本作『转输福庆』。
　　#11『於是』，敦煌本作『命时』。
　　#12『及以』，疑当作『以及』。
　　
