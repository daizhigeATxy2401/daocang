玄都律文
　　经名：玄都律文。撰人不详，约出铃南北朝末。据《三洞珠囊》等书引述，原本应有二十品以上。《通志· 艺文略》着录作二十五卷。现仅残存一卷。底本出处：《正统道藏》洞真部戒律类。
　　玄都律文
　　虚无善恶律
　　一者遗形忘体，怕然若死，谓之虚。二者损心弃意，废伪去欲，谓之无。三者专精积神，不为物集，谓之清。四者反神服气，安而不动，谓之静。五者深居宴处，功名不显，谓之微。六者去妻离子，独与道游，谓之寡。七者呼吸冲和，滑泽细微，谓之柔。八者缓形纵体，以奉百事，谓之弱。九者僧恶尊荣，安贫乐辱，谓之卑。十者遁赢逃满，衣食粗疏，谓之损。十一者争作阴阳，应变却邪，谓之时。十二者不饥不渴，不寒不暑，不喜不怒，不哀不乐，不迟不疾，谓之和。十三者爱视爱听，爱言爱虑，不费精神，和光顺世，谓之啬。
　　律曰：凡此十三者，混沌为虚无，行道守真者，敬奉师法，顺天教令，穷极无为之道，虚、无、清、静、微、寡、柔、弱、卑、损、时、和、啬。夫为道者，气炼形易，民和国宁家吉，灾不起，寿命延，家国昌。违律者为天所刑。
　　律曰：人不念作善，但行恶事，父母不孝，事师主不义，事君不忠，为善者自天佑之，为恶者天必殃之。人有一善，心定体安。人有十善，气力强壮。人有二十善，身无疾病。人有三十善，所求者得。人有四十善，昌炽富贵。人有五十善，子孙富盛。人有六十善，遭厄得脱。人有七十善，神明护之。人有八十善，得地之利。人有九十善，尊贵显荣。人有百善，天德降之珍宝。人有二百善，后世扬名。夫下人有三百善，后世大富。人有四百善，后世出富贵人。人有五百善，后世延寿。人有六百善，后世出忠孝。人有七百善，后世智慧。人有八百善，后世道德。人有九百善，后世出贤圣人。人有千善，后世出神仙真人。
　　右人有为善者，得福自天佑之。人有一恶，心劳体烦。人有十恶，血气虚羸。人有二十恶，身多疾病。人有三十恶，所求不谐。人有四十恶，轗轲衰耗。人有五十恶，绝无子孙。人有六十恶，数得非祸。人有七十恶，贼鬼害之。人有八十恶，水火害之。人有九十恶，贫贱困极。人有百恶，天地残罚其形。人有百五十恶，寇贼害之。人有二百恶，后世无姓族。人有三百恶，后世受贫困。人有四百恶，后世没为奴婢。
　　戒颂律
　　第一勿诈鬼欺神，轻罔天道。第二勿以伪为真，以真为伪。第三勿以善为恶，以恶为善。第四勿以曲为直，以直为曲。第五勿以浊为清，以清为浊。第六勿以邪为正，以正为邪。第七勿以丑为好，以好为丑。第八勿以虚为实，以实为虚。第九勿以逆为顺，以顺为逆。第十勿以非为是，以是为非。第十一勿以亲为疏，以疏为亲。第十二勿以东为西，以西为东。
　　律曰：十三条名曰妖惑之人耳，身受其害，舍命不得全生，灾殃流及五世，子孙犯者，害命夺算，犯主吏坐谪，依罪轻重论也。
　　律曰：常敬从师教，令一如师法，不得轻冒，诈伪欺罔，违律罚算四百日，主吏坐谪。
　　律曰：常以平日一、日中、日入后存想五方五气。东方青气化为青龙，西方白气化为白虎，南方赤气化为朱雀，北方黑气化为玄武，中央黄气化为己身，则调和五方，音而颂之。违律者罚算三百日，主吏坐谪。
　　律曰：平旦颂曰：微妙而博大，子元气之精光。巨丽而可乐，子魂神之翱翔。藏我胸臆中，子廓然虚而张。洁白如明月，子通洞乎十方。芝草何        英英，子不忧无食粮。呼吸新与故，子因以通神明。
　　律曰：暮颂曰：旷旷怖怖，与神元惧，被服精华，饮食玄武。招摇为马，玉衡为辐，上下无限，出入无时。百病除愈，神气独持，司命着籍，玉简丹书。编以金缕，缠以素丝，千亿巨万，无所复疑。太一佑我，神明扶持，清静绝念，向王相地。颂之佩箓，吏与天地作约，以身修道乐法者，皆颂之。不如法，罚算五年，主吏坐谪。
　　律曰： 戊辰、戊戌日不得颂，正心守一念道，眼无妄视，口无妄言，心无妄念，耳无妄听，违律夺算五十。安神定志，尊道德，敬师长。不如律，轻慢道德，不敬师友，为家则祸灾，为国则乱亡，罚算二纪，主吏谪千日。谓道德之人师朋友，当如礼敬事之。
　　律曰：宽和忠孝，恭敬朝修，淡泊慈仁，畜孝笃信，思义所行。不如律，罚算七纪。不得因鬼称神，托名官号，诽师谤道，淫祀百鬼，反真乱正，自作法度，不如师法。违律者罪及害身，主吏罚五年也。
　　律曰：不得食日暮之食，不得食祭神之食。违律罚算千日也。谓日之暮亦不须食也。遇祭鬼神之食，食之者皆坐罪也。
　　百药律
　　律曰：夫德以除灾，药以愈病。不知律者，为国则无延祚之期，为家则无子孙，为身则刑兆虚乱，正气不居，年命为衰。故非道而治，非法而言，亡算夺纪，司过言罪，司命削籍。
　　律曰：德为医也，行为药也。人不修其德行而广求医药，藏罪而多求章表，上而所行不改，其罪更凶。
　　律曰：柔弱去欲，宽和恭逊，药之道德府。违律者罚算五年，主吏坐之。尊天敬地为一药，钦奉三光为一药，恬淡无欲为一药，仁恕谦让为一药，好生恶杀为一药，不多聚财为一药，不犯禁忌为一药，廉洁贞信为一药，不烧山林为一药，空车助载为一药，志弱性柔为一药，不自尊大为一药，行宽心和为一药，不好阴私为一药，动静有礼为一药，阴德树功为一药，起居有节为一药，不论诉人为一药，近德远色为一药，灾病不干为一药，施不望报为一药，为人慕愿为一药，推恩义让为一药，慈愍怜爱为一药，好称誉人为一药，心静意定为一药，为人愿福为一药，被邪弼正为一药，不干豫人为一药，教化愚暗为一药，戒勑童蒙为一药，解散思虑为一药，因贵为惠为一药，内修孝悌为一药，为人起利为一药，蔽恶扬善为一药，以力助人为一药，好饮食赐人为一药，怜贫伤危为一药，救日月蚀为一药，言语谦逊为一药，恬淡宽舒为一药，不负宿债为一药，思神念道为一药，质径端正为一药，立功不倦为一药，不争是非为一药，除情去欲为一药，受辱不怨为一药，不取非财为一药，推好取丑为一药，虽灾自受为一药，称扬贤良为一药，好相引用为一药，不自彰显为一药，救祸济难为一药，不自伐善为一药，谏正邪乱为一药，劳苦不恨为一药，开导迷误为一药，覆蔽人过为一药，因富布施为一药，进胜己者为一药，扶接老弱为一药，惠与穷乏为一药，誓不骂詈为一药，为人严净为一药，智德不退为一药，位高接士为一药，好言善语为一药，恭敬卑微为一药，生无懈怠为一药，至诚笃信为一药，不骂畜生为一药，推直引曲为一药，心平意等为一药，进退可否为一药，不念旧恶为一药，推善掩恶为一药，听谏受化为一药，推多取少为一药，忿怒自制为一药，见贤自省为一药，闭门恭肃为一药，推功救苦为一药，尊奉耆老为一药，好人有功为一药，清廉贞分为一药，听经实行为一药，助人执力为一药，富有愍无为一药，远嫌避疑为一药，安贫不怨为一药，尊奉圣文为一药，好成功德为一药，宣扬圣化为一药，得失自观为一药，劝人学道为一药，愿礼拜三宝为一药，以言为善为一药。
　　律曰：夫人有疾病者，坐於过恶，阴掩不见，故应以病。因绿非饮食风寒温气而起也，由其人犯法违戒，神魂拘谪，不在形质，肌疏藏虚，精气不守，敢为利焉。虽居荣服，不敢为非。度形而为衣，量腹而为食。虽富且贵，不敢恣欲。虽贫自贱，不犯戒律。是故自然外无残暴，内无疾病也。
　　百病律
　　律曰：求灾除难，不如防之易。治病疗疾，不如修之吉。若事父母师长以孝道，事君以忠敬，朋友以笃信。违律者罚算一纪，主吏坐其病到身。
　　律曰：有君不能保社稷，有臣不能全寿命。圣人求福於未兆，绝祸於未有，盖灾生於稍稍，病起於细微，小善不积，大福不成。为恶者虽欲以章脆愿，服符箓以自防救，不肯改更心腹，必为罪不除，亦罚算，五病则入身。
　　律曰：常思病来之罪所犯过恶，司过神、解过神、司过君、解过君当解除之一切罪过、世间所犯诸恶，则病消除。
　　喜怒无常是一病，不好耆老是一病，好色无德是一病，舛戾自用是一病，憎之欲死是一病，从贪弊恶是一病，擅变自可是一病，鬼点谀谄是一病，快祸遂非是一病，两舌无信是一病，乘权纵横是一病，骂詈风雨是一病，侮易孤寡是一病，教人堕胎是一病，威势逼勒是一病，孔内窥人是一病，借不念还是一病，背向异端是一病，曲人自直是一病，调戏异同是一病，恶人自喜是一病，探巢破卵是一病，愚人自贤是一病，水火败人是一病，以功自与是一病，教人去妇是一病，以劳自怨是一病，合祸睽爱是一病，喜说人过是一病，唱祸导诽是一病，以贵轻人是一病，见物欲得是一病，以贱耻贵是一病，亡义取利是一病，以德自显是一病，专心系受是一病，以私乱公是一病，败人自举是一病，阴恶自害是一病，轻口喜语是一病，论评诽议是一病，非人自是是一病，瑕人自誓是一病，以力胜人是一病，无施真人是一病，语欲胜人是一病，怒自怨评是一病，货不念赏是一病，蛊道厌人是一病，以嗔伤人是一病，憎人胜己是一病，怒喜自伐是一病，心不平等是一病，以贤自真是一病，不受谏诤是一病，谤有功人是一病，烦符轻疏是一病，以富骄人是一病，好自作正是一病，以贫妬富是一病，蹲踞无礼是一病，谗人求妇是一病，轻易老小是一病，恶能丑对是一病，败人成功是一病，喜禁善人是一病，乐塞人路是一病，恶言不改是一病，好掩戏人是一病，危人自安是一病，激厉谤悖是一病，多憎少爱是一病，推负着人是一病，嗜得怀诈是一病，持人长短是一病，乘酒险横是一病，与人追悔是一病，干务人事是一病，施人望报是一病，恶生好杀是一病，骂詈虫畜是一病，负债盗窃是一病，呰毁高大是一病，喜短唐突是一病，毒药丑饵是一病，故患误人是一病，言语不忠是一病，欲谈人短是一病，追念旧恶是一病，刀胎剖形是一病，内疏外亲是一病，笑盲聋暗是一病，谈愚痴人是一病，教人挝捶是一病，挝捶无理是一病，教人作恶是一病，多疑少信是一病，笑颠狂人是一病，丑言恶语是一病，强夺人物是一病
　　律曰：人能除此百一病，无灾无患，长生度世，子孙蒙祚矣。
　　律曰：天下万民，教化罪福，违法令病入身，夺命刑籍，灾死名灭，则其身已。言人犯罪当改心易行，奉承道法，不敢＃１行人鬼加罪，半原。非违法事，则一切过得度，长生也。
　　制度律
　　律曰：制道士、女官、道民、箓生、百姓所奉属师者，父亡子继，兄没弟绍，非嫡不得继。或儿息小弱，当大人摄治，儿长则立治依旧。若无人承领，则寻根本上属，不得他人属。违律罚算一纪。
　　律曰：道士、女官、箓生、道民，本师亡没之后，子孙不令其堪承袭，或遭乱失，本属师推寻原末，不相知识，皆听上属事师，皆当遵奉法教，此性命之主也。不敬事师，冒慢神明，治国则乱，治家则亡，殃考延及后世也。
　　律曰：制，男官、女官、箓生、道民，天租米是天之重宝，命籍之大信，不可轻脱，祸福所因，皆由此也。七月七日为上功，八月为中功，九月为下功，十月五日输者无功无过，皆输送本治。违法则命籍不上吏守人，上延七祖，下流后代，家长罚算二百日，户口皆各罚二纪。
　　律曰：制男官、女官、主者领户治位，皆有科次品号。若是甲治，受所领民租米百斛，七十斛纳治中用，折三十斛传天师治。若二百斛，皆当诣本治施设。若去本治三百里以外，听於家设。不如法，罚算三纪。
　　律曰：生男上厨，生女中厨，增口益财，求官保护，延口岁中无他。上厨之例，求度厄难，远行，求迁官。厨中之例，求治疾病，消县官口舌牢狱系闭。下厨之例，故略。条品法律，科格如此。违律罚算一纪。
　　律曰：男官、女官、主者、箓生，年初愿口数，竟岁无十人，设厨二十人。若三十口已上，设二十四人厨。若百千万口，不过二十四人厨。一口设一人厨，至二十四人止也。违律罚算一纪。
　　律曰：男官、女官、主者、箓生，条愿品格，十人以下，绢二十尺，二十人已上，绢四十尺，蒙恩则输送。不如法，则罚算一纪。
　　律曰：男官、女官、主者，三会之日，所以供厨、使布、散租米，而比者众官令使百姓以供会，此皆不合科典，违律罚算一纪。
　　律曰：生男儿，设厨食十人，中章纸百张，笔一双，墨一丸，书刀一口。生女子，厨食五人，席一领，粪箕一枚，扫篇一枚。月满则输。不如律法，父母夺算二纪，儿子夺算。天师治不得长取，亦得奢结，鬼气不去，及还中伤，不得隐匿他用，以营家私，此罪不轻，灭身。
　　律曰：男官、女官、主者，寻奉道之民，各有根本，而比者众官互受他户，寔由主者之过，不能以科法化喻，辄便领受。愚民无知，谓可轻尔，致使去就任意，不遵旧典，主者受夺略之罪，民受叛违之愆，师则以状言奏，天曹必至。违律者各罚算一纪。
　　律曰：男官、女官、箓生、道民，至於解厨，家主斋戒，宿请客言，刺被请之身，皆严整，勿履秽污，悉沐浴，换易衣裙、帻、褐、袴、褶，不得着裙履露衣，轻冒至真。所以尔者，此律是天官之威，神仙临降，非小故耶。皆正心存想，不得乱语说流俗不急之事，悉依法箓大小为次第。若所受同，以前后为次。若所受法箓治职同日，当以年长为次。若受外官，次虽大，悉不得加上内治。次若不用，别为次第也。违律罚算一纪。
　　律曰：男官、女官、主者，上厨，人酒五升，钱三百。中厨，人酒四升，钱二百五十文。下厨，人酒三升，钱一百文。某甲治受领民租百斛，折八十斛入甲乙治，以二十斛传天师治。又某甲治受所领民租米百斛，折八十斛入丙丁治，以二十斛传天师治。及公誓物，一如上治计丈尺，以传天下万民。米一斛，具使令二斗达天师治。其米不至，天师主者受割截之罪。唯纸笔墨给治用，不烦传上。明各依承，违律罚算三纪。
　　律曰：男官、女官、主者、百姓，有疾病厄，急归告之者，当匍匐救之，不得以私事托设，妄说祸祟，求人意气，受取皆计减为罪。违律罚算一纪。
　　律曰：男官、女官、主者、道民，年初保家口，或病痛百事，至心立愿，皆质其辞誓，主者依承状申述，蒙恩限满则输，即为言功报劳。不得违言负约，此罪不轻。若不蒙恩福便为言除，不可横受。其岁中虽有死亡减口，租不例，依常输上。宜各尊奉。违律者，罚算一纪。
　　律曰：男官、女官、主者，当详择救民，不得苟且尘秽。清虚化民，皆检其墨辞，质却情状，令家内大小和同，然后宣化，依科救之。违律者，夺算二年。
　　律曰：道士、女官、主者，诛罚邪伪，清宁四海，受民以礼，养育群生，三会吉日，质对天官，教化愚俗，布散功德，使人鬼相应。而比者众官烹杀畜生，以供厨会，不合冥法。杀生求生，去生远矣。犯者殃及后世，主者罚算一纪。
　　律曰：男官、女官、主者、箓生，安靖於天德者，甲乙丙丁地，治有品第。民家靖广八尺，长一丈。中治广一丈二尺，长一丈四尺。大治广一丈六尺，长一丈八尺。面户向东，炉按中央。违治则罚算一纪，按如盟威律论法也。
　　律曰：男官、女官、主者，受法箓治职之号，譬如王位，至於选补，皆由天台。而顷者众官辄便私相拜署，或所受治小而加人大治，或以身所佩法以授人，此皆不合冥典。若堪任者，当表言上。违律者，各罚算二纪。
　　律曰：男官、女官、主者，制阳平治得署四正游治，鹿堂治、鹤呜治得署三正游治，自此以下，一归天师治。凡受法，当随功轻重，依品受任，不得苟且，互求大治。违律者，罚算二纪。
　　律曰：道士、女官、主者、箓生，朔望皆朝拜，鸡呜皆起，严敬整容，冠带朝拜，衣帻椅褶，入治依位号执笏朝拜，讫，便简阅如旧法。出朝於师，皆五拜，问讯起居安否而退。其戊辰、戊戌不朝，违律罚算一纪。
　　律曰：男官、女官、主者、箓生，己午忘失朝，退位一等，夺算三年。不朝，退位三等，夺算七年。不朝於师，皆有考坐，谓故不朝，轻罔天地也。
　　律曰：男官、女官、箓生、道民，家有秽污，不过晦朔，不得入治。哭亦三日。秽＃２三年之丧未满，百日不得入治拜礼、奏表章书。违律者，考坐，罚算一纪。
　　律曰：奉道之民，誓心至死归道，不得两心犹豫，违背道德，悔道还俗。此罪不轻，祸至灭门。亦不得淫祀邪鬼。若有犯者，牒状归首太治，专心悔过，得免殃咎。而知者故违，罚等一纪。
　　律日：道士、女官、主者，受道之日，内以修身，外以禳灾，不得妄同，中伤百姓，及渔猎万端，或更相评论，拓忌胜己。此是聋盲所行，非道法真正之体。犯者罪考八十，主者科之。如谓状罚之人也。赎玉四两准罪。
　　律曰：道士、女官、箓生，身年十八已上，得受大法。若外法，自受百五十将军箓已上，堪着黄色法服、衣冠。内法，自然升玄真文已上，上清大洞已下，须用紫色法服、衣褐，笏履袴褶，其笏但十戒已上，则执之。若朝朝礼谒集及章表，而须法具衣冠帻褐笏履。违律罚玉八两，考及三世，自身水火官事所考，如玉法。言三皇以前，人民淳朴，礼制盖微，谓之板，二头俱平。自人皇以后，谓之为笏者，言之似天地方员，众官所执，常存天地，与道同体，敬之如法也。
　　律曰：道士、女官、祭酒、箓生，身任法诚，若死，要在靖宇观治，不得在俗人舍宅。言死时丧礼，送葬不合在俗也。其魂神所居秽地，天地水三官不许尸被考掠，作河三年徒役。
　　律曰：阳平、鹿堂、鹤呜诸治，男官、女官、主者、箓生等，教写科制如右。窃寻比顷以来众官百姓道民，或有无师而自立法；或去本治辽远，布於四野，私相号授，领民化户，威福自由；或有去治不远而致隔绝，至於租民脆物，通废积年，私自没入己，不传奏上，自作一法，无所禀承，背违冥科，前后非一，其事万端。致使正法不明，真伪无别，气候错乱，妖恶滋生，罹灾被考，岂不痛哉。斯皆主者之迭，不能赞扬圣化，令愚人惶怖，谓轻惑有心，而不见科律仪令事件，别各标所用。咸使闻知，宣扬布化，赏善罚恶，相与揭厉，精加检察，使功勤必获其德。犯违之者，地官牒名连引上，依法检治，若不纠问，主者与同罪。明须告示，各遵承一如玄都科令律也。
　　章表律
　　律曰：轗轲衰耗，数得飞祸，绝无子孙，疾病痿厄，所求不谐，牢狱闭系，血气虚赢，贫贱困极，残年夭死，痴狂聋僻，或出妖臣逆子，破家癫厉，刑人市死，荡失骸骨，水火刀兵，寇贼所害，田蚕耗漏，衣食不充，仕官不达，皆由罪恶。司过司考，师家治中，将吏所害，考罪先世，殃咎所逮也。皆参词条，某州县乡里，年纪，男女，大小户口，居止，所属师主，实效审古旨列事状，诣天师下治官祭酒、精进主领民户者，奏词皆依春秋冬夏，顿首俯仰，自传颊满数则止。谓奏词请章，贡上天曹，解过除罪，禳灾降福。
　　律曰：於洛阳靖，天师随神仙西迁蜀郡赤城，人浊不清，世浑不平，於是攀天柱，据天门，新出正一盟威之道，欲更清明天人，诛罪不义，养育群生。立二十四治，署男职女职二十四职，乘玄元之施，开化后代，皆悔过，及得列为真人。一月听三贡上章表，自改悔罪过，断绝复连，消除灾害、疾病。危急，一月听三上章也。
　　律曰：入治上章，皆自严装衣冠，正法服，平坐，存五方生气及身中功曹吏兵，按分位，恭如相临对倚，侍左右前后也。谓入治奏章之时，绝念定意，悉忆想神明也。
　　律曰：入治上章，避戊辰、戊戌不上章。秽污法，不过晦朔，亦不得上章。天下百姓不得触秽诣治见师主者。违律罚算减年，返获其罪也。依律皆为司过司考所劾其罪。
　　律曰：入治上章，皆正身趋步，科次左右肃恭致，不得男女杂错，望视谬语，前却迟速。主者职吏降一阶，不降，罚玉三两，又罚算二纪。
　　律曰：道士不得妄为恶逆男女上章。轻慢淫盗取，凶逆无道，不孝父母师主，不义君长姑姨，不敬奉道德，轻慢鬼神，贼害冒奸，毁辱贤善，谗诽谤，背父母，叛师主，不顺不善，皆为恶逆男女也。此皆不得为上章。不满一年，被夺寿五年，死付河伯谪作，又罚玉八两，退位二等也。
　　律曰：章词质而不文，拙而不巧，朴而不华，实而不伪，直而不曲，辩而不烦，弱而不秽，清而不浊，直而节，简要而输诚，则感於天地，动於鬼神，御上天曹，报应立至也。违律司非执法，治官吏坐。
　　律曰：章消疾病，向鬼门。消灾，向地户。求长生，向天门。求富贵财利，向地户。消口舌咒诅，向人门。厌虎，向寅。厌蛇，向巳。与天罡并力大吉也。
　　律曰：上章求财富贵，用天仓日戊子是。求爵位，用天府日上，不用自刑日。午酉亥辰，皆自刑。寅刑巳，戌刑未，子刑卯，申刑寅，卯刑子，巳刑申。违律被罚考，病五十日也。
　　律曰：请求章奏，解先亡冥考殃罪，及身中所犯坐疾病灾祸吉凶，由本治。若去师辽远，听诣同法。自非宗祖师，又非甲祭酒领户治官之者，上章不达天曹，甲乙丙丁以下，皆为奏上对。夫领户三百以上，为治疾官，三户以上，为职署，皆为主者也。
　　律曰：修福延年，消灾害，治厌百病，皆东向上章。解墓除责，开心聪明，过灾厄，皆向西上章也。
　　律曰：灾难厄急，从死中求生，消恶伏邪，皆北向上章也。
　　律曰：修身养性，温润富贵万愿，皆南向上章。
　　律曰：上章皆质立信，以验心志。与吏兵要誓，不得违律也。
　　律曰：天为除之应死者，天为减罪。如此者，众身有益，勿效他人。后世子孙，皆老人福是为耳。诸职治道士女官，及散民新民，皆不得与狼戾祭祀家饮食。狼戾之家更相请呼，饮酒食肉，男女合会，小大语笑，从心快意，吾之所禁。勿为口腹所误，令人故气来往不绝，以致灾祸。宜当节度身中吏兵，皆受不清之名，豫为作备。若见中伤，勿得咎怨也。
　　律曰：诸职道士女官，皆不得使民数行问解净污，多有忌讳，绿真作伪，私行意气狐疑，为意不正，终不得道恩。邪伪自至，徒自苦耳。久於身无益，科律所禁，可得怨天也。
　　律曰：道士女官，皆不得使民私祠祀鬼神，杀猪羊，妖言惑语。此伪事，皆道之所禁。若有此色，皆须断除。违律者犯箓上禁，罚算一纪也。
　　玄都律文竟
　　＃１［敢］字当为［改］字之误
　　＃２［秽］字疑衍
　　
