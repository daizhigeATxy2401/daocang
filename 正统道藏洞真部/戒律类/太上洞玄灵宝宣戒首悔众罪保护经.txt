太上洞玄灵宝宣戒首悔众罪保护经
　　经名：太上洞玄灵宝宣戒首悔众罪保护经。撰人不详，约出於南北期末。从内容看，当系《升玄内教经》之缺卷。原本三卷，缺上卷。底本出处：《正统道藏》 洞真部戒律类。
　　上卷原缺
　　太上洞玄灵宝宣戒首悔众罪保护经卷中
　　太上道君曰：世俗之人从宿世以来所犯过恶，逮至己身，童蒙愚痴，不解道义，不知教法，不晓施行，不识逆顺，犯於天禁地忌、四时五行、阴阳柔刚、日月星辰、道德神明，上则不孝於天地、君王、父母、耆老尊长，下则所恶於臣子卑贱、蝖飞蠕动，积罪累过，结成千万殃考对逮，无穷尽时，亡算夺纪，不可胜数。所犯过恶者，当以瞋恚怒罚、毒想怨恨为过，以反虏残病、阴贼酷暴为过，以伐杀克伤、毁败刑戮为过，以侵诈晻弱、轻侮服易为过，以佞媚憎爱、蛊谄诡人为过，以阴私妬忌、淫泆骄慢为过，以嗜酒酣饮、呕吐沈溺为过，以权势侵凌、唝嗃豪杰为过，以贪利谀谄、盗窃拾遗为过，以嗜得恶施、悭惜无济、劫死脱亡为过，以威胁智策、刺讥击切为过，以掘陵发冢、残尸露骨为过，以诳诈调谴、诬誷攻伐为过，以妄言讼斗、败乱迷误为过，以谤讪圣贤、评论毁誉为过，以纵极情欲、多态淫泆为过，以身纵恣细濡、口贪滋味为过，以言不择语、行不择道为过，以心不善想、目不择视为过，以耳不择声、鼻不择香为过。过恶如是者，为君则无以为仁，为臣则无以为忠，为吏则无以为平，为父则无以为慈，为子则无以为孝，为母则无以为爱，为兄则无以为悌，为弟则无以为顺，为友则无以为廉，为妇则无以为恭，为男则无以为良，为女则无以为贞，为师则无以为教，为徒则无以为敬，为上则无以为训，为下则无以为礼，为乡党则无以为让，为朋友则无以为信，为宗族则无以为和，为丈夫则无以为实，为奴婢则无以为勤，为修身则无以为益，为学道则无以为仙。是故治国者不能致太平，治家者不能致其吉，治身者不能王其寿，治业者不能全其功。是故道在广念，德爱苍生，恩及无外，润及无内；应殒之人赐之更生，罪结之人听以首悔。首悔之者，皆当言议送款，竭情写意，六斋十直，庚申甲子，八节本命，入室烧香，披陈愆犯，则罪无不原，过无不除，功无不积，德无不立，道无不感，仙无不成。若不能依按斋直之日，但当请经供养。建斋之时及朔望本命之日，至心丹苦，首悔所犯，则其功弥重，罪无不赦。今以教子，勤心宗奉，则福田兴矣，业行立矣。天师唯唯，伏受命旨。
　　太上道君曰：凡为百姓男子女人，帝王国主建斋行道，法师於高座上为转诵此首悔之文。若不能谛诵者，当依灵宝斋法，坛内靖中随便安置，一时一日，乃至三日，逐物丰俭，贫富量之，金龙彩色，以镇十方。若用科仪，当称斋主姓名、年纪、户口多少，令斋主再拜，稽百仰三，自搏伏地叩头。法师当於高座为其诵悔过之文，首写主人存亡罪失，则功感诸天，罪灭九阴，福德归流，恩佑斯降，真气来下，存亡两散，人鬼俱解。其功无量，仙道成就，魔王敬礼，门户清肃，鬼妖不忏，功德之大，莫复是胜。今以授子，善宝之焉。天师稽首，敬受教诫。真人曰：诵首悔之文，当作经音诵之。
　　第一再拜，稽首叩头，仰三自搏。法师颂言：
　　上启太上无极大道、三宝尊神：州县乡里男女官，某乙行年、户口、若干人，今因斋次，披解上世宿罪重过，乞愿至真，愿降法泽，赐以大慈，原宥众生及今斋主先世九玄七祖，下及五服六亲。或为人君、长吏，治行多违，政教不平，少公多私，苟贪财色，发赋不均，教人刺讥，访作盲文，伺察非辜，吹毛求瑕，多冒贩踞，店肆卖买，遏遮四路，割贱夺贵，农桑盛要，役夺时务，囚吉放凶，轻原祸恶，重刑福业，阿谀所亲，翦戮良贤，逐宠盛杰，残虐弱贱，放纵狼吏豺佐、虎将熊士，昼息夜饮，六畜暴死，蚕食百姓，侵克所统，赃负积兆，罪过累亿。为君不贤，为臣不忠，为吏不廉，在公不清贞，在私不直方，忤乱正法，曲从其心，狂笔巧文，迷误视听。受人贿货，纵死杀生。或诱罪纳货，正笔不贷；或恐惧无罪，强取宝物；或篡弒叛逆，诛男略女，收婢摄奴，挝欧直正，鞭挞无罪，伤害无愆，伏诛无辜；或劫抄虏掠，凌夺人物，七宝五彩、六畜孳牲；或无辜动众，兴军战伐，驱令生民，投之死地，孤魂绝域，汗血涌流，尸鬼哀哀，丛林之侧，穷魂最最，九泉之下，生者称苦，怨声闻天，死者抱恨，讼诉九阴，冤对之交，考过相连；或攻伐国家，残酷无端；或弋猎众生，殒杀含气，飞鹰走犬，食啖其肉，殒胎剥卵，罗藏网匿，荡射缴刺，恶心凶意，不仁不义；或酴酒漏腐，毒饵内药，劝人食之，五心内烂，危没人命；或因恃贵高，自怙富室，自方云日，欺薄伦类，寄意霄外，愚谓贵富，长久历世，毁诟至真，疑笑道士，调弄真人，自伐本根。京罪兆过，不可复胜。诸如此等，死受罪对，殃流后世，致使凡夫仕宦不迁，为居衰贫，口数耗臧，疾病流连；或胤息不保，男女夭年，产业隙微，不系祖先，先缘不丰，不免饥寒。凡百无可言宣失次，皆由所犯过恶如是。今为存亡悔之。伏愿天尊唯垂原除。
　　第二又再拜，稽首叩头，仰三自搏。法师颂言：
　　上启太上无极大道、三宝尊神，原恕施主先世以来，下及见身，自识事以来，实多恶少善，多逆少顺，违天负地，触迕星辰，为臣不能忠於君上，为子不能孝於父母，为妇不能恭於舅姑，为弟妹不能顺於兄姊。既以为人，不能有慈爱之心、仁笃之行，狼戾偏党，瞋喜无常。六斋吉日，忤犯玄司。当其所爱，欲令其生；值其所憎，故令其死。挝悍无为，骂詈冲口，苟欲自可，贪味饕美。大小错互，家无法度。背德向色，游好傲荡。凌孤欺寡，取非其有。心意奢逸，言行骄慢。凡所施为，动有罪俱。不畏鬼神，不忌科戒，不虑祸恶，不量进退，不避禁忌，不从仁义，悭贪嗜得，无以为施。责望人报，喜作窃盗。人中欺劫，公行曲枉。图人利益，常戏笑人。取人长钱，与人短数，轻秤小斗，狭幅短度；强持与人，重秤大斗，专以取人。假托形势，言则因官；自恃凶黠，谄诳迷愚；心实不清，千真唤神。掘陵发冢，攻劫死魂。诈绐借贷，取非其财，衣非其衣，食非其食，饮非其饮，盗人六畜，五果杂菜，五谷桑竹，枝茂树木。贪鄙之性，罪彰神明；动静所为，违科犯律。莫大之罪，克书右司。致令凡家营生不利，屡有变怪，贫贱困苦，孤微冻陋，数有亡遗，大小不和，更相怨恚，强健者少，病苦者多，皆由所犯过恶如是。今故为存亡悔之，伏愿天尊唯垂原除。
　　第三又再拜，稽首叩头，仰三自搏。法师颂言：
　　上启太上无极大道、三宝尊神，愿降大慈，削除臣等先世殃考，逮及今身罪婴，自有识以来，实夫妻不能相承善事，反变恶态，既无清洁之志，心嫉意妬，隐切争讼，更相憎忌。呵男骂女，打厉奴婢，咄宾叱客，绝交邻里，乡党不信，骨肉不睦，六亲不和，九族不笃，系怒六畜，瞋疑妻妾。悦和奸朋，嘻同切友，安偷容劫，知情群凶。专作咒诅，阴为残害；容媚蛊祷，外善内恶；嫉贤妬能，壅塞高才，毁訾英贤，折辱良善，污染清洁，瑕秽端白。咀人之豪，憎人之富。心常狙獭，意怀凶恶，舌如锥刀，口含毒螫，不仁不义，无礼无忠。自以为是，谓他为非，自矜自夸，自是自大。积年积岁，不能自知。诈欺慢诞，诬调返说，无诚无信，指南作北，戾东为西，调戏父母，殆折师君，不避亲疏，不忌所尊，岐咽两舌，斗乱奸恶，阿言谀语，常有争欺。治生贩卖，专为诳巧，校计铢两，持长作短，以丑易好，求欲无厌。公行不轨，私侵忠良，轻易四大，污秽三光，放痴卑贱，驰逐豪强。其心戚戚，其意促促。千愆积於四司，万过书於五帝，积岁累月，不可称数。致使凡家常致撼轲，所为不谐，学法不聪，仙道不成，流俗所笑，口舌妄生，祸变累仍，众庶所憎，长吏所欺。凡百无吉，皆由所犯过恶如是。今为存亡悔之，伏愿天尊唯垂源除。
　　第四又再拜，稽首叩头，仰三自搏。法师颂曰：
　　上启太上无极大道、三宝尊神，愿舍慈恩，愿赦斋主先世，爰及今身，自有知以来，实无功受禄，无德受赏。不能作善，笑人作善；不能受化，谤讪圣教。窃盗经书，轻秽圣贤，背毁反逆，叛道入邪，败坏成功，快纵逐非。见人谬失，心口刺讥。见贤人而怀瞋，觌高才而生嫉。爱滥夫，憎美士，好他之恶，耻彼之善。不信作恶得恶，作罪得罪，不知可改故作不休，知不可犯故犯不止。借不念归，贷不念偿，轻亏穷乏，说谴愚痴。教人作恶，劝人为非。居贫窭宝，不能自责，但行怨望，强欲他物。得便欢喜，失便忿怒。泄其恶心，伺便系人。阴司污秽，身不清洁，裸形夜起，忤逆星辰，呵风骂雨，不敬神灵，耗乱阴阳，憭悷五行。灭人自益，危人自安；说人之功，为己之名。所为无可，所作不当。轻老易小，骄慢纵横。外不良谨，内不慈仁。别人九族；离人六亲；南人之父，北人之子，东人之夫，西人之妇；乖人之男，隔人之女。教人堕胎，导人落子，唯存杀害，不重人命。心有所恨，烧香启神，妄祷百鬼，呼天唤地。三光神祇，咒令其死，诅令其亡，凶心不善，恒生毒念。想人妇女，忆人精华。愿念所存，思合奸猾。不建於功德，又无施与之心。或学阙明师，习无正轨，口衔草木，心怀沙石。或自恃其年高，竟弗就於大训，身无一戒，妄称三洞。或为女人形服，臭秽不能清洁，滥沾尊位道场，心攀色境。或见人贫悴孤弱，倍生憍侮欺诞。或饮酒昏醉，猖狂迷闷，非法妄言，干知天时，幻惑无度。或入宫观，不拜经像。或与俗人交涉野合，密行情欲，为四司所奏，无善之功；五帝所纠，有辜之衅。致使生缘穷悸，触事不昌，恒婴否顿，数遇危难，多愁不乐，怀忧而行，积年无欢，历岁无泰，心暗意塞，智虑幅蒙，儜积冥昧，六情不启，义理不通，所愿不果，所求不得，营事不成，仕宦不进，生业不登，宅舍不安，大小祸患，学问不达，修道不仙，皆由所犯过恶如是。今为凡夫存亡悔之。伏愿天尊唯垂原除。
　　第五又再拜，稽首叩头，仰三自搏，法师颂言：
　　上启太上无极大道、元始天尊、三宝尊经，伏愿至真泻泽潜洒，原赦凡家九玄七世千曾亿祖、先亡后化、上世以来一切灵神，各由先身立行不仁，寿早永终，后生未长，不能具悉作何死亡。或头痛额热，五内恍惚，身体冻冷，卧床而死。或病苦积年，尪赢杖骨，历岁而死。或毒治警嗽吐血，胀满症结，蛊毒鸩药，内烂而死。或四肢浮肿，瘨痴瘫疽，流血疮脓，生虫结疮，疟癖变跛，腕节解落，筋脉朽绝而死。或聋盲喑痖，七窍壅塞，便曲闭胀，谷水不通而死。或风癫头痫，鬼魅狂荒，反眼吐舌，角弓捆张，牛呼羊昤，犬呻鸡鸣，投坑越谷，不避水火而死。或临兵蹈刀，刀剑所斫，矛戟所刺，弓弩所射，割尸断头，形骸剥截而死。或为蛇蝗蜂螫、鹰狸豺狼，龙虎牛马、犬猪啮嚼抵踏而死。或登峻缘木，寻桥沈舟，乘马驾车，从高堕下，沈溺摧折而死。或遭偷行偷，遭劫行劫，道路伏贼，斗变打捍，被敌路侧而死。或被官私威势猛临而死。或死非其乡，亡非其域，血流途道，膏腴草水，流寄他方，客旅而死。或遭荒遇乱，绝粮饥饿，逢寒值热，乏渴而死。或偏枯不仁，癞病恶疾，面目疮痍，鼻崩耳缺，弃逮穷乡，捐放边裔而死。或为恶人所棒，粗夫所欧，皮肤胸心刀刺、尸伤、破骨肢节碎跌，目瞎齿折，五脏瘀热而死。或被邪歹羊相逮，先殃、沙气相锺，厌鬼所杀，奄忽而死。或吐血噎哽，痳痢赤白，内坚外结，尪萎而死。或精液内漏，经脉不流，五劳七伤，颜黄白黧，手足痿疼，枯焦而死。或遭罪致狱，临刑都市，伏法囚刑而死。或伤胎落子，腥血而死。或生男不育，生女不长，夭折昏盲，不睹日月而死。或值雷电霹雳，而题脊书背，诛击而亡。或水没火烧，木打石掷，土压淰漂而死。或夜军行，提刀负弩，气棘力倦，劳苦而死。诸如此等，虽为一死，而痛各异，皆由宿命因缘所致，随运而死。既寿易衰，不以道理。先身无福，不仁之罪，身谢三官，一旦沈坠，幽途魂魄，各受宿对，囚谪地狱、酆都、三官六府之中，悬头锁械，足立三刀，缘刀山，循剑树，食火啖炭，镬汤所煮，炎火所烧，吞冰饮毒，拔舌灌口，朝笞暮押，身体毁烂，形骸焦燎，魂爽酸楚，痛毒激切，已经三掠，难得解脱，哀哀长夜之中，劳劳饿鬼之群，愁苦三途之中，抱酷五苦之庭。绵历数劫，罪对不赦。希活则生途四塞，愿生则无缘可攀。乞死不得，长沦罪原，永乖同泰，余殃不尽，引逮后生，恶恶相续，咎咎相缠。致令愚俗述否相仍，仕宦不能致禄，营生不能饱暖，男女大小，忧苦无泰。今为众生上世今世先亡后死，首悔斯苦，不仁之罪、不善之愆，元逆之过，违和负顺，迕天逆地，触忤灵神，轻犯科法，所行不轨，罪高山岳，过积海渊，致使先亡后死不以道理，千病万痛，十苦百疾，毒伤而亡，皆先身不仁之对。特乞大慈赐以矜原，随亡者死时所由绝命之所，解脱穷魂，拔度苦魄，得远北酆、三官逮役，去免九幽，升上天堂。浄鬼之林，无为之乡，断绝复连，利佑子孙，宅舍安吉，胤嗣完全；凶神恶魔不得妄性，天覆地载，神明护助，学道得道，求仙得仙，富贵长保，安乐自然。於是主人再拜叩头，称受道恩。
　　太上洞玄灵宝宣戒首悔众罪保护经卷中竟
　　太上洞玄灵宝宣戒首悔众罪保护经卷下
　　太上道君告天师道陵曰：此首悔之法、《升玄品经》为道德之篱落，是至真之垣墙，生死之津乘，兆庶之桥梁，立身之福田，功业之渊场，养性之生途，修至真之仙方，解罪犯之大法，修行之首宗，极生之上善，拔死之第一，消灾之真科，散祸之秘术，安国之弘教，宁家之肃约，为学之智慧，希善之富博，治病之良方，救疾之善药，神明之枢机，万病之扁鹊。无上至真，大道洪范，弘敷世教，济度无涯。颂之解过，则千罪冰消，万过雪散；诵之救死，则苦魂冤魄永去荼炭。解脱五苦，超拔八难，神登道舍净鬼之林。上游玄都之墟，下晏昆阙之场。存亡俱济，福利日昌。诵之求一及，则殃流绝逮，宿咎消灭，生者获福，常处安吉。死籍削除於右宫，生录注简於左契。於是修经行道，长斋苦行，安神定志，丹诚念道，归心无上正真之庭，宗《升玄内教真经》无上统天毕契之录，佩身为宝，则坐待云驾，超腾太空，上谒虚皇，逍遥玉京。子当宝秘，依法施行，建功灭过，如响应声。修善祸自殄，建功福自生，譬如鉴镜，曲直随形。奉法当尽心，敬师当竭诚；心尽神明知，谒诚至理精。如此不懈怠，升仙克长生。叮咛告万兆，汝当宣是经。是经众法祖，无上之至灵。供养必得道，控云登玉清。妙哉至真文，宗者善敬听。
　　太上道君告天师曰：若有贤男子，及有善妇女，欲修身奉法，专心持戒，营生求仙，好道乐经，改心易行，返悔过恶，丹苦一意，至诚无疑，欲求长生老寿，神仙度世，脱灾免苦，去离患难，轮转善场，常与福俱，生则安乐，死则蝉蜕，学道得道，白日升天，存亡终始，齐光日月，解脱忧苦，常怀欢悦。所作过恶，皆当悔之。悔过之法，当尽轮诚，一切归实，不当隐蔽，益子之罪。天师唯唯，敬受戒言。
　　太上道君告天师曰：善男子，善女人，若欲长为种民，保寿延年，千载之后，身能变化，长处神州，不迁荒域，常在有道之国，恒生孝慈之门，不堕无德之处，不生边国之乡，去离痛痒，与福相传，与善相随，不与禽兽同类，不与恶鬼为隶，容姿丽好，身无痴瘦，聪明洞彻，慧为智宗者，存亡所犯千罪万过，皆当悔之。一切归实，不当隐蔽，益子之罪。天师唯唯，敬受戒言。
　　太上道君告天师：善男子，善女人，若欲治病疗疾，消灾拔命，救死护生，处世无忧，所为即成，所愿即至，宅舍清隐，田蚕倍收，兴生有利，为众所爱，长吏所敬，子孙昌炽，富贵荣显，无不获吉，无不安宁，所愿从心，所念顺志，修经求道，愿见真君者，所犯过恶，皆当悔之。悔过之法，唯在款实，遣情送心，必令上闻，虚皇道眼，自鉴尔心。有隐益罪，道不虚言。天师唯唯，敬受戒言。
　　太上道君告天师曰：善男子，善女人，若欲知宿世之所在，存亡之苦乐，欲得知为善得善，种福得福，树恩施惠，立功补过，忆识宿命之所行，非及我身，觉悟罪福善恶之对，知有今身从先身来，转生入死，轮死入生，因其所因，因不绝因；缘其所缘，缘不绝缘，得有今日立我之身。忆知此已，思建善业，唯恐我身更受后身，不得如今而我此身，又恐此身后生之所不得明识，或失人道，不如今身。唯恃今身广作福田。能如是者，得愿如此。若欲不复贫穷下贱，欲不复孤寡衰微，欲不复寒冻饥饿，欲不复乞丐卖煦，欲不复灾害病患，欲不复耳聋目暝，欲不复痴愚邪见，欲不复枉遭县官，欲不复为奴婢倅侍，欲不复谗谀所横，欲长与圣贤相遇，欲与明师宝经相连，欲与真人、仙人相逢，欲与善人、福人、德人教训相值，欲令仙道成就者，所犯过恶，皆当悔之。悔过之法，皆当丹尽，委曲首谢，不得藏重首轻，益子之罪。科威严峻，道不虚言。天师唯唯，敬受戒言。
　　太上道君告天师曰：善男子、善女人，欲令先世无余基债、曩愆昔考、宿罪久过；欲令今世无相负累、初罪新婴、考违谪负、目前深咎，欲令三曾五祖、九玄七世皆使解脱三途，悉令远离五苦，欲令后生子孙扬穗，大小昌炽，四体完具，年命寿老，处水不寒，入火不热，不痛不痒，不饥不渴，欲令百怪不能骇，百祸不能害，龙潜凤举，出入不可制者，所犯过恶，皆当悔之。悔过之法，唯在丹款，首谢曲尽，则恶无不除，过无不原。疏慢不恭，益子之罪。道不虚言，子慎之焉！天师唯唯，敬受戒言。
　　太上道君曰：若有君臣、父子、兄弟、夫妇、大家奴婢，各欲悔过者，皆当为师设礼，叩头自搏，整身自检，清肃恭敬，专心正念，奉承教命。法师当於高座上为讲诵首悔之文。若於静室坛堂，亦可随时转经行道。夫道无为，窈窈冥冥，视之不见，听之无声。凡人心至，感知人情，见不假目，听不假耳。故谓神明把握至法，制御群情，布教施戒，以遗愚民。师为首悔，其罪即原；遂事不改，其罪益深。人贵能及，道贵能微。朝过夕改，圣人所称。故人作善者，为治地也；守法戒者，为耕犁也；布施惠者，为植种也；悔罪过者，为锄鏺也；修清净者，为生荣苗也；受经文者，犹得雨泽也；建斋直者，如稼穑滋秀也；道德成者，犹如收敛也。能宣传法教，广度天人，拯拔存亡，救恤穷厄，治护疾病者，犹如开仓施贫，饭饥饮渴，令众得饱而身自足，无乏少也。转经首悔，然后获福，亦复如是。所谓福田也，所谓善业也。是以此经此法，功德无上。国主悔过，天灾为除；贤臣悔过，地害为消；慈父悔过，家无妖怪；孝子悔过，凶祸为止；仁兄悔过，家离殃咎；顺弟悔过，门无怨怒；廉夫悔过，口舌不起；贞妇悔过，保宜子孙；是男悔过，和睦家里；是女悔过，婚姻通理；丈夫悔过，不乏所使；奴婢悔过，得兔驱耻，道士悔过，三官不羁；养性悔过，绝谷不危；修仙悔过，白日登霞；为居悔过，福覆一家；为国悔过，九州平和。悔过之功，其道高重。罪福立彰，子知不乎？
　　天师再拜，上白天尊：教戒委备，辄请奉宣。臣道陵愿令天下之人皆得心开意解，知为悔过，得免其罪，故致家国太平安乐，长生久寿。臣愿天尊当以道力余哺施与未及者，令知作善得善，作福得福，如种五谷，收获计其利润百千万倍。诸有未悔者，愿令奉化；诸未升度者，愿令济拔；诸未得道者，愿令登仙；诸未应生者，愿令长延。臣之微愿，因由天尊，若不垂慈，众生沉坠，为罪造殃，恐更日甚。今发劣言，愿重开示。
　　太上道君答天师曰：子之所言，善哉要乎！夫过恶者是凡之务，谓世俗之人去圣久远，大化沦薄，浊气浮厚，智慧浅末，不识祸福，谬误迷惑，不自觉知，冒罪触法，不知所由。故吐经戒，以示不悟，教之反悔，令除过咎也。盲者朗然开明，刚强者令反柔弱；反凶为吉，转祸为福；导之以生津，化之以真道。而人知不可作故作，知不可为故为，今日悔，明日犯，其性不改，其恶不止，祸至乃闭门，罪定方忧恐，锁讫方求解，缚毕方希脱，病重方自治，临死方望活，炁尽方求益，命绝方求续。至尔之时，天不及护，神不能生，鬼不能活，虽遇圣贤神德之人，灾不为散，病不为疗，王父不能挺其命，王母不能延其寿。凡欲建福，必在祸先，积功累德，必未萌之前。譬若春种，秋望其实；临饥耕田，不解於饥；临渴穿井，不救卒乏。消祸莫若营福，积功莫若修身。营福修身，幸宜殷勤，道德之门自开，凶恶之户自塞，福起十方，殃减九阴。若无善功植在祸先者，则临命将危，倾财竭产，叩头师门，稽首德宇，岂得免乎？皇天虽高，其听甚卑。凡人身中常有伺过之神，随时上下，白人善恶。过满百二十为一刻，刻者令人多衰少利。百八十过为一耗，耗者令人六畜伤损。三百六十过为一漏，漏者令人喜发疾病。五百四十过为一凶，凶者令人喑痖聋盲。一千八十过为一祸，祸者令人暴残死亡。千二百过为一残，残者出凶逆乱之人。千三百过为一咎，咎者令人绝嗣无子。千四百四十过为一皋，皋者殃流於五世，瘿痾大祸所缚。千六百二十过为一谪，谪者令人断胤无嗣。千八百过为一患，患者主为奴婢，家内耗乱。千九百八十过为一横，横者家出癫痫狂痴之子。二千一百六十过为一暴，暴者家出反逆，父子、兄弟、自相攻伐；出邪巫鬼异，妄说神教。二千六百九十过为一灾，灾者家出骨肉内淫乱勃，生育非真。三千六百过为一异，异者家出青盲癃残。三千二百四十过为一变，变者家出诏狱死族被诛。三千四百二十过为一怪，怪者家出乞丐，都市刑人，死不以埋，骸骨损弃，无人收拾。三千六百过为一刻满，刻满则定死，魂神漂浪。随考轻重，付与三途五苦，沦溺备艰，辛苦痛毒，不可堪忍，讼对生人。虽言空虚旷荡，斯则法律孱然。今以告於子，子当宝秘宣传。
　　太上道君又重言曰：人生或年二十、三十而三刻满，则致凶残；或五十、六十而三刻满，则致凶残。年小来有过而残命者，受其先世余过也，或接行恶逆，竟年寿而不遇患者，受其先世余庆也。故积德之后，有其余福，积恶之后，有其余祸。故人能悔过者，上天鉴之，为人却刻，一悔过即为却三刻，三悔过即为却九刻。而复后犯不止，罪应定死。故人欲消灾散暴，治病疗疾，当渐以岁月，思愆自责，改悔过罪。诚能行之，出自至心，感激恐怖，堕泣流汗，天知至诚，地神申信。行之一日，其人身中伺过之神为人上除一刻；行之百日，上除二刻；行之一岁，上除三刻；行之三年，其福自应。不思返悔，其过日增，其祸益深，小过止其身，大过流子孙。善男子、善女人，能请经师到宅，建立斋直，烧香行道，或一日一夕，或三日三夕，勤心苦诚，日夕六时，读诵此升玄悔过之文，功感诸天真神降房，玄司除刻，罪过蒙原。积善如梁上尘，积恶如突中烟。可不慎哉，可不慎哉！天师稽首，再拜奉行。
　　天师曰：无上登天升玄毕契，未受方素契积年者，不得便佩此契。慎之。
　　内教无上登天毕券契仪
　　太上灵宝升玄内教宣戒首悔众罪保护生缘品、无上登天毕券传合真之人，都统三洞三万六千六百六十毕事契，令弟子何泰句凝寂等，依科赍信，上金九两，白银十二两，五彩纹缯五匹，信钱二万四千，诣升玄法师边奉受身佩，修行积年，并有灵应，真神三元，安镇丹田，神男、玉女侍卫左右，法传应为升玄内仙之人。某州某县道士某，今太岁某年某月某日，传道士某观。前已受方素七十二字契盟，并已经年，诚积功着，翘勤无懈。诸天所悉，大圣所鉴。三官死名，久以削灭，应备上仙升玄品中，依法奉受，以为身宝，惠舟自引。三天为证，九地为盟，九盟为保，神明为任，誓不违科犯戒，冒法触律。一旦愆失，身谢三官，死为下鬼，长失人道，永充囚役。明谨无过，定仙天府，生死得道，不羁地官。一如《灵宝升玄内教无上登天契》之律令。
　　天师曰：诸是学仙道士，不受首悔之法，则罪结无复解时，皆当悔过，《升玄内教无上尊经》烧香供养，并佩方素七十二字及无上大线。修行经年，然后能得此无上登天毕契法，不传始学者也。若违科犯约，则不得便受升玄弟子首悔之经也。兆等受经之身，慎之慎之。
　　天师曰：受此毕券，不得妄传，并此经，要须奉行。精炼毕讫，闲解道意，信心无疑。欲成其道，欲除其过，乃以此契及弟子以经付之也。若心不达，取自我见，中心怀疑，信此浮好，乖彼真实，有如此之人，必踬地狱下鬼，不得便以登天之书，传与流俗行尸之辈。故以相告。慎之慎之。
　　太上洞玄灵宝宣戒首悔众罪保护经卷下竟
　　
