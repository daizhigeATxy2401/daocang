太上洞真智慧上品大诫
　　经名：太上洞真智慧上品大诫。撰人不详，约出於东晋。系古《灵宝经》之一。一卷。底本出处：《正统道藏》洞真部诫律类。参校本：敦煌P.2461、P.2358、S.5746、S.6290、P.3793号抄本。
　　太上洞真智慧上品大诫#1
　　元始天尊以开皇元年七月一日午时，於西那玉国郁察#2之山浮罗之岳，长桑林中，授太上道君智慧上品大诫#3法文。是其时也，道君受诫起，北向首体投地，回心十方，还向东而伏。
　　天尊告太上道君曰：今当宣通法音，开悟旱生，为诸男女解灾却患，请福度命，拔诸苦根。使生者见道，身脱八难，死者欢乐，饮食天堂，早生人中，转轮圣王。修斋求道，皆当一心请奉十诫，谛受勿忘，专心默念，洞思自然，勿得#4杂想，挠乱形神，能如是者，便当静听。
　　天尊告曰：
　　第一诫者，心不恶妬，无生阴贼，椷口慎过，想念在法。
　　第二诫者，守仁不杀，愍济群生，慈爱广救，润及一切。
　　第三诫者，守贞推让#5，不淫不盗，常行善念，损己济物。
　　第四诫者，不色不欲，心无放荡，贞洁守慎，行无玷污。
　　第五诫者，口无恶言，言不华绮，内外中直，不犯口过。
　　第六诫者，减酒#6节行，调和气性，神不损伤，无犯众恶。
　　第七诫者，不得嫉人胜己，争竞功名，每事逊让，退身度人。
　　第八诫者，不得评论经教，訾毁圣文，躬心承法，恒如对神。
　　第九诫者，不得斗乱口舌，评论#7四辈，天人咎恨，伤损神炁。
　　第十诫者，举动施为，平等一心，人和神穆，行常使然。
　　天尊言：修奉诸诫，每合天心。常行大慈，愿为一切，普度厄世，谦谦尊教，不得中怠。宁守善而死，不为恶而生。於是不退，可得拔度五道，不履三恶，诸天所护，万神所敬，长斋奉诫，自得度世。太上道君不胜喜惧，稽首奉命。
　　天尊言：夫为#8学者，修斋行道，开度天人，作诸善功，当行十二可从，而得度世者，尔宜从之，自得正真，终入无为，所愿皆成。
　　第一者，见真经出法开度一切，便发道意，心愿后世得登大圣。
　　第二者，常行慈心，愿念一切普得见闻，开度广远，无有障翳。
　　第三者，好乐经教，深远览达，意志坚明，开化愚暗。
　　第四者，尊受师训，广开劝化，令入法墙，远离盲道。
　　第五者，信向玄妙，尊奉经诀，晨夕诵习，无有怠倦。
　　第六者，不务荣华，断俗因缘，专心定志，所营在法。
　　第七者，勤诵大经，愿念一切，广开桥梁，为来生作缘。
　　第八者，恒#9生善心，不邪不伪，无嫉无害，无恶无妬。
　　第九者，在所托生#10，常值圣世，与灵宝法教，相值不绝。
　　第十者，洁身持诫，修斋建功，广救群生，咸得度脱。
　　第十一者，学业广览，宣通洞法，预以天人，普令开度。
　　第十二者，常与明师，世世相值，受教宣化，度人无量，一切善心，皆得真道。
　　天尊言：学士修行之法，当行十二可从之诫。能以一心行此善念，世世得见圣文，与道结缘。诸天友#11识，独超#12三界，无所挂碍，长离三恶五道八难。万神#13敬护，地祇拥卫，门户清肃，万灾不干，可谓端坐#14而得道也。勤为习诵，广宣同学，皆使一心，齐入法门。
　　天尊言：道尊法妙，人身亦贵。故道开法，遗诫经文，以度人身，人身既度，上与道同。宜#15为精行，持斋奉诫，夷心静默，志念分明，一意归#16向，专想不二，涤荡六府，过中不味，内外清虚，每合自然。是其斋日，捻香启愿，应心上彻，四天司逻、十部威神，即下履行，观听至音，鉴映尔心。如诫行道，皆列功诸天，祸福立彰。道不负人，勤行谛受，勿使魔言。
　　天尊言：若善男子、善女人，能发自然道意，来入法门，受我十诫，行十二可从，则为大道清信弟子，皆与勇猛飞天齐功。飞天，未得道者也，是大道十转弟子，飞天虚空，为诸天策驾。清信弟子，见在世上，可得免於忧恼，度於众苦，身入光明，形内澄正，招鬼使神，制伏魔精，十转即得上为飞天。若在一转，而行精进，心不懈退，作诸功德，长斋苦行，晨夕不倦，即得飞天#17，於此而进，超陵三界，为上清真人。
　　天尊言：受我十诫，行#18十二可从，皆当稽首称；清信弟子，从今受诫，一心奉行，不敢不信，归#19命十方。能如是者，见世门户隆盛#20，咸得康强，地祇侍卫，三界司迎，七祖魂神，上升南官，衣饭天厨，早得更生，还於人中国王之门，世世不绝，与道因缘。
　　天尊言：建斋行道，四天帝王皆驾飞云缘饼，八景玉舆，侍从真人玉女，手把华旛，前导凤歌，后从天钧，白鹤狮子，啸歌雍雍，烧香散华，俘空而来，瞻礼行道，观听法音。天王下降，万灵朝焉，如是岂可#21不尽其法也。当先受十诫，然后行道，庠序雅步，静心闭意，坐起卧息，不离仪格。天王欢悦，列名上清，可谓得道在方寸之间。
　　智慧闭塞六情上品诫
　　第一诫者，目无广瞻，乱诸华色，亡睛失瞳#22，光不明彻。
　　第二诫者，耳无乱听，混於五音，伤神败正，恶声啼吟。
　　第三诫者，鼻无广嗅，杂炁臭腥，易有混浊，形不澄正。
　　第四诫者，口无贪味，脂熏之属，浊注五神，脏腑渍溃#23。
　　第五诫者，手无犯恶，不窃人物，贪利入己，祸不自觉。
　　第六诫者，心无爱欲，摇动五神，伤精丧炁，体发迷荒。
　　天尊言：其六诫者，身之大患。来生男女，虽受人形，而六情不纯，未
　　见经教，不闻法音，形不自觉，沉迷罪门，致命短促，不竟天年，长处恶道，甚可哀怜。故说是诚，开度人天，善心信向，一意归命，尊奉圣教，闭诸恶门，则形入虚空，六通智慧。六通智慧者，洞视、洞#24听、洞空、洞虚、洞清、洞微，是为六通，无所不通也。六情恬夷，神自归也，一自生也，精自固也，寿命长远，终不死也。
　　智慧度生上品大诫
　　一者，见人穷急，度其死厄。见世明达，能制凶逆。年命长远，世享无极。
　　二者，见人穷乏，饥寒困急，损身布施，令人富贵。福报万倍，世世欢乐。
　　三者，含血之类，有急投人，能为开度，济其死厄。见世康强，不遭横恶。
　　四者，施惠#25鸟兽，有生之类，割口饲#26之，无所爱惜。世世饱满，常在福地。
　　五者，度诸蠢动，一切众生，咸使成就，无有夭伤。见世兴盛，不履众横。
　　六者，常行慈心，愍济一切，放生度厄，其功甚重。令人见世，居危得安，居疾得康，居贫得富，举向从心。
　　天尊言：其六诫者，皆以心通智慧，能施其德，行合自然，庆福恒居其身，祸害常远其门。玩好不绝，世世因缘，一转受报，飞天齐功，超轮九转，渐入大道，十转弟子，名书诸天，七祖同升，上生天堂，衣食福德，即生人中，转轮神王#27，恒居福门。
　　智慧十善劝助上品大诫
　　一者，劝助礼敬三宝，供养法师，令人世为君子，贤孝高才，荣贵巍巍，生为人尊，门族昌炽。
　　二者，劝助治写经书，令人世世聪明，博闻妙义#28，恒值圣世，见诸经教，能诵章句。
　　三者，劝助建斋静舍#29，令人世世门户高贵，身登天堂，饭食自然，常居无为。
　　四者，劝助香油众乏，令人世世芳盛，香洁光明，容睟#30绝伟，天姿高秀。
　　五者，劝助法师法服，令人世世长雅，逍遥中国，不堕边夷，男女端正，冠冕玉佩。
　　六者，劝助国王父母，子民忠孝，令人世世多嗣，男女贤儒，不经诸苦。
　　七者，劝助斋静读经，令人世世不堕地狱，即升天堂，礼见众圣，速得反形，化生王家，在意所欲，玩服备足，七祖同欢，善缘悉会，终始荣乐，法轮运至，将得仙道。
　　八者，劝助道士，众人经学，令人世世才智洞达，动静威仪，常为人师。
　　九者，劝助一切，布施谏诤，令人世世寿考富乐，常无怨恼。
　　十者，劝助一切人民，除嫉去欲，履行众善，令人世世安乐，祸乱不生，病者自愈，仕宦高迁，为众所仰，莫不吉佑，门户清贵，天人爱育，神魔敬护，常生福地。
　　天尊言：其十善劝诫，自非大道十转弟子，莫能行也。能行之者，与飞天齐功，心与六通智慧参同，洞虚无也。身后皆得飞行云中，众圣策驾，游乎十方。从此不懈#31，亦得位及仙王，七祖即离幽夜，升入南宫，衣饭天厨，受福自然。其法高妙，度人无量，巍巍大化，难可胜焉。
　　天尊言：六通智慧者，天曰洞视，地曰洞听，东曰洞空，西曰洞虚，南曰洞清，北曰洞微。六通洞达，辽邈无端，不可得测，不可得穷，无所不包，无所不容。其有六觉之炁，常通六慧，人识六通，则六觉明焉。制御六情，使人自然弃诸恶根，生诸善念，心体六慧#32，自得神仙。
　　天尊言：为道之本，欲度十苦八难之中，当受大诫，修斋建德，立诸善功，为三界所称，诸天所观，身无不度，道无不成。不受大诫，徒为长斋，或断谷休粮，隐遁山林，肉身求度，而无六通智慧之行，徒失尔功，无由成就。善男子善女人，有至心者，勤求谛受。今说是经，广加开度，咸使十方，普闻法音。
　　天尊言：天为洞视，则．天眼智高，慧洞无穷。自上自下，四面八方，无所不照，无所不明，虽曰一通智慧，而五色总焉。天洞自然，故无损伤，人则法天，目中朱童，亦有五色之光。人不持诫，六觉之炁，不通人孔窍，智慧未开，广视五色，则眼童飞扬，光睛昏翳，令人目盲。故说是诫，以度天人，咸使男女，得闻法音。欲得过度，年命长远，当奉是诫，勤行勿忘。慎多色想，放荡目神，每自制御，爱养眼童，思真静念，令通#33智慧，洞观虚空，持诫制己，则五色归身。五色自归，则无损伤，保尔年命，可得无穷。
　　天尊言：地为洞听，智慧远闻#34，故响应天上，下彻四方，无所不穷，无所不闻。虽曰一通智慧，而五音总焉。地洞自然，以生五音，朕而不动，故无损伤。人则像地，耳中则有五声之神。人不持诫，则智慧不过，不可乱听五音之声。五音使人五神飞扬#35，耳中空废，隆隆悲呜。五神啼泣，致令耳#36聋。故说是诫，以度天人，咸使男女普闻法音。欲得长生，当持大诫，以制耳神，勿为多听非法之音，静听妙经神真之章，令通智慧，洞响太空，持诫制己，则五音归身。五音自归，则耳无恶声，保尔年命，克得长远。
　　天尊言：东为洞空始阳之炁，炁出於空，智明慧寥，故曰洞空。洞远无碍，不可得穷，始青之炁，虽曰一通智慧，而五炁总焉。空无不纳，故无损伤，人虽有形，形亦法空。鼻有黄宁，辟非之神。人未持诫，则智慧不通，未入智慧，不可杂食臭腥之物。臭腥之炁，使人鼻神壅塞，经源易有断绝，明梁不通，故说是诫，以度天人。成使男女得闻法音。欲度诸苦八难之中，当受是诫，以制鼻神，勿多受臭，涤荡明梁，导引生炁，通明智慧，洞炁入空，持诫制己，则众炁归身。众炁自归，与炁混同，长保身命，终不毁伤。
　　天尊言：西为洞虚少阳之炁，炁出於虚，智微慧朗，故曰洞虚。虚之无碍，洞远难穷，少阴之炁，虽曰一通智慧，而五味总焉。虚无不入，虚无不容，人虽法虚，身不持诫，则智慧不通。智慧未入，财五味为患，贪啖脂熏，则五神不安，致有倾讫，年命不长。故说是诫，以度天人，咸令男女，普闻法音。欲得长命，当持大诫，以制五神，慎勿贪五味，甘其#37脂熏，涤荡五脏，每令清凉，身有智慧，则五味和香#38，内外恬夷#39，年命不伤也。
　　天尊言：南为洞清太阳之炁，炁出於清智清慧，开关而洞清。故南有赤帝洞阳之庭，冶炼万物，受炼而明也。人不持诫，则智慧不通。智慧不通，则心神振动，生於爱欲，使人迷荒，丧神伤命，寿不得长。故说是诫，以度天人，咸使男女，普闻法音。欲得长寿，过度诸患，当受是诫，以制心神，除情遣欲，弃尘入清，通明智慧，六觉开津，身入洞清，与炁自然，保尔年命，得永长存。
　　天尊言：北曰洞微，生於玄，智远慧深，微而洞真，阴察罪福，主人生元，手法四时，上应天关，天关恒转，手亦动焉。手有大神，接生方盈，运人四大，观人败成。人不持诫，智慧不通，则摇动人心，众恶并生，手作不觉，贪窃自营，致有短命，不终天#40年。故说是诫，以度天人，欲得长寿，过度恶根，当奉是诫，以制手神，通明智慧，心自开明，手不贪窃，恶根不生，应天顺炁，身入自然，保尔寿命，永得长存。
　　智慧功德报应上品诫
　　诫曰：施散供养三宝神经。一钱已上，皆七十四万倍报，一万以上，报不可胜。名记诸天，身登太上十转弟子，七祖上升，为诸天宾友。
　　诫曰：施散法师法服，治写经书，建立静治。一钱以上，皆三十二万倍报。万钱以上，报不可胜。世世聪明，恒值明师，生於贵门，七祖皆为太上之宾。
　　诫曰：施散法师道士香油斋食，一钱以上，皆二十四万倍报，功多则报重。世世丰有，恒无穷乏，七祖欢泰，恒食天厨。
　　诫曰：施散山栖道士，一钱以上，皆一十二万倍报，功多则报重。世世恒值圣师，见道法教，七祖皆得五帝交游。
　　诫曰：施散清信弟子香烛斋食，一钱以上，皆三万二千倍报。世世欢乐，不见诸苦，七祖上升天堂，逍遥无为，恒居福中。
　　诫曰：施散财宝，营造观宇，一钱以上，皆二万四千倍报，功多报多，世世贤明，玩好不绝，七祖皆得入元患之国#41。
　　诫曰：施散天人穷乏，一钱已上，皆一万二千倍报，功多报多。世世富贵，欢乐无极，七祖皆受四方天厨，衣食自然。
　　诫曰：施散众生，损己饷食。一钱已上，皆六千#42二百倍报。世世子孙昌炽，门户兴盛，七祖#43免离地狱，上升自然福中。
　　天尊告太上道君曰：智慧#44上品功德之诫，天人男女，有发自然道意，损己布散，开张福田，功德甚重。施一之功，数万之报。报#45应之理，明如日月，或在见世、或在来生，但福报差移，不必同至。其中或有计功补过，或以德赎罪，或为祖世拔诸刑责，是致报应，不即明显。三官九府，记人功过，毫分不失。或先罪已除，身不犯过，后功未明，与凡不异。此由己身受生日克，应诸天解度，然后福报。虽尔推移，七祖魂神，已升天堂，福会於后，万无差错。明告男女，令知报应，天道不虚，善心信向，勤行勿懈，克得开度，受福无穷也。
　　天尊告太上道君曰：诸天上圣、至真大神、诸天帝王，及已过去尘沙之辈，得道之者，莫不由施散布德，作诸善功，功满德足，以致善报，轮转不绝。皆得道真，超陵三界，逍遥上清大罗之天，玉京玄台七宝林中。此时皆知施功不失，欢乐自然，世世无量，所施盖微，福庆无极。末世伪薄，人情悭贪，唯知聚积，为己重担，莫能发心，作此功德。功既无积#46，罪秽日生，长远福堂，沉沦罪门，展转五道八难之中。一失#47福世，无有还期，男女相牵，莫识宿命所从而来，见其魂神，甚可痛伤。今为诸天，说是禁诫，咸令男女，普闻法音，开度群生，使入福中。
　　天尊言：我历观诸天地狱之中，男女责作幽牢穷魂，莫非先身不见明诫，见而不行，或行而不遵，回生悔心，还入罪门，或生而犯恶，不遇善缘，或不知施散，发心建功，广作福田，以拔宿根。唯知作罪，流曳三涂八难之中。念其愚痴，甚可哀伤。故说是诫，开度天人，咸使男女，普闻法音，知发道心，建立善功，以拔诸苦，与道为缘，咸得欢泰，逍遥自然。
　　太上道君受诫於元始天尊，开度诸天，四方边土，功德成就，以传诸天#48天王、十方大圣、太微帝君、四极真人、东华宫中#49方诸大神、玉女群仙，普使宣通，济度来生，令闻法音。是时诸天莫不欣喜，善哉善哉。
　　太上洞真智慧上品大诫#50竟
　　#1 按此经名，《道藏》本原误作「太上洞真智慧上品大诚」。今据敦煌本改题「太上洞玄灵宝智慧上品大诫」。敦煌本「诫」字下又有「第四」二字，删去。
　　#2 察：原作「郁剎」，据敦煌本改。
　　#3 诫：原作「诚」，据敦煌本改。按《道藏》 原本中「诚」字，敦煌本多「诫」。后文均据敦煌本改，不复出校记。
　　#4 勿得：原作「母生」，据敦煌本改。
　　#5 推让：敦煌本作「让义」。
　　#6 减酒：敦煌本作「断酒」。
　　#7 评论：敦煌本作「评详」 。
　　#8 「为」字据敦煌本补。
　　#9 恒：原作「敬」，据敦煌本改。
　　#10 托生：敦煌本作「堕生」。
　　#11 友：原作「女」，据敦煌本改。
　　#12 独超：敦煌本作「独步」。
　　#13 万神：敦煌本作「神明」。
　　#14 端坐：原作「端正」，据敦煌本改。
　　#15 宜：原误作「冥」，据敦煌本改。
　　#16#19  归：原作「皈」，据敦煌本改。
　　#17 飞天：敦煌本作「飞仙」。
　　#18 「行」字据敦煌本补。
　　#20 敦煌本无「隆盛」二字。
　　#21 「可」字据敦煌本补。
　　#22 亡睛失瞳：敦煌本作「忘精失童」。
　　#23 渍溃：敦煌本作「愤溃」。
　　#24 洞：原作「同」，据敦煌本改。
　　#25 施惠：原作「施慧」，据敦煌本改。
　　#26 饲：原作「饴」，据敦煌本改。
　　#27 神王：敦煌本作「圣王」。
　　#28 妙义：敦煌本作「妙迹」。
　　#29 静舍：敦煌本作「静观」。
　　#30 容眸：敦煌本作「容眸」。
　　#31 不懈：敦煌本作「十诫」。
　　#32 敦煌本此二句作：「生诸善心，体洞六慧」。道本原作「生诸善念，心体六惠」。今改「惠」字为「慧」。
　　#33 令通：敦煌本作「六通」。
　　#34 智慧远闻：原作「智远慧闻」，据敦煌本改。
　　#35 飞扬：原作「飞歙」，据敦煌本改。
　　#36 「耳」字据敦煌本补。
　　#37 甘其：敦煌本作「和甘」，近是。
　　#38 和香：原作「知香」，据敦煌本改。
　　#39 恬夷：原作「怡夷」，据敦煌本改。
　　#40 「天」字据敦煌本补。
　　#41 按「诫日」以下四十二字，据敦煌本补。
　　#42 六千：原作「七祖」，据敦煌本改。
　　#43 七祖：原作「六千」，据敦煌本改。
　　#44 智慧：原作「智惠」，据敦煌本改。
　　#45 「报」字据敦煌本补。
　　#46 无积：敦煌本作「无誉」。
　　#47 失：敦煌本作「跌」。
　　#48 诸天：敦煌本作「文始」。
　　#49 敦煌本「中」字下有「十」字。
　　#50 尾题据敦煌本改。
　　
