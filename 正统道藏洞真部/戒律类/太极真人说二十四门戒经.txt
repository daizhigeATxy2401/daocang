太极真人说二十四门戒经
　　经名：太极真人说二十四门戒经。撰人不详，约出於隋唐。言斋戒日期及二十四戒。一卷。底本出处：《正统道藏》洞真部戒律类。
　　太极真人说二十四门戒经
　　尔时，元始天尊，先天地生，布炁十方，成就万象。人天之主，河岳之君，日月因之以运行，四时禀之以成像。作修道梯航，为生死津梁。出有入无，应时方便，随缘设教，济度苍生。为作法身，周徧天下，成一切智，起无边心。或作帝王身，或作宰官身，或作郎吏身，或作出家身，或作法师身，或作龙王身，或作男子身，或作女人身，或作乞士身，或作下贱身。种种形变，随顺世间，肉眼凡夫，不能见我。以不识故，多生颠倒，是非人我。贪痴因随爱欲生，从执着起，便生地狱，结成冤家。从生至生，从劫至劫，不曾觉悟正念，身心未入定源，起离虚假，沈沦恶道，漂浪爱河，被业风吹，岂能正定？三业自种，十恶心生，於正法中，尽作分别，永沈苦海，解脱无缘。常念众生苦恼无量，我今传戒，止恶防愆，能自依行，是成道果。
　　太极真人又曰：我前五百生中，发念修道，见一切法，无非真法。何以故？不以假见故。知一切法，无有非真。何以故？以真知故。故知假者见假，真者见真，但作真心，即是真智。真不离假，变假还真；假不离真，妄真成假。但能断假归真，戒成如说奉行，昼夜读诵，自无地狱，皆证天堂。凡念戒时，每月一日、八日、十四日、十五日、十八日、二十三日、二十四日、二十八日、二十九日、三十日，月小却取二十七日，此名十直斋日。立春日、春分日、立夏日、夏至日、立秋日、秋分日、立冬日、冬至日，此名八节斋日。正月十五日、七月十五日、十月十五日，此名三元斋日。正月一日、四月一日、七月】日、十月一日，此名四始斋日。正月七日、七月七日、十月五日，此名三会斋日。如此等日，同业共行，修道戒人，或少或多，同居静室，清斋赞唱，念诚烧香；或在观中，名为福地，扫洒房院，即是玄坛，能屈法师，诵我妙诚，烧众妙香。是时即有左右官使者、三十二天真仙帝君、十方灵官、五岳将吏、九州社令、山林孟长、水府灵祇、十二溪女、飞天神王、诸天童子、无鞅数众，一时同会念诫之所。录其功德，记发心人。当必为之削除罪业。若能坚固抄写受持，每能念之，劫劫生生，不堕地狱。真人说诸戒偈，我今众等，深心惭愧，各各受持，唯愿戒师，时时为说。
　　第一诚者，不得杀生、割断他命，煎煮美味，以饶一身。或自杀、教他杀、见杀随喜，啖食众生。犯者过去，受镬汤地狱罪。
　　第二诚者，不得偷盗，取非义财，夜入人家，昼窥园圃，承其便势，遂起贼心。或自偷、教人偷、见偷随喜。犯者过去，受刀山、剑树地狱罪。
　　第三诚者，不得心怀阴谋，枉陷良善。见人胜己，便欲害他，计较不平，自求饶益，他好我认，我恶怨他。犯者过去，受炉炭地狱罪。
　　第四诚者，不得口是心非，斗乱亲戚，谈说三宝，谗谤出家。走作唇舌，非笑良善，诽谤圣教，疑惑两心。说语不平，劝生分别。犯者过去，受铁犁耕舌地狱罪。
　　第五诚者，不得违经慢道，欺诱他人，败坏灵坛，侵损常住，隐没功德，践踏福地。犯者过去，受锉碓锉身地狱罪。
　　第六诚者，不得饮酒。醉乱心神，凶横无度，不存礼乐，喧悖尊亲，叫唤神灵，惊心损气。犯者过去，受毒蛇食心地狱罪。
　　第七诚者，不得妄言绮语，恶口两舌。骂晋尊亲，毁辱师长，善言恶对，转为怨雠。犯者过去，受镕铜灌口地狱罪。
　　第八诫者，不得行邪心曲，耽淫爱色，执着生迷，离他恩爱，夺人宠念、隔绝他家。犯者过去，受抱铜柱地狱罪。
　　第九诚者，不得悭贪吝惜财物，自求饶益。忌妬他人，咒诅一切，更相猜忌，彼此怨深。犯者过去，受铁轮地狱罪。
　　第十诚者，不得破斋破戒，不孝不仁。偷窃斋食，隐没厨供，令彼功德使不周圆。犯者过去，受运石培山地狱罪。
　　第十一诚者，不得毁拆尊像，偷窃幡花，自将供养，充衣裳卧具。犯者过去，受外铁床地狱罪。
　　第十二诚者，不得见功德破坏，屋舍倾崩，不好修营，心怀虚过。犯者过去，受剑林割切身心地狱罪。
　　第十三诫者，不得因到人家、见他有物、便即贷借、方便不还。罗织贫穷，非理逼夺。犯者过去，受寒冰地狱罪。
　　第十四诚者，不得见人有忧心生欢喜，见人苦恼心即快他，见人有财常思下脱，见人好心常自憎嫌。犯者过去，受铁钉钉身、身生猛火地狱罪。
　　第十五诚者，不得不洗手漱口，直进道场，侵触经像，秽污灵文。心不恭敬，多生懒慢。犯者过去，受铁杖乱考地狱罪。
　　第十六诫者，不得探巢破卵，伤胎堕子，非理枉横，截断生路。犯者过去，受大石压身地狱罪。
　　第十七诚者，不得裸形露体於天地日月星辰之下，三明六昧之中。犯者过去，受铁锥刺身地狱罪。
　　第十八诚者，不得耗蠹常住，攀摘花果，损折园林，秽污观舍。不生惭愧，是轻福地。犯者过去，受吞铁丸地狱罪。
　　第十九诚者，不得杂食荤辛，葱蒜韮薤，身中臭秽，神灵不居。念诵修持，触犯灵圣。犯者过去，受吞火食炭地狱罪。
　　第二十诚者，不得自以为是，非笑他家，於诸法中横起人我，执心自着，不见正真。犯者过去，受硙磨碓捣地狱罪。
　　第二十一诫者，不得将诸毒药方便施人，损他性命，每结怨嫌。犯者过去，受百毒恶汁、灌煮身心地狱罪。
　　第二十二诚者，不得计算三宝，离隔六亲，不念舍施，唯求自饶。言作两心，不行一信。犯者过去，受拔舌地狱罪。
　　第二十三诚者，不得将斋食就荤辛酒肉相和共食，不敬斋法，诸天罚人。犯者过去，受铁锁锁身、不得托生地狱罪。
　　第二十四诚者，不得自倚豪强，欺诱贫贱，离拆男女，不信天真。生两见心，不断人我，自行非去，不识罪因。犯者过去，受锯解身心地狱罪。
　　太极真人又曰：此二十四门诚者，身之大患。犯者锋刀万劫，常考生魂。凡人或遍身楚痛，或身自青赤，心怀忧愁。此是生魂冥司将考，当须各随力分，烧香入斋，行道礼忏，持心受诫，念无上天尊，布施然灯，广造功德，更无再犯，其罪必除。
　　真人又曰：凡欲学道，先须斋戒，洗心防患。持戒功德多於微尘。微尘之数，见而可量；斋戒之功，无穷无尽。一人持戒，九祖生天，合家蒙恩，临难分解。纵尽家产已将布施，还须持此戒经。若学道不持此戒，终各不成就。能持此戒者，即有诸天帝王、天真大圣、神仙玉女、无极世界一切灵司，烧香然灯，证持戒者得福无量。克成道真，诸天香花因便迎接，必将此辈随愿往生。若善男子、善女人闻此戒经，心生欢喜，恶业便除。能舍悭贪，将清净财赎所传经戒，发起回向，持心精勤。若为亡人临送之家，或经初七，乃至终七，持诵此戒，即得魂飞净境，托生天堂。怀妊妇人闻此戒经，临难分解，若为己身厄难，消除苦缘，阖家得福无量。戒约烦恼，隔绝魔心，努力勤修，早求解脱。诸天同唱，而说偈言：
　　一切修学人，誓愿成真道。慈悲念诫文，随声断烦恼。永离生死苦，得成无上道。归心向正真，红颜不衰老。
　　太极真人说二十四门戒经竟
　　
