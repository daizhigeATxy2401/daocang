虚皇天尊初真十戒文
　　经名：虚皇天尊初真十戒文。一卷。底本出处：《正统道藏》洞真部戒律类。
　　虚皇天尊初真十戒文
　　谨按虚皇天尊言：出家超俗，皆宿有良契，故能独拔常伦，若慎终如始，精至修炼，当福及七租，庆流一门。所谓九层之台，起於累土，千里之行，始於足下，入道之门，积德之基，亦必由此始。开度之时，宜受初真之戒，其戒有十，尔当受之。
　　第一戒者，不得不忠、不孝、不仁、不信，当尽节君亲，推诚万物。
　　按传曰：仙经万卷，忠孝为先。盖致身事君，勤劳王事，所以答覆庇之恩也；修身慎行，善事父母，所以答生育之恩也；事师如事父母，所以答教诲之恩也。民生於三，事之如一，乃报本之大者，加以仰不愧於天，俯不怍於人，敬信神明，所以答造化之恩也。并前三事，谓之四恩。至於祝国延禧，除妖却害，化民为善，裨王化之所未及，乃出家之忠也。生则诱其亲，以惜福向道；死则为之，迁神福乡。其处己，则离诸恩爱，息诸尘缘，专精一心，勤於学道。道功既就，则虽亿劫种亲，皆得超度，上可以报四重之恩，下可以济三途之苦，乃出家之孝也。至於不仁者，欺心妄作，越礼非为；不信者，虚诞自矜，华辞惑众。要当知大忠者，不昧其心，至一物不欺；大孝者，不悖於理，至一体皆爱。然则一语欺心，非忠也；一事悖礼，非孝也。故忠孝为诸戒之首，百行之源，学者之先务也。若能依上遵守而行，则可以尽节君亲，推诚万物矣。
　　第二戒者，不得阴贼潜谋，害物利己，当行阴德，广济群生。
　　夫阴贼潜谋者，是暗中使人为非，教唆词讼之谓也。令人入於陷阱宪网之中而自得快乐，害物利己之念，迨不可胜言。若或返照回光，化人为善，则广阴德，普济群生，斯乃入道之第一义也。
　　第三戒者，不得杀害含生，以充滋味，当行慈惠，以及昆虫。
　　盖不杀生者，所以存仁爱也。夫禽兽旁生，性命同禀，有夫妇之配，有父子之情，有巢穴之居，有饮食之念，爱僧喜惧，何异於人。能怀恻隐之心，不忍杀戮而食，以证慈悲之行，不亦善乎？或心虽仁民爱物，而迹乃混俗众中，有所未便，则不起意杀、不下手杀、不眼见杀三净，是则饮食随缘，又何杀生之有？且圣贤於肉食，固未常必其有无，而仁爱之及物，亦何常间乎彼此，如网解三面，迹远庖厨，钓而不纲，弋不射宿，启蛰不杀，方长不折。德惠之普，人虫草木，一视同仁。后之不肉食者，果能然乎？又当知人生衣食之丰俭，皆因前世修积之浅深，今日分应所受，乃能节之，则当来之福益厚，莫可量也。果能如是，则慈惠以及昆虫，岂虚言哉。
　　第四戒者，不得淫邪败真，秽慢灵炁，当守真操，使无缺犯。
　　盖不淫邪者，所以戒乱伦也。夫有家者，特为继后承先而设，故凭媒议通书娉，明白婚娶。又为酒食，以召乡党僚友，以厚男女之别，则夫妇之道，礼所当然，实不犯他人之色，又何淫之有？娼妓之徒，名曰下贱，正以其苟合，乱人伦也。若亲此辈，是与等矣。然前代仙师亦有游戏妓门者，盖或以试炼道心，令见境不动，或从化导有缘，令背尘合觉。后之凡夫，或引以证己，实乃左道滥游，真妄不同，仙凡异致。端人正士，自善主张，未必溺於其所惑也。其出家超俗者，皆因宿有善庆，所以独拔常伦，果能顿息尘缘，断绝色欲，精修道行，当证仙阶，福及九祖，庆流一门。经曰：仙人道士，非有灵质，积精养炁，以成真者，此也。然或初基，未明志节，早宜修省，以勖将来，毋负善因，复堕尘网，当守真操，使毋缺犯，则福德日新，道功可就矣。
　　第五戒者，不得败人成功，离人骨肉，当以道助物，令九族雍和。
　　夫不败人成功者，盖闻人有一善，则赞和之，闻有诸恶，必当掩之，使之成功，不至丧德。又不离人骨肉者，或见有亲族不和，父子、夫妻、兄弟、师友，因矛盾而至参商者，当以道劝勉，使之雍和，令不离间，则人伦不废，道义两全，实声真之要路也。学道之士，宜各体知。
　　第六戒者，不得谗毁贤良，露才扬己，当称人之美善，不自伐其功能。
　　盖诚为入道之门。语者，心之声也；语之妄，由心之不诚也。心既不诚而谓之道，是谓背道求道，无有是处。但遇贤良而谗毁之，则露才扬己，自伐功能，皆非正士之所宜有，必当称人之美善，庶几成己之功动，此固学者之深戒也。
　　第七戒者，不得饮酒过差，食肉违禁，当调和气性，专务清虚。
　　夫不饮酒者，所以戒乱性也。盖酒本以行礼，浃洽和气，古人主宾百拜，终日而不至醉，示有节也。后人嗜欲无厌，纵饮谋醉，遂至形骸颠倒，礼法丧失，或以致病，或以构祸，罔觉其非，傥随平日酒量深浅，减节饮之，不使过量，又何乱性之有？且食肉违禁者，如牛之有功，犬之有义，雁之有序，鲤鳝朝斗，此等之肉，又安忍食之？能推此心，戒而不食，则可以调和气性，感格真灵，专务清虚而道业日新，玄功时着矣。凡所学者，宜自慎焉。
　　第八戒者，不得贪求无厌，积财不散，当行节俭，惠恤贫穷。
　　夫人之贫富，命禀生初，悉已前定。若生财有分，用尽还来；若胎骨受贫，广求不富。能明此理，一切取觅，付之自然。非己之财，不妄取；非义之财，不苟得；合得之财，随分取。可不陷於食求无厌之欲，亦有积而不散，致招殃祸者。然吾党之士，先须识破幻假，以惠恤贫穷，节俭谨守，随缘度日，勿苦责求常，使心地虚闲，物欲消遣，久则自然与道合真矣。
　　第九戒者，不得交游非贤，居处杂秽，当慕胜己，栖集清虚。
　　夫初心出家，未能独立，须仗丛林，或结道伴，递相扶持，不至偏颇。然友分三等，有云朋霞友，有良朋知友，有狂朋怪友。凡有志节、炼心地、究罪福、绝尘情，逍遥方外，同志相求，遂与为友，此等谓之云朋霞友，以其心与云霞相似，尘事碍他不住故也。又有习学经书，高谈阔论，此等谓之良朋知友，以其不炼心，亦不能作恶故也。又有一等，不治心地，不习经典，不顾罪福，出语乖讹，作事狂横，触着一毫，便起争斗，夸强逞俊，恃力恃胜，欺压良善，相率成党，此等谓之狂朋怪友。此三等人身谢之后，各有安置去处，随其功业，各得受报。其云朋霞友，升入无形，游宴玉京，或为神仙，或为天官；其良朋知友，尘心未尽，不出人伦；其狂朋怪友，受了十分供养，全无功德，填还口债，或堕酆都，或堕旁生，轮回苦恼，若到如斯，悔之何及。如上三友，宜审择焉。学者思之，各寻长便，当慕胜己，栖集清虚，不负父母遣子出家之心，不孤圣朝开教度人之意，所宜体悉，庶获成方功。
　　第十戒者，不得轻忽言笑，举动非真，当持重寡辞，以道德为务。
　　按古云：端谨严重，不富即贵；轻浮薄劣，不夭即贫。而轻忽语言，胁肩谄笑，曲学阿世，小人之归，实非正士之所宜有。况持重寡辞，动容中式，乃进道之要，诚达者之所当为。若能恪守力行，何患乎高尚之不至欤？
　　虚皇天尊初真十戒文竟
　　
