太微仙君功过格
　　经名：太微仙君功过格。一卷。底本出处：《正统道藏》洞真部戒律类。
　　太微仙君功过格序
　　《易》曰：积善之家，必有余庆；积不善之家，必有余殃。道科曰：积善则降之以祥，造恶则责之以祸，故儒道之教，一无异也。古者圣人君子、高道之士，皆着盟诫，内则洗心炼行，外则训诲於人，以备功业矣。余於大定辛卯之岁，仲春二日子正之时，梦游紫府，朝礼太微仙君，得受功过之格，令传信心之士。忽然梦觉，遂思功过，条目历历明了，寻乃披衣正坐，默而思之，知是高仙降灵，不敢疏慢，遂整衣戴冠，涤砚挥笺，走笔书之，不时而就，皆出乎无思，非干於用意，着斯功格三十六条、过律三十九条，各分四门，以明功过之数，付修真之士明书日月，自记功过，一月一小比，一年一大比，自知功过多寡，与上天真司考校之数，昭然相契，悉无异焉。大凡一日之终，书功下笔乃易，书过下笔的难。即使聪明之士，明然顿悟罪福因缘、善恶门户，知之灭半，慎之全无。依此行持，远恶迁善，诚为真诫，去仙不远矣。
　　西山会真堂无忧轩又玄子序。
　　太微仙君功过格
　　功格三十六条
　　救济门士一条、教典门七条
　　焚修门五条、用事门士一条
　　过律三十九条
　　不仁门十五条、不善门八条
　　不义门十条、不轨门六条
　　凡受持之道，常於寝室床首，置笔砚簿籍，先书月分，次书日数，於日下开功过两行，至临卧之时，记终日所为善恶，照此功过格内名色数目，有善则功下注，有恶则过下注之，不得明功隐过。至月终计功过之总数，功过相比，或以过除功，或以功折过，折除之外者，明见功过之数，当书总记讫，再书后月，至一年则大比，自知罪福，不必问乎休咎。
　　功格三十六条
　　救济门十二条
　　以符法针药救重疾一人为十功，小疾一人为五功，如受病家贿赂则无功，治邪一同。凡行治一度为一功，施药一服为一功。
　　传一符一法一方一术、令人积行救人，每一术为十功，如受贿而传，或令人受贿，则并无功。
　　传人保益性命符法药术等，每一事为五功，如受贿而传为一功。
　　救一人刑死性命为百功，免死刑性命一人为百功，减死刑性命一人为五十功，救人徒刑为四十功，兔人徒刑为三十功，减人徒刑为二十功，救人杖刑为十功j 兔人杖刑为八功，减人杖刑为六功，救人笞刑为五功，兔人笞刑为四功，减人笞刑为三功，救谓非自己主事，得门竭力救之是也；免谓自己主事，特爽原免者是也。如依法定罪则无功，如私家减兔婢仆之属，同此论功。
　　救有力报人之畜一命为十功。谓驼、骡、牛、马、驴畜等。
　　救无力报人之畜一命为八功，谓山野禽兽之属虫蚁飞蛾湿生之类一命为一功。
　　赈济鳏寡孤独穷民百钱为一功，贯钱为十功，如一钱散施，积至百钱为一功，米麦币帛衣物，以钱数论功，饶润穷民债负，亦同此论。济饥渴之民一饮一食皆为一功。
　　济寒冻之民暖室一宵为一功。
　　救接人畜筋力疲困之苦一时为一功。
　　葬无主之骨一人为五十功，施地与无土之家葬一人为三十功，若令出备租课则无功。埋藏自死者、走兽、飞禽、六畜等一命为一功，若埋藏禽兽、六畜骨殖及十六斤为一功。
　　平理道途崄阻及泥水陷没之所一日一人之功为十功，若造船桥济渡、不求贿赂者，所费百钱为一功，一日一人之功为十功。
　　教典门七条
　　自己受救人法箓经教一宗为二十功，受保护自身法箓经教一宗为十五功。
　　於高士处求救人法箓经教一宗为八功，求保护自身法箓经教一宗为四功。
　　传受行法官一人为百功，度箓生弟子一人为五十功，度受戒弟子一人为三十功。
　　以救众经法付人为五功，保养性命经法付人为四功，演道经论付人为三功。为朋友间相受也。
　　自己注撰救众经法一宗为三十功，保养性命经法一宗为二十功，谓得功验者赞道之文一篇为一功，谓诗词歌颂等若咏无教化者则无功。
　　自己简编救众经法一宗为十功，保养性命经法一宗为五功，赞道之文一篇为一功。
　　雕造经教所费百钱为一功，贯钱为十功，印造散施与人小经一卷为十功，谓千字已下者大经一卷为二十功，谓千字已上者并谓上圣正典有教化者，非谈论兴亡胜败之书及咏风月之文。
　　焚修门五条
　　修圣像、坛宇、幢盖、幡花、器皿、床坐，及诸供养之物，费百钱为一功，贯钱为十功，如施与人钱物，修置百钱为半功，贯钱为五功，或以什物一件为一功。
　　旦夕朝礼，为国为众，焚修一朝为二功，为己焚修一朝为一功。
　　章醮，为国、为民、为租先、为孤魂、为尊亲，祈禳灾害，荐拔沉魂，一分为二功，为己一分为一功，为施主一分为一功，若受法信则无功。
　　为无告孤魂告行拔亡符命一符为十功，祖先尊亲一亡为十功，为平交亲知及卑幼一亡为五功，为施主一亡为四功，若受法信则无功。
　　为国为民，或尊亲先亡，或无主孤魂，诵大经一卷为六功，小经一卷为三功，圣号百遍为三功，为平交亲知及卑幼诵大经为四功，小经圣号为二功，为施主诵大经一卷为三功，小经圣号为一功，若受法信则无功。为己禳谢，诵大经一卷为二功，小经圣号为一功。
　　用事门十二条
　　兴诸善事，利益一人为一功。
　　讲演经教及诸善言，化谕於众，在席十人为一功，百人为十功，人数虽多，止五十功。
　　以文章诗词，诚劝於众，一篇为一功。
　　化人出财，修诸功德，一贯为一功。
　　劝人官门斗讼，免死刑为十功，兔徒刑为五功，兔杖刑为二功，免笞刑为一功。
　　劝谏人斗争，一人为一功。
　　举荐高明贤达有德之士用事，一人为十功。
　　赞扬人之善道，一事为一功。
　　掩遏人之恶业，一事为一功。
　　劝谏人令不为非、不廉、不孝、不贞、不良、不善、不慈、不仁、不义，一人回心为十功。
　　自己着纸衣一件为二功，着布素粗衲之衣一件为一功，谓有而不着者是功着执帛者无功。
　　自己饮鳝，有而不食者为三功，晚而不食者为二功，素食下味为一功，素食中味为半功，素食上味为无功。谓有上味及素馔佳肴而故不食者，止甘淡薄粗粝中下之味者为功；若无上味而食中等之味者，非为功；若无中味而食下味者，亦非为功。盖有而故不食者为功。
　　过律三十九条
　　不仁门十五条
　　凡有重疾告治，不为拯救者，一人为二过，小疾一人为一过，治不如法为一过，不愈而受贿百钱为一过，贯钱为十过。
　　修合毒药，欲害於人为十过，害人性命为百过，害人不死而病为五十过，害一切众生禽畜性命为十过，害而不死为五过，举意欲害为一过。
　　学厌祷咒咀邪法，欲害於人为十过，害人性命为百过，害人不死而病为五十过，害人六畜一命为十过，令病为五过，举意欲害为一过，厌禳人家，令见恎异，欲取财贿为十过，得财百钱为一过，贯钱为十过。
　　谋人死刑，成者为百过，不成为五十过，举意不作为十过；谋人徒刑，成者为四十过，不成为二十过，举意不作为八过；谋人杖刑为十过，不成为八过，举意为五过；谋人笞刑为三过，不成为四过，举意为三过。凡为官吏，入人罪者，同此论。为行法官，妄入鬼神罪者，亦同此论。
　　心中暗举恶事，欲残害於人，一人为一过，事成残害一人为十过，心意中邪淫杂想非理之事，一事为一过。
　　凡言举恶事，欲残言於人，一人为一过，事成为十过，恶语向师长、尊亲为十过，向善人为八过，向平交为四过，向卑幼为一过，言约失信为一过，扬人恶事为一过，掩人善事为一过。
　　故伤杀人性命为百过，误伤杀性命为八十过，以言遽杀者，同使人杀者，为六十过。
　　故杀有力报人之畜，一命为十过，误杀为五过；故杀无力报人之畜，飞禽走兽之类，一命为八过，误杀为四过；故杀虫蚁飞蛾湿生之属，一命为二过，误杀为一过；故杀伤人害物者、恶兽毒虫为一过。谓虎、狼、蛇、竭、毒虫之属使人杀者同上论。
　　见杀不救，随本人之过减半，无门可救，不生慈念为二过，助赞杀生为五过。
　　见若救得而不救者为十过，无门可救，不生慈念者为一过。
　　见人有忧，不行解释而故畅快者为五过。
　　见人畜死，不起慈念者为一过。凡言慈念者，谓见苦不能得救，止以持念圣号经文，过向以结善缘也。
　　役使人畜，至於疲乏力倦，不矜其苦而刚使役者，一时为十过，加之鞭笞者，一杖为一过。
　　用水陷溺路径，使人畜出入行履艰难者，一时为十过。
　　摧毁船桥，使不通渡者，一时为十过。
　　不善门八条
　　毁坏功德、圣像、坛宇、幢盖、幡花、器皿、床具及诸献供之物，百钱之直为一过，贯钱之直为十过，以巧言说人，毁坏百钱之直为半过，贯钱之直为五过，见而不观为一过，赞助为五过。
　　以言指斥，毁天尊圣像为二十过，真人为十五过，神君为十过，见毁灭不劝为一过，赞助毁灭为五过，毁灭经教，与此同论。
　　每遇斋日及诸节令吉辰，故不朝真为二过，因私务不及并非斋日为一过，因公务不及无过，为食酒肉荤辛及犯触不朝真为五过，忌日误朝真为一过。
　　遇节辰食晚食为二过，常日晚食为一过。
　　斋醮供圣镇信之物，一物不备为一过，章词一字差错为一过，误违科律格式，一事为一过，威仪有失，一事为一过，唱念不专为一过，宣科读状，奏对词表，差错一字为一过，三时朝真，一时有失为五过，供养进献之物，一物不备为一过，一物不洁为一过，及不如法为一过。
　　应受施主法信钱物，非理使用，百钱为一过，贯钱为十过。
　　荐亡符简文字等，一字差错为一过，脱漏一字为一过，符文差错脱漏为十过，修写书篆不如法为五过。
　　诵念经典，漏一字为一过，漏一句为五过，音释乖背，字音交差，一字为一过，念诵语句错乱，有失文意，一句为五过，若念诵之时，心意不专为五过，邪淫杂想及思恶事为十过，住经语恶事讫续念经为十过，语常事为五过，接陪宾侣为三过，语善事为一过，不依诵经法式为五过，念经发嗔怒为十过，凌辱他人为十过。凡言＋过，其功全无，并是虚念。但一过去功一分，十过去功十分，所以不用也。
　　不义门十条
　　教唆人官门斗讼，死刑为三十过，徒刑为二十过，杖罪为十过；笞罪为八过。
　　教唆人斗争，一人为一过。
　　教人为不廉、不孝、不义、不仁、不善、不慈，为非作过，一事为一过。
　　见贤不荐为一过，见贤不师为一过。
　　见明师不参授典教为．二过，不依师之教旨为十过，反叛师长为五十过，违师教公为三十过，尊长父母同此论。
　　良朋胜友不交，设为一过。
　　穷民不济为一过，复加凌辱一人为三过。
　　偷盗人财物，或教人偷盗，百钱为一过，贯钱为十过；若见偷盗，不劝为一过，赞助偷盗为五过，米麦币帛衣服，并论钱数定过。
　　不义而取人财物，百钱为一过，贯钱为十过。
　　欠人财物，抵讳不还，百钱为一过，贯钱为十过，因而谋害，其过加倍。
　　不轨门六条
　　传教法，隐真出伪，欺罔弟子，一事为五过；如受法信，百钱为一过，得人不传为一过，传非其人为十过。
　　注撰烟粉传记、诗词、歌行，一篇为二过，传与一人为二过，简编一篇为一过，传与一人为一过，自己记念一篇为一过。
　　食肉，故杀性命食之为六过，买肉食之为三过，违禁肉故食为六过，误食为三过，过斋日食之为十过，食后入坛念善为十过。
　　饮酒为评议恶事，与人饮一升为六过，无故与不良人饮一升为二过，无故与常人饮一升为一过，助淫欢饮一升为十过；为和合事理，与友人饮，祭酒、待宾、服药，皆不坐；遇斋日饮致醉，或酒后人坛念善为五过。
　　五辛无故食之，一食为一过，食后持念经一大卷为十过，一小经为五过，一圣号为一过，斋日食之为五过。
　　受触极亲为五十过，近亲为三十过，远亲为二十过，良家为十五过，受触之后，入坛念道、朝真、礼圣及斋日犯触随仪，每一过为五过。
　　太微仙君功过格竟
　　
