太真玉帝四极明科经
　　经名：太真玉帝四极明科经。简称《四极明科》。撰人不详，约出於东晋南期。是早期上清派重要科律。五卷。底本出处：《正统道藏》洞真部戒律类。
　　太真玉帝四极明科经
　　太真玉帝四极明科经卷之一
　　尔时太上大道君，授高圣太真玉帝五色神官《四极明科》，百二十条律，上检天真，中检飞仙，下治罪人。如是玉文，皆出高圣，上宰所注，藏於高上玉虚七映紫房。玉华典章，金仙散香，五帝神兵五亿万人，飞精羽骑，侍卫灵文。数终无极之劫，主五改运，九五易祚，当校真人辅统圣治，有金骨玉藏，玄图紫简，名标上清，依科盟传。
　　太上告金阙帝君，使命九灵玉妃，铸金为简，编以白银，使龟母按笔，太真拂筵，紫晨散香，太华执巾，清斋紫房，以缮玉篇。请以云锦之囊，封以丹青之章。於是太上大道君，方上引高上玉虚二十四帝、三十九真，上登上上上无映气紫琼官，金辉玉殿，九曲之房。符五帝神兵，四极司官十亿万人，毒龙巨兽，备卫十天。时有流霞羽盖，桑林千真，九色之节，翼辅灵关，神鸾玄唱，紫凤回旋，玉籁激音，琼林灵呜，金华散香，玉妃扬烟，飞霄四会，八达洞清，三光停辉，夜烛朗明，流金吐威，焕落火铃，五晨齐景，七元伏精，亿乘万骑，蓊蔼紫庭。高圣玉帝命上宫玉女徐法容、萧意忠、田四非、李云门等，弹云钧之璈，合声齐唱，歌大洞高清玄诚之章，三涂露苦之诗。玉慧箫朗，天韵启微，神琼愤振响，金音虚飞，法化亿兆，总检万机初。其辞曰：
　　大洞总三轮，元化有无形。寂若无根教，肃若有威灵。哀哉三涂中，忧苦从是生。至学勤兹戒，积善穷劫龄。劫尽化生天砖身与日月并。愚痴随世好，浮学以求荣。宣化无纲纪，轻漏天宝经。冒科入死门，四极结尔名。魂神履九难，五苦长尔婴。食火践刀山，艰辛无暂宁。叹此祸福源，悠悠中甚明。
　　高上遗严戒，祸福令人叹。仙道本由运，冥中亦已判。无运亦不启，既悟常苦晏。若能崇玄科，自然超霄汉。苟贪爱欲累，何为强傲玩。居罪结四明，生死履八难。流曳五苦庭，三涂结不散。沈灵九幽掠，万劫无待旦。悲此元始教，能不使人怨。
　　寥寥九玄上，翳翳初化始。无形亦无影，无深亦无测。二仪启运彰，结气以成滓。三晨朗玄室，五九有纲纪。祸福由人生，善恶竟孰在。若能悟玄觉，超然陵高疑。苟执伐命斧，积衅盈心裹。沈罪结四明，宿罚良有已。生身负刀山，五苦元穷解。七玄填幽夜，万劫方一纪。留连三涂中，未悟有生死。
　　於是高圣太真玉帝、高晨大师领仙玉郎，执升仙羽节、琼文帝章，宣告五灵，玉司扶位，万帝临轩，明皇启誓，奉授明科於太上大道君。道君受玄戒，於时启付后圣九玄金阙帝君，使上治上清，中治十天，下掌万兆，总领群仙，普告万真，检定青宫有玄图紫简，名系玉皇，授於后学，咸使知戒，按科修行。后圣帝君奉受太上大道君《四极明科》，封於金阙紫台玉映七宝之宫，经千七百年，传於上相青童君，青童君以传太极真人、南岳赤君、西城王君、玄洲仙伯、九灵王子等二十四真人。王君封一通於王屋山西北玉室之中，经万劫当传后学得道之人。若有玄图玉名，金骨紫藏，当得此文，得者神仙，白日升天。侍文玉童玉女各三十六人，营卫有科者之身，记功明善。探慎奉行，依盟宝秘，不得轻传。泄露灵篇，九祖父母充元穷之役，负山运石，填积夜之河，吞火啖炭，万劫不原，身死幽泉，谢罪三官。
　　高上清微天玄三官，玉皇监司领仙君，所镇五帝神兵五万人。第一左官，主执太真玉帝替慢之罪；第二右官，主纠漏泄天宝之罪；第三阴官，主元君亏犯科禁之罪。禹余天三官，上真执司典非玉郎，所镇五帝神兵五万人。第一左官，主阳过，刑杀伐逆，窃盗天宝，宣露灵文，口舌咒誓之罪；第二右官，主阴过，心怀谋图不轨，谋害贤能，所念不道之罪；第三都官，主疑贰天真，不崇不信，毁谤天宝，心怀进退，轻籍道经，秽慢真文之罪。大赤天三官，总摄监灵使者，所镇五帝神兵五万人。第一左官，主治生人之罪；第二右官，主治死人之罪；第三阴官，主治女人之罪。又有水火左右二官。左水官，治妄语诽谤，吱咽口舌，妬贤害能，不信天真，疑贰符章，訾毁宝文，妄说天地，宣泄秘篇，宣毁二象，触犯三辰者；右火官治大逆杀生，伐害师君，反谋父母，手恶心贼，愿念不道之罪。大丘山者，又有风刀左右二官。左风考官，治受经符宝诀无盟修行，爱财贱道，亏损天科之罪；第二右刀考官，治伏誓告盟，背违师友，去彼适此，评论善恶，攻伐根本，莫逆之罪。玄中有三太空，即三官所治。上三官，治太玄之上玉虚太空之中；中三官，治上清太空；下三官，治太极太空。皆处玄虚之内，空洞之上，别置九府，在五岳玄虚洞室之中，善恶罪罚，莫不由於三官九府之司也。
　　刀山在岱宗之北，空洞小天之上，周回七千里，上置百二十曹府，千二百掾吏，执罚神兵五万人，主有罪犯於三官者，死魂皆使登山往反，万劫为一掠，穷魂楚痛，得经三掠，方诣流火之乡。流火之乡在霍山之南，巨阳洞庭之内，周回五千里，罪魂悉付火乡，食火啖炭，憔魂苦痛，万劫为一掠，三掠得充三涂之役，担蒙山之土，填积夜之河，经三掠乃得还生不人之道。三涂悉系太玄女青上宫酆都山，在北方癸地。山上有八狱：第一监天狱、第二平天狱、第三虚无狱、第四自然狱、第五九平狱、第六清诏狱、第七玄天狱、第八元正狱，八狱主上天三官。山中央又有八狱：第一玄沙北狱、第二皇天狱、第三禁罚狱、第四玄妙狱、第五刑正狱、第六律令狱、第七九天狱、第八清玲狱，八狱主中天三官。山下又有八狱：第一无量狱、第二太真狱、第三玄都狱、第四三十六天大狱、第五天一北狱、第六河伯狱、第七累劫狱、第八女青狱，八狱主下三官。凡二十四狱，并置邓都山之北，狱有十二掾吏，金头铁面巨天力士各二千四百人，手把金槌铁杖。凡犯玄科死魂，各付所属狱，身为力士铁杖所考，万劫为一掠，三掠乃得还补三涂之责。
　　太上告金阙帝君曰：凡人生天地之内，六合之中，而不知生死宿命，罪福之根，良可痛哉。善恶因缘，莫不有报。生世施功布德，救度一切，身后化生福堂，超过八难，受人之庆，天报自然。生世好学，志念神仙，崇奉玄科，敬信灵文，念善改恶，立行入真，身后化生，得接帝皇，名书紫简，上升玉晨，生世乐道，不惮苦寒，随师执役，惟劳为先，饥渴务效，不生怨言，身后化生，得策飞軿，游宴五岳，乘虚落烟。生世翘贞，不淫不奸，不贪不欲，见色无欢，心如死灰，执固道源，身后化生，得报灵人，超度三涂，五苦不经。生世施善，愿天普降，同得升度，去离八难，众身不过，己身不安，割己之服，以拯穷寒，损粮饷乌，遗物空山，四司称善，感彻玉皇，书名紫简，札补上仙。生世忠孝，恭奉尊亲，崇敬胜己，宗礼师君，腹目相和，如同一身，心无拓能，口无轻言，内外齐并，动止合真，身后化生，得受灵人，不经三涂，超过八难，善善相系，福福相因，如此之报，道岂负人。生世不良，怀恶抱奸，攻伐师本，反毁圣文，不崇灵章，疑贰天真，外心浮好，假求华荣，口是心非，行负道源，窃盗经书，不盟而宣，泄露秘诀，流放非真，违科犯忌，身入罪门，七祖横罹，责及穷魂，身死负掠，食火践山，三涂五苦，万劫不原，楚挞幽夜，痛切其身。夫欲修学，熟寻此文，祸福之报，岂可具言。
　　夫有金名於帝图，玉字於紫简，得受《四极明科》百二十条检者，皆宿挺应仙。但当依科修奉，崇善顺法，以期神明精感，玄虚玉帝赏别，四界司迎出入，远近莫不稽首，奉侍於兆身也。兆当绝行阴阳，勿与俗人共相交关，履生死之秽，触忤真灵，啖食五熏，气充胃府，损精丧神，裸露三光，轻慢玉晨，自收其咎，祸灭兆身，故以相告，详而奉行。有得明科之身，不得妄与常学谈说经文，评论玄古，意通至真，宣传非所，泄露道源，妄示世人，殃及七祖死魂充责，长补河源，形役九幽，痛不可言。
　　奉受上法，崇修明科，皆当以八节之日，及本命之日，清斋烧香，悔过帝君，拔罪九阴，解散七玄。常至立春、春分之日，燃九灯於中庭，立夏、夏至燃三灯，立秋、秋分燃七灯，立冬、冬至燃五灯，本命之日燃十二灯。夜半露出灯下，立春、春分则东向，立夏、夏至则南向，立秋、秋分则西向，立冬、冬至则北向，本命则太岁之上，叩齿二十四通，微咒曰：. 
　　高上太真，万圣帝皇，五帝玉司，总仙监真，今日吉辰八节，开陈阳罪阴考，绝灭九阴，永始拔释七玄，免脱火乡，永离刀山，三涂五苦，不累我身，得同天地，长保帝晨，五愿八会，靡不如言。毕，解巾，叩头百二十过，当额向地而已，勿令痛也。竟，复巾，仰天心念：我身今日上享天恩，赐及形骸，受生飞仙。毕，仰咽二十四气止。如此三年，宿愆并除，身与真同，不履五苦，脱过火乡，克得真人游宴兆房，可谓妙诀，慎勿轻传。
　　四极有四方五帝玉司君典之，普统四极，无高无下，无深无浅，周匝无穷之劫，莫不总检善恶，祸福皆系玉司之君也。四方八域无鞅数官，皆玉司游司之号耶。
　　太玄上宫女青四极明科律文
　　青帝玉司君，姓梁，讳叔度，衣飞青羽衣，九色凤章，头戴九元宝冠，手执九色之节，治东太明阳台洞天皇玄都女青上宫，领东岳泰山官，地灵水精，青甲之兵。束极无金之天、无鞅数劫、无极无穷之官，悉隶於青帝玉司之君。主人生死之命，知其名，存其神，九年修行，致有青云飞盖，来迎兆身。
　　太玄都四极明科曰：高上玉清太真帝皇，有犯明科之目，退编皇之箓，降游散真皇，治太清中宫七百年，随格进号。
　　太玄都四极明科曰：上清真人不勤王事，在局替慢，亏废真任，漏泄宝诀，降授非真，皆退上真之箓，充五岳都校之主千年，随勤进号。
　　太玄都四极明科曰：受上元夫人之位，元君之号，不勤帝局，亏替王事，降适过礼，朝宴失节，轻泄天宝，降授不真，皆削真皇之录，退紫虚之位，置於中玄清微游散灵官七百年，随勤进号。
　　太玄都四极明科曰：受太清仙人之号，不勤典局，稽替王事，亏废真任，或泄露天科，传降非所，削真仙之箓，退充五岳都役主者二千四百年，随勤进号。
　　太玄都四极明科曰：受五岳飞仙之号，不任王事，亏替仙局，轻慢道文，退正仙之箓，充补三官都校之主二千四百年，随勤进号。
　　太玄都四极明科曰：诸受五帝四司三官都校之位，不任正局，稽殆亏略，替忽天典，废阙王事，纠罚不当，怨灵称枉，滥天不理，皆克削正真之爵，退补都统书吏三千六百年，有勤进号。
　　太玄都四极明科曰：诸受上真玉札，所掌门监玉郎、羽仙侍郎、上宫典格都统、玉真领仙侍郎、主禁大夫、典仙羽童、都官司正，各不任其局，稽废王事，亏略天科，皆削上真之札，责补三官书吏，统领鬼爽七千年，有勤者随善进号。
　　太玄都四极明科曰：黄书赤界，真一之道，此交接之小术，亦道手之秘事，其理妙崄，皆二象离合，三气相和，浊灾#1，解厄，还精养神，令人不死。受此法者，有亏损正气，心生爱欲，混浊不节，嫉妬疑贰，攻伐师本，更相谗讪，其禁尤重。有犯此罪，己身及七祖，同充左右二宫之罚，履山食火，负石填河，三涂五苦经三掠得过，然后长充鬼役。上宫女青律文，受者明慎奉行。
　　太玄都四极明科曰：上清天皇、地皇、人皇大字，皆大有清虚妙法，洞元宝文，自无金名方诸青宫，不得知闻。有其文者，立成地仙，亦登玄虚，位及仙卿。而轻慢天真，泄灵宝文，传非其人，冒殗履秽，不恭有露，违犯其禁，七祖受考，责充右官，经刀山食火，负石填河，各经一掠，得化生非人之体。己身充左官之罚，履山啖火，三涂五苦之难，悉过三掠，得充补鬼役。北帝女青上宫律文，受者明慎奉行。
　　太玄都四极明科曰：洞玄灵宝上经，大劫、小劫、五符、玉诀，上清宝文，玄洞之道，自无玉骨玄图，紫字录名，不得见闻。有其文，则玉童玉女侍卫。当烧香礼拜，如奉君父，清斋诵经，立登云舆，宴景五岳，位掌灵山。而不崇奉，秽慢真文，轻露宣泄，流放非真，有犯其禁，七祖充责，考属右官，罚以少山#2火乡之难，三涂五苦各二掠得过，生非人之道。己身充左官之考，罚以刀山食火，负石填河，三涂五苦之难三掠得过，还长充幽夜无极鬼役。北帝女青上宫律文。受者明慎奉行。
　　太玄都四极明科曰：高上《大洞真经三十九章》、《素灵大有妙经》、《雌一玉检五老宝经》、《金华洞房紫书上文》、《龟山元箓》、《青箓白简金根上经》、《太霄琅书琼文帝章》，上宫宝篇，凡三十一卷，此独立之诀，乃高玉玄映之道。洞天玉清宝文，授於已成真人，有金骨玉藏，名书帝简，录札紫庭，得见此文。得者玉童玉女侍卫，当烧香左右，晨夕礼拜，如奉君父，长斋玄岫，诵咏灵章，立致云舆，飞升玉清，位登金阙，与帝同轩。受而不恭，亏科息慢，不信天真，轻泄宝诀，宣露圣文，使世见闻，为玉童所奏，七祖父母考属右官，罚以刀山火乡，三涂五苦之难二掠得过，还化生非人之道。己身考属左官，罚以刀山食火，负石填河，二十四狱三涂五苦之难，三掠得过，乃得长充幽夜无极鬼役。如北帝女青上宫律文，受者明慎奉行。
　　太玄都四极明科曰：上清大有六天宫俯仰之格，上道宝经三百卷，玉诀九千言，符章七千篇，此玉清宝文，藏於太上灵都之宫，七映紫房之内，传於已成真人，有玄名帝图，紫字玉清，得见此文者，玉童玉女侍卫其身。烧香礼拜，如奉君父，不淫不秽，不轻不慢，立致云舆，白日升天。而轻泄此文，秽慢天宝，评说灵章，宣露妄示非人，七祖考属右官，二十四狱罚以三涂之难，二掠得过，还生非人之道。己身考属左官，罚以刀山食火之难，掠三过乃还，负石填河，长充幽夜三涂五苦之役。北帝女青上宫律文，受者明慎奉行。
　　太玄都四极明科曰：《上清金液丹经》、《九鼎神图》、《琅玕华丹飞霜起雪四琼绛生紫浆藏景灵丸》、《太一九转立成大丹》、《上化胎精中记》，凡一百四十卷，此乃中真腾化之道。授於应为真人者，有金名方诸宫，当得此经。得者丹成，变化七十四方，乘虚驾云，飞升上清，五色紫黄金银立成，当秘而修行。不得轻慢秽怠天真，宣露灵文以示俗人，犯者考属左官，罚以风刀之罪，见世之难，死充负石之役，一掠得过，反生更胎四夷之中。〔上宫〕女青律文，受者明慎奉行。
　　太玄都四极明科曰：《五岳真形神图》，乃与天地俱生，置三十二天洞庭之宫，置於上真飞仙仙人之所，居其上神草玉芝，令人不死。有得此图，五帝遣玉童玉女侍卫。轻慢泄露，触犯真灵，为玉童所奏，考属火官，罚以火考。焚烧经文，死充火乡之难，一掠得过，负石填河万劫，还生不人之道。上宫女青律文，受者明慎奉行。
　　太玄都四极明科曰：上清方丈振灵之符、八天隐文、流金火铃、豁落七元、五老宝符、五行招魂帝君五籍、金神虎文、素奏丹符、智慧真文翰、大洞真符、洞天洞地洞渊四十九真上皇玉箓宝章，凡七千文，藏於太上大有之宫，紫房九曲之户，玉童玉女三千人侍卫。烧香授於金名东华，箓字紫清，得佩此文，项生圆明，映照十天，飞行太空，乘虚升天。当长斋幽林，弃放亡身，恭礼经文。不得身染腌秽，轻慢天真，宣告泄露，妄示常人。犯禁考属三官，罚以风刀，见世五难，死充刀山食火，二十四狱三涂之中，三掠得过，长充鬼责，生死如之。上宫女青律文，受者明慎奉行。
　　太玄都四极明科曰：读《大洞真经三十九章》回风混合帝一百神宝名，《玉检雌一五老宝经》、《洞玄素灵大有妙经》、《太丹隐书》，上品高真之文。北向，心拜四方，叩齿三十六通，咽液三十六过，存五藏之内，有五色之光气，注五星之精。然后先读神洲七转之道，次读百神内名，乃得诵《大洞真经》。诵经当令心目相应，不得杂念异想，错乱真神，当使遍句毕了，不得中住，越略言句，左官所执，三犯不得入仙，五犯逮及七祖、己身并充三涂五苦，二十四狱之掠万劫，还充鬼役。上宫女青律文，受者明慎奉行。
　　太玄都四极明科曰：上清宝经三十一卷，独立之诀。存思修行，皆北向，心拜四方，叩齿二十四通，咽液二十四过，存五星日月三精，玄注於兆身。然后诵经行事，当令心口相应，无有异念，披卷悉令言句周竟，不得中止，疑听越略，三犯万不得仙，五犯七祖、父母、己身，并为左右官所执，充刀山食火，二十四狱、三涂五苦之掠万劫，还生不人之道。上宫女青律文，受者明慎奉行。
　　太玄都四极明科曰：凡读灵宝经，或洞玄、或升玄之经，皆东向，叩齿十二通，咽液十二过，再拜，存紫云之气覆冠兆身。然后诵经，当令心目相应，目无他视，心无异念，每使披卷，言句周竟，不得中住，越略天音，三犯万不得仙，五犯以上，考属左官，死充地狱三涂五苦之难，万劫得过，长充鬼役。上宫女青律文，受者明慎奉行。
　　太玄都四极明科曰：读天皇、地皇、人皇大字，修行其道，皆南向再拜，叩齿十二通，咽气十二过，存天皇君身长九寸，披青被，着青锦裙，头戴九光宝冠，手执飞仙玉策，在左；人皇君身长九寸，披黄帔，着黄锦裙，头戴七色宝冠，手执上皇保命玉策，在右；地皇君身长九寸，披白锦帔，着素锦之裙，头戴三晨玉冠，手执元皇定录之策，在后。三皇真君，在兆左右。然后披卷行事。修此道不得交接阴阳，履殗入秽，轻慢天文，触犯真灵，身被左官之考，三犯废功三年，年竟得还修行；五犯死入地狱，三涂五苦之掠万劫，还生不人之道。上宫女青律文，受者明慎奉行。
　　太玄都四极明科曰：凡受上清宝经，不得增损天文，破坏道经贴式字体。亏忽圣文，三犯废功断事十年，更清斋首谢，然后得还修行。五犯为左官所纠，七祖、父母、己身，并充刀山火乡，二十四狱，三涂五苦之掠万劫，得充负石填河之役。上宫女青律文，受者明慎奉行。
　　太玄都四极明科曰：凡受上清、灵宝经，当写一通，以为凡下供养宝经，别室安床，床高五尺五寸，以法天地之数，广四尺，长四尺九寸，以应四时之号。朝夕烧香，礼拜经前，以祈神明。不得使杂俗之徒，染秽履殗入室，触禁悉如科旨，有违右官所纠，死入地狱，三涂五苦之中，万劫得充下鬼之役。上宫女青律文，受者明慎奉行。
　　太玄都四极明科曰：凡受上清、灵宝经，皆当告斋，别室烧香，不交人事，诤染纸笔，束向起经。起经之时，不得口咏章文，皆当比字参校，不得轻泄漏慢。违者左官所纠，死入地狱三涂五苦之中，万劫得充鬼役。上宫女青律文，受者明慎奉行。
　　太真玉帝四极明科经卷之一竟
　　#1『浊灾』疑当作『调灾』。
　　#2『少山』疑当作『刀山』。
　　太真玉帝四极明科经卷之二
　　太玄下宫女青四极明科律文
　　白帝玉司君，姓王，讳玄度，衣素华明光白锦之衣，七色凤章，头戴飞精曜天宝冠，手执七色之节，治西羽之野洞天太玄都女青下宫，领西岳华阴仙官，地灵水精，白庚之兵。西极无崖之天、无鞅数劫、无穷无极之官，总统上真之格，悉隶於白帝玉司之君。主人生死之命，知其名，存其神，修行九年，致素云飞舆来迎兆身，上升玄宫。
　　太玄都四极明科曰：《左乙混洞东蒙之箓》、《右收摄杀之律》，二诀上清之盛章，三天玉童所佩於上皇先生、太素三元君。旧科七千年有神仙图箓，骨气合真，听得三传。盟信青缯九十尺，金钮三双，弟子师对斋九十日，北向告盟而付。玉童玉女各十二人，侍卫典经。若七百年之中有其人，听得一传，不过三。愆盟违信，三犯废功断事，万不得仙，五犯七祖、父母为右官所执，己身为左官所考，充刀山食火，二十四狱，三涂五苦之罚，三掠乃过，长充鬼役。玄都下宫女青律文，受者明慎奉行。
　　太玄都四极明科曰：《神虎玉经》、《金虎凤文》、《上清内经》、《黄庭玉景内经》四卷，出於太帝自然之章，传於玄古先生、上皇真人、太上道君、玉精真人、扶桑旸谷神王、金阙帝君、上相青童君。旧科七千年三传，有紫名东华，录字上清，依盟赍金钮九双，凤文之罗九十尺，玄云之锦四十尺，金鱼、玉龙各一枚，师弟子对斋九十日，或三十日，北向告盟而传。侍经玉童玉女各二十四人。若千日有其人，听得一传，无其人万劫勿宣。愆盟违信，三犯废功断事，不得又仙，五犯七祖、父母为右官所考，己身为左官所考，罚以刀山火乡，二十四狱，三掠乃过，还长充鬼役，负石填河。玄都下官女青律文，受者明慎奉行。
　　太玄都四极明科曰：《九道回玄太丹录书》、《玉道录字回曜太真隐书》，二诀元始天王所修，传於三天真王、太上大道君、太帝、天帝、太微天帝君、上元禁君、三元夫人、西王母、赤精真人所受。旧科万劫一传，若有玄图紫简，名参青宫，依盟责丹纹八十尺，金龙、玉鱼各一枚，青缯三十二尺，师弟子对斋七十日，北向告盟授。侍经玉童玉女各十人。若七百年内有其人，听得三传，自无其分，万劫勿宣。愆盟负科，一犯废功断事，不得又仙，三犯七祖被右官所考，己身充左官所考，登刀山，入火乡二十四狱，三涂五苦之难，三掠乃过，还充幽夜无极鬼役。太玄下宫女青律文，受者明慎奉行。
　　太玄都四极明科曰：《三华宝曜琼文琅书》、《灵曜上箓》、《七晨素经》，凡三诀，太真丈人所修，以传付太上大道君、东海小童、金阙帝君、上相青童君。旧科万年一传，若有金骨玉藏，名书帝简，依盟责金鱼、玉龙各一枚，紫纹四十尺，飞云之锦二十二尺，真珠一斤，师弟子对斋六十日，或三十日，北向告盟而授。侍经玉童玉女各二十四人。若七百年内有其人，听得三传，自无其人，万劫勿宣。愆盟负信，二犯废功断事，不得又仙，四犯以上，七祖、父母被右官所考，己身充左官所考，登刀山，入火乡啖炭地狱，三涂五苦之中，三掠乃过，还充幽夜无极之役。太玄下宫女青律文，受者明慎奉行。
　　太玄都四极明科曰：《上清隐书》、《龙文八灵真经》，二诀九天真王所修，自然之章，以传紫清先生、上皇真人、太帝、天帝、太微天帝君、三元君、西王母、金阙帝君、东海小童。旧科万劫一传，若名书玉札，紫字上清，当依盟信，赍凤文之罗百尺，上金十两，盟誓九天，师弟子对斋五十日，北向告盟而传。侍经玉童玉女各三十六人。若千年内有其人，听得三传，自无其分，万年勿泄。愆盟负誓，一犯废功断事，不得又仙，三犯以上，七祖充右官之考，己身充左官之考，登刀山，入火乡啖炭地狱，三涂五苦之难三掠，得充负石填河之役。太玄下宫女青律文，受者明慎奉行。
　　太玄都四极明科曰：《玉清神虎内真》、《紫文丹章》，二诀玉清紫晨君所修，自然之章，以传太上大道君、上元禁君、明皇玉帝、二十四真。旧科万劫一传，若有玄名玉清，丹字帝札，千年内听得三传。盟信紫纹五十尺，绛罗三十尺，金鱼、玉龙各一枚，师弟子对斋三十日，北向告盟而传。给玉童玉女各十人。不得愆盟负信，三犯废功断事，不得又仙，五犯七祖、父母、己身，并被左右官所考，充刀山食火，二十四狱，三涂五苦，三掠乃过，还充负石填河之役。玄都下宫女青律文，受者明慎奉行。
　　太玄都四极明科曰：《玉清隐书》，四卷八诀，玉清元皇帝君所修，检鬼制神宝章，以传安阳君、上元夫人、西王母、清灵上宫金阙帝君。旧科七千年三传，若有玉名东华，紫字上清，三百年内听得三传。盟金鱼、玉龙各一枚，紫纹一百二十尺，以誓北帝，师弟子对斋二十七日，北向告盟而传。给玉童玉女各四人。不得愆盟负科，三犯废功断事，不得又仙，五犯以上，七祖及己身，并被左右官之考，死充刀山、食火地狱之中，万劫得还下鬼之役。玄都下宫女青律文，受者明慎奉行。
　　太玄都四极明科曰：《司命君经》、《宿命清图》、《上皇民籍定真玉箓》，三天正一先生所佩，以定得仙之名，传於玉帝、三十九真各一通，西王母、上元夫人、清虚真人、五岳真仙各一通。旧科千年三传，若有金名玉字，奏札青宫者，百年内听得三传。盟金鱼、玉龙各一枚，青布三十二尺，以誓北帝，师弟子各斋九日，北向告盟而传。给玉童玉女各二人。不得愆盟负誓，五犯断功行事，不得学仙，十犯身入地狱，五苦之中三掠，还生不人之道。玄都下宫女青律文，受者明慎奉行。
　　太玄都四极明科曰：《金书秘字》、《上元真书》二卷，青真小童君所修，以传太极真人、清虚真人、南岳赤松刘子先，旧科七千年三传，若有金名玉字，书於帝箓，七百年内听得三传。盟信上金八两，青纹四十尺，以誓太真，师及弟子对斋九日，告盟而传。给玉童玉女各十人。不得愆盟负信，三犯废功断事，不得又仙，五犯七祖及己身，并充左右官考，刀山食火地狱，三涂五苦之中万劫，还生不人之道。太玄下宫女青律文，受者明慎奉行。
　　太玄都四极明科曰：《太清真经》、《丹字紫书》、《三五顺行》，凡三诀，东海小童所修，其文秘在玉京西室琼门之内，幼阳君封一通於阳洛山中。有金名东华，玄字紫庭，当得此文。旧科万劫一传，若有其人，七百年内听得三传。盟用白银二十四两，上金五两，青锦四十尺，师弟子对斋百日，北向告盟而传者，立致飞行。给玉童玉女二十四人。违科犯约，身及七祖并被左右官考，充刀山啖火，二十四狱，三涂五苦之中，三掠得还，长充负石填河之役。下宫女青律文，受者明慎奉行。
　　太玄都四极明科曰：《紫微始青道经》、《苍元上箓》、《北斗真经》、《中命四旋经》、《太素玉箓》、《宝玄上经》，凡六卷，玉晨君所修。五帝神诀，秘於素灵上宫大有之房。旧科七千年三传，有骨合仙之人，若名书帝简，录字上清，得受此文。依盟责黄纹四十尺，青缯二十二尺，金钮三双，师弟子对斋九日，告誓而传，得者能飞行太空，能隐能藏。百年内有其人，亦听传。给玉童玉女各二人。违盟愆信，三犯断事，不得又仙，五犯左官执考，死充地狱三涂之役万劫，得生不人之道。玄都下宫女青律文，受者明慎奉行。
　　太玄都四极明科曰：《太微黄书》八卷，太微天帝君所修，秘於玄都玉房之内，仙童玉女三百人侍卫，烧香传於紫微夫人、上元禁君、太素三元君，今封一通於西城山中。旧科八千年一传，若有金名青官，录字帝籍者，七百年内听得三传。盟信上金八两，黄缯八十尺，金钮八双，以代割发之盟，弟子共斋九十日，或三十日，北向告盟，结带而传。给玉童玉女各八人。愆盟违信，一犯废功断事，不得又仙，三犯七祖、己身并充左右二官之考，死履刀山食火，二十四狱，三涂五苦，三掠乃过，还充负石填河之役。玄都下宫女青律文，受者明慎奉行。
　　太玄都四极明科曰：《三元流珠经》、《玉帝九炼上真》、《八道命籍》、《金仙紫字》，凡四诀八卷，太素三元君受於自然之章，封於太上灵都紫房之内，金童玉女三百人侍卫，典香传东海小童、四极真人、西城王君，今封一通於峨媚山曲室之中。旧科万劫一传，若有玄名帝简，紫字青宫，玉藏之人，千年之内听得三传。盟金鱼、玉龙各一枚，凤文之罗、玄云之锦各六十尺，师弟子各告斋九日，告盟而传。给玉童玉女各十二人。愆盟犯律，一犯至三，伐功断事，不得又仙，五犯祸及七祖、己身，悉充左右二官之考，刀山啖火，二十四狱，三涂五苦之罚二掠，还充负石填河之役。玄都下宫女青律文，受者明慎奉行。
　　太玄都四极明科曰：《玉清洞元三气金章》、《太极箓景真经》，四卷二诀，九天丈人所出，传於上皇先生、太上大道君，封於玉京紫户之内，玉童玉女三十六人侍卫，金阙帝君付西城王君，今封一通於西城山中。旧科万劫一出，若有玉骨紫藏，名书青宫者，三百年内听得一传。盟金龙、玉鱼各一枚，紫文五十尺，金镮一双，以誓玉帝，师弟子对斋三十日，告盟而传。给玉童玉女各十二人。愆盟负科，一犯伐功断事，三犯祸延七祖、己身，并充左右二官之考，刀山食火之难，二十四狱，三涂五苦万劫，得还充负石填河之役。玄都下宫女青律文，受者明慎奉行。
　　太玄都四极明科曰：《上皇玉箓》、《玉帝黄箓》、《紫书》三卷，太真丈人所佩，以传文始先生、万圣太皇，二十四真、三十九帝悉佩此文，金阙帝君今封於三元宫中，青童君今封一通於王屋山中。旧科万劫一出，有合真之人，名书帝札，录字上清者，千年听得三传。盟信上金八两，青纹三十尺，白绢五十尺，师弟子对斋各九十日，告盟而传。给玉童玉女二十四人。愆盟负誓，一犯伐功断事，不得又仙，三犯上延七祖、己身，并充左右二官之考，刀山食火之难，二十四狱，三涂五苦万劫，还充负石填河之役。玄都下宫女青律文，受者明慎奉行。
　　太玄都四极明科曰：《青牙始生经》、《丹景道精经》、《还童采华法》，凡三卷，西王母所修，以传大谷先生、黄童真人、谷希子、太极真人，今封一通於岱宗山中。依科七千年三传，若有玄名紫简，当得此文，百年内有其人，亦听三传。盟绛缯二十尺，金镮三双，师弟子对斋三十四日，告盟而传。给玉童玉女各二人。愆盟负科，三犯伐功断事，不得又仙，五犯身死经地狱五苦之中，万劫还生不人之道。玄都下宫女青律文，受者明慎奉行。
　　太玄都四极明科曰：《金房度命玉字回年三华耀景真经》，九天真王所受，空洞自然之诀，秘於九天之上，大有之宫，金映七宝之台，金仙玉童、太华玉女各三百人，烧香侍真。上皇高圣玉帝、万仙太真、太上大道君、紫皇先生、三元夫人、西王母、上元夫人、太帝、天帝君、太微帝君、金阙帝君、上相青童、太极真人，并受於九天真王也。此学士之本元，求生之妙音，徒入幽山，断谷绝粮，修道万遍，不见此文，无损於神，万不成也。言诀虽少，所包者大，故秘於九天，不行於世。旧科万劫一传，有金名玉清，紫字帝图，玉藏金骨，七百年内遇真便传。依盟上金八两，五色之罗各九十尺，金镮五双，师弟子对斋九十日，於绝岩之阳，告日月传。给玉童玉女各三十六人。得见此文，即五岳司迎，玉司列名，不学自仙也。违科负盟，一犯伐功断事，万不得仙，三犯上延七祖、己身，并被左右二官所考，充役刀山食火，二十四狱，三涂五苦之责，三掠乃过，长充负石填河之役。玄都下宫女青律文，受者明慎奉行。
　　太玄都四极明科曰：《上清玉霞紫映内观隐书》，青要帝君所受，秘於紫微之宫，三宝玄台玉室之内，侍卫玉童玉女各五百人。太上大道君、紫阳仙都四司五帝、金阙上圣九玄帝君、上相青童君所修，西城真人封一通委羽山之洞，大有空明之中。旧科万劫一出，有紫箓金名，列於帝图者，七百年内遇其人，听得三传。盟紫文百尺，青缯三十二尺，金镮二双，告斋三境而传之。给玉童玉女三十四人。得此文，目有回精，面生紫容。违科负盟，一犯伐功断事，万不得仙，三犯上世七祖及己身，同被左右二官所考，充刀山食火，二十四狱，三涂五苦之中，万劫得过乃还，长充负石填河之役。玄都下宫女青律文，受者明慎奉行。
　　太玄都四极明科曰：《解形逐变流景玉经》，九天始立，玄文存焉。元始丈人受於九玄之天，传於上皇先生、高圣玉晨二十四帝、太上大道君、上元禁君、三元夫人、紫微王母、太素元君、太帝、天帝、太微天帝君、金阙帝君、上相青童君，青童君封一通昆仑之洞。
　　旧科万劫一传，有金名玉字，骨应玄图者，千年有其人，听得三传。依盟用紫金十两，紫纹四十尺，青缯四十尺，金鱼、玉龙各一枚，金镮二双，以盟九天，师弟子对斋百日，北向而传。给玉童玉女各十人。得受此文，立致万变，乘〔云〕蹑景飞行太虚。违盟负信，一犯伐功断事，三犯七祖、父母、己身，并充刀山火乡，二十四狱，三涂五苦之难，万劫得还，长充下鬼之役。玄都下宫女青律文，受者明慎奉行。
　　太玄都四极明科曰：《上清还晨归童明晖》，中玄紫虚玉帝所受，上玄虚生之章，以传三天玉童，紫素元君封一通於峨媚山。旧科七千劫一出，若有金名东华，录字上清者，百年内遇其人，听得三传。盟信紫金五两，锦缯五十尺，师弟子共斋九十日，告北帝而传。给玉童玉女各十二人。得此文，目有回精流光之童。违盟愆信，一犯伐功断事，三犯上延七祖、己身，并充左右二官之考，刀山食火，二十四狱，三涂五苦万劫，长充下鬼负石填河之役。玄都下宫女青律文，受者明慎奉行。
　　太玄都四极明科曰：《紫凤赤书》、《八景晨图》二卷，太上大道君所受，付天帝君、太微天帝君、上元夫人、太素三元君，青童君封一通於委羽山之洞。旧科七千年三传，若有金名东华，录字上清者，百年内有其人，听传。盟信上金十两，金鱼、玉龙各一枚，玉札一枚，长一尺二寸，以誓九天，师弟子对斋九十日，或三十日，指北帝而传。给玉童玉女各十人。得见此文，则策龙驾虚，上升玉京七宝之台。违科犯戒，为左右官所考，延及七祖，并充刀山食火之难，二掠得还，长充鬼役。玄都下宫女青律文，受者明慎奉行。
　　太玄都四极明科曰：《宝洞飞霄绝玄金章》，太上大道君所受，封於玉京山峻嶒之台，九曲之房，上宫玉女三百人侍卫烧香。旧科七千年一传，若有金骨玉藏，名参青宫者，三百年内遇其人便传。盟用上金十两，白绢四十尺，金鱼、玉龙各一枚，师弟子对斋二十七日，指北帝而传。给玉童玉女各十人。得有此文，千魔摧伏，万精丧形。违科犯戒，三犯伐功断事，万不得仙，五犯考延七祖、己身，并为左右二官所执，充刀山火乡，二十四狱，三涂五苦之中三掠，还生不人之道。玄都下宫女青律文，受者明慎奉行。
　　太玄都四极明科曰：凡有上经玉清宝书，皆玄挺应会，骨相合仙。当弃家放妻，游五岳，长斋山林，精思苦念，正中而餐，素水单瓢，不劳苦寒，晨夕无怠，乃感帝皇，玉司右别，三元诣房，三年当得策驾玄虚，上升太清。若有轻慢，秽忽灵文，宣传泄露，使世见闻，违盟负誓，殃及七玄死魂，及己并充左右二官考罚，登刀山，食火啖炭，二十四狱，三涂五苦之中，万劫得还，长充鬼役，负蒙山之石，以填积夜之河。玄都下官女青律文，受者明慎奉行。
　　太玄都四极明科曰：受上清宝经，或因缘遇会，得遭圣文，未能弃累舍家入山，故在世间，心崇意敬，志向玄灵，盛起一通，别室供养，朝夕烧香，出入礼拜，如奉君父，有事启乞，无不从心。天遣玉童玉女，侍卫此经，察子之心。归情宗奉，神自感真，随意所欲，禳灾却患，万魔伏灭，千精丧形，富贵吉昌，官位兴隆，求道得道，求官得官，子孙炽盛，金宝如林。七年如法，当真人降子房，与神交接，授子要言，不学自成，不劳而仙。故上学道，处於三军者也。若遇而不受，亦其运也。受而不信，将其命也。信而不宝，真其罪也。三者既同，考延七玄、己身，被左右二官所考，罚以刀山，三涂五苦，九厄八难，万劫得生不人之道。玄都下宫女青律文，受者明慎奉行。
　　太真玉帝四极明科经卷之二竟
　　太真玉帝四极明科经卷之三
　　太玄都左宫女青四极明科律文
　　赤帝玉司君，姓玉，讳景度，衣绛章单衣，九色凤章，头戴平天飞神玉冠，手执九色之节，治南朱阳之台洞天，太玄都女青左右，领南岳霍山仙官，地灵水精，赤丙之兵。南极无崖之天，无鞅数劫，无穷无极之官，总统上真之格，悉隶於赤帝玉司之君。主人生死之命，知其名，存其神，修行九年，致神草玉芝不死之药，丹霞紫云下迎兆身，上升玉清宫。
　　太玄都四极明科曰：《大洞真经三十九章》，高上九皇道君元始自然玉章，一名太真道经，一名三天龙书，秘於高上大有之天，九玄玉房之内，侍经玉童玉女各三千人，烧香卫灵，传於中央黄老君。旧科万劫一传，若有玄名帝图，紫简绿字，玉藏金骨之人，千年内听得三传。盟上金十两，铜二十五斤，金钮五双，金鱼、玉龙各一枚，青丝一两，师弟子对斋百日，或九十日、三十日，北向，缠金钮，告盟而传。金晨玉童二十四人、西华玉女三十六人，侍经烧香。得此文者，诵咏万遍，立升上清，拔度七祖，更胎南仙。违盟负戒，一犯伐功断事，万不得仙，三犯上及七祖、己身，同被左右二官所考，罚以刀山，诣火啖炭，二十四狱，三涂五苦之难，三掠乃得过，长充下鬼负石填河之役，玉童玉女赍经，还於上宫也。玄都左右女青律文，受者明慎奉行。
　　太上玄都四极明科曰：《雌一玉检五老宝经》，灵书紫文，乃高玄映之道，高上帝君所修，上愿十二玄母八间九转，五迥变化雌雄。传於众帝、上元禁君、三元夫人、紫微王母、后圣九玄金阙帝君，秘在九天之上大有之宫，太玄灵台玉房之中，紫金为素，以撰其文，青绿为字，以书其章，侍经玉童玉女各三千人，烧香典经。旧科万劫一传，若有玄名帝图，紫简绿字，金骨玉藏之人，七千年内听得三传。盟上金五两，五色锦缯各五十尺，香一斤，金钮三双，师弟子对斋九十日，北向告盟而传。玉童二十九人、玉女二十七人，常宝典灵文。得此文者，修行万徧，飞升上清，其禁尤重，不得妄传。愆盟违信，一犯伐功断事，万不得仙，三犯者上及七祖、己身，同被左右二官所考，罚以刀山诣火，下鬼负石填河之役，玉童责经，还反上宫也。玄都左宫女青律文，受者明慎奉行。
　　太玄都四极明科曰：《太上素灵洞玄大有妙经》，秘於九天之上大有之宫，金台玉室素灵房中，刻玉为简，以撰为文，金镂玉字，以明其篇。传於天帝君、南极上元君、太微天帝君、后圣九玄金阙帝君，今封三宝奇经各一通，於岱宗山中。旧科万劫一出，有金名玉字，紫剖玄图之人，七千年内听得三传。盟上金三两，紫纹百尺，青缯二十七尺，赤丝五两，香一斤，丹一两，师弟子对斋百日，告北帝，盟天而传。给玉童玉女各二十四人，烧香侍经。修行百日，与真通灵，九年道降，白日登天。
　　不得愆盟犯律，一犯伐功断事，三犯上延七祖、己身，并被左右二官所考，罚以刀山食火，二十四狱，三涂五苦之中，三掠得过，乃得长充负石填河之役。玉童玉女责经，反於上宫也。玄都左右女青律文，受者明慎奉行。
　　太玄都四极明科曰：《九真中经》，太上太微天帝君所修，八道九真结璘郁仪，上奔日月之道，以传中央黄老君，秘於太上六合宫中。旧科七千年听得二传，若有青书束华，玉字上清，藏生紫络之人，七百年内听得三传。盟白绢九十尺，青丝一斤，绛缯二十四尺，此日晖之誓，碧缯二十四尺，此月华之誓，金环三双，元常童子之信，对斋九十日、二十四日，北向告盟而传。给玉童玉女各十七人。修此道七年，乘云飞行，上升太清。其法尤重，二犯伐功断事，四犯左右二官所考，七祖、己身，罚以刀山食火地狱，三涂五苦之役万劫，还生不人之道。玄都左宫女青律文，受者明慎奉行。太玄都四极明科日：《太丹隐书洞真玄经》，一名帝君七化变景九形，一名太一三度帝宝五精，一名帝一混合三五立成。太一帝君所受，空玄自然之章，藏於太上六合紫房之内，传於南极元君、太素三元君、紫微王母，今封一通於岱宗山中。旧科万劫一出，有金名帝图，绿字紫简，骨气含真之人，七百年内听得三传。盟青缯二十七尺，素丝五两，和香二裹，笔一枚，纸百番，丹一两，帝君不宣泄之盟，师弟子对斋百日，告盟而传。给玉女九人、玉童七人，侍卫烧香。修五神混合之道，百日真灵下降，不出七年，白日升天。不得违科犯盟，一犯伐功断事，三犯七祖、己身，并充左右二官考，罚以刀山食火，二十四狱，三涂五苦之中，三掠得过，长充负石填河之役。玄都左宫女青律文，受者明慎奉行。
　　太玄都四极明科日：《紫度炎光玄真变经》、《中方内视》、《上清变化七十四方》，三卷受於九天真王，太宫九玄之高章，秘於太上灵都之宫紫房之内，三元君主之。万劫一传，若有金名帝简，绿字上清，合真之人，七百年内有其人，听得三传。紫度盟，用五色锦各五十尺，上金五两，沉香五斤，真珠一斤，书刀一口，金镮七枚，绛文七十尺；上清变化盟，青缯四十尺，上金十两，金钮六双，好香一斤，金鱼、玉龙各一枚，师弟子对斋九十日，或三十日、九日，告盟而授。给玉童二十四人、玉女三十六人，烧香侍真。修之百日，变化虚无，九年白日升天。违科犯律，一犯伐功断事，三犯七祖、父母、己身，并属左右二官考，罚以刀山食火，二十四狱，三涂五苦之中，三掠得过，长充负石填河之役。玄都左宫女青律文，受者明慎奉行。
　　太玄都四极明科曰：《神洲七转七变舞天》，一名藏景匿形，一名出有入无，乃上皇先生紫晨君所受，太空自然之章，秘於紫天元台玉室金房之内，万劫一出，传玄成清天上皇君、三天玉童、紫极真元君、南极上元君、太微天帝君、后圣道君，今封一通於西城山中。若有紫名上清，金字束华之人，七百年内听得三传。师弟子对斋九十日，告盟而授。给玉童玉女各二十一人，侍卫烧香。违科愆盟，一犯万不得仙，三犯七祖、己身，并充左右二官考，罚以刀山食火，二十四狱，三涂五苦之中，三掠乃得过，长充负石填河之役。玄都左宫女青律文，受者明慎奉行。
　　太玄都四极明科曰：《消魔智慧》七卷，一名太素洞经，一名素慧，太上大道君所受，元始上文，藏於玉清之阙，高上虚皇丹房之内，素灵玉女三千人，侍卫此文。万劫一出，若有金名东华，绿字上清者，七百年内听得三传。盟上金十两，玉剖一枚，金鱼、玉龙各一枚，紫缯四十尺，师弟子对斋九十日，告盟而传。给玉童玉女各十二人。违科犯盟，三犯不得又仙，五犯七祖、己身，并被左右官考，罚以刀山食火，二十四狱，三涂五苦之中万劫，得充负石填河之役。玄都左宫女青律文，受者明慎奉行。
　　太玄都四极明科曰：《青要紫书金根众经》，乃九天真王受，空玄自生之章，付九阳元皇玉帝，封秘九天之上玄灵七宝玉室，侍典玉女三千人。万劫传付青要帝君、无上虚皇元灵道君、太素高灵洞观道君、南极上元君、众帝，今封一通於王屋山。若有金髓玉骨，名书帝录，七百年内遇其人，听得三传。金鱼、玉龙各一枚，紫缯百尺，青纹四十尺，师弟子对斋百日，告盟而传。给玉童玉女各二十四人，营卫受者身。修行百日，通灵致真，九年乘云，飞行玉清。有犯科禁，三犯不得又仙，五犯七祖、父母、己身，被考左右二官，罚以刀山火乡，二十四狱，万劫乃得还，充下鬼负石填河之役。玄都左宫女青律文，受者明慎奉行。
　　太玄都四极明科曰：《飞步天纲蹑行七元》、《白羽黑翮飞行羽经》、《天关三图移度七星》，凡三诀，太帝君、太微天帝君所受，登空之道，秘於高灵玉虚紫房之内，侍卫玉女二千四百人。传於南极上元君、太素三元君、后圣九玄帝君、上相青童君，今封一通於瀛洲方丈。旧科七千年一出，若有金名帝录，玉札青简，骨相合真之人，七百年内听得三传。飞步盟誓，用锦帛三十尺，亦可青布准之，金鱼、玉龙各一枚，给玉童玉女各七人。飞行羽经，青色之缯三十二尺，黄金二两，以代剪发之盟。白羽黑翮，五色之锦各九十尺，给玉童玉女各二十四人。七星移度，青纹三十二尺，绛缯七十尺，凤文之罗九十尺，金钮一双，给玉童玉女各七十人。师弟子对斋九十日，告盟而传。得者飞行太空，乘虚登晨。违科犯律，一犯伐功断事，万不得仙，三犯七祖、父母，下及己身，被左右二官所考，罚以刀山食火，二十四狱，三涂五苦之中，三掠得过，乃充下鬼负石填河之役。玄都左宫女青律文，受者明慎奉行。
　　太玄都四极明科曰：《三天正法》，乃元始俱生，太上所受，秘於九天之上，玉清金房紫户之内，侍卫玉女三千人。依科万劫一传，若有金名玉字，紫藏玉髓之人，七百年内听得三传。盟青襟三十尺，青布三十二尺，金镮五双，上金十两，以奉师，师弟子对斋七日，告盟而传。不得违科犯禁，三犯不得又仙，五犯七祖、已身，并充右右二官之考，罚以刀山火乡一二十四狱，万劫得还，长充鬼役。玄都左宫女青律文，受者明慎奉行。
　　太玄都四极朋科曰：《三九青素语玉精真诀》、《八素真经服日月》，一名八坦四门高上经八卷，《太霄琅书琼文帝章》，三诀十卷，九天丈人、三天玉童所受，秘於九天上金房玉室七映之宫，传於太微天帝君、南极上元君、紫微王母、金阙帝君、上相青童君。依科八千劫一传。三九素语盟誓，金鱼玉龙各一枚，青纹三十尺，金钮九双，本命之缯百尺。八素真经，上金八两，五色之缯各四十尺，法衣一副。琼文帝章，金鱼、玉龙各一枚，青锦三十二尺，白绢八十尺，以誓九天之信。．师弟子对斋百日，或四十日，告盟而传。七百年内遇其人，听得三传。给玉童玉女各十二人。得者修行，百日通真，八年升晨。不得违科犯律，万不得仙，三犯七祖、己身，并充左右二官之考，罚以刀山食火，二十四狱，三涂五苦之中，万劫得还，长充下鬼之役。玄都左宫女青律文，受者明慎奉行。
　　太玄都四极明科曰：《黄素四十四方》、《九赤班符》，乃太上所修，秘於九天之上琼宫玉室之内。旧科七千年三传，若有金名玉字，骨相合仙，七百年中得三传。黄素盟，玉机一枚，长一尺五分，广一寸四分，黄素四十尺，金镮两双。九赤班符，丹锦四十尺，青丝半斤，以代歃血之盟。师弟子对斋百日，告盟而传。给玉女三十七人，卫於有经者身。愆盟负科，一犯不得又仙，三犯七祖、己身，并充左右二官，罚以刀山食火，二十四狱，三涂五苦之中，万劫得还，长充下鬼之役，玄都左宫女青律文，受者明慎奉行。
　　太玄都四极明科曰：《石精金光藏影录形神经》，乃高圣传，今封一通於峨媚山中。有玄名合真之人，七百年内听得三传。盟誓青纹四十二尺，金鱼、玉龙各一枚，金镮九双，师弟子对斋七十日，北向而传。给玉童玉女各十七人。违盟负誓，三犯不得又仙，五犯三曾、己身，并充二十四狱，三涂之中万劫，还生不人之道。玄都左宫女青律文，受者明慎奉行。
　　太玄都四极明科曰：《曲素诀辞优乐之曲五行秘符》，太上大道君所受，秘於玉京玄房，侍文玉女三百人，传於太极真人。旧科七千年内听得三传，若有玄名玉字方诸青宫，三百年内，遇其人便传。盟白绢四十尺，青襟二十尺，金镮三双，香一斤，以代列誓通神之盟。对斋三十日，男受北向，女受南向，对师告誓而传。给玉童玉女十人卫身。佩者二十年，真人下降。违科犯盟，一犯不得又仙，三犯五祖、父母、己身，充左右二官，二十四狱万劫，还充负石填河之役。玄都左宫女青律文，受得明慎奉行。
　　太玄都四极明科曰：《黄气阳精藏天隐月上经》，太微帝君所修，秘於上清玄宫玉房之内。旧科七千年一出，有金名玉字合仙之人，三百年内听得三传。盟誓黄绢四十尺，青襟三十尺，金镮七双，以代列誓之盟。师弟子对斋二十七日，告盟而传。给玉童玉女各七人。违科犯盟，三犯不得又仙，五犯己身、七祖，并充左右二官之考，罚以刀山地狱，三涂五苦之中万劫，还生不人之道。玄都左宫女青律文，受者明慎奉行。
　　太玄都四极明科曰：《龟山元箓》，西台王母所受於元始天王，秘於九天之上大有之宫，侍文玉女千七百人。旧科万劫一出，今封一通於西城山中。有金名玉字於玄图，金骨合真之人，七百年内听三传。盟用上金三两，丹锦三十七尺，青布二十二尺，金鱼、玉龙各一枚。师弟子对斋百日#1。
　　北宫玉帝所出，太极真人受之於太上，秘於清虚之宫玉房之内。七千年一出，有金名帝录，合真之人，七百年内听得三传。盟青缯九疋，腓缯三疋，皂绢五疋，白缯七疋，黄缯十二疋，金鱼、玉龙各一枚，以誓九天不泄之约。给玉童玉女各二人。愆盟违科，三犯伐功断事，不得又仙，五犯七祖、父母、己身，并充左右二官，罚以刀山食火地狱，三涂五苦之中万劫，得生不人之道。玄都左宫女青律文，受者明慎奉行。
　　太玄都四极明科曰：《金真玉光太上隐书》，太上大道君所受，九玄之精，秘於灵都之宫七映之户，侍卫玉女三千人。旧科万劫一出，若有金名於帝图，录字於上清者，七百年内听得三传。盟上金五两，丹纹之缯八十尺，真珠一斤，以誓九天。师弟子对斋百日，告盟而传。给玉童玉女各七十七人。违科负律，五犯七祖、己身，并充左右二官之考，罚以刀山火乡，二十四狱，三涂五苦之中，万劫得还，长充负石填河之役。玄都左宫女青律文，受者明慎奉行。
　　太玄都四极明科曰：《丹景道精隐地八卫》，太上玉晨受之於高圣，秘於上清金台玉室，玉童玉女各八百人，侍卫烧香。传於太极真人、东华大神。方诸青宫旧科，七千年一出，若有金名玉字於玄图，合真之人，七百年内听得传八人。盟誓白绢四十尺，紫纹八十尺，金钮八双，以代列誓之信。师弟子对斋八十日，北向而传。给玉童玉女各十二人。违科犯盟，一犯不得又仙，三犯七祖、父母、己身，并充左右二官之考，罚以刀山火乡，二十四狱，三涂五苦之中，万劫乃得还，长充下鬼之役。玄都左宫女青律文，受者明慎奉行。
　　太玄都四极明科曰：《外国放品青童内文》，乃上清太真玉保王，上相大司马高晨师，束海玉门青华小童君所受，秘在方诸青宫，侍经玉童三百人。旧科七千年三出，告盟而传。给玉童玉女各二十七人。得此文者，太一改命，青宫定仙。不得愆盟负科，一犯伐功断事，不得又仙，三犯七祖、父母、己身，并充左右二官，罚以刀山火乡，二十四狱，三涂五苦之中，三掠得过，乃得充负石填河之役。玄都左宫女青律文，受者明慎奉行。
　　太玄都四极明科曰：《三元玉检三元布经》，三天之上大有之宫，三天玉童所受，九玄自生之章，秘於九清之上大道之宫，侍经玉女玉童二千四百人。旧科万劫一出，传付上元禁君、南极上元君、西王母、金阙帝君，今封一通於霍山之室。若有金名玉字於东华，七百年内听得三传。盟用上金五两，凤纹之罗九十尺，青纹三十二尺，师弟子对斋七十日，告盟而传。给玉女二十七人，玉童三十二人，侍卫典文。得者仙籍注名，三元诣房。违科负信，一犯伐功断事，不得又仙，三犯七祖、父母、己身，并充左右二官之考，刀山食火之难，二十四狱万劫乃过，长充负石填河之役。玄都左宫女青律文，受者明慎奉行。
　　太玄都四极明科曰：《上化九丹胎精中记》、乃生九玄之初，二十四真，九帝所行，太帝传於南极夫人，西王母，今封一通於瀛洲方丈。七千年一出，若有金名合真，三百年内听二传。盟用上金一斤九两，白绢八十尺，丹一斤，以代列誓之信。师弟子对斋九十日，北向而传。给玉童玉女各九人。得者变化随意，飞行太空。违负明科，三犯不得又仙，五犯己身遭风刀之考，死入地狱万劫，还生不人之道。玄都左官女青律文，受者明慎奉行。
　　太玄都四极明科曰：《玉佩金珰太霄隐书》、《七圣玄纪回文九霄》、《白简青录得道之名》，乃元皇玉帝，高圣帝君所修，秘於九天之上，七宝紫映之房，万劫一出，传於得道之人，今封一通於阳洛山。若有金名帝简，绿字上清，骨相合真，七百年内听得三传。玉佩盟，青纹四十尺，白罗九十尺，上金二两；玄纪，上金七两，紫纹七十尺，以誓九天，代列誓之盟，师弟子对斋百日。给玉童玉女各二十四人，侍文典灵。得行此道，九天定录，克成真人。违盟负誓，一犯万不得仙，三犯七祖、己身，并充左右二官之考，罚以刀山火乡，二十四狱，三涂五苦之中，万劫得还，长充下鬼负石填河之役。玄都左宫女青律文，受者明慎奉行。
　　太玄都四极明科曰：《素奏丹符》、《灵飞六甲左右玉符》，与天地同生，玉帝所受，传於太上大道君，秘在琼宫之内。七千年听三传，若有金名东华，绿字上清之人，七百年听三传。盟用白绢四十尺，金钮三双，盟青缯三十二尺，以代列誓之信。师弟子对斋六十日，北向而传。有此文通灵致真，飞行太空，白日升天。违科愆盟，一犯伐功断事，万不得仙，三犯七祖、己身，并充被风刀之考，死入地狱万劫，长充下鬼负石填河之役。玄都左宫女青律文，受者明慎奉行。
　　太真玉帝四极明科经卷之三竟
　　#1原本此处文字当有缺文。
　　太真玉帝四极明科经卷之四
　　太玄右宫女青四极明科律文
　　黑帝玉司君，姓史，讳升度，衣皂文之衣，五色凤章，头戴玉精通天宝冠，手执五色羽节，治玄阴太冥洞天右宫，领北岳恒山仙官，地灵水精，黑壬之兵。北统无崖之天，无鞅劫数，无穷无极之官，总领上真之格，悉隶於黑帝玉司之君。主人生死之命，知其名，存其神，修行九年，致皂云飞舆来迎兆身，上升玄宫。
　　太玄都四极明科曰：凡高上太真、玉皇帝君、玉清真人、万仙众圣、得道灵人，皆佩《太真明科》，检制众真科文，秘於九天无鞅之宫，七宝华房，侍文太华玉女七千人，金神玉童九千人，烧香典灵。旧科经无鞅之劫，传二十四人。轻科慢禁，违犯玉律，皆削真皇之箓，充游散之官，如上之文，随功进号。玄都右宫女青律文，受者明慎奉行。
　　太玄都四极明科曰：凡学之士，受《九真明科》，三品二十七条，三素之上篇，秘於太上灵都之宫，素灵玉女三千人、金神玉童四千人，侍卫典香。旧科九万劫传九人。誓盟紫金十两，紫纹百尺，以誓九天。有金骨玉名，合真之人，依盟而传。师弟子对斋九十日，北向告。给玉童玉女二十四人。轻科慢禁，漏泄宝诀，己身、七祖，并充刀山火乡，二十四狱，三涂五苦之难，万劫方还，下鬼负石之役。玄都右宫女青律文，受者明慎奉行。
　　太玄都四极明科曰：《四极明科》，乃高圣之玉诀，太上大道君之所受，秘於金简紫台玉映七宝之宫，侍之玉女、玉童，各二千四百人。科终无数之劫，遇有金名玄图，绿字上清，宝藏玉骨之人，盟而传之。盟五色锦缯各九十尺，凤纹之罗四十尺，金鱼、玉龙各一枚，长一尺二寸，以纪受科年月，以封於本命之岳，以誓九天之信。对斋百日，告盟而传。给玉童玉女各三十六人。轻科慢律，漏泄宝文，己身七祖，并充刀山食火之难，二十四狱，三涂五苦之中万劫，得充下鬼负石之役。玄都右宫女青律文，受者明慎奉行。
　　太玄都四极明科曰：《灵宝洞玄经五胜玉诀》，皆太上之宝文，玉帝之玄章，本出九天父母，封於太上玉京金房紫户之内，万劫一出，今封各一通於太山之北，一通於劳盛山。若有金骨玉藏，言名帝录，千年得传三人。盟信，上皇之初，皆金钱为誓，今以紫纹五十尺，金二两，金镮二双，以准列誓之盟。师弟子对斋百日，分帛而传。侍经玉女九人，玉童十二人。得者修行，位加仙卿。轻文慢宝，泄露至真，七祖、父母、己身，同被左右二官所考，登刀山火乡，二十四狱，三涂五苦万劫得还，充下鬼负石之役。玄都右宫女青律文，受者明慎奉行。
　　太玄都四极明科曰：天皇、地皇、人皇，《三皇内文大字》，或曰洞神，一名洞仙，一名太上玉策。皇上元人所修，太上道君所秘大有之宫，七千年而出。今五岳悉封一通。若有金名玉字於方诸宫，四十年听传。法盟白绢四十尺，金三两，古用白鸡歃血为盟，今以金素代准。世无其师，当投物山栖，按而奉焉。师授斋三日，告盟。给玉女、玉童各九人。违科慢禁，五犯废功断事，七犯死没三官，罚以地狱三涂五苦之役万劫，还生不人之道。玄都右宫女青律文，受者明慎奉行。
　　太玄都四极明科曰：《五岳真形图》，上皇之所秘，太上大道君所修，西王母之所行。五千年三传，若有名书东华，录字帝简，当得此文，四十年内有其人，听得授之。法盟，五色缯东九尺青，南三尺绛，西七尺白，北五尺皂，中央十二尺黄；纹、白绢四十尺，斋三日，告盟而传。有此文，游行五岳，则五帝仙人侍卫兆身，位登仙卿。有违盟犯律，五犯废功断事，七犯死入地狱，三涂五苦万劫，还生不人之道。玄都右宫女青律文，受者明慎奉行。
　　太玄都四极明科曰：凡太上威神策、玉帝摄杀策、天帝八威策、上皇紫虚策、元皇飞仙策、太微灵神策、玄元摄魔策、皇文黄帝玉策、太一帝君传、三皇传、五岳传、升仙召魔传，悉秘於东华青宫玉格之上，应为真人者，以传升仙之号。旧科一千年一出，若有名言青宫，骨法合仙，百年内有其人，亦三传。法盟并白绢四十尺，金二两，南向告盟而传。得此文，则五帝司迎，万精伏首，役使群灵。轻文慢真，五犯不得又仙，十犯死入地狱，三涂之中万劫，还生非人之道。玄都右宫女青律文，受者明慎奉行。
　　太玄都四极明科曰：凡上清高仙品格之符、豁落七元、流金火铃、夜照神灼、五籍洞玄隐天大符、方丈震灵、灵飞左右、金神虎文、智慧文翰、大洞三十九章玉符，并出旧经之中，若单佩此符，亦可别书。盟信年限，悉依经科，有犯如之，但得单行备矣。玄都右宫女青律文，受者明慎奉行。
　　太玄都四极明科曰：金方二十七首、金液丹经、九鼎神图、琅玕华丹、八石练腴、智慧赤药、上化丹方，四十六卷，并仙皇之秘事，藏於九疑之中。五百年一传，若有名言上清，玉札青宫，皆百年得传。悉盟誓上金七两，白绢四十尺，以誓九天不泄之信。得其法，白日升天。轻泄秽慢，死充三官，负石填河之役，万劫得生人道之中。玄都右宫女青律文，受者明慎奉行。
　　太玄都四极明科曰：凡修上清道经，《大洞真经三十九章》，入室之日，当身冠法服，作鹿皮之巾，不者葛巾亦可，当披鹿皮之被，无者紫青可用，当以紫为表，青为裹。帔令广四尺九寸，以应四时之数，长五尺五寸，以法天地之气。表裹一法，表当令二十四条，裹当令一十五条，以应三十九帝真之位。尔身被帝皇之章，便应冠带帝皇之服故也。无有此服，不得妄动。宝经咏一句，则响彻九天，万帝朝轩，九真扶位，所应不轻。单衣诵经，天魔侵景，万精乱音，神丧气散，死入幽泉，魂魄艰辛，不得又仙。有此法服、威章，给玉童玉女各十二人，典卫侍真。不得妄借异人，并履殗秽，轻慢神服，五犯不得冠身，无复仙冀，十犯被考左右二官，身死被掠刀山食火，二十四狱万劫，还充负石之役。玄都右宫女青律文，受者明慎奉行。
　　太玄都四极明科曰：凡女子学上清白日升天之法，受宝经玉诀，修行大洞，皆元君夫人之位。入室之日，当冠元君之服，披紫纱之褐，令用三丈四尺，身幅长短，就令取足。当使两幅作十六条，身中二十三条，合三十九条。又作青纱之裙，令用四十五尺，作八幅，幅长四尺九寸，余作攀腰，分八幅，作三十二条。此则飞青之裙，元君之服也。身冠此服，万真束带，千魔灭形。给玉童玉女各十二人，典掌法服也。无此服，不得咏於上清宝经。轻以常服诵咏上经，天魔侵景，万精乱音，神散气离，不得又仙。有元君之服，而轻慢秽污，妄给他人，五犯伐功断事，不得又仙，冠此服，十犯为阴官所考，罚以刀山食火，二十四狱，三涂之中万劫，还充负石之役。玄都右宫女青律文，受者明慎奉行。
　　太玄都四极明科曰：受三宝神经，上清玉诀，身冠帝王之服，入室烧香，当入之时，先於户外叩齿三通，闭眼存室内有紫云之气，郁郁来冠兆身，兆念玉童侍左，玉女侍右，金光宝芝，洞明内外，微咒曰：天朗气清，三光洞明，金房曲室，五芝宝生，玄云紫盖，来映我形，玉童玉女，为我致灵，九帝齐景，三元同耕，得乘飞盖，升入紫庭。毕，引气三十九咽，毕，然后入室礼拜行事也。不先存念通真，而径造入室，礼拜烧香，皆惊忤神真，徒劳行事，帝不纳听，神散气离，废忽内宫。五犯不得又仙，十犯考属左官，死充地狱，三涂之中万劫，还生非人之道。玄都右宫女青律文，受者明慎奉行。
　　太玄都四极明科曰：入室诵《黄庭玉景内经》，当烧香清斋，身冠法服，入户北向四拜，长跪，叩齿二十四通，上启：高上万真玉晨太上大道君，某甲今当入室，诵咏玉经，炼神保藏，乞胃宫华荣，身得乘虚，上拜帝庭。毕，还东向，四揖太帝，又叩齿十二通，上启：扶桑大帝旸谷神王，某甲今入室，披咏玉经，乞使静室芝英自生，玉华宝耀，三光洞明，万徧胎仙，得同帝灵。毕，东向诵经，十褊为一过，一竟便还，北向四拜，束向四揖，不须复启也。但拜谒如法，随诵多少，然以十数为限。不依法而诵经，亏损俯仰之格，徒劳於神，无益於求仙也。五犯废功断事，十犯身充风刀之考，死充下鬼负石之役，万劫还生不人之道。玄都右宫女青律文，受者明慎奉行。
　　太玄都四极明科曰：学士入室诵经，皆五帝束带，四司扶位，不得临经住音，与外人交言，失略言句，稽诞天真，想念不专。五犯伐功断事，不得又仙，十犯身被左官所考，死充地狱，三涂五苦之役万劫，还生非人之道。玄都右宫女青律文，受者明慎奉行。
　　太玄都四极明科曰：入室诵经，当令言句相属，不得越略天音，失一句更却百言，而读失二句，却还二百言，失至五句，却五百言。始就诵失一句，更诵一遍而补之。十犯至三十犯，废功断事，不得又仙，五十犯至百犯，上延七世祖考、己身，并被左右官考，罚刀山食火，二十四狱，三涂之役，三掠乃得充负石填河之责。玄都右宫女青律文，受者明慎奉行。
　　太玄都四极明科曰：入室诵经，当令目注经文，心念神真，不得临经他念异想，以乱天音。十犯至三十犯，伐功断事，不得又仙，五十犯至百犯，上延七祖、己身，并充左右官考，罚刀山火乡，二十四狱，三涂五苦之中，万劫还充下鬼之役。玄都右宫女青律文，受者明慎奉行。
　　太玄都四极明科曰：入室诵经，千言以下不得临经进饮，千言以上至五千言，得一进饮，五千言以上至万言，得二进饮，万言以上得三进饮。不得妄进饮食，以充气音。五犯至十犯，伐功断事，不得又仙，十犯至三十犯，身被左官所考，死入地狱万劫，得生六畜之中。玄都右宫女青律文，受者明慎奉行。
　　太玄都四极明科曰：入室诵经万言，神疲气极，得听中住，消息后得读句竟徧。虽尔，不得经宿残句，亏废天度。五犯至十犯，伐功断事，不得又仙，十犯至二十犯，身被左官所考，死入地狱万劫，还生贱人之道。玄都右宫女青律文，受者明慎奉行。
　　太玄都四极明科曰：入室诵经，若有男女同学，亦得同室，但男女异床，北向诵经，当令男在东，女在西也。不得坐起卧息，混同一席。三犯断功废事，不得又仙，五犯身被左官所考，死入地狱，三涂之中万劫，还生六畜之中。玄都右宫女青律文，受者明慎奉行。
　　太玄都四极明科曰：凡入室诵咏《大洞真经三十九章》，皆当先施金真玉光招灵制魔之符，置於五方，然后乃得诵於宝经也。此文出於九天真王，万帝所施，受帝之号，不得此文，亦不得行正真之事，况於后学无此文耶。无文诵经，真不为降，天魔侵形，内神不固，华年朽零。得有此文，天真侍卫，五岳司迎，诵经响彻，三元诣房。施行事讫，请以锦囊封之金匮。不得宣扬，轻语不秘，泄漏灵文，秽慢上真，祸延七祖、己身，并充刀山食火，二十四狱，三涂五苦万劫，得充负石填河之役。玄都右官女青律文，受者明慎奉行。
　　太玄都四极明科曰：凡入室诵《大洞真经三十九章》，当坐方丈震灵之上。此文用青为地，亦以佩身，亦以内座褥之中。施行之日，不得此文，亦天魔侵人。有此文者，不得妄令女人及异己坐起其上，此天真秘文，正施一己之用，不可杂坐慢灵。一犯伐功断事，不得又仙，三犯己身及七祖，并充左右二官之考，罚以刀山火乡之难，二十四狱之中三掠，得充下鬼之役。玄都右宫女青律文，受者明慎奉行。
　　太玄都四极明科曰：凡人入室诵经，当洒扫内外，每令精盛，焚香明灯，断绝外因，以期神明。如此真人降房，神清体明，克得神仙。迟神犯律，五犯废功断事，不得又仙，十犯死入地狱，三涂之中万劫，还充下鬼之役。玄都右宫女青律文，受者明慎奉行。
　　太玄都四极明科曰：凡以供养宝经之具，几案巾帐，不得妄借於人，此悉有玉女玉童典卫典录，不可轻忽。五犯伐功断事，不得又仙，十犯考及己身，死入地狱三涂之中，万劫还生贱人之道。玄都右宫女青律文，受者明慎奉行。
　　太真玉帝四极明科经卷之四竟
　　太真玉帝四极明科经卷之五
　　太玄都中宫女青律文
　　中央黄帝玉司君，姓黄，讳总生，衣黄文之裘，备九色之章，头戴通天玉宝晨冠，治太玄中宫，主统无上无下，无内无外，无表无裹，无鞅数劫，无涯之天，主领中央嵩高山仙官，总领五方戊己之兵。四司之官，莫不隶於玉司之君也。主人生死之命，知其名，存其神，修行九年，克得黄霞之舆来迎兆身，白日升天也。
　　太玄都四极明科曰：凡有金骨玉名，刻字青宫，於世遭遇经师，奉受宝文三十一卷独立之诀，未能遣累绝志幽山，拘逼世务，或仙资未备，亦得於世供养，朝夕礼拜，如奉君父。有夫妻之对，亦得修行七经之道，气节应数。但不得亏盈天度，使气散神逝，混累正真尔。夫上真帝景，及夫人无君之胤，皆得下降有道之人，结对景之匹，以气相适，亦历运所加，理造於斯，岂挂浊混之气耶。既受上法，拘在世路，当寻七经，按而行礼，不得轻合阴阳，浊秽不节。果有斯事，突犯斋室，一犯万不得仙，三犯己身、七祖、父母，同考三官，罚以刀山食火，二十四狱，三涂五苦之中万劫，长充下鬼负石之役。玄都中宫女青律文，受者明慎奉行。
　　太玄都四极明科曰：上学之士，奉受宝经，诣师启盟之后，当供奉师宗，礼拜恭敬，如奉神明。入室烧香，皆当先存师所在，心拜师前，然后行事。故有告誓之盟，结带之信，其仪甚重，至不可轻。有违盟负誓，攻伐师本，评论是非，得新忘故，一犯断功废事，不得又仙，三犯上延七祖、已身，并充左右二官考，罚以刀山食火，二十四狱，三涂五苦万劫，长充下鬼负石填河之役。玄都中宫女青律文，受者明慎奉行。
　　太玄都四极明科曰：奉受上经，诣师登盟，上告九天，下誓万灵，约当宝秘修行道真。结盟之后，不得绮言妄语，欺诈同学，诱取经书，毁谤师君，兴造无端，露泄宝诀。以与不盟，罪延七祖，充无极之劫，履刀山食火铄械，三涂五苦之中，己身生世被风刀之考，求死不得，罪魂充於左官，刀山火乡，二十四狱，三涂五苦，累－劫不原。玄都中宫女青律文，受者明慎奉行。
　　太玄都四极明科曰：凡有金名东宫，紫札玉清，得受宝经，当依科盟传。审有其人骨相合仙，炼戒无虚，意怀入真，然后告斋，受盟而传。传付之后，弟子负违，罪及师身，三犯废功断事，不得又仙，五犯死入地狱，三涂之中万劫，还生贱人之道。玄都中宫女青律文，受者明慎奉行。
　　太玄都四极明科曰：凡男女同学上清之道，共奉师宗，入室斋戒，烧香礼拜，当随所学深浅，上下次第，高上玄鉴，身受三宝奇文。登盟备以为第一，同有此德，先后次之；复同年俱备，长幼次之，皆以上德高称之才，为大洞法师也。不得互争称己，不相推敬，无复次序，为四司所纠。五犯断功废事，不得又仙，十犯身被左官所考，死入地狱，三涂五苦之中万劫，还生贱人之道。玄都中宫女青律文，受者明慎奉行。
　　太玄都四极明科曰：凡同奉宗盟师，当令心意和美，气响相参，体行同一，彼此齐并，每令彼此同得道真，俱受师经，白日升天。不得更相攻伐，斗乱同学，口舌喧哗，谗讪无端，师盟既同，形色不欢，嫉能胜己，竞求取先，遂成各敌。如是怨家，为四司所纠。三犯伐功断事，不得又仙，五犯为左官所考，罚以刀山食火啖炭，二十四狱，三涂五苦，万劫不原。玄都中宫女青律文，受者明慎奉行。
　　太玄都四极明科曰：凡诣经师告盟，受《上清宝经大洞三十九章》、《四极明科》，当以八节之日，送金镮一双，青缯九尺，以奉於经师。师得此信，当连条上学弟子郡县乡里姓名年纪生月，於九尺青缯之上正中，於玄岳绝岩之侧，北向奏名青宫，叩齿二十四通，微咒曰：天回气谢，八道运精，三五应期，九祚代倾，本真玄寂，辅臣帝灵，玉札已御，今奏青名，谨关九府，五岳司灵，记我所列，上闻玉清，三年之后，来迎甲形，赐乘八景，升上帝庭。毕，埋青缯於绝岩之下，如此三年，克有真人下降，语兆神真之道。受科不奏此名，则青宫无录，四司所纠，则同窃经盗科之罪。若师仙化，或相去遥远，不得输送镮物，皆当自得施行。但镮以自盟，奉师之信，不得不送於经师尔。违一节不送，废功断事，不得又仙，三节违盟，告下三官，罚考风刀，死充地狱，三涂之掠万劫，还生非人之道，师得信盟不奏，罪亦同之。玄都中宫女青律文，受者明慎奉行。
　　太玄都四极明科曰：凡修上道，当夷心寂意，静嘿守真，出入存念，惟道为身，斋戒执科，计日成仙。不得忿怒愤激，结气烦怨，骂詈咒诅，引唤鬼神，上触天科，殃延考官。三犯此禁，万不得仙，五犯上延七祖，下及己身，并充刀山食火啖炭地狱之中，三涂五苦万劫，得生不人之道。玄都中宫女青律文，受者明慎奉行。
　　太玄都四极明科曰：凡修上清之道，当心念十方蛤飞蠢动，已生未生，咸得道真，成就不死，愿天普隆，功满德就，计日成仙。不得心怀伐逆，手害有生，始人胜己，愿人危颠，触行无善，惟恶为先。此禁尤重，考结左官，身被风刀，上及七玄，同被考掠，履陆刀山，食火啖炭，三涂之中，二十四狱，累劫不原。玄都中宫女青律文，受者明慎奉行。
　　太玄都四极明科曰：凡修上清之道，当令五藏六府肃清，内夷外丹，上下齐精，宝华结络，神秀鲜明。不得饮酒，醉乱溢盈，翻倒藏府，五神飞惊，愿念不洁，所修不成，内疾攻身，计日腐零。如此之学，徒劳心情，五犯科律，不得又仙，十犯尤重，上延七玄、己身充责，并履刀山地狱之中，万劫乃原，得生人道之中。玄都中宫女青律文，受者明慎奉行。
　　太玄都四极明科曰：凡受四极明科三天正法，佩带真文，恒当沐浴，盥洗为急。每令屐履、衣服盛洁，不使污秽，真灵远离，凶邪所乘。有犯此禁，五犯退削陆真之爵，十犯左官所考，死入地狱万劫，还生不人之道。玄都中宫女青律文，受者明慎奉行。
　　太玄都四极明科曰：凡上学之士，受三天正法四明之科，不得妄入秽殗，哭泣悲泪，吊问死丧。五犯伐功断事，不得又仙，十犯死入地狱万劫，还生不人之道。玄都中宫女青律文，受者明慎奉行。
　　太玄都四极明科曰：凡上学之士，受三天正法四明之科，佩带真文，出入三光，及眠坐卧息，不得露顶不着巾帽，及脱衣露形，毁慢身神，耻辱真文，令真灵远逝，空尸独存。三犯不得又仙，五犯死入地狱，万劫还生不人之道。玄都中宫女青律文，受者明慎奉行。
　　太玄都四极明科曰：凡上学之士，受三天正法四明之科，不得妄与阴家共床坐起，及外气不同法之人，共着衣服，及同被卧息，屐履之属，更相交关。五犯不得又仙，十犯死入地狱，三涂五苦万劫，还生非人之道。玄都中宫女青律文，受者明慎奉行。　　
　　太玄都四极明科曰：凡修上清之法，不得北向本命之上，二处便回，触性玉晨，秽慢本真。五犯不得又仙，十犯被考左官，死入地狱，三涂之中万劫，还生不人之道。玄都中宫女青律文，受者明慎奉行。
　　太玄都四极明科曰：凡受上清宝经，修行日月皇华之道，日月孛蚀，朔望之日，皆天气攻伐，二象交兵，兆当按紫书之诀，卫而救之。不得此法，不得修日月之道，咀嚼日根之法。妄犯此禁，不得又仙，五犯考属左官，死入地狱，三涂五苦之中，万劫还生不人之道。玄都中宫女青律文，受者明慎奉行。
　　太玄都四极明科曰：凡受玉清宝经，皆当先对告斋，依日启盟而传。若未得启盟，亦当告斋而起经，起经竟，便盟而度之。不盟而付经，师与得者同被左右二官所考，上延七祖，下及兆身，并充刀山食火，二十四狱，三涂五苦之中，三掠乃还，长充下鬼负石之役。玄都中宫女青律文，受者明慎奉行。
　　太玄都四极明科曰：上清宝经，禁限甚重，上古皆万劫一出，末世求道者寡，三天促运，须贤者辅正，故有七百年限，遇其人传。若有骨分得受经，未周七百年，青簿玉名，玄格未定，不得便为经师。徒有玉骨金藏，不得妄传。太上常别遣三官司隶，四部校尉，周行天下，有犯得经而泄之人，即下女青，收其七祖，付火乡镬汤，一掠憔魂，乃履刀山万劫，还充负石之责，己身及轻受之人，并充风刀见世之考，求死不得之罪，掠竟乃充刀山火乡之难，二十四狱，三涂五苦之中万劫，还补负石之役。玄都中宫女青律文，受者明慎奉行。
　　太玄都四极明科曰：凡受上清宝经，年限未周，遇有金骨玉藏，合仙之人，求请是经，兆当度其於先知法师，不得以己未传，塞於求者之路。若劝度三人合真，其功感天，玉帝右别，告下四司，削其罪名。有犯上禁，一犯不得又仙，三犯死入地狱，三涂五苦万劫，还充负石之役。玄都中宫女青律文，受者明慎奉行。
　　太玄都四极明科曰：凡受上清宝经，皆当备信，信以誓心，以宝於道，准於割发敌血之誓。无信而受经，谓之越天道，无盟而传经，谓之泄天宝，传受之人，各慎其负。一犯不得又仙，三犯七祖、己身，并充刀山火乡，二十四狱，三涂之中万劫，还充负石之役。玄都中宫女青律文，受者明慎奉行。
　　太玄都四极明科曰：凡传上清宝经，受弟子信物，三分散之一分，投山栖以恤穷乏之士，一分供己法服，一分以为弟子七祖立功，市香膏之属。故三合成一，其道明也。投物於山栖之日，当愿天下穷乏之人，清苦隐学，并早得道，度世升仙，兔离穷困，超过八难。作己法服冠身之日，当愿兆身与帝皇，同色衣冠法服。得帝法则明灯捻香，当愿弟子及兆之身、七祖、父母，离刀山、三涂五苦地狱之中，升度南宫，反胎更仙，事事如法，克得道真。违盟负科，考及兆身，七祖充责，长闭幽泉，身履五难，万劫不原。玄都中宫女青律文，受者明慎奉行。
　　太玄都四极明科曰：凡受上清宝经，赍信诣师，未充科限，受经之后，年数应传，皆不得受他信入己，皆当传送先师，备充先限，然后乃得三分之散尔。违科犯律，考属左官，一犯伐功断事，不得又仙，三犯上延七祖，及己身并充刀山火乡，二十四狱，三涂之中万劫，乃充下鬼之役。玄都中宫女青律文，受者明慎奉行。
　　太玄都四极明科曰：凡为经师，传授天宝之信，而三分施散，私营他用，穷乏之士无有拯救之惠，七玄父母无有拔罪之功，己身无有清洁之服，亏神越法，三犯不得又仙，五犯死入地狱，三涂之中，万劫还生人道之中。玄都中宫女青律文，受者明慎奉行。
　　太玄都四极明科曰：凡学上清之道，常佩科带符，当以斋戒静念为务，不得游遨集会，住止凡家，数与常侣交关口舌，争计意气，更相忿恨，指引天地，触神犯禁。三犯伐削前功，不得又仙，五犯死入地狱，万劫还充下鬼负石填河之役。玄都中官女青律文，受者明慎奉行。
　　高圣《太玄女青四极明科》，百二十条律，辅扬三五，翼赞太清，上总万真，下统隐灵，治正理气，检御神仙，四司五帝，掌别死生，上帝之玄格，玉皇之威明。秘於九天之上大有之宫，累劫无穷，不行於世。运冲阳九，数度交并，当传於玄名玉骨金藏，紫字上清，合仙之人。得见此科，四司奏名，普告五岳三河九源四极灵官，侍卫兆形，真人下降，三元诣房，室生宝光，体映金真，可谓妙化，不学自仙。兆学上道，以科为先，勤心苦行，远寻幽山，丹情告感，自遇此经。得者宝秘，慎勿示人。
　　如是明科，九天太真丈人、元始天王、太真玉女、三天玉童、上皇玉帝、三十九真、南极上元、太素三元、紫素元君、西龟王母、紫微夫人、四司五帝、四极真人、五岳仙官，莫不悉备此科。上真无科，则帝治不行，王典亏废，学不成仙。故帝皇所秘，不行於世，若世有其文，则天下元复哭尸之人。今三五推运，法当下传，故玉帝遣五方神兵、左右三官，检制灵文，收摄有犯，纠察轻传，悉依玄科。七百年中，遇真而盟，施行合法，克得上仙。有违收考，勿咎真文。故以制律，幸慎奉行。
　　凡上学之士，身受宝经《四极明科》，当以八节、太岁、本命之日，服御上真宝符十五首，以解兆形宿愆结过，消灭风刀水火之考，刀山火乡，二十四狱，三涂五苦，负石填河之责。得服此符，超出八难，玉司削名，上注青宫，九年上感真人降房，得乘飞霞，上升九天。
　　凡有至学之士，名参紫简，未备大经，亦得单御此符，以解宿根，禳厄度命，渐期神仙。别受之日，听得单盟，信用上金二两，紫纹四十尺，以誓九天，告斋如具，跪而奉傅。
　　东方始青阳霞宝真玉符。兆欲致青帝玉司君，当以立春、春分之日，黑书青纸，东向服之，并黑书青缯，佩之九年，玉司削兆死过，度兆生宫，遣青霞绿軿，迎兆之身也。
　　西方少阴皓灵通真玉符。兆欲致白帝玉司君，当立秋、秋分之日，黄书白纸，西向服之，并黄书白缯，佩之九年，玉司削兆死过，度兆生宫，遣飞霞素云，迎兆之身也。
　　南方太阳丹灵洞天玉符。兆欲致左宫赤帝玉司君，当以立夏、夏至之日，青书赤纸，南向服之，并青书绛缯，佩之九年，玉司削兆死过，度兆生宫，遣丹霞绛軿，下迎兆身也。
　　北方太阴玄精玉符。兆欲致黑帝玉司君，当以立冬、冬至之日，白书黑纸，北向服之，并白书黑缯，佩之九年，玉司削兆死过，度兆生宫，遣玄云绿軿，下迎兆身也。
　　中央太黄万始玉符。兆欲致黄帝玉司君，当以太岁、本命之日，向太岁上，赤书黄纸服之，赤书黄缯，佩之九，年玉司削兆死过，度兆生宫，遣黄霞飞軿，下迎兆身上升上清之宫也。
　　（符文原缺）
　　金精石髓炼变九元真符。兆欲去离刀山之难，当以本命之日，白书青纸，服之三年，宿罪消灭，真灵下降，九年克得乘龙策虚，飞行太空。
　　（符文原缺）
　　遂人炼形化景阳精真符。兆欲去离火乡啖炭之难，朱书白纸，本命日服之，三年罪灭九阴，太阳玉真下降兆身，九年克得乘云策龙，飞行紫虚。
　　（符文原缺）
　　九河玄灵龙章玉符。兆欲去离负石填河之役，当以本命之日，青书黄纸，服之三年，宿罪灭根，九年何伯出迎，入水不沉，洪泉万丈，翱翔青渊大妙之道，非真不传。
　　（符文原缺）
　　清微九玄神生洞元之符。兆欲不经清微天左右二官，当以月生三日、本命之日，青书白纸服之，青书白缯佩之，清微天官下卫兆身，九年克致飞霄，迎兆之身。
　　（符文原缺）
　　禹余玄精保神玉符。兆欲不经禹余天左右二官，当以月生十五日、本命之日，黄书青纸服之，黄书青缯佩之，禹余天官下卫兆形，九年克致黄霞玄盖，下迎兆身。
　　（符文原缺）
　　赤阳洞炎玄精生身玉符。兆欲不经大赤天左右二官，当以月生二十五日、本命之日，朱书白纸服之，朱书白缯佩之，赤天之官下卫兆身，九年克致丹霄飞舆，下迎兆身。
　　（符文原缺）
　　元始监天解难生魂玉符。兆欲免度酆都山上八狱，不经其掠，当以甲子、甲午、本命之日，青书白纸服之，并青书白缯佩身，则玉司右别，超过八难，不经狱掠，九年真人下降，白日升天。
　　（符文原缺）
　　中玄自然度难更生灵符。兆欲免度酆都山中八狱，不经其掠，当以甲寅、甲申、本命之日，黄书青纸服之，并黄书青缯佩身，则五帝右别，超过八难，不经狱掠，九年真人下降，得乘飞云白日升天。
　　（符文原缺）
　　三气生身还魂宝神之符。兆欲免度酆都山下八狱，不经地狱之掠，当以甲辰、甲戌、本命之日，朱书黄纸服之，朱书黄缯佩身，则五帝右别，超过八难，不经狱掠，九年得乘飞云，白日升天也。
　　（符文原缺）
　　回灵三华曜真上符。兆欲不经风刀水火左右官考，当以本命、太岁日，黄书白纸服之，并黄书帛佩身，则四明除过，女青落名，玉司列奏，注上三清，三年得与真人交言，七年飞腾。其道秘妙，慎勿轻传。
　　右上真宝符十五首，乃高圣太真玉帝所宝，秘藏於高上七映朱房琼林紫户，玉华之女八百人侍卫典香。玄古之文，万劫一出，自无金名帝图，紫字玉清，莫得参闻。上相青童君各封一通於九天之上，二十四帝、三十九真，流缅万劫而不灭，经隐亿载而殊新。若有遇得，宿挺应仙，三涂不履，五苦不缠，超度地狱，拔出八难，罪散九阴，断截宿根，上解七祖，反魂南轩。学无此法，徒劳精神，结考不释，动入科门，无以自解，祸延七玄，生死忧恼，痛哉可言。兆得此符，不学自仙，祸考既消，自致龙轩，宝而施行，以载兆身，慎勿流放，轻示常人，招天重累，反怨道真，一如玄都女青律文。授受符者，各以其日入室烧香，东向叩齿二十四通，咒曰：
　　高圣玉真，上圣九玄，玉文固魄，保形镇神，三炼九试，我道自然，超度酆都，永离刀山，三涂五苦，不拘我身，上告玉司，注我名真，青录紫简，得道之篇，三元齐景，九帝同轩，得策紫虚，上造升晨，福流七祖，同获上仙。毕，服符咽液二十四过。如法三年之中，祸根既消，帝真下降，道成德满，克自神仙也。
　　凡受上清之道，修宝经玉符，而不见《四极明科》，亦万无成也。律以制罪，科以检非，学无明科，如盲投光，不见通源，不解其方，行失次第，动入罪乡，上役七祖，己身罹殃，流离三涂五苦之中，万劫不解，长负河源。兆欲为学，明科为先，见科而学，不劳而成。酒扫烧香，恭奉神明，有犯辄悔，明灯中庭，吞咽真符，消罪保形，玉帝感彻，右别兆情，玉司无有结罪之目，玄都无有纠罚之名，天给童女，侍奉兆身。太微冠带於七祖，南宫反形於更仙，上真妙道，勤而奉行。
　　凡有《四极明科》之身，玉司五帝列兆之名，上言青宫高圣，太帝以上灵玉童三十六人、西华玉女二十四人，奉卫兆身，为兆禳灾却祸，消罪除患，纠过赏功，通神致真。兆当烧香，朝夕礼拜，一月三诵科文，恒令备谙，不得轻忽秽慢灵文，违科犯律，玉童所奏，左官考罚，责同女青四极科文。奉者慎之。
　　《四极明科》，太真玉帝上宫俯仰之格，旧经亿劫不传，所以学者如林，成者一人，一人得仙，皆周千年。若使世得明科，则天下无复有死之人。是以玉帝秘不下传。有得此科，妄向三人道说灵文，身死形残，七祖充刀山，至学之士，幸秘玉篇，以期神仙，必不轻传。太运之周，宝经应行，七百年中，遇有其人，跪而传之。受科文，赍五色锦缯各九十尺，凤纹之罗四十尺，金鱼、玉龙各一枚，玉札一枚，长一尺二寸，纪受科年月，以封名山本命之岳。无有此盟，不得妄传。愆盟负誓，考属左官，师及弟子同充鬼役，负山填河，万劫不原。
　　凡授《四极明科》，当对斋，书玉札一枚，纪某年某月朔某日、某岳先生甲乙、年如干岁、某月生、命属东斗青帝君，谨於玄岳高山之岩，告誓九天，上受《四极明科》，奉行道真。乞注紫简，言名青宫。违盟负誓，不敢希仙。师北向叩齿二十四通，上启：
　　高灵玄虚九天大王明皇玉帝三十九真、上圣高玄万仙道君、监灵使者、侍仙玉郎、四司五帝、领真监仙，今有上学道士，某岳先生某，修承上法，奉受宝经，凡如干卷。况在末俗，未能腾身，抗志玄虚，游宴灵岳，与世不别，未见明科，习用负越，上犯天灵。今依盟赍信，投情委命，求受宝诀，凡如干事。《四极明科》，当如明文誓身九天约，当检慎闭口，奉修存神念真，以期神仙。按如年限，有其人，当关九天，然后而传，不敢轻泄，妄以示人。上告万灵，下告五岳，三河九源，咸使知闻。违盟德信，七祖、父母，及甲身，长充左右官考，履刀山食火，二十四狱，三涂五苦，万劫敢恨。惟乞启付降授，真灵以玉童玉女侍卫身形，早得升度，飞行上清。诸所禁戒，皆如盟文。毕，师左手执经，弟子右手执信，对向天而微言曰：
　　上皇高玄，万帝虚微，下世有愿，守固不移，敢告盟誓，以检众非，玉经宝诀，皆如科仪。度身之后，万气总归师宗，长保天地，三景齐晖，敢有泄漏，长谢四非。毕，弟子置信於前，受经，北向九拜而去。此盟亦可总度众经，共用以告誓也。余经虽各有盟，故四极总统，得包於万宗也。
　　若无玉札，银木作札，亦可代用。度事讫，读札，埋於绝岩之下，可谓亿劫之信，关告万灵之誓也。可不慎之，可不慎之。青宫具格，凡受众经，无信埋札告於万灵者，亦不感彻於高上，万灵亦无可以右别，故札不可不投也。
　　太真玉帝四极明科经卷之五竟
　　
