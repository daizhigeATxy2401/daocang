太清五十八愿文
　　经名：太清五十八愿文。撰人不详，约出於隋唐。列举五十八愿念。与《灵宝智慧本愿大戒上品经》 略同。一卷。底本出处：《正统道藏》洞真部戒律类。
　　若见居家妻子，当愿一切早出爱狱，摄意奉戒。若见饮酒，当愿一切制於命门，以远祸乱。若见婇女，当愿一切守情忍色，志慕在贤。若见淫人，当愿一切除弃邪念，翘心禁戒。若见妇人，当愿一切忍割浮华，乐道自然。若见真人，当愿一切履信正化，日入法门。若见众人，当愿一切推仁无争，怀道安世。若见善人，当愿一切时克存念，仰轨其道。若见恶人，当愿一切弃凶即吉，不犯王法。若见贫人，当愿一切损身施惠，后受大福。若见富人，当愿一切救济万物，世世受禄。若见贵人，当愿一切承其教旨，悉合典训。若见贱人，当愿一切勤修匪懈，各得所为。若见帝王，当愿一切奉仰王道，孝如父母。若见主相，当愿一切受其教制，四方归仁。若见兵甲，当愿一切各念仁心，天下让贤。若见王子，当愿一切日歌太平，系国承家。若见贤人，当愿一切履行其德，道为世宗。若见道士、贤士，当愿一切明解法度，得道登真。若见山栖道士，当愿一切悉见道门，速得飞仙。若见教化，当愿一切亲受圣教，皆为渊博，名曰圣人。若见圣人，当愿一切尊礼侍见，诸国并瞻。若见仙人，当愿一切真道悉成，飞升天堂。若见城郭，当愿一切严整修饰，以道为基。若见大国，当愿一切归祟慕德，若水归海。若见小国，当愿一切知止冲虚，安其所居。若见市朝，当愿一切群贤蜂萃，悉弘正道。若见静观，当愿一切功德巍巍，天人得志。若见斋戒行香，当愿一切道德日新，庠序容止。若见诵经，当愿一切尽上高座，咸闻经旨。若见经教，当愿一切各各受读，礼习经教。若见楼观，当愿一切洞观十方，无所隐藏。若见高山，当愿一切立德如彼，无复退转。若见大海，当愿一切智慧无量，辅成家国。若见茂材，当愿一切学成儒宗，训徒敷教。若见净手，当愿一切常执经书，无时暂辍。若见善口，当愿一切耽咏洞经，日新不厌。若见动足，当愿一切超出三界，飞行上清。若见静山，当愿一切灭景得真，安闲空寂。若见饮食，当愿一切弃累入静，存得道味。若见火藏，当愿一切除其灾害，施为福田。若见疾病，当愿一切以道自安，兔此苦厄。若见死丧，当愿一切学道常存，济度三涂。若见渔猎，当愿一切不为罪垢，终入无为。若见夷狄，当愿一切宾王中国，不生边地。若见少年，当愿一切及时学问，遂成盛令。若见老病，当愿一切以道摄生，不更衰耄。若见三光，当愿一切普明灵曜，冥暗俱消。若见云雨，当愿一切惠泽盈溢，无所不生。若见素雪，当愿一切常居洁白，逍遥自在。若见灵风，当愿一切蕴怀披散，德流遐迩。若见净水，当愿一切洗垢清虚，平等其心。若见名香，当愿一切受姿芳盛，众秽萧然。若见好华，当愿一切乐散诸圣，相好具足。若见车马，当愿一切得道无为，乘凤驾龙。若见弦歌，当愿一切玩经散说，以道娱乐。若见福食，当愿一切无不饱满，世享天厨，德流主人，如水归海，宗庙胤长，常居贵盛，世与四辈，俱生王家。若见散施，当愿一切祸灭九阴，福起十方，德如北海，莫不兴隆，七祖生天，子孙贤忠，富贵巍巍，所欲皆从，学道飞仙，驾云乘龙。
　　道士坐卧，常愿我等四大合德，同体道真，长存玄都，师友自然，济度十方，天下受恩，逍遥有无，洞观妙门。
　　十善劝
　　戒曰：劝助礼敬三宝，供养法师。三宝者，谓道、经、师也。能养生教化，为人轨范，是法师也。令人世世为君子，贤孝高才，荣贵巍巍，生为人尊，门族昌炽。
　　戒曰：劝助治写经书，令人世世聪明，博闻妙赜。
　　戒曰：劝助建斋堂靖院，令人世世门户高贵，身登天堂，衣食自然，常居无为。
　　戒曰：劝助香油供养，令人世世芳盛，香洁光明，容眸绝伟，天姿高秀。
　　戒曰：劝助法师法服，令人世世长延，逍遥中国，不堕边夷，男女端正冠带玉佩。
　　戒曰：劝助王父母子民忠孝，令人世世多嗣，男女贤儒，不更诸苦。
　　戒曰：劝助斋靖读经，令人世世不堕地狱，即升天堂，礼见众圣，速得反形，化生王家，在意所欲，玩服备足，七祖同欢，善缘悉会，终始荣乐，法轮运至，将得仙道。
　　戒曰：劝助众人经学，令人世世才智洞达，动静威仪，常为人师。
　　戒曰：劝助一切布施谏诤，令人世世寿考富乐，常无怨恼。
　　戒曰：劝助一切民人除嫉去欲，履行众戒，令人世世安乐，祸乱不生，病者自愈，仕宦高迁，为众所仰，莫不吉佑，门户清贵，天人爱育，神魔敬护，常生福地。
　　是名太上智慧劝进要戒品，皆《大智慧经》上卷所言也。法传太极真人，以治道行矣。兆有宿福，值见此文，秘而奉焉。妄示不信，祸交见世，死为下鬼，闭於地狱，旋轮五苦，后生失人道。毁经戒者，亦然。
　　太极真人曰：为行之恶，莫大於嫉杀贪奢骄淫也。若此一在心，必伐尔年命矣。挟之以学神仙者，不亦悲乎。道士持斋烧香，清净读经，天下之盛也，而不欲见，见如不见矣。
　　太极真人曰：世人惑也，远其仙人，并竞事鬼神，及杀生以求生，去生不亦远。生时不修善治身，忍割可欲，死方厚葬其骸骨，不知魂魄，己身五毒，幽囚地狱，苦恼三涂，输转五道也。生世无几，而聚敛财宝，无有足时，为己重担，福尽罪至，身死名灭，财宝四散也。若疾风之扇尘矣。
　　真人曰：夫学道为人，先孝於所亲，忠於所君，悯於所使，言於所友，信
　　而可复，谏恶扬善，无彼无此，吾我之私，不违外教，能事人道也。次绝酒声色、嫉妬杀害、奢贪骄怠也。次断五辛肥生，滋味之肴也。次令想念幽冥，心睹清虚。次服食休粮，奉持大戒，坚质勤志，导引胎息，吐纳和液，修建功德。
　　真人曰：忍人不能忍，割人不能割，行人不能行，居人不能居，衣人不能衣，食人不能食，守人不能守，学人不能学。乃镇以灵药，餐於云芽，尸虫沉落，秽漏消灭，六宫涤荡，五藏安闲矣。将长斋久思，静咏洞经，耽味众妙，兼以丹液，心能如是者，岂有不得升仙之道乎。
　　真人曰：若不修人道君亲，不断耽酒好色，杀伐贪狠，奢骄自恣，欺诱贤良，借贷不还，他不少已有，如此之行矣，长不能革，使心夷然，而欲怀之以斋戒学道，希肉飞之举，弗亦哀乎，弗亦哀乎。斯人也，将长处地狱，履於五毒，刀山剑树，汤火炎烧，煮渍五体，求死不得。饥则食铁，渴则饮火，出临寒冰，伤肌切骨，方付三官，谪作出海，担负土石，鞭笞考对，备经三涂五道，往返十苦八难之中。其苦无量，不可具言也。
　　真人曰：是人也，乃不如外觉凡贤，奉修人道，敬信道经，唯善而从矣。任化来往，在时迁易，逍遥域内，清静自适，命过亦入福堂，不经囚涂，或为鬼神也。后生人道，不失本愿，转得信根，贤圣结缘，秽累日尽，终入仙道也。
　　太清五十八愿文竟
　　
