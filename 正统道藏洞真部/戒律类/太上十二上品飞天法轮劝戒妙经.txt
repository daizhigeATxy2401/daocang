太上十二上品飞天法轮劝戒妙经
　　经名：太上十二上品飞天法轮劝戒妙经。撰人不详，约出於隋唐。言持戒灭罪法。一卷。底本出处：《正统道藏》洞真部戒律类。
　　太上十二上品飞天法轮劝戒妙经
　　太极真人传左仙翁
　　我本师元始天尊，时在大罗盖天众宝宫殿，自然香界道德花台，不舍因心，誓度含生。即寂而动，运平等心，以方便故，启众妙门，开大慈惠，以无为法，利济三世，乃以化身，名之虚皇。虚皇之号，称为道君，道君之化，周遍十方三千大千无极世界。一一世界，有诸国土；一一国土，现诸化身；一一化身，放无量光；一一光中，显诸真像；一一真像，圆光晃日，明耀通天。天日之表，无幽不烛，圆明之妙，有碍皆通。含生受赐，动植感恩，三途罢对，六道升迁。天人盈溢，地狱空闲，触处清净，法界光明。然后收诸光明，反道合身，真仪湛然，示启微妙。复弹金指，开发玉音。是时钟鼓自鸣，天仙踊跃，金炉宝按，香烟自熏。一切天人，及无量众，各增惠力，同会无为，神开悟解，尘虑顿忘，入定慧源，见无极圣，同见无上元始天尊。
　　尔时天尊告妙行真人及诸大众，而作是说：今日既善，今时亦善，汝心亦善，大众亦善。我故为汝，启运慈悲，将护世间，少福劣功，一切众生，皆可升进，不令退没。故我今制无上堤防，孚护众生，增进贤善，所谓九真妙戒，智照之光，三界十方，归依信受。故我今说，安乐众生，实如所言。是时众会，预见说者，各各定心，长跪稽首，归命圣尊，普愿大慈，授我尊戒。如是勤请，经半劫时，诸天散香，众圣献宝，叩头三请，无退转心。
　　尔时天尊见是勤请，怡然称善。於是慈尊，复作是言：一切众生以愚痴故，以贪着故，终於长夜，遂至磨灭。我之忧念，慈过父母，恩重含容。譬如孩童，堕大深阱，其阱幽险，多黑毒蛇，父母闻之，生大忧愍，先诵神咒，禁止毒蛇，令子身全，不遭吞噬。以牢缚宝竿，及以钩梯，又令力人，入内扶接，皆使得出，处於坦途。诸子愚痴，不知畏远，忽有再堕，必丧其命。父母再告天尊，又出筹策，教以神咒，降伏毒蛇，复遗於宝竿，方去危阱。唯我今者，其法亦然。夫无底三途，不过深阱，诸苦恼毒，有极毒蛇。一切有情，皆是吾子，而尊此戒。是神文咒，能使无明，一念消尽。是安乐法，是胜进方，三世圣贤，同所崇奉。乃至四八天界、五亿地居，帝王后妃、太子公主，一切宰官，初就位时，皆应持诵。复次一切道心、出家在家、四辈男女，若贵若贱，若山若世，一切有情，无位异类等人。欲受戒时，先须清净，发弘誓愿，往诣师门，行道礼念。若无师可授，要得诸善，应当於三宝座前，而授诵之云：何名为得见善，应若於行道礼念之处，目洞神光，明照如日，初小后大，三界焕然。天地山河，无有障碍，乃至一切，无量妙因，是谓光明，清争戒相。若不尔者，非得戒因。若遇大善师，是名宿缘庆会，不须别见相也。今告尔等，得遇戒因，浩劫难逢，此时际会，汝发志心，齐起善念。
　　尔时天尊而说偈颂：
　　我以平等心，说是真妙戒。欲令一切众，安乐坐道场。天龙魔鬼神，夜叉非人等。上首能言者，普得於受持。当知得戒人，即入真圣品。若天若凡圣，咸应恭敬心。月朔月望时，升诸狮子座。端心调正气，和顺说是戒。凡有闻法音，各各默然听。诸有不自诵，由信入福堂。我故今善时，为汝宣妙戒。汝等得戒已，复当流布闻。凡欲受戒时，及读若持诵。先当皈三宝，次后宣戒文。如法持诵人，见世七种福。汝等当善信，无生疑惑心。一者短命人，应时得增寿。二者愚昧性，咸开广大心。三者卑贱形，渐易尊贵相。四者诸贫乏，不久成富饶。五者丑陋容，增益诸端正。六者内外病，日向得除愈。七者恼害缘，寻获大安康。当知受戒者，其福德若斯。未来胜善因，亿载无穷已。升陆三九位，得成无上道。
　　随心满愿天尊。
　　天尊说是偈已，普告四众：欲闻大道法音真人戒者，内外端正，三业清净，谛听谛受，如法受持。凡受持戒者，归依三宝，同诚称善，无生异念。
　　归依道、经、师三宝。
　　天尊言：弟子受真戒者，不得屠业为杀，及以自杀，教他杀，方便杀，随喜杀，乃至因缘杀，不得已杀，报杀，悮杀，如是种杀，皆不可为之。愍念有情，如己身命。杀害之人，六种罪报。一者见世辕轲，常值恶报。二者与一切众生，常为怨雠。三者鬼神贼害，招集凶祸。四者正报，死堕地狱，剑树刀山，受诸苦恼，无时暂息。五者杂报，禽兽畜生，递相啖食。六者纵得人身，复遭刑戮。是大恶业，非真人行。
　　杀生恶业罪消灭。
　　天尊言：弟子受真戒者，不得偷盗，及取非义财。乃至道路遗失，风吹禽衔，野间拾得，皆不可受。或复杀人，威势取与，方便欢喜，引诱他物，毫分锱铢，皆不得为。盗偷之人，五种罪报。一者乞托庸身，贫穷下贱。二者经营不遂，百物虚耗，水火虫伤。三者常遭口舌，财宝散亡。四者正报，普掠地狱，痛毒难伸。五者余报，牛马畜生。是大恶业，非真人行。
　　偷盗恶业罪消灭
　　天尊言：弟子受真戒者，不得邪淫，苟合男女，入於浊乱，染污出家，侵凌贞洁，不别老幼，岂论亲疏，宁拣丑妍，那分兄弟，如是等缘，皆不可为。邪淫之人，七种罪报。一者生死根本。二者秽恼之源。三者废修善行。四者短命因缘，弊失魂爽。五者寤寐颠倒，识性荒迷。六者死堕地狱，铁床铜柱，身燋骨烂，出没寒池，冰戟霜刃，死而复生，转轮无息，受大苦恼。七者杂报，猪狗不净，禽兽等身。是大恶业，非真人行。
　　淫邪恶业罪消灭。
　　天尊言：弟子受真戒者，不得妄语诽谤，訾毁三宝，帝王师尊，乃至出家在家，持法破法，无问凡圣，皆应恭敬，如法奉承。或复异相法门，殊教同善，可随顺者，无起是非。诽谤之人，六种罪报。一者见世恶疾所加。二者未来幽暗无晓。三者百劫杂报，作无目等虫。四者虽处人中，常无舌根。五者常滞怨憎，无人爱敬。六者生生世世，与善无缘，言说不信，人所不亲。是大恶业，非真人行。
　　毁谤恶业罪消灭。
　　天尊言：弟子受真戒者，不得两舌恶骂，非分毒语，伤损有情，合造是非，两边作语。乃至鬼神，及以凡夫，不喜闻见，何况圣贤之所闻也。恶口之人，六种罪报。一者见世常遭凌辱。二者死堕地狱，拔舌犁耕。三者为人喑哑。四者人所憎害。五者凡百所向，常不称心。六者受报，猪狗蜂蝎，毒虫之类，乃至两头之蛇，九首之鸟。是大恶业，非真人行。
　　恶口两舌罪消灭。
　　天尊言：弟子受真戒者，不得嫉妬胜己，抑绝贤明，自无道德，强生谤毁，遂起恶心，方便中伤，令其破坏。起此心者，己损福田，何望到头，成就善果。嫉妬之人，五种罪报。一者永不见三宝圣贤。二者断诸善缘，凶恶缠绕。三者正报，愚痴聋盲。四者多涉险难，自取灭亡。五者恶缘恼害，无时解脱。是大恶业，非真人行。
　　嫉妬恶业罪消灭。
　　天尊言：弟子受真戒者，不得悭贪，损他利己。若见众生，心无止足，方便晓谕，少欲为心，贪爱之缘，如饮咸水，亦如漏器，不可盈满。悭贪之人，四种罪报。一者令人见世多得多失。二者过后卑贱饥寒。三者饿鬼之身，吞火食炭。四者当堕豺狼禽虫，畜生等报。是大恶业，非真人行。
　　悭贪恶业罪消灭。
　　天尊言：弟子受真戒者，不得纵嗔怒，恶口毒语，凶暴酷虐。嗔怒之人，四种罪报。一者耗费神气，势毒所伤。二者有情不喜见闻。三者死作鸩禽蜂蛇，恶兽之类。四者纵生人道，卑贱愚下，是物所轻，常无威势。是人恶业，非真人行。
　　嗔怒恶业罪消灭。
　　天尊言：弟子受真戒者，不得纵恣庸愚，自用悖戾，欺罔贤善，教诲无改。愚戾之人，四种罪报。一者神明不佑。二者断绝善根。三者失正入邪。四者鬼魅缠绕。是大恶业，非真人行。
　　庸愚恶业罪消灭。
　　天尊言：弟子受真戒者，不得叛背国王，心不忠正，兴兵动众，伤害无辜。不忠之人，六种罪报。一者自身被苦。二者破累家族。三者殁后常处三涂，累劫无出。四者报得毒蛇恶兽等身。五者虽还人中，余报残戮。六者常生恶处，无自在身。是大恶业，非真人行。
　　不忠恶业罪消灭。
　　天尊言：弟子受真戒者，不得无孝顺心，违逆父母，不生敬爱，疏背宗亲，不念慈恩，不生惭愧。不孝之人，六种罪报。一者王法所加。二者有情同所弃薄。三者当堕地狱，十苦加身。四者鸱枭等形，递相残害。五者纵生人道，不孝因缘，以为男女，更相恼害。六者纵横所加，天雷馘斩。是大恶业，非真人行。
　　不孝恶业罪消灭。
　　天尊言：弟子受真戒者，不得饮酒食肉，及劝人饮酒食肉。饮酒之人，有三种罪报。一者见世妨失善法，乃至未来神识暗钝。二者颠狂昏乱，无决照心，兼堕蝙蛤，往往等身。三者纵得人身，识性荒迷，恶痴等报。食肉之人，有二种罪报。一者善法不行，断慈悲种，所在常与众生报酬为冤。二者眷属离散，多悲少欢，死堕饿鬼地狱，豺狼等身。是大恶业，非真人行。
　　饮酒食肉罪消灭。
　　天尊曰：已上十二种大恶业，速宜退省，勤行忏悔。若不忏悔，身谢之后，风刀考身，长沦恶趣，生生世世，与道无缘。有识无情，不喜闻见，何况真智身心，自为忍辱。
　　天尊说是戒已，复唱是言：弟子受真戒，次当发弘愿。使得戒根牢固，如玄都山。戒相端严，如玉京殿。戒德光明，如琉璃珠。天人同唱，而说偈曰：
　　稽首三界主，归命万道尊。愿垂真妙戒，开度於天人。能发片善心，精诚心不退。威力常加护，同归七宝林。
　　太上十二上品飞天法轮劝戒妙经竟
　　
