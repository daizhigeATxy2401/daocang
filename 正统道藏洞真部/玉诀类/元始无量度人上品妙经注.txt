元始无量度人上品妙经注
　　经名：元始无量度人上品妙经注。南宋道士青元真人注、清河老人颂、郭冈凤参校。三卷。底本出处：《正统道藏》洞真部玉诀类。
　　度人上品妙经序
　　窃以美玉混尘，必假磨砻之巧；至言藏妙，须凭润色之功，故经传能悉之辞，《易》有尽象之语。灵机所悟，玄理斯彰。恭惟《太上洞玄灵宝无量度人上品妙经》者，飞玄结炁，云篆成文，为万法之宗，冠三洞之首。渊兮隐奥，难可寻详。若非已造於幽微，孰敢乱陈於笺注。矧下士罕窥其篇目，玄科切禁於妄传。虽念诵勤渠，莫知宗旨，如登宝所，素手而回，数墨巡行，竟无所得。於是东海青元真人悯斯愚昧，大阐洪音，斥新旧疑文，立见成要论，条分八事，详释二章。首明理性之因，终显命根之秘，开盲释聩，演道登真，破执着之旁观，接探端之上学。或微微微引喻，或缕缕谈玄，与乎浩劫慈尊，金口无异；间有包括未详，予乃作颂。重美其意，俾诵之士得以研穷。然后动地放光，处处黍珠出现；因言悟理，人人法病顿除。斯为宗教之渊源，可为度人之本旨也，故以无量名之。化诸道子，锓木刊行，广施未悟，岂世之小补哉。清河老人书。
　　元始无量度人上品妙经注卷上
　　东海青元真 人注    清河老人颂     净明道子郭冈凤参校并赞
　　太上洞玄灵宝无量度人上品妙经
　　太上二字之妙，言不能尽，浑沦未判，此一炁包括在恍惚之中，无名无形，含真一之灵，即其象也。太者，大也，为至大之称。上者，尊也，处崇高之位。昔天地未分，先肇五太：太虚、太元、太素、太质、太极也。五太既分，然后三才立，乾坤叙位。道大，天大、地大、王亦大，道得一而成其大，故曰太也。上者，聚三才之质者，故成上也。太上为道德之祖，天地之根，故标经之首。洞玄者，乃三洞之品，洞真、洞玄、洞神是也。又曰洞者，通也，达也；玄者，奥也，妙也。谓元始洞达玄一不二之道，以御灵宝也。灵宝者，玉宸道君受元始玄一之炁，化生为赤明劫，位灵宝之宫。明此经乃道君受元始之教也。灵者，含育万物，变化莫穷。宝者，光明莹彻，人所珍爱。而此灵宝为万化之始，神明之宗，罗络诸天，生成万有，莫不由之。无量度人者，乃元始上圣自浩劫已来，广化众生，超凡入圣，算喻莫及，穷古及今，元边际也。愚者贤之，钝者智之，故云无量度人也。上品者，如三洞之中三十六部，统天法藏，总三百九十余万之多，莫不以此经为首。劫终劫始，独步玉京，故曰上品。妙者，微妙；经者，经纶。又经者，径也。为人天修行、入道离俗、升仙之径也。
　　颂曰：
　　大道施张结洞玄，济人利物极无边。
　　凡胎欲作飞升客，为我清心读妙篇。
　　道言：
　　视之不见名曰道，听之不闻名曰言。道之为道，清静虚寂，不可名模，太上亦不知，假得强名，岂言之可言哉！．惟太上道君洞了元始微妙之由，深造灵宝之道，假象设化，俾夫众生了悟灵宝，权称曰言。夫道之为言，如求鱼兔必假筌蹄；鱼兔既获，当忘筌蹄。盖道者，虚玄之鱼兔，言乃大道之 筌蹄；道本无言，因言显用，故云道言。
　　颂日：
　　道本无声岂有言，圣人立法强宣传。
　　求鱼须是因筌力，获得鱼时岂用筌。
　　参校曰：《道德经》云：有物混成，先天地生，字之曰道。夫道者，天地与人实同，其根在人曰心，在心曰性。性即道、道即性。尽性至命者，形神俱妙，与道合真也。儒家云：言者，声也。盖道乃心之体，言乃心之用。道君演元始之教，因人心以度人，故曰道言。
　　昔於始青天中，碧落空歌大浮黎土 音度，受《元始度人无量上品》。
　　昔者，过去无量种劫曰昔。太上道君言：我往昔於元始处，受此上品。始青即东方大梵九霄之一也。青霄梵宝之熙凝成此天。东者，诸方之始。天尊所说灵宝度人，百有余会，首临此天，表为众所，尊上品之义。此天之炁、碧而青，化生碧霞，豁落徧布，故云碧落。碧落之炁为神风所振，自成空洞之歌，演不空不色之妙，故云空歌。此天有国号大浮黎。浮者，虚也；黎者，丽也。其炁浮泛，严丽无比，乃云浮黎。土有净秽，而此大国碧落空歌，虚元严丽，为净境之首，非三界可拟也。天尊说此经度人之功无有限量，故称《元始度人无量上品》也。
　　颂曰：
　　元始初开无上品，一音初出众知闻。
　　法灯自许时人续，不但天尊与道君。
　　元始天尊
　　元者，玄也。玄一不二，玄之又玄，为众妙门。始者，初也。元始禀玄一之道，於元始之初，先天先地，为众妙之宗，出生之始，故曰元始。天者，一炁之最上；尊者，万法之极深。当其氤氲未朕之时，湛然独立，天地凭之而处尊大者，故号元始天尊。
　　颂曰：
　　大块初分一炁浑，先天先地独为尊。
　　诸生莫作元皇看，此物由来浩劫存。
　　当说是经，周回十过，以召十方，始当诣座。
　　昔天尊将说此经时，以法周十过，普召十方，方且就坐。十者，尽数之极称也。以极数之法，召极方之灵，何自不至，炁化相感，其应又然。周者，徧通以告；回者，逆顺而宣，告召之理明矣。法应普施，道无妄传，皆元始召灵命真之道也。若人守胎尊之君行周回十过之法，则三万六千神炁无不凑应也。
　　颂日：
　　天尊将欲透玄机，法召诸方使徧知。
　　只为主人降得定，自然举动使人随。
　　天真大神、上圣高尊、妙行真人、无鞅於　仰切　数众，乘空而来。
　　天真大 神者，已度三界，无修无证。上圣高尊，从修始证，从证登真。妙行真人者，积妙成真，与道自然者也。无鞅言其众多；皆元始飞行，来去无碍，故云乘空。天尊将说此经，首分三品，高真以勉，修真在人，则为精、气、神也。若人胎元一定，万炁冥然，与无鞅之多略无少异也。
　　飞云丹霄，绿舆琼输，羽盖垂荫，流精玉光，五色郁勃，洞焕太空，七日七夜。
　　飞云丹霄，精光五色，皆上圣之灵者也。合则为云，施则为炁。阳之纯者为云为霞，阴之纯者为轮为盖。至於流精耀彩，五色郁勃，洞然焕乎太空，皆变合之妙。在人则为五脏之华，炼之如法，阴阳数足，灵宝放光，灌注一身，洞入空景。三数为阳，四数为阴，合而为七。圣人光景回旋，虽亿劫不泯，何止七日七夜，其义盖法阴阳。
　　诸天日月星宿　音秀，璇玑玉衡，一时停轮。
　　自大罗已下天，天皆有日月星辰，为元化之机。璇玑即斗，玉衡即柄；盈亏消长，昼夜运度，轮转不停。今以天尊说法在定，故诸天动物，暂得止息，彰乎妙用也。在人则心为琁玑，目为日月，心目俱定，万化无不停闲。○参校曰：经云，日月琁衡停轮。此亦兼假象设教也。青元所注，在人心目俱定，万化停闲，此诚切於初学习定之入门。按《老君圣纪》曰：常习止观，以检其心，此之义也。
　　神风静默，山岳藏云，天无浮翳，四炁朗清。
　　天尊在定，万境虚元，阴阳既和，风云气侯，自然清肃。但以智慧观身，机缘不动，则出入之息泰定，何气不清。
　　颂曰：
　　神风静默海无云，天地澄间四炁清。
　　若使一缘才妄动，琁玑又是不停轮。
　　参校曰：四炁之说，经注未详，圭堂居士《佛法大明录》论四真之妙，正引证此段。四炁之清，其曰四真，谓真常、真我、真乐、真净，以明性命混融之妙，因附见于此。
　　一国地土、山川、林木，缅平一等，无复高下，土皆作碧玉，无有异色。众真侍座。
　　以象考之，一国地土即浮黎也。若以道观之，当以普天普地皆为元始一国。山川林木则高下不齐，荣枯不等，土则净秽不同。今说法之间，皆即平等，纯为玉相，无有差殊。众真列侍其座，但观这个作用，是何光景。於人之身，山川林木一一具足，以定力一观，则诸尘顿息，一等缅平，如玉之无瑕，安有高下之殊？止在乎心而已。心若不平，遂成堆阜。
　　颂曰：
　　一国山川在已身，定中观处坦然平。
　　纯为玉色元无异，高下都从妄裹生。
　　参校曰：经云缅平一等，无复高下；与夫无有异色，此皆假象设教也。《金刚经》云：是法平等，无有高下。黄蘖叶禅师解云：心若平等，不分高下，即与众生诸佛世界山河、有相无相、徧十方界一齐平等，无彼我相；此本原清净心，常自圆满光明徧照也。其义与此正同，故附见于此。
　　元始天尊悬坐空浮五色狮子之上。
　　初以道法感召众真，次以定力等齐虚妄。真妄既息，究竟升玄，此悬坐空浮之义也。又悬坐者，难测也；空浮者，无际也。悬者，玄也；空者，虚也。玄虚而坐，不着实相也。狮子为百兽中王，明此为法中主也。威伏众兽，表天尊以无畏化人，降伏百魔，使跻道境也。五色，明天人之五识，眼、耳、鼻、舌、身，色、声、香、味、触，为幻之本；修学之士，必先降伏而坐其上。天尊虽登此座，而身在空浮，欲使人虚其心、外其形，道乃斯应，始为超脱之本。
　　颂曰：
　　法身湛寂本真常，色相求时本属狂。
　　虚心便是空浮座，正意名为百兽王。
　　说经一徧，诸天大圣同时称善。是时一国男女聋病，耳皆开聪。说经二徧，盲者目明。说经三徧，喑者能言。说经四徧，跛痾积逮，皆能起行。说经五徧，久病痼疾，一时复形。说经六徧，发白返黑，齿落更生。说经七徧，老者反壮，少者皆强。说经八徧，妇人怀妊，鸟兽含胎，已生未生皆得生成。说经九徧，地藏发泄，金玉露形。说经十徧，枯骨更生，皆起成人。是时一国是男是女，莫不倾心，皆受护度，咸得长生。
　　天尊说经，非念此经一徧止运神思，举扬大法也。故一徧才周，诸天大圣随品高下皆得受生，惧喜悦心，赞美之音，一时同出，故称日善。而十徧之义，莫不体卦合变。如第一徧召东方无极无量品，体卦则东方应震，震惊百里，所以聋病耳皆开聪。二徧召南方，其卦应离；离，明丽乎万物，故盲者目明。三徧召西方，其卦为兑。兑者，说也。说以习诵，故喑者能言。四徧召北方，其卦应坎。坎则止物。不可中止，止尚行，故跛痾积逮皆能起行。五徧召东北，其卦为艮。艮为物之终、物之始，终而复始，故久病痼疾一时复形。六徧召东南，其卦为巽。巽尚洁净，故发白返黑，齿落更生。七徧召西南，其卦应坤。坤道政养，故老者反壮，少者皆强。八徧召西北，其卦应乾。乾之道，各正性命，保合太和；所以妇人怀妊，鸟兽含胎，已生未生皆得生成。九徧地藏发泄，金玉露形。九阳因自发泄形完，既得性命之生，复感地藏开现，人皆获金玉之重宝，则变臭腐为神奇。说经十徧，其数乃极。极则反故枯朽之质，复起成人。盖众生耳病则不能闻道，目病则不能见道，舌病则不能宣道，足病则不能行道，疾痼则不能进修，是以天尊四徧说经，使其根器平复。至十徧之周，则返本还元。度人之功，斯乃备矣。殆夫功圆道就，法病顿除，故咸得长生，倾心於至道之域也。经注说九徧解义，故续添出薛幽栖注。
　　颂曰：
　　一身须籍六根成，根性昏迷病乃侵。
　　只自耳边初领解，一时无病得长生。
　　道言：是时元始天尊说经一褊，东方无极无量品至真大神、无鞅之众，浮空而至。说经二徧，南方无极无量品至真大神、无鞅之众，浮空而至。说经三徧，西方无极无量品至真大神、无鞅之众，浮空而至。说经四徧，北方无极无量品至真大神、无鞅之众，浮空而至。说经五徧，东北无极无量品至真大神、无鞅之众，浮空而至。说经六徧，东南无极无量品至真大神、无鞅之众，浮空而至。说经七徧，西南无极无量品至真大神、无鞅之众，浮空而至。说经八徧，西北无极无量品至真大神、无鞅之众，浮空而至。说经九徧，上方无极无量品至真大神、无鞅之众，浮空而至。说经十徧，下方无极无量品至真大神、无鞅之众，浮空而至。
　　天尊说法，周回十过，招真命灵，载度人物，综错而言，其辞重复。盖此经以度人为要，故先显灵验，次迷应现之殊。道君序意大义如此，即非两有十徧也。如十方世界一切天、一切国、所有众真、无极无量品而皆禀至真之炁，处至大之域。神居其中，所化之身，无有限量，浮空而至天尊之所，亦元始自然之炁应化元有定名也。东方东北上上禅善、无量寿天、太明玉完天等，以至九地，震宫卯位，即无鞅也。南方东南即梵监须延天以至赤明和阳天，离宫午位。西方西南即灵化梵辅天、元载孔升天以至九地九水，兑宫酉位。北方西北即高虚清明天、皓庭霄度天以至坎宫子位。上下之方九风九水之多，众也。笔不可纪，今略言之。始，元始在清微天宫说法，是时玉帝至於会前，举六神通放大光明，徧照无极梵剎，乃分其身，示诸天宫。今彼天宫各现玉京金阙，光明宝座。一一宝座各有化身玉帝，一一玉帝各於其方演说解脱之道。此诸天岂各有玉帝者哉。设教示人，分真垂化者也。
　　颂曰：
　　自有神灵亿万该，犹如空谷应声来。
　　十方日月虚空现，只要当人道眼开。
　　十褊周竟，十方无极天真大神一时同至。一国男女倾心归仰，来者有如细雨密雾，无鞅之众，迮国之半，土皆偏陷，非可禁止。
　　十徧周竟，十方毕集。然后天人男女感此神化，倾心皈奉，敬仰而来，状如细雨飞空，密雾四合。故迮国之半，何其多也。盖缘浮黎为有限之土，而天尊现无鞅之身，以无鞅之多，临有限之迮，理不相容，故形偏陷之语。又偏陷者，明天人未闻至理，其心局促，纷乱无际，莫止其止也。
　　於是元始悬一宝珠，大如黍米，在空玄之中，去地五丈。
　　宝者，人之所爱；珠者，清净圆明；黍米者，物至微、其用甚广。表此灵宝之体形微而用大，清净光明，为众所爱。又黍为五谷之长，人之资生，不可暂乏，明人之不可暂离於道也。离此而获存者，如人之无食非形也哉。悬於空虚，去地五丈者，示灵宝之妙，不为五运所拘，隐妙於太玄，示使人天超离五浊，寄妙於灵虚者也。
　　颂曰：
　　一颗宝珠如黍米，人人皆有非元始。
　　不上不下向空悬，谁能会得天尊旨。
　　元始登引天真大神、上圣高尊、妙行真人、十方无极至真大神、无鞅数众，俱入宝珠之中。天人仰看，唯见勃勃 音拂 从珠口中入，既入珠口，不知所在。国人廓 枯落切散，地还平正， 无复欹其鸡切 陷。
　　视之不见名曰夷，听之不闻名曰希，搏之不得名曰微。此三者，不可政诘，复归於无物。盖道之微妙，本於虚无而天真之身，岂有容碍！但以天人与夫圣真同时混殽云集，以至土皆偏陷，无可禁止，殆将何以别之？所以寓物化人，悬珠应变，使无形者还於无物也。登者起而攀行，引者指示化导；无鞅数众已合道真，故能随天尊升入珠内。而天人有累，未可偕行。然后真伪之身、修证之异、斯可见矣！道既复隐，迹岂容追，廓然分散，地土还平，无复欹陷者也。此皆元始示现神化，从无起有，自有入无，混合百神之道，非技术之比也。
　　颂曰：
　　圣人法性本虚空，聚散初无异与同。
　　万境摄归真静界，更於何处觅余蹝。
　　元始即於宝珠之内，说经都竟，众真监度，以授於我。当此之时，喜庆难言，法事粗悉，诸天复位，倏欻 音叔忽 之间、寂元遗响。
　　天尊既引诸真升玄入妙，即於珠内传道说法，以授太上道君。众真齐临监度，道君受得是法，喜庆之情，非言可说。法事者，谓授受之法。其事粗能详悉，不待其终，诸天皆以复位。何则？灵宝之道，不在其烦，贵得其要；圣圣相传，一闻千悟，此义莫穷也。凡一略有五倏欻，一倏欻间，寂寂然更无声响之遗。明夫至道，复於常者也。
　　颂曰：
　　这个灵根本自如，天尊亲付与佗谁。
　　龙宫拾得连城宝，金匮牢收勿使遗。
　　参校曰：宝珠去地五丈之喻，自了命修炼者言之，以明身中玄关。谓五丈之义，以丈为尺，以尺为寸，此说切矣。今注以喻性珠之妙，其旨尤深。盖上文元始登引天真大神以及至真大神、无鞅数众俱入珠中，而天人止於仰看，未可偕行，以辩真伪之身，修证之异。盖非真见证道之人，不能造入宝珠清净光明境界，此於了性之旨尤切。五丈以喻超离五浊，不为五运所拘，此说亦通。若夫末后，倏忽之间，寂无遗响，则证有己竟，归乎一无也。儒书《中庸》无声无臭之至；释典人空法空、空空之悟；《清静经》所空既无，无无亦无之极，皆此义也。因并附见于此。
　　是时天人遇值经法，普得济度，全其本年，无有中伤。
　　天者，谓天也。人者，世人也。此则互说天人，以接下士；或遇或值，普获受度，得全本数之年，而无中道夭伤之苦。且夫人之生也，皆禀妙道，贵不可言，不以高下，皆寿百岁。在人作善不善而已。或以前因，或以后业，自夭其寿，不能终於本年，非天有差殊之异。凡人世寿九十而上，谓之上寿；七十而下日中年，五十而下皆中道夭伤也。南昌有格积善而获上寿者，死则先获炼度，匪则沉尸而待焉。
　　倾土归仰，咸行善心。不杀不害，不嫉不妬，不淫不盗，不贪不欲，不憎不。音恣。言无华绮，口无恶声，齐同慈爱，异骨成亲。国安民丰，忻乐太平。
　　夫念想见闻者，皆谓之杀；陷於不义，折伤一切物谓之害；毁人成功谓之嫉恨；彼荣富起曲见心谓之妬；痴迷着景谓之淫；取之不义谓之盗；爱乐无厌谓之贪；妄起念心谓之欲；齿唾巧拙谓之憎；疑忌仁信谓之；虚浮诈诞谓之华绮；出言不规、浅学悮人，谓之恶口。今一国男女已获护度，故倾土归仰，反是而行，亦云十二善业也。且不杀不害、不淫不盗，即身业之罪除。不嫉不妬、不贪不欲，不憎不，即心业之罪除。言无华绮、口无恶声，即口业之罪除也。前者耳聪目明，则是六根清净；今乃三业顿除，故成慈爱之行。慈者，和柔不诤也。爱者，物我兼容、自利利他。慈爱之大，故虽异骨相亲，然后国自安，民自丰，相忘於道德之乡，欣乐於太平之世者也。清静常乐曰太，恬澹无欲曰平。国以喻身，民以喻炁。
　　经始出教，一国以道，预有志心，宗奉礼敬，皆得度世。
　　此言谓道君初受此经，教导一国宿有志心者，皆悉宗奉礼敬也。宗者，宗奉此经，如舟如楫，如桥如梁，盖欲凭之以求济度。奉者，崇奉此经，如天尊亲以教我，我亲得闻其义。盖欲诵其言而行其行也。礼者，礼事此经，如父如母、如师如长，畏爱之间，惟恐慢易。敬者，敬重此经，如金如宝、如珠如玉。爱惜不已，惟恐失之。既尽四心，皆得度世而长生矣。
　　颂曰：
　　数墨巡行谩役形，要须行善作规箴。
　　长生度世无他事，只要修持一片心。
　　道言：元始天尊说经中所言，并是诸天上帝内名隐韵之音，亦是魔王内讳，百灵之隐名也。非世之常辞。上圣已成真人通玄究微，能悉其章。诵之十过，诸天遥唱，万帝设礼，河海静默，山岳藏云，日月停景，琁玑不行，群魔束形，鬼精灭爽，回尸起死，白骨成人。
　　三十二天帝即内名隐韵。青帝护魂以至流铃八冲，即魔王内讳。不死之神下以至桃康、合延皆百灵隐名也。夫灵宝为道炁之祖，度人为百法之先；元始含蕴妙道，出法度人，流散文言，制成音韵，非下世文章之比。中下之仙不可盻其篇目，惟上圣真人深造道妙，始能究玄微矣。所言音韵者，谓音律相谐者也。且诸天万帝、日月山川皆从祖炁之分散为形质，今天尊说法，是以祖炁之音，收摄炁散之质，何自不应者也。所以云雾藏隐、三景停闲、鬼尽魔消、还元返本，一一感应，皆由定景而生。又如律吕之召阴阳，必然理也。
　　颂曰：
　　洞达玄微识道宗，山川日月一家风。
　　非干苦苦夸灵宝，自是真人定境融。
　　至学之士，诵之十过，则五帝侍卫，三界稽首，魔精丧眼，鬼妖灭爽，济度垂死，绝而得生。所以尔者，学士秽气未消，体未洞真，召制十方，威未制天政，德可伏御地祇，束缚魔灵，但却死而已，不能更生。
　　勤苦精进，无有退转，谓之至学。故诵经十过，则五方五帝皆来侍卫，三界神灵稽首敬伏，一切魔鬼丧眼灭类也。今夫学士修行之至，形炼气寂，一身神灵守卫其身，不相远离，所谓神识自守也。三界喻三尸，五帝喻五脏。若万缘纷起，此名内魔；灾苦所逼，名为外魔。为苦之剧，是名为精，故曰魔精。七情六欲，是谓之鬼；恼乱颠倒，障我道德。是为之妖。以至学而诵经，皆不得侵也。虽大限到来，能御杀鬼妖，可留此生，然止可伏御地只，但能却死而已，不能更此形骸，长生久视。所谓饶经百万劫，终是属空亡。盖真人者，与道合通；至学者，尘情未尽，诵经则品位殊矣。所以如此者，缘幻虚伪，究竟非真，小劫可逃，劫尽终坏。良由道之未全，不具真常，秽气未消也。体质暂坚，未能洞入真境，故无威力，未可召致十方。政，七政也。
　　颂曰：
　　脱得无常寿且延，算来不离幻中仙。
　　浅根学士休轻惑，炼质方期上九天。
　　轻诵此章，身则被殃，供养尊礼，门户兴隆，世世昌炽，与善因绿，万灾不干，神明护门。斯经尊妙，独步玉京，度人无量，为万道之宗。巍巍大范，德难可胜。
　　若诵若遇，不能严洁；或徒为玩视，或心意不专，或讲演不规，或不择人而授受，此皆为之轻矣。盖此经为万天所宝，度人最急隐圣藏真，出生入死，禳灾却祸，保镇邦家，莫不由此。若轻而诵之，身则被殃。殃者，连绵不绝者也，可不戒乎！又设供养尊礼一门，以接下士，而兴隆昌炽，与善因绿，万灾不干，神明守护，此皆为常人谓经之普获功德也。斯经尊妙者，皆梵炁结成，旋聚旋散，虽大劫相交，天地既坏，此文独存，巍巍乎实万天之大法，推其德，可胜言哉。玉京者，玉京山，在大罗天之上，有金楼玉殿。真文秘篆，徧在其
　　间，以此经为独步。
　　颂曰：
　　神仙口口密相传，勿谓轻疑作等闲。
　　万物总随桑海变，斯文独步大罗间。
　　道言：凡诵是经十过，诸天齐到，亿曾万祖，幽魂苦爽，皆即受度，上升朱宫。格皆九年，受化更生，得为贵人。
　　凡者不以高下差别之称。亿曾万祖者，自无始已来，拾身受身、所育父母、乃祖乃先也。凡人诵经，则诸天帝君齐到其前，应亿曾以来幽滞魂灵、久拘若爽，悉获受度，上升朱官也。南方丹天世界有南昌上宫，宫有朱陵之府，府有流火之庭，乃炼化度仙之所也。世人获超升者，经由此宫，受三火大炼，煅炼五浊秽形，以玉眸之光炼其气质；次以黄华之水灌荡尸形；然后御孕灵真，随其报化而遂更生也。炼度之格，凡有三：上学三年受度，中智九年，下学二十四年也。今以诵经之力，故亿世祖先皆从中等之格受化，更生为贵人之品，复自贵中修学，即获升度也。
　　而好学至经，功满德就，皆得神仙，飞升金阙，游宴玉京也。上学之士，修诵是经，皆即受度，飞升南宫。
　　爱而不舍，念而不忘，是名好学。好学此经者，修灵宝心，行度人行，功满德就之日，上同祖曾克证神仙之道，故云皆也。飞升金阙，朝谒太上，游宴玉京之境也。上学精修至道，达妙超群者也。而修者，修行；诵者，诵经。修、诵两全，功高德重，故不从限格，径便飞升南丹受炼者也。
　　颂曰：
　　修持灵宝要心坚，诵咏经文意欲专。
　　修诵两全功德大，即时轻举作神仙。
　　世人受诵，则延寿长年，后皆得作尸解之道。魂神暂灭，不经地狱，即得返形，游行太空。
　　宿庆与善因绿，故生人趣。值正教流行，得遇此经者，受而诵之，即获高年，享世寿已，不免死坏其形。虽死，神则不灭，名为尸解。如杨王孙、嵇康、郭璞皆捐躯返真之道。故知尸解之人，皆目莹骨轻，或精血不变，投其尸於名山大川，可生珠玉也。凡诵经之士，修灵宝心，持度人行，必致延年，皆后得成尸解之道。魂神暂灭，更不经由地狱，即得返形於太空也。若学浅功微，不能骨肉同飞，不免尸解而返神也。
　　颂曰：
　　百年屋子岂长新，物化亏时换主人。
　　道德修成千日就，是非还与一堆尘。
　　此经微妙，普度无穷，一切天人，莫不受庆，无量之福，生死蒙惠。
　　上消天灾，下劫地祸，无量之福，周洽死生，俱蒙利益。
　　上天所宝，不传下世。至士赍金宝，效心盟天而传。轻泄漏慢，殃及九祖，长役鬼官。
　　上真朝奏往来，必啸咏此篇，最为宝爱，不传下世。因后圣君坚乞传世，以保甲申洪灾，所以圣圣相传，不及凡俗。惟有志之士，赍查持金宝效信，质心盟告诸天，方可传授。何则？人之爱者，惟金宝也，又为坚刚之物。太上设此言，使人舍己所爱，破悭吝心。以此舍心回向大道，方听传行。又表其心坚如金石也。若轻慢漏泄，则殃及九祖，长为鬼官所役，如推潮鼓浪，负石填河是也。
　　颂曰：
　　元始区区谈妙义，举来法法度天民。
　　人心自是生囹圄，会得牢收一卷经。
　　侍经五帝、玉童玉女各二十四人，营卫神文，保护受经者身。
　　五方之帝各敕玉童玉女二十四人，合为一百二十，营卫此文，保护人身也。
　　道言：正月长斋，诵咏是经，为上世亡魂断地逮役，度上南宫。七月长斋，诵咏是经，身得神仙，诸天书名；黄箓白简，削死上生。十月长斋，诵咏是经，为国王帝主、君臣父子、安镇国祚，保天长存，世世不绝，常为人君，安镇其方，民称太平。
　　凡人作一切善，福及九祖，若已生人天者，增益福报也。若未生天者，随炁升度也。若作一切不善则祸及七祖，殃连子孙，其人死於冥府，以罪累故连逮生人，起征呼复连传染之祸也。盖正月为四时之首，天地通泰，万物更生之时。於此长斋诵经，乘天官考校之格，可度上世亡魂，断地司连逮之苦，上登南昌之官也。七月为万物成功之际，於此长斋诵经，乘中元举善之格，故身得神仙，诸天书其姓名於金箓白简，削灭死籍，别注生名，盖人之仙也。须得南北二司先削死上生，方得升度，非此则终无成功也。十月天地宁闲之际，於此长斋诵经，乘下元解落之功，故宜上为邦国、下为民庶，祷福禳灾。如正一真人曰：宜须为国为家，兴利除害，然后臣事三境，吾无愧焉。此之谓也。学士以此为心，是谓无量度人之本。夫念念不忘，久久不替谓之长，静念守心，戒慎无染谓之斋，故曰长斋也。
　　颂曰：
　　日吉时良好诵经，世间万虑勿萦心。
　　济人利物功成也，玉简金书为记名。
　　八节之日，诵咏是经，得为九宫真人。本命之日，诵咏是经，魂神澄正，万炁长存，不经苦恼，身有光明，三界侍卫，五帝司迎，万神朝礼，名书上天，功满德就，飞升上清。
　　立春、春分、立夏、夏至、立秋、秋分、立冬、冬至，此日是太乙司命领诸官属、纪录世人罪福功过之日，有功则举，有过则罚。於此诵经，乘保举之格，故得为九宫真人也。本命之日，一身神爽，同本属星官，纠录功过，上奏北斗日也。於此诵经，故得魂神澄正，万炁永存。万炁若存，则苦恼顿息；苦恼顿息，则神光自明矣。夫念动则魔生，气澄则魔息，故三界魔王侍而卫之，不为外事。凡诵经存想，则官史诸神皆自顶门而出；事毕，复从众妙门而入。故五帝司其迎送也。万神朝集而致礼书名字於上天，俟功德满日，与此一身之神，同升上清之境。
　　颂曰：
　　若言诵咏作真人，个个生疑未必听。
　　不道炁存神正后，身中无限有光明。
　　参校曰：《灵宝净明度人经法》，度师九州都传太史高明大使许真君教也。万神不散曰灵，一炁朝元曰宝，纤尘不污曰净，无幽不烛曰明。受法曰忠孝弟子。有十戒文：一毋忘八极。忠者钦之极，孝者顺之极，廉者清之极，谨者戒之极，宽者广之极，裕者乐之极，容者和之极，忍者智之极。二毋忘鉴水。鉴者，喻心；水者，喻性。心明则万法皆照，性净则五浊不归。三毋忘日录。日录者，所以修检善恶。今以日录，录日所为，不可下笔者，皆己之非也，改之为贵。四毋忘追度安镇。追者，谓诵经行符，上为父祖六亲之过去者，以资冥路。度者，谓诵经行符，上为父祖六亲之见存者，以资福算。安镇者，谓诵经行符，上祝国王、帝主、圣寿，安镇四方。五毋忘救治。救治之术，慈悯为先。人有病者，为其诵经行符，至诚禳却，如己父母；男女凡有方便，种种惠泽，皆尽其心。六毋忘服炼。服炼之术，参同天地，效法阴阳；念念正真，存存不缺，则自然超脱，变化无方。七毋忘刚洁。刚则有守，不行非淫；洁则戒污，不贪非食；不淫则不损身之精神，戒食则不杀物之性命。八毋忘俭约。凡所衣物食用，当知皆是元始祖炁化生，灰水荡秽，不得修饰；栗麦充饥，不用珍庖。九毋忘愿约。愿者，从初入道时发心；约者，从初入道者设誓。天地神明司之，毋辄中变；洞神有科，不可不慎。十毋忘师友。师者，所以教；友者，所以劝。教汝者似父，劝汝者似兄。孰为父兄可不钦重而委弃之乎？又曰得此法者，上则飞升，次则度世，或得尸解。务在观心，无心乃见真心；观形，无形乃见真形。心形俱无目入，无形之道则大定，神光湛然，见玉清境；此飞升法也。又按《升真识神篇》曰：学道超真，乘云飞升，天书来降，仙官奉迎。仙官为谁？诸位真人双龙□车，力士捧旌，前呵后卫，大力天丁、玉童玉女执绶执印，银珰小臣口传帝命；於此无悸，於此无惊，自然魂魄受炼朱陵。朱陵大将流金火铃，入天之界。天有四门。东华之门，门官之司，中有主宰，日直元君；中有主判录事尊神，中有主阍金刚力士三位真仙，问子名字，考汝罪犯，第汝功绩，不谬不错，子方可入。录事二人引子上升，南斗、北斗各有真君，录事既退，真君奉迎，次第奏达紫微之庭。於此之时，仙道已成，稽首大罗元始玉清昊天玉皇三境。天尊不可以见，惟睹祥云，玉童传勑，彷佛可听，赐汝丹药，金佩珠缨。汝如得之，礼拜舞抃，自有真仙教汝朝见。此经真妙，故说其略，心宜存思，慎勿乖错。念念真经，上受天爵。又有《行浅尸解篇》曰：末学道浅，尸解升仙。於未死时，必有善缘。尘劫已尽，东岳落籍，西岳落牒，杜令神君，中有二使，追引魂神。汝於此时，长记汝因；既见冥官之庭，中有刑狱，可畏可惊，汝无畏惧，直述汝情；道其缘由，无隐实诚，恶簿无姓，善籍有名。中有东极救苦真人，闻汝好辞，欢喜而迎，同上玉舆，辎軿四轮。左右之神，一如升真，当识其姓，当识其名。送汝神魂，受炼朱陵，次第阶列，逍遥上清，登天之门，入紫微庭。或有丹药，或有真经，玉童传奏，一似飞升。汝之骸骨，块然遗形，如蝉之蜕，臭腐不馨。曰子曰孙，葬以尽诚；宗派蒙荫，亦升仙梯；仙梯在目，而人不知，因附见于此。
　　愚又窃论都仙许真君以此上品妙经述灵宝净明经法，而净明二字，非太空日月不足为喻。《晁文元公集》有云：儒书言清明在躬，志气如神。《庄子》言：水净犹明，而况精神，圣人之心净乎。普光佛为无尽意说净明三昧，离一切烦恼，性如虚空，不受垢染，本无一物，元空之体，净之极也。寂照含虚，空终显之用，明之极也。如太空为净，日月为明，不见净明心，此理臻极，故无一法可得。照昏如炳烛，虚己若清宫。此语皆三教圣人发明二字之妙者，与经中缅平一等，无复高下。上皆碧玉，无有异色，及悬珠寂无遗响一章，旨意皆同，因再附见于此。
　　道言：行道之日，皆当香汤沐浴斋戒，入室东向，叩齿三十二通，上闻三十二天，心拜三十二过。闭目静思，身坐青黄白三色云炁之中，内外蓊冥，有青龙、白虎、朱雀、玄武、狮子、白鹤罗列左右，日月照明，洞焕室内，项生圆象，光映十方。如此分明。密咒曰：
　　贪罗郁罗，符无苏陀。太冲太极，阴阳包和。出有入无，鬼神莫测。出死入生，变化自然。元始混炁，玄中之玄。上干有顶，下洞太渊。诵之一徧，况痾自痊。炼魂育魄，真阳自全。斋戒礼诵，万过飞仙。无上密咒，万神绵绵。心中心咒，重复宣传。贪罗洞明，与道合真。玉清上极，梵炁氤氲。分灵布炁，降注臣身。形神俱妙，变化飞升。一如令格，统摄万灵。
　　急急一如元始上帝玄都律令。
　　无上玄元太上道君召出臣身中三五功曹、左右官使者、侍香金童、传言玉女、五帝直符直日香官各三十二人，关启所言。今日吉庆，长斋清堂，修行至经。臣今奏为某愿得所启，径御上彻无上三十二天元始上帝至尊几前。
　　行道有二：烧香诵经，步虚朝赞，亦云行道；精炼身心，行持道德，亦云行道。沐浴，沐者，沐发；浴者，浴身。亦有二法：以五香水持咒洗身，此外沐浴；大行梵炁，周回十方，以至中理五炁，混合百神，即内沐浴。斋者，非止禁茹荤食秽、远离贪淫，亦欲齐心以防患，戒性以绝非。入室者盖欲入靖绝尘，身心专注，可与神灵交通者也。东向为长生之方，召集真炁，以生为本。叩齿之法，左为天锺，右为天磬，召仙灵也。中为天鼓，朝上圣也。心拜者，身形不动，专意存礼。闭目者，收视内观，炁乃凝寂。青为玄一之炁，黄为元一之炁，白为始一之炁。三色之义，取法三清。坐而存之，神明自见也。如是内境亦明，外境亦明，蓊然冥合，故曰苍冥。次存青龙自肝出，居吾左；白虎自肺出，居吾右；朱雀自心出，居吾前；玄武自肾出，居吾后。狮子白鹤各以六数存之，自六腑而出，居吾左右前后。左目化为日轮，现紫赤之光九重；右目化为月轮，现黄白之光十重；与身相去九尺，光明焕烂，射入鼻中，通脑后，入金华宫，结成圆光大如车轮。以前青、黄、白三色有间，是为九色圆象；以此光明徧彻十方世界，然后微音次第存神史俱自吾之顶出，布列于前。述愿祝之，次存思三十二天，一一取炁咽之而毕。
　　颂曰：
　　闭目将身子细观，定中别是一乾坤。
　　圆光出现仙灵集，问尔谁为元始尊。
　　元始无量度人上品妙经注卷上竟
　　元始无量度人上品妙经注卷中
　　元始无量度人上品妙经
　　元为万物之根，立乎大象之首，寥廓而幽光，运化而不穷。人能深其根、固其蒂，与天相久矣。
　　颂曰：
　　自已根宗欲了真，铁鞋踏破谩劳形。
　　痴儿住舍须千载，今日方能识主人。
　　始为恍惚之数，在毫末之初，变化之先者；万物起乎始，归乎终；复归元始。始之为义，湛然独尊，而变迁遂有形质。
　　颂曰：
　　当时愚鲁未知贤，被汝勾牵入世缠。
　　有志丈夫终识破，去来自在不攀缘。
　　无者，有也，有即无也。无有有无为道之本，迎之不见其首，随之不见其后，隐然默存也。
　　颂曰：
　　恍惚之中妙用殊，个中端的立形躯。
　　不须境外徒劳觅，混物氤氲更是谁。
　　量者，道之用，极而不尽也。天之数一，地之数二，万物之数三。一、二、三，万物极品类殊，当归其一，以此为量，即无量也。
　　颂曰：
　　登高看处几由旬，无极无穷甚杳冥。
　　俯仰不知天地阔，要须笼络一其真。
　　度者，道无体也，含光而立人；无根也，变伪为真。元一变生神，神一变生真，真一变生道。物假物成物，人假真成道；识物守真，斯为度矣。
　　颂曰：
　　土木形骸竟属空，无明影裹逐洪蒙。
　　须凭物外非常术，方可飞腾出世笼。
　　人者，杳冥恍惚要妙之问，人在其中矣。恍恍惚惚，火中生神；杳杳冥冥，水中生精。火炎升上，七变为神；水流降下，六化为精。七六变化，上下相成，精神往来，妙体含真，各真其真，是谓真人也。
　　颂曰：
　　此身元自贵无比，本来湛寂通天地。
　　造化只凭阴与阳，地水火风都是秽。
　　上者，道之妙也。吞赤纳黄，吸苍服素，收元於元宫，生神生象焉。然后弃万物、遗万化、独得其玄，是谓无上之上。
　　颂曰：
　　三百功成万行奇，尘中夺得锦标归。
　　玉台已为题名籍，方显男儿志不卑。
　　品者，识众观一，守一抱一，归吾至一，是谓之品。道本无形，言安有品？方便设教，故有品也。
　　颂曰：
　　三千六百法门多，只要分明识正他。
　　大道不期千日就，休教岁月谩蹉跎。
　　妙者，万法之宗，故天地虚妙而清，阴阳同妙而纯，日月合妙而明，五行含妙而精，万物尽妙而真。妙观者，见无象之象；妙听者，闻无声之声。不可视、不可听、不可有、不可无，斯为真妙矣。
　　颂曰：
　　不无不有本纯真，非色非声绝等伦。
　　模写形容难到处，玄中位象甚分明。
　　经者，天地之经纶；日月运行，昼夜不息，终而复始，化而不尽者也。古之人仰视俯察，必依乎道，不踰轨、不失常、不以外物失其素，斯经之本也。
　　颂曰：
　　屈指师资愿力悲，骊珠不惜等闲挥。
　　分明指我飞仙道，山岳玄恩报勿亏。
　　参校赞元始二字，赞云：大象之先，强名曰元，天地之祖，万物之源。三才既分，有始可言，人知还返，终归其根。真空寂照，浩劫之前。无量二字赞云：形未有时，道实在兹，莫知其名，以无字之；不可究诘，孰能测窥，即此为量，其量莫推；玄之又玄，悟者同归。度人二字赞云：形既有时，变化由斯；所以变者，非道而谁？伪度而真，腐度而奇。众人之中，独异何为？蜕凡入圣，同夷希微。上品二字赞云：莫知其高，乃以上言；有物混成，在天地先。自下而观，孰居其前？即此为品，言岂容宣！等伦之中，迥出超然。妙经二字赞云：朝阳升东，夜月当空，玉出石璞，珠现蚌中。最贵者道，妙岂可穷？敷落为经，真常则同，天地有劫，妙经无终。
　　元始阐道开化普度章
　　阐扬道德，开化人天。周治三界，是则名普。
　　参校曰：经有道言，此二章之标揭，而青元真人经注，以此表二章之一也。
　　立象起修，四百五十七言。
　　凡夫性昧，背本失真，故首立象法，开示蹊径，为道之根本。
　　参校曰：清河老人序迷青元经注有曰：条分八事，此八事之一也。
　　元始洞玄，灵宝本章，上品妙首，十回度人，百魔隐韵，离合自然。
　　此乃天真皇人迷经本旨，言天尊含弘妙道，禀立自然，覆盖万品，最尊最贵，洞观玄一，化度人天，故云元始洞玄也。能以大慧光明焕照十方世界。在天曰灵，在世曰宝，故曰灵宝。皆金口敷演，故云本章，具载修真合道之本，其品最上，为众妙之首，密隐魔真之讳。合梵炁而凝，散则为炁，合则为文，乃变化消息之道，非墨迹之比，为万法之祖，三洞之尊。智者识之，修炼成宝。《黄庭经》云：治生之道了不烦，祖修洞玄与玉篇。此之谓也。
　　颂曰：
　　欲知元始度人方，灵宝元来号本章。
　　内隐百魔谁会得，若能离合自然光。
　　混洞赤文，无无上真，元始祖劫，化生诸天。开明三景，是为天根，上无复祖，唯道为身，五文开廓，普植神灵。
　　混洞者，天地未判之象也。元始之前，其炁纯而赤，风泽相混，是为大洞。始结文章，唯天尊凝凝独立，在无无之最上，得真中之至真，故云无无上真。元始祖劫，即龙汉小劫，曰延康。初因一炁生三炁，为三清上境；三炁生九炁，以成九天；九天之外，又列三十二天，即化生诸天也。然后布日月星辰，主持万物，即开明三景之光，为天地之象，然不逃迁变之运。天尊乃含混洞始，生五行真炁，凝为符篆，俾安镇天地，生化神灵，尸於三界，使主持万法，故得悬而不落，久而不坏者也。以此五文演成五千之字，具载妙元神真道之根本，上应五行，为开化之首也。如人之未形，神识安在哉。混混沌沌，屯屯蒙蒙、无分无别、不有不无、无无曰道，道为人之根，此道之散，遂成其朴。朴散为炁，炁凝生神，神具则有形矣。乃人之本元，本始如此。然后布三田，开九窍，五脏六腑，即化生诸天之象。三田者，精血之凑理、万炁之根原。即开明三景，为一身阴阳，营卫之本也。且人之生，虽自胞胎，其元则起於元始之始，谁祖谁宗，禀道炁为，质假精血，而寓成变化者也。五神列布，然后三万六千关节，根元本始一时生神，岂不为神灵普植哉。乃知道不远人，人悟而修炼，可以升仙。愚人执迷不能尊其炁、贵其根、保其命、固其形，自取死坏，离其本真耳。故远於道也。
　　颂曰：
　　位极无无最上真，始乎龙汉迄于今。
　　不增不减常清静，是则名为大法身。
　　无文不光，无文不明，无文不立，无文不成，无文不度，无文不生。
　　大朴散，天地分；灵文结，玉字出。然后万象有光，万象开明，万法定立，万物自成，万灵受度，万类出生，若一炁未判，五文不形，则何以生成者哉。如人之生，若非道炁，降以真灵资养，开之化之，则幻色之身，凭何据立矣。
　　颂曰：
　　灵宝分光初敞露，文章焕灿无今古。
　　安天镇地显生成，不是云云纸上语。
　　是为大梵，天中之天，郁罗萧台，玉山上京，上极无上，大罗玉清，渺渺劫仞，若亡若存，三华离便，大有妙庭，金阙玉房，森罗净霐。大行梵炁，周回十方，中有度人不死之神，中有南极长生之君，中有度世司马大神，中有好生韩君丈人，中有南上司命司录、延寿益算、度厄尊神，回骸起死，无量度人。今日校录，诸天临轩。
　　自无色以去，悉名梵天。此云大梵者，即道炁始凝者也。天中之天者，即三清大罗圣境也。大者，覆盖万天；罗者，罗络三界；极高无上，故称大罗。中有玉京之山，周回八万里，下与昆仑对立。山有郁罗萧台，台有七宝城，城有玉清殿，天尊居其中。上极，谓无极也。渺渺浩勃，惟上仙视之即见，中下之仙不可窥也。其高数仞而不可量，乍有乍无，故云若存若亡，乃元始消息之道。又有三华离便之宫，大有之庭，皆宴息之所。每诸天上帝相会之时，必步虚吟咏，三绕此庭，方睹玉相也。金阙玉房、瑶池翠水，森森列布，凭梵炁周回运转不息，故得久而长存。此宫有度人不死之神，隐居其中，亦元始分化之号。长生君即朱陵大帝，治太微垣，司火炼之事。度世君主阳九百六之变。司马君主灭邪却试，好生君即青华之别名也，主治诠校。韩君，主南昌，品秩学人。司命司录，主功过，予夺延寿益算，主增注年命。度厄之神，主消平厄难。回骸起死君，主升度死魂，飞尸登晨。今天尊说法之际，皆蒙召制，临集帝轩，校图检录，品度学人也。如人之身，七宝之贵，与玉京无异。脑宫为郁罗之台，金阙玉房森罗净霐，冥然列布，不死之神，位其中。若使梵炁周回不息，亦如天之不落，久而无坏也。
　　颂曰：
　　梵炁周回徧十方，玉京金阙极森芒。
　　忘情内观三清境，尽是长生不死乡。
　　参校曰：经曰化生诸天，又曰是为大梵天中之天，以至大罗玉清。经注已明别录。又载九天、九霄、梵炁天名、霄名，今附录焉。始青天附以太霄晖明流光素景天，青元天附以青霄元真宝曜天，始丹天附以丹霄总生开灵传道天，太丹天附以绛霄太平应化道主天，始素天附以景霄中极至妙变空天，太素天附以玉霄皓元威德耀晶天，始玄天附以琅霄飞青元关溥济名，太玄天附以紫霄合景双关化身天中天，清微天附以神霄玉清妙境，下统九霄梵炁。又别本经注有三天、九天、三十二天之图，附生神章。九天在三天之下，三十二天之上。第一郁单无量天，在南；第二上上禅善无量寿天，在西北；第三梵监须延天，在东；第四寂然兜术天，在西南；第五波罗尼密不骄乐天，在东南；第六洞无化应声天，在北；第七灵化梵辅天，在西；第八高虚清明天，在东北；第九无想无结无爱天，在北，或日波利天。此九天皆是梵炁，又即是始青天及太霄等天别名也。并附见于此。
　　东方无极飞天神王长生大圣无量度人。南方无极飞天神王长生大圣无量度人。西方无极飞天神王长生大圣无量度人。北方无极飞天神王长生大圣无量度人。东北无极飞天神王长生大圣无量度人。东南无极飞天神王长生大圣无量度人。西南无极飞天神王长生大圣无量度人。西北无极飞天神王长生大圣无量度人。上方无极飞天神王长生大圣无量度人。下方无极飞天神王长生大圣无量度人。
　　自东为始，乃至十方，道炁分形，其妙难测。此则飞天大圣无极神王之尊号。神王继元始而生，自龙汉之前，元始开化，首布此神，俾执持天炁，领括天仙，总御生死，洞理阴符，抚掌兆民。凡劫运终、则神王陶铸学人，行保举事，凡升降之格，悉皆所系。
　　颂曰：
　　法身本自无异相，化现十方元一样。
　　只缘大圣能长生，度人所以无边量。
　　十方至真、飞天神王、长生度世无量大神，并乘飞云，丹舆绿辇，羽盖琼轮，骖驾朱凤，五色玄龙，建九色之节，十绝灵旛。前啸九凤齐唱，后吹八鸾同呜。狮子、白鹤，啸歌做邕邕，五老启途，群仙翼辕。亿乘万骑，俘空而来，倾光回驾，监真度生。
　　舆辇轮盖皆阳精之炁所成，凤鸟龙鹤乃阴精之炁所化。上圣之人具真常之道；呼吸合散，随意现前。阴阳之炁调谐成歌成曲，皆纯真所为，非外物也。人能修炼灵宝内成，阴魔屏尽，齐集阳神，以会炼真之府。其元炁一呼，万神咸听，五脏神灵，各随方色自现，舆辇仪卫来迎。然后百骸众神，前导后从，升举朝元，与斯无异也。
　　颂曰：
　　纷纭仙仗贵难胜，杂还笙歌尽不成。
　　此个风光谁使得，大都不离自家身。
　　济度生死一百五十八言。
　　前者设象，示劝修真，今当济生拔死，以彰载度之事。
　　参校曰：此青元注经，条分八事之二也。
　　诸天丞相、南昌上宫、韩司主录、监生大神，执箓把籍，齐到帝前，随所应度，
　　严校诸天。
　　三十二天各有丞相，乃天中宰协侍宸，主录勒籍之司也。南昌即丹天世界朱陵火府，迁化学人，炼度之所也。韩司即宫中文人，主炼度文籍之事。监生主生魂铸魄，更生之别名也。感天尊愿力，各持录籍，齐到帝前，校其应受度者，或以宿名玄图，骨相合仙；或修斋奉戒，功德积感；或以敬奉三宝，善功彻天；或供养师宝，为三官所。称名在诸天者，各为严行考校，然后据功量品而升度之。
　　颂曰：
　　感召诸天集帝庭，区区校录有何因。
　　世间积善功高者，便有南昌炼度人。
　　普告三界、无极神乡、泉曲之府、北都罗酆三官九署，十二河源，上解祖考亿劫种亲疾除罪簿，落灭恶根，不得拘留逼合鬼群，元始符命时刻升迁。
　　三界，天、地、水也。无极神乡，尽三界中神庭社庙之司也。泉曲在北溟之最下，为江海之要府，皆停录罪魂之处。北都罗酆者，自清炁上为诸天之外，其重浊之炁凝成此山，在天地之北，山高五亿五万五千五百里，周回三万里。上参碧落，下际风泉，黑郁之炁盘砖。其中山有六天洞宫，一日纣绝阴天宫，二日奉杀谅事宗天宫，三日明晨耐犯武城天宫，四日恬照罪炁天宫，五日宗灵七非天宫，六日敢司连宛天宫，每一宫各有一大魔王主之，为三元之总辖，五岳之都司。又有三宫，上元宫在山之阿，去天为近。天官领之主校功录善，升降品秩。中元宫在山之左，地官领之，中有灵狱，主治罪魂，为追呼之府也。下元宫在山之右，去风垒近，水官领之。下有九囚大狱，寒水之庭，八难之场，主治世间恶逆重罪囚鬼。此三宫各有三府，府有一百二十冥曹，尽酆都界官史，总九万九千九百万众，皆以世间明灵者为之。九署者，即九垒土皇、九令之司也。十二河源者，如导岍导嶓之类，乃分治罪魂之所。今天尊既命诸天严行检校，升度学人，又下九龙符命，普告三元，使为学人上解祖考亿劫已来种识支亲，速为削除罪籍，落灭三恶之根，不得拘留滞碍，逼合於囚鬼之群。应时刻而升迁也。
　　颂曰：
　　谛观符命自谁宣，能释幽牢罪苦缠。
　　返本还元扶起命，人人时刻得升迁。
　　北都寒池，部卫形魂，制魔保举，度品南宫。死魂受炼，仙化成人，生身受度，劫劫长存。随劫轮转，与天齐年。
　　酆都洞阴之境，有朔单郁绝之都，五灵玄老五、炁天君主之。九地之中，北阴天君主之；九水之中，太溟水帝主之；总号曰北都。中有三界大魔、三五将军、六甲掾吏、五帝考官，又有孰罚神兵、巨天力士万人，皆司校罪魂名籍之神也。夫人在世，修学浅薄，而罪器深重者，不免归此。其生也为阳魂，其死也为阴魄。若妄源不息，则阴魂散乱，莫可执持。故令部卫其形，使不散坏，制御群魔，令行保举，度品於南宫，使彼死魂受大火炼，鬼质消尽，然后羽化成仙。死魂受炼者，谓血肉更生，非但父母所生之身，盖道身也。故云生身，此之道身，一蒙仙度，则随劫流转，与天齐年也。
　　颂曰：
　　形魂只要我扶持，制得群魔不受欺。
　　这个生身须自度，待他保举恐成迟。
　　永度三途五苦八难，超凌三界，逍遥上清。上清之天，天帝玉真无色之境梵行。
　　三途者，谓地狱、鬼趣、旁生。五苦者，谓刀山、剑树之属，在世则生、老、贫、病、死。八难者，谓堕落异类，生为下贱，形容不正，生在边方，禀性凶戾；不遇仁君，常值兵火，与一切善自生魔障。故《三途五苦经》云：三业净则不堕三途。谓身、心、口。也。由此三业为十恶根，为众业本心。业净则地狱无有，口业净则鬼气清消，身业净则不生异趣。去五毒，则除五苦。谓眼观五色，鼻嗅五香，舌了五味，耳听五音，心生五欲。但使一根一尘清净，则五苦恶道从何而起？当自泯矣。修八行则消八难，谓仁慈、孝敬、忠信、清廉、和柔、忍辱、奉戒、平等，由此八行，为万善根度世之本也。或以八难为地狱囚闭之事，此则滞境，不该至理，宜从此义。上清者，乃玉帝之都，大道无色之境。梵行者，法也，谓有法可修，有行可进，故称梵行。凡死魂受度，拜谒帝京，然后随功各升彼天，次第修习。
　　颂曰：
　　罪垢皆由心境昏，三途五苦累形魂。
　　天光一洗根尘净，仙化朝元礼至尊。
　　品述诸天四百一十三言。
　　前者令下三界根括生死，升度学人；次当敷迷诸天升降品格，以示进修地位。
　　参校曰：此青元注经，条分八事之三也。
　　东方八天
　　元始积九阳梵炁以成，故应东方六天，为欲界二天。为色界黄曾天，在虚梵之首宿，次奎璧。唯余七天宿，次斗、牛、女、虚、危、室、璧。参校曰：别本注帝服，青冕、青蔬、青服、青裳六天为欲界。○清浊分九阳，一轻之炁成天，在众天之下，去凡五百二十亿万里，乃风霄之界。世人行三净行，建百善功者，得生此天。天人寿命不等，初出凡界，欲染未除，故天中之人有形可见。其间或以接手为欲，或以言辞、或以眼视、或以身交，故云欲界。此天快乐，绝胜诸天，故多贪着，衰相易现，寿命终尽，则复沦诸趣。若渐次修习，欲染顿除，则升入色界。修小乘道可以证此，谓之天人。释经所谓修六度，行初进之侣。天中具有太清三百六十科戒，检制天人，如大劫交大火，自昆仑根起，梵烧世界，炎焰上升，直至和阳天，於是元炁溃散，天乃沦坏。
　　颂曰：
　　珠阙琼楼是欲根，嫔娥彩丽奏天钧。
　　但将爱处休耽染，项背圆光转转明。
　　太皇黄曾天，
　　异号净天，或称睹史。其色黄，应东一方，宿次奎璧。世人修十善功，初出凡者，得生此天。
　　帝郁鉴玉明。
　　郁缢，天帝觉之内讳；玉明，帝魔之隐音。云篆太虚之文，元始以玉简金书秘于天之紫极官。
　　参校曰：别本注云：帝主长生箓。
　　太明玉完天，
　　或称胜妙天，色绿，应东方，宿次璧。世人建二十善功，二根净者，生此天。
　　帝须阿那田。
　　须阿，天王内文；那田，天王隐音。四字金书秘之于天之紫房宫。
　　参校曰：别本注云：帝主度魂更生。
　　清明何童天，
　　异号光天，其色黑，应东方，宿次室。世人建四十善功，三根净者，生此天。
　　帝元育齐京。
　　元育，天王之隐讳。齐京，真人内文。四字金书秘于天之九晨宫。
　　参校曰：别本注云：帝主敷布政教，度脱天人也。
　　玄胎平育天，
　　异号梵天，或称忉利，其色赤，应东方，宿次危。世人建六十善功，四根净者，生此天。
　　帝刘度内鲜。
　　即天帝君之隐名，四字金书秘于天之元景宫。
　　参校曰：别本注云：帝主召魔举仙。
　　元明文举天，
　　或云化乐，其色苍，应东方，宿次虚。世人建八十善功，五根净者，得生此天。
　　帝丑法轮。
　　丑，天君内文。法轮，帝之异号。三字金书秘于天之广寒宫。
　　参校曰：别本注云：帝主通行元炁。
　　上明七曜摩夷天，
　　异号化乐，谓欲乐之极，其色黑，应东方，宿次女。世人修一百善功，六根净者，得生于此天。
　　帝恬烩　乌外切　延。
　　恬懀，天帝内音，延为隐号。三字金书秘于天之太阴宫。
　　参校曰：别本注云：帝主开度幽难。
　　一十八天为色界。○清浊分轻清之炁以成其色，不同在元色之下，去欲界三十万里，乃丹霞之景。鹿尘六天修下元三百戒，积三百善功者，乃升此天。细尘六天，修中元五百戒，积七百善功者，升之。轻尘六天，修上元七百戒，积八百善功者升之。虽无情欲，尚有形色可见，故云色界。若渐次修习，尘染顿尽，形色不升，则转入无色界。若生贪着、则复坠下天。修中乘道可以证此，谓之天仙。其上者谓真仙。释名四果天中具有上清二百四十科戒，检制天人，如大劫交水，自东井起，洪泉鼓波，漂荡世界，直望极风天，元炁溃散，此天沦坏。
　　颂曰：
　　勤修功行始超尘，快乐宫中享大椿。
　　心镜一轮勤拂拭，花冠整顿勿欹倾。
　　虚无越衡天，
　　或云初梵，其色碧，应东方，宿次牛。天人六根虽净，尚拘色尘，乃升此天。亦号初禅天。
　　帝正定光。
　　即天帝君之内文，三字金书秘于天之太玄宫。
　　参校曰：别本注云：帝主无上之道。
　　太极蒙翳天，
　　或云上梵，其色紫，应东方，宿次斗。天人一色，尘鹿净，乃升此天亦号初禅天。
　　帝曲育九昌。
　　曲育，天王之隐号；九昌，乃帝之总文。四字金书秘于天之玄都宫。
　　参校曰：别本注云：帝主炼度朽骸。
　　南方八天
　　元始积三阳梵炁以成，故应南方，治属太清炁，太上老君为化主。赤明天在虚梵之首，宿次箕、斗。唯余七天，宿次角、亢、氏、房、心、尾、箕。
　　参校曰：别本注云：帝服青冕、赤旒、朱服、黄裳。
　　赤明和阳天，
　　或号少光，其色白，应南方，宿次箕、斗。天人二色尘鹿净，乃升此天，亦号初禅天。
　　帝理禁上真。
　　四字天王之隐号。金书秘于天之长明宫。
　　参校曰：别本注云：帝主炼仙成真。
　　玄明恭华天，
　　或云光音，其色黄，应南方，宿次箕。天人三色尘鹿净，乃升此天，亦号二禅天。
　　帝空谣丑音。
　　四字，即天君之内文。金书秘于天之东华宫。
　　参校曰：别本注云：帝主应化一切。
　　耀明宗飘天，
　　或云无量光，其色绿，应南方，宿次尾。天人四色尘鹿净，乃升此天，亦号二禅天。
　　帝重光明。
　　三字，即天帝之总号。金书秘于天之昊玄宫。
　　参校曰：别本注云：帝主劫终纳学仙之人。
　　竺落皇笳天，
　　异号初净，其色青，应南方，宿次心。天人五色尘鹿净，乃升此天，亦号二禅天。
　　帝摩夷妙辩。
　　摩夷，天君之隐讳；妙辩乃帝之内音。四字金书秘于天之青玄宫。
　　参校曰：别本注云：帝主魔试学仙之人。
　　虚明堂曜天，
　　异号严净其色赤，应南方，宿次房。天人六色尘鹿净，尚有细尘，乃升此
　　天，亦号三禅天。
　　帝阿音茄 娄生。
　　阿，天王之隐音。娄生，玉君之梵号。四字金书秘于天之重华宫。
　　参校曰：别本注云：帝主开度人天。
　　观明端靖天，
　　异号徧净，其色苍，宿次氐，应南方。天人一色尘细净，乃升此天，亦号三禅天。
　　帝郁密罗千。
　　郁密，帝之隐文。罗千，天君内号。四字金书秘于天之光华宫。
　　参校日：别本注云：帝主度学者之身。
　　玄明恭庆天，
　　或号无量净，其色黑，应南方，宿次亢。天人二细尘净，乃升此天，亦号三禅天。帝龙罗并口提。龙罗，即飞天内音。菩提，帝君之隐号。四字金书秘于天之开阖宫。
　　参校曰：别本注云：帝主度得道之人。
　　太焕极瑶天，
　　异号福爱胜，其色碧，应南方，宿次角。天人三细尘净，乃升此天，亦号四禅天。
　　帝宛黎无延。
　　四字，天王之内文。金书秘于天之帝康宫。
　　参校曰：别本注云：帝主教学仙之人。
　　西方八天
　　元始积九阳梵炁以成，故应西方，治属上清炁，太上道君为化主。孔升天在虚梵之首，宿次轸角；唯余七天，宿次井、鬼、柳、星、张、翼、轸。
　　参校曰：别本注云：帝服青冕、金旒、白服、白裳、绯祀。邹恋切。
　　元载孔升天，
　　或云快乐，其色紫，应西方，宿次轸角。天人四细尘净，乃升此天，亦号四禅天。
　　帝开真定光。
　　开，即天帝君内音。真定光，即天主隐讳。四字金书秘于天之延寿官。
　　参校曰：别本注云：帝主炼度死魂更生。
　　太安皇崖天，
　　异号极乐，其色白，应西方，宿次轸。天人五细尘净，乃升此天，亦号四禅天。
　　帝婆娄阿贪。
　　婆娄，天君隐音；阿贪，帝魔内讳。四字金书秘于天之开明宫。
　　参校曰：别本注云：帝主开度善人。
　　显定极风天，
　　或云广乐，其色黄，应西方，宿次翼。天人六细尘虽净，尚余轻染，乃升此天。亦号四禅天。
　　帝招真童。
　　三字，天君之秘号。金书秘于天之大赤宫。
　　参校曰：别本注云：帝主度有善功之魂。
　　始皇孝芒天，
　　或云上妙，其色绿，应西方，宿次张。
　　天人一轻染净，乃升此天。
　　帝萨罗娄王。
　　四字，乃玉真之隐文，金书秘于天之太丹宫。
　　参校曰：别本注云：帝主披夜开幽。
　　太皇翁重浮容天，
　　或云：色究竟，其色青，应西方，宿次星。其色尘渐除，故云色究竟。天人二轻染净，乃升此天。
　　帝闵巴狂。
　　三字，天中帝君之内文。金书秘于天之华盖宫。
　　参校曰：别本注云：帝主召魔集真。
　　无思江由天，
　　或号最上妙，其色赤，应西方，宿次柳。天人三轻染净，乃升此天。
　　帝明梵光。
　　三字，天中帝君之内号。金书秘于天之明堂宫。
　　参校曰：别本注云：帝主开度善魂。
　　上揲乐，音岳。天，
　　或号自在，其色苍，应西方，宿次鬼。天人四轻染净，乃升此天。
　　帝勃 音拂 勃 音沛 监。
　　勃勃乃天君内文，监乃帝之内号。三字金书秘于天之运灵宫。
　　参校曰：别本注云：帝主品类天人等级。
　　无极云誓天，
　　异号大自在，亦云不还。音旋。其色黑，应西方，宿次井。天人五轻尘净，乃升此天，天人到此，更无复坠下，故云不还。
　　帝飘弩穹隆。
　　飘弩，天魔内文；穹隆，帝君隆讳。四字金书秘于天之中元宫。
　　参校曰：别本注云：帝主度一切天人。
　　北方八天
　　元始积五阳梵炁以成四天，为无色界。四天，为种民天，治属玉清炁，元始天尊为化主；霄度天，在虚梵之首，宿次参井，唯余七天，宿次奎、娄、胃、昴、毕、觜、参。
　　参校曰：别本注云：帝服青冕、白旒、皂服、朱裳。
　　四天为无色界。○清浊分，清高之炁以成四天之色，纯碧，在种民之下，去色界三十六万里，乃碧霞之景。天人尘染俱净，洞入自然，乃升此天。身形微妙，或大或小，无复色象，人不能见，故云无色。天中亦无日月星辰，寿量无尽，若空有两忘，结习俱尽，乃升种民。修大乘之道，可以证此，谓之真人。释云：菩提萨埵天中，具有玉清一百二十科戒，检制天人。如大数交火劫，焚至和阳天；水劫漂至极风天。水火到此衰绝，不能上升，相乘化合，为风扇荡於是，元炁溃散。自孝芒至霄度六天为风所坏，自元洞以去七天，但元炁散而复合，不拘三界劫运也。
　　颂曰：
　　渐入无为得道宗，一尘不染意圆通。
　　回眸下视三千界，万法都来一个空。
　　皓庭霄度天，
　　异号不同，应北方，宿次参、井。天人轻染虽净，尚余染习，乃升此天。
　　帝慧觉昏。
　　三字，帝君之内音。金书秘于天之琼瑶官。
　　参校曰：别本注云：帝主拔度学人。
　　渊通元洞天，
　　异号大不空，应北方，宿次参。天人色尘都忘，但有心识，渐入炁观，乃升此天。
　　帝梵行观生。
　　梵行，天君内音；观生，帝之隐讳。四字。金书秘于天之真元宫。
　　参校曰：别本注云：帝主度学仙之人。
　　太文翰宠妙成天，
　　异号非想，应北方，宿次觜。天人心识两忘，炁观渐妙，乃升此天。
　　帝那育丑瑛。
　　四字，天帝魔王之内文。金书秘于天之灵幽官。
　　参校曰：别本注云：帝主统理魔王。
　　太素秀乐　音洛　禁上天，
　　异号非非想，应北方，宿次毕。天人结习渐忘，炁观转妙，乃升此天。
　　帝龙罗觉长。
　　龙罗，天王内讳；觉长，帝之隐文。四字金书秘于天之化灵宫。
　　参校曰：别本注云：帝主领录魔王。
　　四天为种民天。○清浊分得高虚之炁以成四天之色，不同在大罗之下，去无色界一百三十五万八千里，乃太虚之景。天人经历诸天，诸尘漏尽，一相无相，皆悉空寂，结习顿忘，洞入真道者，乃升此天。释云：已入正修得三摩地天中，常住不灭。多是历代圣君贤臣居之，如羲皇、周孔之属是也。亦无禁戒，但飞行元炁，上朝九清，若积功而真妙，则升入大罗，修最上乘之道，可以证此，谓之仙圣。如大数交，三劫大起，三界损尽，此天元炁复混为一；圣人降生凡世，开教立法，制造万物，以度人庶。故《生神经》云：以充种民。此之谓也。盖为民之种，故云种民。
　　颂曰：
　　无影无形大法身，不生不灭号成真。
　　几经劫石消磨尽，寂寂神光依旧明。
　　太虚无上常融天，
　　异号不动，其色绿，应北方，宿次昴。天人初出三界，结习顿忘，尚喜无为，渐入神观，乃升此天。
　　帝总监 音鉴 鬼神。
　　乃天帝君之都讳、乃摄魔之内音。四字金书秘于天之万福宫。
　　参校曰：别本注云：帝主校学者之功。
　　太释玉隆腾胜天，
　　异号大不动天，其色青，应北方，宿次胃。天人喜习顿除，神观转妙，乃升此天。
　　帝眇眇行元。
　　四字，乃帝君之隐号。金书秘于天之白盖宫。
　　参校曰：别本注云：帝主召集仙圣。
　　龙变梵度天，
　　异号上妙天，其色赤，应北方，宿次娄。天人清净无染，证不空果，乃升此天。
　　帝运上玄玄。
　　运上，天王之内文；玄玄，玉真之总音。四字金书秘于天之灵宝宫。
　　此天别有宫阙，号曰延真。释氏见性成佛、顿悟大乘、洞入最上乘者，乃居其中。时游三界诸天，教诸天人菩萨，修诸梵行。
　　参校曰：别本注云：帝主进仙成圣。
　　太极平育贾　音古。　奕天，
　　异号最上妙，其色苍，应北方，宿次奎。天人洞入道妙，证无上玄觉，乃升此天。天人修习至此，号为究竟升玄，转入三境。
　　帝大择法门。
　　天王之总文，四字。金书秘于天之天宝宫。
　　参校曰：别本注云：帝主普度学者之身。
　　三十二天，三十二帝，诸天隐讳，诸天隐名。天中空洞，自然灵章。诸天隐韵，天中之音，天中之尊，天中之神，天中大魔，天中之灵，九和十合，变化上清，无量之奥，深不可详，敷落神真，普度天人。
　　天尊所说诸天诸帝，皆是空洞之炁，自然结成。隐文，帝魔神灵尊之秘，神灵凭之而变化，游空飞行於上清，乃九和十合之歌音，非文辞之比也。敷者，布也；落者，置也，皆元始开化而述布置於诸天，使执持天炁以度天人也。
　　颂曰：
　　一层天有一般名，只要修行不染尘。
　　直到诸天最高处，始知平育作真人。
　　参校曰：三十二天，有欲界、色界、无色界、种民天四者之分。《青元经注》备述学人内功外行升进之序甚详。愚尝参考道经释典，述成修证品，附于经卷之后。敕魔护道二百六十六言。
　　前明品位劝修，今当检敕神灵，扫荡魔试，扶卫学人。
　　参校曰：此《青元》注经，条分八事之四也。
　　今日欣庆受度，历关诸天。请灭三恶，斩绝地根，飞度五户，名列太玄。魔王监举，无拘天门。
　　夫人作诸不善，则魂怒而神灵去体，知其同入恶道故也。若作一切善，则魂喜而百灵集，知其同证道故也。修学之士，一旦成真受度，则百骸众神，欣然而相庆也。今日者，谓成道之日也。人之求仙，须得恶根斩绝，罪垢消泯，使身器清净，乃得仙度。故天尊言今日欣庆受度，则必历关于诸天，亲谒大帝，请灭三途之恶难，断绝地司之罪根；不历五苦，纪名字於太玄都司，注定仙籍。於是诸天魔王监真保举，更无拘滞於天门。
　　颂曰：
　　历尽关山道路辛，这回金榜喜题名。
　　男儿志气谁能御，驷马荣归自在行。
　　东斗主算，西斗记名，北斗落死，南斗上生；中斗大魁，总监众灵。青帝护魂，白帝侍魄，赤帝养气，黑帝通血，黄帝中主，万神无越。
　　东斗九星，斗中生气，故主生算。西斗五星，斗中成形，故主记名。北斗七星，斗中司命，故主落死。南斗六星，斗中司禁，故主上生。中斗五星，斗中大魁，故总监百骸众灵也。夫人之修学，必得五斗标名，然后降神守护，乃得成道，此天尊救摄，以保学人也。斗中之极，各有一帝。五帝在天，则总御三界，制主万神，不使过越分度。若降炁在人身中，则往返三田，调御五炁，故青帝治肝而护魂，白帝治肺而侍魄，赤帝治心而养气，黑帝治肾而通血；黄帝中主於黄堂，制御百骸，万神不使错越也。且炁清而上者曰天阳，炁之浊而下者曰地阴，其中曰灵阴。阳之道，上中下三分，其用则一。五方五脏各传一炁，交合为一，凝而成真，号曰灵宝。故云五神安静，则万炁流通；三田升降，则神灵纯一。神灵纯一则与道合真，长生不死。此皆显明灵宝为学人调神护道之事。
　　青天魔王巴元丑伯，赤天魔王负天担石，白天魔王反山六目，黑天魔王监丑朗馥，黄天魔王横天担力。五帝大魔万神之宗，飞行鼓从，总领鬼兵，麾幢鼓节，游观太空，自号赫奕，诸天齐功。
　　青天魔王，青面朱发，总统九丑，游空飞行，是名巴元丑伯，皆其隐讳也。若降炁人身，耗人肝气，使人喜愠不常。赤天魔王负荷元炁，撑主天地，力可摧山，是名负天担石。耗人心气，令人强暴。白天魔王一首六目，力破山岳，游行三界，遏人善功，是名反山六目，耗人肺气，令人食恣。黑天魔王形质狞恶，监领小丑，性好杀伐，是名监丑朗馥。耗人肾气，令人好杀。黄天魔王常乘羽车，飞行三界，横行天地，举唱谣歌，恼乱学人，是名横天担力。耗人脾气，令人灾病。此五帝大魔，即天王也。现魔王相，魔试学人，人若识之，与彼俱化，其魔各现帝相，升度尔身。今以天尊开化度人摄之故，於是飞行鼓从，总领其下所辖魔兵麾幢鼓节，周游观察於太空，自行号令，威灵赫奕，与诸天等伦，代天尊开化，游行乾坤，扫荡诸魔，升度学人也。
　　颂曰：
　　名日天王复号魔，横行天地破山河。
　　被予识得渠名姓，倒却旗枪挂玉珂。
　　上天度人，严摄北酆；神公受命，普扫不祥。八威吐毒，猛马四张，天丁前驱，大帅仗旛，掷火万里，流铃八冲。敢有干试，拒遏上真，金钺前戮，巨天后刑，屠割鬼爽，风火无停，千千截首，万万剪形。魔无干犯，鬼无妖精，三官北酆，明检鬼营，不得容隐，金马驿呈。普告无穷，万神咸听。三界五帝，列言上清。
　　以度人故，严行检摄三界邪魔也。且北都罗酆有六天洞宫，一宫各有一大魔王，司之部属甚多，不可数穷，耗人为事，忏恼学人，皆所致之。故天尊摄之，以保学人也。神公者，玉清丞相，受天尊敕，宣布号令，挥斥不祥。八威者，巨虬、狮子、毒龙、猛虎、玄豹、丹蛇、麒麟、巨獬，吐毒而收邪。天马四布，天丁前驱而禀命，大帅仗幡而领行；烈火一掷则飞扬万里，流铃一震则交错八冲。敢有干试，拒遏上帝真命，则天丁执金铁而前戮，力士持巨天之斧而后刑，屠割鬼爽，如风而不停。以严速，故重云：千千截首，万万剪形，魔无干犯而扰。正鬼无妖，沴而为精。三官府署，北都洞宫，各明检鬼营，不容隐停。金龙驿递而传行，普告无穷世界，三界万神，咸使闻知。如是扫荡既毕，然后三界诸神、五方五帝言功於上清。此皆天尊制教，为学人扫魔卫体之事。人若内境融寂，神灵咸布，入大定相，则万邪不干，魔试消灭矣。
　　颂曰：
　　学道须凭慧力多，清江母或涨风波。
　　融心直入丹霞外，满目戈矛奈我何。
　　元始无量度人上品妙经注卷中竟
　　元始无量度人上品妙经注卷下
　　元始演法炼真保度章
　　众生执相，难造玄微，故重演混元，显陈模范也。
　　参校曰：此青元注经，表二章之第二也。
　　天地运度八十八言。
　　前者制魔护道，今当再肇生成，的彰灵宝作用。
　　参校曰：此青元注经，条分八事之五也。
　　元洞玉历，龙汉延康，眇眇亿劫，混沌之中，上无复色，下 无复渊。
　　元洞者，元始大洞之祖炁也。玉历者，大洞启运，纪述天真功绩升降，及劫运度数之事也。始於龙汉，终於延康，天地生成；几成几坏，莫可 记忆，故云眇眇。每一劫坏，则天地荡散，山海消融，物象一空，无复形质，但元洞之炁混然不分，沌然始构者也。故云混沌。当此之时，暗包真一之水，而五行未胚，故上无色象可见，下无渊极能窥。
　　风泽洞虚，金刚乘天。天上天下，无幽无冥，无形无影，无极无穷，溟 音茗 涬胡颂切 大梵，寥廓无光。
　　风，木也；泽，水也。上风下水，空洞虚无，随炁扇润，而金刚之炁乘载天根，天地之形於斯始见。幽冥者，隐显之谓也。形影者，物象之谓也。穷极者分际之谓也。溟涬者，旷荡之谓也。当其混沌之中，天上天下，块然无形，孰有隐显物象分际之别？惟大梵之炁，溟溟涬涬，自成其功；寥兮廓兮，未有光影。及后金风之炁相摩，乃生其火；四象化合，土自生成，博载天地，长养万物，为造化之主也。五行既判，二仪始分，於是阳炁上而成天，阴炁下而为地，即五行相生，天地之道也。且三境高真过度灾劫，如阅世之春秋，易於反掌。而众生沉滞生死，轮转无穷，亦如是也。
　　赤明开图，运度自然。
　　至赤明元年，大运启图，玉历定纪，天地再开。於是天地、日月、星辰、山川、物象一时分判，昼夜寒暑四序推迁，各得其所，冈有差忒，故云运度自然。凡世间一甲子为一小变，一百年为中期，五百年为一大变，十变为一小劫，三小劫为一大劫，此亿劫之例也。混洞之炁降兆，生成五行，返覆为天地之终始。如人在胞胎，渐分形识，五脏布化，以丹田为基，长养黍珠，惟此为妙。假赤明之炁煅炼成宝，运度无差，自然合道，永作真人，不拘此劫运也。
　　颂曰：
　　乾坤劫运与人同，变灭无常始复终。
　　惟有一灵真宝物，光明烜赫镇无穷。
　　元始安镇，敷落五篇。赤书玉字，八威龙文。保制劫运，使天长存。
　　天地既立，犹拘劫运，元始乃观梵炁之结形，刻玉为云篆，以镇梵天，已经火炼，故曰赤书。着成灵宝之文，具载妙元神真道，故曰五篇。一以保制劫灾。一以提拔下士，俾夫学者悟其妙者入其妙，悟其元者入其元，悟其神者入其神，悟其真者入其真，悟其道者入其道，然后尽妙合元，尽元合神，尽神合真，尽真合道，自然无毁无灭，超出度数，与天长存。
　　颂曰：
　　五篇文字隐玄功，保制灾危镇梵宫。
　　个是赤书真妙诀，且将符篆作形容。
　　参校曰：《九品仙录经》曰：昔混元溟涬，诸天未分，元始肇形，五劫初化，乃命梵元祖晨道君肇录天元，运乘五劫。故元洞者，以成祖炁；玉历者，以纪天元。自一炁化分，三因成九，若龙若蜒；蟠曲九道，漠漠无极，总九阳祖炁之元，太上以运梵合炁。开始青天元祖炁，故东方得九炁以分天境，劫号龙汉。又合炁开南丹天元祖炁，故南方得三炁以分
　　天境，劫号赤明。又合炁开中黄天元祖炁，故中央得十二炁，以分天境，劫号上皇。又合炁开素灵天元祖炁，故西方得七炁以分天境，劫号延康。又合炁开北玄天元祖炁，故北方得五炁以分天境，劫号开皇。五劫既周，昊天成象，一炁混道，八景流光。八帝示形，九霄分化。故元始天尊命天真皇人以玉历纪元洞之初，劫运流复之本。诸天分境结元洞五阳之炁，为玉历，以纪天真、天民劫运功绩升退之道，明九圣九品之阶。今附见于此。至如亿劫年数，考究未的。盖劫运大小不一，年数亦不一，有天地成坏劫，其最大者也。有大劫、中劫、小劫之分，其年数多寡，上天所秘，经文所不载者，非世人所能尽知故也。
　　混合成真一百六十八言。
　　前明生成建立之规，今则的指真灵孕宝运化之妙。
　　参校曰：此青元注经，条分八事之六也。
　　梵炁弥罗，万范开张。元纲流演，三十二天。轮转无色，周回十方。旋斗历箕，回度五常；三十五分，总炁上元；八景冥合，炁入玄玄。
　　梵炁者，元洞一炁之所化，先天地立，为大道根；倏升倏腾，自浩劫来，弥覆三界，罗络诸天。元始资之而御运，天地赖之而生成。两仪既分，物象咸布，故为万范开张也。梵炁为元化之纲，流演於三十二天，如轮运转自然，无色界起，周回十方，绵绵不息，从斗至箕，左历二十八宿，缠度如是一周天，应人间一岁之运。天罡左旋，五星右转，会合成功也。二十八宿合日月五星，故云三十五分也。总受高上天元之炁，八景冥然交合，是谓玄功。玄而又玄，故云玄玄。如《生神宝章》曰：混化归玄一，高结元始王之义。如人之身，筋昹缠布，百昹通流，元炁徘徊，一身受润，三田华素，五脏清夷，始得成真。
　　颂曰：
　　梵熙从教左右旋，须突历尽一周天。
　　可怜不费纤毫力，直到华胥谒上仙。
　　玄中太皇，上帝高真。泛景太霞，啸咏洞章。金真朗郁，流响云营。玉音摄炁，灵风聚烟。紫虚郁秀，辅翼万仙。千和万合，自然成真。
　　玄者，紫微天心玄都中宫也。太皇，即明皇道君；上帝高真，即灵宝至真也。言玄都中有此上真，当泛景太霞之上，啸咏大洞之章，开度学人。於是金真结而朗郁，流声响於云营，玉音收摄於散炁，灵风混合而生烟。徧紫虚而郁秀，乃辅翼乎万仙。故千和而万合，成灵宝而登真。修真之士，使梵炁回旋，帝真在定，金光朗彻，流云徘徊，自然虎啸风生，龙吟炁聚，大宝无不媾成也。
　　颂曰：
　　祖炁朝元玄又玄，太皇面目俨然全。
　　风烟聚散神光定，精炼成容合自然。
　　真中有神，长生大君，无英公子，白元尊神，太一司命，桃康合延，执符把箓，保命生根。上游上清，出入华房。八冥之内，细微之中，下镇人身泥丸绛宫，中理五炁，混合百神。
　　长生大君乃斗中之尊星也。太一、桃康为领卫；无英、白元为辅宸，皆斗中真人也。执玉符、定金箓、保人形命，主生化之根。上则游行上清高虚之表，出入丹华之房，周极八冥，目至细微造化之内。下则镇人身宅，或居泥丸，或住绛宫。中则调理五运之炁，会合百神也。若降炁在人，则为内景之精光，长生主心，白元治肺，元英居肝，太一司命，住肾；合延桃康，主脾。符录以喻气血斡旋，以保生根。一则居脐，所以调理五炁；一则升脑，所以混合百神。交合依时，是名颠倒升降得所，是名返复。故五行颠倒，则大宝炁足，三田返复；则阳神上升，永为真人。所以十转回旋，灵光褊体，万炁俱得而仙，始超无漏。如《救苦经》云：天炁归一身，皆成自然人。
　　颂曰：
　　妙哉灵宝七般神，上通天关下微尘。
　　运用只凭些子诀，便超无漏作真人。
　　十转回灵，万炁齐仙。
　　十者，阴阳之成数也。如乾九坎一成十，坤六离四，巽二兑八，艮三震七，皆合成十；乃天地之大数，变化之根元。所以十转回灵，则尽周天之极数，自然灵光充溢，万炁还元，各得其真也。
　　颂曰：
　　周回十过运三灵，万炁归根混一真。
　　这个机关能解悟，霎时天地变黄金。
　　参校曰：经注条分混合，成真一百六十八言。此皆灵宝度人，炼形了命之妙。而青元注内又发明之。《道德经》曰：谷神不死，是谓玄牝。此内丹归根复命之根蒂也。盖探药而归复，入室而成胎，舞蜕而脱胎；升顶炼形而释结，解胞瘟养而气足，形充功满而调神出壳。《老君圣纪》有训：羽化神仙，无令断绝，丹成而蜕，蜕而腾虚御景，身外有身，是谓之仙。近代紫阳张真人一派有《金丹四百字》、《悟真篇》、《翠虚吟》、《紫清文集》等丹经口诀，亦多显露。如：潭底日红阴怪灭，山头月白药苗新。归根自有归根窍，复命还寻复命关。卯酉甲庚须沐浴，朔弦晦望每防危。百刻寒温忙裹准，六爻文武静中看。探药沐浴、火候抽添之真机，未尝不泄於文字间。但禁戒至重，古今所同，魔试相干，坚定方可。故必真践实履，积行累功，方能因缘遇合成就。又如《参同》释祖达磨形神俱妙，只履西归之事；《实录》中有《胎息经》略曰：玄牝之门，驻景之户。若能兼行，自然甘露。盖未尝非《道德经》中旨也。又有《调神歌》一篇，与丹经调神之法合同。其歌曰：调神如婴，万法无情。恬如恬如，神兮自宁。调神如婴，寒暑枯荣。治之、覆之，形神自贞。调神如婴，启合形神。形神启合，如琉璃瓶。中有金像，虚实交并。像喻法体，瓶喻色身。外不可染，内不可尘。像之与瓶，皎洁分明。不一不二，如水澄停。无浊无清，水亦无形。出不由户，非功非程。镜兮若明，万像自形。水兮若清，月影自形。非学所得，非师所成。如虫食木，偶然自成。万像之形，如月之明，万法之名，如谷之声。法本无法，名本无名，无名无法，不起神形。形神不起，感之则生。妄风不起，神何不宁。善聆若聋，善视若盲。智不如愚，老不如婴。调之千日，自然能醒。惺中之梦，梦中之惺。明者不言，言者不明。有言则漏，有漏不生。日待朝升，我性常明。月待圆成，我体长形。天食滋形，含灵抱英。醍醐之莹，牛头之馨。行一空味，神怡体清。血化为乳，骨化为琼。能狮子吼，变野牛声。白毫生额，金仙道成。祖师之妙，寂寂冥冥。神不见形，形不见神。即心无心，即形无形。心尚不见，此外无名。形神无主，舍识皆平。谁健谁衰，谁灭谁生。谁喜谁怒，谁怖谁惊。谁念谁思，谁辱谁荣。如日升天，自行自明。勤而行之，祖师之程。今附于此。劝勉学士四百一十三言。
　　前明炼真轨范，今则开示勤惰，黜陟自白，重伸劝勉。
　　参校曰：此青元注经，条分八事之七也。
　　仙道贵生，无量度人。上开八门，飞天法轮。罪福禁戒，宿命因缘。普受开度，死魂生身。身得受生，上闻诸天。诸天之上，各有生门。中有空洞谣歌之章，魔王灵篇，辞参高真。
　　仙道好生，甚於之求生。仙道度人，常欲众生不死。而死灭之理，人世自迷。故太上慈悲，区区至切，所以上开八门，下应八元，自八门中进修，皆可升真入妙。法轮者，无上妙法之所，运转不息，亦开示轮回之道，设以罪福之禁戒、宿命之因缘。皆警悟凡夫，使超出苦轮而转无尽法藏也。於是死魂生身，皆获品度，上告诸天，随念升入诸天，各有长生之门。升堕之格隐空洞正音谣歌之章，乃魔王之所述，劝勉学人，其辞皆与高真参合也。
　　颂曰：
　　仙道区区度学人，八门开设向迷津。
　　劝君只向生门入，升入诸天转法轮。
　　第一欲界飞空之音：
　　此界天人以欲乐而坠，故魔王述飞行虚空之道，使离诸欲乐，进入轻清，故云飞空。
　　人道眇眇，仙道莽莽，鬼道乐兮，当人生门。仙道贵生，鬼道贵终。仙道常自吉，鬼道常自凶。高上清灵爽，悲歌朗太空。唯愿仙道成，不欲人道穷。北都泉曲府，中有万鬼群。但欲遏人算，断绝人命门。阿人歌洞章，以摄北罗酆。束送妖魔精，斩馘六鬼锋。诸天炁荡荡，我道自兴隆。
　　人道甚微，易失故也。仙道莽大，易证故也。六欲染着，易为迷惑，故云乐也。欲之为害，当人生根；仙道好度，使超欲乐，进入高空。而天人欲根，未尝暂离仙鬼之道，如君子、小人，各愿为其类，相为喜也。是以仙道尚升，鬼道尚堕；如善人为善，惟日不足；恶人为恶，亦惟日不足。为仙道者，常自吉庆，为鬼道者，常自凶邪。所谓吉者去欲而已，所谓凶者爱欲而已。唯高上至圣言辞清灵爽秀，悲悯天人，易入鬼趣，故作空歌。叙六欲之苦，不欲其坠也。北都泉曲者，拘囚之所，凡天人报尽，乃入其境。故云：中有万鬼群，但欲遏人年算，绝人命根。欲染之乐，其报如是。天人能保人道，深镒鬼趣，故称：阿人常歌洞章，摄伏魔类，断绝六欲之根，故云锋也。
　　颂曰：
　　六欲原从暗里来，相牵鬼道可哀哉。
　　君还会得悲歌意，束尽群妖道眼开。
　　第二色界魔王之章：
　　此天自以色尘为乐，故述以玉清之道，离色忘尘，升玄入妙。
　　落落高张，明炁四骞。梵行 音衡 诸天，周回十方。无量大神，皆由我身。我有洞章，万徧成仙。仙道贵度，鬼道相连。天地眇莽，秽气氛氛。三界乐兮，过之长存。身度我界，体入自然。此时乐兮，薄由我恩。龙汉荡荡，何能别真。我界难度，故作洞文。变化飞空，以试尔身。成败懈退，度者几人。笑尔不度，故为歌音。
　　此天落落然高张远大，明骞之炁四朗，乃梵炁所化，周布十方也。无量大神，即天中魔试之所变，故云皆由我身。盖仙道好度，出此洞章，使人了忘色尘，超出空有，升入三清。而天人自以为乐，不知所向，故云仙道贵度。而鬼道常与相连，所谓进则成仙，退则成鬼，进退之间，人当自择。天地之间眇莽高大，秽气氛积，色界虽乐，尚有劫灾坠之下苦，失之不难。须得了忘尘染，升入三境，乃可长存。能度此界，则真相之体进入自然，当尔之时，不生不灭，万为乐也。我恩，谓色尘；良由超出色尘也。龙汉，谓玉清上圣之道。荡荡无际，皆可证之，今尔等但以色界为乐，故真伪莫分，故化洞章以相勉也。千变万化，魔试天人，其间懈怠者多，升进者少。笑尔不求自度，故作是言也。
　　颂曰：
　　人言此界极难度，我道色尘容易消。
　　但使自家心似铁，从教炉铸火来烧。
　　第三无色界魔王歌曰：
　　此界天人以遣心故，返为所累，故魔王述以匡御之道。令识变诈，使决证神仙。
　　三界之上，眇眇天罗。上无色根，云层峨峨。唯有元始，浩劫之家。部制我界，统承玄都。有过我界，身入玉虚。我位上王，匡御众魔。空中万变，秽气纷葩。保真者少，迷惑者多。仙道难固，鬼道易邪。人道者心，谅不由他。仙道贵实，人道贵华。尔不乐仙道，三界那得过。其欲转五道，我当复奈何。
　　此界天人去色忘尘，而未达究竟之道，以遣魔故，返为魔累，故天王陈匡御之法，欲开悟之。言此三界之上，惟有眇眇大罗无色之宗，但云层峨峨而已，下仙不可窥盻。得元始之道居其中，无有终始，故云浩劫之家也。统系玉京部制，过此分界，则转玉虚之境。魔王自言我居此天最上王位，常匡御众魔，方保长存；飞空之中，千变万化，升度学人，而尘秽之气常自纷葩也。言天人虽则离染忘色，未能遣忘，尤以心识为患。至於观空入妙，尤复为难。故鬼道易为，邪入欲作，真人忘心，自遣而已。谅不由於他事，乃为仙道者以实，为人道者以华。今尔等天人若不进登真仙之道，则三界何以超凌。
　　颂曰：
　　声声劝我御群魔，惟是韦魔直恁多。
　　要做神仙元自已，若居鬼道不由他。
　　纪述功果一百一十七言。
　　前者以显戒言，则今明示所得决定功果，以坚固学人。
　　参校曰：此青元注经条分八事之终也。
　　此三界之上，飞空之中，魔王歌音，音参洞章。诵之百徧，名度南官。诵之千徧，魔王保迎。万徧道备，飞升太空。过度三界，位登仙公。有闻灵音，魔王敬形。敕制地祇，侍卫送迎。拔出地户，五苦八难，七祖升迁，永离鬼官。魂度朱陵，受炼更生，是谓无量，普度无穷。
　　如上歌音者，乃三界之上、飞空之中，魔王之所制也。其音参大洞之章，若人诵之百徧，亦如天人，离尘绝欲，故得名度南宫。诵之千徧，亦如天人观空入妙，是为道备，飞升太空。仙公者，太极第一品之仙真。此则诵经功德所获如是。其有闻见者，次获如下功德：魔王敬形，敕制地只，侍卫送迎，拔出地户五苦八难，虽七祖皆得受生。如是生死兼济，故云无量无穷。
　　有秘上天文，诸天共所崇。泄慢堕地狱，祸及七祖翁。
　　此经尽天地万有、圣贤资生，皆所总言，故劫以四万之远方许传度，恐下士轻易，重设禁纲而为偈。
　　颂曰：
　　三炁氤氲结大罗，述成音韵作空歌。
　　天尊说法本无法，岂是人间笔舌多。
　　道言：此二章并是诸天上帝及至灵魔王隐秘之音，皆是大梵之言，非世上常辞。言无韵丽，曲无华宛，故谓玄奥，难可寻详。上天所宝，秘於玄都紫微上宫，依玄科四万劫一传。若有至人赍金宝质心，依旧格告盟十天，然后而付焉。
　　圣贤隐奥，下仙不可窥盻得真道，粗识其详。有志，以金宝质心，方许传付。秘禁之科，不可轻犯。后世浅识之士，妄有改易，及传非其人者，宜省斯言。
　　颂曰：
　　玉台深锁印金泥，云锦龙文秘紫微。
　　四万劫来方一遇，学人曾敢怠修持。
　　道言：夫天地运度，亦有否终；日月五星，亦有亏盈；至圣神人，亦有休否；末学之夫，亦有疾伤。凡有此灾，同气皆当齐心修斋，六时行香，十徧转经，福德立降，消诸不祥。无量之文，普度无穷。
　　未得真道之士否泰吉凶，故常理也。后学心未坚固，乃设此章，以天地圣贤不逃大数，而况后学者乎！博达之士，三省斯言，自无魔试。同气者，自清浊分。一生二、二生三、三生万物，品物流形，均受元始一炁而生。人人皆是同炁。
　　颂曰：
　　霄壤神人或异常，几夫安可没灾殃。
　　同心发个度人愿，十读斯文为解禳。
　　道言：夫末学道浅，或仙品未充，运应灭度，身经太阴。临过之时，同学至人，为其行香诵经十过，以度尸形。如法，魂神径上南宫，随其学功计日而得更生，转轮不灭，便得神仙。
　　末学之士，未遂成道，则仙曹未有名籍。遇数则终，形识当坏，不免同入太阴；返视阳仙，诚隔霄壤。若同学之流为之济度，方得返形为阳。
　　颂曰：
　　学人修道冀登真，逐妄翻成坠苦因。
　　若也同侪垂济度，南丹即日炼魂神。
　　道言：夫天地运终，亦当修斋、行香诵经。星宿错度，日月失昏，亦当修斋、行香诵经。四时失度，阴阳不调，亦当修齐、行香诵经。国主有灾，兵革四兴，亦当修斋、行香诵经。疫毒流行，兆民死伤，亦当修斋、行香诵经。师友命过，亦当修斋、行香诵经。夫斋戒诵经，功德甚重，上消天灾，保镇帝王；下禳毒害，以度兆民。生死受赖，其福难胜，故曰无量，普度天人。
　　自利利他为第一行，太上设此一章，明此经非惟度己，虽天地君臣民庶皆可兼济，方为道备，乃显度人之普。
　　颂曰：
　　学人修习洞玄章，慈爱之心不可忘。
　　为国为家兼济度，度人功德始无量。
　　道言：凡有是经，能为天地帝主兆民行是功德，有灾之日，发心修齐，烧香诵经十过，皆诸天记名，万神侍卫，右别至人，克得为圣君金阙之臣。诸天记人功过，毫分无失。天中魔王亦保举尔身得道者，乃当洞明至言也。
　　宗奉礼敬，轻泄漏慢，有一至此，则鬼神所不容私，而况诸天乎！太上以世人之志成毁无定，故云诸天记人功过，毫分无失。前章已是诵经威仪，今复以四种美功重伸优劝。皆诸天记名者，随功纪籍。万神侍卫者，灵宝众神也。友别者，五帝以友别之，称为至人。克得为圣君金阙之臣者，即为后圣金阙之侍臣也。
　　颂曰：
　　学人志念若浮沤，勤惰难为定性求。
　　若也洞明灵宝语，上清即日可遨游。
　　诸天中大梵隐语无量音
　　元始灵书上篇
　　东方八天
　　广生高映，觉元洞虚。应玄九真，化交肇图。文灵运构，宗范玄都。感变总括，威昭自成。绿岑迁景，皇道含明。天琳耀权，炁精育魂。融罗负立，圆英隐昱。期巨神包，洪纲告宁。
　　南方八天
　　章炎通泛，坚敷澄宗。虚象玄华，龙阳舞穹。微正霄艳，渊太凝冲。元关三纽，太梵飞空。隐觉隆益，天伦庆呈。神户缠络，真元散精。净握冥昭，回合升迁。导骞宴云，灵应腾天。
　　西方八天
　　刚泽徽控，阴峻孤仪。贯炁明素，宸洞开微。周化幽应，澄虚帝台。平遐揖虚，恢茂童池。结飙临育，丽无散开。阳通百六，沉芒隐阶。幽廓冥默，真峰会灵。坚丕顺道，告命骞林。
　　北方八天
　　龙安洞变，纯阳隐玄。方本还炁，象伏高员。神变慧化，解炼灵根。赤精纯道，成号威尊。利云友常，亿劫中丘。郁城琼垒，谣音庆流。受位玉室，大宪通幽。玄章焕落，纲轮乃周。
　　上篇龙章凤篆之文，亦名除禳水火漂溺玉章。
　　参校曰：青元经注引《天公经》云：大罗官宫上篇。观觉郁缢者，龙篆正文谓此也。蜀本叔在灵书下篇后，但既曰上篇，章篆合置上篇之列。别本已有置此在上篇后者，今从之。
　　观觉郁褴，太明紫灵。九神度魂，开关玉真。阿奕炜灿，飞天流音。轮景帝常，都灵颐臻。豁落大有，庆云启灵。七曜辉魔，恬懀敷荣。虚无上首，天启弥宸。四吁育象，濯曜腾精。焕赫洞阳，浮景玉光。七灵谣歌，世元紫堂。罗英散景，耀明玉房。八景总兽，韶王摄精。九都骞郁，飞生上灵。密罗净境，馥郁空轮。灌沃黄华，霐运玄明。神官开朗，延宛丹庭。大猷浮景，真定化元。蜓宛素眇，玉梁澄烟。萧峙结嵎，景罗七缠。秀盘三府，流辉九玄。寂然虚邈，飞华拂軿。晨滥录籍，太漠由延。阿丘九度，六龙舞辕。蓊蔼浮罗，紫精馥渊。溟涬太育，九机化乾。覆形厚德，元河瀹精。育英明陀，景辰眇云。大陈总监，秀乐禁天。紫虚陀丘，劫量交前。碧霞韵梵，眇眇游元。六变运量，馘绝恶愆。恢寂玄漠，万度成仙。
　　元始灵书中篇　道君撰
　　《天公经》云：虽有诸天，犹拘劫运，於是玉宸道君撰《元始灵书》四篇，凝云作篆，每字方广一丈，八角垂芒，以镇三十二天。大罗宫有上篇，观觉郁褴，龙篆正文。中篇即此文也。道君所述下篇，即森角储云，乃皇人美此隐音，重述之也。
　　东方八天
　　叩齿九通，思九色玄龙导引从前，后青云九重，覆匝身形。密咒曰：
　　赤明开图，九炁回真。总统元关，青帝大神。流化九外，缠绵我身。灵音八书，六十四篇。洞明天地，与我合仙。运政龙驾，上升帝轩。呎毕，引炁九咽止。
　　亶娄阿苍，无想观音。
　　亶娄即玉京山上长楼也。阿者，此天司候之神名。阿那苍者，天中游冶台名。无者，虚无；和者，日月之户。观者，观觉天帝之讳。音者，歌音，谓玉京亶娄。其势长大，上接玄都之阿；每朝会时，阿那登此楼击大鼓，则诸天真圣皆集歌洞章，自日月户间，朝元始于虚无也。然后天帝观觉、领真人登游冶之台，三唱洞章，以开度人天。此则元始以镇黄曾天之云文。
　　须延明首，法揽菩昙。
　　须延，皆天真之讳。明首，先圣之名。法、揽、菩、昙即玉清四府真人也。当大劫交，元始命须延开玉真之府，纳诸仙真。明首主持正炁，开导诸天梵熙。於是元始散游诸天，则法轮引籍，揽觉度魂，菩提转轮，昙颐扬幡。自是九地开光，学人受度，此则元始以镇玉完天之云文。
　　稼那阿奕，忽诃流吟。
　　稼那，此天中掌籍真人。阿奕，此天苑圃中琼林宝树之呼。忽者，飞天神王名；诃者，元始消息之称。流者，流布；吟者，吟咏。当劫初时，元始於阿奕之下，嘘呵元梵之炁，自成灵音，流布万天，皆得吟咏。然后稼那举藉，定是非死生，上奏玉京，即飞天神王下度世人也。此则元始以镇何童天之云文。
　　华都曲丽，鲜菩育臻。
　　华即东极青华之都。曲者，歌曲。丽者，玉女之名。鲜者，庆云之象。菩者，此天中宝楼名也。育者，帝讳。臻者，至也。谓元始时於华都命仙圣领诸玉妃登菩楼，歌洞章，则鲜云集其上，於是玉帝乃臻，开度九夜。此则元始平育天之云文。
　　答落大梵，散烟庆云。
　　答落，谓此天中宫阙巍巍，上有答落之庭。大梵，元始宥令之称。散烟庆云，乃北天梵炁之余者也。谓元始开大赦於答落宫庭，收摄元炁，放释罪魂，咸得余炁复元，结成云烟而聚集。此则元始以镇元明文举天之云文。
　　颂曰：
　　阿那登楼鸣法鼓，洞章三奏日月户。
　　元始游行转法轮，登命须延开玉府。
　　嗟呵之炁成玉音，流布万天得歌舞。
　　天君王妃登菩楼，烟云摇曳舒玄素。
　　答落官庭大宥开，无量众生皆受度。
　　飞洒玉都，明魔上门。
　　飞者，飞天神王。洒者，迅速之状。玉者，玉真。都者，酆都。明者，明晓。魔者，魔王。上者，上帝。门者，门下也。谓元始为诸飞天神王演说正道，自龙汉之劫，至于延康，一一洒然；学人能明晓其音，则玉真开长夜之府，酆都度八难之魂，魔王保迎，上帝育神，门下天真，欣然保度。此则元始以镇摩夷天之云文也。
　　无行上首，回跖流玄。行，音茎。跖，音只。
　　无者，虚无。行者，运行。上首，北帝下宫之名。回者，回转。跖者，履跖。流者，流晨之华。玄者，空也。谓元始禀虚无上道，纲维八极，使梵炁流行，下环北帝宫，以弥罗诸天。运推数极，财大劫交至，初则元始复以流晨光华，履导空虚而布化。玄者，玄空。此天有空峰山，乃生死所归。学人道未备足，身应灭度，其魂升入此山。俟功满德足，然后转入南丹炼度。此则元始以镇越衡天之云文。
　　阿陁龙罗，四象吁员。
　　阿者，此天中之山名，九折连阿而上。陁者，山上楼名。龙者，亦山名，与阿陁相去九万里。罗者，日月之呼。四者，四极。象者，象车。吁者，南昌上帝隐讳。员者，日中仙童
　　之名。谓阿山陁楼，其炁与玉清相属，此天帝君常游其上，察人罪福。日月之光照于上。学人道备则四极真人乘象车而下度其身，引领而谒南丹吁帝，以求炼度。日中仙童仍以九阳金精之华，灌濯其体。此则元始以镇蒙翳天之云文也。
　　南方八天
　　叩齿三通，思朱雀，凤凰翻翻直前，后绛云三重，覆匝身形。密咒曰：
　　三炁徘徊，灵凤来飞。玉音八字，烂焕紫微。吉日大庆，我道洞开。朱丹哺饴，仰吸灵晖。身生水火，绛被羽衣。登空飞步，足践丹梯。周旋八天，七祖相随。咒毕，引炁三咽止。
　　南爓　爓音艳　洞浮，玉眸诜诜。
　　南者，南方丹天世界。爓者，火焰。洞者，洞阳宫也。浮者，浮沉。玉眸者，火之膏质。诜诜者，盛也。谓南方丹天有洞阳宫流火之庭，火焰飞浮，洞焕八方，玉眸之质，光明交映，诜诜然何其多也，乃真人炼形之所。此则元始以镇和阳天之云文也。
　　梵形落空，九灵推前。
　　梵形，谓元始。从劫至劫，历代化生，皆以大梵之炁，凝而成形，以一神而现，不受胎生，从空而生，故云落空。九灵者，玉都九华真人。推前者，此天中台名真人，常奉天帝散花其上，啸咏洞章，开度天人也。此则元始以镇恭华天之云文。
　　凙音托洛音鹤菩台，绿罗大千。
　　凙者，天中山名。洛者，神真道君讳。菩者，飞天真人内音。台者，玉台在凙山之阳。绿罗者，月宫夫人内音。大千者，世界劫数之称。凡百至千日一千，自一千至再千日小千，自小千至再千日大千。谓凙山众龙所伏，中有黄房之宫，洛君居其中，自劫至劫，不灭不生，时领诸菩登玉台，歌洞章以度人。绿罗，字罗英，其形如玉，美莹无艳，乘大梵炁，理治太阴，度数以应天元，无有差忒。至大劫交，则日月俱会於玉台，俟劫运再开，复运化也。此则元始以镇宗飘天之云文。
　　颂曰：
　　浩劫由来元始王，龙汉说法至延康。
　　开明无上真道炁，连环运转维八荒。
　　学人道备功德满，拜谒吁帝登南昌。
　　玉眸黄华光四映，火炼魂神应九阳。
　　始乎元始下生界，梵炁结形空裹翔。
　　凙山真人得至道，不生不灭居黄房。
　　经纬天地日与月，亘大千兮莫可量。
　　眇莽九丑，韶谣缘邅。
　　眇莽者，混沌之状。九丑者，大力鬼兽。韶者，魔王内音。谣者，瑶歌。缘者，南斗之别名。邅者，北斗之别号。谓天地未分，其状眇眇莽莽，九兽之鬼，齐天而生，应天度九九八十一万数，数极而劫交。此鬼号为九都使者。元始使辅三官，同考生死。韶者，神霄宫魔王，谣歌恼试学人。若心坚固，保举之司，诣南北二司系仙籍，除死名。次入此天之金华山，谒太乙帝君，求合同符契，乃得游宴诸天。此则元始以镇皇笳天之云文。
　　云上九都，飞生自骞。
　　云上者，飞天神王内讳。九都者，九玄之都，玄台之别名也。飞生者，更生大神之名。自者，从也。骞者，骞林也。谓云上散百和名香，流五云之华，执太真玉印、十绝灵旛，一日三回，回旛一周，则诸天上帝齐到坛下，绕坛三匝，诵咏洞章，然后开度。若人识此歌音，则更生大神为开不死之路，流长生之炁；炼其五魂，五魂既炼，则八景存焉。从而保举入玄台、游骞林矣。三十四年毕，元始命下，乃得南丹炼度。此则元始以镇堂耀天之云文。
　　那育郁馥，摩罗法轮。
　　那者，此天天王侍郎之内名。育者，天阙空轮。郁馥者，斗中灵童内号。摩罗者，天中魔王。法轮者，大法之轮也。谓那主四时之无，运大法轮，正天分度，罔有差忒。数极则劫交，然后魔王歌洞章之曲，而度应受度人。天轮十转足，则诸天上帝三界万神俱至，郁馥唱礼。一唱万神齐礼，魔王束形。此则元始以镇端靖天之云文。
　　霐持无镜，揽姿运容。
　　霐者，龙渊之神，都监之内号。持者，龙渊之名也。无镜者，飞天神王名也。揽姿者，三界天门之名。运容者，玄和玉女异号。谓九龙伏于持渊，常含金罂而运东井黄华之水以灌濯於天人。学人成道，无镜为开长夜之府，升度其九祖，同过三界天门。然后运容玉女以朱陵之炁引导其魂，玄和之津灌注其体。此则元始以镇恭庆天之云文。
　　馥朗廓奕，神缨自宫。
　　馥朗者，天中玄台山名。廓奕者，天中神公之内号。神缨者，紫微灵童名也。宫者，紫微宫。谓廓奕神公与元始同生，为玄炁之祖，常与此天帝歌洞章於馥朗之上。然后真人为开度学人，神缨导引，自紫微宫而朝元始。此则元始以镇极瑶天之云文。
　　颂曰：
　　学人欲谒金华真，谣歌不试胡为成。
　　况复飞生流道炁，炼濯五魂澄百神。
　　那兮运轮魔敢犯，朗馥一唱束万形。
　　无镜时开长夜府，九祖俱沐玄和津。
　　廓奕犹歌洞章曲，直造紫微朝玉宸。
　　西方八天
　　叩齿七通，思白虎狮子导引左右，素云七重，覆匝身形。密咒曰：
　　七炁金灵，八天尊神。白虎策辇，狮子捧辕。七炁缠绵，炼我成仙。身发金光，映照素灵。内外变化，升入洞门。七祖出夜，九幽放魂。亿劫开度，随运长存。
　　咒毕，引炁七咽止。
　　刀利禅猷，婆泥咎　咎音高　通。
　　刀利者，南方世界之号。禅者，国名，禅黎也。猷者，好生君内名。婆泥者，洞阳宫灵童名也。咎通者，天中魔王内讳。谓刀利世界禅黎国土有洞阳之宫，元始於此火炼真文，真文既经火炼，光明莹彻，洞焕万天。然后此世界为大福堂，一切罪魂咸令升入，若人成道，猷君监真，婆泥炼魂而度命，咎通常遏绝生门。若明此音，则众魔奉焉。此则元始以镇孔升天之云文。
　　宛薮涤色，太眇之堂。
　　宛薮，天帝内号。涤者，涤荡也。色者，色界也。太眇之堂者，乃天中大福堂也。谓皇崖天帝主开太漠之经，理治天炁，每领诸真游行色界，诸天出入上清之府，荡涤秽气，保持此界之天，开度善信之人。若诸天人行业高者，则天帝升之，得乘景云之车，上生太眇之堂，乃天之秘府，中隐大洞自然之章。此则元始以镇皇崖天之云文。
　　流罗梵萌，景蔚萧嵎。
　　流者，天王名也。罗者，月女之讳。梵者，飞天真人名也。萌者，元始天王之名。景者，景皇，乃四极上真。蔚者，蔚秀，乃景霄仙人。萧嵎者，劫仞之宫。谓流君时游九霄，月皇游宴之仪，飞天真人开九天之关，萌君正梵炁，开度天人，保固极风之根。又萧嵎者，乃西方白素元君之宫，景皇蔚秀，开治其中，学人明识其音，乃可以驭丹龙之辔，升九色之霄，陟九皇之台。此则元始以镇极风天之云文。
　　易邈无寂，宛首少都。
　　易邈者，始皇天帝内名。无者，虚无。寂者，庭名也。宛首者，太上道君内讳。少都者，日中仙童名也。谓始皇天君自龙汉而来，至于赤明，居虚无之内，处寂寂之庭，奉道君开元始之奥，演大法以度人。灵童少都，仍散日华之精，以灌真流，飞霞之辉以拂尘。此则元始以镇孝芒天之云文。
　　阿褴 褴即滥 郁竺，华漠延由。
　　阿褴者，天帝隐讳。郁者，魔王郁默之称。竺者，谓欲界也。华者，谓色界也。漠者，溟漠也。延乃束鬼之庭，由乃禁鬼之房。谓郁魔之众，恼乱天人，或居色界，或居欲界，隐现於光华之内，眇漠而不可寻究。帝君阿褴，登九层之楼，歌洞章以摄之。於是众魔应响而束身，韦鬼诣由而伏形，保爱天人也。此则元始以镇浮容天之云文。
　　九开自辩，阿那品首。
　　九开，天地大衍之数。自者，自然。辩者，明辩。阿者，天帝内名阿丘也。那者，那邪飞天神人隐名。品者，品量。首者，众首。谓大衍之数，天地未判，三炁混沌，开为九分九度。九度既开，然后阴阳男女别，自然明辩也。又帝君阿丘常登龙山，游九玄之都。赦诸那邪游空，开度善根之人，品度其魂，升入飞仙之上首。此则元始以镇江由天之云文。
　　颂曰：
　　真文火炼光莹彻，无量罪魂升福国。
　　皇崖帝君游诸天，升出天人齐行业。
　　流罗梵萌持九霄，极风之根无散灭。
　　赤明教主日道君，开玄演法以度人。
　　郁魔隐现不可寻，一闻洞章皆伏形。
　　戒尔众生修善行，升入飞仙第一伦。
　　无量扶盖，浮罗合神。
　　无量者，此天大圣尊神。扶者，更生
　　君内名。盖者，此天有盖官。浮者幽魂之呼。罗者，大罗。合者，合庆。神者，神公。谓无量尊神总统飞天神人，皆受品量而升进之。更生君主长夜之录，定善恶之根，开大千世界，度诸幽魂，升於大罗诸宫，与神公而合庆。此则元始以镇阮乐天之云文。
　　玉诞长桑，栢空度仙。
　　玉诞者，天中玉都之别名。长桑者，扶桑之林。栢空者，洞章之音。度仙者，度人成仙。谓玉诞有骞木扶桑之林，荫覆诸天，其叶上皆紫字玉书，大洞之文。每神风吹返魂之草，桑林鼓百籁之音，自成空歌之曲，故曰栢空。灵鸡栖於其上，一鸣则天下群鸡皆应声而鸣，於是青霞扶摇，太阳乃升，故诸飞天神人以鸡鸣之初，登玉台，探五方云牙，吸咽三晨之光，同度学仙之人。此则元始以镇昙誓天之云文。
　　北方八天
　　叩齿五通，思飞龙羽盖。苍郁左右，黑云五重，覆匝身形，神童玉女，羽衣飞裳，侍卫身形。密咒曰：
　　玄天徘徊，流景上清。大有启运，八字开明。飞玄澄空，洞阴自生。五炁缠绵，灌我身形。冠带北单，受炼洞灵。肾府仙化，内外光精。飞行三界，游宴紫庭。七祖同庆，欢乐劫龄。七宝林中，反胎更生。长夜出离，南宫记名。黄箓白简，世世生仙。
　　咒毕，引炁五咽止。
　　玃无自育，九日导乾。
　　玃无者，飞天神王内名。自者，从也。育者，即天帝内名。九者，九玄之都。日者，日童也。导即引导也。乾者，天常也。谓玃无从龙汉溟涬之间，乘运而出，时与育帝乘凤车、游九玄之都，转九机之度，以应劫运之数。日华童子仍开导和炁，俟劫交则日停光而运化。此则元始以镇霄度天之云文。
　　坤母东覆，形摄上玄。
　　坤母者，太阴都候九灵仙母。东者，东海。覆者，理水大神。形者，地机之形。摄者，召也。上者，上言。玄者，玄都。谓九灵坤母治东极扶桑旸谷之渊，总持地机，旋转元炁，以天关地机，转动一周，则水涌溢三千三百度。度极则天地炁交，九海混一，众水弥天，覆神治昆仑之顶，主填涸巨海，遏断东井之源，使地机不沦。如劫数终，则坤母出东井，召鸟母於龙门，制会河源，上诣帝前，申告劫会，仍以大凤之车，升载学人，升于昆仑，以朝玄都。此则元始以镇元洞天之云文。
　　陀罗育邈，眇炁合云。
　　陁者，飞天神王之名。罗者，月光之称。育者，妙成天主之讳。邈者，羽林监神名。眇者，眇眇高远也。炁者，云炁。合者，合景。谓陁与育俱生於云阿之岭，抱月之光，总持羽林军，时敕邈神游行三界，保度得道之人，令诣羽林受符信。羽林在北自与诸天合景，眇眇然行於云宫结云炁以为衣。此则元始以镇妙成天之
　　云文。
　　颂曰：
　　阮乐天君无量尊，开度长夜出幽昏。
　　神风飘飘吹返魂，柏之空歌皆洞言。
　　灵鸡初鸣扶桑端，真人探集云芽餐。
　　玃无乘运应乾元，旋转九运保天根。
　　劫终鸟母会龙门，学人乘凤升昆仑。
　　羽林受符拜新恩，云衣缥缈朝帝轩。
　　飞天大丑，总监上天。
　　飞天者，飞天神王。大者，都录之司。丑者，宗伯。总监者，总是飞天都统之官，监是领长夜之官。上天者，升上天中也。谓飞天神王总治天地之运，为三界之宗。三界魔王皆受事，於其府总主领八会之炁，监主录长夜之魂，乘其命而升度幽魂於诸天。此则元始以镇禁上天之云文。
　　沙陁劫量，龙汉瑛鲜。
　　沙者，此天有沙兰官。隐者，陁丘山。劫量者，随劫诠量。龙汉者，始劫之名。瑛者，飞天神王之讳。鲜者，日童名也。谓沙兰宫陁丘山乃紫微之别馆，系玉清新得受度而功未圆者，常有巨万人停散其中，皆龙汉时人。俟劫交则诠其功而诣上宫。人能明此音，则瑛君度人，沙兰鲜童引而炼形。此则元始以镇常融天之云文。
　　碧落浮黎，空歌保珍。
　　碧落者，碧霞落落。浮黎者，天王内讳。空者，天中侍宸之名。歌者，大洞之歌。保者，保持。珍者，珍爱。谓玉隆天常有碧霞落飞天神王，乘碧霞之辇，一日三回引导天中诸圣，七朝七宝，谒帝君而称庆。於是侍宸一啸，灵风扇而成大洞之歌，保此天人不拘劫运，此曲尤为天人珍爱，故曰保珍。此则元始以镇腾胜天之云文。
　　恶奕无品，洞妙自真。
　　恶奕者，天帝内音。无者，太无真人。品者，品量。洞者，洞明。妙者，此天有福堂日妙化。自者，与也。真者，合真。谓恶奕天帝自元始祖劫修行，超出三界，位入玉虚，故得证大圣之位。，至赤明开图，元始锡为梵度天王，时勅太无真人开长夜之府，品度罪魂，使了然洞识宿命，净尽恶根，升入妙化之堂，与道合真矣。此则元始以镇梵度天之云文。
　　元梵恢漠，幽寂度人。
　　元梵者，元始大梵，风泽之炁。恢漠者，广大之辞。幽者，幽寥。寂者，虚寂。度人者，度无量人。谓元始大梵之炁恢漠无穷，高而洞浮，悬而不落，妙不可名，幽兮寂兮，不可见闻。其中有真，真中有精，冥度天人。此则元始以镇贾奕天之云文。
　　颂曰：
　　学人能识大洞章，三界魔王为录姓。
　　新受度者升陁山，劫终品量腾三景。
　　飞天进宴升碧霞，导引天中诸大圣。
　　一日三朝七宝宫，玉隆帝前自称庆。
　　太无真人度罪魂，普度洞然知宿命。
　　巍乎成功不可寻，元梵恢漠惟溟涬。
　　幽兮寂兮离见闻，中有真精精甚信。
　　度人济物妙难名，故曰隐语无量音。
　　道言：此诸天中大梵隐语无量之音，旧文字皆广长一丈。天真皇人昔书其文以为正音，有知其音，能斋而诵之者，诸天皆遣飞天神王下观其身，书其功勤，上奏诸天。万神朝礼，地祇侍门，大勋魔王，保举上仙，道备克得，游行三界，升入金门。
　　言此者，梵炁所结，隐秘之文，上能保镇天度，呼召天仙，下则利益生民，开度苦爽，故曰无量度人也。旧文者，乃元始观梵炁流注之迹，合而成之字，皆周回一丈，薄於太虚。每八字为一天炁之根，几诸天劫运成毁者，亦由字之散合所政也。虽高圣莫晓其字，乃命皇人书为正音。然得天仙则识之。大勋魔王保举上仙者，都领三界之尊神，保举学人升入上仙品秩。俟其道备，即得游行三界，拜谒金门。
　　颂曰：
　　大梵灵章隐秘文，皇人改正始流传。
　　斋心诵处诸天悦，即得升腾作上仙。
　　此音无所不辟，无所不禳，无所不度，无所不成，天真自然之音也。故诵之致飞天下，观上帝遥唱，万神朝礼，三界侍轩，群妖束首。鬼精自亡琳琅振响。十方肃清，河海静默，山岳吞烟，万灵振伏，招集群仙。天无氛秽，地无妖尘。冥慧洞清，大量玄玄也。
　　前后标叙，可谓尽矣。今此复以结叹灵宝所感功德一十四事。书于卷末者，盖欲成就大洞之功也。冥慧洞清，又为灵宝四种圣功。冥者，冥契一切。慧者，慧照无穷。洞者，洞观十方。清者，清净致极。皆灵宝之道备，所获全德也。大量玄玄者，道君感叹此经，利济普博，妙不可名也。又匠成万物而不言我为者，玄之德也。玄而又玄，众妙之门，故云
　　大量玄玄也。
　　颂日：
　　三洞诸经贵玉音，文章错落灿珠金。
　　保天镇地禳灾厄，度尽尘沙无鞅人。
　　参校曰：灵书中篇乃三十二天保镇开度之梵音，诵咏宣扬，功用莫大。而三十二天又为天人学人修证升进等级之品，三界有三乘之分，种民入上乘之最，性命混融，与道合真。故道言成终总括。又以冥慧洞清表之，且申以大量玄玄者，亦备迷大乘与上乘玄觉之妙欤。赞日：大象冥冥，至玄之名。冥合玄玄，视而无形。窈冥有精，梵炁深凝。寂兮寥兮，合道混成。何以言慧，至神之义。正慧自然，神光所丽。无幽不烛，无之不遂。自然而然，如是如是。何以言洞，真空之谓。天中空洞，载在经旨。纤毫无滞，贯彻表里。空无所空，洞然而已。何以言清，真一之称。《道德经》曰：得一以清。生一之始，大罗玉清。纯清绝点，归于无形。冥慧洞清，四者之全。空玄妙混，玄之又玄。空有两忘，无无亦然。其太上洞玄灵宝无量度人之极功欤。
　　元始灵书下篇　天真皇人撰
　　东方八天
　　森角储云，九魂炼精。枳默窥玦，浮枚曰。鹿几扬房，碧提酇回。池滇党负，跂逭谒携。藻章变瑜，兰泮碧环。亢傍野生，极中昆清。耀展洞涸，寂无妙凝。素倚虚罗，皇达元灵。
　　南方八天
　　炎镀绰堂，太霄瑶隅。历遐荐倚，周扃加图。披峣蹊臄，觚亶浑都。戟芸荼炫，井欺持蒲。掌维迮仪，奕晃琅璀。扁缕益但，幽微毕雷。涓湟寔东，赤曜丛稽。玉玄演侯，柏璖至规。
　　西方八天
　　镐正左适，婆尼煞灵。悲招均疆，洎南躔魁。静夷损光，混元觉缘。道守岑遥，绵征知宣。太灵湮漠，炳和卢随。哲京常华，墟咸坚沙。栗铎黜株，会衍球裴。卓云青府，业睹般基。
　　北方八天
　　洼孩蒙甘，翠宇九阑。萧钩涟兴，龙汾神关。沟沦泬魔，豁蛮祈通。玄寥亢息，无知肆明。蟒修吉夕，馥坛时畎。汤长敷昌，匪庸谨济。朝康堲宽，秘法侈宜。广帝理生，卫肇宏人。天真皇人梵炁玄辽，天宝自然八合之音，主治世会地垒洪泽变灾厄难。诵咏之者，禳辟妖祥，清静道炁，无不宁也。地官奉书，百灵畏敬，神朱写文，服佩明验，施之於至学，不宣於下俗也。
　　太极真人颂
　　神云焕层虚，梵罗屯碧霄。元始九龙驾，皇人按青轺。灵光集万真，珠影开阳寥。出示灵宝篇，福德由是招。洞玄隐高严，玉音泛云璈。无量匪得思，道海生波涛。法义同涓流，滋植成嘉苗。用以账穷饥，教兴卫中朝。帝尊寿亿年，太平灭兵刀。稽首望玉宸，灵华散金毫。
　　参校总赞曰：太上真经，无量度人。人所以生父母之身，始生之根，与天地均，同禀梵炁，聚精生神。凡躯所累，六根六尘；三业所毒，首曰食嗔；逐流忘返，浸失善因。天尊慈悯，弘济天民，性命妙混，经典开陈。复归其根，不堕转轮。妙经初宣，道性为先。静默朗清，真净本源。高下平等，不间山川。玉相纯色，皆表性天。空玄之中，宝珠之悬。真源既证，真空又全。寂无遗响，尽归忘言。何以了命，炼炁成仙。中理五炁，得玄牝门。百神混合，十转胎圆。蜕凡而真，体入自然。所以致此，功行兼焉。行满八百，功足三千。诸天记功，毫分不愆。魔王界中，明炁四骞。懈退有戒，金石非坚。保举尔身，飞行翩翩。空有俱寂，染习绝源。超过三界，玉虚高迁。依经行持，得鱼之筌。道子作赞，莫尽玄玄。天恩覆冒，普度无边。
　　元始无量度人上品妙经注卷下竟 
　　诵度人经应验
　　杜三师修诵经验
　　阆州天庆观道士杜延真，精心修行，常持诵《度人经》。以衣钵修经庵石老君，安龟像之座，满堂尽绘经中出相，严洁无怠。年七十八岁，一日忽谓众曰：尔不乐仙道，三界那得过；大众暂别，各保岁寒。言讫，屈膝跪化。既葬之后，冢上常有白光，居人异之。其诸徒共视，则冢有一穴而尸不见，止存双履而已。然众亦未晓。忽有人自成都来，云：杜三师有书。启缄视之，乃云：传言石太上，勤谨视乡龟。此谓石老君也。此则方悟尊师已获尸解矣。
　　刘氏女诵经验
　　绍熙间，果州居民刘氏有女，年七岁。一日有道人诵经缘化，因白父母曰：此所诵者何经？答曰：《度人经》。女子敬欲受之，父母从之。不旬月，悉能记忆。日夜诵念不歇。一日西邻大火，其家正在烈焰中，人但闻诵经声不歇。将已为灰烬，俄有大风回旋，火势遂过刘氏一家，了无所害。岂非经中神明护门之验耶！因镂板印施以传之。
　　王明听经验
　　庆元间，梓府宝珠会，凡遇诵经，有跛者王明策杖常至听经。一日听经至十方无量度人处，似有壮力拽其脚，视之不见，遂弃杖而归。人问其故，明曰：予二十年听经，方知四徧说经，跛痾积逮皆能起行之验。
　　张将仕诵经验
　　淳熙间，阆州东街张将仕，晚年从黄冠受《度人经》。每旦夜斋洁灶香，调声正气，转诵数过，凡三十年。忽一日，谓家人曰：尔等安知吾学尸解之道！寻即果捐一馆，时年七十七岁。公丁亥生，既葬，再越月，复值丁亥日，忽於凡筵灰烬中产莲华九茎，色甚鲜白，修纤踰尺。因命亲族聚观，共相嘉叹。越三日，华乃萎，根植宛若。因阅经蕴，则有欲生因莲华之句，方悟其事。后有子辛，於嘉泰甲子与乡荐，今为望族。
　　任照诵经验
　　合州石照县吏任照於嘉泰间，因目疾丧明，遂弃职，诵《度人经》以求痊。忽一日，双目顿明。於是愈加勤恪，发大誓愿，将《度人经》写成，元始天尊圣像刊行首，以化导本州天庆观，化《道藏》及藏经功德。不日落成，以是观之，岂非经中所谓说经二徧，盲者目明之验欤。
　　
