太上洞房内经注
　　经名：太上洞房内经注。撰人不详。约出於东晋南朝。假托上清真人周紫阳撰序。内官存思人首洞房官三元君之法。一卷。底本出处：《正统道藏》洞真部玉诀类。
　　太上洞房内经注序
　　周真人撰
　　道可学也，思微实难。仙可求也，精至为难。真人可见也，养志性为难。玉女可使也，修清洁寂为难。是以八素以真思为上首，秘言以九真为内经，神法以精思为至深，反童以彻真为灵得，大洞以高上为元始，大丹以雌一三素为内精，老君以自然为尊，太上以无英为清，黄老以志性为道，白元以洁寂为贞，真人以志合相求，仙要以精感乃道成。此皆道之贵者，子其思而行之。思不感则道不往，精不微则去真远。勿以死伤生，勿以色不贞，忽以醉念道，忽以邪求生，勿以荣禄进，勿以鬼为灵，忽以财为宝，忽以美饰盈，勿以俗为乐，勿以耳移声，勿以污浊洁，勿使体不精，人之所勿为亦多矣。存洞房，慎吾所忌言。人生自然知道者寡，修而行之，学而精之。老子曰：上士闻道，勤而行之。信哉言也。大洞所以为真经者，真精之至也。所以思微为难者，谓存洞房之难也。能微能玄，精思感至，存见无英，则真人之道毕矣。老子外景曰：长生要妙，房中之要也。子在洞房，右见白元君，则仙道成；中央见黄老君，则寿万年；左见无英君，真之至精。三君见矣，白日升天，佩流铃虎符，游行上清，人之世德其行，有录名，无此德，无冀於仙。
　　第一生有金格玉名，第二太玄宫有素箓，第三左手有大字，第四背青志，象如河魁，第五身有七星志，第六顶中有紫光，自照见其体，第七鹤行龙趋，身体络文，第八心中九孔，肺下青穴，第九头生五气，上接重云，第十玉声金响，口生紫气。若生有此者，不须学道，期必仙也。其次生无死地，其次青骨，其次行过古人，其次德齐上贤，其次笃志至道，注心玄微，阴德流行，行不违道。其次志行清淑，性质和善，柔厚温仁，所存必感。以此学道，可致仙也。其次先人布恩，七世修德，有功三官，无违人神，己身勤道，可复仙也。其次先人有仙名，而求仙已有大功於三官，有三百善事，可致仙也。过此已下，虽才质渊朗，英奇迈世，无此上事，苦自劳尔，无仙冀也。大要生有骨录，必有仙志。
　　今以吾所受道授子，慎传非其人也。昔苏子玄者，外国人也，善行三一，为中岳仙人。吾昔好道，已来见诸，赐我神芝，教我仙道，以老君黄庭外经真诀内字见授。吾奉而行之，上作真人。子今学道，书以授子，按而行之。
　　存洞房白元君，常以日出之时，玄景初生，正立东向，再拜，冥目内视，闭气咽液百二十过毕，乃存玉房内绛宫大神象，见白元君。朝夕行之，常以为法。每至甲子之日，夜半生气之时，被发傅粉，接手两膝，服气咽液百四十过毕，呼玉房神名，呼之耳象闻如人应声，或有诵经音，则其应也。当以两手摩目二七过，乃止。行此之要，务欲精衣物被服，慎使阴气近之，欲得幽房静室，使耳无所闻，目无所见，心无所存，体静神和，尔乃行之。若近人间，为人所视，及见悲哀惊恐，则神忌也，存必不感，作亦不成。吾乃再拜，奉而行之，存洞房五年，果见房内右有白元君，龙衣虎带，正处房右。吾私心独笑，知道必成。乃以游行天下五岳名山，遇诸仙人口授道诀，凡五百七十余事，当渐以授汝，秘而修之，慎传非其人。
　　吾昔登中岳嵩高山，发洞庭，入洞门，遇黄老君，乃顿首再拜自陈：兆以污世肉人，染浊秽尘，年七十以来，私怀一心，窃慕大道，志愿神仙。真道玄邈，灵妙深远，虽周游五岳，超迈名山，时遇仙人禀受玄诀，然顽秽难移，未缘腾迩。今重玄舒景，蒙光回日，亲见真颜，御接灵晖。於是兆叩首启乞，为生年至愿，愿见哀怜，赐其神诀。黄老君曰：子存洞房，见白元君乎。兆进，长跪答曰：实见白元君。黄老君曰：子未足，且复游行，受诸真诀，当以上真道经授子。兆又叩头自搏，重从请乞，乞为游走之使，侍接龙车。黄老君曰：子有金格玉名，当为真人，何所忧哉。子见白元，仙事足矣，欲为真人，当存无英，若见无英，真道成矣，子便存之，不试子也。兆复自陈，乞洞房经诀，大君内篇。黄老君日：洞房之内至精中有大神，不可名，非子即所应受，退斋更来，当以授汝。兆乃再拜，敬受教矣。退斋少室三月，乃上登太室，复入洞门，复见黄老君。黄老君曰：今以洞房内经授子，子存此神，常以夜半，冥目静念，思读此经，奄见大神，则无英君也。兆再拜受教，奉而行之，积二十七年，乃见无英君，并复存见黄老君，黄老君以《大洞真经》见授。遂乘云驾龙，白日升天。其经甚秘，今以授子，慎传非其人。 
　　太上洞房内经注
　　黄老君曰：
　　黄老君，中央道君也。治云庭宫云庭洞房神门中央，其神名伯桃，所谓大君之道也。
　　天有神宫，太玄丹灵，
　　太玄丹灵，天帝之宫，一名太微，一名紫宫，一名丹台，一名灵宫，皇天上帝之所居也。象人有洞房。论紫房内要，故先说紫宫丹灵。
　　天有太室，玉房云庭，
　　云庭，中央黄老君之所居，人在洞房中央。玉房，洞房也，一名紫房，一名绛宫，一名明堂，上有华盖，东西宫也，洞通左右黄庭之内也。
　　结洞昆仑，高而不倾，
　　昆仑，头也，紫房洞连於头，既高且深也。象昆仑玄圃黄室之南，南有洞庭房室，一名洞门。方论紫房，故先言头也。
　　神仙所止，金堂玉城。
　　洞房有金城玉房，四达灵宫，玄晖夹照，洞精云中，神仙三老之所止也。
　　方而直圆，三寸之间，
　　洞房方圆，金玉宫室，三寸间也。
　　黄阙紫户，至为玄精，
　　紫房内有黄阙，夹连黄庭，中央为紫户。紫户一名云庭，中即黄老君所居也。紫户之内，既玄且精至也。
　　左连青宫，右夹皓清，
　　左为青府，青童所居也。右为皓清府，白素玉女之所居也。广而存之，则青童可为九老君，微而精之，则白素玉女为西清母。此左右目中神别名，昼夜存之，可得仙也。
　　中有大真，至不可名。
　　谓洞房内有大神也。至真微矣，左为无英君，一名元素君，一名神公子；右为白元君，一名洞阳君。此玉房内至大神也。子专精能存之，真道成也。
　　谁为父母，自然虚生，
　　此皇精元素大道君，无有父母，混然独存，乃先太虚生也。昼夜存之，勿懈怠也
　　华冠紫盖，佩流金铃，
　　无英君顶扶华冠，御紫神盖，佩流金铃，周游太玄，克定真书。存之法常以夜半后生气时，平坐，接手两膝上，闭气，冥目内视，祝日：三元英气，太玄紫宸，黄阙金室，中有大神，华冠紫盖，龙衣虎文，出丹入虚，呼阳召阴，天道有真，名曰无英，扶我生我，与道长存也。
　　龙衣虎带，读洞真经。
　　此白元君也，亦着龙文衣服，佩神虎之符。修存，常以平旦日出之时，正东向再拜，闭气，冥目内视，祝曰：太上神精，正当神门，龙衣虎带，黄晨华冠，把籍持书，是为白元，与我俱游，上到阳关，周旋九清，还安黄房。
　　出宴黄房，游戏丹田，
　　黄房，洞房也。无英、白元，出自黄房，与一俱游丹田裹。昼夜存之，必作真人也。
　　上通太微，时入洞玄，
　　神庐，洞玄也。太微皇天上帝宫也。若能存见无英，则得上真诀，《大洞真经》是也。此则真道也。见白元君，仙道毕矣。广而言之，无英君，元素真也；白元君，上仙道也。
　　同会六合，合景桃君，
　　桃君，大道君也。朱衣紫冠，正当命门。无英君、大道君，含形於六合中也。别有经诀。
　　时游七门，彻见黄宁，
　　黄宁，黄室神名也。在两乳中心上寸也。常以黄昏时，叩齿二七，祝曰：黄室中人，披服黄精，和真流气，周行我形，呼魂制魄，使我长生，左引右俱，黄灵隐身也。
　　呼阳召阴，役使六丁，
　　阳，太上三阳也。阴，阳中三阴也。六丁，神女。真人呼阳则三气来，召阴则三龙登，使六丁则神女见。呼阳之道，别自有经，老君经也。
　　混沌一景，反于元阳。
　　三一，亦大神也。元阳，一之别名也。白元君与一出入，合会丹田里也。三一，则别守诀经也。
　　三微妙矣，房为真京，
　　三微，为头中泥九、心有绛宫、脐下丹田也。三微皆真妙矣，其真之京，唯有玉房中最精，至微深哉。
　　深乎微哉，在元之先，
　　洞房至微，其中神至精至真，乃先虚元君，上元之气生也。
　　子能见之，白日登晨。
　　晨，太微中神。太微有五宫，晨为太极宫，其右真人之殿也。内名玉房，无英君处其左，白元君处其右。
　　精通神见，阳气成云，
　　呼阳三气，是为三素成云。彻洞六合，则三神来见。则三气化而为云，所谓三素之云也。
　　彻洞六合，引阴招龙，
　　阴阳中，三阴也。精通神见，三素成云，彻洞六合，则三阴招龙，乘云驾龙，真道备矣。
　　紫翠上造，游行仙宫。
　　紫翠，华盖也。仙宫，太极官也。精至神见，乘云驾龙，紫盖覆之，玉女郁媛，上诣帝君，游行仙宫，则仙道大成，上作真人也。
　　洞房毕矣，慎勿妄传。
　　中央黄老君说房中道毕矣，慎勿妄传非其人也。
　　常平旦、日中、日入后，存想五方云气。
　　东方青气，化为青龙，西方白气，化为白虎，南方赤气，化为朱雀，北方黑气，化为玄武，中央黄气，化为己身。
　　平旦颂曰：
　　微妙而博大兮，元气精光。巨丽而可乐兮，魂神之翱翔。藏我胸臆兮，中廓然虚如张。梁白如明月兮，通乎万方。芝草何英英兮，不忧无根。呼吸吐故纳新兮，以通神灵。
　　暮颂曰：
　　旷旷恢恢，与神无期，被服美好，饮食玄芝，招摇为马，玉衡为辎，上下无垠，出入无时，百病除愈，神气独持，司命着籍，玉简丹书，编以金缕，缠以素丝，千亿巨万，无所复疑，太一佑我，神灵扶持。
　　清净绝念，向王方诵之，亦向日辰诵之，佩箓吏与天地作约，以身悟道乐法者，皆诵之，不如法，罚算五百，主吏坐。
　　忌戊辰、戊戌日，不得颂此。颂出《正一玄都律》第九卷。
　　太上洞房内经注竟
　　
