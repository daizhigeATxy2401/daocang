黄帝阴符经注
　　经名：黄帝阴符经注。沈亚夫撰，约出於北宋。《通志□艺文略》着录。一卷。底本出处：《正统道藏》洞真部玉诀类。
　　夫《阴符》三百言，旨归一也。世人多罔测玄奥，谈道兵法人事者，非耶。《太玄》曰：阳推五福以类升。寿富康宁，好德终命。阴幽六极以类降。凶短折疾，忧贫恶弱。圣人敷演天一地二三生，万物禀一炁而生，是以修心合性，修性合炁，炁合虚无，虚无合体。然后执天行道，观象法言，测三要之奥文，炼五行之正炁，陶甄日月，潜运坎离，察阴阳造化之权，通天地发生之理。经曰：日月有数，大小有定，圣功生焉，神明出焉，大哉。深穷妙旨，洞测真源，得之则长生，失之则轻命。有以见演道、演法、演术三字，古圣贤秘而存焉，乃天机密也，不可轻泄。今略注解，用导精微。直贵无文，易明大意。上则神仙抱一演道。夫演道者，还丹抱一之门，运炁走朝泥丸，如炁丸转，上朝天也。人之元炁走於首，为之道字。《仙经》曰：长生不老，还精补脑。《太清玉诀》曰：若到河车地，黄金满我家是也。中则富国安民演法。夫演法者，中去邪欲之心，上朝淳坎之水，为之法字。是心为帝王，坦然得一，正其法度，富国安民也。《太清玉诀》曰：若到褐河津，造白色，藏真是也。下则强兵战胜演术。夫演术者，木生火，离中虚是水也，坎中实是火也，是以中心行，真水真火相伏，为之术字也。《太清玉诀》曰：若到紫精丹，不死亦不难是也。
　　黄帝阴符经注
　　给事中沈亚夫注
　　演道篇第一
　　观天之道，执天之行，尽矣。
　　君子仰观天道，运行不息，合法顺动，固其性命乃保毓，天数尽矣。
　　天有五贼，见之者昌。
　　天有五贼，五行也。日者，火也。火生於木，木克土。月者，水也。水生於金，金克木。见五行相贼相生，是为寒暑。故曰：予仰视天之盗，五行顺逆，得其次序，则天命昌延，乃长生之大本。
　　五贼在乎心，施行于天。
　　天有五星，人有五脏，应眼、耳、鼻、舌、心。心者，五贼之首，是以观於五星，经纬万象，内外相成，执天之道行矣。
　　宇宙在乎手，万化生乎身。
　　君子晓达真源，譬天地在乎手，造化生乎心，知万物禀一炁生万物之身也。
　　天性，人也。人心。机也。立天之道，以定人也。
　　天命之谓性，人也。人心机变，测造化之功定，行天道无差失也。
　　天发杀机，龙蛇起陆。
　　三阳之月，阴阳交泰，水火相贼，乃天发杀机，有雷霆风雨振动，龙蛇出螯，万汇发生，见生杀之权，备矣。
　　人发杀机，天地反覆。
　　凡人心不可动，动则吉凶悔吝生焉。天地非反覆。天者，圣人也。地者，臣道也。反覆者，顺逆也。六顺六逆不常则，乃为之反覆。圣人不动心，则顺天之命；小人逆行机，则不尽天数矣。
　　天人合发，万变定机。
　　圣人合天道，机衡当无差变，乃定其心机，是故守一。
　　性有巧拙，可以伏藏。
　　夫人巧拙之性，坎离之象，巧则既济，拙则未济，故伏藏於丹田。丹田者，精炁之元也。
　　九窍之邪，在乎三要，可以动静。
　　人身之九窍也，心正则九邪不能入；三要者，阳之正数也。三三如九，阳炁足则动静无奸邪可入。
　　火生於木，祸发必克。奸生於国，时动必溃。知之修炼，谓之圣人。
　　火生於木。阳炁之盛，则戒之在斗，戒之在欲，勿令奸贼生焉。君子修身炼行，然后治国安民，圣贤之人也。
　　演法篇第二
　　天地，万物之盗；万物，人之盗；人，万物之盗。三盗既备，三才既安。故曰：食其时，百骸治。动其机，万化安。
　　三生万物，含正阳之炁。一炁盗，受七日来复，乃三才得一而备。人既盗万物之始，日用而不知，知之者长生，形骸无变，万化自安也。
　　人知其神，不知其不神所以神也。
　　人之有三万六千神光，故多欲则耗竭精神，故不神也。《易》曰：阴阳不测之为神，抱一存神所以神也。
　　日月有数，小大有定。圣功生焉，神明出焉。
　　日则火之精，昼夜行一度；月则水之精，昼夜行一十二度半。是故君子盗水火之数，小大运动，乃有殊圣之功也，神光出焉。
　　其盗机也，天下莫能见，莫能知。君子得之固躬，小人得之轻命。
　　故贼盗天机，造化运动，愚者莫能见、莫能知。君子得之归真，小人逆之亡命。
　　演术篇第三
　　瞽者善听，聋者善视。绝利一源，用师十倍；
　　瞽聋善听视，则绝利根源。人能专一心，而中道不废，十倍之功不可及也。
　　三返昼夜，用师万倍。
　　君子专心，反覆昼夜，三阳之时，行用不阙，乃过师之功万倍也。
　　心生於物，死於物，机在目。
　　心即灰而目不外视，生死绝念，乃忘其机也。
　　天之无恩而大恩生。
　　天之不言，日月无私。人能盗饵精华，得不死之术，恩无极则是大恩生也。
　　迅雷烈风，莫不蠢然。
　　专一志而悫乎不技，故蠢然而不动也。
　　至乐性余，至静则廉。
　　性和则包荒有余，心清则万化平廉。
　　天之至私，用之至公。
　　天垂象，人能盗而行之，至私也；天之造化，无偏无党，乃至公也。
　　禽之制在炁。生者，死之根；死者，生之根。
　　人因炁而生，因炁而死；万物因地而生，因地而死。人若能擒制，得天地正炁。乃长生不死之根也。禽者，擒纵也。
　　恩生於害，害生於恩。
　　万物春生夏长，恩也；秋杀冬藏，害也。人因妇人而生，乃恩也；因妇人死，是害也。
　　愚人以天地文理圣，我以时物文理哲。
　　天文地理也，天时地利也。象天体制者圣，顺时变动者哲。愚者不能察天时人事；若能合天地化育，与时设教，乃圣人贤哲也。道者静之本，静者天之机。动则观其变，变则察其象。故造化动静，阴阳相推，是以合天运，数不可差忒。《太玄》曰：夜则测阴，昼则测阳。乃圣人通达玄理，固带性命，潜机不宰，至论无穷。令谈兵法人事者，岂不远哉？
　　黄帝阴符经注竟
　　
