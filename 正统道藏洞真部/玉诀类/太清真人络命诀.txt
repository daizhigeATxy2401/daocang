太清真人络命诀
　　经名：太清真人络命诀。撰人不详，约出於南北朝。言存守身神法术。一卷。底本出处：《正统道藏》洞真部玉诀类。
　　太清真人络命诀
　　黄老曰：魂者非谓魂也，自吾鬼也，鬼者人之先也，有气乃有魂。魂之为鬼也，为守我魂#1。魄者是我形，人者是我魄也。人死魂去，魄独在形，魄归土中，魂上天去。故言魄为内国，魂为外国。为道者当知内外相应，乃通神明，不知内外者即败，不明外国之人，徘徊五脏六腑，昼夜不休息。魂魄者，日月也，何以言之？
　　黄老曰：天有日月，天魂魄也。行道如是，为当何行也？在天为日月，在人为魂魄。志欲为之，今何得道真，与天相举，当何从内国也？外国者魂也，内国者魄也。夜守外国，故言守魂。昼守内国，故言守魄。圣人言：一阴一阳，是为夫妇，名为道。 昼守阳，何以言之？平旦之时日出，魂治於己，当以魂守魄。日入魂去於己，即以魄守魂。二人相得相从，喜阴阳合治，何当得他。故言一阴一阳，明合於形容。日昼行，月夜行，日为人，何以言之？日月魂魄，为天地独神，而不自知，与天地相应，同一致耳。谓肾是月，心是日，肝为魂，肺为魄，非如是。天照见日月星宿，明见之人有死生，月亦有死生。日者州也，月者二也，形者三也。故老君云：一生二，二生三，三生万物。而不自知也，即不得道，即不得生万物。月来为白虎，日来为青龙，行道如是，其人慎勿忽也。
　　黄老曰：魂制魄形与日月通光，精神存而不自知五脏六腑，第一在何许，非谓度世也。但可以形壮盛，鬼之非鬼，谓之人魂也。魄谓我形也。
　　神仙图曰：吾者，道也。分为阴阳三神，在於泥丸，兆而存思，可为天宝。昔道问神曰：天故使子下与人居，存守身形，使精神不失，五脏安平，魂魄常在。离於游行，不肯辅灵，远去不归，或遂上天，躯死命绝，日闻哭声，血脉腐败，骸骨入泉，各当知治病所向愈，坐起致行厨。譬如大宫府，千里不持粮，人皆侍左右，淳师遗大恩，可尽力矣。
　　师曰：夫欲事道之法，当先首服罪过，当启白赦除，悔过自正，改恶从善，乃可拜谒者天吏，位秩万石，禄食天仓，尊乎上帝，贵乎王侯，岂可复为恶乎。第一先存五兽。五兽谓青龙、白虎、朱雀、玄武、黄龙是也。第二历藏，从头至足，存其神，养其根，行其炁，呼其名也。第三守地一，名为丹田，皓白如雪，五色玄黄，道母所居，弱水胞中。第四守人一，名为绛宫，太一南极，赤子小童，左右日月，魂魄合并。第五守天一，为紫宫，大如鸡子，五色混黄，双斗治之，星历纪纲。六食丹田，治生三五七九，及以月半甲午为吉。七食金液，玄水之精，当用十五时加夜半。八食累五色金黄，朝食、晡时、日中、夜半。九食太极紫云，褊天外，隆上下，混沌无形。子欲专三部一也，当知有形，还守无形。子欲存上部一黄如橘，还存中部一赤如血，守下部一白如雪。其中神人，衣赤衣，长九寸，冠九德之冠，着绿珰之帻，名曰呴呴。常想视之，令人耳目聪明，益目精光，去流泯，除盲乏。如多思虑，君久睹文书，目不明，心迷惑，亦责之於此。
　　肝者木也，在左胁下，色正青，如雄骛冠，其六叶胆悬中，色如结囊之盛血。其肝中神人，衣青衣，长八寸，名曰蓝蓝。胆中有神人，长三寸，衣白衣，名护护。常想视之，令人不惊，恐怒喜之。心如有惊，即胆神损，想视肝胆状以复之。病然若自喜怒，杀行畏怖，亦责之於此也。脾在右胁下，带胃上正端直，色如黄金，中有神人，衣黄衣，长六寸，名曰裨裨。常想视之，令人欢喜无伤，男子亦审，女子安详。若悲思，即脾神损，想视脾状以复之，即有悲痛，亦念之以还神也。胸中肝下三寸，名曰胃，其色黄，主盈五味。其中有神人，衣赤衣，长五寸，名曰旦旦。食之饮胀大，先正腹卧，伸手足，极胀腹，以口长出炁，呼其神名，以手二寸下抚抑之，有顷辄愈矣，言其神驱出食炁也。肾在腰上夹脊居，状如伏鼠，络以黄白脂，往往见如大豆，正黑上如漆者。肾中有白人，长四寸，名曰漂漂。常想之，令人阴阳和调，耳不聋。如久有所听，即肾神损，常想肾状以复之。耳无所闻，亦责之於此也。
　　传告后学者，致努力，子在危世，当修吾道。光在赤行中，视裹有九九，五玉明中府，守一可长久。学道无早晚，但当修行耳。得道浩浩荡荡，真若腹有藏，於金积上下，思三府坐起，念无忘独，久存矣。学道要住车语耳。不贤如圣，各自当为己，己含和自然，无不可蹉跌，尊卑各相事，慎无妬忌神明，辄记之罪过，乃在后失之以毫厘间，差以数万里。三尸司人过月晦，都自汝夫妻，务在子情心不仁。
　　神曰：吾与於人，常未可乎。吾与人居，思有益之，人自忽略，不爱其躯，推我损我，辱我伤我，遏我以妇，劳我以色，扰我弃我妄我，而不以道存我，我亦弃之。各自在人，岂在我哉。
　　道问神曰：夫人之生，无男无女，皆含阴阳王气，而如欲养性，保精神长久不死，览观世间，为之奈何？神对曰：夫人之居，受炁至尊，四肢五脏，各有其神，心赤肺白，相贯穿。逆之者死，顺之者生，综念之五脏，呼其名，下以除病，上以为仙。诚为悉道，后可得传也。
　　神曰：常念左目为绛宫，右目为玉堂，其中有赤人，令人目聪明，夜视有光如昼。目迎风行，目暴疾，暮行安卧，合目念之，内视自愈。夜可以照鱼，昼可以读书。
　　神曰：常念己头发颡上，有五寸之人，衣五彩之衣，时解念颡前去三寸，其色正黄，圆盘矣，令人发颡多精思，恶鬼不敢论也。
　　神曰：常念一人从鼻下出，二寸，衣黄色衣，正坐人皓皓廨舍中，令自知香臭，无复不通利之病也。
　　神曰：常念生子明，令人五脏安定，血脉和通，女子色好，男正强。
　　神曰：常念己之左有青光，右有白光，前有赤光，后有黑光，皆来着己，能见之光常不终，故曰常生子明。
　　神曰：常以鸡呜之时，念东方正青，意定念己身正青也；至辰止到巳，念南方正赤，意定念己身正赤也；至未止到申，念西方正白，意定念己身正白也；至戌止到亥，念北方正黑，意定念己身正黑也；戊己之时，念其正黄，意定念己身正黄也。四时不知忘，忽然自高。妇人念之者意定，生乳易出，月候时节，无阳之疾。
　　神曰：夫五脏者，常念肠中五脏之名，自盛也。五脏各自有所盛，肝色青，主盛魂，中有青人；肺色白，主盛魄，中有白人；心色赤，主盛神，中有赤人；肾色黑，主盛志，中有黑人；脾色黄，主盛意，中有黄人。故曰五脏。常念其中神，令人腹内无留血之疾，积聚之气，大肌膏肠，调利机关。如为请生人失精神，亦念於此，以复之也。
　　神曰：常念己之为五玉。五玉法，甲乙日念己为青玉，丙丁日念己为赤玉，戊己日念己为黄玉，庚辛日念己为白玉，壬癸日念己为黑玉。如是徧安居念之，合目内，唯勿摇手足四肢，散解有顷，忽然自谓无形矣。精神安定，不复远游，卧不恶梦邪鬼，言鬼畏五玉也。
　　神曰：欲安精神，念六龙。何谓六龙？肝为青龙，肺为白虎，心为朱雀，肾为玄武，脾为黄龙，胆为螣蛇。经曰：龙蛇合精，固守无欲，游行意。
　　神曰：凡人面部、四肢、五脏、手足，皆有精神，其名也各自号所部着。假令鼻神也，名曰鼻；心神也，名曰心，天道使然。一日之间，当念存诸神，即骨节坚强，气力盛壮耳。不知名，魂魄不知出入。如欲灸刺，皆先以手拊曰：精神俱移，针火适方，追即避人。
　　神曰：喉咙从舌本而去，下至於心，长一尺，入心中节，自如累环玉，多少无限数，中间有赤服，左右有神两人，备守之。常想视，令人不知忘，无咳逆病，如喜忘，责之於此也。肝者，令色如白素执裹正青，而玉叶居前，覆心上半，三叶居后，抱裹心。其肺中有神人，正白，长七寸，持玉戟，舍止叶间，名曰炊。想视，令人无所患，不知逆吐，面类玉泽。如见死流血，臭鼠恶形，即其神损，常思肺神状以复之。恶形者，谓人心所非於常素矣。心者火，色赤泽，如华，大本小下，在膈上直於乳。
　　上一华盖下，中一在斗户，下一日月所游。三一在人，耿耿如明月珠，子勤守之复何求。欲存地一，在日月所游；欲存人一，在斗户；欲存天一，在华盖下。元气翩翩相引移，中有神龟正颇峨，子欲知一当问我，问我所在安在。不但有雄〔一〕#2，复有雌一，在无形，甚难知。子不知一万事失，大如弹丸黄如橘，离娄锜户珠玉室，出为两半入为一，流照天下赤如日，子而守之万事毕。
　　下部丹田在脐下二寸，广纵三寸，上白下黑，左青右黄，中央赤子如鸡子中黄。中部丹田，心也，上大下小，中央赤如火，中有太一君，长八寸，着赤帻。戊己之堂神，在心上际，红赤白。上部丹田在华盖下，是两眉间，左日右月各半，入一寸，唯中央为赤子黄老君，左右两肾玉童，侍老君巾绶。大如弹丸黄如橘，唯尔守之慎勿失，离娄绮户珠玉室，出为两半入为一，流照天下赤如日，子而知之慎勿失。辟存作星，华盖下三星，覆老君，头圆象天，发青黑长，二雄正方，眉如强弩，张耳四方，下乘珰，左目为日，右目为月。
　　出左肾为上灵将军，长七十二丈，着赤帻大冠，绛裳丹衣，右手持金符，将士三十万众，出衣赤衣，住在吾左。出右肾为偏将军，长七十一丈，着赤帻大冠，绛裳单衣，左手持玉戟，将士三十万众，出衣赤衣，住於吾右。出脾为己身将军，长八十一丈，着赤帻大冠，绛裳单衣，左手执节，将士三十万众，出皆赤衣，住在吾前#3。
　　太清真人络命诀竟
　　#1『守我魂』，疑当作『守我魄』。
　　#2『一』字据上下文补。
　　#3本篇中文字讹脱甚多，篇末亦当有缺文。
　　
