紫阳真人悟真篇讲义
　　经名：紫阳真人悟真篇讲义。七卷，南宋夏元鼎撰。底本出处：《正统道藏》洞真部玉诀类
　　目　　录
　　序
　　卷一
　　七言四韵诗一十六首
　　卷二
　　（续卷一）
　　卷三
　　绝句诗六十四首
　　卷四
　　（续卷三）
　　卷五
　　（续卷四）
　　卷六
　　五言四韵一首
　　西江月十二首
　　卷七
　　西江月（续卷六）
　　紫阳真人悟真篇讲义序
　　天台真人张平叔作《悟真》诗百余篇行於世，识者谓《参同》之后才有此书。予闲中虽颇涉蜡，然未能识其妙处。云峰夏宗禹自永嘉来游幔亭，示余所为《悟真讲义》，章剖句析，读之使人焕然无疑。顾方掩关谢宾客，不能从君从容咨叩，以尽其妙。然以君之为人，材智磊落，盖尝入山东幕府，奉檄走燕齐间，功名之志锐甚。年未五十，顾欲捐弃轩冕，从安期、羡门为海山汗漫游，其亦太蚤计矣。予顷闻道家言，学仙至难，唯大忠大孝，不俟修炼而得。其说渺茫荒恍，未易测知，然使天上真有仙人，必忠臣孝子为之，非可幸而致也。今以君之才，虽不求用世，将有不吾置者，勉为明时植立功业，报国荣家，忠孝两尽，然后从君鼻祖夏黄公戏橘中遨商山，无不可者。君又有《阴符讲义》诸书，留茂港楼赐叔已为之序引，故不复云。於时宝庆三年冬至后三日建安真德秀序。
　　吾乡诸儒以经学见推，文翰自命者，多矣，未有能传张平叔《悟真》诀者。夏君宗禹乃独因秘受坐进此道，斯亦异矣。君少有奇抱，谓功名抵掌可致。自其二十年间，徧入应贾许三师，幕且与苟梦玉同艰难，繇青齐，跨太行，深入鞑境，极其劳瘁。既而事与愿违，始屏迩绝口不复道，着为《药镜》、《阴符》、《悟真》三书，羽流至有投誓而愿受业者。予尝志君古人功成名遂，如泛五湖，从赤松游者，迄无一字可传，君今得无以言为累耶。君对以吾非自能高举远引者，推吾之志将尽，欲天下后世人皆能返老还童，出凡入妙而后已，吾何爱於言也。此论尤高，宜加敬叹。时绍定初元仲春秘书少监永嘉曹叔远序。
　　何以为道皆本诸身，长生不死之药，谁能於吾身之外得之。坎、离、震、兑，吾身之物也。金、木、水、火，吾身之物也。交梨、火枣，吾身之英。琼浆、玉液，吾身之精。千形万状，不出吾身，惟常人知方保护之术，不能运化。至人独有颠倒之法，故守真抱一，龙从火裹出，虎向水中生。不颠不倒，何以成道。七返、九还，妙品也。八归、六居，神品也。张平叔知之，夏宗禹知之，寿张老人望洋而叹者也。绍定初元孟冬吉日秘书郎中四明张宓子伏序。
　　 
　　　
　　 
　　洞真部玉诀类 
　　紫阳真人悟真篇讲义
　　经名：紫阳真人悟真篇讲义。七卷，南宋夏元鼎撰。底本出处：《正统道藏》洞真部玉诀类
　　紫阳真人悟真篇讲义卷之一
　　云峰散人永嘉夏宗禹着
　　七言四韵诗一十六首以象二八一斤之数
　　不求大道出迷途，纵负贤材岂丈夫。
　　百岁光阴石火烁，一生身世水泡浮。
　　唯贪利禄求荣显，不顾形容暗顿枯。
　　试问堆金等山岳，无常买得不来无。
　　《西山会真记》曰：名利不可不求之，自有定分，识破者自无萦绊。恩爱不可不作，作之自有绿业，识破自无牵缠。况人生百岁，七十者希，梦幻泡影，曾无定据，昧者徒知利禄荣显，堆金积玉，以为永久享用，殊不知形容暗顿，难买无常，溘然朝露之时，则利禄堆金於我何益哉？惟大道有常，超出物表，不生不灭，无去无来。其在世也，视物无心。其厌世也，栖神有道。利禄不可汨，金玉不可污，岁月不可老，无常不可来，岂不诚大丈夫哉。不然古圣何以曰神仙可以学得，不死可以力致乎。
　　人生虽有百年期，寿夭穷通莫预知。
　　昨日街头犹走马，今朝棺裹已眠尸。
　　妻财抛下非君有，罪业将行难自欺。
　　大药不求争得遇，遇之不炼更愚痴。
　　生死昼夜，理势之常。惟以道自持，则虽死犹生，况神仙长生不死者乎。故斩闻道，夕死可矣。非谓其闻道而反得速死也，盖虽死犹生也。尸解飞升，谓其有幻化也，盖神仙能出死入生者也。昧者不知，徒驰骛於利欲之场，朝不保暮，妻财弃去，罪业随身，平叔深悯之也。苟或知之，则必求大药以免是息可也。然是药非外求也，所谓人人自有长生药者也，特不遇师以指明之耳。傥或通师而复不能修炼，则石火光阴，易於生老病死，岂不愚痴也哉。
　　此法真中妙更真，都绿我独异於人。
　　自知颠倒由离坎，谁识浮沉定主宾。
　　金鼎欲留朱裹汞，玉池先下水中银。
　　神功运火非终旦，现出深潭日一轮。
　　《悟真》之诗代太上宣明金丹秘旨，然首二篇止劝世，其实此篇为谈玄之首。解注者不知几人，皆不能推明其蕴。何以指迷后学，无他，饶君聪慧过颜闵，不遇真师莫强猜也。夫真中之妙，妙中之真，学者以为形容大道之助语耳。不知金丹玄奥，正欲别於真凡。得其真者，与天地合德。造其妙者，虽鬼神莫知。或堕於凡，则悖道伤生矣。《云房》曰：些子天机论炁精，此真真外更无真。《药镜》曰：从缘得至真，能显化通神。故平叔拳拳以真凡为训，既曰不识真铅正祖宗，又曰好把真铅着意寻。既曰若要真铅留汞，又曰内有天然真火，与夫用铅不得用凡铅，用了真铅也弃捐，无非使人别真凡之异，是明道之本，乃修金丹之门户，乌可略而不思哉。且离南、午也，为阳为火。坎北、子也，为阴为水。阳火炎上，阴水润下，上下若聧而不交也。然离中一爻为耦，是外阳内阴之象，则阴负阳而趋下，阴降而阳亦降矣。《坎》中一爻为奇，是外阴内阳之象，则阳负阴而趁上，阳升而阴亦升矣。虽然此阴阳升降之义，非颠倒坎离法也，世人徒泥於此，往往以心为离，以肾为坎，使心肾相交，水火既济，便执为金丹作用，非也，此特安乐法也。盖心肾有形有质，有盛有衰，何以为道。惟神仙能虚坎实离，峡为颠倒之法。何者，太极未判，有物混成，孰为离，孰为坎。自天一生水，地二生火，水火既分，坎离始画。故二阴抱一阳，为坎 ，坎中满，外象水也，而阳火生於其中，神仙必炼此阳以虚其中，而起其火为金丹之用。二阳抱一阴为离 ，离中虚外象火也，而阴水生於其中，神仙必炼此阴，以实其中，而联其爻为纯阳之体。故坎之虚则为坤 ，离之实则为乾 。此乾道变化，各正性命，取将坎位心中实，点向离官腹里阴者是也。若夫心肾相交，水火既济，何关於此哉。至於浮沉宾主之说，尤非寓言，是人身有物，一浮一沉，一宾一主，气脉潜通，曾无间断。苟沉者一损，则浮者亦损矣。为主者一亏，则为宾者亦亏矣。是以欲留朱汞於金鼎，必先下水银於玉池，则根荣而末茂，源深而流长者也。然而汞、铅二物不能自为造化，必假神功之火抽添运用，方得玄珠成象，赫赤成丹，曾不终朝，道果圆就矣。海蟾公曰：沉归海底去，抱出日头来。岂非深潭日轮之现矣。得道如此，则信我独异於人也。
　　此篇说尽金丹骨髓，漏泄天机，学者能因文解义，则目击道存，不在三千六百门矣。
　　虎跃龙腾风浪粗，中央正位产明珠。
　　果生枝上终期熟，子在胞中岂有殊。
　　南北宗源翻卦象，晨昏火候合天枢。
　　须知大隐居廛市，休向深山守静孤。
　　龙，阳物也。虎，阴物也。阴阳交媾，托喻龙虎，片饷工夫，玄珠产於正位。正位者，乃黄中通理之位也。譬犹果生枝上，子在胞中，炁候周天，自然诞熟。南北宗源，翻成卦象，即是前说颠倒坎离之义。道光曰面南看北斗，定裹采真铅者是也。晨昏火侯，合於天枢，即朝屯暮蒙，与天地合德，无非自然时候，不在坐守庚申，吐纳子午也。得此道者，无贵无贱，无市无山，志士若能修炼，不妨在市居朝也。王鼎真人曰：坎虎、离龙、龟精、凤髓，知君已悟丹头，风灯难保，宜早向前修。不在存心想肾，亦非干孤坐岩，陬君知否，眼前有药，朝夕自沉浮，阳精能捉住些儿，妙处岂假多求。望曲江澄净，神水西流，金木无令间膈，阳魂与阴魄相投。鸿蒙内一轮红日光耀，鼎中收。
　　黄芽白雪不难寻，远者须凭德行深。
　　四象五行全藉土，三元八卦岂离壬。
　　炼成灵质入难识，消尽阴魔鬼莫侵。
　　欲向人间留秘诀，未逢一个是知音。
　　黄芽白雪乃古圣九品上丹，取元君木精，以水火鼎器，不计岁月，久久炼养，自然英华结瑞，离於砂汞凡质，可谓从无入有，超凡入圣。服之改形换骨，便可飞升，世人安能识此宝乎。以人身内丹言之，亦有此二宝也，但其福薄行浅者，俯仰有愧，未易得此。故平叔既勉达道者须修阴功阳德，契合天地，而复指其不难寻之路，谓四象五行皆藉於土，三元八卦不离於壬。岂非以土生黄芽而壬生白雪也，且土位居中，其色黄，以青龙之木、白虎之金、朱雀之火、玄武之水，无土不能全其造化，是土为五行之主，滋生万物。吕仙曰震雷发动山头雨，渐浇灌黄芽出土者也。壬居水位，因金生之，其色白，其气寒。若天、地、人之三元，乾、坤、艮、巽、坎、离、震、兑之八卦，皆不能离於壬水。水为金丹之母，壬又为子之初，是一阳才动作丹时也。古歌曰：修道必水府求玄，虚室生白，则白雪自壬而生也。人能炼此灵宝，销尽阴魔，虽父子不传，信人难识也。杳冥莫测，信鬼莫侵也。虽然人见说土生黄芽，便认以脾为中土。壬生白雪，便认以肾为壬水。殊不知脾肾乃有质之物，譬如砂汞亦有质之剂，何以为变化之灵。修丹之士内固不可拾脾肾，外亦不可去汞砂，要知黄芽、白雪乃出於形质之外，谓之无中有、有中无，玄中玄、妙中妙，不可思议也。世人争名夺利，荒淫酒色，虽一小安乐法尚不行持，欲求大道知音、金丹秘诀亦忧忧乎难矣。
　　人人尽有长生药，自是愚迷枉摆抛。
　　甘露降须天地合，黄芽生要坎离交。
　　井蛙应为无龙窟，篱鴳争知有凤巢。
　　药熟自然金满屋，何须寻草学烧茆。
　　天地媾精而生物，男女媾精而生人。其生生化化、本本原原，无仙无凡、无贵无贱，皆受一点真阳之炁，自当三才并立而长生住世也。惟人之爱河欲海流浪滋深，昼夜摆抛尾间，不禁一时恣情快乐，那知百岁修真，真愚迷，亦甚矣。故平叔怜之，谓长生之药，人身自有，甘露，黄芽即其实也。自天炁下降，地炁上腾，冲和熏蒸，则甘露降矣。离纳戊土，坎纳己土，水火往来，会於中黄之位，则黄芽生矣。此非身外事也，而下士闻道，必大笑之。亦如井蛙寸跳於勺水，篱鴳卑飞於蒿莱，不知沧海有龙官、邓林有凤巢，何足责哉。惟有道者修此大药，时饮甘露，日探黄芽，火候抽添，周天数足，则回阳换骨，神光发现，金相端严，与道合真矣。阴真人曰：到得黄芽处，黄金满我家。何必寻草烧茆，以变外炉之物哉。
　　好把真铅着意寻，莫教容易度光阴。
　　但将地魄擒朱汞，自见天魂制水金。
　　可谓道高龙虎伏，堪言德重鬼神钦。
　　已知寿永齐天地，烦恼无由更上心。
　　金丹大道不出铅汞二物，举世无人知者，何也。太上曰：以铅为君，以汞为臣。铅若不真，汞亦难亲。古歌曰：只恐铅不真，铅真药自成。世人往往以铅者，北方正炁一点阳精是也。殊不知其中有真有凡，真者与天地合德，凡者与犬彘同行。况铅、汞虽分，其本一物。铅能生汞，汞复生铅，七反还丹是也。苟不着意推寻，求师访友，得其金篦刮膜，则生老病死实蹉跎於石火光阴中矣。傥若知此，则将天魂、地魄、金铅、火汞互相制伏，则道德可修矣。盖天之魂为阳、为日、为火、为汞，地之魄为阴、为月、为水、为铅，皆铅、汞异名也。但以地魄擒制火汞，是阴能制阳也。以天魂制伏水金，是阳能伏阴也。一阴一场之谓道，日月交合之谓丹。则道何患不高，德何患不重。虽幽显异类，自可伏龙虎而钦鬼神矣。宜其寿齐天地，超出物表，何有尘世之忧恼哉。
　　休炼三黄及四神，若寻众草更非真。
　　阴阳得类归交感，二八相当自合亲。
　　浑底日红阴怪灭，山头月白药苗新。
　　时人要识真铅汞，不是凡砂及水银。
　　三黄者，雌黄、雄黄、硫黄者也，兼以水银、珠丹砂则四神也。众草，乃烧炼之药，皆外丹作用。世人不能守真抱一，反求诸己，内竭精气，外服灵丹，是扬汤止沸，抱薪救火，未有能生者也。固非谓丹不灵，服之无益也。平叔曰里面若无真种子，犹将水火煮空铛是也。且三黄四神乃真仙内丹已成，积功累行，厌居尘世，将欲解化，奈何躯壳本是父母遗体，因其精血臭腐，生为神奇，必当赖外丹点化，使之改形换骨，补足阳神，方能乘虚步气，跨鹤腾云。今声色凡流以多资而炼药，以虚惫而求助，谓之阴阳得类可乎，谓之二八相当可乎。盖有内丹方服外丹，以我纯阳之身，赖彼纯阳之剂，是得类也。譬若以我之半斤，称彼之八两，是相当也。如此则潭底之日赫赤辉光，山头之月恍惚有象，正是一浮一沉，气豚相通，见之不可用，用之不可见，时人要识此理，当求真铅、真汞，不用凡砂、水银也。
　　紫阳真人悟真篇讲义卷之一竟
　　紫阳真人悟真篇讲义卷之二
　　云峰散人永嘉夏宗禹着
　　不识玄中颠倒颠，争知火里好栽莲。
　　牵将白虎归家养，产个明珠似月圆。
　　谩守药炉看火候，但安神思任天然。
　　群阴剥尽丹成熟，跳出凡龙寿万年。
　　玄妙颠倒之说，其义详於前矣。火里栽莲。，虽平叔以外事托喻，其实是内丹作用工夫。学者不得师传，谩劳注解。且莲生於水，火生於木，今以水中之物而种於火，岂理也哉。亦以人身中一物如莲之状，生於真阳之火，虽曰火也，其实水也。虽曰水也，其实火也。以水言之，则不流湿、不润下。以火言之，则不炎上、不就燥。火气藏於水，名曰内阳。水气藏於火，名曰内阴。阴阳聚精於水火，故有象如莲之质。其莲栽种成熟，千变万化，或甜如蜜、大如橘者，此莲也。果生枝上，子在胞中者，亦此莲也。以至为交梨、火枣，千名万字，总是金丹之表德也。惟栽莲得法於内，则其象自形於外也。白虎，金精也。吾能养之於家，不使猖狂，则金精之晶光发现，乃虚室生白，玄珠成象，故如月之圆也。修丹之士但知外丹火候在药炉，不知内丹火候在一己。圣人传药不传火，不将火候着於文，故平叔使之守真抱一，以契天地造化，自然阴阳升降，若合符节。群阴剥尽，体为纯阳，不生不灭，超出物表，何樊笼之可拘，何寿数之可期耶。
　　学仙须是学天仙，唯有金丹最的端。
　　二物会时情性合，五行全处虎龙蟠。
　　本因戊己为媒娉，遂使夫妻镇合欢。
　　只候功成朝玉阙，九光霞里驾翔鸾。
　　锺、吕问道曰：人中修取仙，仙中升取天。夫仙一也，胡为复有升天之间乎。盖纯阴而无阳者，鬼也。纯阳而无阴者，仙也。阴阳相杂者，人也。惟人可以为鬼，可以为仙。然仙有五等，一曰天仙，二曰神仙，三曰地仙，四曰鬼仙，五曰人仙。其天
　　仙何修而政哉，非法、非术、非气、非力，惟积德累行以修金丹而已。金丹者何，不过二物交会，五行纯全，长生久视而为仙也。太上曰：恍恍惚惚，其中有物。杳杳冥冥，其中有精。是二物者，乃日月、魂魄、阴阳媾精，体天法象，於交会之时，感而遂道。夫情性之妙，所谓一月三旬一遇逢者是也。若五行者，乃金、木、水、火、土，心、肝、脾、肺、肾，攒簇其精英，不用其形质，使其无一或亏，阴阳毕备，自然龙虎蟠旋，精神威猛，可以御外魔，可以卫大道。探本寻源，三物岂能自合，五行岂能自全，只因戊己之土坐於中官，勾引东西，不令间隔，所谓金木交并，水火交媾，如夫妻之欢合，此自媒娉之力也。以此修为於无之中，成象於罔象之际，积日累月，广修阴功，冥契天地，自然体归纯阳，白日飞升，上朝玉皇於金阙，下跨彩鸾於紫霄，翱翔九震之光，游行八极之表。学仙端的之效，岂非天仙为上乎。
　　要知产药川源处，只在西南是本乡。
　　铅见癸生须急采，金逢望远不堪尝。
　　送归土釜牢封闭，次入流珠配厮当。
　　药重一斤须二八，调停火候托阴阳。
　　《易》曰：西南得朋，东北丧朋。盖西南坤位也，即日月魂魄相需之方也。每月晦之，三十日当昧爽时，月出於乙，日出於甲，甲乙相合，故曰西南得朋。是夜月华无迹，故曰东北丧朋。今平叔乃日产药川源，只在西南之地，岂非以月出於坤，震符始受 ，是坤一变而为震，月之阳魂初生，故能悬象着明，所谓三日庚生兑户开，黑银出白银来。又曰：山头月出药苗新，即其川源所产也。然月虽是太阴之精符，证金水，实窃阳晶以为明。究其天一所生之水，非金铅不能生之，故金旺则水生，月圆则潮大。今乃采此铅於癸生之时，是母隐子胎，吾能采之以为金丹之用，正一阳才动作丹时也。若金逢望远，则月过十五以后始生魄矣，其魄属阴，自十六日至三十日，则魄满魂亏，阳衰阴盛，不堪尝也。既不堪尝望远之金，当急探癸生之铅，是水中金一味，吾得之矣，当送归土釜之中官，以流珠配之，以火候炼之。封闭牢实，不使有飞走之患。斤两停匀，不使有偏胜之失。金丹何虑不成。《参同契》曰：汞日为流珠，青龙与之俱，举东以合西，魂魄自相拘。上弦兑数八，下弦数亦八，两弦合其精，乾坤体乃成。二八应一斤，易道正不倾。良与此诗合同也。
　　莫把孤阴为有阳，独修此物转羸。
　　劳形按引皆非道，炼气餐霞更是狂。
　　举世谩求金汞伏，何时得见虎龙降。
　　劝君穷取生身处，返本还原是药王。
　　云房《指玄篇》曰：涕睡精津气血液，七者元来尽属阴。若将此物为仙质，怎得飞神贯玉京。又曰：四大一身皆属阴，不知何物是阳精。有绿得遇明师指，得道神仙在只今。二诗指迷后学，何其深切着明耶。今释氏顽空，饱座面壁，以为绝色欲，保精气，可以造道。吾见其形痒体弱，转加赢，锺呜漏尽，终为阴灵善爽鬼而已。甚而学道无知者，亦徒熊颈乌伸，餐霞服气，或指心肾为金汞，肝肺为龙虎，皆是盲修瞎炼，不识真阳祖宗，何以返本还原得成大药耶。虽然于入道之初，密察人之一身，不过涕、唾、精、津、气、血、液，心、肝、脾、肺、肾，内外滋养成此幻躯，岂可皆谓属阴。拾此之外，宁复有真阳为何物乎。私心甚不惬。云房之论，凡二十年闲，亲阅《道藏》，请问九流，所谓道人拜了千千个，尽说吞津并咽唾。举世无能释此疑者，及《观灵源大道歌》又只说此物元来无定位，随时变化因心意。在体感热则为汗，在鼻感风则为涕，在肾感合则为精，在眼感悲则为泪，亦不说真阳是何物色。又看《太上七宝无漏经》，亦曰凡欲养神先养气，养气先养泪，养泪先养涕，养涕先养唾，养唾先养血，养血先养精，养精先养液，养液先养水。水是华池津液，元炁之精，在口中舌窍者，亦不说阳精之实。愈使人心意迷惑，虽质诸鬼神而无所次。但见独修此物，果致尪赢。或心躁而烦，或随便而浊，或腰重而拘，或无梦而漏。导引吐纳，夜以继日，容或少康。苟因冗而废，则百病交攻，药饵并进。非徒无益，反大害焉。旁观者窃笑，同道者亦退志而已。惟予下愚不移，信道愈坚，铃谓上圣前贤垂世立教，岂可有误后人。只是吾身践履不实，师授不真，毅然脱去樊笼，遍历名山洞府，默祷幽冥，求竟玄指。忽於龙虎山先感异梦，次於祝融峰遭遇圣师，其详已具遇仙本末，果得真阳秘诀，可以摄伏四大一身之阴，非精非气，非肾非心，非涕非唾，非血非液。生身处此物先天地生，没身处此物先天地没。金、木、水、火、土之五行攒簇於此，心、肝、脾、肺、肾之五脏锺灵於此，涕、唾、精、津、气、血、液之七物结秀於此。其大也，天地可容。其小也，纤尘不纳。其用也，无内无外。其得也，无圣无凡。百姓日用而不知，圣人能究其本原。苟得七返九还之妙，可以为药之王，为道之本，则群阴之物，周流四体，如子恋母，自然不去。心亦不躁，便亦不烛，腰亦不重，梦亦不漏。神气混融，精光映物，何有於尪羸之患。目如电闪，髭如漆黑，心灵能先知，酬酢万事不倦。金汞自然伏，龙虎自然降。不在抽筋拔骨，吐故纳新，自然与天地合德，与日月合明，与四时合序，与鬼神合其吉凶。信乎，我有些子神仙术，不在三千六百门也。玄哉妙哉，非盟天告地，父子不传。违者天祸人刑，无所祷也。
　　草木阴阳亦两齐，若还阙一不芳菲。
　　初开绿叶阳先唱，次发红花阴后随。
　　常道即斯为日用，真源返复有谁知。
　　报言学道诸君子，不识阴阳莫强嗤。
　　一阴一阳之谓道，偏阴偏阳之谓疾。阴阳两齐之论，岂虚语哉。万物负阴而抱阳，不容有一之偏胜。苟阳偏而无阴，则阳无以化。阴偏而无阳，则阴无以生。譬诸草木，绿叶先唱，是阳先发生也。红花后随，是阴后茂实也。其发生也，则长养成就於春夏。其茂实也，则归根复命於秋冬。人能体此为日用常行之道，则昼为阳，夜为阴。子为阳，午为阴。阴阳迭运，相须而成道。真原返覆，生化为无穷，是与天地合德者也。虽然阴阳两齐，非截然分为两事也。阴中未尝无阳，阳中未尝无阴。故日为太阳，而中有金乌之阴。月为太阴，而中有木兔之阳。阴阳两齐，互为造化，学道者未易以强嗤也。
　　万卷丹经语总同，金丹只此是根宗。
　　依他坤位生成体，种向乾家交感宫。
　　莫怪天机今漏泄，都绿学道自迷蒙。
　　若人了得诗中意，即见三清太上翁。
　　乾坤者，《易》之门户，众卦之父母也。学道者若不先修乾坤二卦，如人无父母，何以生身。盖坤位西南，乾位西北。坤为纯阴，乾为纯阳。阴阳既纯，迥然辽绝，何以为造化。惟坤位有生成之体，而乾家有交感之官。平叔探赜索隐，钧深玫远，发明《参同契》之秘奥，敷扬《龙虎经》之玄微。上可以代太上说法，下可以晓诲后人。锺、吕以后，惟平叔独步而已，椅欤休哉。且丹经万卷，有道、有法、有术，疑若浩繁，而金丹之语则总同也。小法旁门三千六百，而根本宗元，拾金丹皆非道也。夫道者何也，与天地合德是也。故乾为天，坤为地。天为阳，地为阴。势若旷远也，而六子相生，阴阳代谢，见於日月交合之际。《易》云：天地不交，则万物不通。天地一月一合，乾坤一月六变。自坤而生成，自乾而交感。故始也，以坤而三变则为乾。终也，复以乾而三变则为坤。运用无穷，周而复始。晦朔以之定，弦望以之成。二十四炁之循环，周天度数之经历。所以陶万汇而成岁功者，皆乾坤六子之用也。何以明之，《龙虎上经》云：三日月出庚西，分於卯酉。《参同契》日：毕勖之上震出，为证阳气造端。盖庚与毕易皆西方之坤位，以坤之纯阴而月生於此地，是月禀纯阴之炁也。其炁既阴，其体叉沉，其性必昏，何以明照，八表生西入束，而能运化无穷也。夫月不能自明，必受正阳之炁而始明。是以月哉生魄於初三，见於西方之坤，坤一变而为震 ，震主六庚，庚是震卦所直之辰，是阴阳而能明也。《参同》谓三日出为爽，震受庚西方。长子继父体，因母立兆基。平叔云三日庚生震户开，黑银灶出白银来者是也。坤二变而为兑 ，兑乃月之初八日月出於丁地，兑主六丁，是兑卦所直之辰。《上经》云：八日月出丁，上弦金半斤。《契》云：兑受丁符，上弦平如绳也。平叔云月才天际半轮明，早有龙吟虎啸声是也。坤三变而为乾 ，乾乃月之十五日月出於甲地，乾主六甲，甲是乾卦所直之辰。《上经》云：十五三阳备，圆照东方甲，金水温太阳，赤髓流为汞，妮女弄明当。《契》云：三五德备，乾体乃成。是夜月华圆满，太阴大明也。非阴之能明，乃真阳大旺也。然阳盛必击乎阴，而物极铃反其本。盛衰消长，天理自然。《上经》云：月盈自合亏，十六转相减，乾爻缺成巽，平明月建辛。是月之十六已后，出於辛地，乾一损成巽 ，巽主六辛，辛是巽卦所直之辰。是时月光归日，阳爻当亏。《契》云亏折神符，盛衰渐革，终还其初，巽继其统是也。自二十一日至二十五日，月出於丙南，乾再损，成艮 ，艮主六丙，丙是艮卦所直之辰。《上经》云：乾二损成艮，二十三下弦，水半斤。《契》云：艮主进止，不得踰时是也。自二十六至三十日，月出乙地，乃乾三损成坤 ，坤主六乙，乙是坤卦所直之辰。《上经》云：乾三变成坤，坤乙三十日，东北丧其朋。月没於乙坤，乙坤月既晦，土木金将化，继坤生震龙，乾坤括终始。《契》云：五六坤承，结括终始。此其返本还原、阴阳代谢，其道大光，其用无穷，谓之天地交秦，日月交合。谓之乾三索而生三男，坤三索而生三女。男女氤氢，阴阳匹配，岂非依他坤位生成体，种向乾家交感官乎。吁，日者，天之魂也，大道之血髓也。月者，地之魄也，大道之精炁也。大道不失其日月，所以旷劫而长存。人身不失其日月，所以不死而长生。奈学者迷蒙，天姿不颖，甚者以妄为常，以酒为浆，六欲七情断丧本真，则行尸行凤，去人道远矣，何以为三才并立之道乎。今平叔漏泄天机，直指玄关要路，人能明此奥义，则三清太上之尊非有限隔於我也。所谓一得永得，立跻圣位是也。此理至玄至妙，非夙有灵骨，办道坚心者，难遇圣师，往往当面蹉过，学者谨之。
　　不识真铅正祖宗，万般作用枉施功。
　　休妻谩遣阴阳隔，绝粒徒教肠胃空。
　　草木金银皆滓质，云霞日月属朦胧。
　　更饶吐纳并存想，总与金丹事不同。
　　学道以禁欲为先，此诗之意，岂使人纵其欲哉。非也，大道无为，旁门多事，世人徒知不近女色，不食姻火，或烧炼丹药，或餐霞服气，或吐故纳新，或存心想肾，以为道之奥妙，尽在是矣。殊不知强制不出．於自然，有为未免於妄想，况铅有真有凡，有祖有宗，诚未易识。苟得师传，则目击道存，赫赤金丹一日成矣。傥盲修瞎炼，以上诸法止可安乐延年，差胜於轻生迷本之徒。仰视金丹大道，初不相关也。虽然汉天师迄今三十六代，许旌阳家有四十余口，不妨白日飞升。刘安王、刘纲亦夫妻双修，魏伯阳亦有子仕宦，岂休妻绝粒为得道哉。此无他，或得道於童男之身，或办道於已娶之后，无非动修内行，广积阴功，自下乘以达中乘，自中乘以达上乘，未有一蹴而能造大道也。平叔之意，非尽扫旁门之无益，持以重形容金丹之道耳，学者不可以文害意。
　　三五一都三个字，古今明者实然稀。
　　束三南二同成五，北一西方四共之。
　　戊己自居本生数，三家相见结婴儿。
　　婴儿是一含真炁，十月胎圆入圣基。
　　三五者，十五也。以一加之，得十六也。十六即二八之数。古今求道之士，或以二八为卯酉，或以二八为一斤。殊不知金丹大道不出五行造化，五行造化不逃天地大数。何以明之，盖以二合八，其数为十。十之为数，总括五行之秘，弥纶天地之经。是知天一生水，地六成之。地二生火，天七成之。天三生木，地八成之。地四生金，天九成之。天五生土，地十成之。此天一、地二，天三、地四，天五、地六，天七、地八，天九、地十，无非生成之大数。神仙之隐语，故不曰十，而曰二八。不曰十六，而曰三五一。古今学者如牛毛，而达者如麟角。信乎，明此道者实稀也。虽然天地生成之数不出於十，而五行造化之妙叉归於五。盖以五为土数，土为丹祖。以东三之木，南二之火，归於阳位，同成於五。北一之水，西四之金，处於阴位，亦成於五。至戊己自以五数而生土。今平叔不言四象合和、五行攒簇，而独言三家相见者，何也。盖金、木无令间隔，得土居中而为媒婆，是三家也。水、火运化为既济，得土居中而为勾般，亦三家也。所谓遇土却成三姓，若无戊己不成丹也。婴儿结於三家，即是无中养就儿也。虽然婴儿之结，岂自外来，皆由太一之真、先天之气，返本还原，归於自己而已。其初也，天施地生，得父母之遗体，以十月而胎养生身。今也，返本还原，夺阴阳之造化，亦以十月而超凡入圣也。玄中玄，妙中妙，非尘凡所可测也。此平叔《悟真》秘旨，露於三五一之诗，学者不遇仙师，妄乱穿凿，予不揆详解以发明之，或者咎其言下漏泄为多，予应之曰：嗜茶者不入酒肆，好色者不乐清斋，凡流俗子随业有蠹，不可以一律化也。使其昧於性命之学，虽以黄老为师，孔颜为友，耳提面命，彼无冰炭者几希，视五言为何用。傥夙生灵骨，得此筌蹄，因文解义，则知心千载，晤对万里，何幸如之。所谓操百金游市而失之途，有得而用者，五金为不失也。或者无语，卒敬书十六篇详解，以破天下之迷。
　　紫阳真人悟真篇讲义卷之二竟
　　紫阳真人悟真篇讲义卷之三
　　云峰散人永嘉夏宗禹着
　　绝句诗六十四首以应六十四卦之数
　　先把乾坤为鼎器，次将乌兔药来烹。
　　会驱二物归黄道，争得黄芽不解生。
　　乾为天，坤为地。乾为阳，坤为阴。天之阳在上，地之阴在下。上下既定，则鼎器之形具矣。乌为日，兔为月。日为阳，月为阴。日之阳生於东，月之阴生於西。东西既分，则药物必间隔矣。黄道者，中五之正位也。黄芽者，金丹之灵苗也。在天地以乾坤为鼎器，则吾身之鼎器得不体乾坤之用乎。天地以乌兔为药物，则吾身之药物又岂不烹乌兔之精乎。然有既济之鼎器，有未济之鼎器，俱不能忘水、火之功。故烹炼金赖於水火，而水火不能以自存，必资土德以成之。若无戊己，不成丹也。苟能日炼时烹，驱使二物归於中官真土之位，则金丹大药如芽蘗生长，日受东风和气而到纯阳境矣。所谓心花发明，道果圆就，大如橘，甜如蜜者，皆此黄芽滋生也。
　　安炉立鼎法乾坤，缎炼精华制魄魂。
　　聚散氤氲成变化，敢将方体预言论。
　　炉安於外，鼎立於内。虽法象在器，实乾坤之体也。故假此鼎器以烹炼药物，则日之精、月之华、日之魂、月之魄。使二物聚散，一气氤氲，以成变化，则金丹可就矣。曷敢以方体而预言哉。故神无方而易无体，即玄中之玄，妙中之妙，非口耳之学也。此内外二丹作用，一同其无方无体之妙，不可思议，不可言迷。学者有绿，则心传口授，一得永得，不立文字，直指玄关上乘，而立跻圣位，平地登仙矣。
　　休泥丹灶费工夫，炼药须寻偃月炉。
　　自有天然真火养，不须柴炭及吹嘘。
　　丹道深矣，有内丹，有外丹。内丹者，炼日月之华，聚元神之正，乃返本还原，上道也。外丹者，取真铅、真汞，火候抽添，以成长生药物也。苟有内丹而无外丹，则道虽可得而形躯沉滞，未逃寒暑，不能飞升。须得外丹以化形质，使臭腐可以生神奇也。有外丹而无内丹，所谓里面若无真种子，犹将水火煮空铛，则神奇复化为臭腐也。平叔此诗非谓绝不用外丹，特怜世人知有外而不知有内，故假柴炭丹灶之喻以晓之耳。偃月炉者，即人身中炼丹之器，其状如月之初生，自有天然真阳之火，四时温养，洞照天地，故不假柴炭吹嘘也。若夫修炼外丹，则不可无也，特反而言之耳。
　　偃月炉中玉药生，朱砂鼎内水银平。
　　只因火力调和后，种得黄芽渐长成。
　　内外二丹作用一同，安炉立鼎，烹砂炼汞，无非以水火为主。盖火能生土，土能生金，而黄芽者，金丹灵苗也。此指外丹之鼎器、药物，以喻吾身之鼎器、药物也。或者以偃月炉为内肾之形，非也。以朱砂鼎为心红之象，亦非也。又以玉药、水银为精津之，异物，俱非也。盖炉如偃月，
　　鼎用朱砂，虽托象有异，其实人身中炼金丹之一器也。玉药、水银虽指喻不同，其实人身中金丹之一母也。若能抽添运用，进火退火，升降契天地，交合如日月，火候调和不差毫发，自然黄芽结秀，瑞气氤氲，金丹成宝，当与天地相毕矣。
　　咽津纳气是人行，有物方能万物生。
　　裹面若无真种子，犹将水火煮空铛。
　　津者，水也。气者，火也。人之一身，津以润之，·气以运之，水火交养，可以长生。自其嗜欲滋炽，竭尽水火之本原，则真精既耗，如树木无根，虽沾雨露，亦不能自植矣。今真元既无，徒然咽津纳气，譬犹水火煮一空铛，非徒无益，而又害之。论至於此，则保合太和，各正性命者，非阳刚纯全，乾健不息，其孰能与於此。
　　调和铅汞要成丹，大小无伤两国全。
　　若问真铅何物是，蟾光终日照西川。
　　金丹以铅汞而成，铅汞以两全为妙。傥一偏胜，不能调和，则不伤於大，必伤於小。二气盈亏，何以成丹。昧者乃以阳尊为大，阴卑为小。又以小往大来为一阳来复之无伤，皆是穿凿。殊不知金丹无独成之理，必用一铅、付汞，自分两国，要当调和火候，合为一处，方结成丹，故曰：异名同出少人知。两者，玄玄是要机也。若问真铅之名状，正如蟾魄之光，终日照於西川。盖蟾魄者，月之水也。西川者，坤申之金也。《龙虎经》曰：三日月出庚，西分於卯酉。是金生水之象，月之蟾魄方生也。月既为水属阴，其阴则暗，不能自明，必假太阳之火而后明，故终日有蟾光也。譬如铜铁之镜，新铸出模，块然昏暗，何尝有明可以照物，惟加以铅锡，则光明发越，与日月争光。无他，铜铁者，阴也。铅锡者，阳也。是阴假阳而后明也。《参同》日日合五行精，月受六律纪者是也。
　　未炼还丹莫隐山，山中内外尽非铅。
　　此般至宝家家有，自是时人识不全。
　　大隐居廛，小隐在山。盖崖者，十日所视，十手所指，乃城市阛阓之所，万宝百物之所，聚隐者居之，则丹事名易办。非曰外丹也，譬如人之一身，亦有廛市之地，乃百骸、百脉之所会，七宝、六阳之所居。修真者於此用力，则可还丹矣。若夫山者，幽深远僻，处於至阴，何足隐也。亦如人之修丹，不求至阳，乃求至阴，如云房先生谓涕唾精津气血液，元来七者皆属阴，岂非山中内外尽非铅乎。平叔谓人欲还丹，当修真阳，不当修至阴。真阳之宝，有生咸具，无贵无贱，无小无大，无僧无道，无凡无仙，如吾儒谓有物有则，秉彝具存，即是至宝家家有之说。
　　竹破须将竹补宜，覆鸡当用卵为之。
　　万般非类徒劳力，争似真铅合圣机。
　　方以类聚，物以群分，大《易》尝言之矣。矧金丹大道，不出吾身之内，其机缄默应，与天地同符，要当寻根摘蒂，反本还原，则至道不繁矣。若万般非类，不识真铅之阳，是缀花求其
　　结果，於道何有哉。故知有竹可以补竹，有难可以覆卵，有真铅可以合圣机。何也，譬之有元精可以补元气，有元气可以补元神，皆出自然感化之道，以真阳而摄常阴。若用凡铅非类之物，则徒劳耳。
　　用铅不得用凡铅，用了真铅也弃捐。
　　此是用铅真妙诀，用铅不用是诚言。
　　古仙云：狐兔不乳马，燕雀不生凤，种禾当用粟，炼金铃以金。又曰：铅为芽母，芽为铅子，既得金花，弃铅不使。是知铅母有真凡之异，用否有先后之殊。要当以母而养子，则必用真铅以肇丹基。及生子之成村，则必弃铅母而独立。古歌丹诀云养子成龙意气高，却嫌元母是庸嚣是也。此论外丹工夫，学者当体为内丹之用，譬之存心、想肾、惜气、炼精，皆是用铅之意，及造金丹上乘大道无为，则心、肝、脾、肺、肾，精、津、气、血、液，皆使不着，故用铅不用是诚言。
　　虚心实腹义俱深，只为虚心要识心。
　　不若炼铅先实腹，见教守取满堂金。
　　心虚则一尘不染，可以养性。腹实则至宝不亏，可以养丹。此修真者安手下脚之地也。然世人心欲虚而返实，腹欲实而返虚，何也，吾观其心之实者，百念猬集，妄想颠倒，奸贪嗔痴，逐物忘返，何尝自识其心。其腹之虚者，恣意情欲，以妄为常，倾泻真元，朝暮取乐，何尝能实其腹。故平叔悯之，於虚心实腹之事，两致其戒，必不得已，而先其所当先，则实腹为不可缓矣。无他，人心未易虚也。虚则与天地同量，造物同游。吾夫子七十而从心所欲，不踰矩。其虚岂易至哉。若夫实腹，则容可先也。苟能薄於声色，寡於嗜欲，保真元，护精气，则铅为可炼，腹为可实也。金宝满堂，亦能长生住世矣。
　　梦谒西华到九天，分明授我指玄篇。
　　其中简易无多语，只是教君炼汞铅。
　　平叔曰：学仙须是学天仙。盖天仙者，离去洞府，位列九天，乘云御风，骖鸾驾鹤，陆降帝所。虽大地山河囿於劫运，而天仙之快乐无为劫还不能囿。是果何修而玫此哉，其旨玄微，其法简易，不过炼汞铅二物而已。故学道之人精诚所格，发於梦寐，西华天门可以朝谒，故天仙敬授以指玄之篇，而使之炼铅汞之大药，其中简而易行，非若三千六百旁门之多事也。
　　道自虚元生一气，便从一气产阴阳。
　　阴阳再合生三体，三体重生万物昌。
　　大朴未散，有物混成，孰为阴阳，执为万物耶。自道生一，一为太一含真之气。一生二，二为阴阳阖辟之形。二生三，三生万物，散殊矣。学者诚能原始要终，知大道无名，本於一气，则取一气於杳冥恍惚之内，以造化金丹，则阴阳感合，如天地之万物化生，当与天地相毕而鼎立为三才矣。
　　坎电烹轰金水方，火发昆仑阴与阳。
　　二物若还归一处，自然药熟遍身香。
　　坎者，水也。电者，火也。烹轰者，
　　击搏之声也。金水方者，西北之位也。火发者，纯阳上蒸也。昆仑者，峻极于天之山，乃日用游行之地也。阴与阳者，一阴一阳之谓道也。二物者，乌兔之物也。归一处者，交感之宫也。药熟身香者，金丹成之效验也。玄哉，妙哉，此诗说尽大道之骨髓，皆无为中有为，罔象中有象，无非自然之理。如地雷复于子，其卦属坎，坎中有电，是水中起火，阴阳相击，其声烹轰也。然火必炎上，其势必发於昆仑，昆仑虽高，乃有阴阳二物，若能调此阴阳合此二物归於一处，自然大药成熟，遍身有香。此玉在山而木润，珠生渊而崖不枯也。
　　离坎若还无戊己，虽含四象不成丹。
　　只绿彼此怀真土，遂使金丹有返还。
　　《参同契》曰：坎纳戊土，离纳己土。然离为火，火从木生，盖木为青龙，火为朱雀也。坎为水，水从金生，盖金为白虎，水为玄武也。离坎虽二体，其中含四象，傥不以中官之土配之，则水火相激，不能成丹矣。盖四象虽是水、火、木、金，而四辰乃是子、午、卯、酉，如北子为水，子有女土蝠。南午为火，午有柳土獐。东卯为木，卯有氏土路。西酉为金，酉有胃土雉。是知四象彼此各怀真土，金丹方有返还。若＇无戊己不成丹者是也。
　　日居离位翻为女，坎配蟾宫却是男。
　　不会个中颠倒意，休将管见事高谈。
　　日为太阳，居於离南午位，宜为男也。今反为女，盖离 中虚，乃阳中之阴也。月为太阴，配於坎北子位，宜为女也。今反为男，盖坎 中满，乃阴中之阳也。《参同契》曰：坎戊月精，离己日光。以太阴之月得坎戊水土之阳者，而发辉之则精明矣。以太阳之日得离己火土之阴者，而资助之则光耀矣。此一阴一场之谓道，五行颠倒之谓丹。至理幽微，非师莫喻。傥管见无知，则谈河无益矣。
　　取将坎位心中实，点化离宫腹裹阴。
　　从此变成乾健体，潜藏飞跃尽由心。
　　虚坎实离之秘，即非水火既济，心肾交养之说，其义已详於自知颠倒由离坎之篇。从此变成乾健体者，其说亦详於种向乾家交感官。兹不再迷。然平叔尤谓潜藏飞跃尽由心者，盖以大《易》之《乾》六画，其象为六龙，乃纯阳之卦也。初为潜藏，次为飞跃，皆由吾心之用。亦如修此金丹，自纯阴而炼为纯阳，则与乾健之体等尔。
　　震龙汞自出离宫，兑虎铅生在坎方。
　　二物总因儿产母，五行全要入中央。
　　木液金精，象为龙虎。东震、西兑，卦祖《坎》《离》。龙汞出於离官，是木生火也。虎铅生於坎官，是金生水也。然火岂从虚而生，必依於木。水岂从空而有，铃赖於金。金木各隐於水火之中，是母隐子胎也。虽然五行非土不成造化，是以旺於四季者，各一十八日，始成一岁之功。况金、木问隔於东西，水、火迥别於南北。若非中官土德以配之，则去
　　道远矣。故曰：自称木液与金精，遇土却成三姓。又曰：离纳己土坎纳戊土，若无戊己不成丹也。
　　赤龙黑虎合西东，四象交加戊己中。
　　复姤自然能运用，金丹谁道不成功。
　　龙者，木也。虎者，金也。合西东者，金、木无令间隔也。四象者，青龙、白虎、朱雀、玄武也。戊己者，中官之土位也。交加者，是四象合於中官，若无戊己不成丹也。复者，一阳生也。姤者，一阴生也。人能於阴阳升降之初，妙其运用，与天地合符，则金丹何难之有。阴真人谓至神圣极容易者是也。
　　西山白虎性猖狂，东海青龙不可当。
　　两手捉来令死斗，化成一块紫金霜。
　　西者，兑也。山者，土也。白虎者，金也，是土生金，其象为虎也。东者，震也。海者，水也。青龙者，木也，是水生木，其象为龙也。然金虎在西，木龙在东，其势间隔，何以为道。是必两手捉此二兽，令其死斗，则二气感合，化成一块金霜。然龙虎为托象，两手亦寓言，固非真有所执也。亦须握固存神，使猖狂者归化，不可当者驯服，则赫赤金丹项刻而成矣。
　　华岳山头雄虎啸，扶桑海底牝龙吟。
　　黄婆自解为媒合，遣作夫妻共一心。
　　华山者，西山也。雄虎者，刚金也，土生金之象也。扶桑者，东海也。牝龙者、柔木也，水生木之象也。东西异位，金、木异质，若不可合为一也。惟黄婆之土归於中宫，自解为媒娉，使金、木无令间隔。先举西来后合东，则二物归於一处，如夫妻共一心也。
　　月才天际半轮明，早有龙吟虎啸声
　　便好用工修二八，一时辰内管丹成。
　　月盈则魄满，月亏则轮半，是上弦金半斤也。此正初七八之时，月窃日之阳魂，光明渐长，早有龙吟虎啸之象。龙属震，震为木。虎属兑，兑为金。金能生水，木能生火。金、木相克，水、火交战。故龙必吟而虎叉啸，便好用工，以修二八，则丹必成矣。何谓二八，非卯酉之二八门也，非二八为一斤数也，正是以二合八，其数为十，乃天地造化之大数、五行生成之总括也。故天一生水，地六成之。地二生火，天七成之。天三生木，地八成之。地四生金，天九成之。天五生土，地十成之。此天一地二、天三地四、天五地六、天七地八、天九地十之数，弥纶天地之常经，攒簇五行之造化。学道者於此得其彻妙，则片饷工夫，玄珠成象，真人出现，金丹之成，何难之有。所以一时辰内管丹成也。
　　紫阳真人悟真篇讲义卷之三竟
　　紫阳真人悟真篇讲义卷之四
　　云峰散人永嘉夏宗禹着
　　先且观天明五贼，次须察地以安民。
　　民安国富当求战，战胜方能见圣人。
　　夫战胜之说，乃用兵之道。今修真之玄，乃登仙之道。平叔辄混而一之，后学得无异见乎。《阴符经》云：天有五贼，见之者昌。此五贼者，乃金克木，木克土，土克水，水克火，火克金，五行互相戕贼，方成大道。要当仰观乎天，以明是道之妙。次须俯察乎地，以安众兆之民。何为民，盖士、农、工、商者，天下之民也。而耳、目、江、鼻、心、肺、肝、肾者，吾身之民也。国犹吾之一身也，地犹五身之地位也。人能聪明不蔽，视听不拥，五脏和平，内外交养，一身泰然，宇定光发，是民既安，国既富矣。当求战胜之功，固非逞干戈以赴敌也，亦非探战为下卫也。阴疑於阳必战，其血玄黄。人身中阴阳昼夜交战，惟圣人能以阳胜阴，不为阴邪所荡。此富国强兵之术，非圣人孰能与於此哉。
　　用将须分左右军，饶他为主我为宾。
　　劝君临阵休轻敌，恐丧吾家无价珍。
　　此诗学者当存思无邪之志，方可谛观，否则难会其意矣。金丹大道，以阴阳二气交感而成。一左一右，一宾一主，而又有临阵之象，何也，盖阳极则阴生，阴极则阳生，阴疑於阳必战，其血玄黄，是必用将以统其左右之军。何谓将，正心是也，饶他为主我为宾。何谓主，一阳先动时也。何谓宾，随其动而应之也。我既应之，未免有对敌之举。吾见其雷轰电闪，虎跃龙骧，混合回风，绝利一源，用师万倍，金丹奏功矣。否则动静失宜，轻於进取，则大阳流珠，其性猛烈，元气走矣，岂非丧吾家之无价珠珍乎。
　　火生於木本藏锋，不会钻研莫强攻。
　　祸发总因斯害己，要能制伏觅金公。
　　木能生火，火藏於木而不自露。人身有火，火藏於身而不自知，惟善钻研者可以夺天地之造化。故钻燧以改火，则火不在吹嘘而在钻研之工。焚身以起火，火不在外假而在修养之道。《阴符经》云：火生於木，祸发必克。是木以火而自焚，人以火而自害。惟圣人制伏此火，从其本始而制之，则觅金公以克木。况金能生水，而水又能克火。如此则木火不足为吾之祸，而反为吾之福矣，岂非善钻研之道乎。
　　金翁本是东家子，送在西邻寄体生。
　　认得唤回归舍养，配将姹女作亲情。
　　金生於巳胎，养於卯，卯属东方，是金乃东家之子也。金珏於酉，酉为西方，是金寄体在西邻也。东西虽异位，金、木必交并。一气往来，初非有异，犹婴儿、姹女结为亲情，何有东家、西邻之间。二物终归一处，以成天地之造化，此金丹之道，玄之又玄，妙之又妙也。
　　姹女游行自有方，前行须短后须长。
　　归来却入黄婆舍，嫁个金翁作老郎。
　　姹女者，太阴也。太阴者，月魄也。月魄游行，自有方位。《龙虎经》曰：三日月出庚西，分於卯酉。盖庚者，金也。月者，水也，即金生水之象也。庚既属西方，每初三晚，日始没於西方之酉，而月却随后而生於庚，是日行在前，而月行在后。在前者，光景须短。在后者，光景渐长。夫短谓日魂既沉，长谓月魄渐满也。然或短或长，昼夜相须，以成天地之造化，必得中官之黄婆，则嫁金公作老郎矣。盖黄婆者，土也，土能生金也。向者金能生水，而姹女之月魄始盈。今又土能生金，其造化无穷，故金公为老郎也。《参同》谓巍巍尊高是也。
　　纵识朱砂及黑铅，不知火候也如闲。
　　大都全藉修持力，毫发差殊不作丹。
　　金丹大道，不过铅汞二物。铅产北方，乃天一生水之真。汞出南方，乃地二生火之妙。至真至妙，初非外假，本来面目，百姓日用而不知。非心肾也，非坎离也，非人间水火也，非凡铅凡汞也。傥夙生灵骨，因文会意，识破砂、铅，已得金丹之药物。奈何此药至灵，难为烹炼。譬之铅、锡、水银，见火飞走，如何成丹。傥不知火候，虽识砂、铅，亦无益也。盖火是火，候是候，学者以火候为一事，非也。且以外丹言之，有文火、有武火，有插火、有寄火，有周天火、有四正火，有既济火、有未济火，与内丹之火无异也。五日为一候，三候为一气，七十二候为一年，此一岁之候也。亥至子为阴交阳侯，巳至午为阳交阴候，此一日之候也。子与丑交，是阳交阴侯。丑与寅交，是阴交阳候。此一时之侯。与内丹之候，亦无异也。故平叔谓：世人纵识砂铅之正，徒得金丹之药物耳，末明火候之秘，亦等闲耳。须要修持至诚，不差时刻，金丹成矣。否则盲修瞎炼，无所师承，毫发差殊，金丹远矣。盖圣人传药不传火，不将火侯着于文也。
　　契论经歌讲至真，不将火候着於文。
　　要知口诀通玄处，须共神仙子细论。
　　甚矣，金丹之难也。得其传者，立跻圣位。非其人者，父子不传。吁，非金丹之难也，乃火侯之难也。圣人传药不传火，若魏伯阳之《参同契》诸神仙之药物论，与夫丹经歌诗，无非讲明真诠之理，可谓详矣，而火候一节，不曾明言於文字间，须遭遇圣师口传心受，则一得永得。至道不繁矣，况火是火，侯是候，世人懵然不知。然火候虽二事，而实一理。虽一理，而实二用。若不得口诀，何以通玄。饶君聪慧过颜闵，不遇真师莫强猜，故须共神仙子细论也。
　　八月十五玩蟾辉，正是金精壮盛时。
　　若到一阳才起复，便堪进火莫延迟。
　　八月十五，秋气正中，金气正旺，其卦属兑，修真之士必於此时而留意。至一阳起后，其卦为复，是冬至之候，便当施功而进火，不可迁延，恐失时也。虽然平叔托喻如此，以明金、水相生之理，非日每年直待八月与十一月而后修丹，其余月日不可用，非也。谓一日之间自有秋旺之金精、阳生之冬至，且阳生於坎，其坎属水。水岂自生，必金而后生之。盖金至酉而帝旺，是八月也。水至子而帝旺，是十一月也。此攒年簇月，攒月簇日，横日簇时者是也。
　　一阳才动作丹时，铅鼎温温照幌帷。
　　受气之初容易得，抽添运用却防危。
　　人身与天地一同阴阳，逐日升条，阳气自夜半子时而升，阴气自日中午时而降。修真者当於此时运动天机，以合符证，不使毫厘差殊，则丹道成矣。铅鼎者，乃人身中炼丹之器。幌帷者，即云房塞兑垂帘之旨、洞宾光透帘帷之词。故平叔引而用之，谓一阳自子时始生，即受气之始，乃作丹之时。若过此以往，则有防危之患。盖铅见癸生须急采，金逢望远不堪尝也。
　　玄珠有象逐阳生，阳极阴精渐剥形。
　　十月霜飞丹始熟，此时入口鬼神惊。
　　仰之弥高、钻之弥坚、瞻之在前、忽焉在后者，此儒氏之玄珠有象也。圆陀陀、光烁烁、明了了、活泼泼者，释氏之玄珠有象也。灵明宝藏、洞照乾坤、一点真如、虚室生白者，道氏之玄珠有象也。三教虽殊，大道则一。然大道无形，生育天地，黄帝遗珠，罔象得之。今云玄珠有象者，何也。盖大道从无入有，其象自着，故现出深潭日一轮者，此象也。真人自出现者，亦此象也。曰玄珠曰金丹，皆冈象中之象也，不求而自至者也。玄哉，妙哉，此象能有能无，能隐能显，时方阳生而玄珠有象，时至阴生而玄珠无象，故显於阳极之初，而隐於阴极之后。其卦为复，是一阳生於子而玄珠有象矣。其卦为剥，是六阴极於亥而玄珠无象矣。然必待十月而丹始熟者，乃霜飞凛冽之时，万物归根复命，阴极阳生，周天数足，至此丹方凝结矣。故其大如橘，甜如蜜，为交梨，为火枣，可吞可吐，如龙颌珠，如牛有黄。吕洞宾谓当时有饮刀圭，则德重鬼神钦·矣，岂非入口鬼神惊乎。
　　前弦之后后弦前，药味平平气象全。
　　采得归来炉裹煅，毁成温养自烹煎。
　　前弦者，乃上孩初七八弦也。后弦者，乃下弦二十二三之弦也。何谓弦，盖月之初生与月之退缩，其形有半，如弯弓上弦之状，当此之时，丹华澄清，金精壮盛，药味平和，气象全备。学道者必体天法象，采取吾身金水之气，煅於神炉，火候抽添，温养烹煎，不失水火之宜，则金丹成矣，奚他求哉。
　　长男乍饮西方酒，少女初开北地花。
　　若使青娥相见后，一时关锁在黄家。
　　长男，震也。少女，兑也。震属木，兑属金也。西方酒者，西为金方，酒为水象，乃金生水之喻也。北地花者，北为坎水，花为铅华，乃水中铅之喻也。青娥者，青女木汞也。黄家者，黄婆中官也。《参同契》曰：丹砂木精，得金乃并。盖大道以相克为妙，金、木无令间隔。若非关锁於中官，则震在东，兑在西，何以为造化。盖木性爱金顺义，金精恋木慈仁，相吞相啖始相亲，必假中官乏土以成造化也。
　　兔鸡之月及其时，刑德临门药象之。
　　到此金砂宜沐浴，若还加火必倾危。 
　　物极必反，理势然也。故乾之上九，纯阳之极也，圣人必以亢龙有悔戒之。况金生於巳，旺於酉。木生於亥，旺於卯。是兔者，卯之木也。鸡者，酉之金也。金主刑，木主德。刑德临门者，卯酉为二八之门，乃日月出入之路，阴阳昼夜之分也。大道既以阴阳、日月为主，才到卯酉极旺之地，便当沐浴，以专气致柔，无为恬淡，使冲和元阳充塞天地之间，此心无外，自然与太虚同体，所谓百骸俱理正无为，不可更加炎火，则药物走失必倾危矣，正是抽添运用却防危也。
　　日月三旬一遇逢，以时易日法神功。
　　守城野战知凶吉，增得灵砂满鼎红。
　　天地以日月为功，照临万象，昼夜不停，必以三十日交会於晦朔之时，周而复始，所以无所终穷。大道以金丹为用，烹乌炼兔，降龙伏虎，体天法象，以时易日，而夺天地之造化，亦如日月之合璧，所以长生不死。然而攒年簇月，攒月簇日，攒日簇时，要当固守城郭，战退韦魔，不兴妄想，不动情欲，自然有吉而无凶。盖胜则吉，败则凶。吉则生，凶则死。苟一战一胜，长吉无凶，所以无价珍宝在吾一身，如九转灵砂，日积月累，红光透彻，将动天地、惊鬼神矣。
　　否泰才交万物盈，屯蒙受卦禀生成。
　　此中得意休求象，若究群爻馒役情。
　　天地既交而为泰，不交而为否。泰之义者，即既济、未济之象也。水雷屯，君子以经纶。山下出泉，蒙，君子以果行育德。屯蒙之义，即阴阳生长之初，正修真持养之时也。世人求金丹，惑於抽添，迷於火候，乃以六十四卦三百八十四爻而为作用，谩劳岁月，白首无成。故平叔谓天地一交，万物便盈，当於屯蒙始生之初，保养元神，一如屯难蒙童之时，不可一毫外用其心，自然进道，则天地万物皆备於我，岂不得意，何必泥於象数而为韦爻所役乎。
　　卦有设象象仪形，得意忘言意自明。
　　后世迷人唯泥象，却行卦气望飞升。
　　太极未判，有物混成，孰为卦象耶。自天地既分，乾坤始定，则设象画卦，圣人亦不过以日月为易而已。其旨玄微，大道在是，学者不知徒泥其象而行卦气，乃用朝屯而暮蒙，朝需而暮讼，以六十四卦三百八十四爻分为三十日，而乾一坤坎离四卦为不用。又或二十九日别用补卦之法。此真怪诞，谩自劳苦。不知其卦用水电屯於早问，如何作用而象屯也。卦用山水蒙於晚间，如何作用而象蒙也。与夫水天需、天水讼之类，又有何法度可以体状之也。宜某迷迷相引，破坏大道，而辄望飞升，可谓愚迷甚矣。
　　天地盈亏自有时，审能消息始知机。
　　由来庚甲申明令，杀尽三尸道可期。
　　天地虽大，道有亏盈。大道玄微，机通消息，此非恍惚诞谩也。人之一身与天地等，凡盈亏消息之理，无一不与天相似。故子初阳生，午后阴降，先庚后甲，号令严明，故清明在躬，志气如神也。奈何三尸阴魔有以汨其性真，乱其血气，颠倒妄想，於道何有哉。惟能反邪归正，申明庚甲，使金、木交并，不失其时，消息通玄机，缄默应自然，杀尽三尸，则道可期矣。
　　要得谷神长不死，须凭玄牝立根基。
　　阳精既返黄金室，一颗明珠永不离。
　　太上曰：谷神不死，是谓玄牝。《灵枢经》曰：空谷元神，守之自真。盖谷则至虚，神则至灵。虚则善应，灵则变化。此长生久视之道，故谓之谷神，谓之神室，谓之灵宝藏，谓之水晶官，谓之元阳观，谓之太一炉，皆是炼金丹之所也。然一阴一阳之谓道，一玄一牝之谓丹。自鸿蒙未判，有物混成，先天地生。及太极既分，则二仪奠位，玄牝始立矣。今欲谷神不死，长生久视，须凭玄牝二物立为根基，日炼时烹，使阴邪消尽，阳精独全，返於中官黄金之室，则一颗明珠洞照六合，与天地相毕矣。
　　玄牝之门世罕知，休将口鼻妄施为。
　　饶君吐纳经千载，争得金乌搦兔儿。
　　太上曰：玄牝之门，为天地根。其意玄微，凡夫岂易知耶。惟其罕知，乃以鼻为天门，谓之玄。口为地户，为之牝。吐故纳新，多入少出，昼夜不停，以为得道者在是。殊不知此特道引安乐法耳，虽行经千载，何预於金丹大道哉。惟金乌摆兔於玄牝之门，返本还原於阴阳之祖，使二仪合一，太朴如初，则日月合而成丹，所谓与天地合德日月合明者是也。
　　异名同出少人知，两者玄玄是要机。
　　保性全形明损益，紫金真药是灵奇。
　　一阴一阳之谓道，一铅一汞之谓丹。其名虽异，其实则同。其数则两，其体则一。惟少有人知，所以不得其玄中之玄、机中之要也。夫苟知之，则保性全形，爻明损益之理，何谓损退火之符也，何谓益进火之侯也。一损一益，如天地之消长。盈亏不差气侯，则药物灵奇不可思议。此所谓之紫金丹，谓之灵宝藏也。
　　始於有作人争觉，及至无为众所知。
　　但见无为为要妙，岂知有作是根基。
　　大道无为，一本自然之妙。天何言哉，四时行焉，百物生焉。此其理也，况金丹玄妙不可以智力求，不可以形质取。谓之有也，则迎之不见其首，随之不见其后。谓之无也，则恍恍惚惚其中有物，杳杳冥冥其中有精。是知有作者人争觉之，而无所为者众亦知之。於是有优劣之分，而以无为为要妙。夫岂知无为者，道之本体。而有作者，道之根基。固非泥象执文，桔槔劳碌，而后为有作者也。亦非瑰然独处，槁木死灰，而后为无为也。上善若水，行其所无事。至道不烦，得其所固有。无为者既安於自然，而有作者亦行之自然而已。
　　紫阳真人悟真篇讲义卷之四竟 
　　紫阳真人悟真篇讲义卷之五
　　云峰散人永嘉夏宗禹着
　　黑中有白为丹母，雄裹怀雌是圣胎。
　　太乙在炉能谨守，三田宝聚应三台。
　　《参同契》曰：知白守黑，神明自来。《抱朴子》曰：守雌抱一，专气致柔，此丹母圣胎也。虽然金丹大道，固当黑白相扶，雌雄相守，以成丹母圣胎之功。要知太一含真之气、三田所聚之宝，不可少亏，故宝聚於三田，炉守於太乙，精、气、神全，火候不爽，自然圣胎可成，丹母可就，上应三台之象，充实而有光辉矣。
　　恍惚难求中有象，杳冥莫测是真精。
　　有无从此互相入，未见如何想得成。
　　视之不见其色，听之不闻其声，搏之不得其形，此恍惚杳冥之状也，於道何有哉。然而罔象中有象，无形中有形，虚实生白，从无入有。既虚矣，而白从何而生。既无矣，而有从何而得。此玄中之玄，妙中之妙，非得之践履、应之效验，则难以语此。惟於恍惚杳冥之中而见其真精之象，於非有非无之中而见其互为相入之理，则道在我矣。苟未见焉，则旁门小法，馒尔存想，如何可以成功乎。
　　四象会时玄体就，五方行处紫光明。
　　脱胎入口身通圣，无限龙神尽失惊。
　　四象者，青龙、白虎、朱雀、玄武也。五方者，东、西、南、北、中，金、木、水、火、土也。大道虚无，以金丹为玄妙。金丹虽妙，不过攒簇五行，合和四象也。四象一会，则玄体又就。五方既合，则丹光铃明。非日存心之火想肾之水也，亦非曰以肝为龙以肺为虎也。天生人物，人生灵宝，五行簇於此，四象聚於此，苟行玄机，则烹成大药，脱胎入口，超凡入圣，无限龙神，咸起敬畏，岂不尽惊耶。此道高龙虎伏，德重鬼神钦也。
　　华池燕罢月澄辉，跨个金龙访紫微。
　　从此众仙相识后，海潮陵谷任迁移。
　　金丹之术，百数其要，在神水、华池。盖华池者，炼丹之池，中有神水，混混不辍，昼夜流通。苟得此而咽之，则月凝辉矣。吾儒之与日月合明，释氏之圆陀陀、光烁烁者是也。金是西方兑虎，木是东方震龙。今也，能修真而跨此金龙，则金、木无令间隔，可以朝上帝，出元神，岂非访紫微乎。苟得此道，则已长生仙举，虽沧海变桑田，於我何有哉，所以任陵谷之迁移也。
　　要知炼养还丹法，宜向家园下种栽。
　　不假吹嘘并着力，自然果熟脱真胎。
　　人禀阴阳之灵气，合有大丹一斤之数，苟无耗散，可以与天地相毕。惟其六欲七情，断丧天真，故若朝不保暮。上圣垂慈，以还丹之法教之，使其炼养以尽九还七返之妙。初非假於草木之质、人为之伪，皆是反求诸己。故以四大．一身为家园，以阴阳二气为种子，朝种暮收，春生秋杀，开花结子，果熟胎圆，无非自然时候，与天地合符，初不待吹嘘着力，以外务为劳也。
　　休施巧伪为功力，认取他家不死方。
　　壶内旋添留命酒，鼎中收取返魂浆。
　　作德心逸日休，作伪心劳日拙。修道之士以真常为心，以正直为念，则反邪归正，出死入生矣。苟施巧伪，则非心邪念，类倒妄想，与死为邻矣。虽然死生之分在於真伪之别，果何修而致之也。惟留命之酒旋添於壶内，返魂之浆收取於鼎中，不使真元斲丧，本领耗折，如灯之有油，如木之有根，自然光明发越，枝叶畅茂，其为不死之方，岂欺我哉。
　　雪山一味好醍醐，倾入东阳造化炉。
　　若遇昆仑西北去，张骞始得见麻姑。
　　此设象寓言，言以人身中有雪山，能出醍醐珍味。盖山属土生金，金气寒，故曰雪山。然金生於土，其液流注，味甘色白，状若醍醐，倾入东阳炉中，方成造化。盖东阳属甲乙之木，木中有火，火能克金，可以成就至宝。其造化玄微，凡夫莫测。若昆仑峰顶遇西北金、水之位，使之相生相克，夺天地之造化，则阴阳得类，自然感合，如张骞乘搓逆流而上，可以见麻姑之仙矣。张骞者，阳男也。麻姑者，阴女也。亦寓言匹配之意也。
　　不识阳精及主宾，知他那个是疏亲。
　　房中空闭尾闾穴，误杀阎浮多少人。
　　阳精者，一身魂神之宰司也，人安能识之。况有宾有主，有疏有亲，须得师口诀，方通玄奥。否则御房闭精，徒於尾闾用意，非矣。云房曰：堪叹三峰黄谷子，误杀南阎多少人。盖三峰者，乃阴丹之术，固形住世之方，非神仙之道也。是世人气血未定，对境不能忘情，心虽慕道，嗜欲难遏。古仙垂慈，於三千六百门中，亦有闭精之术，使夫人知生生化化，以精、气、神为主，操之则存，舍之则亡。施之於人，可以生人。留之於身，可以生身。非剧戏也，非可恣也。故沧海虽大，不实漏卮。尾间不禁，人岂长生者乎。惟其不得师传，则误阎浮之人多矣。
　　万物芸芸各返根，归根复命即常存。
　　知常妙道人难会，妄作招凶往往闻。
　　太上曰：万物芸芸，各归其根。归根曰静，静曰复命。复命曰常，知常曰明。不知常，妄作凶。平叔之诗，专体此意也。夫万物作於性而复於性，譬如华叶之生於根而归於根，涛澜＃１生於水而归於水。一有所归，则静定而复命。守常而不昧，外妄尽除，泰定光发，不与物俱迁，不与化俱逝，自本而自根，常久而不变。故《易》之《众怛》曰：日月得天而能久照，四时变化而能久成，圣人久於其道，而天下化成。怛之时义，大矣哉。是岂凡俗之人可以晓会耶。惟人之难会，则往往妄作而招凶，自作不靖矣。故曰反常，曰改常，曰异常，皆有凶而无吉者也。
　　欧冶亲传铸剑方，耶溪金水配柔刚。
　　炼成便会知人意，万里诛凶一电光。
　　欧冶子，聂古之村士，千金铸剑，非有他也，亦以金水相生，刚柔相配，百炼而成，天下无敌也。若喻金丹大道，是亦铸剑之法，故以人身言
　　之，亦耶汉之地，有金水之物，有刚柔之用，苟得师铸炼，则其锋不可当。自然洞洞属属，物来能明，事来能鉴，虽万里凶顽，亦可朱伏於电光之下。此明视万里，芒寒色正，皆自然之余效也。
　　敲竹唤龟吞玉芝，鼓琴招凤饮刀圭。
　　近来透体金光现，不与常人话此机。
　　此设象寓言，皆托譬人身所有之物。盖竹与琴同击作，有声者是。龟与凤同形状，相类者是。玉芝与刀圭同，皆和气所生，金、土所产也。异名虽六，本体只三。以大道无为言之，初无假於作用，然符节相应，气咏相通，於无为中有为，以应天地之机，皆自然感合之道。故人身中一物，敲之如竹，则龟可唤。鼓之如琴，则凤可招。皆声气相求，呼吸相应，速如影响，自然和气致祥，则玉芝可吞，刀圭可饮，其关节脉理贯通上下，气类感召，不劳余力而见验也。宜其金光透体，有诸中而形诸外，如玉在山而木润，珠生渊而崖不枯，至玄至妙，曷可与常俗说其玄机哉。
　　药逢气类方成象，道即希夷合自然。
　　一粒灵丹吞入腹，始知我命不由天。
　　同声相应，同气相求，金丹大药，不出铅汞二物。铅能化汞，汞复化铅。七返九还，是此外丹也。视之不见名曰希，听之不闻名曰夷。希夷大道，出於自然，清静无为是也，此内丹也。有内丹以炼神，必有外丹以炼形，使形神俱妙，与道合真。一粒之丹，灵明妙用，自然超凡入圣，出死入生，岂非我命在我不在天乎。
　　赫赤金丹一日成，古仙留语信堪听。
　　若言九载三年者，尽是推延款日程。
　　金丹大道，乃登仙上乘，宜若至难也。平叔乃谓一日可成，岂理也哉。又曰：都来片饷工夫，永保无穷逸乐。由是知阴真人日：至神圣极容易。信斯言也，则至道不烦，初非旁门之多事，片饷一日，目击道存，若说九载三年，护自推款日程而已。所谓操则存，拾则亡，出入无时，莫知其乡者，去道远矣。颜子之如愚，曾子之一唯，香岩之击竹，善财之弹指，儒、释尚牟，况平地登仙，超凡入圣，岂非一日可成乎。
　　大药修之有易难，也知由命也由天。
　　若非积行施阴德，动有草魔作障绿。
　　人与天地并立为三才，何故人多夭折而天地无终穷。达者知之，必修金丹大道，与天地相毕。岂细事哉，故欲修仙道，先修人道，人道有媿，则仙道远矣。人道者何，惟积行救人，阴德在世，如天地之覆载，一毫无私。如上帝之好生，一念不杀。所以仰无愧而俯无作，则自天佑之，吉无不利。若修大药以求仙，其道甚易，皆由我也。傥或愧於屋漏，欺於暗室，则魔障日生，其为难也。甚矣，非固难也，是天所不容也。非天故也，是无德行以契天心也。学道者可不求其易而拾而难哉。
　　三才相盗食其时，道德阴符显圣机。
　　万化既安诸虑息，百骸俱理证无为。
　　《阴符经》曰：天地，万物之盗。万物，人之盗。人为万物之盗。又曰：食其时，万化安。其说已详於《阴符讲义》矣。然平叔尤有证无为之说者，盖以生生化化、消息盈虚，疑若多事也。然大道为公，无非自然之理，人能充此以为用，则心伺太虚，万虑自息，气涵元始，百骸和畅，无为之道可证於太清之仙境矣。
　　阴符宝字逾三百，道德灵文满五千。
　　今古上仙无限数，尽於此处达真诠。
　　甚矣，大道难传，不立文字，然而琅函玉笈金诰琼章如武库之森列，如总龟之备具，学道者将孰从而考订也。惟至烦中有至简之理，至详中一有至要之用，得非黄帝之《阴符经》字逾三百，太上之《道德经》文满五千，而大道玄微殆无余蕴。今古神仙飞升金阙，游宴玉京者，不可胜计也，无非於此二经达其真诠，得其妙用。学者不可不知其要，而求旁门於三千六百也。譬之诸子百家、传记杂说，充栋汗牛，不知其几也，六经之道同归乾坤之理简易，亦由金丹大道不出《阴符》、《道德》之二经也。
　　饶君聪慧过颜闵，不遇真人莫强猜。
　　只为丹经无口诀，教君何处结灵胎。
　　大道惟一，设教分三，自其三而推之，则千门万户，千经万论，不知其纪极也。由其一而贯之，则天得以清，地得以宁，人得以生，至道不繁矣。然不知其纪极也，似难而实易。苟有聪明慧智之姿，则旁通博览，若无余蕴。惟至道不繁之理，虽似易而实难，纵有聪慧颜闵之材，於此亦难自悟，须遇圣师至人亲传口诀，指出天机，则一言得事，片饷成功，灵胎可结，而大道可致矣。
　　了了根源方寸机，三千功满与天齐。
　　自然有鼎烹龙虎，何必担家恋子妻。
　　了了根源，机在方寸。三千行满，功与天齐。方寸者何，此心是也。齐天者何，亦此心是也。心为天君，主宰万象，若了了内明，一尘不染，修真奉道，行满三千，虽天道杳冥不可测识，而对越无愧与天为徒矣，自然有鼎以烹金丹，龙蟠虎这，法象着明，其药无涯。何必滞於尘俗，迷於恩爱，担家恋子，困於妻孥，而与草木俱腐乎。
　　未炼还丹须急炼，炼了须还知止足。
　　若也持盈未已心，未免一朝遭殆辱。
　　还丹之法，乃长生久视之道，世凡尘俗乌能造其妙耶，惟仙风道骨者方能知修炼之法。然而药物火侯，运用抽添，当与天地合符，不可知进而不知退，知作而不知止。故未炼还丹急须修炼，是吕仙谓下手速修尤太迟也。若是炼了，便当保守，不可妄加火候。若火候失宜，则太阳流珠，其性猛烈，常欲去人，未免一朝倾失，故殆辱也。锺离谓药熟不须行火候，若行火侯叉伤丹也。由是观之，不知修炼者，是不耘苗者也。知修炼而不知止足者，是枢苗助长也。可不馑与。
　　须知死户为生户，莫执生门作死门。
　　若会杀机明反覆，始知害裹却生恩。
　　生者，死之根。死者，生之根。恩生於害，害生於恩。此《阴符经》言也，平叔此诗无非发明其蕴。盖金生於巳，死於子。子为水乡，而金能生水。木生於亥，死於午。午为火地，而木又能生火。水土生於申，死於卯。卯为木位，而水又能生木。是生者死之根，死者生之根也。然而生死之根固然，而恩害之义却异。惟金、火之造化，不可以生死论也。《龙虎上经》曰：金、火者，真药也。丹术着明，莫大乎金、火。盖火生於寅，死於酉，酉为金乡，其火但能克金，岂能生金耶。况酉为金旺之乡，而火为就死之地，既不能克之为害，而金反以生旺为恩。《参同契》曰：金入於猛火，色不夺精光，岂非恩生於害乎。此杀机反覆之理，非洞晓五行造化，不可知也。或者乃以生门死户为妇人阴僻之地，恩生於害为交媾损德之术，非也，大道清静元为，乌得秽行而可求仙乎。
　　祸福由来互倚伏，还如影响相随逐。
　　会能转此生杀机，返掌之间灾变福。
　　祸兮福所倚，福兮祸所伏。殆犹影响之应形声，不可忽也。人能学道修真，则福德增崇，长生久视，为人中仙，此出死入生之妙道也。苟背道伤生，耽於声色，则行尸行厕，自速败亡而已，其机则转生为杀，变福为灾，持反掌之易尔。由是观之，则惠迪吉，从逆凶，惟影响，儒书、道书，其揆则一。
　　修行混俗及和光，圆则圆兮方即方。
　　显晦逆从皆莫测，教人争得见行藏。
　　大隐居尘，小隐居山，何也，尘者，市井之地，修真者居之，一念不动，纯诚无杂，酒色财气所不能入，富贵功名所不能变，兹其所以为大隐也。若夫山者，僻静林麓之野，隐者固无异念也，逮出遇纷华，一见可欲则凡情莫遏，嗜欲如初，兹其所以为小隐也。平叔谓修行者，必混於俗，不为立异之行，和其光，同其尘，随圆逐方，无可无不可，或显或晦，或逆或从，如云出无碍，人莫能测，太虚湛然，万象无累，此其所以为得道也。若标表自暴，为惊世绝俗之举，是行藏为人所见，非惟办道不成，其不被害於世者几希，故於六十四诗之终而重垂教於后学也。
　　紫阳真人悟真篇讲义春之五竟
　　＃１原文不清，疑为『澜』。
　　紫阳真人悟真篇讲义卷之六
　　云峰散人永嘉夏宗禹着
　　五言四韵－首以象太一之数
　　女子着青衣，郎君彼素练。见之不可用，用之不可见。恍惚裹相逢，杳冥中有变。一霎火焰飞，真人自出现。
　　平叔此诗用法太一之数，大道玄微，毕露无隐，苟聪明慧智，无师传授，终难强猜也。且女子者，阴也。郎君者，阳也。青衣者，东方甲乙木也。素练者，西方庚辛金也。男女异体，阴阳异气，金木异质，东西异位，若不可以为道也。惟圣人铃混而一之，使男女、阴阳交感於中官，金木、东西交并於黄道。以女子而着青衣，则阴能负阳也。以郎君而披素练，则阳能抱阴也。自然和顺积中，英华发外，虚室生白，充实光辉，则见之不可用，用之不可见，此正儒道之如有所立卓尔。立则见其参於前，即见之之谓也。及瞻之在前，忽焉在后，虽欲从之末由也，已此又不可用也。释氏之圆陀陀、光烁烁、明了了、活泼泼，亦用之之谓也。而冷智妙圆、体自空寂，此又不可见也。太上曰：恍恍惚惚，其中有物，则恍惚裹相逢者，固非无所睹也。杳杳冥冥，其中有精，则杳冥中有变者，亦非无所用也。存无守有，顷刻而成，至神圣，极容易，岂非一霎火焰飞，真人自出现乎。如此则身外生身，性上见性，去住自如，识破本来面目。故以此凡火飞出真火，以此凡人现出真人。然则恍惚杳冥者，岂其实耶，无中有，有中无，玄中玄，妙中妙，可与神仙语，难与凡骨言。
　　西江月十二首以应十二月之数
　　内药还如外药，内通外亦须通。丹头利害略相同，温养两般作用。　内有天然真火，鼎中赫赫长红。外炉增减要勤功，妙绝莫过真种。
　　修仙要道须炼金液还丹，然丹分内外，温养两般，要是兼得其宜，可以超凡入圣。苟有内丹而无外丹，则躯壳遗体，皆父精母血，四大假合，凡骨沉滞，无以点化，何缘成道。有外丹而无内丹，则大药虽奇，徒为外、物，反求诸己，天真已耗，神疲气散，精爽不灵，以外药投之，譬若火煮空铛，自速败坏，诅成造化。平叔托咏此词，首以着明内外二药，其知道乎，且外药只用铅、汞二物，并无杂、类，若五金、八石、草木滓腐，皆使不着，以火侯抽添，体天法象，久久烹炼，气数周天，可以成宝仙。经曰：大药既成，鹊饵成凤，鸦食成鸾，犬舐成龙，人服登仙是也。若内药在身，非心非肾，非肺非脾，非气非精，非血非液，亦不过铅、汞二物，阴阳匹配，以真火元阳炼之，一同外药，使鼎中赫赤，依时增喊，炼成纯阳之质，日中无影，方可服食外丹，使形神俱妙，与道合真，蜕去凡骨，白日升举。此外药还如内药，内通外亦须通，不可偏而不全也。然而真种则一同，温养则两般何也。所同者，铅、汞是也。两般者，火侯是也。盖外药则用凡炭人为之火，内药则用真一天然之火也。
　　西江月
　　此道至神至圣，忧君分薄难消。调和铅汞不终朝，早睹玄珠形兆。　志士若能修炼，何妨在市居朝。工夫容易药非遥，说着人须失笑。
　　甚矣，五百岁间气生贤，无非地灵人杰。凡道德、勋庸、文章、政事，所以致君泽民者，世不乏人。若夫至神至圣，为人中仙，阴功阳德，上合天心，白日飞举者，实难得其人也。傥非夙有灵骨，福分深厚，畴以得此，使其分所当得遭遇圣师，则至神圣，极容易。盖金丹神圣之道，不过铅、汞二物，一能调和火侯，则片饷之间玄珠形兆。有志之士，若能精勤修炼，初无贵贱之别，在朝不妨为治国平天下之事，在市不失为士、农、工、商之业，如前诗谓休妻谩遣阴阳隔，绝粒徒教肠胃空，心、肝、脾、肺、肾之五脏徒劳存想，涕、唾、精、津、气、血、液之七宝馒费吐吞。凡三载九年之限程，三千六百之旁门，皆非金丹之用。吁，道则至神至圣，药则容易非遥，所谓道在眼前人不见，说教失笑更何疑。太上曰：下士闻道，大笑之。不笑不足以为道也。
　　西江月
　　白虎首经至宝，华池神水真金。故知上善利源深，不比寻常药品。要假修成九转，先须炼己持心。依时采取定浮沉，进火仍防危甚。
　　白虎者，金精也。首经者，元首谷神也。至宝者，灵明宝藏也。华池者，偃月炉也。神水者，神明之水也。真金者，金丹大药也。上善者，无上之妙道也。利源者，无穷之利源也。九转者，九还之金体也。炼己持心者，七宝之无漏身也。采取者，采有时、取有日也。浮沉者，阴阳升降之二物也。进火防危者，丹熟不须行火候也。古仙日：金丹之术百数，大要在神水、华池。然天一生水，水岂自然，必金能生水，是金刚不坏，万古常存，得天一至真之气而生水，故金精为首经至宝。华池既生神水，神水复生真金，所谓母隐子胎，水中金、水乡铅是也。太上日：上善若水。《阴符经》曰：绝利一源。吕洞宾曰：七返还丹，在人先须炼己待时。必当精、气、神全，三田俱足，与天地合德。阴阳、升降，每月那日，每日那时，轻轻采取，无过无不及，定其浮况。夺天地造化，机缄合符，毫厘不爽。如丹已成就，则守恬养气，不可妄乱进火。锺离仙曰：丹熟不须行火候，若还加火爻倾危是也。
　　西江月
　　七返朱砂返本，九还金体还真。休将寅子数坤申，但看五行成准。　本是水银一味，周流经历诸辰。阴阳炁足自通神，出入岂离玄牝。
　　七返九还之论，乃金丹大道之玄，学者不遇圣师，妄自臆说，或者乃以十二支神从子数至申为九还，自寅数至申为七返，非也。《龙虎上经》曰：丹术着明，莫大於金、火。金火者，日月之魂魄。上半月初三日，月哉生魄，其体属金，金数四，成数九，所谓三日更生兑户开，黑银灶（）出白银来。此金气发生，名曰九还也。下半月魄光渐喊，日当受符日为火，又名朱砂，外赤而内白，复盗月之光，添日之真火，火数二，成数七，，名曰七返。然还返之义，虽曰金、火，究其源宗，本是水银一味而已。盖天一生水，水为丹母。凡天地之运动，日月之升沉，皆在水轮之内。人身之阴阳造化，在於坎水之乡，自其子初阳生，午后阴降，周而复始，经历诸辰，周天气足，自然通神。然出入之间，岂离玄牝。盖谷神不死，是为玄牝。玄牝之门，为天地根。此金丹之玄妙也。
　　西江月
　　若要真铅留汞，亲中不离家臣。木金间隔会无因，须用媒人勾引。　木性爱金顺义，金情恋木慈仁。相吞相啖却相亲，始觉无中有孕。
　　修炼金丹，不出铅、汞二物。然汞多飞走，实难留停，惟得真铅，则汞可留住。盖是一气所锺，亲中家臣，初非异类，自相眷恋也。奈何大朴既分，东震西兑，木、金间隔，无因相会为一，今以丹法炼之，须用媒人勾引，乃黄婆。匹配之义，以中官土为用也。盖土能生金，金能克木，木能克土，三姓异质，相吞相啖却能相亲，此五行类倒之法。《阴符经》云：害裹生恩是也。仙经云：顺则成人，逆则丹用。盖相生者为顺为恩，而相克者为逆为害也。始觉无中有孕者，盖金、木之质外别於形，而木液、金精内感於气，所谓凿开混沌髓，擘出坎离精。即此为丹，则无中有孕可知矣。太上曰：恍恍惚惚，其中有物。非孕而何。
　　西江月
　　二八谁家姹女，九三何处郎君。自称木液与金精，遇土却成三姓。　更假丁公煅炼，夫妻始结欢情。河车不敢暂留停，运入昆仑峰顶。
　　二八者，阴数也。姹女者，阴女也。九三者，阳数也。郎君者，阳男也。木液者，东方震龙之液，水生木之象也。金精者，西方白虎之精，金生水之象也。土者，戊己中官也。丁公者，火侯也。河车者，北方正气，为河车般运之象也。昆仑者，泥丸官神室也。平叔此篇说尽金丹道地、火候、药物，实慈悲引接，人自不明耳。且纯阳者，为天、为仙。纯阴者，为地、为鬼。阴阳俱备者，为人。况一阴一阳之谓道，继之者善也，成之者性也。大《易》深言之，何异金丹之道乎。盖金丹在人之身，不出阴阳之用，故以数喻之，则有二八、三九。以人喻之，则为郎君、姹女。以五行言之，则有金、有木。以四象取之，则有龙、有虎。以人事譬之，则为夫、为妻。千章万句，皆是设象寓言无他。自元始祖气，混沌为一，太极既判，分列为二。惟其分也，则奇偶异数，男女异体，金木异质，东西异方，龙虎异象。今既欲返本还原，炼而为丹，则必合异而归於同。若非归於中官，则二者何绿合一。故曰遇土却成三姓，乃中官黄婆匹配之地也。虽然二物有形有质，岂能果作一处，不过以精、液交感，神、气混融，隔碍潜通，如磁石吸铁，自然一点真阳灵明洞照而已。故不曰木而曰木液，不曰金而曰金精，其义深矣。然金、木岂能自有精液哉，须假丁公煅炼，火候抽添，则阴阳始得交媾，金、水始得成丹。是火也，非己巽风火也，非离午心火也，乃坎官北方正气，号为河车般运不停，直上泥九昆仑峰顶，一点真阳洞明宇宙，所谓沉归海底去，抱出日头来。一撞三关，透彻无上，则赫赤金丹成於金、木交并之际，仙道岂远哉。
　　紫阳真人悟真篇讲义春之六竟
　　紫阳真人悟真篇讲义卷之七
　　云峰散人永嘉夏宗禹着
　　西江月
　　牛女情绿道本，龟蛇类禀天然。蟾乌遇朔合婵娟，二炁相资运转。总是乾坤妙用，谁人达此深渊。阴阳否隔却成愆，怎得天长地远。
　　牛女者，夫妇之义也。龟蛇者，水火之象也。蟾乌者，日月之精也。乾坤者，天地之对也。此一阴一阳之谓道，日月交合之谓丹。有阳而无阴，则阳无以化。有阴而无阳，则阴无以生。二气相资，运而变化，或分或合，妙用无穷。故如牛郎、织女情义绿合，为道之本。水龟、火蛇坎离交媾，类禀天然。月蟾、日乌遇朔必合，婵娟久照。乾天、坤地覆载广大，妙用神通。人以一身与天地并立为三才，亦以阴阳二气匹配而成道，曰玄牝，曰铅汞，曰龙虎，曰乌兔，曰金木，曰水火，曰黑白，曰东西，曰坎离，曰夫妇，不可枚举，无非阴阳交感之义。苟阴自为阴，阳自为阳，否隔不通，则成愆过而夭折矣。何以出死入生，与天地相与长久哉。
　　西江月
　　雄裹内含雌质，负阴却抱阳精，两般和合药方成，点化魂灵魄圣。　信道金丹一粒，蛇吞立化龙形，鸡飧亦乃变鸾鹏，俱入清阳真境。
　　一阴一阳之谓道，合日与月之谓丹。然而日为阳为火，内有壁月乌，乃雄里含雌也。月为阴为水，内有房日兔，是负阴抱阳也。盖乌属庚辛金，兔属甲乙木，毋令间隔，则日之魂、月之魄，两件和合於一处，则至灵至圣，玄珠有象，金丹成於片饷之间。譬之外药亦同，阴阳匹配，点化成丹，蛇鸡服饵，亦化龙鸾，况於人乎，况得道乎。此内外二丹无非以阳精为主，不问人禽异类，苟能以阴炼阳，使其魂灵魄圣，则一粒金丹，蛇服成龙，鸡飱成凤，人服登仙，俱入
　　清阳真境矣。
　　西江月
　　不辨五行四象，那分朱汞铋银，抽添火候未曾闻，早便称呼居隐。　不解自思己错，更将错路教人，误他永世在迷津，似怠欺心安忍。
　　五行者，金、木、水、火、土也。四象者，青龙、白虎、朱雀、玄武也。朱汞者，砂中取汞也。铅银者，铅中取银也。火候者，真阳之火、节符之候也。平叔谓学者妄乱以肺为金，以肝为木，以肾为水，以心为火，以脾为土。又以肝属青龙，肺属白虎，心属朱雀，肾属玄武。此为五行、四象，修炼金丹，可谓无所辨别，那分朱汞、铅银。亦非拾一身之外而别谓五行四象，譬之铅砂为有质之物，五脏亦有质之形，如何可以成道。惟於有形质之中，而得其无形质之用，则自粗造精，超凡入圣，始得铅汞之秘矣。虽然纵识朱砂及黑铅，不知火侯也如闲。况不识不解，而错以教人，所谓迷迷相引，无有出期，如此用心，尚安忍哉。
　　西江月
　　天地才经否泰，朝昏要识屯蒙。辐来凑毂水朝宗，妙在抽添运用。得一万般事毕，休分南北西东。损之又损慎前功，命宝不宜轻弄。
　　天地交而为泰，是上阴下阳也。不交而为否，是上阳下阴也。云雷屯，君子以经纶，是物之屯难始生，不可栈贼也。山下出泉，蒙，君子以果行育德，是泉之始达，当蒙以养正也。即此四卦之义，托喻金丹，正合其宜。或者以六十卦分为三十日，以乾、坤、坎、离四卦为炉鼎，抑何穿凿牵强也。殊不知一阴一阳之谓道否、泰、屯、蒙之谓功。以金丹言之，全在阴阳交媾之精。傥若天自天地自地，否塞不通，不能交而为泰，则阴阳何以为道，大药何以成丹。至於朝屯暮蒙，即是谨於持守，常若屯难养蒙之时，不可一念差失，不可一时恣纵，戒谨乎所不睹，恐惧乎所不闻，实不忘於朝昏顷刻间也。若能如此修为，则辐来奏毂，如车之运行，初无败阙。如水之流转，万折必东。故真一先天之气机缄相应，符节不爽。抽添运用，妙斡天机。得此真一命宝，当持盈守成而矣。抱朴子曰：人能守一，一能守人。人不能守一，一能去人。岂非命宝不宜轻弄乎。
　　西江月
　　冬至一阳来复，三旬增一阳爻，月中复卦朔晨超，望罢乾终变妮。　日又别为寒暑，阳生复起中宵，午时娠象一阴朝，炼药方知昏晓。
　　一年有三百六十日，以六阴六阳盈亏消长攒簇於爻象之间，有年中冬至，月中冬至，日中冬至。六位相乘，片阳相荡，十二卦备，则天道明而周天火候足矣。且年中冬至阳生於子，是十一月用地雷复 卦为一阳爻。十二月建在丑，用地泽临 卦为二阳爻。正月建在寅，用地天泰 卦为三阳爻。每月三十日换一卦，以进火符，是三旬增一阳爻，乃一年卦气周天之侯也。夫攒年簇月为月中冬至者，以一月三十日，一日十二时，共得三百六十时耶，准一年三百六十日，却以初一日为复卦，每二日半共坎卦，至十五为乾 纯阳卦。然阳极则阴生，至十六日为望，用天风姤 卦以退火符，乃阴长阳消。所谓望罢乾终变姤，乃一月日卦数准一年周天之侯也。若夫攒年簇日为日中冬至者，以一日十二时分为阴阳升降之节，以子初阳生为冬至，以午后阴生为夏至。亦以一时辰为一卦，用复姤进退阴阳之始也，用乾坤变化阴阳之终也。昼夜循环於百刻之内，以时易日法神功，亦象一年卦数周天之候也。修真之士外立表漏以测天运之晷刻，内修真一以验本身之刻漏。既知一年之冬至、夏至如此，又知一月之冬、夏二至如此，又知一日之冬、夏二至如此。体天法象，洞知昏晓，神清气爽，百脉和畅，虽未能升举冲天，岂不胜似荒迷酒色、与鬼为邻者哉。此与天地合德，与日月合明，与四时合叔，与鬼神合其吉凶者是也，岂异端曲学乎。
　　西江月
　　德行修逾八百，阴功积满三千。均齐物我与亲冤，始合神仙本愿。　虎兕刀兵不害，无常火宅难牵。宝符降后去朝天，稳驾鸾舆凤辈。
　　天得一以清，地得一以宁，人得一以灵。吾儒之道一以贯之，释氏之教一心即佛，道家之法真一常存。今平叔言八百三千之异何耶，吁，道体则一，道用则殊。亘古今，穷天地，推万有之伙，究象数之烦，道无往而不在，惟修真者无一不洞晓於心，践履於己，如四端万善之皆备，六度万行之兼修，阴功阳德真积力久，物我亲充同仁一视，始合神仙本愿。古语曰：欲修仙道，先尽人道是也。推是心以往，则祸息自消，虎兕刀兵所不能害，跳出世网无常，火宅所不能牵，上合天心，太一赐召，如张天师冲举，许旌阳上升，皆是天降宝符，诏归金阙，鸾车凤笔稳驾紫宸，此修真奉道之效，大丈夫功成名遂之秋也，有志者可不勉旃。
　　紫阳真人悟真篇讲义春之七竟
　　
