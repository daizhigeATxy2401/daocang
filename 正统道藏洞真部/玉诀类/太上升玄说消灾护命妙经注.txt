太上升玄说消灾护命妙经注       
　　修江混然子注
　　经名：太上升玄说消灾护命妙经注。元道士混然子王玠（字道渊）撰。一卷。底本出处：《正统道藏》洞真部玉诀类。
　　太上升玄说消灾护命妙经注
　　太者，无也。上者，极也。升，高也。玄，妙也。说，开化也。消，灭也。灾，害也。护，保也。命，身也。妙，玄之又玄也。经，心也，径也，人人共行之径路也。天尊言：无极大道，化生天地。万物之多，无物不有其妙，唯人得其秀而最灵。然虽灵也，人生风土不同，禀受则有殊异，是有贤愚不等。故天尊以慈悯力，开方便门，普化世人，明本来之真性，全见有之身命。以心炼念，以情归性，然默运天机，流精化气，会於乾宫，充周四体，乃谓之升玄。运符火以炼神，咽金液以炼形，形强神清，诸邪不入，百病不生，长生久视，超尘出劫，乃谓之消灾护命。若有能受持此道，运行一身，与圣仙并驾，与天地同躯，是为妙经也。《道德经》谓：善人，不善人之师，不善人，善人之资，故无弃人。所以众生虽是有食爱之心，其中皆有善智之性。天尊说此经，开化妙理，以喻后之来者。流通读诵，究竟大道之由，悟之者，愚可以智，浊可以清，超凡入圣，自然消灾、灭罪、保命，乃得延年，岂不是妙经也哉。颂曰：无极玄元始，巍巍灵宝尊，升玄弘教化，显道说经文。
　　尔时元始天尊在七宝林中五明宫内，
　　尔时者，昔混沌之时也。元始者，祖气也。天尊者，一灵至贵，天上地下，唯此独尊也。七宝林者，心也，神也。五明官者，黄庭也。以世法释，当龙汉之初，八角垂芒，一点祖劫之气，化正气万道，浮满空中，结成圣体，一神含妙万有，乃强名曰元始天尊也。当说之时，在始青天七宝林中五明宫内也。以道用言，人人之生，皆有元始天尊。此言一点真阳之气，居於生门密户，中间空悬一窍，乃曰天心，性亦寓焉，为万神朝会之祖，是谓元始天尊者也。凡遇一阳初动，当转经之时，则神下坠玄关，鼓巽风吹发离宫三昧之火，追二气於黄道，会三性於元宫，混融成丹。所以炼性，如金之坚，全藉火力以锻炼。火以七言，土以五言，是以在七宝林中五明宫内者也。此即《度人经》所谓：元始悬一宝珠，大如黍米，在空玄之中，去地五丈，登引天真之道也。颂曰：元始先天地，无为浩劫宗，一心抱众体，真下玩真空。
　　与无极圣众俱，放无极光明，照无极世界。
　　此承上言，一神正位，万神朝宗。以世法言，当天尊说经之时，则诸天诸地、三界十方、无极圣众，一时同会於七宝林中五明宫内，咸听说经之妙，是时放无极光明，照无极世界也。以道用言，凡作丹之时，以天罡之斡运，逆回斗柄之机，则通身万神万气同会於心，熏蒸片饷，即得神清气爽，心广体胖，灵含空妙，万窍光明，是照无极世界也。此即与《度人经》所言：上圣高尊、妙行真人、无鞅数众，浮空而来，俱入宝珠之内。既入珠口，不知所在。法事粗悉，诸天复位。倏欻之间，寂无遗响是也。颂曰：一黍藏天地，诸真集圣躯，慧光生恍惚，遍界照虚无。
　　观无极众生，受无极苦恼，宛转世间，轮回生死，漂浪爱河，流吹欲海，沉滞声色，迷惑有无。
　　观者，洞观也。无极者，言天下人物之多，生生不尽之意也。众生者，下愚贪爱之人也，及其一切含灵之物，皆是众生。此一节以下，天尊居静极之中，以智慧目，洞观大#1 之内，劫浊之间，有等贪夫俗子下愚之人，不畏天命，不惜生身，纷纷贪爱，形虽人身，心如禽兽也。奈何此等众生，不识人伦，不惧国法，心为形役，逐利迷情，舍死贪求，了无厌足，造成种种之愆，作下无遮罪业。一旦自招殃咎，天灾罪己，小则自陷一身，大则祸连骨肉，是以受无极苦恼，宛转世间，轮回生死於六道之中，永无出期。漂浪於爱河，流浪於欲海之地，汨没沉沦，无有休息。天尊怜悯众生之苦，深可痛哉，故以此等由，开化世人，早悟回头。殊不知造恶者必有恶报，如影随形，竟不寻思，至此唯务纵念所为，况滞於声色，耳中听，眼中见，纷纭驰逐於外，自身精神耗散，化为异类而不复，犹自不醒，迷惑有无而终不改也。颂曰：众生心自昧，造业受轮沉，爱滞於声色，何如兽与禽。
　　无空有空，无色有色，无无有无，有有无有，终始暗昧，不能自明，毕竟迷惑。
　　此一节承上言，众生迷惑有无，不自醒悟，於此故言大道之始，本无形、无情、无名，因气化生物，一分为二，遂有形、有情、有名。众生所以不得真道者，执着幻形为有，昧了本来之性。道本不空，执着为空。道本无色，执着有色。道本无形，执着有形。道虚真有，执着无有，以此为有。妄心不信真道，不知其来，不知其去，是以终始暗昧，不能自明，毕竟迷惑，故造恶作非，遭於浊辱，受报无休，永失真道也。颂曰：大道本无色，真空非是空。若人明得透，显出旧家风。
　　天尊告曰：尔等众生，从不有中有，不无中无，不色中色，不空中空。非有为有，非无为无，非色为色，非空为空。空即是空，空无定空；色即是色，色无定色。即色是空，即空是色。
　　空者，道虚无体也。色者，一切有形之物也。此一节以下，天尊慈悯世人不悟真道，於此丁宁反覆告戒，形容道之体用，教人如此悟见大道至虚无体，因不虚立，故生形以立道。形为道之室，道为形之用，是以有其形必有其神，必有其道。人之元神本是虚灵，因形所梏，障碍不灵。譬如空中有日，千江同色，水清月明，水浊月昏。月不离水，水不离月，形不离神，神不离形。形有败坏，神无生灭。人生不过假此幻形以成於道。何故众生如此之愚，执此幻形，被他所使，弃其本，逐其末，终不悟性命之理。天尊故言：尔等众生，可以谛听吾说，从不有中有者，此言形非长有，不可认形为有。不无中无，此言人性虚灵，亘古亘今，不生不灭，不可以性为无也。不色中色者，此言大道清虚，本无其色，不贪迷其色也。不空中空者，此言人神含妙，主宰万机，本无其空，不可固执为空也。非有为有者，此言人初生为赤子之时，本来素俭非有，今日不可贪生厚利，为我之有也。非无为无者，此言人物之生，一身一窍，一物一太极，造化妙理，无不在人一身，不可弃我之有而为无者也。非色为色者，此言大道冲虚，无物不贯，天地神明，无处不存，本无形色之可睹，不可执其非色而为色者也。非空为空者，此言成道之人，变化自在，劫劫长存，本来非空而实有，不可执着为虚无而笑之为空也。空即是空，空无定空者，此言大道无形，变化莫测，生天生地生人物，岂有定空之理。至如青天白日，一时风云雷雨变化，顷刻遍满大千世界是也。如人性静之时，乃太空也，一时发其喜怒，神机不测，亦复如是。岂不是空无定空者也？色即是色，色无定色者，人以眼观色，眼即色也，若能觉之，得色观色，回光返照，了彻心空，色皆无也。且夫天地之间，阴阳化生万物，随气成质，随质变色。有情而变无情，贞女化为石山，蚯化百合之类；无情而变有情，丹枫化羽人，腐草化为萤之类。万物皆化，轮回无期，岂不是色无定色者也？是以即色是空，即空是色。岂不闻《金刚经》云：无我相、人相、众生相、寿者相。凡有所相，即是虚妄。若是诸相非相，即见如来。斯言至矣。学人於此玩味，其庶几乎！颂曰：道妙非空法，人迷幻色心，有无都放下，陆地尽平沉。喝！会得么？行到水穷山尽处，鸟啼花笑一般春。
　　若能知空不空，知色不色，名为照了，始达妙音。识无空法，洞观无碍。入众妙门，自然解悟。离诸疑网，不着空见。
　　此一节承上文而言，为化众生。其有能悟之者，不堕顽空，不着邪见，唯存一心，湛然常寂，了了真空，无所不知，无所不透，道在我而不在於彼。若领悟至此地位，方信知空不空，知色不色，是以名为照了，始达妙音。识无空法，洞观自在，此心通於他心，无物不尽其性。穿山透石，无有隔碍，於我慧性生明，广照无际。所以入众妙门，自然解悟，头头是道，物物同真。一切疑网，尽行掀翻，独露本来，不着空见也。颂曰：空空本不空，色色即非色。直下悟玄机，知白守其黑。
　　清静六根，断除邪障。
　　清静者，虚心实腹也。六根者，眼耳鼻舌身意也。断，绝也。除，去也。邪障，一切尘劳色欲也。此承上言不着空见之意，於此教人清静其六根，绝去其邪障，内不出，外不入，自然神清气静，六根安宁，邪障断除矣。颂曰：了彻一心，通天彻地。阳盛阴消，邪魔退位。
　　我即为尔说是妙经，名曰《护命》，济度众生，传教世间，流通读诵。
　　我者，天尊自称也。尔者，言悟道之人也。说，开化也。妙，玄也。经，心也，犹路也，人人共行之路也。济者，接引之意也。度者，超彼岸也。此一节，天尊故言世人若能悟道明彻，不被形缚，不着邪障所缚，透得向上机关，至此田地，方才可与尔言说大道之宗，转经之妙。这诵经之者，可以通神。悟之者，可以养命。得之者，可以长年。是名曰《护命》。济度众生，传教世间，使人人流通读诵，愿得个个早悟圆成，岂不称天尊之心哉。颂曰：个个身同道，人人心是经，精凝神气固，护命保长生。
　　即有飞天神王、破邪金刚、护法灵童，救苦真人、金精猛兽，各百亿万众，俱侍卫是经。
　　此章以世法言，凡好道持谓是经之人，当依经说，有如是神童猛兽侍卫诵经者身。以道用言，飞天神王者，意转灵宝升玄之道也。破邪金刚者，武炼也。护法灵童者，文烹也救苦真人者，退魔也，复其天心也。金精猛兽者，五色狮子也。总而言之，凡行灵宝之时，则当转护命之经。命吾黄意入东海，鞭起潜龙驾火舆，上升玄谷之宫，乃曰飞天神王。倒流黄河之水，作他昆仑荡氛之霖，乃曰破邪金刚。从西山跨白虎以归家，乃曰护法灵童。战退强魔，元神复位，乃曰救苦真人。身坐空玄五色狮子之上，凛然肃正其威仪，乃曰金精猛兽。通身万神万气悉归一心，乃曰各百亿万众俱侍卫是经也。学人能悟此妙，内有默运绵绵如是之功，外则自有十天善神长拥护其人。斯经玄妙，不可思议功德也哉。颂曰：一点无多子，超凡入圣基，道高魔自伏，神妙显威仪。
　　随所供养，捍厄扶衰，度一切众生，离诸染着。
　　此言有道诵经之人，随身所至，自有一神明拥护供养，外则摄伏群魔，内则通真显圣。一切含灵，皆沾道荫，有情无情，咸登彼岸。所以捍其厄而扶其衰，度一切众生，离诸染着也。颂曰：道妙无穷，神化莫测，救度众生，扶衰捍厄。
　　尔时天尊即说偈曰：视不见我，听不得闻，离种种边，名为妙道。
　　此天尊说经已毕，不敢自赞，故尊称尔时天尊，即说偈言，形容大道之妙，总结此经一篇之玄。此四句偈，为学人吃紧处。老子所谓视之不见名曰夷，听之不闻名曰希，搏之不得名曰微。所以道在天地，天地不知，道在万物，万物不知。澄之不清，挠之不浊。动中不动，静中不静。妙体至虚，灵应万有，不可得而形容也。可以离形弃智，即此用。不见中亲见，见中不见，不闻中亲闻，闻中不闻。默识心通，神领意会，到此之间，自离种种诸相，方名为妙道也。岂不为学人希有之功者乎？颂曰：大象无形，大音希声，虚空粉碎，神升太清。
　　太上升玄说消灾护命妙经注竟
　　#1 『大』字下疑脱一『千』字。
　　
