黄帝阴符经注
　　经名：黄帝阴符经注。原题蔡氏注。《宋史艺文志》着录蔡望《阴符经注》一卷，当即此书。一卷。底本出处：《正统道藏》洞真部玉诀类。
　　黄帝阴符经注
　　蔡氏注
　　上篇
　　观天之道，执天之行，尽矣。
　　道分而为天地，天地分而为万物，万物之中人为最灵，本与天地同体，然人所受於天地有纯杂不同，故必观天之道，执天之行，则道在我矣。言天而不言地者，地在其中也。
　　天有五贼，见之者昌。五贼在心，施行于天。宇宙在乎手，万化生乎身。
　　五贼，五行也。天下之善由此五者而生，而恶亦由此五者而有，故即其反而言之曰五贼。五贼虽天地之所有，然造天地者亦此五者也。降而在人，则此心是也。能识其所以然，则可以施行于天地，而造化在我矣。故曰：见之者昌。
　　天性，人也。人心，机也。立天之道，以定人也。
　　天地之所以为性者，寂然至无，不可得而见也。人心之所禀，即天地之性。故曰：天性人也。人之心自然而然，不知其所以然者，机也。天之所以动，地之所以静者也。此机在人，何所不至？为尧舜，为桀纣，同是机也。惟立天之道以定之则智。故去而理得矣。
　　天发杀机，龙蛇起陆。人发杀机，天地反覆。天人合发，万化定基。
　　杀机者，机之过者也。天地之炁一过，则变异见而龙蛇起陆矣。人之心一过，则意想生而天反地覆矣。天人合发者，道之所在，天意人情所同。然天序有典，天秩有礼，人之大伦是也。西方之学以此为世网而绝之，然而不能摇者，以万变之基一定而不可易也。
　　性有巧拙，可以伏藏。九窍之邪，在乎三要，可以动静。
　　圣人之性与天地参，而众人不能者，以巧拙之不同也。惟知所以伏藏，则拙者可使巧矣。人之所以不能伏藏者，以有九窍之邪也。窍虽九而要者三，耳、目、口是也。知所以动静，则三返而九窍可以无邪矣。目必视，耳必听，口必言，是不可必静，惟动而未尝离静，静非不动者，可以言动静也。
　　火生於木，祸发必克。奸生於国，时动必溃。知之修炼，谓之圣人。
　　火生於木，有时而焚木；奸生於国，有时而必溃。五贼之机，亦由是也。知之修炼，非圣人孰能之？修炼之法，动静伏藏之说也。
　　中篇
　　天生天杀，道之理也。
　　生杀者，道之降而在炁，自然而不可逃者也。
　　天地，万物之盗；万物，人之盗；人，万物之盗。三盗既宜，三才既安。
　　天地生万物而亦杀万物者也。万物生人而亦杀人者也，人生万物而亦杀万物者也。以其生而为杀者也，故反而言之，谓之盗，犹曰五贼云尔。然生杀各得其当，则三盗宜。三盗宜，则天地位，万物育矣。
　　故曰：食其时，百骸理。动其机，万化安。
　　天地万物主於人，人能食天地之时，则百骸理矣；动天地之机，则万化安矣。此为盗之道也。时者，春秋早晚也。机者，生杀长养也。
　　人知其神之神，不知不神之所以神。
　　神者，灵怪不测也。不神者，天地、日月、山川、动植之类也。人知灵怪之为神，天地、日月、山川、动植，耳目所接，不知其神也。
　　日月有数，小大有定。圣功生焉，神明出焉。
　　日月者，人不知其神也。日之数大，运三百六十日；月之数小，运三百六十辰。天地变化，不外乎三百六十。圣功之所以生，知此而已；神明之所以出，由此而已。
　　其盗机也，天下莫能见，莫能知。君子得之固躬，小人得之轻命。
　　盗机者，即五贼流行天地之间，上文所谓日月之数也。见之知之，则三盗宜而三才安矣。然黄帝尧舜之所以得名得寿，苏张申韩之所以杀身赤族，均是道也。民可使由之，不可使知之。至哉，言乎。
　　下篇
　　瞽者善听，聋者善视。绝利一原，用师十倍；三返昼夜，用师万倍。
　　瞽听聋视，用志不分也。一可以当十。三反者，即目、耳、口也。返者，复其初也。昼夜者，阴阳之运。三者既返，则超乎阴阳之运，而通昼夜一死生矣，一可以当万。《易》所谓神武而不杀者也。
　　心生於物，死於物，机在目。
　　心因物而见，是生於物也；逐物而丧，是死於物也。人之接於物者，其窍有九而要有三，而目又要中之要者也。老聃曰：不见可欲，使心不乱。孔子答：克己之目，亦以视为之先。西方论六根六识，必先曰眼曰色者，均是意也。
　　天之无恩而大恩生。迅雷烈风，莫不蠢然。
　　无恩之恩，天道也。惟无恩然后能有恩，惟无为然后能有为，此用师万倍，必三返而后能也。
　　至乐性余，至静性廉。天之至私，用之至公。禽之制在炁。
　　至乐者无事，故性余，裕而能先天下之忧；至净者无染，故性廉，洁而能同天下之患。此三返之道、无为之至也。若不拔一毫者之所为也。然天之道至私，而用之至公，是至乐至净乃所以有为也。惟物亦然。物之可取者谓之禽，万物之相制伏，彼岂有为於其间？盖炁之自然也。虎豹之於麟，鹰隼之於凤，非以其才之搏与惊也。此三返昼夜，所以能至於一当万也。
　　生者，死之根；死者，生之根。恩生於害，害生於恩。
　　生死恩害，道无不然。此霜雪之残，所以有至恩；雨露之滋，所以有至忍也。极而论之，则有无动静之机，未尝不相与为往来，故正言若反也。
　　愚人以天地文理圣，我以时物文理哲。
　　人见天有文，地有理，以为圣也，不知其所以圣。我以时之文、物之理而知天地之所以圣。天文有时，地理有物，哲知也。以天地之常言之，其道固如是；自变者言之，亦如是也。此观天之道，执天之行，至於通乎昼夜，而与造化同体，动静无违也。
　　黄帝阴符经注竟
　　
