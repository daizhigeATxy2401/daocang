黄帝阴符经疏
　　经名：黄帝阴符经疏。原题唐李筌疏。据《道藏提要》考证，应为宋人取李筌《阴符经序》与袁淑真《阴符经集解》合编而成。三卷。底本出处：《正统道藏》洞真部玉诀类。参校本：《丛书集成新编》所收梦华馆本（简称梦本）。
　　黄帝阴符经疏序
　　少室山达观子李筌，好神仙之道，常历名山，博采方术。至嵩山虎口岩石壁中，得阴符本，绢素书，朱漆轴，以绛缯缄之。封云：魏真君二年七月七日上清道士寇谦之藏诸名山，用传同好。其本糜烂，应乎灰灭。筌略抄记，虽诵在口，竟不能晓其义理。因入秦，至骊山下，逢一老母，髽髻当顶，余发倒垂，弊衣扶仗路旁＃1，见遗火烧树，自语曰：火生於木，祸发必克。筌惊而问之，曰：此是《黄帝阴符》上文，母何得而言？母曰：吾受此符三元六甲周甲子矣。谨按《太一遁甲经》云：一元六十岁，行一甲子，三元行一百八十岁，三甲子为一周，六周积算一千八十岁。年少从何而知？筌稽首再拜，具告得处。母笑曰：年少颧颊贯於生门，命轮齐於月角，血脑未减，心影不偏，性贤而好法，神勇而乐智，是吾弟子也。然五十六年当有大厄。因出丹书符，冠杖端，刺筌口，令跪而吞之，曰：天地相保，乃坐树下，说阴符玄义。言竟诫筌曰：《黄帝阴符》三百言，百言演道，百言演法，百言演术。参演其三，混而为一。圣贤智愚，各量其分，得而学之矣。上有神仙抱一之道，中有富国安人之法，下有强兵战胜之术。圣人学之得其道，贤人学之得其法，智人学之得其术，小人学之受其殃，识分不同也。皆内出於天机，外合於人事，若巨海之朝百谷，止水之含万象。其机张，包宇宙，括九夷，不足以为大；其机弥，隐微尘，纳芥子，不足以为小；观其精微，《黄庭》八景不足以为学；察其至要，经传子史不足以为文；任其巧智，孙吴韩白不足以为奇。是以动植之性、成败之数、死生之理，无非机者。一名《黄帝天机》 之书。九窍四肢不具，悭贪、愚痴、风痫、狂诳者，并不得闻。如传同好，必清斋三日，不择卑幼，但有本者为师，不得以富贵为重、贫贱为轻，违者夺二十纪。《河图》、《洛书》云：黄帝曰：圣人生，天帝赐算三万六千七百二十纪，主一岁，若有过，司命辄夺算，算尽夺纪，纪尽则身死。有功德，司命辄与算，算得与纪，纪得则身不死，长生矣。每年七月七日写一卷，藏诸名山岩石间，得算一千二百本命；日诵七遍，令人多智慧，益心机，去邪魅，销灾害，出三尸，下九虫，所以圣人藏之金匮，不妄传也。母语毕，日已晡矣，曰：吾有麦饭相与为食。因袖中出一瓠，令筌取水。
　　＃1 旁：原作『傍』，据梦本改。
　　黄帝阴符经疏卷上
　　少室山李筌疏
　　释题：阴，暗也。符，合也。天机暗合於行事之机，故曰《阴符》。
　　神仙抱一演道章
　　观天之道，执天之行，尽矣。
　　但观天道而理，执天之道，则阴阳动静之宜尽矣。
　　疏曰：天者，阴阳之总名也。阳之精炁轻清，上浮为天；阴之精炁重浊，下沉为地。相连而不相离，故列子御寇谓杞国人曰：天积炁耳，地积块耳，自地已上则皆天也。子终日行於天，奈何忧乎天崩？故知天地则阴阳之二炁，炁中有子，名曰五行。五行者，天地阴阳之用也，万物从而生焉，万物则五行之子也。故使人观天地阴阳之道，执天五炁而行，则兴废可知，生死可察，除此外无可观执，故言尽矣。
　　天有五贼，见之者昌。五贼在心，施行于天。宇宙在乎手，万物生乎身。
　　天生五行，谓之五贼。使人用心观执，奉天而行，则宇宙在乎掌中，万物生乎身上矣。
　　疏曰：五贼者，五行之炁也，则金、木、水、火、土焉。太公注云：圣人为之五贼，天下为之五德。人食五味而死，无有死而弃之者，此五贼之义。所言贼者，害也。逆之不顺，则与人生害，故曰贼也。此言阴阳之中包含五炁，故云：天有五贼。五＃2者在天为五星，在地为五岳，在位为五方，在物为五色，在声为五音，在食为五味，在人为五脏，在道为五德，不善用之则为贼。又，贼者，五行更相制伏，递为生杀，昼夜不停，亦能盗窃人之生死、万物成败，故言贼也。见之者昌，何也？人但能明此五行制伏之道，审阴阳兴废之源，则而行之，此为见也；如人审五贼，善能明之则为福，德之昌盛也。又人能知五贼，藏者何也？在其心故曰五贼在心，心既知之，故使人用心，观执五炁而行，睹逆顺而不差，合天机而不失，则宇宙在乎掌中，万物生乎身上。如此则吉无不利，与道同游，岂不为昌乎？在仕宦之道，执仁义礼智信，则富贵荣华，岂不为昌乎？在军旅之道，明五行逆顺，则战取必胜，岂不为昌乎？故曰：见之者昌也。但因此五行相生而用之，则为道德合於阳也；相克之道用之，则为贼害合於阴也。故三教大师皆用理世，所立经教，只言修善而称道德，不令修恶而称贼害也。故知善修道德者，道也，是阳之主也；阴恶贼害者，魔也，是阴之精。除此之外，百万经教虚广故也。故宣尼云：一言以蔽之，曰思无邪。又曰：择其善者而从之，其不善者而改之。此则至道也，何必广谈修习欤？合道之体，不出此门，能知天地阴阳成败之元者，皆在《阴符》首章而尽理矣。世人见文少而言近，自不闲其要妙，亦何在三教经书广博所陈也？故骊山母云：观其精理，《黄庭》八景不足以为学；察其至要，经传子史不足以为文；任其巧智，孙吴韩白不足以为奇。此之义也。
　　天性、人也。人心，机也。立天之道，以定人也。
　　言以立天定人，在乎五贼。
　　疏曰：夫人心主魂之官，身为神之府也。将欲施行五贼者，莫尚乎心，故心能之士，有所图必合天道。此则宇宙虽广，观览只在手中；万物虽多，生杀不出於术内。故曰：心正可以辟邪也。
　　天发杀机，龙蛇起陆。人发杀机，天地反覆。天人合发，万变定基＃3。
　　天发杀机，公道也；人发杀机，私情也。龙蛇感公道而震；私情紊乱，天地而反覆。天人俱合於公道，则千变万化，无不定矣。
　　疏曰：天含五炁，递为生杀，自然有之。天道生杀，皆合其机宜，不妄发动。阴阳改变，时代迁谢，去故就新，此天发杀机，皆至公也。乘天威杀之机，或龙或蛇，沉隐之类皆能震起於陵陆。顺天应时，畅达於其间，为乘天之机，不失其宜也。人发杀机，天地反覆者，人是五行之子，须顺五炁之生杀，任阴阳之陶运，何得擅自兴其生杀乎？至如世间之法，杀人者死，杀生者罪，何也？为非天之合杀，彼人奈何杀之乎？言人不合妄动杀机也。至如奸臣逆节，违背天道，反叛君亲，恣行凶恶，损害於世，擅行屠戮，妄动杀机者，同翻天作地，覆地作天，如此之大乱为逆，天之大祸，是名天地反覆。此则人怨神怒，天将诛之，人共杀之，俱合其杀机，是名天人合发，万变定基。罚叛讨逆，顺天行诛，皆合天杀之机宜。惬至公之正道，则万物咸伏，无敢妄动，名曰定基。君臣之道贵其公正，若能动用合其天机，应运同其天道，此则人安其心，物安其体，五行安其位，岳渎安其灵；上施道德，下行仁义，灾害不生，祸乱不作，天人静默，名曰定基。
　　性有巧拙，可以伏藏。
　　人之巧拙，不可显露；慎之择善，无令患生也。
　　疏曰：人怀性智巧拙，贤愚悉共有之。但少而言之，人有少巧智辩慧，便驰骋显露，不料得失，显招其咎者，何也？为不能隐密，不自诫慎，以致倾败耳。故《道德经》云：大辩若讷，大巧若拙。其言隐密也。《易》曰：君不密则失臣，臣不密则失身，机事不密则害成。此之谓也。可以伏藏者，贤人君子纵有巧智辩慧之性、博学多闻之才，动静合其机宜，可不为巧乎？常能隐伏，藏匿巨细，用之恐被嫉佞谗毁，反招其咎耳。况愚拙之人，自率於心，造次兴动，不自藏隐，立招祸患。贤人养道育德，巧拙之性俱隐伏於身心，然后内观正性，外视邪淫，善则行之，不善则舍之，修身炼行而成圣人，外人焉能知我巧拙之性乎？皆谓我天然贤圣，不知我修而致之，故曰伏藏也。
　　九窍之邪，在乎三要，可以动静。
　　言人九窍俱邪，皆能生患，在於要者，耳目口也，切使械慎，无令祸生。
　　疏曰：《南华》云：人有百骸、九窍、五脏，体而存之，人禀五炁而成形，头圆足方，四肢五脏，三魂七魄，递生邪正，互为君臣，在身通流。运动者，九窍也。邪正祸福之急者，在三要焉，即耳、目、口也。故《道德经》云：五色令人目盲、五音令人耳聋，五味令人口爽是也。道德之士，眼不视邪色，耳不听邪声，口不谈邪事，所以正事则视听言谈之，此名动也；涉其邪妄，悉不将心视听言说，此名静也。宣尼云：择其善者而从之，此名动也；择其不善者而改之，在此名静也。《孝经》云：言满天下无口过，行满天下无怨恶者，所缘身心静正而无邪恶，以致此也。但遇善即动，逢邪即静，此则身无祸患，皆在耳目口之防慎。故云：在乎三要耳。可以动，可以静也。
　　火生於木，祸发必克。奸生於国，时动必溃。知之修炼，谓之圣人。
　　奸火喻人之性，木国喻人之身。使人治国安身，而今奸火不发，然后修身炼行，以成圣人。
　　疏曰；此一科言圣意兴其喻也。为上文九邪三要动静之宜，切令戒慎，恐未能穷理尽性，故兴此火木奸国为令喻殷勤修炼以成圣人。木中有火者，喻人中有邪恶之性、五毒之火也。太公注云：广成子以为积火焚五毒，故知火者猛烈之炁，《书》云：火炎昆冈，玉石俱焚矣。木中藏火，慎勿钻研，火发则木焚矣。身中邪毒，忽纵恣之，则万善俱灭，其身溃矣。奸生於国，时动必溃者，凡有国则有奸臣贼子，包藏害心，思图篡夺，苟欲富贵，如此之类不一，皆潜藏国中，人君不可知之。但君怀道德，臣效忠贞；时自雍和，天下宁泰。奸人徒有其心，无由妄敢兴动，皆候其时，合动安得？君道失，臣道丧，兵水旱蝗，征敛苛刻，人心变易，思乱怨上，当此之代，万物皆有乱心，何况怀奸之人乎？又奸者不一，乘此隳败之时，则诸奸竞发，其国得不溃乎？此喻上之九窍三要、巧拙动静也。言人有道德定慧，隐伏身心之中，诸邪淫秽僻亦不能兴耳。若邪竞发，则身溃矣。故以奸火藏於木＃4国以喻邪正伏於身心。此唯贤哲之士通详其文，晓达明悟，精念至道，去恶存善，是名知之修炼谓之圣人。故曰：上有神仙抱一之道，黄帝得之以登云天，汤武得之以王天下。骊山母云：圣人学之得其道，为顺天时，则内怀道德，外任贤良，知之修炼而成圣人，是得其道以升云天，黄帝是也。贤人学之得其法，为依五行之善正，不违天时，不逆地理，不伤财，不害物，富国安人，身为贤明乃得其法，道德之君，尧舜是也。智人学之得其术，为用天之道，分地之利，谨身节用以养父母，仁义礼智信，忠孝君亲，贞廉不失，保其禄位，是得其术，贤臣夔龙、伊尹是也。小人学之得其殃，为将天道之炁不习善之，用以智巧辩慧之性，专事三反昼夜，烦兵黩武，阴谋屠害，苟求奢荣，倾夺於世，虽暂富贵，不思祸之将至，反招败亡，延及后世，是得其殃也。禄山、思明篡逆悖乱之臣是也。圣母又言：此文深奥，若巨海之朝百谷，含弘万象，妙义灵也。
　　此神仙抱一演道章上，一百五言，使人明阴阳之道，察兴废之理，动用其机宜，然后修身炼行以成圣人。故曰：上有神仙抱一之道。赞曰：天道应运，阴阳至神。察其机要，存亡在身。悟者为正，迷则非真。知之修炼，谓之圣人。
　　黄帝阴符经疏卷上竟
　　＃2 五：原作『此』，据梦本改。
　　＃3 基：原作『机』，据梦本改。
　　＃4 木：梦本作『才』。
　　黄帝阴符经疏卷中
　　少室山李筌疏
　　富国安人演法章
　　天地，万物之盗；
　　天覆地载，万物潜生，冲炁暗滋，故曰盗也。
　　疏曰：天地者，阴阳也。阴阳二字，洎乎五行，共成其七，此外更改於物，则何惑之甚矣？言天地万物胎卵湿化，百谷草木悉承此七炁而生长，从无形至於有形，潜生覆育以成其体，如行窃盗，不觉不知。天地亦潜与其炁应用无穷；万物私纳其覆育，各获其安。故曰：天地，万物之盗。
　　万物，人之盗；
　　万物盗天而长生，人盗万物以资身。若知分合宜，亦自然之理。
　　疏曰：人与禽兽草木俱禀阴阳而生，人之最灵，位处中宫，心怀智度，
　　能反照自性，穷达本始，明会阴阳五行之炁，则而用之。《周易》六十四卦、六十甲子是也。故上文云：见之昌也。人於七炁之中，所有生成之物，悉能潜取以资养其身，故言盗，则田蚕五谷之类是也。《列子》曰：齐有国氏大富，云：吾善为盗矣，天有时，地有利，吾盗天地之时利。雨泽之滂润，吾陆盗禽兽，水盗鱼鳖。吾始为盗，一年而给，二年而足，三年大禳，自此以后，施及州闾。吾盗天地而无殃咎。若人盗人之金帛，奈何无辜乎？万物盗天地以生成，国氏盗万物以资身，但知分合宜，亦自然之理，此万物人之盗也。
　　人，万物之盗也。三盗既宜，三才既安。
　　既，尽也。三盗尽合其宜，则三才尽兴其任。
　　疏曰：言人但能盗万物资身以充荣禄富贵，殊不知万物反能盗人以生祸患。言上来三义更相为盗者，亦自然之理。凡此相盗，其中皆须有道，惬其宜则吉，乖其理则凶。故《列子》言：盗亦有道乎？何适其无道也？见室中之藏，圣也；知可否，智也；入先，勇也；出后，义也；分均，仁也。人无此五德而能行盗者，未之有也。此盗中之道也。向於三盗之中，皆须有道，令尽合其宜，则三才不差，尽安其任矣。皆不令越分伤性，以生祸患者也。
　　故曰：食其时，百骸理。动其机，万化安。
　　言人饮食不失其时，则身无患咎；兴动合其机宜，则万化皆安矣。
　　疏曰：言人理性命者，皆须饮食滋味也。故《左传》曰：味与道炁，炁以实志，滋形润神，必归饮食。黄帝曰：人服饮食，必先五味、五肉、五菜、五果，皆须调候得所，量体而进。熟则益人，生则伤脏，此食时之义也。故使饮食不失其时，滋味不越其宜，适其中道，不令乖分伤性，则四肢调畅，五脏安和，无诸疾病，长寿保终，岂不为百骸理乎？故亢仓子曰：冬饱则身温，夏饱则身凉。温凉时适，则人无疾疢，疫疠不行，得终其天年。故曰：谷者，人之天也。所以兴，王务农；王不务农，是弃人也。人既弃之，将何有国哉？但三盗既合其宜，三才尽安其任，此皆合自然之理。然后须明君贤臣调御於世，乘此既宜尽安之时，当须法令平正，用贤使能，仁及昆虫，化被草木，举头皆合於天道之机宜，则阴阳顺时，寰宇清泰，使万民之类皆获其安宁，此则动其机而万化安，故云：中有富国安人之法也。
　　人知其神而神，不知不神所以神也。
　　阴阳生万物，人谓之神；不知有至道，静默而不神；能生万物，阴阳为至神矣。
　　疏曰：神者，妙而不测也。《易》曰：阴阳不测谓之神。人但见万物从阴阳日月而生谓之曰神，殊不知阴阳日月从不神而生焉。不神者，何也？至道也。言至道虚静，寂然而不神，此不神之中能生日月、阴阳、三才、万物种种，滋荣而获安畅，皆从至道虚静中来，此乃不神之中而有神矣，其理明矣。饮食修炼之士，明悟无为不神之理，反照正性，而修无为之业，存思守一，反朴还淳，归无为之道，玄之又玄，方证寂默而不神，此则不神而能至神，故曰明矣。
　　日月有数，大小有定。圣功生焉，神明出焉。
　　日月运转不差度数，大小有定，方显圣功之力生焉，神明之功出焉。
　　疏曰：日月者，阴阳之精炁也。六合之内，为至道也。日月度数、大小律历之所辩，咸有定分，运转不差，故云日月有数，大小有定，圣功生焉者，六合之内，赖此日月照烛，阴阳运行而生成，万物有动植，功力微妙至於圣一，故曰圣功生焉，神明出焉者，阴阳不测之谓神，日月晶朗之谓明，言阴阳之神，日月至明，故曰神明。言天地万物皆承圣功神明而生有，从无出有，功用显着，故曰神明出焉。又言世间万物，皆禀此圣功而生，大之与小，咸有定分，不相违越，则小不羡大，大不轻小。故《庄子》言鹏鴳各自逍遥，不相谴羡，此大小有定之义。又言上至王侯，下至黎庶，各有定分，不相倾夺，上下和睦，岁稔时雍，名曰太平。故曰：中有富国安人之法。
　　其盗机也，天下莫不能见，莫不能知。君子得之固躬，小人得之轻命。
　　盗机深妙，易见难知。君子知积善之机，乃能固躬；小人务荣辱之机，而轻命也。
　　疏曰：盗机者，重举上文三盗之义也。假如国氏盗天而获富，人皆见种植之机，不知其所获之深理。何名为盗机？缘己之先无，知彼之先有，暗设计谋而动其机数，不知不觉，窃盗将来以润其己，名曰盗机。言天下之人咸共见此盗机，而莫能知其深理。设有智者、小人、君子，所见不同，君子则知固躬之机，小人则知轻命之机。固躬之机者，君子知至道之中包含万善，所求必致，如响应声。但设其善计，暗默修行，动其习善之机，与道契合，乃致守一存思，精心念习，窃其深妙以滋其性，或盗神水、华池、玉英、金液以致神仙。贤人君子知此妙道之机，修炼以成圣人。故曰：君子得之固躬矣。小人得之轻命者，但务营求金帛，不惮劬劳。或修才学武艺，不辞疲瘁，饰情巧智以求世上浮荣之机；或荣华宠辱，或军旅倾败，贪婪损己；或耽财好色，虽暂得浮荣，终不免於患咎。盖为不知其妙道之机，以政於此。故曰：小人得之轻命也。
　　此富国安人演法章中，九十二言，皆使人取舍合其机宜，明察神明之道，安化养命固躬之机也。故曰：中有富国安人之法也。赞曰：
　　天地万物，阴阳四时。更相为盗，贵合天机。圣功神明，非贤莫知。固躬轻命．，审察其宜。
　　黄帝阴符经疏卷中竟
　　黄帝阴符经疏卷下
　　少室山李筌疏
　　强兵战胜演术章
　　瞽者善听，聋者善视。绝利一源，用师十倍；三反昼夜，用师万倍。
　　绝利者，塞耳则视明，闭目则听审，务使身心不乱，主事精专也。
　　疏曰；言人眼贪色则耳不闻正声，听淫声则目不睹正色，此视听二徒俱主於心也。道德之士心无邪妄，虽耳目闻见万种声色，其心正定，都无爱悦贪着之心，与无耳目不殊，何必在於聋瞽者哉？但心中纳正，则耳目无邪；耳目无邪，则身心不乱；身心不乱，则精思举事发机皆合於天道。比之凡情，十倍利益。事皆成遂，何必独在用师。他皆仿此。三反昼夜，用师万倍者，上云身心正定，耳目聪明，举事发机，比常十倍。就中更能三思反覆，日夜精专，举事发机，比常情万倍，何必独在用师也？《论语》云：三思而后行，再，斯而可矣。使人用心必须精审，此之义也。所言师者，兵也。兵者，凶器。战者，危事。处战争之地、危亡之际，必须三反精思，深谋远略，若寡於谋虑，轻为进退，竟致败亡。所以将此耳目精思，引以用师为喻，切令修炼保护其身，非真用师也。道德之士，嫉恶如雠，知此耳目绝利之源，三反精思之义，深沉审细，理正居贞，诛锄邪佞之贼，自固其躬久，久成道，则黄帝灭蚩尤是也。至如古今名将，孙、吴、韩、白、武侯、卫公，皆善用师，悉能三反昼夜，成功立事以致荣华，然终谓强兵战胜之术，以为轻命之机，必也。黄帝得之以登云天，傅说得之以处玄枵也。故上文云：君子得之固躬，小人得之轻命。
　　心生於物，死於物，机在目。
　　心贪於物者损寿，目视无厌则意荒。但戒目收心，则无祸败之患也。
　　疏曰：道德之士，心不妄生，机不妄动，辄加於物情。而耽徇之人，取万物资身养命者，亦天然之理。但不令越分乖宜，反伤其性。故亢仓子言：万人操弓，共射一招，招无不中。招，垛也。亦云：招，箭人也。万物彰彰，以害一生，生无不伤者，以养性命也。今代之惑者，多以性养物，不知休息。此言心生贪婪，为物所盗，使人祸败耳。《家语》云：嗜欲无厌、贪求不止者，刑其杀之。《老子》云：知足不辱，知止不殆。可以长久。所贵知足。适其中，不令将心苦贪於物，反伤正性，必害於人。故《刘子》云：火林养鸟、温汤养鱼之义，以生於物、死於物也。机在目者，言人动生妄；心加於物者，皆由自睹而心生。故云：机在目欲，令戒慎其目，勿令妄视邪淫之色，使心於物不生妄动之机，不挠其性以固寿保躬也。
　　天之无恩而大恩生。
　　天地生而不有，为而不恃，长养万物，不求恩报，而万物感其覆育，自有恩生。
　　疏曰：天地万物，自然有之。此皆至道之所含育，不求恩报於万物，万物承天之覆育，自怀恩於天。故《老子》言：生而不有，为而不恃，长而不宰。
　　迅雷烈风，莫不蠢然。
　　迅雷烈风，阴阳动用，人自怀惧，蠢然而惊。
　　疏曰：迅雷者，阴阳激搏之声也；烈风者，《庄子》言：大块噫炁，其名为风。凡此风雷，阴阳自有，本不威人，人自畏之，莫不蠢然而动，怀惊惧也。此言道德之君，抚育万灵，同天地之不仁，则大地、人民、禽兽、草木皆自归恩於君，感戴如天，各守其分，各安其业，无不逍遥也。明君但施其正令，以示国章，兆人睹其威命，如迅雷烈风，莫不蠢然而动，咸生恐惧之心，各自警戒，各自慎行也。以此治军，则将勇兵强，上威下惧，必能诛暴定乱。故言：下有强兵战胜之术也。
　　至乐性余，至静则廉。
　　至尚廉静，则心无忧惧；情怀悦乐，而逍遥有余。
　　疏曰：至乐者，非丝竹欢娱之乐也。若以此乐必无余。故《家语》云：至乐无声，而天下之人安。《三略》云：有道之君以乐乐人。此言贤人君子以心平性正，不欺於物，不徇於时，理国安家，无淫刑滥罚，不越国章，身无过犯，无所忧惧，自然心怀悦乐，情性怡逸，逍遥有余。岂将丝竹欢宴之乐而方比此乐乎？至如古人鼓琴拾穗，行歌待终，故曰：至乐性余也。至静，则廉者既不为小人，丝竹奢淫之乐，自保其无忧无事之欢。如此则不为声色所挠，而性静情逸，神贞志廉也。亢仓子曰：贵则语通，富则身通，穷则意通，静则神通。引此四通之体，义存乎一，故谓至乐至静也。人能至静，可致神通，是名至静则廉也。夫将帅之体，贵其廉静，杜其喧挠，赏罚不差，父子为军，心怀悦乐，性多余勇，然可摧凶克敌，功业必成。故曰：下有强兵战胜之术也。夫能栖神静乐之间，谓之守中，六情不染，二景常然。
　　天之至私，用之至公。
　　天道幽隐，不可窥测，至私也；万物生成，圣功显着，至公也。
　　疏曰：天者，至道也。言至道包含万类，幽深恍惚，无有形段，不可窥测，是名至私。私者，隐匿之义也。能於杳冥之中，应用无穷，生成万物，各具形体，随用立名。乃至公也。公者，明白显用，众可观之义也。此言道德之君，智虑广博，包总万机，智谋巧拙，进退可否，悉能私隐於深心，人不可得而窥之，是至私也。及其动用，观善恶，察是非，施政令，行赏罚，显然明白，为天下之可观，乃至公也。故曰：天之至私，用之至公也。为军帅之体，能用以隐密，机数难窥，取舍如神，威恩显着，上清下正，将勇兵强，克敌摧凶，功业盛茂，故曰：下有强兵战胜之术也。
　　禽之制在炁。
　　鹏搏九万，积炁而升；蜩鸠抢揄，决起而上。皆能制炁，进退而自由也。
　　疏曰：禽者，羽化百鸟之类也。炁者，天地阴阳之炁也。人之运动，皆以手足进退为利；禽鸟运动，皆以翅羽鼓炁。心动翅鼓，无所不之，上下由之；况人最灵，不能善用天机道德之炁，固躬养命以致长生久视乎？若人善能制道德之炁，则遨游太虚，禽鸟不足比也。为军帅之体，善用五行休王之炁，能知阴阳制伏之源，则摧凶克敌，不足为难。故曰：下有强兵战胜之术者也。
　　生者，死之根；死者，生之根＃1；
　　愚人徇物而贪生，违生之理者促寿；贤人损己以求道，德其妙者固躬而不亡。
　　疏曰：此言人之在世，贪生恶死，皆自厚养其身，恐致灭亡也。鞠养身命，必须饮食衣服，此亦天然自合之理。故《庄子》言：耕而食，识而衣，其德不离。织而衣，耕而食，是谓同德。故知人生必资衣食之育养也。然在於俭约处中则吉，若纵恣奢溢过分则凶，而反害其生也。至若上古之人巢居穴处，情性质朴，亦不知有长生短促之理，任自然，而逍遥，年寿长永；后代真源道丧，浮薄将兴，广设华宇，衣服纨彩，滋味肴膳，越分怡养，恐身之不康，殊不知养之太过，役心损虑，反招祸患，为促寿之根本。故曰：生者死之根，死者生之根者。至如道德之士，损己忘劬以求长生之术，或则餐霞服炁，辟谷休粮，心若死灰，形同槁木，世人观之，必死之象，殊不知长生之根本也。故曰：死者生之根也。夫将帅之体，能知幸生即死，必死而反生者，则全军保众，为良将焉。故兵术曰；致兵於死地而反生。此是强兵战胜之术也。《庄子》曰：方生方死，方死方生也。
　　恩生於害，害生於恩。
　　君子勉善而感恩，恩生於害也；小人辜恩而起害，害生於恩也。
　　疏曰：此言人心向背，恩害互生也。本来无害亦无恩，因救害而有恩，则恩生於害。至如贤人君子小有患难，得人拯拔，怀恩感激，终身不忘，是恩生於害也。至如小人承君子之上恩顾，身居荣禄，不能戒慎终始保守，一朝恃宠失权，身陷刑网，不知己过，反生怨害，此曰害生於恩。道德之士感天地覆育之恩，不辜至道生成之德，修善行正，反朴还元，则无害可生於恩，恩亦无由生於害，不将恩害以挠性，守静默以生淳和。至如恩害相生，宠辱更致者，小人之道也。为将帅之体，不负皇恩，不骄荣宠，慎终如始，保守恩光，竭力尽忠，成功立事，恩亦无由生於害，害亦无由起於恩，以道德临戎，有征无战，岂不美哉？故云：下有强兵战胜之术也。
　　愚人以天地文理圣，我以时物文理哲。
　　愚人见星流日晕、风雨雷电、水旱灾蝗而生忧惧，殊不知君臣道德、政理淳和矣。安抚黎人，转祸为福，以此时物文理哲，唯圣我知之者矣。故天地悬日月以照善恶，垂列宿以示吉凶，皆道德自然之理矣。愚人仰视三光，观天文之变易，睹雷电之震怒，或寒暑不节，或水旱虫蝗，恐祸及身，悉怀忧惧，愚人以此为天地文理圣也。时物文理者，但君怀廉静，臣效忠贞，獹鹊不喧，边烽无燧，兆人康乐，寰宇宁泰，纵天地灾祥，无能为也。圣我以此为时物文理者，故《家语》云：殷太戊之时，道缺法邪，以致之孽桑谷忽生於朝，七日大拱。占者曰：桑谷野木，合生於郊。今生於朝，国亡矣，太戊恐惧，侧身修德，思君臣之政，明养人之道，三年之后，远方慕义，重译而至十有六国。则桑谷无能为灾。夫子曰：存亡祸福，皆在於己，天灾地妖不能加也。则妖祸不胜善政，怪梦不胜善行。又尧遭洪水九年，汤遭大旱七载，兆庶和平，人无饥色，何者？为君有道，政理均和，主信臣忠，百姓戴上，虽有水旱，不能为灾也。水旱者，天地也。文理者，时物也。若明时物之理者，皆能转祸为福，易死而生。故曰：我有时物文理哲。夫为军师之体，日晕五色，星流四维，怪兽冲营，野鸟入室，以天地文理示其灾祥，但能修政令，设谋虑，思抚士卒，转祸为福，则敌何敢当？此乃时物文理哲也。
　　故曰：下有强兵战胜之术也。下章一百三言，皆使人深思静虑，恩害不生，晓达存亡，公私隐密，开物成务，观天相时。故曰：下有强兵战胜之术也。赞曰：绝利一源，三思反覆。徇物之机，生死在目。乐出安静，恩生害酷。天地灾祥，时理为福。
　　自然之道静，故天地万物生。天地之道浸，故阴阳胜。
　　良曰：天地之道浸微，而唯胜者也。
　　阴阳相推而变化顺矣。
　　良曰：言阴阳相推，激至於自化，在於目乎？
　　是故圣人知自然之不可为，因以制之。
　　良＃2曰：深矣，善矣，天人见之为自然，英雄见之为制，愚人见之为化也。
　　至静之道，律历所不能契。
　　鸟兽之谓也。
　　良曰：鸟兽之静，历不能机也。
　　爰有奇器，是生万象。八卦甲子，
　　万一决也。
　　神枢诡藏。
　　六癸，即玄女符也。
　　阴阳相胜之术，昭昭乎进乎象矣。
　　此七十言，理尽不疏也。
　　黄帝阴符经疏卷下竟
　　＃1 生者，死之根；死者，生之根：原作『死者，生之根；生者，死之根』，据梦本改。
　　＃2 良：原作『亮』，据梦本改。
　　
