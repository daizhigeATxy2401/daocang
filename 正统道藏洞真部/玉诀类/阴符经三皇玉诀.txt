阴符经三皇玉诀
　　经名：阴符经三皇玉诀。原题轩辕黄帝制。《据道藏提要》考证，当系宋金间道士假托之作。三卷。底本出处：《正统道藏》洞真部玉诀类。
　　阴符经三皇玉诀序
　　轩辕黄帝制
　　朕诏文武百官同理国事，有护国岐师出班奏，表有奇怪鸟兽，铜头铁额，坐高三丈，两翅如刀，飞腾遮蔽日月皆昏，在地吞石扬沙，江河枯乾，又伤害人民性命甚多，天下无治。遂诏文武百官车驾亲出，观天下人民痛伤，视见蚩尤果有怪鸟难治。朕前去至一大山，夜见红光紫雾，白气青霞围绕不散。再诏文武尽视皆见。岐师奏言：此山有名虚天坛第一洞天，上临玉清元始之宫。朕亲驾到山，有一石洞，不知深浅，差勇猛壮士名重山，身长三丈五尺，使入洞内，用烛火前去，经三日三夜方出。重山奏言：中有大石匣，金甲神人八员守定，各执斧銊，仗剑喝云：不得到此。重山奏毕，朕发心烧香，上奏三清，愿臣有分开取石匣，不避凶吉，要知天地秘密天机之事。焚香告礼三清，朕遂同入洞。亦有红光绕定，不见金甲神人，朕於石匣见一卷经，号曰《元始天尊混元三皇玉诀阴符经》即将经出洞，焚香拜礼，上谢三清。开看见字不常，尽是天文篆书，三百余字分，为三卷，上卷天皇，中卷地皇，下卷人皇。上卷按神仙抱一之道，中卷按富国安民之法，下卷按强兵战胜之术。与天地阴阳万物为祖宗，治国齐家持身不死之道皆从。此经乃青阳秀炁自然结成文，每字方圆一丈。朕复回皇都，再集文武百官，议此经事之理。尽言不知此义理，不曾闻此经出处。朕遂行宣文天下，名山洞府恐有玄妙高士并世贤人，深晓经义之事，曾收此经者，便许奏呈解义，如通此《阴符》经义者，朕赏金赐命。天下尽无此经，岂通道理？朕遍访名山洞府修道之士，尽拜为师，求长生之路，要解此经之义，绝无人知义理，尽是旁门小法。自此四十余年，入道身衰，皓发如银，道也难成。朕闻崆峒山有一高圣先生广成子，妙道深玄，朕车驾亲诣，自心屈弱，膝行肘步，礼拜侍立，告求广成子先生指教：臣自石室中得《阴符经》一卷，不晓义理，在世尽不通晓此经。今遇先生，感天不忘，要通此经之妙道。广成子先生言：此经者，是上天所秘，在世洞天隐此经一卷，镇天下妖魔龙神精怪，当与世上有德行之人。遇此经者，修长生之路，复升天道，永世流传天下信道有缘之人。此经要知义理，天下莫能知。见今峨媚山有一高圣天真皇人，深晓经义理。广成子同去侍见天真皇人，朕问此《阴符经》 天皇、地皇、人皇、阴阳造化，治国、治家、治身、长生不死，复升於天界，如何修道？朕闻高圣广成子先生说，高圣天真皇人答。朕当时深晓阴阳造化成道之理心朕道成升天之日，恐后人信道修真者，凭何经文，朕乃留此经徧行於世，复隐此经一卷於崆峒山，又留九宫入卦，分阴阳五行，夺造化，动天机，入室登坛，九宫局式，璇玑立斗，时分候节气，金木生杀，择真至宝，取时造化，内炼轻清化神纯阳之体，返金灵之虎变，赫火龙虚，腾炎天之上，入圣朝元之道，集成文序。又分造化阴阳，日月为象，天地为父母，八卦为子孙，太一行乾坎艮震巽离坤兑，天发杀机，移星易宿，九宫之图。如后人获遇此经者不得轻泄不信之人，若传下愚之人者，堕九玄七祖入输回，永不得出期，后殃及子孙也。
　　黄帝问曰：阴符者，何也？广成子曰：此阴符二字，上可通天，下可察地，中可化生万物，为人最尊。阴者，暗也；符者，合也。古之圣人，内动之机，可以明天地造化之根，至道推移之源、性命之本。生死之机，知者可究合天地之机，操运长生之体。故曰阴符也。
　　黄帝曰：上有神仙抱一之道者，何也？天真皇人曰：夫神仙抱一之道者，上天所秘，世人不可得之。神仙抱一者，乃是太一含真之炁。太一者，乃是北极太渊之源，乃虚无炼神之道，上天所秘，世人不可得知。子在人间，安晓此语？一者，天炁也。人将太一真炁与我真炁相济，更要知天时受，天气接人气，人气接天气，与天气相接而不死也。人若包含太和真炁，久而炼之，乃为大丹纯阳也。阳者天道，故神炁合道，乃为神仙抱一之道也。
　　黄帝曰：中有富国安民者，何也？广成子曰：富国安民者，乃炼炁之道也。凡人将真精炼成神胎，名曰胎仙。故聚而成形，散而成炁，故与道相通。道者养炁，养炁者，保神合於大道。故曰真炁相济，久而用火缎炼成丹。若能全精炁，炼作纯阳，故乃成丹换形，万神皆安，国中有宝，故曰富国安民也。
　　黄帝曰：下有强兵战胜者，何也？天真皇人曰：强兵战胜者，乃真炁战退阴气也。炼体纯阳，金筋玉骨，鹤体松形，谓之纯阳，故得不死，以身为国，以心为君，以精为民，以形为炉。首者，鼎也。精满於脑，故用火煅炼成丹。因精体见火。火者，阳炁；息者，风也。以风吹火，久炼形神俱妙。故曰：炼神之道，存心於内，真炁自然冲和不死。故曰：炼百关精髓，纯阳也。九窍炁定下关，精炁不泄者胜也。
　　黄帝曰：天皇者，何也？广成子曰：天皇者，先天之前，五劫开化，混沌之始也。天皇一炁，圣化万象，主天圣玉虚圣境，明皇之祖炁也。
　　黄帝曰：地皇者，何也？天真皇人曰：地皇者，天皇一炁下降於地，地炁受之，二炁相合，主生化金光之炁，乃是洞神真境，真皇之祖炁也。
　　黄帝曰：人皇者，何也？广成子曰：人皇者，在天地之间，虚无至理，为天皇一炁，地皇一炁，太空虚中相合化，金木五星为中宫，合乾坤八卦保护化神，乃仙境主中元，人皇之祖炁也。
　　黄帝曰；观天之道，执天之行，尽矣，何也？天真皇人曰：观天者，乃丹阳之炁，纯阳之物，精气运而不绝，升沉往还，周时复始，包含万象，乃青阳之炁。天地者，阴阳之精，天气下降，地气复升，升而复降，人在其中而不知其理。天之阳精为日，地之阴精为月。日月运而不休，寒暑煎而无息。凡人不知身内亦有天地之炁，天气升降有时。人知者，观天之道，执天之行，尽矣。
　　黄帝曰：何谓不知？广成子曰：头以象天，清阳之本，足以象地，浊阴之源。人能内含天地之道，与天地齐年。人身中有真阳之炁，藏於阴精之内。精炁者，真炁之母；真炁者，精炁之子。常将子母相守，故不死。复归其源为人，不知时日。天枢之上，天元一炁主之；天枢之下，地元一炁主之；天枢之中，阴阳真源主之。人用天时，混元正一之炁上下无穷，与天地齐年。乃观天之道，执天之行，尽矣。
　　黄帝曰：人用者，何也？天真皇人曰：圣人存精养气以保形神，人不知者，贪欲亡精，用心失神，劳形散气，更不能使其神气合道，不知天地之升沉，日月之运转，故死也。以其分受日月之炁，若能观此天地，与我同耳。为人不知天地之理、阴阳之旨，若合地天之体则至矣。此乃人之用也。
　　黄帝曰：天有五贼，见之者昌。何也？广成子曰：天受一炁，内含五星之正炁，而禀清浊之源；地受一炁，故生二仪，复升於天，造化以成三元。布列四时，中有五炁推运，共成五行。五贼者，则五行之正炁也。人能贼天地之炁，夺阴阳之造化，混三元之返覆，复四门之往来，一炁皆同，故成道也，乃五贼也。
　　黄帝曰：天有五贼，如何用也？天真皇人曰：五贼者，是五炁也。长养万物生杀之机权造化之本，始天以五炁聚而成形，散而为风，子能知道之源者藏於身中分而满於体内，精气与天炁相济，久而炼成丹，是五行之正炁也。天炁下降，地炁受之而不相离，人在其中，五炁之内，若能贼之，故不死也。吾今二十万二千岁矣，皆因知五贼造化返复之理也。吾今传受五贼之理，子与吾皆同，子若不知五贼之理，故有死矣。若能从吾之言，贼天地五星之炁，则不死也。乃五贼之理也。
　　黄帝曰：五贼在心，施行於天，何也？广成子曰：人身中亦有五行之正炁，五行正炁者，五脏之气也；五脏之气者，五贼也。水得其一者，人肾属於水。未生之前，道为之本，先生左肾，象北方大渊之源，造化之本，为青阳之炁，号曰青龙，属木。次生右肾，属金，内有真精，主五行之正炁，号曰白虎，乃是白元君一炁。二肾内生白脉二条，上涌朝元，通灵阳之宫，复降下通於巽。坤中有五炁聚四时合於乾，艮出天甲入戊己之内，乃道生神之始。人按天时相接天地之炁，头圆象天，足方象地，中理五炁，聚而入於绛宫，达於筋骨，升而朝於鼎内，复降涌泉，入於中黄之宫，混合万神，故青阳至首群阴皆散，更用五行正炁，内济共一鼎炼成丹，故不死矣，乃施行於天也。
　　黄帝曰：宇宙在乎手，何也？天真皇人曰：宇宙者，天地，阴阳万物之本，受阴阳而成形。阴者地炁，阳者天炁。天炁下降，地炁受之，地炁上腾，天炁接之。天炁地炁相交，阴阳感契，万神生化成象。上古圣人把握天地阴阳造化之元机，机者在於用，知者得而守也。守者，道也，而不死也。故曰宇宙在乎手也。
　　黄帝曰：宇宙在乎手者，如何用也？广成子曰：天地交合，宇宙不散内，造化生神，立阴阳神机，则成大道。大道者，无为也。无为则命不乱，命不乱则神不移，神不移则精不散，精不散则气不绝，更以道气通行而固身，若运於精火相随，缎炼成金丹者，乃自然也。吾知宇宙之机运，而连连行之，合於天地之作，勿令放也，久而神自朝元，故不死矣。乃宇宙在乎手者也。
　　黄帝曰：万化生乎身者，何谓也？天真皇人曰：万化者，神也，精不散而神不离。神室者，万神聚会之乡，在昆仑之中。五炁聚於内，人能将真精炁结成神胎，朝於鼎上，故曰至圣。万神皆聚而为一，凡人移精失炁而不能保神，是不知生身之法。生身之法，阴阳之道，故曰：万化生乎身也。
　　黄帝曰：何者生身之法也？广成子曰：从一炁所生，而不知一炁之造化，一生二，二生三，三生万物。人受一炁，化成三炁，神气精此，乃生身之法也。
　　黄帝曰：一者，何也？天真皇人曰：一者，天地之根，阴阳之祖，万物之首，乃生神也。子能知真一之炁，而万物自生则不死，故曰一也。
　　黄帝曰：天性，人也；人心，机也。何也？广成子曰：天以斗运为机，人以心为机。心者，神也。神机合道，乃鬼神不测。人未生之时，先受一炁为命，然后父母二炁相合，故乃成形。胎元生神，故为性之源。人能澄心，如天地动机，故同天地。乃因性静，心机合道。故曰：天性，人也。人心，机也。
　　黄帝曰：人心，机者，如何用也？天真皇人曰：人心者，机本也。人能存心守神而不忘机用。心者百神之元也，安心者养性也，是以圣人安其心而抱元含真。含真者，安性也。以心为性，以炁为命，炁绝则命亡，皆乱於性也，失其气故死矣。若人如天炁澄清，故不失於性也。性不失则炁不散，炁不散则命不亡，命不亡则形不灭也。天地者，性命之本也。故曰：天性，人也；人心，机也。
　　黄帝曰：立天之道，以定人也，何也？广成子曰：天道者，清阳之炁也，故以纯阳为本。人能含造化纯阳之体，如天地之阳而不弃也。人受一正之炁，体养万神纯阳之理，故曰：立天之道，以定人也。
　　黄帝曰：立天之道，如何用也？天真皇人曰：天道者，人之本也。父母者，人之始也。人能留形於本而不失於始，调神合道，故曰：立天之道也。
　　黄帝曰：如何留形不失於始也？广成子曰：人不忧愁思虑而不失其本，去疾病劳苦而不失於始也。失其本者，自亡其命；失其始者、形还下土。若人能心静无欲而存神，炁不失其始者，知理也。
　　黄帝曰：天发杀机，移星易宿，何也？广成子曰：天之母者太易，内藏阴阳二炁，日月也。日月未分，圣化生神，神名太一之首。日月又分为阴阳，阴阳分其五太。五太者，五帝。五帝又分八卦，八卦朝於中，圣化为九宫，乃是太一之神宫。立其五斗，内有中斗，日月星奇，北斗受机，斡运阴阳。阴为机者死，阳为机者生，阴阳合机为之道。，太一将生杀之机，周游八卦，移星易宿。返阴为阳，乃长生；返阳为阴，杀者死也。天之四时造化，八卦循环，人身中亦有，为人不知。为阴而杀乃死，展转轮回，失其人身。人能致修者，道也。故曰：天发杀机，移星易宿也。
　　黄帝曰：何谓不失人身，杀机不死者，何也？天真皇人曰：太一镇在九宫，出入有时。召太阳君回入阳殿，四时移换，八卦朝元，万神都聚，杀阴返阳，排列星辰，归其金阙之内，圣境太清，正阳白元君也。若人知此天发杀机，能将太一真炁，随机应化，返八卦纯阳，复归乾坤之祖炁，使合混沌九天生神之章，乃为天道，永得长生，依此造化为真人也。故曰：天发杀机，移星易宿也。
　　黄帝曰：地发杀机，龙蛇起陆，何也？广成子曰：冲和一炁，发者动也，故天运不绝。杀机者，变化也。龙者，天炁也，风也。蛇者，地炁也，火也。人能运精炁，上下往来，夺之造化，故玄机若去。六欲动於机权，如天地之体，人在其中。有真阳之精炁，名曰蛇，上通天元之炁，呼吸而上下，相应地动之机，起而离陆。故曰；地发杀机，龙蛇起陆也。
　　黄帝曰：人身中知何用？天真皇人曰：脐下一寸三分者，气海也。中有真精一合，按於地土中，有二经通於脑。脑中有府，名灵阳之府，有二穴，左曰太极之穴，右曰冲灵之穴，上通天炁，下至海源，故曰呼吸。天炁下降，地炁上腾，二炁相接，则养真精，名曰龙。青阳之本，下者为蛇，则元炁也。二炁相交成药，久炼成丹，故不死也。乃阳神超於身外，乃人身中，地发杀机，龙蛇起陆也。
　　黄帝曰：人发杀机，天地返覆，何也？广成子曰：人发杀机者，去六欲七情，静则静於情意，动则动於神机，内用神炁，上下相合。守於神者，阳气也。头圆象天，足方象地。天地返覆，乃阴阳升降；人之返覆，呼吸彻於蒂耳。一吸天炁下降，一呼地炁上升，吸者天炁，呼者地炁。我之真炁相接也，人能下运地炁至天上。故曰：人发杀机，天地返覆也。
　　黄帝曰：天人合发，万变定基，何也？天真皇人曰：天生万物，人为万生一物之首也。故天地相合而长养万物，人能用精炁相合而万神皆喜，天地故不弃而相逐，神在其中。神者，乃天道也，而好清，若浊而神散，不合天道。上古圣人，固精养神，存炁养精，合於天道，乃为真人。天有一炁，地有二仪，中有三光，四时共备，五行相列，六合相生，七政为机，八卦乃同，九宫布满天地。五斗璇玑，人亦有之。人能受天地一炁，相和诸神，配合两仪，大丹乃成。一炁上下，无穷四时；中有一炁，播於中土；五行颠倒内，六阳上朝金阙，七真常居体内，八卦共起元宫；三光混混，白雪飘飘；七政功成，黄芽内长，九宫贯串万象，乃合天道。故曰：天人合发，万变定基也。
　　黄帝曰：性有巧拙，可以伏藏，何也？广成子曰：天性不可乱，神炁若乱，故不知所以神。伏藏者，性如朗月，自然通道。巧者内使天机，外事不可入，故伏智藏神也，乃同天道。拙者为人不知自有神炁合道，纵心信意生情，一任散失神炁，不明天地造化，乱认阴阳，故有死也。乃性有巧拙也。
　　黄帝曰：性有巧拙，如何伏藏用也？天真皇人曰：性者，神也，不可动也。故神定炁和，元炁降。伏者不贪嗜慕欲，藏者藏於神光，炁入绛宫，万神聚会之乡，伏藏而不动，万神不散。故曰：伏藏神定造化，久炼成道，乃性巧不拙也。
　　黄帝曰：九窍之邪，在乎三要，可以动静，何也？广成子曰：九窍者，心有九窍，内藏九气：上者三清之炁，中者三皇之炁，下者本元之炁，乃精炁神也。出入有时，混而为一，外通耳、目、口、鼻，阴中也；三要者，神气与精相合，玄牝玉户，上通於天，下通於地，中通三皇之祖炁，乃三要之道也。动静耳、目、口、鼻也，目观则心动，耳听则神移，口谈则气散，鼻馥则精髓化为阴浊之水。若故令静而不动，则心中二窍左曰玄，右曰牝，下入气海，上通泥丸，此真炁相通，故使神气动机，玉户自闭。穿脊胜，过三关，而朝北极，阳宫动而保养真神。上古圣人云：动则动於神机，静则静於心意。精气神，是三要也。故曰：九窍之邪，在乎三要也。
　　黄帝曰：火生於木，祸发必克，何也？天真皇人曰：木去其火则不灰，人去其恶性则不死。木中有火，火发必焚，其真炁乃成，烟焰即上升而归天，火缎木为灰炉而归土。凡人性恶为火，火出则神散，神散则气离，气离财身死，真阳之炁归於天，浊阴之质归於土。谓火从木生，即以水救之即不灰；人起火性，以柔而救之即身不坏。人之火发，而万神皆散，故死也。人能制火，祸不能克，乃成大道。故曰：火生於木，祸发必克也。
　　黄帝曰：奸生於国，时动必溃，何也？广成子曰：国中有奸，久而破国，身中有邪，久而亡身。国去其奸则邦宁，人去其情即身安。去奸者，六欲七情，三尸也，人能制奸邪者，成其大道也。故曰：奸生於国，时动必溃也。
　　黄帝曰：如何得安身也？天真皇人曰：万物盗太虚真炁，人腹中有蛊，盗万物之炁，而名虰蛊。虰蛊者，化为佞聂。佞虫者，贼我之魂魄，亡我之神气，散我之精血，死我之形也。人能知阴阳造化，起真火炼阴邪之奸，故杀虰虫，不令为害，故得身安，返成大道也。
　　黄帝曰：知之修炼，谓之圣人，何也？广成子曰：上古圣人用神机测天地阴阳，升降有时，要知火候之数，下火依时，戊己宫内，本始生神之母也。知者复归其母，勿令放失，更受天炁为青阳之首，合地炁真阴之母。我之神气，精在其中；五炁皆全，心静无欲；用火缎炼，炼成纯阳；造化成道，魄返阳魂；情阴尽灭，松形玉骨；百关无漏，上达於天界，乃为真人也。故曰：知之修炼，谓之圣人也。
　　阴符经三皇玉诀卷上竟
　　阴符经三皇玉诀卷中
　　黄帝曰：天生天杀，道之理也。天真皇人曰：天生者，人归元道，正发复升，生也。内合天作，至道生真；遁隐在世，其人能测；圣机内明，外通天地，故知者不死也。天杀者，为人不信天道，任意损失精神炁，故害物不过天数而死，杀也。故曰：天生天杀，道之理也。
　　黄帝曰：天生天杀，如何用也？广成子曰；为人修道，不知天时，归根复始，错认根源，故死也。若人知天时真炁，归根复命，要知造化者，乃有虚无真源，阴阳合一，为五行正炁也。乾坤相胜，要知进退，乃无生死。夫人道为本，若不知生杀者，是谓补不足而损有余，道之理也。故曰：天生天杀也。黄帝曰：天地，万物之盗；万物，人之盗；人，万物之盗。三盗既宜，三才既安。何也？天真皇人曰：天以一炁而长养万物。天地炁散，万物盗之；万物炁散，人以盗之。人知盗万物之真炁养形，更知升降顺天时，接天炁，夺之造化，长生不死，乃人盗万物之天炁，故成道也。人不晓造化者，为万物复盗人之炁，即因五谷而生，即因五谷而死，乃人被万物复盗之而死也。
　　黄帝曰：人盗万物，如何不死？广成子曰：人受冲和之炁而生，故不死也。既禀受，有情欲而死也。若能存一炁，故保神。天以一炁而生万物，更与阴阳相和、五谷共备，人乃实腹强骨，不失精炁神，故不死也。三盗既宜者，人能盗天地万物之炁以通神明，与天地相宜，三才以安。人之精神与天地同而好清静，是以圣人恬淡虚无，真气存元，精神内守，岂得死也？故食饱者，而伤於精血，太劳者而散於神炁，心起情欲者，万物岂得不盗之也？故止饮食而身自轻，止思虑而神自灵，止嗜欲而神自清，故乃得道也，何劳外求？故曰：三盗既宜，三才即安也。
　　黄帝曰：故曰：食其时，百骸理。何也？天真皇人曰：上古圣人，食天炁而有时，自然百骸调畅。引太和真炁注於身田，即五脏清凉，六腑调泰，关节自通，精神以安也。食时夺其造化，乃成大道也。故曰：食其时，百骸理也。
　　黄帝曰：元炁通百关，如何用也？广成子曰：天炁柔弱，穿筋透骨，养神安精，皆使关节通流，岂不知理炁者人之本始也，本始者天炁也？故百姓日用而不知。炁之升降，阴阳往还有时，受之一炁，长养万物，若灵芝逢冬不死。如人得道不死，乃元炁通，百脉关也。
　　黄帝曰：动其机，万化安。何也？天真皇人曰：神机内用，千变万化，自然成道。故机者，开其天关，玉户自闭。而火发天关，炼髓纯阳，乃火相从，久炼而成丹，故曰机也。万化者，炁结成神，朝归於金关，自然安神，安身久而不死也。机者，密也。人运机而化身无穷，内外通，神道合。故曰：动其机，万化安也。
　　黄帝曰：人知其神而神，不知不神而所以神。何也？广成子曰：人知外象有吉凶之兆，即祷而信求其应，不知自己身中有神，外可通天地，内可修炼成道，显自己阳神通圣，何劳外求？因精生炁，精者炁之母，神者炁之子，此为三宝，炼成真人，乃谓神仙。故曰所以神也。
　　黄帝曰：日月有数，大小有定。圣功生焉，神明出焉。其道机何也？天真皇人曰：日月者，阴阳至精也。故运而致数，周游天下，寒暑相兼。六十日一周，四周为一备，克天地之意也，定於日月，周游於道，故曰出入日月，在於数中。数者一也，一者气也，气结而成神，神明自出。神明者，阳精也，无不鉴而无不照也。是以圣人穷日月之交合，神明出焉，知天地之造化，夺阴阳之机权，故生神也。而出幽入冥，故数在一而成人也。而道者，无为也。机者，心机也。善能发阴阳之造化，入於无穷之数，此道无为之正也。机者，发也。圣人得之机权，九阳六阴，合其一者，日月有数，大小有定也。
　　黄帝曰：天下莫能知，莫能见。何也？广成子曰：为世人贪慕嗜欲而好欲纵淫乱者，为不知天道而亡其机昧其精而奔其神也。莫能知者，天道机密，阴阳不知也。不识造化，所为不知者，亡精神，散血气，焉得知也？欲要知者，静心养性，固气保神，灵而自知，道也，见其神也。故曰：天下莫能知莫能见也。
　　黄帝曰：君子得之固穷，小人得知轻命。何也？天真皇人曰：是以圣人穷於大道，可通天地阴阳之理者，固其命也。圣人得知，固其气，不失其精也。精气相合而生成大药，皆因知造化，炼神不散，固气通神也。凡小人不知性命之本而不得保精神，乃亡其身命。故不守其神而淫於世，乃失其精神，轻其命而不自保，故死也。君子久而行之，可以固穷；小人轻其命也，常以轻神失命亡其身。故曰：君子得之固穷，而小人轻命也。
　　黄帝曰：瞽者善听，聋者善视。
　　何也？广成子曰：视秋毫者，不见泰山，听噍嘹者，不闻雷霆。善听者，非耳聪也，察音声者而自杀之；善视者，非目明也，察色者而自杀之。瞽者不见日月之光，察听阴阳交合，久而行道，得长生也；聋者不闻雷霆，察通日月往还，久而行道，得久视也。夫视者内见其机，听者内闻其声。此两者，合道也。故曰：瞽者善听，聋者善视也。
　　阴符经三皇玉诀卷中竟
　　黄帝曰：绝利一源，用师十倍。何也？天真皇人曰：绝名弃利，元炁自守；绝巧弃智，盗贼无有。绝於声色，更用元炁，抱一守中，胜贵人十倍。太上用大道，至於天下为圣。师藏火於中源，久而不动，动而自然合於大道焉。用智巧，故离其欲，而胜师十倍。故曰：绝利一源，用师十倍也。
　　黄帝曰：三返昼夜，用师万倍。何也？广成子曰：三返者，三元也。天元真炁居首，灵源真炁居中，本源真炁居下。是以精气者，师也。心者，君也。形者，炉也。用精日夜，遇三元，上下无穷，而用之兼倍；精神元炁不散，形体不衰，而通於昼夜。昼则日用而明阳，得夜炁内，动阴炁於外。阳炁者，精神之本也；阴炁者，败我之形也。若能精神遇三元之祖炁，上下混而为一，如师使之万神，俱其一化，其神昼夜不停，阴魄俱消，三阳独居於内，久而神自朝元，故不死也。故曰：三返昼夜、用师万倍也。
　　黄帝曰：心生於物，而死於物。何也？天真皇人曰：用心者，意动也。意动则神移，神移则气散，气散则命亡，故死也。心正者，是神定也。制者则心正一炁之源，内动之机，万化皆通；心乱则万神皆废，故去情意则万神不失於物也。故曰：心生於物，而死於物也。
　　黄帝曰：机在目。何也？广成子曰：道之远者在八化之外，近在眉睫之间；大则包含天地，细则贯串眉毛。神机内动，目睫飞铅，故神机在目，为其间有神室。内动之机，在目而明也。非常景通道见，阴邪自灭，真境返正，见阳神於天道。故曰：机在目也。
　　黄帝曰：天之无恩，而大恩生。何也？天真皇人曰：以天道而化下方，万物自然生，乃大恩生也。不可以色欲纵其心，而使其意乱财邪恩生，故有死也。安其心以保其神，自然流通，岂不知乌不染而自黑，鹤不浴而自白，蛛不教而成网，燕不招而自来？如此，自然恩生。故曰：天之无恩，而大恩生也。
　　黄帝曰：迅雷烈风，莫不蠢然。何也？广成子曰：迅速如雷霆，阴阳正气也。人能食风气，用阴阳之气，上下精气，蠢然而已。行道运动，阴阳神气内交，真精上移而入於脑中，复降迅速如风雷，三元布满而百骸火飞，炼阴而返纯阳，是以圣人速了道也，内修真体自妙，如瑞草受阴阳冲和之气，故不死，莫不蠢然也。
　　黄帝曰：至乐性余，至静则廉。何也？天真皇人曰：至乐於神者，阴阳之本也。至者，定也，定於心意，阴阳自合。至静则廉也。目不观於色而神不移其炁内保自然，至乐於天真也。去其欲，静其心，定其意，守其神，抱一至静而入新换旧，乃达於道。圣人致性命合於天道，志刚则廉也。故曰：至乐性余，至静则廉也。
　　黄帝曰：天之至私，用之至公。何也？广成子曰：天乃清阳之气，至私者，暗发也，则生於万物，人在其中，复正神也。若能收藏元气，补养天真，更能善用其功而成道也，谓之至公。精气固身，知者依时运用，上入泥丸，下入海源，会於中宫，以接元气，度元关，朝金阙，三田相灌，百节俱通，周身火发，久而炼之，得成仙矣。故曰：天之至私，用之至公也。
　　黄帝曰：禽者制在气。何也？天真皇人曰：禽者，乌也。乌者，心气也。故飞腾而有时。气者，虚无之发，人能致其气，久炼为仙也。禽者，南方火也，人能致其道，使真气久而如禽飞在太空，人能擒收在中元，炼成正阳，乃得为飞仙矣。故曰：禽者制在气也。
　　黄帝曰：生者，死之根；死者，之根。何也？广成子曰：生巧者，死於命。人能定心除六欲七情者，神定道生也。若心生欲、情性巧者，神散命亡，死之根本也。心死永得复生，乃生死之根也。
　　黄帝曰：恩生於害，害生於恩。何也？天真皇人曰：圣人恩生於道，凡人恩生於情，亡其身，害其命也。损有其余而补不足，有余者，心有情欲，补不足也，精神散也。纵心起欲色，是恩中生害而亡其神也。若能澄心不倦，其神自明，是害中生恩。苦志修心而不乱，则害忘也，保其神也。故乃成道和快於心，灭於欢乐而保精神，忘情无欲，至此为圣人也。故曰：恩生於害，害生於恩也。
　　黄帝曰：愚人以天地文理圣，我以时物文理哲。何也？广成子曰：凡人知有天地文理，言圣人外像不知我自有天地阴阳，我藏也。阴阳者，鬼神不测之法也，天地通大小幽冥之理，愚人所作，不知我与天地阴阳时物皆同。天地之理，圣人之机也。至道之，万物之本，阴阳之宗，故变化无穷，乃至於道至精，我之有也；道之自然，万物有物，我为哲也。阴阳之非胜，奈我同而胜也。胜者，我之神也。神者，至道之源也。故我灵而阴阳同圣。天地也，二炁结而万物皆同，神炁超时，圣於大道也。吾晓大道包含天地，明哲尽矣。旨真之理，我自然圣化三清也。黄帝稽首再拜，谢圣君指教愚昧，臣方晓大道。圣君遂驾云鹤升空而去，黄帝回辇而还都矣
　　阴符经三皇玉诀卷下竟
　　
