上清握中诀
　　经名：上清握中诀。原不题撰人，约出於南北期。系纂集早期上清派修行经诀而成。《通志·艺文略》着录为粱陶弘景撰。三卷。底本出处：《正统道藏》洞真部玉诀类。
　　上清握中诀卷上
　　（阙文）#1
　　玄上太微，北极紫盖，下有太真，游翔九外，翠华飞裙，金铃青带，腰佩玉光，玄云晻蔼，赐某隐书，上行七气，登清戏烟，真人合会，乞丐飞仙，书名丹界，所向所愿，无灾无害，有恶我者，令彼伤败。
　　次乘虚蹑景
　　从北极上俱上天关，右手拊心，左手指天关，闭气三息，叩齿三通，咽液三过，微祝曰：
　　太上七极，紫微绝辰，宝玄金房，外有玉门，周运九宫，调和天关，中有尊神，号曰紫皇，授某隐书，携某乘龙，上浮九天，下飞地元，景云丹舆，玄华翠裳，腰佩龙策，头巾虎文，包生万物，教化飞仙，脱某死名，天地长存，乘龙步斗，所向受恩，有恶我者，风刀火燃。
　　游行三命
　　从天关上俱上辅星，闭气一息，叩齿三通，咽液一过，微祝曰：
　　太极辅星，精在紫关，养生育命，宝守神魂，金房再开，奉见辅君，赐某隐书，使某游旋，列名圣皇，飞仙九天，巾金佩真，出入洞门。
　　徘徊三阳
　　从辅星上俱上弼星，闭气一息，叩齿三通，咽液一过，微祝曰：
　　太虚泥丸，紫宫天尊，玄空真纽，为帝之先，精入明堂，强胎益魂，朱山再开，奉迎灵元，左抱日华，右攘月根，流火万丈，金罗碧裙，腰带虎符，首戴花冠，赐某隐书，得行天关，乞愿飞仙，役使万神，万向皆会，福德如山。
　　朝四极
　　春步纲毕，正身入魁中，东向视岁星象在肝中，再拜，跪祝曰：
　　太岁元神木公九元阳华玄元，尽来入身。叩齿九通。毕，登天旋出。
　　夏步纲毕，正身入魁中，南向视荧惑星象在心中，再拜，跪祝曰：
　　南上元神火阳四光重离丹火，来入丹房。叩齿九通。毕，登天旋出。
　　秋步纲毕，正身入魁中，西向视太白星象在肺中，再拜，跪祝曰：
　　西上太玄金精七道玉元二帝，气回胎脑。叩齿九通。毕，登天旋出。
　　冬步纲毕，正身入魁中，北向视辰星象在肾中，再拜，跪祝曰：
　　北玄紫辰金车水元龙胎化灵，来入一身。叩齿九通。毕，登天旋出。
　　甲子日、八节日步纲毕，正身入魁中弼星后，向真人存镇星象在脾中，再拜，跪祝曰：
　　太极九真流康阴根飞一华盖，来入泥丸。叩齿九通。毕，登天旋而出。
　　步纲脱死名上玉录法，亦如此，但用有异耳。
　　右六甲日，步者出，仍左回向下台，闭气，随纲禹步，蹑星上至金上。先以左足在前，右足撤后，共上一星，至金毕，仍转右足在前，蹑星还。往还九过毕，住金上，叩齿三下，通气，祝曰：
　　上台虚精，中台六淳，下台曲生。若愿金玉，呼上台言之。愿禄位，呼中台言之。愿田土，呼下台言之。三事随人意所乞。乃随纲下散步，还登五星也。
　　次步五星
　　先向纲口临目闭气，叩齿五通，咽液五过，存五星精各在五藏中。星形及芒数，并藏内光明照彻。微祝曰：
　　五星列照，焕明五方，水星却灾，木星致昌，荧惑消祸，太白辟兵，镇星四据，我得利贞，名刊玉简，录字帝房，乘飙扇景，飞腾太空，出入冥元，游宴十方，五云浮盖，招神摄风，役使万灵，上卫仙公。
　　又心祝五星皇君夫人名字，依八数所呼法也。通息，更闭，乃越纲蹈星，左足上金，右足进并，随方面向之，左手村心曰飞仙。次上土、当转足向火也。上火、上木、上水，又倒上木。凡倒还，皆先举右足。如此往还三过，又依图上金、上火、上土、当顺足向木也。上木、上水，又倒上木。如此往还十五过止。乃下，恐亡去，亦可屈指数之。左回，向纲口存祝。如每至星上，皆并足，左手拊心，呼所至星皇君、君夫人名字，心祝飞仙。都毕，乃跪卷图而还。烧香再拜。
　　若见凶鬼恶人，存斗星覆头，以杓指前，闭气，心祝曰：
　　吾是天目，与天相逐，精若雷电，明曜八域，彻知表裹，无所不伏。
　　行飞步，一年辟非，二年辟兵，三年辟死，四年地仙。行之十四年，为上清真人。
　　列纪行事诀
　　月晦日夜半，东向朱书日气符於青纸上，黄书月精符於青纸上。先左手执日符，闭气，心祝曰：
　　太微丹书，名日开明，致日上魂，来化某形，平旦严装，发自圆庭，飞华水母，日根金精，紫映流光，号为五灵。乃服之。
　　又右手执月符，闭气，心祝曰：
　　紫微黄书，名曰太玄，致月华水，养魄和魂，方中严事，发自玄关，藏天隐月，五灵夫人，飞光九道，映朗泥丸。乃服之。
　　服日气法
　　平旦伺日初出，乃对日坐立任意叩齿九通，心呼：日魂珠景照韬绿映回霞赤童玄炎飙像。仍冥目握固，存日中五色流霞，皆来接身，下至两足，上至头顶。又令光霞中有紫气如目童，累数十重，与五色俱来入口，吞之四十五咽气，又咽液九过，叩齿九通，微祝曰：
　　赤炉丹气，圆天育精，刚以受柔，炎水阴英，日辰元景，号曰大明，九阳齐化，二烟俱生，凝魂和魄，五气之精，中生五帝，乘光御形，探飞以虚，掇根得盈，首巾龙盖，披朱带青，辔乌流玄，霞映上清，赐书玉简，金阁刻名，服食朝华，与真合灵，飞仙太微，上升紫庭。
　　再拜。
　　服月精法
　　伺月初出，对月坐立任意叩齿十通，心呼：月魄暧萧芬艳翳寥婉虚灵兰郁华结翘淳金清莹艮容台标。仍冥目握固，存月中五色流精，皆来接身，下至两足，上至头顶。又令光精中有黄气如目童，累数十重，与五色俱来入口，吞之五十咽气，又咽液十过，叩齿十通，微祝曰：
　　黄青玄晖，元阴上气，散蔚寒飙，条灵敛胃，灵波兰颖，挺濯停器，月精夜景，玄宫上贵，五君夫人，各保母位，赤子飞入，婴儿绩至，迥阴三合，光玄万方，和魂制魄，五胎流通，乘霞飞精，逸虚於东，首结灵云，景华招风，左带龙符，右腰虎章，凤羽朱帔，玉佩金珰，骞树结阿，号曰木王，神蕃控根，有亏有充，明精内映，玄水吐梁，赐书玉札，刻名灵房，服食月华，与真合同，飞仙紫微，上朝太皇。再拜。若天阴，可於寝室存之。山林中旦夕恒行。
　　拘三魂法
　　其日夕卧，去枕，向上伸足，交手心上，冥目闭气三息，叩齿三通，存心有赤炁如鸡子，从内仰上，从目中出卧，转大覆身，变成火烧身，周匝内外，洞彻如一。觉体中小热。叩齿三通，呼爽灵、胎光、幽精三神急住。因微祝曰：
　　太微玄宫，中黄始青，内炼三魂，胎光安宁，神宝玉室，与我俱生，不得妄动，监者太灵，若欲飞行，唯得诣太极上清，若欲饥渴，唯得饮徊水玉精。
　　制七魄法
　　其日夕卧，向上伸足，两手掌掩两耳，当使指端接交颈中。冥目闭气七过，叩齿七通，存鼻中端有白气如小豆，须臾渐大，冠身九重，忽又各变成天兽。两青龙在两目中，两白虎在鼻两孔中，颈皆向卧。朱雀在心上，向人口。苍龟在左足下，灵蛇在右足下，颈亦向上。玉女着玄锦衣，两手各把火光，当耳门。如此良久，咽液七过，叩齿七通，呼尸狗、伏矢、雀阴、吞贼、非毒、除秽、臭肺。又微祝曰：
　　素气九回，制魄却奸，天兽守门，娇女执关，炼魄和柔，与我相安，不得妄动，看察形源，若汝饥渴，听饮月黄日丹。
　　（阙题）#2
　　凡暮卧，先存泥丸宫赤子，字三元先，一名帝卿；赤衣。绛宫真人字子南丹，一名中光坚；赤衣。丹田宫婴兄，字元阳子，一名谷下玄。黄衣。凡六人。头并如婴儿，有金光玉色。又存脐中命门玄阙生宫大君，着朱衣，巾紫蓉冠，手执天皇象符，向外坐。三魂神侍侧。乃闭气二十四息，心呼桃孩，字合延，三过。咽液五十过，叩齿三通，微祝曰：
　　胎灵大神，皇纲天君，手执胞符，首巾紫冠，黄回赤转，上精命门，化神反生，六合相因，形骸光泽，玉女奉身。
　　先存此，乃拘魂制魂。又以月朔望日夜半，朱书天皇象符於青纸上，北向左手执符，闭气心祝曰：
　　天帝玄书，皇象灵符，以合元气，运精反胎，万年婴孩，飞仙天枢，生宫大神，披丹建朱，首戴紫蓉，与我同谋。服毕，再拜。但於所寝床上服之。行列纪事一十八年，乘华三素，飞行太空。
　　上清握中诀卷上竟
　　#1原本有阙文少许。
　　#2底本原无『阙题』字，点校者据文补。
　　上清握中诀卷中
　　守玄丹法
　　其月一日、三日、七日、十一日、十五日夜半，所存即与三一同法。其常日夕，当依今事。其暮夕静寝，去诸思念，先存北极辰星，出一紫气如弦，来下入玄丹宫，须臾满宫溢出，外匝身，通洞与紫气合体。又存日忽飞来入宫，在紫气中晃晃然，乃存上清中黄太一真君，从北极紫气中，来入日中坐，服色名字把执，悉如前。因三呼位号名字。忽存我入在太一前，再拜稽首，问道求仙。因乃咽紫气三十过，咽液三十过。又存北斗魁中，出一赤气如弦，直入来玄丹宫。於是真君与我，共乘日入行赤气道中，上诣魁中寝，注想令分明，於是仍以寝，即有真感。其非夕时，亦当但存太一在玄丹宫，并出紫气以绕身，及咽之也。
　　若闻耳呜，错手掩耳，祝曰：
　　赤子在宫，九真在房，请听神命，亦察不祥，太一流火，以威万凶。手指耳门七过，觉面热者佳。
　　若项间色色寒者，恶气入，当急卧，临目存玄丹太一真君，以火铃焕而掷之，令恶炁即出耳外，火光亦随之炯炯，以照映一身，良久平复。
　　凡诸闻见不吉，并精存真君，以求救护，则万凶不干。
　　大静法
　　守一之人，每以甲午、甲辰、甲寅日夜半，扫除静寝之庭，亦可作坛方一丈，障四面布席，烧香向北再拜，平坐按手，临目存三宫三一如法。又存三素云气，各在宫中，三人在气中，三素者紫青绛衣，次重杳之。因仰视北斗，存紫气从魁中出，如弦直，来入口，分注三宫。於是三一、三卿及我，乘三素云忽出，共乘紫气上登斗魁，因乘三素，度入北极中，见紫房玉阶天官序列，太一帝君巾紫晨冠，龙锦凤衣，向南坐，我等七人登阶，北向拜求，乞飞真长生之道。良久自忘，如在天上久久，乃密起还寝。阴雨可於寝床存之。
　　上建日平旦，向王平坐，闭气临目，内视三官三一、三卿如法。乃存忽出在我前对坐，我乃心起各再拜，令如见，乃心祝曰：
　　天尊三帝，守某命门，出游虚中，六气玄分，养我五神，正我三魂，五藏自生，长生飞仙。又存从虚中忽还三宫，如法而住，乃咽液三十过。久行之，当梦见金玉白乌诸物，见一之渐也○ 
　　上除日夜半，密起向北，仰视北斗内像辅弼之形，忽见三一、三卿，从辅星中出来，下入三宫中，仍还室，更闭气，临目内视，精思如法，良久，微祝曰：
　　太上天辅，三帝所游，三卿从胥，与真合俱，下入我身，安寂坐无，吐精灌形，魂魄和濡，使我飞仙，云车行浮。咽液二十七过。
　　每开日夜半，起坐东向，去巾，亦可解发，更梳结之，临目内视，微呼曰：
　　上元三真，真中婴儿，散发开烟，上通天台，泥丸坚凝，与天同时，使我飞仙，交行洞台。咽液十九过，乃巾而卧。更存三一宫中呼气三十过，我亦自呼气三十过，当觉令身中熏熏热，则和魄凝魂之验。
　　月初出，向月再拜，存月白光十芒，来接我身，洞照三宫，乃心祝曰：
　　太阴玄精，明月夫人，初生流光，照我三宫，神仙上飞，高游八方，所向所愿，皆与福中。亦可再拜。
　　临食初就食，皆先正心，临目想三一各於其宫，遥共歆飨毕，乃食。食毕，心祝曰：
　　百谷入胃，与神合气，填补血液，尸邪亡坠，长生天地，飞登玉阙，役使六丁，灵童奉卫。
　　中斗却恶守一，出入行住，恒存北斗覆头，柄指前，令天关去面七尺，如此百邪凶气不敢干犯也。寻此要诀，亦可兼作飞步祝曰：
　　吾是天目，与天相逐，精若电雷，明曜八域，彻视表裹，无物不伏。
　　吸火炼形，夜临目向火，口吸取火光，咽之无数，存觉身匝体，洞然如火，良久乃止。三年行之，能入火坐。此赤将子炼形法。
　　朝太素
　　正月九日、二月八日、三月七日、四月六日、五月五日、六月四日、七月三日、八月二日、九月一日、十月十日、十一月十一日、十二月十二日，夜於寝静室，北向再拜，稽首跪曰：
　　谨启太上大道高虚玉晨太素紫宫，八灵三元君、中央黄老元英白元、太帝五老高真上仙、太极黄精三皇玉君，大洞三景弟子某甲，谨以告日之夜，天关九开之间，上闻太上玉皇真君，乞得长生世上，寿无亿年，时乘黄晨绿盖龙辕，上诸紫庭，役使万神，侍卫四明。毕，勿令人知。云施行太丹隐书，存三元洞房者，此谓修先进之法，非关三一，乃诸诀法。若未行此道，谓亦不得用此拜请，而此日是月中吉辰。宜为诸善事。
　　朝玉晨
　　正月四日、二月八日、三月十五日、四月八日、五月九日、六月六日、七月七日、八月八日、九月九日、十月五日、十一月三日、十二月十二日，平旦日出时，北向再拜，自陈本怀所愿毕，咽液三十六过。云此日太上大道玉晨君，登玉霄琳房，四眄天下有志节远游之心者，是故令拜请。先应呼位号，如朝法，云粪土小兆某甲，乞愿云云也。若雨雪，可於静室中启请毕，更再拜，仍长跪咽液止。
　　朝青君
　　丁卯日，日出，向日再拜请乞。九月后正月前日出，同其方。可因此以服日精。此日东海青童，登方诸东华台四望。按方诸在会稽东，小近南，着则应对乙地。若夏月，日出东北，便不得正向日，存拜东华所在启请。若请乞毕，又再拜，乃修日事，受者但吸服霞精，而九咽之。
　　精思
　　常以二月二日、三月三日、八月八日、九月九日、十月十日，夜於寝室，存思洞中诀事，烧香念真，精苦勿眠。如有所待兼慎，於其日益善。云修洞诀者，其日卫经玉童玉女，将太极典禁真人，来於空中观察善恶。故令谨慎，勿为他事，唯营道务，修诸善法也。
　　恶梦
　　若遇恶梦觉，以左手捻人中二七过，啄齿二七通，微祝曰：
　　大洞真玄，张炼三魂，第一魂速守魄，第二魂速守泥丸，第三魂受心节度，速启太上三元君，向遇不祥之梦，是七魄游尸来侠邪源，急召桃康护命，消灭恶津，反凶成吉，生死元缘。毕，又卧，必获善应。云数遇恶梦者，一曰魄祆，二曰心试，三曰尸贼。故令厌消，则受闭三关之下，反凶为吉也。
　　善梦
　　若遇善梦，卧觉当摩目二七过，叩齿二七通，微祝曰：
　　太上高精，三帝丹灵，绛宫明彻，吉感告情，三元柔魄，天皇授经，所向谐合，飞仙上清，常与玉真，俱会紫庭。此善恶二梦祝法，出太丹洞房事。若未受此经，不敢朝拜所求，而行此二梦祝，谓非当也。
　　夫梦恶者，明旦当启太上，以正魂魄，析除不祥。当朝拜，仍启乞首谢除之。枕麝香一具於颈间，辟水注之气，绝恶梦也。
　　若每梦冢墓及亡者，卧觉，正向上三啄齿，而祝之曰：
　　太元上玄，九都紫天，理魂护命，高素真人，我受上法，受教太玄，长生久视，神飞体仙，冢墓永安，鬼讼塞奸，魂魄和悦，恶气不烟，游魁莫觊切罔象，敢干我神，北帝呵制，收气入渊，得箓上皇，护奏玉晨。如此者再祝，祝又三叩齿。云此北帝秘祝。凡得诸恶梦不祥者，可皆按此法。有心者并可行之。
　　夜卧觉，常更急闭目，叩齿九通，咽液九过毕，以手按鼻之边，左右上下数十过，微祝曰：
　　太上四明，九门发精，耳目玄彻，通真达灵，天中之台，流气调平，娇女云仪，眼童英明，华聪艮朗，百度眇清，保和上元，徘徊九城，五藏植根，耳目自生，天台郁素，柱梁不倾，七魄澡炼，三魂安宁，赤子携景，辄与我并，有敢掩我耳目，太上当摧以流铃，万凶消灭，所愿必成，日月守门，心藏五星，真皇所祝，群响敬听。毕，又咽液九过，摩拭面目令小热，以为常。卧觉，辄按祝如此，勿失一卧也。云此是真人起居常行之道，恒坐卧为之，令耳目聪明，面有童颜，制魂炼魄，却辟千魔也。
　　夜卧觉，存日象在，疾手中握之，使日光赤芒从臂中逆至肘腋间，良久，日芒忽变成火以烧臂，使内外通匝，洞彻良久，乃阴祝曰：
　　四明上元，日月气分，流光焕曜，灌液凝魂，神火散景，荡秽炼烟，洞彻风气，百邪燔然，使得长生，四支完全，注害考鬼，收付北辰。毕，存思良久，放身自忘。云患手风者如此，若头面余处风气，亦各随其处，依此法烧祝之。
　　常以生气时，咽液二七过，按体所痛处，向王而祝曰：
　　左玄右玄，三神合真，左黄右黄，六华相当，风气鬼疾，伏匿四方，玉液流泽，上下宣通，内遣水火，外辟不祥，长生飞仙，身常休强。毕，又咽液二十七过。常如此，则无疾。云又当急按所痛处三十一过，如此则向疾急按而祝，祝毕，又作数次乃止。此痛处亦当无指的所在也。
　　手臂不援者，先以一手徐徐按摩疾臂，良久毕，乃临目内视，叩齿咽液三过，正心微祝曰：
　　太上四玄，五华六庭，三魂七魄，天关地精，神府营卫，天台上明，四支百神，九节万灵，受箓玉晨，刊书五城，玉女侍身，玉童护命，永齐二景，飞仙上清，长与日月，年俱后倾，超腾升仙，得整太平，流风结痾，注鬼五飞，魍魉冢气，阴气相凌，徊我四支，干我盛衰，太上天丁，龙虎曜威，斩鬼不祥，风邪即摧，考注匿讼，百毒隐非，使我复常，日月同晖，考注见犯，北辰收摧，如干明威。云此是北帝曲折祝，诸有曲折者，皆用此法。自不能按，亦可令人按，而己犹内视咽液，啄齿祝之，行之百过，疾消除也。
　　夜卧先急闭目，东向，以手大指后掌，各左右按拭目就耳门，使两掌俱交会於项中三九过，存目中各有紫青绛三色气，出目前，乃阴祝曰：
　　眼童三云，两目真君，英明注精，开通清神，太玄云仪，灵娇翩翩，保利双阙，启彻九门，百节应响，朝液泥丸，身升玉宫，列为上真。毕，咽液五十过，乃开目。以为常坐起可行之，不必夜，要当以生气时。云行此一年，耳目便清明。久为之彻视千里，罗映神灵。如此则非必夜卧，从子时后至日旦中，有暇便为之，要当常东向也。
　　中暮咽液三九过，以手急阴按天真，在两眉内角。山源，鼻下人中小入各裹。华庭，在两眉下凹中。阴数三九过，按而祝曰：
　　开通天庭，使我长生，彻视万里，魂魄反婴，灭鬼却魔，来致千灵，上升太上，与日合并，得补真人，列像玄名。云令人致灵彻视，杜遏万邪。如此亦可以次各按，亦可一时俱按，就按中行祝之。
　　恒以手按两眉后小穴中三九过，又以手心及指摩两目下颧上，又以手旋耳行三十过毕，辄以手逆乘额三九过，从眉中始，上行入发际中。口傍咽液多少无数，头四面亦以两手乘之，顺发就结，唯令多。都毕，乃以指按目四眦二九，觉令见光分明。勤而行之，唯令数无时节也。行之一年，可夜书，久为之，得见百灵。此道出太上宝神经中，已成真人犹不废之。如此无拘时节，有暇便行。
　　面上常欲两手摩拭使热。卧起先以手巾帛，拭项中四面及耳后，皆使温温然。又顺发摩头，又摩掌以治面目。谓先摩切两掌令热，乃以拭面，又顺发向结，两手更互摩之。都毕，咽液三十过。
　　卧起当平气正坐，先叉两手，乃度以掩项后，因仰面使项与手争三四过，仍屈动身体，伸手四极，反张侧掣，宣播百关，为之各三。谓此精景按摩法，使精和血通，风气不入，久行之，不死不病。
　　常欲以手按目近鼻之两訾，闭气为之，气通辄止，吐而复始。恒行之，眼能洞观。耳欲数按抑其左右，令无数。鼻亦欲尔。又常以手掩口鼻，临目微气，久时手中生液，追以摩面目，使人体香。
　　坐常欲闭目内视，存见五藏肠胃，久行之，自得分明。常欲闭目而卧，安身微气，乃内视远听四方，令我耳目注万里之外，精心为之，乃见百里外事，亦恒闻金石丝竹之声。初虽无仿髴，久久诚自入妙。谓初先起一方，从近而远，百里千里万里竟，更一方始，都褊，又存令通无隔碍也。
　　栉头理发，当向王地，栉发之始，微祝曰：
　　泥丸玄华，保精长存，右为隐月，左为日根，六合精炼，万神受恩。毕，咽液三过。
　　澡洗时，常存六丁，令人所向如愿。六丁各随其旬，亦应向其方面。当数沐浴，浴不患数，患人不能耳。荡炼尸臭，而真炁来入。每至甲子，当沐，不尔当以几月旦，使人通灵。若履掩秽及诸不争处，当洗澡浴盥，解形以除之。其法用竹叶十两，桃皮削取白四两，以清水一斛二斗，煮令一沸，适寒温，以浴形，即万殗消除也。谓若浴者益佳，但不用此水，以沐浴炼形之素浆，正宜以浴耳。如便不得以此汁沐头，更别依常沐法也。又云世间符水，祝漱水含之，近术皆莫比於此方也。如此亦许有符水别法。正一道士乃自有常用，而八吏六甲，别有一符水，於解殗为胜。今辄附疏於此，幸可兼用之。朱书白纸，如此已着清水中，向王，左手执水器，右手执一剑，叩齿三通，嘘水祝曰：
　　百殗之鬼，速去万里，不去斩死，西方白童子。辄以剑三叩器边，又祝又叩齿，凡三过止。因取水漱口，自身他身及秽处，所殗便解，不必须浴。
　　服仙药，常向本命服毕，勿道死丧凶事，犯伤胎神，徒服无益。
　　临食上，勿道死事，勿露食物，来众邪气。食欲向本命及王气。
　　上道法布衣不假人，车服床寝不共之也。坐卧室宇当令洁争，则受灵气，不争则受故气。故气之乱室宇者，所为不成，所作不立。一身亦当数洗浴澡洁，不尔仙道无冀。沐浴不数，魄之性也，远魄反真，是炼其浊秽，魄日亡矣。数沐浴，常存六丁，令人所向如愿。慎勿道学，道学鬼犯，人亦不惧，立使人病，是体未真故也。
　　凡写经书，当恒烧香左右。凡精思，皆烧香於左右。性躁暴者，一身之贼病，每事皆当柔迟，而尽精洁之理。
　　夫欲学道者，皆当勿令人知见所闻，每事尽尔。
　　存日在心法
　　以月五日、十五日、二十九日，夜半，存日从口入在心中，照一心之内，与日共光，相合会良久，当觉心暖，乃祝曰：
　　大明育精，内炼丹心，光辉合映，神真来寻。咽液九过。又云：行之务欲数，不必拘此数日，可夕夕为之。云是太虚赤君内法。
　　服日月象法
　　男服日象，女服月象，日一勿废。云书作日月字而服之，不说早晚，今可并朱书青纸作日字，方九分，剪为数千，每平旦东向，左手执，存为日形光芒如法，乃吞入，令住心中，因叩齿咽液各九过。女应以黄书月象，右手执服之。云是东华真人法。
　　服日芒法
　　日月摹别服真形，在《隐诀》中
　　平坐临目，直存心中有日象，大如钱，赤色，紫光九芒，从心上出喉，至齿间，未出齿而回还胃中。良久，存见心胃中分明，乃吐气漱液，服液三十九过止。一日三为之。此当以平旦东向，日中南向，哺时西向。
　　服月芒法
　　夜存月在泥丸中，黄色，有白光十芒，亦未出齿而回入胃。按此亦应一夜三为之。当以亥子丑时，月径一寸，在丹田宫，其十白芒流下口中，咽入喉，到胃，令白光照彻，亦应吐气服液三十九过，卧存之亦可。此西城王君说东华中法，令日月常照身中，则鬼元藏形。行此不止，保见太平。
　　服三气法
　　常以平日一向日，临目存青气、白气、赤气，各如线，从日下来，直入口中，挹之九十过，自饱便止。此当一吸辄一咽，令三炁入藏府。分流贯澈，数毕炁歇。云此童初范监幼仲，受高元君太素内景法，事鲜而易验。
　　服雾法
　　当以平旦，於静寝之中，坐卧任意，先闭目内视，仿髴如见五藏，因临目口呼，出五色炁二十四过，使目见五色气相缠绕，在面上郁然，乃又口内此五色气五十过毕，咽液六十过，微祝曰：
　　太雾发晖，灵雾四迁，结炁宛屈，五色洞天，神烟合启，金石华真，蔼郁紫空，炼形保全，出景藏幽，五灵化分，合明扇虚，时乘六云，和摄我身，上升九天。毕，又叩齿七通，咽液七过，乃开目。此含真台主，女真张微子所受东华法。按此是五藏出炁，而云服雾者，当以所呼出二十四炁，是藏炁，藏气因与外天地雾炁和合来入，故顿纳五十过也。
　　守玄白法
　　常平旦，坐卧任意，存泥丸中有炁气，心中有白气，脐中有黄气，三气俱出，如小豆，渐大，缠绕合共成一，以覆身，因变成火，火又烧身，使内外洞彻如一。旦行至日中乃止，於是服气一百二十过，都毕。云此杜广平所受，介琰胎精中景黑白内法，却辟万害，长生不死，先禁房室，及一切肉五辛味，行之三十年，遁形隐身，日行五百里。
　　服开心符法
　　每开日，及月旦、十五日、二十七日旦，向王朱书，再拜，祝曰：
　　五神开心，彻听绝音，三魂摄精，尽守丹心，使我勿忘，五藏远寻。毕，乃服符，服毕，咽液五过，叩齿五通，勿令人见。云此王君所说，明堂内经开心辟志符，当以朱书白纸，预画十许，乃各以其日，左手执符，拜服之。
　　过邪大祝
　　每经危脸之路，鬼庙之间，诸有疑难之处，当先反舌内向，咽液三过，以左手第二、第三指捻鼻孔下，中鬲内际，三十六过，於按中阴数，勿举指许。叩齿七通，进手心以掩鼻，临目微祝曰：
　　朱乌凌天；神威内张，山源四镇，鬼精逃亡，神池吐炁，邪根伏藏，魂台四明，琼房零琅，玉真巍峨，坐镇明堂，手挥紫霞，头建晨光，执咏洞经，三十九章，中有辟邪龙虎，截岳斩岗，猛兽奔牛，衔刀吞镶，揭山钟天，神雀毒龙，六领吐火，啖鬼之王，电堵雷父，掣星流横，枭磕驳灼，逆风横行，天禽罗陈，皆在我傍，吐火万丈，以除不祥，群精启道，封落山乡，千神百灵，并手叩颡，泽尉捧灯，为我烧香，所在所经，万神奉迎。毕，叩齿三通，乃开目去手。云此出大洞高上大祝法，使天兽来卫，千精震伏。
　　酆都大祝
　　先临目存见五藏，令具，叩齿三十六下，乃祝曰：四言辄一啄齿为节。
　　天蓬天蓬，九元杀童，五丁都司，高刁北公，七政八灵，太上浩凶，长颅巨兽，手把帝钟，素枭三神，严驾夔龙，威剑神王，斩邪灭踪，紫炁乘天，丹霞赫冲，吞魔食鬼，横身饮风，苍舌绿齿，四目老翁，天丁力士，威南御凶，天驺激厉，威北衔锋，三十万兵，卫我九重，辟尸千里，去却不祥，敢有小鬼，欲来见状，镢天大斧，斩鬼五形，炎帝裂血，北斗然骨，四明破骸，天猷灭类，神刀一下，万鬼自溃。毕。
　　若白日冥夜，及困病得祝，为恒祝之。鬼有三被此祝，眼睛烂而死。云此酆都北帝秘祝，中皆斩鬼之司名，秘密则为用。世人得此祝，恒能行，便不死之道。
　　六宫名祝
　　暮欲卧时，先向北微祝曰：
　　吾是太上弟子，下统六天之宫，是吾所部，不但所部，乃太上之所主，吾知六天门名，是故长生，敢有犯者，太上斩汝。第一宫，名为纣绝阴天宫；以次东行，第二宫，名为大杀谅事宗天宫；第三宫，名为明晨耐犯武城天宫；第四宫，名为恬照罪炁天宫；第五宫，名为宗灵七非天宫；第六宫，名为敢司连宛屡天宫。毕，啄齿六下，又祝咒三过止，乃卧辟诸鬼邪之气。云此定录所告，世人有知酆都六天宫门者，则百鬼不敢为害。
　　酆都颂
　　项梁城，作酆宫颂曰：
　　纣绝标帝晨，谅事遘重阿，炎如霄中烟，勃若景耀华，武城带神锋，恬照吞青河，阊阖临丹井，云门郁嵯峨，七非通奇盖，连宛亦敷魔，六天横北道，此是鬼神家。夜中微读之，能辟鬼。此皆六宫门名，故鬼亦畏之。武阳与武城为异，今但各随所用而呼之。
　　又夜行当啄齿，啄齿亦无止限，数杀鬼，邪鬼常畏啄齿声。若兼之以漱液祝说，益佳。仙方云：常吞液叩齿，使人反少。
　　世间下士恶强之鬼，多作妇女，以惑试人。若遇此者，便闭气，思天关之规，衡辅之星，具身神，正颜色，定志意，熟视其眼中童子。暗浊不明者，则鬼试也。急存七星在面前，亦可在头上，以却之。宜用七星天目祝，并存洞房明堂，日月反规丹，太一真君，亦可用天蓬、朱乌诸宫也。
　　若眼中明彻及方者，仙道人也，便拜请之。不悟真，为试不过。若遇邪而谓真人，亦试不过。深宜慎之。
　　服神药，勿向北亥。子日勿唾。出沈羲口诀。
　　道士结头理发，及饮食施为，履屐枕褥，皆勿令非道者见而干犯之。出陈世安口诀。
　　服食药物，尤不欲食蒜，及石榴子，猪犬肉。出黄元君口诀。
　　服食，勿食含血物，一切肉，败人功耳。出程伟妻口诀。
　　求仙，不欲见死尸，唯父母师主，不得不亲临致哀耳。出李少君口诀。
　　求仙者，勿以三月九日、六月二日、九月六日，十二月三日，与女子相见。此日男女三尸出於目中，更相招引祸害。往来入室，断隔为善。出刘纲妻口诀。
　　求仙，勿与女子交接，一交辄倾一年之药势。出东海小童口诀。
　　道士有疾，当闭目内视心，使生火以烧身令尽，是痛处皆存火烧之。出凤纲口诀。
　　学道，勿言有道，夜闭目，存眼童子在泥丸中，令内视身神。出东陵圣母口诀。
　　暮卧，存日在额上，月在脐上，辟万邪千鬼。出青牛道士口诀。
　　入山，未至山百步，先却百步，反足乃登山，山精不敢犯。出吕恭口诀。
　　行经灵庙间，存口中有真人，字赤灵丈人，侍以玉女二人。一女名花正，一女名摄精，丈人着赤袍，玉女黄衣。乃叱咤曰：庙中鬼神速来，使百邪诣赤灵丈人受斩死，众邪却千里。此三天前驱捕鬼之法。乐巴口诀。
　　此后应入三皇青胎卷中所用符事，又禁山符中事，并未撰。
　　上清握中诀卷中竟
　　上清握中诀卷下
　　苏君传行事诀
　　人头有九宫，两眉间上却入三分，为守寸。有青房、紫户，二神居之。一寸为明堂宫，有明童真官、明镜神君、明女真官，三人居之。二寸为洞房宫，有无英，黄老、白元，三人居之。三寸为丹田泥丸宫，有上元赤子、帝卿二人居之。四寸为流珠宫，流珠真神居之。五寸为玉帝官。玉清神母居之。明堂上一寸为天庭宫。上清真女居之。洞房上一寸为极真宫。太极帝妃居之，丹田上一寸为玄丹宫。太乙真人居之。流珠上一寸为太皇宫。太上君后居之。凡一头中有九宫，并各方一寸。其玉帝、天庭、极真、太皇四宫，皆雌一之宫，其经当传已成真人。其余五宫已行世，而流珠经尚未见。
　　守一法，立春日夜半，东向平坐，闭气临目，握固两膝上，先存守寸中，左有绛台，台中有青房，房中有神，着青衣。名正心，字切方。右有黄阙，中有紫户，紫户中有神，着紫衣。名平静，字法王。
　　手并执流金铃，仍三呼其名，微祝曰：
　　紫户青房，有二大神，手把流铃，身坐风云，侠卫真道，不听外前，使我思感，通利灵关，出入贞利，上登九门，即见九真，太上之尊。
　　次存明堂中，左有明童真官，名玄阳，字少青。中央有明镜神君，名照精，字四明。右有明女真官。名微阴，字少元。头形并如婴儿，着绿锦衣，腰带四赤玉铃，口衔赤玉镜，长跪坐向外，口并吐赤炁，贯我身令匝，及闭目微咽之。又使呜玉铃，声闻太极。吐镜赤光万丈，须臾赤炁绕身，变成火，烧身内外，同光如一，因三呼名字，叩齿九通。若饥渴，存三君口吐赤炁，灌我口，因吸咽之。若暗行，存三君口出三火光，以照前。若处危难。亦存三君呜玉铃，焕而掷之。
　　次存洞房中，左有无英君，着芙华冠，御紫晨盖，佩流金铃，向外坐，乃微祝曰：
　　三元英炁，太玄紫晨，黄阙金室，中有大神，华冠紫盖，龙衣虎文，出丹入虚，呼阴召阳，天道有真，名曰无英，扶我生我，与我长存。
　　又存右有白元君，着黄辰华冠，龙文衣，佩神虎符，向外坐，乃微祝曰：
　　太上神精，正当神门，龙衣虎带，黄辰华冠，把籍持书，是为白元，与我俱游，上到阳关，周游九清，还安黄房。此洞房法。
　　又常以夜半后生炁时，按手两膝，闭炁冥目内视，咽液百二十褊，存无英君，服色祝说如法。又以日出，东向再拜，闭气冥目内视，咽液百二十过，存白元君，服色祝说如法。
　　又以甲子日夜半后，被发傅粉，按手两膝，服气咽液百四十过，乃呼二神名字。耳想闻，如人应声，或有诵经音，则是感应。
　　立春东向，立夏南向，立秋西向，立冬北向。春分日夜半，正坐东向，冥目存北斗星下紫气，大如弦，从上直注我前，令三一、三卿及我，合七人，我在中央，并覆匝，七星杓指前，雁行，共乘紫气，上登阳明星，入中共坐，并吞紫气三十过毕，乃悉更绿紫炁来下，还入三宫中。精思存之。心祝曰：
　　三尊上真，太玄高神，阳明主春，万童开门。丹元主夏，朱紫合烟，阴精主秋，天威六陈，北极主冬，万邪塞奸，五土季王，戊己天关，所摧皆灭，所向莫干，炼我七魄，和我三魂，生我五藏，使我得真，登飞上清，浮景七元，长生顺往，啸命千神。
　　夏至南向，登丹元星；秋〔分〕西向，登阴精星；冬至北向，登北极星，皆依此法。
　　若六月一日，或十五日，避夏至、秋分。当西南向，俱乘绛紫青黄四气，共登天关星，吞四色气各十过。先从绛始，以次吞。此谓五斗内法。
　　每建日平旦，存三一从三宫中出，坐我前，如实见之，乃小起，再拜，心祝曰：
　　天尊三帝，守其命门，出游云中，六气玄分，养我五神，正我三魂，五藏自生，长生飞仙。乃存从虚中还三宫中，咽液三十过止。
　　除日夜半，密起向北，仰视北斗，存三一从辅星中下来，各入我三宫中，乃还寝静思，存而微祝曰：
　　太上天辅，三帝所游，三卿扶胥，与真合俱，下入我身，安寂坐无，吐精灌形，魂魄和柔，使我飞仙，云车行浮。咽液二十过。
　　每开日夜半，起坐东向，去巾，亦可解之后栉之曰。微祝曰：
　　上元三真，真中婴儿，成爱开烟，上通天台，泥丸坚凝，与天同时，使我飞仙，交行洞台。咽液十九过，乃巾而寝。更存三一、三卿，各对坐其宫，三一口呼气三十过，我亦自呼三十褊。此建除开日存一法，亦当如前，以次从守寸始，至三宫名字毕。乃各依全法。
　　甲午、甲辰、甲寅日夜半，出庭露坛，上方一丈布席，烧香，北向再拜坐，按手膝上，仰视北斗，存紫气从斗出，入我三宫中，三一、三卿与我，俱来紫气上登北极星，恍惚亡身，如升天之床。见北极中紫房玉阶天官序列，此七人侍帝前，对坐论道，请乞飞仙，我乃心拜。因是而还寝。北帝是上清太上也。别房在太极中耳。
　　次北向，存玄丹宫中紫房绿室，朱烟满内，有太一真君，名规英，字化玄。头形并如婴儿，着紫绣锦衣，腰带流金火铃，左把北斗星柄，右把北辰纲，向外坐金床玉帐，存令分明见之。乃又存北极星紫气，来下入宫，满溢出外匝身，通洞合体。又存日来入宫，在紫气中央，暧暧然。又存太一真君，从北极紫气中，来入日中坐。又存我忽上入，在君前对坐，心起再拜，稽首膝前，问道求仙。因吞紫气三十过，咽液三十过。又存北斗内有一赤气如弦，径下三宫，太一与我，乃俱乘日行赤气，上诣斗魁中寝。因是而寝。此法亦独行，不必待三一也。
　　月一日、三日、七日、十一日、十五日者，夜半存太一真君，名字服色如前，向外坐，口吐青气，下入我口中，随咽之五十过止。咽液五十过，微祝曰：
　　太上真皇，中皇紫君，厥讳规英，字曰化玄，金床玉帐，紫绣锦裙，腰带火铃，斩邪灭奸，手把星精，项生日真，正坐吐气，使我咽吞，与我共语，同宴玄丹，炼灌七魄，和柔三魂，神灵奉卫，使我飞仙，五藏自生，还白童颜，受书上清，司命帝官，所愿所欲，百福惟新。存我上入官，在太一前寝息。因此卧眠。
　　凡守一，日一起皆咽液三十过，存令赤色，又手拭面耳令热。自非应存之日者，唯存三一在三宫中安坐而已，至於玄宫自多存之，勿令脱也。
　　若忽觉头颈间色色恶者，恶气入也。当急卧，临目存玄丹宫太一真君，以流火铃焕而掷之，令恶气即出耳外，火光亦随之炯炯，以照一身，良久平复也。
　　若忽耳呜者，是他鬼邪欲入，故守寸三神，令耳神娇女、云仪，磬钟警备也。错手掩耳，祝曰：
　　赤子在宫，九真在房，请听神命，亦察不祥，太一流火，以灭万凶。手指耳门七过。
　　若临饮食，皆先存一饮食，然后乃食毕，心祝曰：
　　百谷入胃，与神合气，填补血液，尸邪亡坠，长生天地，飞登金阙，役使六丁，灵童奉卫。
　　常伺月初出，向月再拜，心祝曰：
　　大阴玄精，明月夫人，初生流光，照我三宫，神仙上飞，高游八方，所向所愿与福神中。
　　八节之日，朱书三元真符，平旦向王，吾服一枚毕，再拜。祝愿随意所言。朔日初服，十六日止，后节复起如初。又朱书白素锦囊，盛佩头上。五年与真一相见。
　　正月朔旦，青书宝章，北向再拜吞之。又朱书白素，佩左肘。八年，三一俱来相见。以金长九寸，广四寸，厚三分，刻书之，以封掌五狱山精神也。
　　赤将子炼形法，夜临目，向口吸取光，存烧身，使内外洞彻如火。为之三年，能入火。此周君诀。守三元真一五斗内法。精止三月，仿髴形见长生。地真守玄丹真君十四年，与太一同到七元之纲中，十六年诣上清，给玉童玉女各十八人。
　　茅君传行事诀
　　存明堂玄真法，寝静之室，平旦瞑目，按手膝上，日一存日，夜存月，并大如环，以对口，去之九尺。日色赤，有紫光九芒；月色黄，有白光十芒，芒直如弦，以入口。日月中有太玄上玄丹霞玉女，名缠璇，字密真。冠紫芙蓉，着朱锦帔裙，正向我面，自称如此，因吐赤气注我口中，我随吐随咽九十过，觉日月渐来薄面，玉女口亦缀我口上气液，皆入我口中，乃微祝曰：
　　太霄紫真，明堂阴神，日月生精，玉女缠璇，先自灵诞，厥字密真，首巾紫华，芙蓉灵冠，身披锦帔，朱丹飞裙，出日入月，天光幽芬，口吐绛气，灌我三元，面睹天井，柔魄制魂，玄液流行，胎精长全，五藏生华，开童反颜，监御万灵，司命飞仙。存玉女口津液注我口，漱满咽之，九十过止。若不得服时，当存二景还明堂中，日左月右，令光辉与目童合映。
　　又以月旦日、本命日，夜半东向，朱书阳符青纸上，黄书阴符青纸上，乃临目存日紫光，月黄气，在明堂中，明洞一身，以左手执阳符，闭气心祝曰：
　　二景流精，光映某形，左回日华，右掇月英，混合二气，灌溉三田，飞霞玄映，保固灵根，使某长生，天地同存。服之毕，再拜，又右手执阴符，闭气祝曰：
　　黄气阴华，阳精洞鲜，五神柔炼，三左固津，二景辉焕，流霞灌真，阴阳通气，回黄注丹，举体遁变，上升帝官。服之毕，再拜。行玄真之道五年，即感太玄玉女下降，任人役使，通灵致真，体生玉映，役命万神，上升玉房。
　　王君传行事诀
　　生气时，坐卧任意，叩齿九通，阴祝曰：
　　东方青牙，紫云流霞，三素徘徊，玄霜玉罗，服食晨晖，饮以朝华。舌舐接上唇外，取津咽液三十过。
　　次叩齿九通，祝曰：
　　南方朱丹，霞晖太微，九道绛烟，散布景辉，服食灵晨，饮以丹池。舌舐接下膺外，取津咽液三十过。
　　次叩齿九通，祝曰：
　　西方明石，飞霞金液，服食太明，素云之精，饮以玉液，神华启灵，使我登虚，上升高清。舌舐上唇内，取津咽液三十过。
　　次叩齿九通祝曰：
　　北方玄滋，庆灵启胎，绿霞敷晨，紫盖苍旗，服食丹华，饮以琼饴。舌舐下历内，取津咽液三十过。
　　次叩齿九通，祝曰：
　　戊己之元，黄素五云，四霞紫观，八景九晨，分一明激晖，七曜灵尊，和精灌气，服食中元，琳华龙胎，饮以醴泉。舌漱满口中，齿舌间裹通匝，取津液，随咽之四十过。夜半后皆可行。
　　魏夫人传行事诀
　　暮烧香，读《黄庭内景经》一通。别有经诀一卷。旦夕朝静法，常行事，不须疏。
　　本命、甲午后，数得九十日，是甲子，凡二日，平旦入静烧香，北向朝太微帝君，微祝曰：
　　粪土小兆男生姓名，谨稽首再拜，朝太微天帝君玉阙紫宫前，当令某长生神仙，所欲所愿，万事成就，司命紫简，记在玉皇，得为物宗，登仙度世。再拜。
　　正月一日后，数一百八十二日，夜半入静烧香，朝太上玉晨大道君，跪微祝曰：
　　姓名小兆，谨稽首再拜太上高圣君琼阙下，乞得告下司命，记籍长生，所向所愿，万物自成，神仙飞仙，得宴九天。再拜。列此三事，皆先洁斋一日，别衣服，先朝静，然后为之。
　　凡入静，皆先洁口闭气。入户，先前右足着，前进左足并，乃得趣行耳。出户，勿反顾之，漱口而退。读《黄庭》万褊，则自见五藏，长生不死。行此三朝法，使人无疾厄，不死。十八年升仙。
　　修行宝神诀
　　掌摩两掌令热，以拭面，使匝热。令有光泽，皱斑不生。出《太素丹景经》。
　　月五日、十五日、二十五日、二十九日，夜半存日象从口入，在心中，照心内光明，祝曰：
　　太明育精，内炼丹心，光晖合映，神真来寻。咽掖九过。亦可日日行之，不必此四日也。使人开聪明察，体生金泽。出太上消魔经。
　　卧起平坐，先收两手，乃度以掩项，仰面与争三四过，乃屈动身体，伸手四极，反张侧掣，宣摇百关三过。出《太上洞精景经》。
　　恒以手按两眉后小穴中三九过，又以手心及指摩目下颧上，又以手旋耳行三十过，又以手从眉中逆乘额上，行入发际三九过。内存赤子日月双明，上元欢喜，口傍咽液。使理开血散，皱麭不生，久为之，彻见百灵。右出裴君说《宝神经》。
　　上清握中诀卷下竟
　　
