太上洞玄灵宝无量度人上品妙经注
　　经名：太上洞玄灵宝无量度人上品妙经注。元代道士陈致虚（字观吾）撰。三卷。底本出处：《正统道藏》洞真部玉诀类。
　　太上洞玄灵宝元始无量度人上品妙经注解序
　　太乙含真气，实为妙道仙宗。《灵宝度人经》，是谓洞玄上品。生育天地，阖辟阴阳，造化得以运行，元功恃而溥博。昭悬日月，旋斡星辰，普殖神灵，化生品汇者也。在《道德经》，以无为为先，有为为次。上德者，无为也；下德者，有为也。上仁者，无为也；上义者，有为也。此《度人经》则以有为为首，无为为终。玄座空浮者，有为也；冥慧洞清者，无为也。璇玑玉衡，一时停轮者，有为也；十方肃清，河海静默者，无为也。故说经周竟十遍，而枯骨成人，有功勤上奏诸天，则万神朝礼。三十二天三十二帝，示祖劫之化、生诸天隐讳。诸天隐名，恐天人之泄慢。泄慢则祸及七祖，勤行则位登仙翁。万劫不传，上天所宝，何为灵宝？气谓之灵，精谓之宝。寂然不动，感而遂通，曰灵；上无复祖，唯道为身，曰宝。气合而精聚，曰上品。神交而道合，曰度人。则知灵宝者，精气也。精气者，汞铅也。汞铅者，阴阳也。阴阳者，离坎也。离坎非得有为之道，而既济之，则何由凝结而成黍米之珠哉。
　　厥夫人之初生也，以无合有，盗窃天地捆缊真一之气，以冒赋其形也。孕毓十月，脱胎去蒂，日浆夜乳，然后形全而神王，神全而精粹，精盈而至和之气盛塞。先哲云：气全者不思食，神全者不思睡，精全者不思欲。当此之时，号曰纯阳。夫纯阳者，乾也。上士於此而行上德无为之道，内修外功，则魔王敬形，便得神仙。谓夫末学道浅，不乐仙道，是以保真者少，迷惑者多。乃於醉生梦死之场，炽于欲海爱河之地，则向来所禀天地真一之气，潜奔而寓于坤矣。继此而往，坤乃乘乾之一阳而为坎，乾因坤破亏一阳而为离。审兹欲从爱起，爱逐情生，情随境乱。况夫喜怒哀乐，虑叹变慹，日夜相代乎前，与物相刃相靡，宁知物来无穷，我心有际之说乎。是以仙道难固，鬼道易邪，运应灭度，身经太阴，输回无期，可胜悲悯。至人仙子，获遇真师，顿悟人道者，心谅不由他，却於一气潜亏之时，早行灵宝度人之道以复之。且复者何也？即下德有为之道，即上义为之之道，即元始悬珠之道，即流戊就己之道，即降龙伏虎之道，即炼铅乾汞之道，即金液归真，形神俱妙之道也。领悟到此，方信地藏发泄之妙，金玉露形之功。全其本年，咸得长生，过度三界，飞升太空，皆分内事。现积德而建功者乎。
　　寻详是经，元始天尊於龙汉初、天地始分，玉字且出，乃撰此经。时以紫笔书于空青之林，字皆广长一丈，以授玉晨道君。玉晨授玄一真人，玄一授天真皇人。皇人细书其文，以为正音，秘而藏之。轩辕时，皇人与太清三仙王会峨媚山，黄帝再拜问道，皇人授以五牙三一之文，并《度人经》上卷。黄帝修之上仙。后帝喾於牧德台，皇人授以《本章》、《玉历章》。西汉元封间，西王母以上卷并二章授武帝，始成全经。东汉时，太上降授干吉，增《灵书上篇》，并《太平经》一百五十卷。桓帝时，老君降蜀，授天师《度人》、《 北斗》诸经录千余卷。昊时，太极真人於会稽上虞山，授太极左宫仙翁葛玄《度人经》，增《灵书中篇》。郑真人思远授抱朴子葛洪经本，又增《灵书上下篇》、《太极真人后序》，即今之全本。晋王纂遇道君赐此经，及诸经数十卷。元魏时，寇谦之居嵩山修行，感太上授此经，并余经六十余卷。经之流世，人知念诵梼析，而不知有还丹久视之道存。自政和御注，继以薛幽栖、严东启、成玄英、李少微诸家注释。又宝庆初，萧观复述《度人内义丹旨》。是皆研心究竟者也。
　　仆以缘遇师真，授以金液大还火符之秘，欲与世人尽谙此道，乃注《道德经》、《金刚经》，述《金丹大要》，既而参以道用世法，分注此经。又引前哲所论善者证之。庶几规祸福者，知勤诵而向善；超造物者，知修行而登真。噫！世人皆知悦生而恶死，既知恶死，则必思所以逃其死者。今乃不然。知恶死已，却埋身於名利嗜欲之场，而不知悔，是愈急其死也。既知悦生，必思所以求其长生久视之道者。今乃不然。知悦生已，却不求真师指示长生返还之旨，唯只瞎走傍门，盲行邪径者，是愈促其生也。山间林下，城邑智人，既知诵念此经，宜求经中有金丹永世之捷径者。盖太上以灵宝之道而度人者，直欲世人行此道也。果能进修勤行，则上游上清无色之境，梵行必矣。至元丙子中秋，金螺山北紫霄绛宫上阳子陈观吾序。
　　太上洞玄灵宝无量度人上品妙经注卷上
　　上阳子陈观吾注
　　上阳子曰：太，唯道最大；上，天地独尊。洞，无所不通；玄，其妙难述。灵，变化莫测，感而遂通。宝，难得之物，人所珍爱。无量，岂可猜量；度人，从凡入圣。上品，天下无双；妙，含灵毓秀之物。经，河筏天梯之用。总而释曰：最尊极贵，通灵变化，先天真一成丹之正道。如上乃为大根上士者说，是谓道用。夫经有道用、有世法。道用者，依之修行而登仙；世法者，精勤诵念而求福。若以世法释之，则太上者，巍巍尊高之称。洞玄，乃三洞品级，有洞真、洞玄、洞神，谓元始洞达至真玄一之道。灵宝者，此玉宸道君受元始玄一之炁化生，位尊灵宝之号。无量度人者，元始自浩劫以来，化生诸天，生成万有，世人由之而得度者，算喻莫及。上品者，三十六部万八千篇道藏，四十万巷之多，叉以此经为首。妙者，不可名言，经者，道之正路。此世法之说也。若大修行人，道用与世法并行，以道用而隐世法，以世法而全道用，是为性命兼修。世谓释氏修性，道家修命，虽贤与智，亦执此说。又岂知此经性命混融，形神俱妙哉！上阳子只得泄露天机，将此经性命体用，题而出之。太，性之体，命之应，即造化主宰上命之体；性之用，能化生诸天。洞，真性之所同。玄，工用之隐奥。灵，乃性之变化。宝，乃命之所产。无量，非泛常能知。度人，人须人而度。上品，天下无二道，同类易施功。妙者，一阳初动，万物皆春。经者，有物，有则修行之径。如此暴露，岂不直截。《混元实录》：老君於龙汉劫，分身教化，出真文於中天大福堂国、南极赤明国、东极浮黎国、西极西那国、北极郁单国，五国之内，皆禀灵宝之教。西化胡王，王问曰：何谓道？老君曰：乃太上灵宝，生於天地之先，大无不包，细无不纳。天得之以清，地得之以宁，神得之以灵，物得之以生，人得之以形。人若修之，便得神仙，飞步玉京，故曰太上。《洞玄灵宝无量度人上品妙经》颂曰：太上端居太极先，本於父母未生前。度人须要真经度，若问真经癸是铅。
　　道言：昔於始青天中，碧落空歌大浮黎土，受《元始度人无量上品》。元始天尊当说是经，周回十过，以召十方。始当诣座。天真大神、上圣高尊、妙行真人、无鞅数众，乘空而来，飞云丹霄，绿舆琼轮，羽盖垂荫，流精玉光，五色郁勃，洞焕太空，七日七夜。诸天日月星宿，璇玑玉衡，一时停轮。神风静默，山海藏云，天无浮翳，四炁朗清。一国地土，山川林木，缅平一等，无复高下。土皆作碧玉，无有异色，众真侍座。
　　上阳子曰：以世法言，此乃叙说经之由；以道用看，浑是先天玄一大丹之妙道言。《老子》曰：有物混成，先天地生，字之曰道。夫道本无言，假言以显道之用。故曰道可道，非常道。以世法释，则道君演说经义，直曰道言。以道用释，则道自溟涬之前而成太极，太极在窃冥之中而分阴阳，阴阳既成形之后，而为性命，性命当发越之际，乃日神炁。神炁因浑沌之破，则名铅汞。铅汞行戊己之门，是为玄牝。故玄牝为天地之根，此之谓道。遵道而用，斯之谓言。故经首直曰：道言。昔於始青天中。昔，太极之先；始青天，万物之始。碧落空歌，造化之端；大浮黎土，物所由产。受《元始度人无量上品》，行此玄一大丹之事。此以道用言。若世法义，昔，当初始青天，乃东方第一天，在种民天之。上有碧霞遍满，是云碧落天中。有炁荡为神风振响，若空洞之歌，其下有国，曰大浮黎。《内义》曰：大浮黎土，示人造化之端，物生於土，终於土。《阴符经》云：火生於木，祸发必克。知之修炼，谓之圣人。木中有火，发而不制，则灰飞烟灭无复本性。能制之者，虽火刑木烬，可聚而为土，则本性存矣。始青天，木之方也。碧落空歌，火之象也。大浮黎土，土之本也。土，为还丹之基。还丹者，返本还元之道。经曰：致虚极，守静笃，万物并作，吾以观其复。夫物芸芸，各归其根，归根曰静，静曰复命。此乃返还之理。在《易》之复卦曰：复其见天地之心乎。天地者，阴阳之体；心者，明其所用。天动地静，阳动阴静。天动极而阴生，地静极而阳生。盖剥於上而复於下，动静消长，所以见其心。人亦然尔。复之为卦，一阳在五阴之下，其体震下坤上。震，木者，始青之天，木生火，碧落空歌也。火生土，故坤土者，大浮黎土也。土为造化之本，而土生金，名为空炁金胎，实先天之祖炁也。元始天尊。元，玄也；始一也。天，一炁之最上尊，万有之极称。道用即法身之祖炁，亦云本来面目，不坏元神。故《丹经》云：元始天尊即是我，当说是经。当其时而说之，道用是经，即真铅也。老君谓文始先生曰：子能知一，万事毕。又曰：一者是铅，铅为君；二者是汞，汞为臣。若铅不真，其汞难亲。若铅是亲，不失家臣。周回十过，以召十方。世法，天尊说经，招真召灵。周者，遍告；回者，普召告。召，理行十方。诣座，道用则丹有九还十月之功。始当诣座者，金丹就室也。大修行人，入室下工，追二炁於黄道，会三性於元官，回七十二侯之要津，簇三千六百之正炁，岂非天真上圣，无鞅数众，攒归丹鼎，辐凑金胎！岂非乘空而来，以神合炁，以炁炼！形岂非飞云丹霄，羽盖垂荫，金华耀彩，银精吐辉！岂非流精玉光，五色郁勃，洞焕太空者乎？以世法言，则天尊神通感召，奚止如是哉！七日七夜，夫天地大化，十月纯阴而无阳，至十一月属子，子虽有阳而未回，又七日而阳初复，此天地之阴阳也。月遇十五而圆，至二十七夜，月中黑而无阳。至后月初三申时，月之一阳复生於庚，此日月之阴阳也。皆以七而复。天一生水，地六成之，此五行之七数也。金丹之道，攒簇之数，一时有六候，一候管五日。当采药之时，止用一候半，亦七日七夜。《易》曰：刚柔者，画夜之象也。先贤曰：刚柔，一炁之往来也。人之呼吸，一炁之往来也。夫一吸一呼，是为一息；一息之间，分阴阳。呼而明为阳，吸而晦为阴。七窍之呼，七日也；七窍之吸，七夜也。金母功行，天机不动，神疑目定，脉住心停，故云七日七夜。诸天日月星宿、璇玑玉衡、一时停轮，息不出入，即神凤静默，炁无升降，为山海藏云。妄缘俱净，犹天无浮翳，六根大定，曰四炁朗清。道用至此，乃见性命混融之妙矣。一国地土。世法即浮黎土；道用则一身也。人以身为国，以精为民，以炁为主，以神为帅。山川林木，具在身中。真静湛然，是即缅平一等，无复高下矣。性如玉之莹洁，何异色之有哉！《内义》 曰：土，性情也。性虚化而生神，存於室中，曰戊土。炁感激而有情，摄於釜内，曰己土，戊己既交之后，神怡炁寂，性复情冥，如色之碧炁瑕，如玉之真不杂，故曰土皆作碧玉、无有异色也。心目内观真炁，三魂归体、七魄归真，心君一宁，万神听命，故云众真侍座。此皆道用之有为。若以世法义释，则天尊威力感化天神地只、日月星宿、随机赴感，景象如此也。颂曰：碧落空歌最妙音，大浮黎土向坤寻。流精洞焕神风静，湛寂微阳炼五阴。
　　元始天尊玄座浮空五色师子之上，说经一遍，诸天大圣，同时称善。是时一国男女聋病，耳皆开聪。说经二遍，盲者目明。说经三遍，喑者能言。说经四遍，跛痾积逮，皆能起行。说经五遍，久病痼疾，一时复形。说经六遍，发白返黑，齿落更生。说经七遍，老者反壮，少者皆强。说经八遍，妇人怀妊，鸟兽含胎，已生未生，皆得生成。说经九遍，地藏发泄，金玉露形。说经十遍，枯骨更生，皆起成人。是时一国是男是女，莫不倾心，皆受护度，咸得长生。
　　上阳子曰：以道用言，元始天尊，元神也。紫清白真人云：此神即非思虑神，可与元始相比肩是也。《内义》曰：玄座，神室也；空浮，法身也。五色乃妙化之炁，师子即心知。元神在室，运心摄炁，法身虚寂，心知明妙。神之御炁，心以象师，得非天尊道相乎？又岂非我之真性乎？则玄座空浮，乃湛寂真静而又常应常静。人之最难降者，心也，性也。经云：人神好清而心扰之，心好静而欲牵之。神即真性，心静而神自清。入室之工，降心如降猛兽。前哲以铅汞而比龙虎者，谓其难制伏也。纯阳云：温温铅鼎，光透廉帏。造化争驰，虎龙交媾，进火工夫牛斗危，况师子为百兽之王，空浮而坐于其上，稍有怠慢，亦危之甚。东海青元真人曰：必先降伏而座其上，犹虚其心，外其形，道斯能应，始为超脱之本。说经一遍，诸天大圣同时称善。夫修玄一至真灵宝大还丹之士，万圣敬护，诸天所崇，魔王保迎，鬼神钦仰，况得预经座，岂不称善。以道用言，则行道一遍，身中之神，皆得快畅也。一国男女，聋病耳皆开聪，二遍盲者目明，三遍喑者能言，此以世法观之似浅，若以道用晓之，其理最切。何以故？一切常人不能静听养炁，收视存神，故耳为声所惑，目为色所乱，口为味所役，久而不悟，终亦必盲聋喑哑至矣。《老子》曰：五音令人耳聋，五色令人目盲者是也。大修行人听於无声，久而愈聪，视於无形，久而愈明。口不杂味，久而愈爽。况入室之际，我之五官，当云何而恐惧戒馑哉。魏真人曰：耳目口三宝，闭塞勿发通；真人潜深渊，浮游守规中者，此也。四遍，跛痾积逮，皆能起行。比世人不知修道，如跛者不能行。痾者，缠也，积习也，之及也。以其下愚，缠於俗染，积习所及，故尔。今言能起行者，能起志而修行也。五遍，久病痼疾，一时复形。世有信道之士，心多不坚。不信道之人，其怀不信之心，反坚如金石；百计不能回其心，使之信道。此为久病痼疾。忽然一旦信道，行之不疑，是谓一时复形。说者，有以坎为耳而开聪，离为目而目明。又有以震惊为开聪，离丽为目明，何不超脱。夫经之流世，实存道尔。非真履的践之器识，奚可以语是哉。六遍，发白反黑，齿落更生。血盛则发益，精裕则齿坚。七遍，老者反壮，少者皆强。若先天玄一之炁复，则老者反婴而反壮矣。若至真之炁全，则少者皆强矣。《老子》曰：比於赤子，骨弱筋柔而握固，未知牝牡之合而□作。岂非少者皆强之义！八遍，妇人怀妊，鸟兽含胎，已生未生，皆得生成。说经九遍，地藏发泄，金玉露形。说经十遍，枯骨更生，皆起成人。此道用与世法两存。世法则依经云，云不叉复赘。道用则修金液还丹之士，未得先天一炁，则一身皆阴。若离中虚，岂不谓之妇人乎？紫阳真人曰：日居离位，翻为女坎配蟾官却是男者，此也。既得金液妇鼎，上下则守以朱雀玄武，左右则守以白虎青龙，岂非鸟兽含胎乎？皆得生成者，金鼎之胎完炁足。地藏发泄、金玉露形者，形神俱妙。枯骨更生、皆起成人者，真人出现，身外有身，千百亿化也。《内义》曰：鸟兽含胎者，砂含汞质，象类怀胎。汞遇铅而凝结，炁遇形而混合；已结之炁，日益壮盛；发生之炁，又复混凝，不随物散，长养圣胎，故曰已生未生，皆得生成。又九遍者，地四生金，天九成之。还西兑方为金，乃坤兑合而金成於土。盖铅归土釜而成宝也。《参同契》曰：金来归性初，乃得称还丹。所谓一炁还元也。夫天一生水，始因空炁金胎而生，未见金质。地四生金，犹为化机，至此则还元复性，居於中官，是为丹体而有玄象。中宫，土也。土为地，金母居其中，故曰地藏发泄，金玉露形。汉天师序《金液神丹经》云：神仙之趣，要妙之言，无理之至理，不然之大然。已具载於渊宗，非一毫之所宣。太上亦复畅此冲虚妙道者也。是时一国是男是女，莫不倾心。一国乃一身，男女即阴阳。倾心者，以类相感，犹言先天之炁，与后天气合而成丹，功圆炁足，故云皆受护度，咸得长生。如上所释，皆属道用。若从世法，不释已详颂。曰：玄座空浮五色师，盲聋喑跛病皆离。地藏泄时金玉露，飞空夺得锦标儿。
　　道言：是时元始天尊说经一遍，东方无极无量品至真大神、无鞅之众，浮空而至。说经二遍，南方无极无量品至真大神、无鞅之众，浮空而至。说经三遍，西方无极无量品至真大神、无鞅之众，浮空而至。说经四遍，北方无极无量品至真大神、无鞅之众，浮空而至。说经五遍，东北无极无量品至真大神、元鞅之众，浮空而至。说经六遍，东南无极无量品至真大神、无鞅之众，浮空而至。说经七遍，西南无极无量品至真大神、无鞅之众，浮空而至。说经八遍，西北无极无量品至真大神、无鞅之众，浮空而至。说经九遍，上方无极无量品至真大神、无鞅之众，浮空而至。说经十遍，下方无极无量品至真大神、元鞅之众，浮空而至。十遍周竟，十方无极天真大神，一时同至。一国男女，倾心归仰，来者有如细雨密雾，无鞅之众，连国一半，土皆偏陷，非可禁止。於是元始悬一宝珠，大如黍米，在空玄之中，去地五丈。元始登引天真大神，上圣高尊，妙行真人，十方元极至真大神，无鞅数众，俱入宝珠之中。天人仰看，唯见勃勃从珠口中入。既入珠口，不知所在。国人廓散，地还平正，无复歌陷。元始既於宝珠之内，说经都竟，众真监度，以授於我。当此之时，喜庆难言。法事精悉，诸天复位。欻炊之间，寂无遗响。是时天人遇值经法，普得济度，全其本年，无有中伤。倾土归仰，咸行善心，不杀不害，不嫉不妬，不淫不盗，不贪不欲，不憎不。言无华绮，口无恶声，齐同慈爱，异骨成亲。国安民丰，欣乐太平。经始出教一国，以道预有至心，宗奉礼敬，皆得度世。
　　上阳子曰：此道用与世法两存。世法则天尊说经，感召十方无极众真。东方梵监须延天等震宫卯位，是无鞅众。南方郁单无量天等离宫午位，西方灵化梵辅天等兑宫酉位，北方洞元化应声天等坎宫子位；东北高虚清明天等艮宫寅方，东南波罗尼密不骄乐天等巽宫巳方，西南寂然兜术天等坤宫申方，西北上上禅善无量寿天等乾宫亥方，上方九霄上清玉真三十六天等，下方无色界、色界、欲界三十二天等以至三元九地无鞅之众，俱会始青天浮黎土，听元始天尊说经也。十者，极数而言。以道用，则十者是天地生成之数，戊己二土合而成十，天地合而万物交，阴阳合而万物生，铅汞合而金丹成。当探药之时，簇三千六百之正炁，回七十二候之要津，分三百八十四爻，聚五星二十八宿；鼓二十四炁之阳火，行六十四卦之阴符；三魂卫形，七魄归体，身中万二千神，一时听命，是为十方无鞅之众，浮空而来，一时同至。男女倾心归仰，是阴阳二炁混合。细雨密雾，乃真炁熏蒸。《参同契》曰：金砂入五内，雾散若风雨。土皆偏陷，土即戊己二土，戊己是玄牝之门。采药之际，龙争虎斗，金木间隔，一失防遏，必致走丧。盖得之在我则彼失，我失则彼得。故云偏陷。当是时也，唯至圣神人练己纯熟，方能禁止其偏陷之失。宝珠如黍之小，容众真勃勃而入。以世法见，岂不神通？道用视之，无黍米大。元始悬一宝珠大如黍米，在空玄之中，去地五丈此明道用。宝珠空玄，神与道合，去地五丈，地皆言土土即戊己，金丹从戊己而结，既已结丹，离而去之。戊土，已隔西天，己土尚离五丈，此须口传，不可显露。回视五丈之下，皆五浊恶世矣。说者以宝珠去地五丈，比心去脾五寸为喻，是最愚谬。或以宝珠为性，五丈为五行之数；或以丹田到玄关为说，岂知祖炁成化胎仙之妙。元始登引众真俱入宝珠，元神一定，万神总归，契虚合无，升玄入妙。青元真人曰：道之微妙，本於虚无。天真之身，岂有容碍。不免同时混殽，所以悬珠应变，示无形者还於无物。登者起而举行，引者指示化导，天人仰看成真得道者，随入珠口，若天人有累，未可偕行。既入珠口，不知所在。此皆元始示现神化金丹之道，从无入有，以有归无；混合百神於一心，敛藏万有於一息，则天人异见，岂得而知珠内妙化哉。说经都竟，众真监度以授於我。紫阳真人云：白虎首经至宝，华池神水真金。又云：相吞相啖却相亲，始觉男兄有孕谛。观此语，岂非说经都竟乎，又岂非以授於我乎？当此之时，喜庆难言。情性两下圆明，今日欣庆受度。法事粗悉，诸天复位。法事者，有为之事。经云：上义为之而有以为。《大藏般若》云：丹成之后，委之而去，则诸天复位，其理可见。诸天既已复位，则达磨亦入少林冷座。这般指出了，诸学仙子宁不为之庆快！倏欻之间，寂无遗响。倏镡，言至疾也。凡息为略，一略有五倏欻。一倏欻间，不容眨眼，此世法之言。尔若道用，则倏欻之间四字，莫容易看过。一字须要惺惺始得。夫炼金液大丹，其事最疾，故丹经以年中取月，月中取日，日中取时，时中取候，候中取刻，盖攒七十二候於一日，则一时分为六候。炼丹之顷，不用二侯，犹一时不要半个时，已得还丹也。故须菩提问世尊云：是事疾否？世尊云：是事甚疾。而遗响之义尤须详明。这个寂字，受用不尽。是时天人遇值经法，普得济度；此当作道用释。天人当分两，说经法亦是两义。何以故？盖有材者施村，法者施法。又有药者施丹。闻经者施法，是以经法两明，法材双扣。皆云两者，谓之天人，谓之经法，则天人全乾坤之体，经法全大丹之用。各全其本年而咸无中伤。《内义》曰：得之者，知其神而爱之，明其炁而宝之，方谓之全。倾土归仰，咸行善心，不杀不害者，当以世法释。人无有不善，皆因物欲所蔽，昧其本来，是以恶日长而善日消也。今者得遇经法，则皆回光返照，返本还元，而行其本来之善心矣。《书》云：闻其声；不忍食其肉。夫念想见闻皆谓之杀，折伤一切曰害，毁人良能曰嫉，恨彼富贵曰妬，不绝妄想曰淫，取於非义曰盗，好爱无厌曰贪，见物起念曰欲，谤毁胜己曰憎，疑忌正直曰，虚言诈诞曰华绮，语不规检曰恶声。十恶之业，唯淫欲为诸业之首。修行之士，先当屏绝。长春真人对太祖皇帝，且以欲为第一戒。《太微灵书》以欲为十败之首。修行之法无他，但能真实绝欲，余皆易事耳。世以绝欲为甚难者，此乃愚痴之见，却不知其法甚易，但人自未试也。试者，即炼己之事。初学之士，试於无人之境，独行独外，仍戒饮酒，日则以丹经常玩，夜则以清净存心。眼前既无境乱，内则妄念悉除。稍有魔障，愈坚其心。外则不令饥渴，内则常加滋补，如此半年一载，待其精炁内固，则自不思欲矣。若欲念未除，是精尚不全，更当固之。《丹经》云：神全者不思睡，炁全者不思食，精全者不思欲，直至言也。精既全，又能长保长守，方可以炼还丹。人试行之，即见其效。盖无人境处，习炼己者，谓之小隐；小隐若定，方可大隐市尘。傥外绝境而内念不除，见境即动，此非真履实践，皆言清行浊，总为地狱种矣。夫绝欲之士，上圣每加阴护，鬼神暗中钦仰，丹道自然成真。昔紫虚元君与茅真君校勘天下真仙得失之事，其中顿落者四十七人，复上者才二人。勘其欲心未绝故也。欲罪若无，十业俱弭，齐同慈爱，物我兼容，异骨成亲，自利利他，国安民丰，欣乐太平。国，身也。民，身中之精炁也。普老君授干吉《太平之要》曰：夫，人天付之神，地付之精，中和付之炁。人能宝精去欲、固炁爱神，内则身得长生，外则国致太平。况有诸内叉形於外，了性则身清净，了命则丹圆成。内则性命双修，外则善行彰着福国安民而欣乐太平矣。经始出教，一国以道，预有志心，宗奉礼敬，皆得度世。《内义》曰：人禀道炁而生，是心宁无有乎？盖由耽着幻妄，迷昧昏蒙，一遇经法，此心复明。谓如今之指出丹体，乃本来之物，非昔无而今有，虽得之於闻道之后，实先有於闻道之前，故,曰预有志心。青元真人曰：宗奉此经，以求济度。礼者，礼事此经，如父如母，如师如长，畏爱之间，惟恐慢易。敬者，敬重此经。如金如宝如珠如玉，爱惜不舍，惟恐失之。既尽四心，皆获度世而长生矣。颂曰：宝珠如黍在空悬，上圣高尊总现前。珠口且容无鞅众，方知经力妙玄玄。
　　道言：元始天尊说经中所言，并是诸天上帝内名隐韵之音，亦是魔王内讳，百灵之隐名也。非世之常辞。上圣已成真人，通玄究微，能悉其章，诵之十过，诸天遥唱，万帝设礼。河海静默，山岳藏云，日月停景，璇玑不行；群魔束形，鬼精灭爽，回尸起死，白骨成人。至学之士诵之十过，则五帝侍卫，三界稽首，魔精丧眼，鬼妖灭爽，济度垂死，绝而得生。所以尔者，学士秽炁未消，体未洞真，召制十方，威未制天政，德可服御地祇，束缚魔灵，但却死而已，不能更生。轻诵此章，身则被殃。供养尊礼，门户兴隆。世世昌炽，与善因缘。万灾不干，神明护门。斯经尊妙，独步玉京。度人无量，为万道之宗。巍巍大梵，德难可胜。
　　上阳子曰：天尊说经中所言，以世法释。三十二天帝讳即诸天上帝内名隐韵。如青天魔王巴元丑伯等即魔王内讳。无英公子、桃康、合延之类，即百灵隐名。青元真人曰：夫灵宝为道炁之祖，度人为万法之先。元始含蕴妙道，出法度入，流散文言，制成音律，非下七文章乏比。中下之仙不可盻其篇目，惟上圣真人深造道妙，始能通亥究微，以道用译是经，即还丹也。《老子》曰：名可名，非常名。经中所言上帝内名隐韵之音者，太乙真人《破迷歌》云：如有却是道，太乙含真炁。太乙岂非内名乎？先哲云：乾坤之内，宇宙之间，中有一宝，秘在形山。此即隐韵之音。正阳真人曰：生我之门死我户。此即魔王内讳。伯阳真人曰：真人潜深渊。佛祖曰：坐上有一无位真人。此却百灵之隐名。如上皆至玄甚，微非上圣之士躬亲践履，修行成真得道，常人乌能通达而究竟哉。通、究、悉三字之义，奚可略而不详！通者，通其经意；究者，究其丹道；悉者，悉其火候。只此三事一理，就中多夕玄微。且如《丹经》所言药之内名者。日魂月魄，庚虎甲龙，水银朱砂，红铅黑锡，黄芽白雪，姹女婴儿，金液流珠，华池神水，交梨火枣，凤髓龟精，此皆药之内名。又如乾坤鼎器，坎离匡廓，玄关一窍，太乙神炉，神室黄房，混元丹鼎，悬胎偃月，金鼎玉炉，此皆鼎器之隐讳。又如阴阳火候，太易子癸，复震屯蒙，母隐子胎，刀圭媒聘，攒簇时节，情性主宾，白黑雌雄，朔望弦炁，颠倒浮沉，抽添沐浴，烹炼温养，斤两爻符，脱胎换鼎，此皆火侯之隐名。又如恍惚窈冥，先天太极，初三成震，月现庚申，西南得朋，首经至宝，文武逆顺，至日闭关，擘裂鸿蒙，凿开混沌，建立鄞鄂，创造鼎炉，以有入无，流戊就己，防危社险，复命归根，龟息踵音，千百亿化，此皆还丹隐韵之音，无非玄一祖炁之妙。学者必须明师通玄究微，精达深晓一是请上圣方能悉其章也。诵之十过者，言还丹之成功，道高德隆之喻。若其庸人不明说经之义，直以念诵十过而妄希求诸天遥唱，万帝设礼，如经所言者，必无是理。若修还丹功成道备，则其灵应岂止如是哉。《内义》曰：万帝设礼者，庄子所谓澹然无极，而众美从之。天地之德，圣人之道者也。河海比爱河苦海也。人心被妄幻所有，则爱从情出，苦从识至。若修金丹，要德合天地，道同圣真，则爱河静息而苦海渊默矣。山岳藏云。《黄庭经》曰：五岳之云炁彭亨。即五藏云炁，真人之息深，深则五藏炁盈如山岳之藏云也。日月，两目也。景，光也。神也。真人神不外驰，目虽视物而凝然不动，故曰停景。璇玑，斗极也。人心象之极者，旋而不移，视而察之，乃若不动。真人者，任其自然，心须应物而湛然常寂，故曰不行。群魔纷纭，万绪惑乱，我心既任其自然，则应之若无事。故曰束形。鬼精，三尸也。三尸不去，道必难成；能体纯素，三尸自绝。故云灭爽。回尸起死，白骨成人。丹成之士，非特独善其身，更宜推功及物，济死度生。《净明经》云：吾丹既成，变化自在；所不足者，上帝之诏未至，於是积功以期真命焉。吴真君猛起于庆於已亡，岂非回尸起死乎，至学之士勤苦精进，无退转也。五帝，五藏之神；肝魂，肺魄，心神，肾精，脾意。此五者，若人恬澹则神定魂清，意安魄宁，精不走失。若人躁竞则神疲魂浊，意乱魄散，精遂溃耗。夫人非不欲安而寿，而日应酬，神稍疲倦，则三尸九虫作我蟊贼，是以丹田之真为其所扰。精进之士，必尸虫消绝；五藏之神，各安其职，故曰侍卫也。三界，三尸也。乃人身三部阴浊昏邪之炁，属三徒之界。上尸彭踞居人头，中尸彭踬居人肠，下尸彭蹻居人足。凡人嗜欲贪淫，种种不善，皆尸鬼所使。庚申等日则诣天曹言人罪过，毫发不遗。欲人速死，彼则欣跃。葛稚川曰：子能绝三彭之仇乎。古仙诗曰：穷尽世间无限法，除非丹药杀三尸。紫阳真人曰：由来庚甲申明令，杀尽三尸道可期。此乃销恶成仁，化顽从善，被我制伏，护我修行，故曰稽首也。魔精丧眼，鬼妖灭爽。魔精有只眼而形不可见，鬼妖有精爽而体不具。一切常人醉生梦死，皆为妖魔所害而反以为乐者，何也，六欲七情之未除故也。大修行人，七情俱忘，六根尽净，则魔精丧其瞎眼，而变为慧眼，鬼妖灭其精爽，而化出神通。上根之器，精进坚固而行之· 者，虽垂死将绝，犹可延其生。况年壮而气裕者乎！青元真人曰：万缘纷起是内魔，灾苦所逼为外魔。内魔不绝是曰精，七情六欲是谓鬼。恼乱颠倒，障我道德。此所谓妖。至学之士，心无退转，彼皆不得而为此妖魔之障矣。初学者虽无内想，然外境卒至，此心即乱，奚可炼丹。故经云：尔者学士秽气未消也。淫欲之人，不能清净自知，体有秽气，若见修行之人，急当回避，毋触忤其真气，以招殃祸。而初学之人，欲念不除，则体亦秽，气不能洞达真道，又焉能召制十方，虽积小善寸功，未能临制上天七政之辰。盖金丹之士所行与天地合德，与日月合明，天罡所指，斗极居前也。若修丹未成则威未制天政，此名初仙；若未能修而积德重厚，此名地仙；其德止可伏御地只也。束缚魔灵者，以其不明先天妙道，唯存想行符役驱神鬼，又常吸呼阴户鬼气，是名鬼仙。如上积行不倦，亦可延寿，故曰但却死而已，不能更生。此形体以久视长生，傥一旦不行，祸难即至也。知此道而不行，又轻与人妄论，是谓轻诵此章，身则被殃。《内义》曰：金丹之要，全在精勤调燮。精则必明，勤则必成。首则勤於采取，次则戒於持盈。以俟鼎器圆成，药物全备，则运符进火，添抽汞铅，时晷相符，节候无爽，故得阴阳气足，离坎珠圆，神化成真，长生久视。若乃情躁心怠，妄作谩为，纬侯相差，符节不应，则隆冬大暑，盛夏严霜，姹女逃亡，赤龙奔逸。神精既失，金液难求，气索体赢，形衰身殁。
　　供养尊礼，虔心供养，日夕尊礼真仙圣师，而又修行笃敬，外则宅舍昌盛，内则身心安宁。动与吉会，神明护门。高象先日夕思真，不觉魂升玉京，上帝怜之，命西华太乙夫人指示金丹诀。其篇有曰：乾坤，阴阳之门户。乾道男兮坤道女，时人不识真阴阳，茫茫天地寻龙虎。观此则门户宅合在吾身也。斯经尊妙，独步玉京。《七签经教部》云：夫三洞者，是一乘之妙旨，三景之玄言。了则上圣可登，悟则高真斯陟。龙章凤篆，显至理之良诠；玉简金书，引还元之要术。况斯经为三洞之冠，故云独步玉京。从古至今，仙真上圣未有不由是而修证者，万法千门，靡不出此。巍巍荡荡，非可以名言思议。颂曰：内名隐讳不堪论，无位真人号独尊。了得内名须受用，方知劫劫镇长存。
　　道言：凡诵是经十过，诸天齐到，亿曾万祖，幽魂苦爽，皆即受度，上升朱宫。格皆九年，受化更生，得为贵人。而好学至经，功满德就，皆得神仙，飞升金阙，游宴玉京也。上学之士，修诵是经，皆即受度，飞升南宫。世人受诵，则延寿长年，后皆得作尸解之道。魂神暂灭，不经地狱，即得返形，游行太空。此经微妙，普度无穷，一切天人，莫不受庆。无量之福，生死蒙惠，上天所宝，不传下世。至士赍金宝，效心盟天而传，轻泄漏慢，殃及九祖。长役鬼官，侍经五帝，玉童玉女，各二十四人，营卫神文，保护受经者身。
　　上阳子曰：十过以成数，言经功圆成，诸天齐到。青元真人曰：、亿曾万祖，乃无始以来拾身受身所育父母，乃祖乃先，幽滞魂灵，久拘苦爽，悉获受度，上升朱宫。南方丹天世界有南昌上宫，宫有朱陵之府，府有流火之庭，乃炼化度仙之所。获超升者，经由此宫，受三火大炼锻，炼五浊秽形，以王眸之光炼其气质，以黄华之水灌荡尸形，然后内孕灵真，随其报化而遂更生。炼度之格有三：上学三年受度，中智九年，下学二十四年。格皆九年者，总以中格言之，此世法释也。若以道用，当求於身。十过者，则十月之理；诸天齐到者，万神混归元一。亿曾万祖，乃父母假合之物；幽魂苦爽，即有身之后昏浊之气。皆即受度，上升朱宫。乃炼化假合昏浊之气，超入清净光明之域，受化更生，得为贵人。谓融炼假合浊之气，俱化阳神，更生真气，万神为一神，万气为一气，长养圣胎也。学士到此地位，已得神全气足，延年长生；所谓仙者，尚未可言。而好学至经，功满德就，皆得神仙。若进修内功，成就外行，方可言仙。内功者，火候脱胎，神化之道。外行者，济人利物，如汉天师区别人鬼，葛仙翁济度幽魂，许真君诛剪蛟妖是矣。经云：学者虽守道，不作功德，亦不能得道。若内丹成，积修外行，则功满德就，飞升金阙，游宴玉京，真不虚也。上学之士，修诵是经，皆即受度，飞升南宫。上学者，闻道勤行也。
　　《老子》曰：上士闻道，勤而行之。盖勤则有功，即飞升南宫也。世人受诵，则延寿长年，后皆得作尸解之道。世人，乃常俗之流。紫阳真人曰：大丹之法，至简至易，虽愚昧小人得而行之，亦跻圣位。尸解有四种；一者兵解，若嵇康寄戮於市，淮南托刑于狱。二者文解，若次卿易质於履，长房假形於竹。三者水火解，若冯夷溺於大川，封子焚于大树。四者坐解，视其已死而足不青，皮不皱，目光不毁，屈伸从人，名太阴炼质，肉过百年不朽，更起成人。《真语》云：尸解仙不得御华盖，乘龙登太极，但不死而已。故云魂神暂灭，不经地狱，即得返形，游行太空也。说者，谓尸解者。曰莹骨轻，精血不变，投其尸于名山大川，百年之后，化生珠玉也。此经微妙，普度无穷，一切天人，莫不受庆。以道用释，此经即至宝也，即金液也。微妙，即白虎也，即两七也。崔真人《入药镜》两七聚辅翼。人以此经微妙之功，顺则生物，逆则成丹。广济有情，普度无穷矣。一切天人，大修行者，以天人分两义，犹金丹分龙虎二物，莫不受庆。天人以法药兼施，故皆受庆。经功圆满，丹道成真，岂特身被长生之恩，偕祖弥蒙超升之惠。上天所宝，不传下世。此从世法释。青元真人曰：上真朝奏，必啸咏此篇。天实宝爱，不传下世。因后圣君坚请以保甲申洪灾，所以圣圣相传，不及凡俗。唯至士赍金宝效信，质心盟告诸天，方可传授。何则？人之爱者，唯金宝。金为坚刚之物，太上设此，使人拾己所爱，破悭吝心，以此舍心回向，表其心诚，坚如金石。若轻泄妄传，殃及九祖矣。侍经五帝，玉童、玉女各二十四人，此道用释。经者，祖气也。五帝妙化五行之气，童女二十四人，是合内外二景，真神真气，营卫丹体，保护受经，圆成大丹也。昔许旌阳炼还丹，乃感上帝，遣五仙童女持剑而下旌阳，日与之戏剑，后乃成道，岂非保护受经者身乎！烦曰：上天所宝不轻传，若得亲传可上天。金宝效心何所贵，此经微妙福无边。
　　道言：正月长斋，诵咏是经，为上世亡魂断地逮役，度上南宫。七月长斋，诵咏是经，身得神仙，诸天书名；黄箓白简，削死上生。十月长斋，诵咏是经，为国王帝主、君臣父子、安镇国祚，保天长存，世世不绝，常为人君；安镇其方，民称太平。八节之日，诵咏是经，得为九宫真人。本命之日，诵咏是经，魂神澄正，万气长存，不经苦恼，身有光明，三界侍卫，五帝司迎，万神朝礼，名书上天，功满德就，飞升上清。
　　上阳子曰：如世法，则正月长斋，诵咏是经。正月为一岁之始，四孟之首，乃天官上元大庆之月。精思不替曰长，守心戒慎曰齐，是谓正月长斋。口念声扬曰诵，行坐长吟曰咏，是为诵咏是经。青元真人曰：正月为四始之首，天地通泰，万物更生之时。乘天官考校之格，长斋诵经，度上世亡魂，断绝地司连逮之苦，度上南宫也。道用则为进火之月、采药之时，皆为身中修行下工之旨。《内义》曰：正月属寅？修丹采药，以寅申为起伏之候。寅乃阳起之侯，欲於甲时行功，则於寅时先守，以至甲时施用。长斋者，清心也。诵经者，摄炁也。清心摄炁，是为采药。上世亡魂，乃身中积阴之炁。阳炁虽从子上发生，一阳在五阴之下，至於寅时，犹阴阳相干，阴上阳下，郁而未畅故，日逮役。至于甲时，以法熏蒸，阳气奋发上腾，入于离宫，得不谓之断地逮役，度上南宫乎！盖经中所言朱宫，或言南昌上宫，或言朱陵，或言南宫者，皆离宫也。离又以坎为应，故张真人曰：取将坎位中心实，点化离宫腹内阴是也。七月长斋，诵咏是经，身得神仙。七月属申，乃阳伏之候。欲於庚时行功，则於申时先守，至於庚时运汞投铅，鼎中成宝，亦名采药，亦铸鼎器，阳气日盛，阴气日消。所谓纯阴，鬼也。纯阳，仙也。阳气既壮，即得仙之渐，功满气足，神化脱胎，真人出现，故曰身得神仙。得道之士酆岱落其死籍，移注仙籍膺图受箓，乃获上升，故曰诸天书名黄箓白简，削死上生也。十月长斋，诵咏是经。《内义》曰：采药足备铸鼎圆成，预先十月入室，调和神气。去冬至十五日为始，馑存神於肾间，谓之筑固灵根。使根源本始，神气俱生。身，犹国也。神为身之主，气为神之臣。神满气盈，百骸俱理，丹成质蜕，久视长生；骨肉同飞，形神俱妙，一如经之谓矣。八节之日，诵咏是经，得为九宫真人。八节，八卦也。入室运符进火，以冬至日子时为首起火，神存在肾。阳火运行，其神随逐而进。肾中，根也。神室，带也。自根至带，根带相运，结胎成果。一举三时。自子至丑，自丑至寅，金火逼逐，归还神室，金丹渐结。应冬至立春，节属坎艮卦，至卯时沐浴，辰时进火，至巳，金火逼逐，还至髓海。应春分、立夏节，属震巽卦，阳火至极，午时运符，至未至申，金水推运，从双关鹊桥入室，包固玄珠。应夏至立秋，节属离坤卦，至酉沐浴，戌亥运符，真气归源，一阳来复。应秋分立冬，节属兑乾卦，周而复始，循环不已，盖促一年之功，於一日之内，以应八节。几此运用阳火阴符，皆归中宫，长养圣胎。十月气足宝鼎功成，脱胎神化，是为真人。夫八卦环列，外实中虚，丹体居中。《易》曰：八卦成列，象在其中。此其所以为九宫真人也。又世法释八节之日，是太乙司命领诸官吏，纪录世人罪福功过，有功则举，有过则罚。其日诵经，乘保举之格，为九宫真人。本命之日，诵咏是经，魂神澄正，万气长存。人身三魂，一魂居直，本属宿官；一魂居地府，一魂居形内，七魄常在身。七魄使人昏淫，三魂喜人为善。遇本命日，魂神降体就尸，合同循环，归降不绝，则生人安隐，灾病不生。本日清净身即得魂与魄合。魂属阳，魄为阴。阴阳相和，道气内降，命根坚固，身体清安。若以酒色昏乱形体，魂归一见，去身七步之远，取合不能，秽恶冲射，魂乃复去。七魄因魂不能来合，则其阴气愈盛，鼓舞得志，肆情恣欲矣。若三度昏乱，魂不得合魄者，则阳表阴旺，七魄与阴鬼交通，但思淫乱。夫七魄各有名，曰尸狗、伏尸、雀阴、吞贼、飞毒、除秽、臭肺。尸狗主贪，伏尸主食，雀阴主淫，吞贼主偷，飞毒妄想，除秽败善，臭肺主一切烦恼，以其不善，故名亦恶。人但念头不正，即便引入邪道，耽滞酒色，游梦众恶，污浊秽行，迷乱多睡，耗精疲神，丧气多病，恼乱至死，彼却纾快。若於本命之日，精心行善，诵经行道，每每不倦，有进无退，善功彻天，则如经之应感，功满德就，则飞升也。许真君《灵宝净明度人经法》有十毋忘。其中最切者毋忘刚洁。谓人刚则有守，不行淫邪；洁则戒行，不贪饮食。不淫则不损身不精神，戒食则不杀物之性命。故夫饮酒好色而诵经论道者，其罪最重。此皆世法释也。若言道用，尤有妙理。夫本命之日，是探药入室之日，是还元返本之日，是归根复命之日。故一年之内，止有此日，此日之中，唯在一时；一时之间，只用二刻；是攒族之法也。攒七十二候於一日，簇三万六千正气於一时，比一时得六候，止用二候诵经炼丹，则一时中尚余四候，别有妙用，须在心传，此为本命之日也。彭真人曰：初则全无形质，一如鸿蒙混沌之中，既经起火运符，便应元年滋产，此为本命之日，受气之初。《参同契》曰：冠婚气相纽，元年乃芽滋。《内义》曰：若火侯毕行，脱胎神化之道。圣胎存於髓海之中，以周星六十日为期；本命一周以合周星之数，忽然如霹雳之声，天门裂开，圣胎脱出，凡蜕为仙，长生不死，魔王保举，诸天奉迎，功备德隆，飞腾可待。李昌龄曰：功者，日用之谓；德者，日新之谓。苟能闵闵然如农夫之望岁，汲汲然如商贾之营财，今日积德，明日累功，所谓地仙三百善，行之只在一年；天仙一千三百善，行之只在四年。第人虽行，多至中废，为心不坚故也。紫虚元君曰：傅先生少好道，入焦山石室七年，忽遇太极真人授以木钻，使穿一盘石。戒曰：石透，吾当度汝。石厚五尺余，傅穿之不息，积四十七年，石忽穿透，太极真人果来度之。此心坚之至，况诵经行道而精进者乎！颂曰：三月长斋诵是经，诸天上圣为书名。人知本命咏经日，日用之间颠倒行。
　　道言：行道之日，皆当香汤沐浴，斋戒入室，东向叩齿三十二通，上闻三十二天，心拜三十二过。闭目静思，身坐青黄白三色云气之中，内外蓊冥，有青龙、白虎、朱雀、玄武、师子、白鹤罗列左右，日月照明，洞焕室内，项生圆象，光映十方，如此分明。密咒曰：
　　贪罗郁罗，符无苏陀。太冲太极，阴心，不酒不色，更衣焚香，诵经习善，坐不睡眠，阳包和。出有入无，入生出死。鬼神莫测，变化自然。元始混炁，玄中之玄。上干有终，下洞大渊。诵之一遍，沉痾自痊。炼魂浴魄，真阳自全。斋戒礼诵，万过飞仙。无上秘咒，受命绵绵。重宣心咒，贪罗洞明。玉清上极，梵炁氤氲。分灵布炁，降注付身。形神俱妙，与道合真。臣身得道，七祖飞升。垂如金格，统摄万灵。急急如元始玄都律令。
　　无上玄元太上道君，召出臣身中三五功曹、左右官使者、侍香金童，传言玉女、五帝直符、直日香官，各三十二人，关启所言。今日吉庆，长斋清堂，修行至经，无量度人，转经受生，愿所启上彻，径御无上三十二天元始上帝至尊几前。
　　毕，引炁三十二过，东向诵经。
　　上阳子曰：此经实修行之旨，示祖炁之真，所以直言行道之日而不曰诵经之日者，要知经即丹也，丹即道也，道即经也。非道则不出经，非经则不出丹，非丹则不成道。一定之理，更无别途。此当以道用与世法通释。夫行道有二，有内行道，有外行道。今先指外行道，沐浴斋戒，严设坛墠，烧香诵经，步虚朝赞，为外行道。东海青元君曰：以五香水持咒洗身，此外沐浴大行梵炁，周回十方，以至中理五炁，混合百神，是内沐浴。斋者，非止禁茹荤秽，且先屏绝淫欲，然齐心可以防患，戒性可以消灾。入室者，入靖绝尘，身心专注，可与神灵交通。东向为长生之方，召集生炁，叩齿之法；左为天钟，右为天磬，召仙灵也。中为天鼓朝奏上圣。心拜者，身形不动，专意存礼。闭目者，收视内观，炁乃痴寂。青为玄一之炁，黄乃元一之炁，白乃始一之炁；三色之义，取法三清，坐而存之，神明自见。内景外境，蓊然冥合。次存青龙，自肝出，居左。白虎自肺出，居右；朱雀自心出，居前；玄武自肾出，居后。师子白鹤各以六数存之，自六腑而出，分左右。左目化为日轮，现紫赤之光九重；右目化为月轮，现黄白之光七重。与身相去三尺，光明焕烂，射入鼻中，通脑后，入金华宫，结成圆光，大如车轮，以前青、黄、白三色相间，是为九色圆象。以此光明，遍照十方，然后念前密咒。密者，不出声也。咒毕，关告如前。关告毕，东向端坐，存所出身中四兽等神在前听法闻经，然后出声琅诵，不得杂想接谈，间断经法。如对君父，无少懈怠，务在感通彻天也。此乃外行道，皆世法之当然。若以内行道，则是道用。其事迥别，何以故？世人看经，只看过了不知经中是一大修行，教指人行此经中之道，故云行道之日，而不言看经之日。修炼内丹，则有入室下工，故云入室东向，而不言登坛。升堂者，皆修还丹之说。盖经者，敬也。天尊说经，令下愚之人知所归，敬则心向善，不作非为，存神养炁，可以无灾。若不沐浴斋戒，更衣入室而诵者，反招殃谴。若上士至人则行经中之道，故云行道之日。经即道、道即丹，修丹方有入室之事，故云入室东向。凡炼还丹先须炼己存心，故云沐浴。有道之士先绝欲想，故云斋戒。愚人不知此事，却乃高声念将遇去。何谓行道？曰修还丹也；何谓还丹？曰必须师指。故纯阳真人曰：不因师指，此事难知。老君曰：吾非圣人，学而得之。故学丹必先求师，不可妄自猜说。既得师传，先须炼己。何谓炼己？曰去欲念、养精炁。故纯阳曰：先须炼己待时j 既能炼己，须结丹友以为外护。刘海蟾云：个事非常事，寻人未得人。陈泥丸云：若无同志相规，觉时恐炉中火候非。既得其侣，先寻炉鼎。《悟真篇》云：先把乾坤为鼎器，次搏乌兔药来烹。既得炉鼎，然后择日。何谓择日？紫阳真人曰：铅遇癸生须急探。又曰：甘露降时天地合。即此是也。得其日，又得其时。已须行卦炁。故《悟真篇》曰：取将坎位中心实，点化离宫腹内阴。所以叩齿三十二，心拜三十二者，还六十四卦也。闭目静思者，伯阳真人曰：耳目口三宝，闭塞勿发通。真人潜深渊，浮游守规中也。身坐青、黄、白三色云炁之中者，我师缘督子曰：先天一炁，自虚无中来。青炁是汞，白炁是铅，黄炁是土。以其汞铅未合，藉土合之。《紫阳自序》云：追二炁於黄道，会三性於无官，攒簇五行，合和四象，龙吟虎啸，夫唱妇随，方知内外蓊冥，四兽罗列，日月照明，洞焕室内，项生圆象，如此分明。密咒者，大音希声之谓。此之谓行道，此之谓诵经，此之谓内外二景。炼丹既就，然后关告，而身中魂魄皆化为神矣。颂曰：入室之功却妄情，诵经行道早修行。传言玉女先关启，三十二天次第升。
　　元始无量度人上品妙经注解卷上竟
　　太上洞玄灵宝元始无量度人上品妙经注解卷中
　　上阳子陈观吾注
　　上阳子曰：经者，道也，敬也。道则尊之而行，敬则守之勿失。世知所敬者，三宝也。夫三宝，实妙道之宗，以道用释，则曰身中三宝，以世法释，则曰教中三宝。其身中三宝，有二事也。曰教中三宝，有二说也。今言教中三宝，曰道、经、师三宝。有今科、古科、三宝此二说也。道乃元始玄一之祖炁，以生天地人物，是为道宝。经乃玉晨道君演元始玄一之道，为万世梯筏，是为经宝。师则老君降授张天师经箓，以传世流教，是为师宝。教之源流，实遵天师，而亦有二说也。故教中以前三宝为今科，以后三宝为古科，而其号称亦异。此世法化俗之说，若言道用，则是身中三宝；有二事也。元始玄一至真之精曰天宝，亦曰道宝；上清金液先天之炁曰灵宝，亦曰经宝；混元无极至真之神曰神宝，亦曰法宝。此身中之三宝，非此三宝，不能还丹，不能做佛，不能成仙。而《三宝大有金书》言天宝、灵宝、神宝，皆分炁而化，亦身中之三宝。若论还丹金液之道，则身中三宝又有二说。神炁精为内三宝，耳目口为外三宝。能尊其外三宝而不妄动，则内三宝方结还丹而成胎婴也。故夫真文宝符、龙章凤篆、玉笈金书、三洞奥典、三十六部万八千篇，皆出於三宝中，曰经。所以经即丹也。即先天之一炁也。此《度人经》乃玉晨道君演元始之道，以授玄一真人，玄一授天真皇人，天真皇人依道君所传，书而成文，以为经。故每章以道言置首，唯本章与玉历二章不题道言，乃皇人直以元始之道而书之。然皆道君之所授。今人以有道言者为序，无道言者为经，非也。有诵二章而不诵前经者，尤非也。前标《太上洞玄灵宝无量度人上品妙经》者，皇人所标也。此则直标《元始无量度人上品妙经》者，道君所标也。然经之源流，所传亦别，而诸经皆出於道君，故道君为经宝。经体道而行，道因经而用。若论金液还丹，则经先丹而行，丹后经而用。借经表丹，则曰先天无上灵宝九还金丹。假道说经，则曰《元始无量度人上品妙经》。颂曰：元始先天神炁精，玄功无量最神灵。度人度我须人度，上品丹方是妙经。
　　元始洞玄，灵宝本章，上品妙首，十回度人，百魔隐韵，离合自然，混洞赤文，无无上真一元始祖劫，化生诸天，开明三景，是为天根。上无复祖，唯道为身；五文开廓，普植神灵。无文不光，无文不明，无文不立，无文不成，无文不度，无不生；是为大梵天中之天，郁罗萧台，玉山上京。上极无上，大罗玉清。渺渺劫仞，若亡若存。三华离便，大有妙庭。金阙玉房，森罗净霐。大行梵炁，周回十方。中有度人，不死之神，中有南极长生之君，中有度世司马大神，中有好生韩君丈人，中有南上司命司录延寿益算度厄尊神，回骸起死，无量度人。今日校录。诸天临轩。
　　上阳子曰：此章浑是道用。元始，太极未分，先天之祖炁。洞玄，三洞玄奥，万法之真宗。灵宝本章，性也，有也，体也，命之应也，玄之根也。《老子》曰：有物混成，先天地生。是以能生物、生人也。上品妙首，命也，无也，用也，性之应也，牝之门也。紫阳真人曰：白虎首经至宝，华池神水真经，以其能生佛生仙也。回者，复也，还也。在经则曰十回度人，在丹则曰九还金丹。此经所以为三洞之冠者，在一度字也。求仙作佛，必先明度字，方能复此元阳真炁，以结还丹。百魔隐韵，身中六根入识、三魂七魄、三部八景、二十四神，未知行道之人，皆为其汨乱心君，引归欲界，故曰百魔。今既修炼太丹，则百魔受制，更无恼试，离合自然。盖还丹之道，虽曰有为，而非强为。一离一合，皆出造化之自然。《悟真篇》曰：二物会时情性合，五行全处虎龙蟠者，此也。混洞赤文，即本来之真性，不坏之元神。青元真人曰：元为万物之根，立乎大象之首，运化而无穷。始为恍惚之初，在乎万化之先，独尊而变迁。洞玄，洞观玄一，化度天人。灵宝，在天曰灵，在世曰宝。本章，具载修真合道之本。上品，独得其玄，方便设教。妙首，众妙之首，万法之宗。天地虚妙而清，阴阳同妙而纯，日月含妙而明，五行合妙而精，万物尽妙而真。《内义》曰：上品妙首，金液还丹，无上妙道之冠。十回度人，十月之功，度世为仙。百魔隐韵，丹之异名。离合自然，喻金木间隔，复能互并，水火相克，复成既济，自然而成造化。混洞赤文，万物之本源，众生之真性。一炁之祖，万神所宗。《西升经》曰：虚无生自然，自然成大道。夫道者，元形元体，即先天一炁而化生万物，为天地造化之本。修金丹者，体循造化以虚无自然。先天真一之炁，名曰空炁。金胎，生金母而作丹基。此炁，父母未交之前，与混沌同体，故曰混洞。父母媾精之后，此炁效然感附，谓之阳精。喻为银矿，名曰元神，藏在坤官，故谓之性，即本来面目。未生之前，谓之阴金，已生之后，谓之阳铅，是为五金之母。《参同契》曰：径指天地之灵根，将为药祖明示阴阳之圣母，用作丹基。天地混沌之先，此炁结而成玉字，故曰赤文。乃无上可上，至真妙道，故,曰无无上真也。元始祖劫化生诸天元炁，始炁於祖劫初，化分三炁而生三天，曰清微天、禹余天、太赤天。三天之炁化分九炁，而生九天，曰始青天、青元天、始丹天、太丹天、始素天、大素天、始玄天、大玄天、青微天。九天梵炁化分而生九霄九天，曰大霄晖明流光素景天，青霄元真宝曜天，碧霄总生开灵传道天，绛霄太平应化道主天，丹霄中极至妙变空天，玉霄皓元威德耀晶天，琅霄飞青元关传济天，紫霄合景双阙化身天，神霄玉清妙景大有天。九霄梵炁化分下生九天，即生神九天。一、南方郁单无量天；二、西北禅善无量寿天；三、东方梵监须延天；四、西南寂然兜术天；五、东南波罗尼密不骄乐天；六、北方洞元化应声天；七、西方灵化梵辅天，八、东北高虚清明天；九、中央无想无结无爱天。又生大罗上清玉真三十六天，下生四种民天。种民天之下一百三十五万八千里，生无色界四天；无色界之下三十六万里，生色界一十八天；色界之内，有轻尘六天，细尘六天，粗尘六天。色界之下三十万里，生欲界六天。欲界之下五百二十亿万里，化生五亿诸天，八圆世界。四种民天之上，布日月星辰，主持万物，故曰开明三景。人之生，亦类是也。父精母血，包于母腹，精血未凝，如珠似露，凝结之后，生形五瓣，头与四肢；男子先生左肾，次右命门。女则反是，本性继种於两贤之间，妙化之炁自然生发，次则上生两瞳神水，以至化生五脏六腑、九窍百脉、筋骨齿发，炁足形金，脱胎而生。故老君曰：天地媾精，阴阳布化。一月为胞，精血凝也。二月为胎形兆胚也。三月阳神，为三魂，动以生也。四月阴灵为七魄，静镇形也。五月五行分五脏，以安神也。六月六律定六腑，用资灵也。七月七精开七窍，通光明也。八月八景神具，降真灵也。九月宫室罗布，以定精也。十月炁足，万象成也。故神布炁满，三万六千关节，根源本始，一时生神。此为化生诸天，开明三景，是为天根。《本经》曰：夫道得三乃成，故三合成德。道不满三，诸事不成。以内言之，则曰铅、汞、砂，直指其物，则我真性并日用妙化、阴阳二炁合而成三。上无复祖，唯道为身。《老君化胡经》曰：道者，元炁虚无，天地从之，而生万物，资之而形，皆祖炁之妙化。在道则曰金丹，故曰上无复祖，唯道为身也。五文开廓，普植神灵。在丹则一炁复而变造五行，五行具而成金胎；在经则玉字出而结为赤文，五文具而植神灵。五行者，铅、汞，砂、银、土。天一生水，坎中藏铅；地二生火，离中产砂；天三生木，震龙主汞；地四生金，兑虎体银；天五生土，中宫结丹。道非此不光，文非此不明，身非此不立，丹非此不成，炁非此不度，药非此不生，是为大梵天中之天。大梵者，先天炁凝而五行大备。天中之天者，身中有身也。郁罗萧台，脑际也。玉山上京，泥丸也。上极无上，泥丸之上大罗玉清太玄也。太玄内秘一机，名日月高奔，神化脱胎之要。《黄庭经》曰：高奔日月吾上道，乃见玉清虚无老。渺渺劫仞，至高至尊，若亡若存。即张真人云：视之不可见其形，及至呼之，又却应三华。离便顶颠，属南。南本三数，顶为华盖，又曰圆盖。南属离，离为午位。三华为金华、玉华、九华。内丹已结而顶有三华。大有妙庭，即上丹田，乃百关总会之穴。金阙玉房，日宫为金阙，左目也；月宫为玉房，右目也。森罗，星宿也。言日月星宿列布，而一身九窍霐澄。大行梵炁，即先天妙炁。周回十方，言妙炁营卫，金胎神室，温养大丹。如上皆道用略注。尚有至妙之妙，心传方可。内景既露，外景须明。今复释以世法，庶几贤愚各具眼目也。混洞赤文，自混沌之炁结而成赤文，文字既出，而妙经行；妙经行，则祖炁具在人身，散分于物类之内，是曰无无上真之谓也。元始祖劫化生诸天。元始以道祖而镇大劫，以祖炁而化生诸天，祖炁分三炁而隶大罗三清之界，故曰开明三景。要知此炁遇大劫而不坏，故曰是为天根。此炁即太极之始炁而生天生地、生五行、生人物已，故曰上无复祖。道之在人身，亦犹炁之在天地间，故曰唯道为身。赤丈立而五文开廓，经法行而普植神灵，世无经文，则不能光明，不能成立，不能自度。自生是经，为大梵，极品之音，天中之天，即三清大罗圣境。大者，覆盖万天；罗者，包罗三界。中有玉京山，周回八万里，下与昆仑对立。山有郁罗萧台，台有七宝城。上极无上，有玉清殿，又有三华离便之宫，大有妙庭，皆天尊宴息之所。金阙玉房，瑶池翠水，森森列布，皆凭梵炁周回运转，故得久而长存。此中有度人不死之神即元始分化之号。南极长生君，即朱陵大帝，治太微垣，司火炼之事。度世君主，阳九百六之变。司马君主，灭邪却试。好生君，即青华之别名，主诠校。韩君主，南昌品秩学人。司命司录，主功过予夺，延寿益算，主增注年命。度厄尊神，主消平厄难，回骸起死。君主升度死魂，飞尸登晨。今天尊说法，临集帝轩，校图检录，品度学人，如人身与玉京无异。金阙玉房，丹田泥九，冥然列布，若一身神炁充满，则长生不死之神居其中，亦如玉京之梵炁周回而无坏。颂曰：玉京山上郁罗台，上品经诠演十回。普植神灵行梵黑，三华离便五爻开。
　　东方无极飞天神王长生大圣无量度人，南方无极飞天神王长生大圣无量度人，西方无极飞天神王长生大圣无量度人，北方无极飞天神王长生大圣无量度人，东北无极飞天神王长生大圣无量度人，东南无极飞天神王长生大圣无量度人，西南无极飞天神王长生大圣无量度人，西北无极飞天神王长生大圣无量度人，上方无极飞天神王长生大圣无量度人，下方无极飞天神王长生大圣无量度人，十方至真飞天神王长生度世无量大神，并乘飞云，丹舆绿辇，羽盖琼轮，骖驾朱凤，五色玄龙，建九色之节，十绝灵旛。前啸九凤齐唱，后吹八鸾同鸣。师子白鹤，啸歌邕邕，五老启途，群仙翼辕。亿乘万骑，浮空而来，倾光回驾，监真度生。
　　上阳子曰：十方飞天大圣，皆元始道炁分形。东方讳总，南讳飞，西讳云，北讳无镜，东北讳梵，东南讳那郁，西南讳度仙，西北讳镢炁，上方讳瑛，下方讳落。一曰十方长生大圣，一曰十方救苦天尊。奉元始命，掌十方三界校量功德，开度无量，总括生死，陶铸学人。藏经载八方诸天，皆有无极大千世界。东方无极诸天安大堂乡大千纳善世界，南方无极诸天宛黎城境大千弃贤世界，西方无极诸天福堂洲大千咸行世界，北方无极诸天郁单野大千清静世界，东北无极诸天福集都大千长安世界，东南无极诸天元福田大千用贤世界，西南无极诸天延福乡大千仁静世界，西北无极诸天福德野大千延贤世界，上方上清玉真三十六天玄都无极世界，下方黄曾三十二天八圆无极世界。无量大神，主监得道、长生、度世之事。青元真人曰：舆辈轮盖，皆阳精之炁所成；凤鹤龙鸾，乃阴精之炁所化。上圣之人，具真常之道，呼吸合散，随意现前。阴阳炁谐，如歌似曲，皆炁所为，并非外物。人若还丹功成，阴魔亦化阳神，元气一呼，万神咸听，五脏神灵，各随方色自现。舆辇仪卫来迎，百骸众神前导，后从升举朝元，与此无异。五老启途，东方青灵始老，姓关，讳开，字灵威仰；南方丹灵真老，姓洞浮，讳极炎，字赤熛弩；中央元灵元老，姓通班，讳元氏，字含枢纽；西方皓灵皇老，姓上金，讳昌开，字曜魄宝；北方五灵玄老，姓黑节，讳灵会，字隐侯局。十方大圣，道位高尊，乃感五老启途而群仙翼辕，亿乘万骑，浮空而来，然皆法身之神。《丹经》有曰：神御炁，炁留形。倾光回驾，玉光飞云，回旋天尊之法座，领监众真，较度君品。以丹言则倾光回驾，乃坎离既济，阴阳已交，真神化生，温养胎室，故曰监真度生。颂曰：无极天真集药宫，丹与缘辇御浮空。倾光回驾群仙庆，阳长阴消妙化功。
　　诸天丞相，南昌上宫，韩司主录，监生大神，执箓把籍，齐到帝前。随所应度，严校诸天。普告三界，无极神乡，泉曲之府，北都罗酆，三官九署，十二河源。上解祖考，亿劫种亲，疾除罪簿，落灭恶根，不得拘留，逼合鬼群。元始符命，时刻升迁，北都寒池，部卫形魂，制魔保举，度品南宫。死魂受炼，仙化成人。生身受度，劫劫长存。随劫轮转，与天齐年。永度三涂五苦八难，超凌三界，逍遥上清。
　　上清之天，天帝玉真无色之境梵行。
　　上阳子曰：此道用、世法，两事俱明。世法；诸天丞相。天天各有丞相，一云即大罗神公。南昌即丹天世界，上宫即朱陵火府。韩司宫中丈人，即司命也。主炼度文籍之事。主录，乃天中宰协特宸主录。勒籍之司监生，主生魂铸魄也。太上说经，各持录籍，齐到帝前。校其应受。度者，或宿名玄图，骨相合仙，或修齐奉戒，功德积感，或敬奉三宝，善功彻天、或供养师宝，为三官所称。名在诸天者，各为严行考校，据功量品，随其高下，应受升度也。以道用，则执箓把籍，元始炁分而阴阳判，三才既立而文籍生。《内义》曰：显诸仁，则为录籍；藏诸用，则为阴阳。幽明无录籍，功罪何所记；天地无阴阳，造化何由成；故帝前即中宫神室，帝之所御，四海辐凑，神之所舍，万炁混凝；喻阴阳交会於中宫神室，故曰执箓把籍，齐到帝前。天尊说经，的非虚言，欲人行其道耳。修学之人且当改过迁善，守戒防淫，去诈息机，清心寡欲。嗟夫世人逐末忘本，贱命轻身，英雄豪杰者为功名所役，聪明特达者为进取所羁，衣食富足者为营计所笼，贫穷困乏者为口体所累。其有出尘之士，只乐逸豫，以为清净无为是修行，误矣。何能得阴阳交会於神室哉！随所应度，金丹之道，要实工夫，随功受报。十分工夫有十分受用，一或灭裂，其报亦灭裂。虽所修至密，所为莫知，然渺渺大罗之天，无不严校而纪录者。普告三界，欲界、色界、无色界，亦天、地、水三界也。无极神乡，十方无极世界，亦三界神庭，庙杜泉曲之府。北有大海，脏神灵，各随方色自现。舆辇仪卫来迎，百骸众神前导，后从升举朝元，与此无异。五老启途，东方青灵始老，姓关，讳开，字灵威仰；南方丹灵真老，姓洞浮，讳极炎，字赤熛弩；中央元灵元老，姓通班，讳元氏，字含枢纽；西方皓灵皇老，姓上金，讳昌开，字曜魄宝；北方五灵玄老，姓黑节，讳灵会，字隐侯局。十方大圣，道位高尊，乃感五老启途而群仙翼辕，亿乘万骑，浮空而来，然皆法身之神。《丹经》有曰：神御炁，炁留形。倾光回驾，玉光飞云，回旋天尊之法座，领监众真，较度君品。以丹言则倾光回驾，乃坎离既济，阴阳已交，真神化生，温养胎室，故曰监真度生。颂曰：无极天真集药宫，丹与缘辇御浮空。倾光回驾群仙庆，阳长阴消妙化功。
　　诸天丞相，南昌上宫，韩司主录，监生大神，执箓把籍，齐到帝前。随所应度，严校诸天。普告三界，无极神乡，泉曲之府，北都罗酆，三官九署，十二河源。上解祖考，亿劫种亲，疾除罪簿，落灭恶根，不得拘留，逼合鬼群。元始符命，时刻升迁，北都寒池，部卫形魂，制魔保举，度品南宫。死魂受炼，仙化成人。生身受度，劫劫长存。随劫轮转，与天齐年。永度三涂五苦八难，超凌三界，逍遥上清。
　　上清之天，天帝玉真无色之境梵行。
　　上阳子曰：此道用、世法，两事俱明。世法；诸天丞相。天天各有丞相，一云即大罗神公。南昌即丹天世界，上宫即朱陵火府。韩司宫中丈人，即司命也。主炼度文籍之事。主录，乃天中宰协特宸主录。勒籍之司监生，主生魂铸魄也。太上说经，各持录籍，齐到帝前。校其应受。度者，或宿名玄图，骨相合仙，或修齐奉戒，功德积感，或敬奉三宝，善功彻天、或供养师宝，为三官所称。名在诸天者，各为严行考校，据功量品，随其高下，应受升度也。以道用，则执箓把籍，元始炁分而阴阳判，三才既立而文籍生。《内义》曰：显诸仁，则为录籍；藏诸用，则为阴阳。幽明无录籍，功罪何所记；天地无阴阳，造化何由成；故帝前即中宫神室，帝之所御，四海辐凑，神之所舍，万炁混凝；喻阴阳交会於中宫神室，故曰执箓把籍，齐到帝前。天尊说经，的非虚言，欲人行其道耳。修学之人且当改过迁善，守戒防淫，去诈息机，清心寡欲。嗟夫世人逐末忘本，贱命轻身，英雄豪杰者为功名所役，聪明特达者为进取所羁，衣食富足者为营计所笼，贫穷困乏者为口体所累。其有出尘之士，只乐逸豫，以为清净无为是修行，误矣。何能得阴阳交会於神室哉！随所应度，金丹之道，要实工夫，随功受报。十分工夫有十分受用，一或灭裂，其报亦灭裂。虽所修至密，所为莫知，然渺渺大罗之天，无不严校而纪录者。普告三界，欲界、色界、无色界，亦天、地、水三界也。无极神乡，十方无极世界，亦三界神庭，庙杜泉曲之府。北有大海，之弦炁也。命，妙也，铅也，阴中之阳，虎之弦炁也。经云：常无欲以观其妙，常有欲以观其窍。故先哲云：书符不知窍，反被鬼神笑。《老子》曰：窍兮冥，其中有精；其精甚真；其中有信。此信即符信也。此为元始符命，其以元始真炁符合命门之祖炁。何哉？夫人之身，禀元始祖炁而生，至于盛壮，蹶趋於醉梦之场，而此炁奔失。若修行人，先炼阳中之阴，以留真汞，次炼阴中之阳，以求真铅，一时刻中凝结成丹，则可觊升迁矣。北都，即性根，蕃生真汞。寒池，即命门，蕃生真铅。当此铅汞交姤，性命混融，直须把握一念，部卫形魂。若形全魂复，脉住炁停，还丹始结，故能制魔保举，度品南宫。所谓枯槁形骸、将死之魂，受此铅火炼度，得神仙妙化之道，以成真人矣。生身受度，天尊显此一句，证出还丹之旨，盖此经非只为死者言，乃修行人生身，受此真炁以度。且生身则阴阳可全，而造化可掬，学人能以有生之身，倒用五行，修此大丹以成高仙，则劫劫长存，随劫轮转，与天齐年，永度八难之苦，超欲界、色界、无色界，凌四种民天，而逍遥上清。薛幽栖曰：上清有三十六天，天帝皆道齐元始，位列玉清。故云玉真在无色之境之上，出造化之外，凭梵省炁而行，出入无间。非如三十二天在乎三界之内也。故曰梵行。颂曰：天帝玉真六六天，丹成道备与齐年。形神俱妙经功满，劫劫长存位上仙。他本有以此天帝名讳作《元始灵书上篇》者，非也。殊不知《天公经》云：大罗天自有《灵书上篇》并观觉郁缆龙篆正文，在《灵书中篇》。前蜀本或置于下篇，亦非也。青元真人曰：当从《天公经》。是矣。
　　东方八天
　　元始积九阳梵炁以成。六天为欲界，二天为色界。天帝冕服皆青。
　　太皇黄曾天，
　　异号净天，或称睹史。色黄，次奎璧。人修十善功，凡一根净者，生此天。释云四天王天。
　　帝郁鉴玉明。
　　正音开玄摄明。天帝内讳郁褴，帝魔隐意玉明。四字秘天之紫极宫，主长生箓。
　　太明玉完天，
　　或称胜妙天，色绿，次譬。人修二十善功，二根净者，生此天。释云忉利天。
　　帝须阿那田。
　　正音保玄道灵，天正内文须阿，隐音那田。四字秘天之紫房官，主度魂更生。
　　清明何童天，
　　异号光天，色黑，次室。人修四十善功，三根净者，生此天。一作河童。释云夜摩天。
　　帝元育齐京。
　　正音明生九真。天王隐讳元育，真人内文齐京。四字秘天之九晨宫，主布政教。
　　玄胎平育天，
　　异号梵天，或称忉利。色赤，次危，人修六十善功，四根净者生此天。释云兜率陀天。
　　帝刘度内鲜。
　　正音飘翰默然。天帝隐名刘度内鲜。四字秘天之元景宫，主召魔举仙。
　　元明文举天，
　　或云化乐，色苍，次虚。人修八十善功，五根净者，生此天。释云乐变化天。
　　帝丑法轮。
　　正音开生舒。天帝内文丑，异号法轮。三字秘天之广寒宫，主通行元炁。
　　上明七曜摩夷天，
　　异号化乐，谓欲乐之极。色黑，次女。人修一百善功，六根净者，生此天。释云化化#2 自在天。
　　帝恬懀延。
　　正音延虚明，天帝内音恬懀，隐号延。三字秘天之大阴宫，主开度幽难。
　　虚无越衡天，
　　或云初梵，色碧，次牛。天人六根虽净，尚拘色尘，乃升此天。释云初禅梵众天。
　　帝正定光。
　　正音镜无翘，天帝内文正定光。三字秘矢之大玄宫，主无上道。
　　太极蒙翳天，
　　或云上梵。色紫，次斗。天人一粗尘净，升此天。亦号初禅天。释云梵辅天。
　　帝曲育九昌。
　　正音阿难净明。天王隐号曲育，总文九昌。四字秘天之玄都宫，主炼度朽骸。
　　南方八天
　　元始积三阳梵炁以成八天，属色界。四天为粗尘，四天为细尘。青冕，赤
　　旒，朱服。
　　赤明和阳天，
　　或号少光，色白，次箕斗。天人二粗尘净，升此天。亦号初禅天。释云大梵天。
　　帝理禁上真。
　　俗正音治安保仙。天王隐号理禁上真。四字秘天之长明宫，主炼仙成真。
　　玄明恭华天，
　　或云光音。色黄，次箕。天人三粗尘净，生此天。亦号二禅天。释云少光天。
　　帝空谣丑音。
　　正音飞音炁灵。天帝内文空谣丑音。四字秘天之东华宫，应化一切。
　　耀明宗飘天，
　　或云无量光。色绿，次尾。天人四粗尘净，生此天。亦号二禅天。释云无量光天。
　　帝重光明。
　　正音翘真英。天帝总号重光明。三字秘天之浩元宫，主劫终学仙之人。
　　竺落皇笳天，
　　异号初净。色青，次心。天人五粗尘净，生此天。亦号二禅天。释云光音天。
　　帝摩夷妙辩。
　　正音难玄明。天帝隐讳摩夷，内音妙辩。四字秘天之清玄宫，主魔试学人。
　　虚明堂曜天，
　　异号严净。色赤，次房。天人六粗尘净，尚有细尘，生此天。释云少净天。
　　帝阿娄生。
　　正音弥论玄明。天帝隐音阿梵号娄生。四字秘天之重华宫，主度学人。
　　观明端靖天，
　　异号遍净。色苍，次氏。天人一细尘净，生此天。亦号三禅天。释云无量净天。
　　帝郁密罗千。
　　正音朗观曜明。天帝隐文郁密，内号罗千。四字秘天之光华宫，主开度天人。
　　玄明恭庆天，
　　或号无量净。色黑，次亢。天人二细尘净，生此天。亦号三禅天。释云遍净天。
　　帝龙罗菩提。
　　正音威清道玄。飞天内音龙罗，帝君隐号菩提。四字秘天之开阖官，主得道人。
　　太焕极瑶天，
　　异号福爱胜。色碧，次角。天人三细尘净，生此天。亦号四禅天。释云福生天。
　　帝宛黎元延。
　　正音洞真永观。天王内文宛黎元延。四字秘天之帝康官，主教学人。
　　西方八天
　　元始积七阳梵熙以成。二天为色界细尘天，六天为轻尘天。青冕、金流、白服。
　　元载孔升天，
　　或云快乐。色紫，次秒角。天人四细尘净，生此天。亦号四禅天。释云福受天。
　　帝开真定光。
　　正音开光竟真。帝君内音开，隐讳真定光。四字秘天之延命宫，主炼魂。
　　太安皇崖天，
　　异号极乐。色白，次轸。天人五细尘净，生此天。亦号四禅天。释云广果天。
　　帝婆娄阿贪。
　　正音腪莫阿魂。天君隐音婆娄，帝魔内讳阿贪。老太四字秘天之开明宫。主度善人。
　　显定极风天，
　　或云广乐。色黄，次翼。天人细尘虽净，尚余轻染，生此天。亦号四禅天。释云无想。
　　帝招真童。
　　正音回翘威。天君秘号招真童。三字秘天之大赤宫，主度有善功之魂。
　　始皇孝芒天，
　　或云上妙。色缘，次张。天人一轻染净，升此天。释云无烦恼天。
　　帝萨罗娄王。
　　正音君华大权。玉真隐文萨罗娄王。四字秘天之大丹宫，主披夜开幽。
　　太皇访重浮容天，
　　或云色究竟天。色青，次星。以色尘渐除，故云色究竟。二轻染净，升此天。释云元热天。
　　帝闵巴狂。
　　正音惠威光。帝君内文闵巴狂。三字秘天之华盖宫主召魔集真。
　　无思江由天，
　　或号最上妙。色赤，次柳。天人三轻染净，升此天。释云善见天。
　　帝明梵光。
　　正音郎明法元。帝君内号明梵光。三字秘天之明堂宫，主开度善魂。
　　上揲阮乐天，
　　或号自在。色苍，次鬼。天人四轻染净，升此天。释云善现天。
　　帝勃勃监。
　　正音郁无真星。天帝内文勃勃，内号监。三字秘天之运灵宫，品类天人。
　　无极昙誓天，
　　异号大自在，亦云不还。色黑，次井。天人五轻染净，升此天。释云色究竟天。
　　帝飘弩穹隆。
　　正音飞在虚英。天魔内文飘弩，天君隐讳穹隆。四字秘天之中无宫，主度仙。
　　北方八天
　　元始积五阳梵炁以成。四天为无色界天，四天为种民天，青冕、白旒、皂服。
　　皓庭霄度天，
　　异号不空。色碧，次参井。天人轻染虽净，尚余结习，升此天。释云无边空处天。
　　帝慧觉昏。
　　正音无清明。帝君内音慧觉昏。三字秘天之琼瑶宫，主技度学人。
　　渊通元洞天，
　　异号大不空。色紫，次参。天人色尘都忘，但有心识，升此天。释云无边识处天。
　　帝梵行观生。
　　正音洗权道光。天君内音梵行，隐讳观生。四字秘天之真元宫，主度学人。
　　太文翰宠妙成天，
　　异号非想。色白，次觜。天人心识两忘，炁观渐妙，升此天。释云无所有起天。
　　帝那育丑瑛。
　　正音灵熏慧光。帝魔内文那育丑瑛，四字秘天之灵幽宫，主统理之事。
　　太素秀乐禁上天，
　　异号非非想。色黄，次毕。天人结习渐忘，炁观转妙，升此天。释云非非想天。
　　帝龙罗觉长。
　　正音阳威曜清。天帝内文龙罗觉长。四字秘天之九灵宫，主领录魔王。
　　太虚无上常融天，
　　异号不动。色缘，次昴。天人结习顿忘，渐入神观，升此天。释云不动天。
　　帝总监鬼神。
　　正音摄灵真。天帝摄魔内音，总监鬼神。四字秘天之力福官，主校学
　　人功过。
　　太释玉隆腾胜天，
　　异号大不动天。色青，次胃。天人结习顿忘，神观转妙，升此天。释云大不动天。
　　帝眇眇行元。
　　正音空微道明。帝君隐号眇眇行元。四字秘天之日盖宫主召集仙圣。
　　龙变梵度天，
　　异号上妙天。色赤，次娄。天人清净无染，证不空果，升此天。释云上妙天。
　　帝运上玄玄。
　　正音掬灵妙光。天王内文运上，玉真总音玄玄。四字秘天之灵宝宫，进仙成圣。
　　太极平育贾奕天，
　　异号最上妙。色苍，次奎。天人洞入道妙，证无上玄觉，升此天。释云最上妙天。
　　帝大择法门。
　　正音永玄久生。天王总文大择法门。四字秘天之天宝宫，普度学人。
　　三十二天，，三十二帝，诸天隐讳，诸天隐名，天中空洞，自然灵章。诸天隐韵，天中之音，天中之尊，天中之神，天中大魔，天中之灵。九和十合，变化上
　　清。无量之奥，深不可详。敷落神真，普度天人。
　　上阳子曰：天帝内文、隐名、色服、根尘，皆天尊矜悯下愚，命天真皇人注释，下教於未闻者。见《洞神经》、《内音经》、《龙蹻经》、《本际经》、《天公经》 等，黄曾至七曜六天为欲界，即下界也。初出，凡欲未除，天中之人，触物染着。初上二天，身交为欲。其次二天，接手为欲。又次五天，以口为欲。又次六天，眼视为欲。以色欲故，交接阴阳，故云欲界。因其欲乐，衰相易见，寿命终尽，复沦诸趣，若渐修习，欲乐顿除，升入色界，名小乘道。如大劫交，火从昆仑根起，焚烧世界，焰冲和阳天，元炁溃散，天乃沦坏。越行至昙誓天为色界，即中界也。此天之人有六色十八尘。一尘净，升一天；十八尘净，升无色界天。若稍贪着，复堕欲界，名中乘道。如大劫交水，自东井起，洪泉鼓波，漂至极风天。元炁溃散，天乃沦坏。皓庭至秀乐四天，为无色界，即上界也。尘染俱净，乃升此天。《太真科》曰：无色界中，至真无情，不交阴阳，人若化生，但啖真炁，无复形质。修至一天，唯存心识，若心识除，次第而升。炁观道成，洞入自然，升种民天。释云菩提萨捶天，大乘道也。如大劫交，水火不到，唯风浩荡。孝芒至霄度六天，为风所坏，元洞至秀乐，元炁散而复合，更无劫数。常融至平育四种民天，洞入真道，乃升此天，为最上乘。如大劫交，三界坏尽，此天复生圣人，以为民种，故号种民。若丹成道备，经功满就，则升上清天也。夫天帝魔神灵章之秘，皆空洞之炁结成，一切神灵凭之变化，犹还丹资元始祖炁，九和十合之功，以成金胎。胎婴变化而身入上清矣。无量之奥，此丹最为神化之奥，深隐而不可详述。敷落，神真敷散也。落，布也。乃散真文，布置诸天，令其执持，普度天人，皆成妙道。此道用、世法之通释也。颂曰：三十二总天是尘，色心都寂现全身。九和十合经功满，金阙宫中侍玉宸。
　　今日欣庆受度，历关诸天，请灭三恶，斩绝地根，飞度五户，名列太玄。魔王保举，无拘天门。东斗主算，西斗记名。北斗落死，南斗上生，中斗大魁，总监众灵。青帝护魂，白帝侍魄，赤帝养炁，黑帝通血。黄帝中主，万神无越。青天魔王，巴元丑伯。赤天魔王，负天担石。白天魔王，反山六目。黑天魔王，监丑朗馥。黄天魔王，横天担力。五帝大魔，万神之宗，飞行鼓从，总领鬼兵。麾幢鼓节，游观太空。自号赫奕，诸天齐功，上天度人，严摄北酆。神公受命，普扫不祥，八威吐毒，猛马四张。天丁前驱，大帅仗旛。掷火万里，流铃八冲。敢有干试，拒遏上真，金钺前戮，巨天后刑。屠割鬼爽，风火无停，千千截首，万万剪形。魔无干犯，鬼无妖精，三官北酆，明检鬼营。不得容隐，金马驿程。普告无穷，万神咸听。三界五帝，列言上清。
　　上阳子曰：前言今日校录者，是学人炼己以积功。此言今日欣庆受度者，乃炼炁以还丹。大修行人最不易得者，今日也；铅遇癸生，今日也；黄芽生处，今日也；既得今日，是得其时。又有其才而有其人，此为欣庆受度也。历关诸天，若欲天人交感，必先言语通诚，请灭三恶，先杜妄缘，斩绝地根，坚刚真性，采炼元始之梵炁，飞度五户以还元，而名列于太玄。天门者，命门也。当入室时，魔王监真举事，使无拘滞天门。青阳初回，束斗主算。金华吐绽，西斗记名。取坎中阳，北斗落死。补离中缺，南斗上生。炁归黄庭，中斗总监众灵也。青帝姓常，讳精明，护魂，治肝。白帝姓混，讳蓐收，侍魄治肺。赤帝姓炎，讳洞丹，养炁，治心。黑帝姓玄，讳明萌，通血，治肾。黄帝姓麻，讳忠慎，中主黄堂，制御万神。《大洞玉帝箓》云：五帝与天地同存，阴阳始判，化生五行。大修行人，五帝降神，而炼金液，降炁以结胎婴。青天魔王姓斌，讳齿成。赤天魔王姓佛，名由肃。白天魔王姓赤，名张市。黑天魔王姓徐，名直事。黄天魔王姓天门，名波狂。皆主贪欲，耗摇神炁，故呼魔王。五帝大魔，即天王也，即人身五官也。发施生育之功，主持金丹妙道，承天尊勅摄之命，各现帝相，故称五帝。若居欲界，以色、声、香、味、触魔试学人，故云大魔，万神之宗，为一身之主宰。天尊昔降此五魔，有《御魔总真灵文》令五帝符吏分卫五方。青帝符吏名启华，赤帝符吏名明真，白帝符吏名茂成，黑帝符吏名守元，黄帝符吏名升冥，各安其方，守卫灵文，以御魔试。道用则四帝大魔属彼，涵元始梵炁，亦称诸天，亦号金公，亦曰太乙，亦名白虎。唯东方青帝大魔属此，握生杀之柄，亦称本命元神，亦号无位真人，亦名金刚神王。飞行鼓从，彼四帝大魔飞行三界，鼓集部从，总领欲界鬼兵以示侄欲之道。魔试学人，麾憧鼓节，此青帝大魔，麾起旛幢，鼓动旌节，虽居色界，不为欲乱，禀受元始梵炁真命，察恶劝善，故曰游观太空。自号威雄赫奕之独尊，与彼四帝诸天齐其生育之功。上天度人，四帝诸天其中最善者，曰上天其施度人，妙化必先严行。摄起北都罗酆，检举爱根，以炼还丹。庶令神公受命。神公即我元神，号马龙氏，讳廓奕。其禀受元始梵炁真命，一切扫去贪淫不祥之鬼。八威吐毒，八威乃眼、耳、鼻、舌、身、意六识，并合藏传送为八识，号曰八威。吐去色、声、香、味、触法之毒害，不令恼乱，然后金刚神王驾猛马以四张，遣天丁前驱，勇猛而进饬，大帅仗旛，坚固而行，掷火万里，则光烁烁；流铃八冲，则圆陀陀；彼四帝诸天若稍有干试，拒上天度人之道，遏元始一炁之真，使不能还元，则金刚神王以金钺而前戮，巨天力士伏巨戈而后刑，屠割五浊之淫鬼，急如风火，以无停盖半时之功，要疾速之意。千千截首，千妖屏进，万万剪形，万怪逃形；彼无干试违犯。三官，三元也。北酆，真性也。则三元专制真性，洞明检按鬼妖营窟，不得容隐。元始梵炁，金马黄道也。驿程，急递也。使此炁驰逐黄道而归神室，普告无穷。一炁所临，万神听令。三界即三田五帝，即五官皆列言，奏功于上清也。以世法则如经所言，不释亦明。颂曰：赫奕威雄正令行，魔无干犯鬼无精。一些祖炁还丹就，三界列言奏上清。
　　元洞玉历，龙汉延康。眇眇亿劫，混沌之中，上无复色，下无复渊。风泽洞虚，金刚乘天。天上天下，无幽无冥。无形无景，无极无穷。溟涬大梵，寥廓无光。赤明开图，运度自然。元始安镇，敷落五篇。赤书玉字，八威龙文，保制劫运，使天长存。梵炁弥罗，万范开张，元纲流演，三十二天。轮转无色，周回十方。旋斗历箕，回度五常。三十五分，总炁上元。八景冥合，炁入玄玄。
　　上阳子曰：二章为经之脉，为丹之髓。何也？本章是炼金液还丹事，故示赤文为采药之具。十方浮空而来，齐到帝前，乃聚精会神，至今日欣庆受度，方乃合丹。既得一炁还元，则身中五斗五帝效职驱邪，逐去阴魔鬼炁，故示万万剪形之功。《老子》曰：下德为之，而有以为者。本章之谓也。此章是炼玉液大丹事，故示玉历为纪元之始。所以无幽无冥，无形无影者，盖炁初回而未帖，得元始梵炁，安镇则万范开张，以至万炁齐仙也。《九品经》曰：昔混元溟涬，诸天未分，元始笔形，五劫初化，乃命梵元祖晨道君肇录天元，运乘五劫。故元洞者，以成祖炁；玉历者，以纪天元。自一炁化分，三因成九，若龙若挺，蟠曲九道，漠漠无极，总九阳祖炁之元，太上乃运梵合炁，开始青天元祖炁。故东方得九炁以分天境，劫号龙汉。南方得三炁以分境，劫号赤明。中央得十二炁以分天境，劫号上皇。西方得七炁以分天境，劫号延康。北方得五炁以分天境，劫号开皇。五劫既周，昊天成象；一炁混道，八景流光。八帝示形，九霄分化，结元洞五阳之炁，为玉历。乃命天真皇人，以玉历纪元洞之初劫运流复之本，天真天民学仙功绩，升退之道。青元真人曰：天地生成，始於龙汉，终於延康。几成几坏，莫可亿度。故云眇眇。每劫运壤，天地荡散，山海消融，物象一空，无复形质，唯元洞之炁混然不分，沌然始构，是云混沌。当此之时，暗包真一之水，而五行未胚；上无色象，下无渊极；上风下泽，空洞虚无，金刚之炁乘载天根。幽冥，言隐显形影，言物象。穷极，言分际。溟涬，言旷荡。当其混沌之中，天上天下，隐显旷荡，莫分物象。分际未别，唯大梵之炁寥廓，未有光影。及后金风炁摩而生火，四象化合而生土，博载天地，长养万物，此谓三境高真，过度灾劫。乃比众生，沉滞生死，轮转无穷。喻金丹返本，如经劫运之难。今幸梵炁还元，尚无形象。赤明开图，赤明元年，玉历定纪。天地、日月、山川、物象分判生长，亦犹还丹之有位也。四序推迁，各得其所，故曰运度自然，亦犹还丹之元为也。元始安镇，敷落五篇。元始观梵炁结形，刻玉成云篆天章，载妙元神真道五者，故云五篇。悟其妙者入其妙，悟其元者入其元，悟其神者入其神，悟其真者入其真，悟其道者入其道；故尽妙合元，尽元合神，尽神合真，尽真合道。字经火炼，故云赤书。八威龙文，文列苍龙、巨虬、金师、麒麟、白虎、玄豹、丹蛇、巨獬之状，是云八威。其文保制劫运，使天长存也。梵炁弥罗，元炁所化曰梵炁。先天地立，为大道根，元始资之而御运，天地赖之以生成，弥覆三界，罗络诸天。两仪既张，物象咸布，故云万范开张，梵炁为元化之纲，流演於三十二天，如轮运转，从无色界周回十方，自斗至箕，回度五常，以日月五星合二十八宿，故云三十五分。总受高上天元之炁，八景冥然，交合以成玄功，故云炁入玄玄。皆喻还丹将结胎婴也。颂曰：无形无影却寻综，一炁周回显圣功。最是金丹灵妙处，开张万范广神通。
　　玄中太皇，上帝高真，泛景太霞，啸咏洞章。金真朗郁，流响云营，玉音摄炁，灵风聚烟，紫虚郁秀，辅翼万仙。千和万合，自然成真；真中有神，长生大君。无英公子，白元尊神，太乙司命，桃康合延，执符把箓，保命生根。上游上清，出入华房，八冥之内，细微之中。下镇人身，泥丸绛宫。中理五炁，混合百神。十转回灵，万炁齐仙。仙道贵生，无量度人。上开八门，飞天法轮，罪福禁戒，宿命因缘。普受开度，死魂生身，身得受生，上闻诸天。诸天之上，各有生门。
　　上阳子曰：此明金丹道用。玄中，天心也，即人身正中之心。太皇，元始也，即祖炁，曰道宝。上帝，道君也，即金母，曰经宝。高真老君也，即丹体，曰法宝。是为一体三宝。释云清净法身，是性圆满报身，是智千百亿化身，是行性与命合，阴悿阳舒，泛景太霞，啸咏洞章。梵炁始生，泛然涵泳于元和之中。金公乍还，快畅啸咏於洞章之句。金真朗郁，金炁周行，流响云营。炁营鄞鄂，玉音摄炁，玉液煎铅，灵风聚烟。铅为汞制，紫虚郁秀，汞结紫花，辅翼万仙。功行外备，千和万合，炼成一块，自然成真。胎婴已成，真中有神，胎已凝神，长生主心，无英主肝，白元主肺，太乙主头，司命主神，桃康主脾，合延主肾。执符把箓，炼炁合神。上游上清，梵炁上行，出入华房，自顶至踵，头有三华之庭，体有
　　曲密之房。八冥之内，皆炁通行，细微之中，无所不至。下镇人身，升泥丸，下绛宫；中理五炁，住黄庭，合百神，十转，而百灵回我，十月而万炁齐仙。身外有身，真人出现，仙道贵乎长生，太上无量度人。八门有长生之门，法轮乃运转之道。凡世有罪福，宿命仙家，唯禁戒功缘，形神普受开度，死魂悉得生身。此身得受长生，姓名上闻诸天，诸天校绿功行，随品定其生门。功高则金阙侍宸，行满则上仙品级。上阳子南岳侍赵老师，闻人诵《度人经》，问曰：何云金刚？乘天师曰：要莫糊涂，你且从头说来。我先问你，混洞赤文是何物？就起揖问师曰：我闻这四字，便一身冷汗。言下即悟，把此经一串透过。师却曰：你知金刚乘天了也。曰：通身是汗。师曰：参须实参，悟须实悟，更向上说句来。曰：如今超无色界了。师鸣指一下，曰：如是，如是，这般话头，道是机锋，不怕罪福禁戒，忒恁泄露。经旨所恃，将来过平育天魔王却肯保举也。此经尊妙不可称量，故为三洞上品，道藏之首。然体元始之意，大@唯欲存道。说经以明道，使人知敬此道；出经以泄道，欲人知行此道，是道为经之体，经为道之用。因经显道，因道寻经。世之凡夫，闻经则敬，闻道则笑。遇经则琅琅而念诵，闻道则成群而毁谤。只如道为母，经为子，世未有爱其子而晋其母也。道之所以开天地、揭日月、施风雨、役雷霆、今人闻雷霆则掩耳，闻道则非笑，太上虽慈悲而不加谴，然人之自取沉坠者，为当何如。何谓道，何谓经？全阴阳造化者谓之道，全性命体用者谓之经。有阴而无阳，不可以为道；有体而无用，不可以为经；是道为阴阳之根，经乃性命之用，以真性合元命，是配阴阳以外形合内神，是全体用。夫唯元始还丹之道，与人受胎本同。人受凡父母精血之初，亦溟涬混沌而无形。精血既安，一月为胞，二月成胎，三月生魂，四月定魄，五月分五脏，六月开六腑，七月明七窍，八月具八景，九月相足，十月气全、脱胎而生。还丹之道，正类是也。其受灵父圣母妙气之初，必九和十合，而金炁始来，亦溟涬混沌、洞虚寥廓，无色无渊之可倚，无形无影之可依。元炁安镇，五行敷落，弥罗周回，冥然凝合，况啸朗营，复元归空，摄聚郁辅，含孕怀真。生五脏、理五炁、合百神、结胎婴，号曰阳神出入神化。但人受凡父母精血，而生其质，不灵金丹是灵父圣母之黑，而毓能变化飞行，是谓性命双修，形神俱妙。颂日：混合百神赖此经，此经尊妙甚分明。天中梵炁胎婴就，万炁齐仙步玉京。中有空洞谣歌之章，魔王灵篇，辞参高真。
　　第一欲界飞空之音：
　　人道眇眇，仙道莽莽。鬼道乐兮，当人生门。天道贵生，鬼道贵终。仙道常自吉，鬼道常自凶。高上清灵爽，悲歌朗太空。惟愿仙道成，不欲人道穷。北都泉曲府，中有万鬼群。但欲遏人算，断绝人命门。阿人歌洞章，以摄北罗酆。束送妖魔精，斩馘六鬼锋。诸天炁荡荡，我道日兴隆。
　　上阳子曰：《灵宝经法》云：洞章乃龟山丹黄飞玄紫文，非魔王所为。尹真人侍老君西道龟台，入七宝园，观其文修之有法，布此三章于世，令人开悟，超出三界。昔天尊降魔，魔王悉皆稽首受事。乃勅魔王郁默统治欲界，勅魔王摩罗统治色界。勅魔王无明治无色界。各歌谣章，变化飞空，警戒天人，屏绝欲鬼。令人闻此飞空之音，转色欲苦，归清净门。自黄曾至摩夷为欲界，六欲俱净，则升色界。人道眇眇，微而阳失；仙道莽莽，高远难明。生门者，生人生物之门，成仙作佛之门。钟离真人曰：生我之门死我户，即此，门也。为人不悟，则欲鬼当此之门为乐。天道好生，为贵而人，苦趣鬼道。高上清灵爽。高上之人，心清性灵，其辞爽慨，悲悯愚惑，谣歌朗彻太空。葛仙翁《流珠歌》曰：流珠流珠，役我区区。忙忙汲汲，忘寝失哺。吾今六十，忧赴三涂。真人度我，要大丈夫。谛观斯语，岂非悲歌朗太空者乎！太上留经之意，愿世人修证仙道，不欲人趋邪道而终穷也。北都泉曲府，世之欲海，中有万鬼群，总皆色类。若人耽迷，则遏算而绝命根。学人为阿人，或居色界，时歌洞章，摄伏罗酆。盖北都罗酆乃人之欲根也。欲根才动，罗酆起漫漫之黑云，六鬼交锋，妖精趋淋淋之苦雨。学人到此，要降伏之，变欲界而为长乐，以炼还丹化鬼妖而为诸天。以施灵药则金光之炁荡荡，而我丹道日兴隆矣。颂曰：伶俐惺惺日夜忙，谁分地狱与天堂。好将冷眼看浮世，唤醒阿人歌洞章。
　　第二色界魔王之章：
　　落落高张，明炁四骞。梵行诸天，周回十方。无量大神，皆由我身。我有洞章，万徧成仙。仙道贵度，鬼道相连。天地渺莽，秽炁氛氛。三界乐兮，过之长存。身度我界，体入自然。此时乐兮，薄由我恩。龙汉荡荡，何能别真。我界难度，故作洞文。变化飞空，以试尔身。成败懈退，度者几人。笑尔不度，故为歌音。
　　自越行天至昙誓天，共一十八天，为色界。此天之人有形无欲，分粗细轻，一十八尘。尘染俱净，升无色界。落落高张，色天远大，明炁四骞，梵炁朗明，无量大神。我身魔试，洞章万徧，结习皆忘。仙道贵度，出于色界。鬼道欲人，相连色界。丹阳真人，东州富室，日唯耽乐；重阳祖师，特征度之。一见即曰：我来扶醉人。丹阳瞋曰：如何是道？曰：五行不到处。丹阳大悟，从学登仙。此岂非仙道贵度者乎？天地渺莽，色境何穷。《南华经》云：物来无穷，我心有际；秽炁氛氛，结而不散；三界乐兮，过之长存；过此色界，超三界天，升上清境，可以长存。身度我界，体入自然，色超色类，不为所迷。得大自在，薄由我恩，因经悟道，龙汉荡荡，真伪莫分，我界难度，色相未除，岂能度脱魔境？故作洞章之文以相勉。又变化飞空，以魔试其问，成者少，败懈退者多。笑尔不能出此色境，故为歌谣此文也。颂曰：色界天中十八尘，此心未净即非真，要知我界何难度，度者如今有几人。
　　第三无色界魔王歌曰：
　　三界之上，眇眇大罗。上无色根，云层峨峨。唯有元始，浩劫之家，部制我界，统乘玄都。有过我界，身入玉虚。我位上王，匡御众魔。空中万变，秽炁氛葩。保真者少，迷惑者多。仙道难固，鬼道易邪。人道者心，谅不由他。仙道贵实，人道贵华。尔不乐仙道，三界那得过。其欲转五道，我当复奈何。
　　自皓庭至秀乐四天为元色界。《太真科》曰：无色界中，至真无情，色欲俱空，无复形质之患。修至一天，唯存心识，以入炁观，炁观道成，上升一天。又能去除心识，以至无为，复升一天。若万法在心，若有若无，又升一天。若炁观转妙，结习都忘，洞入自然，即升种民天也。《本际经》曰；烦恼为结，学业为习；结习已尽，超种民位，洞入道境，随炁升降，灾所不及也。青元真人,曰：无色界中虽能离染忘色，然未能遣忘，尤以心识为患，故有秽炁氛葩，则鬼道易为邪入，偶失制御，即坠色界。直须忘心，自遣观空入妙。《老君经》曰：所空既无，无无亦无，湛然常寂，方是真静。昔浪子刘长生真人洛阳三年，日唯观空遣忘，爱根才动，便乃诵曰：北都泉曲府，中有万鬼郡；但欲遏人算，断绝人命门。诵此谣章，爱根斩然；岂非阿人歌洞章以摄北罗酆者乎？此为真实工夫，所谓仙道贵实也。世皆耽迷，不乐仙道，转轮五苦，须欲提技，复奈之何。颂曰：无色天中甚磨无，这回心地莫糊涂。他家不是闲花草，要把真身入玉虚。
　　此三界之上，飞空之中，魔王歌音，音参洞章。诵之百徧，名度南官；诵之千徧，魔王保迎；万徧道备，飞升太空。过度三界，位登仙公。有闻灵音，魔王敬形，勅制地祇，侍卫送迎。拔出地户，五苦八难，七祖升迁，永离鬼宫，魂度朱陵，受炼更生，是谓无量，普度无穷。有秘上天文，诸天共所崇。泄慢堕地狱，祸及七祖翁。
　　三界之上，无非魔王之所居；飞空之中，徧歌谣章，以魔试，能裨妙道，故参洞章。夫天尊说诵经，晓世人以行道，诵之百徧，犹梵炁之初回，是云名度南宫。诵之千徧，犹胎婴之已结，故云魔王保迎。万徧道备，脱胎神化，故云飞升太空。此谓道备，若不修道，只诵万徧，以望飞升者，亦难矣。经功圆成，遇度三界，还丹行满，位登仙公。有闻灵音，万劫一过，魔王敬形，道高德重。制地只，勅乃梵炁，地即戊土流戊就巳，返本还元。拔出地户，阴消阳长，五苦八难，超五行数，除八识根，永离鬼官，阴绝坤户，魂度朱陵，阳聚离宫。有秘上天文，凡学道之人，睹经则宝爱而珍藏，还丹则潜修而密练，是谓之秘，诸天共所崇，丹道与经皆圆，诸天共所崇仰。何谓泄慢。轻易妄为，有闻而不行，或行而不秘，皆受泄慢之祸，恐堕地狱之中。至於祸及祖翁，即是丧尽元炁，却怨丹经妄语；又谓太上空言，宁不回思自己妄为泄慢之过也。颂曰：何故谣章参洞章，只缘地狱与天堂。尽知地狱惟心造，好向天堂做一场。
　　道言：此二章并是诸天上帝及至灵魔王隐秘之音，皆是大梵之言，非世上常辞。言无韵丽，曲无华宛，故谓玄奥，难可寻详。上天所宝，秘於玄都紫微上宫，依玄科四万劫一传。若有至人赍金宝质心，依旧格告盟十天，然后而付焉。
　　上阳子曰：此经冠于诸经者，首尾相应，前后相随故也。如上卷乃天真皇人笔录玉晨，道君序述元始天尊之说，而万世之下得此经诵之者，犹如当时亲睹其事，斯为妙也。本章、玉历二章，为正经。三界魔王歌章，接于二章之后，不属正经。以其文魔试学人之功为多，故参于元洞之末，是云音参洞章也。此下则天真皇人又迷道君之言耳。此二章即混洞赤文、元洞玉历二章。混洞赤文，明先天元始玄一之还丹；元洞玉历，明后天无为至真之妙道。言此二章，独掌不鸣，并是诸天上帝，无非一阴一阳。至灵魔王，全资神用，隐秘之音，玄关一窍。大梵之言，铅银砂汞，在经则为诸天帝魔之隐秘，在丹则为玄牝刀圭之梵言，非世上常辞。世上愚人开口谈道，且不知道为何物，亦不知物为何用，此谓非世上常辞也。言无韵丽，信言不美，曲无华宛，华则不实，故谓玄奥。颜闵虽慧莫猜，难可寻详；黄老无师难悟，上天所宝。首经而已秘于天宫，非世常用；四万劫一传，非人不可授。至人者，乃至圣之人也。金宝质心，以财易法。夫金与宝，世之所重。愚人以金宝为命，胜人以功名为命，义士以名节为命，至人以道德为命。故至人炼金液九还神丹，乃假金宝以为法财，有法无财，事鲜克济。有财无法，即同愚人。经法流通，法财两用，依格告盟，方可付；强为妄作，事难全。此道用之说也。若论世法，则未见以金宝为质信而请经一卷者，更四万劫，亦莫之有。何以故？彼安知是经有长生久视之道焉。若言道用，犹或有之，何以故？彼上根法器之士，宿命因缘，於丹经内默有所得，未能深达玄旨，忽闻此经妙谛，叉赍金宝信受不疑。夫九还七返之方，叉外药而合内药，若非金宝为质，则安能得此经之妙，又安能伏虎以降龙，又安能得先天之炁自虚无中来也。凡今之世，愚夫浊子一闻法财，必为大笑，便谓修行者，要彻骨贫、一丝不挂，只从事顽坐，流于空寂渀荡。此辇直赚到老，安知斋金宝以求妙经。是法财两用之旨。希夷真人《入室诗》曰：入室何独异，金花日日开。灵苗从地出，香药向天来。又云：欲慕天中宝，应须动世财。蓬莱瑶洞裹，酝就九还桮。王鼎真人曰：凡俗欲求天上事，寻时须用世间财。盖天中宝、天上事、是仙家密密运用之机，却非傍门探取之谬。伐瑳迷伽承师教已，问：云何为报？师曰：若办五百羯利沙钵那者，足表深心。尔时迷伽遍地寻觅，既具集已，即呈偈曰：饶财多宝珍，春属具成就。必定於菩提，常安住於法。夫伐瑳迷伽为天人师留此一偈，与后来人证道作佛之眼目，非同外道邪魔之行。谛观斯语，则此经必金宝质心而后付，方得其妙。颂曰：一些财利不关心，金宝何为度得人。我是青城亲付属，还丹只要虎龙亲。
　　元始无量度人上品妙经注解卷中竟
　　#1「上元」二字原缺，据后文例补。
　　#2 化化：应作「他化」。佛经有他化自天。
　　太上洞玄灵宝元始无量度人上品妙经解注卷下
　　上阳子陈观吾注
　　道言：夫天地运度，亦有否终；日月五星，亦有亏盈；至圣神人，亦有休否；末学之夫，亦有疾伤。凡有此灾，同炁皆当齐心修斋，六时行香，十遍转经，福德立降，消诸不祥。无量之文，普度无穷。
　　上阳子曰：天地运度，以道用言，则人之身得天地正中之炁。头像天，足像地，故曰人身一小天地。夫天地之造化，生人生物；而人身之造化，生佛生仙。《灵宝毕法》曰：道生万物，天地乃物中之大者，人为物中之灵者。别求於道，人同天地，心比天，肾比地，肝为阳，肺为阴，一上一下，仰观俯察，可以赜其机；一始一终，度数筹算，可以得其理。《易》曰：天尊地卑，乾坤定矣。《老子》曰：有物混成，先天地生，吾不知其名，强名之曰道。张真人曰：甘露降时天地合，黄芽生处坎离交。先把乾坤为鼎器，次搏乌兔药来烹。故金丹以天地为鼎器也。世法则天地运度，古人以一大为天。经云：域中有四大；道大，天大，地大，王亦大。浑天论天，如鸡子，地如中黄，大地在天体之内。天之南北，两极如门枢轮轴。天旋一昼夜，而周两极，不离元所。其谓天如鸡子者，鸡子形不正圆，古人知天形相肖，故以比之。但喻地在天内，天包地外而已。缘督子曰：天如绣球，内盛半球水，水上浮一板，板比大地。板上置诸物，比人品万类；球常旋转，板上诸物未尝觉知。天乃日夜旋转，地居其中，人物在于地上，安然不动，此球浮板之喻，切几之矣。浑天论地在天体之内者，天非可见其体，因众星出没东西，管辖于两极，有常度，无停机，遂即星所附丽，拟为天之体耳。《革象》云：天体圆如弹丸，圆体中心，六合之的也。周围上下，相矩正等，名曰天中。天中直上至于天顶，古者测景于阳城，得天顶正中之景。仰观北极，出地入地，并三十六度，是为天中而非地中。若论地维，四方之中，当以四海之至而求。黄河之源为昆仑，是大地最高处。西番指为闷母黎山，水分四向而流，其山距东海不满二万里，距西海三万余里。阳城距东海近，而距昆仑远，天下之地多西，昆仑尚在东土。要知大地之中，乃在昆仑之西也。浑天比天如鸡子者，中黄为地，是地上天少，地下天多。《革象》乃云：地上天多，地下天少。亦为有理。若论天之高下，《玉书》云：天地之间，上下相去八万四千里，气质不能相交。天以乾索於坤而还於地中，其阳负阴而升；地以坤索於乾而还於天中，其阴抱阳而降；升降而运於道。《三五历纪》曰：天地开辟，阳清为天，阴浊为地。盘古生于中，神於天、圣於地；天极高，地极深，盘古极长。后有三皇，数起乎一、立於三、成於五、盛於七、处於九，故天去地九万里。两说相同，则知地上至天九万里，地下亦九万里，是天之体中高十八万里。古以三百六十步为一里，如前本章化生诸天所注几百几十万里者，非实有其数。比上根之士能绝欲乐，即同圣贤，与彼下界之人相隔远甚也。如此又如地之宽阔，自东海滨之西，至西海滨之东，五万余里。海之阔，又三万里，海之外，二万里，则极东至极西，通十五万里，径与十八万里之高，则浑天谓形如鸡子者是矣。天道左运周天三百六十五度，余四之一，每昼夜一周遭，无有穷已。刘宋祖冲之善观天文，见极星去不动。处一度余，盖历家测北极而知度数长短。《郭守敬行状》：至元十六年，守敬奏，唐一行开元间，令南宫说天下测景。今疆宇比唐尤大，若不远方测验日月交食，分数时刻不同，昼夜长短不同，日月星辰、去天高下不同，即目测验人少，可先南北立表，取直余里，是天每度有一千三百九十里，而月之度却窄於日之径。月一度止得六百七十里，周三百六十五度，余止计二十四万里，是月近於人，天最远於人。唯日得其中道，故凡历测，皆以日为主而作准则也。日行之道，定二十八宿之名。唐虞之际，冬至日躔虚宿。何以知其然？在《尧典》曰：日短星昴，以正仲冬。且冬至日短，日入申末，昴星见酉。初时而在南方午上，太阳却在酉方，虚属天盘子。以天盘子加临地盘酉，子加酉，则酉叉加午。昴属天盘酉，而冬至见地盘午。故冬至太阳躔虚，夏至躔星，春分在昴，秋分在房。古者唯以夜半中星孜其日度，是以容成造历，车区占星是也。汉作《太初历》：仲冬日在丑躔牵牛。初尧至汉差一宫。晋虞喜谓五十年差一度，何承天谓百年差一度，随刘焯以七十五年差一度，唐一行八十三年差一度。《大衍历》：日在斗十三度。宋乃以焯七十五年为准。至元十四年，丁丑，冬至，日躔箕十度。至元三年丁丑日躔箕八度。则尧时日在子，汉时日在丑。金宋之间，日在寅。自尧至今，三千七百年，日已差三宫。则尧之后，九千余年，日反躔午；一万八千余年，日复躔子。是帝尧之前，亦必如此。故李淳风以古历章蔀纪元，分度不齐，始为总法。一行以朔有四大三小，定九服交食之异。徐昴以日食有气，刻时三差。姚舜辅知食甚泛，余差数革象，谓上古岁差少，后世岁差多。以唐宋到今验之，果符其说也。古人以三百六十时有余，均作二气六候，为一月。然每月朔，止得三百五十六个时令三刻有奇。而一气则十五日有余。故月大曰气盈，月小曰亏，名为朔虚。此谓汨月五星，亦有亏盈，非但指日月晦食为亏盈也。又如五星，亦因日而有迟留伏逆近日则疾，远日则迟。迟甚而留，留久而退，初迟退，渐疾退，退最疾而复迟退。如初退止而留，留久而顺行最疾，则与太阳同躔。岁星最疾，四日行一度；荧惑最疾，七日行五度；镇星最疾，七日行一度。此三星比太阳行度较少，故伏合以后，太阳在前，岁星距日十三度而晨见，荧惑距日十九度而晨见，镇星距日十八度半而晨见。大约近一远二而留，周天相半而退。岁星初留，约距日一百九度；初退，距日一百三十一度。荧惑初留，距日一百三十四度；初退，亦然。镇星初留，距日九十四度；初退，距日一百二十八度。凡退行，最疾之时，叉与太阳对冲，退止而留、留久而顺行。太白最疾，约四日行五度；辰星最疾，一日行二度。太白距日远，不出四十度；辰星距日远，不出二十四度。距日远则行迟，距日近则行疾。金木形体大，故伏见与日近；水火土形体小，故伏见与日远。此五星之常数也。至圣神人，亦有休否。夫舜有井廪之虑，文王有羑里之囚，周公居东二年，孔子厄於陈蔡，老君化胡而为所难，如来割肉以与贼徒，岂非至圣神人亦有休否者乎！末学之夫，亦有疾伤；士之学道，而不动行，是为末学之夫。不勤则道不成，道不成，则疾患至矣。凡有此灾，同气皆当齐心修斋，六时行香，十遍转经，同气即同类也。既同其类，必能齐心，其心若齐，方能办事。世人知看经而不知转经，看经者求福，转经者求丹，经圆福至，丹成德重。故云福德立降。此经多言无量之文，普度无穷者，意在经而主乎丹也。夫元始梵炁，还丹之道，上根至士，下及至愚，小人但能信受而行，皆跻圣位。故云普度无穷。颂曰：有形有数有终穷，直到无形体太空。若问无形何所似，全身放在黍珠中。
　　道言：夫末学道浅，或仙品未充，运应灭度，身经太阴，临过之时，同学至人为其行香诵经十过，以度尸形如法，魂神径上南宫，随其学功计日而得更生，转轮不灭，便得神仙。
　　上阳子曰：此为下士晚闻道者言也。夫末学道浅，仙品未充，修学之人，不能勇猛勤行，而复年当迟暮，精气已衰，不觉腊月三十夜到来，无可奈何，遂行夺舍投胎之法。盖夺舍与投胎，乃是两事。此法虽属傍门，然得之者亦可以度其尸形，使真性不落于轮回也。若五祖之投周氏胎，松精亦投金公室是也。故云以度尸形如法。然必得同学至人为其护卫，则魂神径上南宫。如四祖之题五祖，洞宾之度松精，此为同学至人也。随其学功者，盖修学之士，其功有深有浅，故随其功之深浅，计日之远近，而更生。虽经转轮而真性不灭，待其金液大丹之道成，是云便得神仙也。颂曰：计日更生随学功，功圆八百显金容。大罗天上风流好，信道元来色即空。
　　道言：夫天地运终，亦当修斋，行香诵经。星宿错度，日月失昏，亦当修斋，行香诵经。四时失度，阴阳不调，亦当修斋，行香诵经。国主有灾，兵革四兴，亦当修斋，行香诵经。疫毒流行，兆民死伤，亦当修斋，行香诵经。师友命过，亦当修斋，行香诵经。夫斋戒诵经，功德甚重，上消天灾，保镇帝王，下禳毒害，以度兆民。生死受赖，其福难胜。故曰无量，普度天人。
　　上阳子曰：天地运终。以道用释，大修行人以天地而比一身。还丹若成，功行未积，不能白日飞身，乃厌尘世，或欲示疾而去，或欲蜕形而行，或止得脱壳尸解之道，皆谓之运终。若直谓天地果然运终，则民生其有几何？孰得而修斋行香，又孰得而诵经乎？星宿错度，日月失昏。此乃身中神炁耗散，耳目眩瞶，盖日月五星比人身之七窍也。《三光经》云：耳若乱听，声色败人；眼若视恶，真光不明；鼻若闻臭，玉真不清；口若杂味，身多病生。是故病从口入，福从色败；子若戒之，命同天在。四时失度，夫真炁乖理，则阴阳不调。彭真人曰：阳火过刻，水旱不调，凝冬变为大暑也。阴符失节，寒暖相侵，盛夏反为浓霜也。金宫既砂汞之不萌，一鼎则虫螟之互起。大则山崩地圯，金虎与木龙沸腾，小则雨暴风飘，坎男共离女奔逸。《内义》曰：太上所谓修斋行香诵经者，即虚心炼炁，顺神养真，如上皆道用之谓。若论世法，天地运终，则欲界六天大劫一交，为火所焚。色界一十八天，大劫一交，为水所漂。无色界四天，大劫一交，为风所坏。此三界坏尽，上帝乃於种民天，选一人下世为民种，故曰种民天。以此观之，则天地其有运终之时也。星宿错度，日月失昏，古人仰观天象，见众星昏晓出没，渐渐不同，乃比天体如圆瓜，以瓜有十二瓣，周天三百六十五度余四之一，均作十二分，则一瓣计三十度、四十三分七十五杪，度度皆辐辏於南北极，犹其度敛尖於两端最广处，在瓜之腰围。瓜腰一围，名曰赤道。其度在赤道者，正得一度之广，去赤道远者，渐远渐窄，虽有一度之名，实无腰围一度之广。各度皆以二十八宿之距星纪数，谓之经度。东西分经、南北分纬，经续皆以二极远近为数。两极相距一百八十二度六十二分五十杪。赤道横分，与两极相远，各九十一度三十一分二十五杪。天顶名嵩高，北极偏於嵩高，而北者五十五度有奇。南极偏於地中之下而南者，亦五十五度有奇。赤道则斜倚在嵩高之南三十六度，两傍乃正卯酉之位。日月星宿不着於天，乃假大化之炁，悬空而行，亦犹鱼之不着於地，乃假水之道而行于江河也。北齐张子信仰观岁久，知五纬有盈缩之变，遂加常数以求其逐日之躔。盖五纬不由黄道，亦不由月之九道，乃出入于黄道之内外。五纬各自有道，视太阳远近而迟疾者，如足力之有勤倦；又有变数之加灭者，如路里之有曲直。岁星加灭最多处，七度有余。荧惑二十五度余，土星八度余，太白四度余，辰星六度余。罗计气孛所行无迟疾。罗计从月，交黄道而求月交之．终始；罗计於其间各逆行一度四十六分三十杪。月孛从月之盈缩而求。紫炁，起於闰法。二十八年十闰，紫炁周十二宫。紫炁，即景星也。史注：景星状如半月，凡见则人君有德明圣之庆。星之留段，是一日绕地一周，与天同过一度。行疾者反是迟，行迟者反是疾，退者反是疾之甚。不及天行之数，即所行度，日月相会同经度。夫日食於朔者，日月同经不同纬，只合朔而不食。若日月既同经，而月从八道穿度日之黄道而出入。其时，日亦在彼，即同经而又同纬，则合朔而有食。说者谓十曜之星，皆能食日者，非也。日本无食，但一时为月之黑体所蔽阵，世以为食，然日体未尝有损。其所障有多少者，盖日道与月道相交有二，若正会於交，则月体全障日体，人间暗甚，谓之食既。若同经而在交之前后者，亦见其食，但正交则食分多，交远则食分少。日月之行，迟速不同，须突参差，离交而光生矣。夫月食於望者，日月对躔为望，平分黄道之半。黄道有二交，若不当二交，前后而望，则不食。若望在二交前后者，月必食。其食分多少，当以距交远近而推。是时月在天，日在地之下，又非十曜之星所能食。而月何以无光？盖缘月虽映日而明，若在二交限内，对经而又对纬，至甚的切，所受日光伤於大盛，以致月反无而黑，为其阳极反亢故也。是为月蚀。今授时历，望在交之前后，距交十三度，余则不食。若在此限之内，则有蚀矣。故古人以日体对充之处，名日暗虚。似乎日之像影，月体因之失明，故云暗日，非有像影也。强立其名，故云虚言，其非实有也。若日月交朔於夜，对望於昼者，皆有食，但已入地而人间所不见此谓日月失昏也。亦当修齐行香诵经。夫日阳月阴，阳主德，阴主刑。而有国有家者，日食则惧德之不修，月食则惧刑之有失；故日食修德，月食修刑，亦当修斋诵经，以禳救之。所谓救者，观乎天文以察时变，预为之儆戒耳。四时失度，阴阳不调。以世法释，自古以分至为春，夏、秋、冬四时之中，而四时以冬至为首者，阳道也。古历立元纪蔀步口切。章，年月日时，各有其事。时者，太阳所历地盘十二方位；日者，太阳出没一周；月者，太阴盈亏始终；年者，寒暑荣枯一变；章者，至朔合於一时；蔀者，至朔合於子时；纪者，至朔合於甲子日子时；元者，至朔合於甲子岁甲子日甲子时也。百芒为毫，百毫为杪，百杪为分，分即刻也。二十五刻为三时，十二时为日，三十日为月，十二月为年，十九年为一章，四章为一蔀，二十蔀为一纪，三纪为一元，则一元是四千五百六十年。一元之首，冬至太阳在子，一元满则冬至太阳在卯，二元满则冬至太阳反缠午，三元满冬至太阳在酉，四元满冬至太阳复躔子。则四元乃一万八干二百四十年。太阳还元而积六千七百二十闰者，盖一章有七闰也。四时失度，阴阳不调者，春则国有恐，民多疫；夏则禾不熟，女有灾；秋则民虐而致齀渠牛切。嚏；丁计切。冬则多疠而来痼疾；皆阴阳不调之所致。亦当修斋诵经，以召天地之和气也。国主有灾，兵革四兴。夫天下太平，国阜民安，是一人有庆，兆民赖之也。若国家多事，兵役迭起，为臣子者，当尽忠效力以报上也。师之与友，恩不可忘。夫斋戒诵经，功德甚重。斋者，清心；戒者，绝境。若有经而无戒，犹有鱼而无荃。昔老君五戒授尹真人，一百八十戒授于真人；天师七十二戒，太清二十四戒，修真十戒，九真妙戒，灵宝九戒，正一五戒。其他载经忏者多，然皆以戒欲为首。故老君曰：若能全戒於内，和光於外，庶几灵摽之崖矣。欲心尽净，方可成功，则生死受赖，其福难胜也。颂曰：度人功大果无边，句句分明好结缘。元始劫来师与友，如今都会大罗天。
　　道言：凡有是经，能为天地帝主兆民行是功德，有灾之日，发心修斋，烧香诵经十过，皆诸天记名，万神侍卫，右别至人，克得为圣君金阙之臣。诸天记人功过，毫分无失。天中魔王亦保举尔身，得道者乃当洞明至言也。
　　上阳子曰：凡有是经。盖经者，道也。凡有道之士，与天地合德，与日月合明，与造化同体。若为国、为家、为人为己，行此经中之功德，诸天皆与记名，万神为之侍卫。右别至人。至人，乃有功勤者，为圣君金阙之臣。如天师旌阳、浮丘真君之道备德隆，而皆为金阙之臣也。．修学之士见善勇为，有过即改，改过则神明阴卫，积善则功德尊高。诸天记人功过，并无遣失。傥功高德重，天中魔王亦行保举。得道者，闻道之人。须当洞明经旨，有成仙之至言也。颂曰：凡有是经便炼丹，丹成克得步玄阑。三千功行浑余事，金阙官宫礼玉颜。
　　诸天中大梵隐语无量音
　　《天公经》云：大罗天宫有《灵书上篇》，广生高映是也。又有龙章凤篆，正文观觉郁褴是也。又有《灵书中篇》，亶娄阿苍是也。经谓虽有诸天，犹拘劫运，於是玉宸道君撰《元始灵书》三篇，凝云作篆，每字方广一丈，八角垂芒，以镇三十二天。即如上三篇皆道君所迷，天真皇人所书也。后天真皇人美此隐音，重述《灵书下篇》，森角储云是也。如此乃有四篇。今人止谓中篇而不诵上下篇者，岂上天秘惜，而下世罕闻之乎？《内音经》云：元始天尊於赤明世界栢陵说法，众真侍座，云雾郁勃，三日三夜，玄阴不解。五老上帝白天尊言：天尊演教，所未曾见，今白日昼阴，不审何故？天尊曰：乃诸天发瑞，灵应自然，玉字焕烂，障蔽天光。咸令四座暝目伏听；俄顷，天炁顿启，冥暗豁消。忽有灵书，字方一丈，见於空玄之上。天尊普告四座；夫此灵书八会？其趣宛奥，难可寻详。当命天真皇人训释其音，以教诸天应得道成真有仙名者。天真皇人奉天尊明命，初启《灵书上篇》，但见广生高映，文彩灿烂，莫可窥睹。次启《龙篆正文》，又见观觉郁褴，字皆八角垂芒，精光夺目。复启《灵书中篇》，始见亶娄阿苍，字方一丈，金光洞映。尔时天真皇人大兴悲叹，不敢议问。良久言曰：《灵书上篇》，龙篆正文，天宫所秘，劫运未周，大道之奥，未当闻于下世。伏惟《灵书中篇》，仰感天尊大慈，三五应期，真道宜行，乃释灵音，下教於未闻也。是以上篇及于龙篆，未敢轻泄玄秘，唯中篇略仿天真皇人之训，旁加增灭，使万世之下，得闻经之隐奥也。他本以《灵书上篇》及龙篆正文置下篇之后者，非是。今正之
　　元始灵书上篇　道君撰
　　东方八天
　　广生高映，觉元洞虚。应玄九真，化交肇图。交灵运构，宗范玄都。感变总括，威昭自成。缘岑迁景，皇道含明。天琳耀权，炁晶育魂。融罗负立，圆英隐旻。期巨神包，洪纲告宁。
　　南方八天
　　章炎通泛，坚敷澄宗。虚象玄华，龙阳舞穹。微生霄艳，渊大凝冲。元关三纽，大梵飞空。隐觉隆益，天伦庆呈。神户缠络，真元散精。净握冥照，回合升迁。导骞宴云，灵应腾天。
　　西方八天
　　刚泽微控，阴峻孤仪。贯炁明素，宸洞开微。周化幽应，澄虚帝台。平遐揖虚，恢茂童池。结飙临育，丽无散开。阳通百六，沉芒隐阶。幽廓冥默，真峰会灵。坚丕顺道，告命骞林。
　　北方八天
　　龙安洞变，纯阳隐玄。方本还炁，象伏高员。神变惠化，解炼灵根。赤精纯道，成号威尊。利云友常，亿劫中丘。郁城琼垒，谣音庆流。受位玉室，大宪通幽。玄章焕落，纲轮乃周。
　　龙章凤篆正文　道君撰
　　东方八天
　　观觉郁褴，大明紫灵。九神度魂，开辟玉真。阿奕炜烨，飞天流音。轮景帝常，都灵颐臻。豁落大有，庆云启灵。七耀辉魔，恬懀敷荣。虚无上首，天启弥宸。四吁员象，濯曜腾精。
　　南方八天
　　焕赫洞阳，浮景玉光。七灵谣歌，世元紫堂。罗英散景，曜明玉房。八景总兽，韶玉摄精。九都骞郁，飞生上灵。密罗净境，馥育空轮。灌沃黄华，霐运玄明。神宫开廓，延宛丹庭。
　　西方八天
　　大猷浮景，真定化元。蜓宛素眇，玉梁澄烟。萧峙结嵎，景罗七缠。秀盘三府，流辉九玄。寂然虚邈，飞华拂軿。晨滥绿籍，太漠由延。阿丘九度，六龙舞辕。蓊蔼浮罗，紫精馥渊。
　　北方八天
　　溟涬太有，九机化乾。覆形厚德，元河沦精。育英明陀，景辰眇云。大隗总监，秀乐禁天。紫虚陀丘，劫量交前。碧霞韵梵，眇眇游元。六变运量，馘绝恶愆。恢寂玄漠，万度成仙。
　　如上玉字一篇，乃龙章凤篆，正文皆诸天内名隐讳。以玉简金书，秘于天之三十二宫，以镇三十二天。诵念若勤，即获应感。
　　元始灵书中篇　道君撰
　　东方八天
　　亶娄阿苍，无想观音。须延明首，法揽菩云。稼那阿奕，忽诃流吟。华都曲丽，鲜菩育臻。答落大梵，散烟庆云。飞洒玉都，明魔上门。无行上首，回跖流玄。阿陀龙罗，四象吁员。
　　亶娄阿苍无和观音。
　　元始以梵炁结此八字，而成云篆，以镇皇曾天。玉京有亶楼，上承玄都宫，堂楼之监名阿那。天中游冶台名苍无，乃虚无之境。和，乃日月之户。观，天帝讳。音，即歌音。谓每朝会，阿那先登直楼，呜大法鼓，集诸天真，朝元始於虚无之境，开日月之户。元始命天帝观觉主长生箓，领众真登苍台，歌洞章之音，开度天人。上阳子曰：灵书玉字，乃金丹异名，故云中篇。训释言辞，明还丹之妙用，故云隐语。学人到此，先具智慧眼，必有领悟处。须延明首、法揽菩昙八字，云篆镇玉完天。此天阙名须延，都候号曰明首，四真人名法揽菩昙。凡当大劫交，元始命须延开玉府，纳诸仙圣，明首导诸天，主持梵炁。於是法轮引籍，揽觉度魂，菩提转轮，昙颐扬旛。自然九地开光，学人皆得受度。稼那阿奕、忽诃流吟八字，云篆镇何童天。稼那掌籍，真人阿奕，七宝琼林。忽，飞天神王内名。诃，释呼元始为摩诃。流，布也。吟歌也。元始嘘呵元梵之炁，充满阿奕七宝之林，自成灵音，流布万天。稼那举籍，以定生死，飞天大圣度脱天人。华都曲丽，解菩育臻八字，云篆镇平育天。华都，东极青华之都，一名太乙青华之门。曲，洞章之歌。丽，乃玉女名。鲜是庆云。菩，楼名。育，帝讳。臻，至也。元始居太乙华都，命仙圣领诸玉女，登菩楼歌洞章，庆云四集，育帝始至。开度长夜，召魔举仙。答落大梵，散烟庆云八字，云篆镇文举天。答落，宫庭名。大梵，曲，赦恩。散烟庆云，天中梵炁，元始游答落之庭，开大梵之赦，放宥罪魂，收摄元炁，故得梵炁还元，结成祥烟庆云，而归金胎神室。飞洒玉都，明魔上门八字，云篆镇摩夷天。飞，飞天；洒，神速；玉，玉真；都，酆都。明，命也；魔，魔王；上门，上帝金门。元始与飞天众圣演说妙道，自龙汉至延康，洒然神速，一会即了。当此之时，玉真开长夜之府，酆都度八难之魂，勅命魔王保举身朝上帝金门。无行上首，回跖流玄八字，云篆镇越衡天。元始以虚无妙道，流行梵炁，钢维八极，上以弥罗诸天，首环北帝之宫。苦大劫交运，应数周。上帝回施流晨之光华，跖履玄空以布化。阿陀龙罗，四象吁贠八字，云篆镇蒙翳天。天中山名阿，山中楼名陀，空峰山名龙，日月光曰罗。故天真呼日为濯罗。四，四极。象，象车。吁，南昌帝讳。贠，日中童名。阿山，龙山，势相交通，炁与玉清相属，九折而上连，接陀楼日月之光，普照四极，真人俱乘象车，下度学人，引谒南丹吁帝以求真阳之火，炼度生身。吁帝即命日中负童以九阳金精之华，灌炼其体，如上所释，化凡证圣。天尊慈悲，悯怜愚昧，降此灵书玉字隐语，使上士行灵书之道而顿悟，中士闻玉字之玄而渐修，下士诵隐语之经而求福，此之谓灵宝大梵之妙也。颂曰：妙哉《灵宝度人经》，云篆天章閟玉清。阿奕华都行梵炁，幽冥闻此获更生。
　　南方八天
　　南阎洞浮，玉眸诜诜。梵形落空，九灵推前。凙菩台，绿罗大千。眇莽九丑，韶谣缘邅。云上九都，飞生自骞。那育郁馥，摩罗法轮。霐池无镜，揽姿运容。馥朗廓奕，神缨自宫。南阎洞浮、玉眸诜诜，八字云篆，镇和阳天。南方丹天世界，有流火之庭，飞阎焕乎八方，中有洞阳宫，火炁炎浮玉眸，火之膏质诜诜大盛，光明交映，炼度学人。梵形落空、九灵推前八字，云篆镇恭华天。元始自龙汉暨延康，从劫至劫，化生人物，皆凝大梵之炁以成形。一神变现，不受胎育，从空而生。玉都九灵真人散金花于推前之台，啸咏洞章，开度天人。凙菩台、绿罗大千，八字云篆，镇宗飘天。凙，天中山名。，道君内讳。菩，飞天内音，台，凙山之阳有玉台。绿罗，月宫玉妃名绿罗。广寒玉嫔名罗英，日宫仙童
　　名濯罗，扶桑灵童名贠。大千，南阎浮提为大千世界。凡一千世界为小千，一千小千为中千，一千中千为大千。以三次言千，而曰三千。凙山，众龙所伏，中有黄房，君所居。从劫至劫，不灭不生，时领飞天大圣，登玉台、歌洞章，以度天人。绿罗玉妃，光照大千世界，其形如玉，美艾不艳，乘大梵之炁，理大阴度数，以应天元，无有差忒。若大劫交，日月俱会，玉台含光潜耀以俟劫运再开。复元运化、金液炼形之士，於此寻下手处。眇莽九丑、韶谣缘邅，八字云篆，镇皇笳天。眇莽，混沌之状。九丑，大力鬼兽。韶，魔王名。谣即谣歌。缘，南斗内讳。邅，北斗隐名。天地未分，其状眇莽，九兽之鬼，齐天而生，考人善恶。魔王复谣歌以心恼试学人，若居欲境，虽艳色冶容而心愈坚固，转色界，为神仙境界。变欲心为清净道心，则北斗除其黑籍，南斗与注仙名，保举之司引入此天。金华山求太乙合同符契以游宴诸天也。云上九都、飞生自骞八字，云篆镇堂耀天。云上，神王讳；九都，玄台名。飞生，更生大神名；自骞，从入骞林也。飞天神王云上焚百和香，散五云花。太真玉郎执十绝旛，一日三回。回旛一周，则诸天帝齐集九都台下，绕台三匝，诵咏洞章，开度学人。若识此歌音，则更生大神开不死之门，流长生之炁，炼其形魂，从而保举入骞林，游玄台。又二十四年，行圆功满，得上朝玄都。那育郁馥、摩罗法轮八字，云篆镇端靖天。那，天中侍郎；育，天阙空轮。郁馥，斗中仙童；摩罗，天中魔王；法轮，天宫法轮。侍郎那主四时之炁，运天阙空轮，正天分度。若大劫交，法轮十转，万神俱至，郁馥唱礼，一唱则万神齐礼。魔王歌洞章之曲，受度学人。霐池无镜、搅姿运容八字，云篆镇恭庆天灵，神龙之渊；持，龙渊都监。无镜，神王名；搅姿，天门名；运容，玄和玉女名。九龙伏于深渊，都监常含金罂，运东井黄华天元真一之水，灌炼天人，无镜开长夜之府，度其九祖，升超天门。然后运容玉女，开导学人，炼之以朱灵之炁，濯之以玄和之津。变炼其体，灌注其形。馥朗廓奕，神缨自宫八字，云篆镇极瑶天。馥朗，玄台山名；廓奕，神公内号神。缨，紫微灵童名；自宫，升紫微宫。谓神公郭奕与元始同生，为玄炁之祖，常歌洞章於馥朗之台，神缨灵童引导学人升紫微宫，上朝元始。大修行人炼己纯净，凝玉眸流火之膏，乘绿罗大梵之炁，居欲境而九丑不能考过，入金华而太乙即与合同；霐持开治炼之场，运容灌玄和之液，朱灵炼质，黄华荡形，飞生更生，神缨导引，升入紫微宫也。颂曰：妙哉《灵宝度人经》，玉简金书蒨上清。郁馥敬躬申唱礼，神公廓奕保仙名。
　　西方八天
　　刀利禅猷，婆泥咎通。宛薮涤色，太眇之堂。流罗梵萌，景蔚萧嵎。易邈无寂，宛首少都。阿褴郁竺，华漠延由。九开自辩，阿那品首。无量扶盖，浮罗合神。玉诞长桑，栢空度仙。刀利禅猷、婆泥咎通八字，云篆镇孔升天。刀利，南方世界。禅，黎国名。猷，好生君名。婆泥，洞阳宫灵童名。咎通，魔王内讳。元始於刀利世界禅黎国洞阳宫，火炼真文，洞焕万天，化此世界，为大福堂。一切罪魂咸令升入，学人道成，则猷君度命，婆泥炼魂；魔王咎通，敬受所事，不敢遏绝生门。宛薮涤色、太眇之堂八字，云篆镇皇崖天。宛薮，天帝内号。涤，涤荡。色，色界。太眇之堂，即天中大福堂，乃天之秘府，中隐大洞自然之文。皇崖天帝主开大漠之经，理治天炁，每领诸仙游行色界。诸天出入上清之府，荡涤秽气，开度学人。行业高者，得乘景云之车，上生太眇之堂。流罗梵萌、景蔚萧码八字，云篆镇极风天。流，天王讳。罗，月后名。梵，飞天真人内音。萌，元始天王内名。景皇，四极上真；蔚秀，景霄仙人；萧嵎，劫仞之宫。即西方白素元君，奥室流君，正九霄之炁，月后主游宴之仪，飞天开九霄之关，萌君为梵炁之祖，景皇蔚秀，开治萧嵎之宫。学人解悟此音，方可驭丹龙之辔，以升九皇之台。易邈无寂，宛首少都八字，云篆镇孝芒天。易邈，始皇帝讳。无寂，天中庭名。宛首，道君内音。少都，日中童名。始皇天帝自龙汉至赤明劫，居虚无寂寂之庭，奉道君而演奥，明妙法以度人。灵童少都流以飞霞之彩，灌以日华之精。阿褴郁竺、华漠延由八字，云篆镇浮容天。阿褴，天帝隐讳。郁默，魔王内名。竺，欲界。华，色界。漠，渺漠。延，东鬼之庭。由，禁鬼之房。郁魔隐现，或居欲界，或居色界，恼乱天人，渺漠难制。帝君阿褴登九层之楼，歌洞章以摄之。於是众魔应响而束身，群鬼诣由而伏形。九开自辩、阿那品首八字，云篆镇江由天。天地未判，三炁混沌，九度初开，阴阳男女自然明辩。帝君阿丘常登龙山九玄之都，劲诸飞天那邪游空，开度善根之人，品度其魂，入飞仙之上首。无量扶盖、浮罗合神八字，云篆镇阮乐天。无量，天中大圣。扶，更生君名。盖，此天宫名。浮，幽魂之呼。罗，大罗。合，合庆。神，神公。无量大圣总统飞天，皆受品量而升进之。更生君居盖宫，主长夜之箓，定善恶之根，度诸幽魂升大罗天，与神公合庆也。玉诞长桑、栢空度仙八字，云篆镇昙誓天。玉诞，玉都。长桑，扶桑骞林。栢，栢陵。空，空洞。度仙，度人成仙。玉都有骞木扶桑之林，鹰覆诸天，叶皆紫字金书。每神风吹返魂之草，则朵林鼓百籁之音，一如天尊昔栢陵说法时，林木自成空洞之歌。有灵鸡栖于上，一鸣则天下鸡皆呜。於是青霞扶摇，太阳乃升，诸飞天真听鸡初鸣，上登玉台，探五方之云牙，吸咽三晨之光，以度学仙之人。上根之士，一志清净，虽居竺华之境，郁魔不能恼乱，乃得少都灌真，流罗主宴，桑林鼓籁，太阳流晖以成还丹也。颂曰：妙哉《灵宝度人经》，八角垂芒晃太清。太眇之堂无色界，长桑林下咽华精。
　　北方八天
　　玃无自育，九日导乾。坤母东覆，形摄上玄。陁罗育邈，眇炁合云。飞天大丑，总监上天。沙陁劫量，龙汉瑛鲜。碧落浮黎，空歌保珍。恶奕无品，洞妙自真。元梵恢漠，幽寂度人。
　　玃无自育、九日导乾八字，云篆镇霄度天。飞天玃无，自龙汉溟涬之间，乘运而出，时与育帝乘凤车游九玄之乡，转九机之度，以应劫运之数。大劫交，则日华童子停光运化，回度天常之乾道，开导和炁也。坤母东覆、形摄上玄八字，云篆镇元洞天。坤母，大阴九灵仙母。东覆，东海理水神名。形，地机。摄，召也。上，上告。玄，玄都。九灵仙母主治东极扶朵旸谷之渊，总持地机，旋转元气。天关地机转动一周，则溢水三千三百度，度极则天地炁交，九海混一，众水弥天，东覆大神主治昆仑之顶，填涸巨海，过东井之源，使地机不沦。如劫交则坤母出东井，召鸟母於龙门，制会河源，上诣帝前，申告劫会，乃以凤车乘载学人，升于昆仑，以朝玄都。上阳子曰：妙经者，上妙之首经也。道藏万八千篇，妙在度人一卷；度人一经，妙在灵书一篇。灵书之中，显此八字，奚谓元始秘隐，玄妙至此，忒杀泄尽天机。天尊广大慈悲，世人尽自疑信。噫，经为至人说也。至人则能用此经也。故清河老人颂之曰：玃无乘运应乾元，旋转九运保天根。劫终鸟母会龙门，学人乘凤升昆仑。羽林受符拜新恩，云衣缥缈朝帝轩。金液还丹之妙，至人於此具眼。陁罗育邈、眇炁合云八字，云篆镇妙成天。陁，飞天名。罗，月之光。育，妙成天主讳。邈，羽林监神名。谓陁与育俱生云阿之岭，抱月之光，治羽林军。羽林军在北，云阿岭在南，时勅邈监游行三界，保度学仙之人，诣羽林军，受符信乘。吵然梵炁与诸天合景，结云炁以为衣，炼月光而实腹。飞天大丑、总监上天八字，云篆镇禁上天。飞天，神王。大丑，都录之司宗伯。总监，飞天神王麾下二神名。上天，升天也。飞天神王总上天劫会之运，管三界都录之司，时勅总监二神，总录长夜之府，升幽魂於天界，使与道以合真。沙陁劫量、龙汉瑛鲜八字，云篆镇常融天。此天有沙兰宫。陁，丘山。劫量，随劫铨量。龙汉，初劫名；瑛，神王讳；鲜，日童名。吉沙兰宫吃丘山，系玉清紫微别馆，新得受度而功未圆者，常巨万人，停散其中。皆龙汉时人，随劫运交，诠量其功而诣上宫，学人若明此音，则瑛君察功行而度品，鲜童灌日精以炼形也。碧落浮黎、空歌保珍，八字云篆，镇腾胜天。碧落，天霞也。浮黎，天王讳。空，天中侍宸名。歌，大洞之音。天王步虚，碧霞开而乘飞云之笔；侍宸一啸，灵风扇而成大洞之歌。引导诸仙，上朝七宝，保持下学，珍爱灵书。恶奕无品，洞妙自珍八字，云篆镇梵度天。恶奕，天帝内音。无，太无真人。天帝恶奕自元始祖劫修行，超出三界，位入玉虚，时勅太无真人，大开长夜之府，品度罪魂，使其洞明宿命，净尽恶根，上升妙化之福堂，自乐至真之妙道也。元梵恢漠、幽寂度人八字，云篆镇贾奕天。元始大梵之炁，恢漠广大难穷，高而空浮，悬而不落。虽幽而莫见，乃能变化；虽寂然不动，感而遂通。其中有真，真中有精。其精甚真，妙不可名。颠之倒之，逆施五行，度无量人以成还丹之道也。大修行人，真心坚固，信受奉行，即得性命混融，形神俱妙，超凡入圣，积行累功，以证高仙上圣之位也。颂曰：天尊说法度天人，大梵灵书显至真。好是真经灵验处，大罗天上总安身。
　　道言：此诸天中大梵隐语，无量之音，旧文字皆广长一丈。天真皇人昔书其文以为正音。有知其音，能斋而诵之者，诸天皆遣飞天神王下观其身，书其功勤，上奏诸天，万神朝礼，地祇侍门，大勋魔王保举上仙。道备克得，游行三界，升入金门。此音无所不辟，无所不禳，无所不度，无所不成，天真自然之音也。故诵之致飞天下观，上帝遥唱，万神朝礼，三界侍轩，群妖束首，鬼精自亡。琳琅振响，十方肃清，河海静默，山岳吞烟，万灵振伏，招集群仙。天无氛秽，地无妖尘，冥慧洞清，大量玄玄也。
　　上阳子曰：此经结处，乃太极真人所述。旧文字皆广长一丈，谓龙汉之初，元始以梵炁结成文。一丈，乃天地之成数。太极真人述云：天真皇人昔书其文，以为正音。此灵书乃大道之根，还丹之主。有知其音，盖此隐语，非中下士所能颖悟。若至圣大根、神仙种子，得师点破，即解其音。一闻百悟，欣庆无量，更不迟疑，内斋外戒，信受奉行。故太上曰：上士闻道，勤而行之。夫行道之人，神明护门，魔鬼潜迹。人能齐诵此经，则飞天神王下观其身果清净否，又书其功果勤行否。若其身果然清净，欲不能干，魔不能试；又其功果然勇猛坚固，精进勤行不怠，则万神自然朝礼，地只为之侍门，魔王亦行保举。俟其道备丹成，修行至经，功满德就，身外有身，高超三界，升入金门。此音随人所行，行之勤者，得道成仙；诵之勤者，所求如愿。是以辟禳度拔，无所不成也。故诵之致飞天下。观夫诵经者，必斋心戒欲，扫地更衣，焚香端坐，收视存神方可诵经。诚心精致，浑无杂想，故能感召飞天下观，书其功勤。上帝遥唱，感其精专。今人手执素珠，其心妄想，何所不至。而口哺哺以为诵经，岂得万神朝礼，三界侍轩！又且反招殃谴而不可逭。此音，世法之谓。自保举上仙至地无妖尘，乃玉晨道君，前叙已详。太极真人於此结经，重为宣，以成灵宝度人功德。若以道用，则飞天下观乃神返身中；上帝遥唱，是脱胎神化。轩，万神朝礼，一炁朝元；三界侍轩，三元内守。群妖束首，魔鬼伏降，鬼精自亡，尸怪殄灭。琳琅振响，和炁斯应。十方肃清，内外贞白。河海静默，性寂情冥。山岳吞烟，脉住炁停。万灵振伏，阳神出现。招集群仙，功成道备。天无氛秽，广大遍周。地无妖尘，光明清静。冥慧洞清，慧一作惠，四字乃证，结经之义。幽冥溥烛，慧照无边。惠及一切，洞焕太空。升清虚渺渺之天，更无拘滞；广大量玄玄之妙，莫尽赞扬也。颂曰：一卷真经字五千，重重密密总敷宣。要知妙道功圆好，结习都忘证上仙。
　　元始灵书下篇　　天真皇人撰
　　东方八天
　　森甪储云，九魂炼精。枳默窥玦，浮枚臼迹。鹿几扬房，碧提酇回。池滇党负，蚑逭谒携。澡章变瑜，兰伴碧坏。亢傍野生，极中昆清。曜展洞涸，寂无眇凝。素倚虚罗，皇达元灵。
　　南方八天
　　炎度绰堂，大霄瑶隅。历遐荐漪，周扃加图。披峣蹊朦，觚亶浑都。戟芸荼炫，井欺持蒲。掌维迮仪，奕光琅璀。扁缕益但，幽微毕雷。涓湟寔东，赤曜丛稽。玉玄演侯，栢璖至规。
　　西方八天
　　镐正左适，婆泥杀灵。悲招均疆，洎南缠魁。静夷损光，混元觉缘。道守岑遥，绵征知宣。太灵湮漠，炳和卢随。哲京常华，墟咸坚沙。栗铎黜株，会衍球裴。卓云青府，业睹般基。
　　北方八天
　　洼孩蒙甘，翠宇九阑。萧钩涟兴，龙汾神关。沟沦泬魔，豁蛮祈通。玄寥亢息，无知肆明。蟒修吉夕，馥坛时畎。汤长敷昌，匪庸谨济。朝康圣宽，秘法侈宜。广帝理生，卫肇宏人。
　　天真皇人梵炁玄辽天宝自然八合之音，主治世会地垒洪泽变灾厄难。诵咏之者，禳辟妖祥，清挣道炁，无不宁也。地官奉书，百灵畏敬，神朱写文，服佩明验，施之於至学，不宣於下俗也。
　　太极真人颂
　　神灵焕层虚，梵罗屯碧霄。元始九龙驾，皇人按青轺。灵光叶万真，珠影开阳寥。出示灵宝篇，福德由是招。洞玄隐高严，玉音泛云璈。无量匪得思，道海生波济。法义同涓流，滋植成嘉苗，用以振穷饥，教兴卫中朝。帝尊寿亿年，太平灭兵刀。
　　稽首望玉宸，灵华散金毫。
　　太极真人曰：
　　太上玉宸大道君居紫霞之上，七映之天，纪录玄文。玉妃捧经，金童散香，太乙执巾，玉郎侍筵。龙吟虎嗥，庆云蒙霭。十方天真大神、上圣高真、妙行真人、无极飞天神王、三界大魔、九天丈人，无鞅数众，吟咏玉经，皈依太上灵宝妙法，昌运流行，亿劫长存。
　　元始无量度人上品妙经解注卷下竟
　　诵经毕，咒曰：
　　上皇太真，使我升灵。清斋澡炼，诵咏金经。
　　七玄披散，上朝太虚。延年长存，克名录书。
　　闭目咽液三过，叩齿三通，复炉咒曰：
　　臣诵经已讫，向来所出臣身中三五功曹、左右官使者、侍香金童、传言玉女、五帝直符、直日香官，各三十二人。各还金房玉室，在左还左，在右还右；毋令差互，后召复到，一如故事。
　　再叩齿三通，念：
　　向来听经卫经圣众，解坛散席，各复所司。神风静默，山海肃清。千邪伏匿，百灵护形。
　　心拜，咽液，叩齿，收经。
　　上阳子曰：天尊说经以度迷人，世人若不沉迷，天尊奚肯漏露。夫人之生，禀父精母血，成其躯壳。及乎年壮，与嗜欲俱，却将所受之精流于爱河欲海。丧之早者，不满下寿；丧之迟者，不满中寿；丧之晚者，不满上寿。若欲身安寿永，唯当绝欲宝精。人之寿命，主乎精气。犹灯之有油，如鱼之有水；油枯灯灭，水涸鱼亡。奈何愚人以苦为乐，见色弃生，岂知精竭，命亦随逝。天尊慈悯，说出此经，可以炼丹，使人知回其气、知还其元、知宝其身、知永其寿。然遇者不及，智者过之。何以故？智者曰：生必死，死则已，又何地狱之信哉。是云过之。愚者曰：不修善，不作恶，饥则饭，困则眠，此即天堂，更有何道。是云不及。虽然，经与至人授也，道与上士说也。上士至人、诵经行道、积行累功，功高则身超大罗，行满则臣事三境也。颂曰：此经秘在大罗天，玉女持花侍法筵。经足丹成功行满，鸾翔凤舞驾云軿。
　　
