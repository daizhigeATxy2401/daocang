元始天尊说太古经注
　　经名：元始天尊说太古经注。原题龟山长荃子注，此人系金元之际全真派道士。一卷。底本出处：《正统道藏》洞真部玉诀类。
　　元始天尊说太古经注
　　太古经序
　　夫至道无言，真空非色，思之者，莫能知，观之者，不可见，赜之不可得，行之不能到，陶铸天地，率循造化，寂而不动，应满六虚，令万物蒙休，群生复命。巍巍乎至矣哉，非圣人孰能通之者耶？况元始天尊，慈心广布，慧照十方，观见众生忘归失本，宛转世间，轮回不息，长劫受苦，不能自明。遂感法雨敷滋，宣扬妙道，引接有情，出生死海，游清虚之境，恬淡之乡，超乎尘垢，步乎寥廓，逍遥独化，微妙玄通，无为自然，返於纯素冥极混茫者也。
　　元始天尊说太古经注
　　元者，气之先也。始者，物之初也。是以虚无自然，清净无为，包罗众妙，应接群生，故曰元始者也。
　　天尊者，上玄至极，高明贵真，三界之主，天人之师，幽赞德号之所称也。说者，宣述敷演也，造作迁流也。慈云覆布，法雨垂滋，普润群情，善芽增长。
　　太古者，无名无象，不变不迁，虚空同体，历劫长存，先天地而不为老，后六极而不为下，寂兮寥兮，独立而不改，经阴阳而不殆，不生不死，无往无来，卓然安静矣。
　　元始天尊大发慈悲之行，广开方便之门，宣扬妙旨，述作微言，救度苍生，悉除众苦。经者，非俗谈鄙语之称，乃妙法真常之异号，总善之要径，入圣之阶梯，是逍遥之正路，平坦之玄途，广莫之野，无何有之乡。古今达士无不游兹。若苦海众生，素蕴仙风，宿有灵骨，遇此金文，一闻解脱，捐诸业缚，远离烦恼，优游方外，讵不幸哉。
　　天尊曰：
　　夫圣人垂教，若天行四时，率信而善应也。语若枢机，正如号今发而直截，无不中也，出而威明，无不当也。譬如良药玉浆、大明之灯，能治众生一切苦疾，能破群迷黑暗痴业。言胜金石心地。动若春风，激悟凡夫，顿开心地。荣通万化，各复其根。引接世人，解冤释缚，出离生死，超脱有无，游於大道，奚不至矣哉。
　　有动之动，在乎无动。
　　有动者，应机也。无动者，抱元守一也，归根复命也。故经云：清者浊之源，静者动之基。唯精唯一，允执厥中。夫物芸芸，各复归其根。归根曰静，至静不动也。
　　有为之为，在乎无为。
　　神本湛寂，感而遂通，不得已而后起，，随机接物，妙用无穷。去智与仁，故循天之理，淡然无极，而众妙归之。
　　气住则万物皆生，
　　专气致柔，能如婴兄。抱守冲和，真气氤氲，万物皆长生也。知和曰常，心使气曰强。强者，坚强壮老，死之徒也。
　　气泯则万物皆灭。
　　气绝神逝，九窍百骸变灭尘土也。更何疑之。
　　物物相资，固养其根。
　　以虚养虚，以实养实。何以故？忘形养气，亡心气养神，忘神养虚，虚室生白，吉祥止止，神气冲宁，灵根深固，故成长生久视之道也。
　　默而悟之，我自植之。
　　至道至玄，不假外物而得。默默昏昏，无应无问。灵光独耀，迥脱根尘。体露真常，不随万法，可以全生，可以复本也。
　　出乎无间，
　　无间者，无有也。是不言之教，无为之益，圆通无碍，应化无穷，遍满十方，时时运动，无有间断也。
　　不死不生，
　　玄珠灿灿，今古常明。万物混成，法法平等。非静非染，无始无终。故曰不死不生者也。
　　与天地为一者哉。
　　天道清虚，所以能长。地道宁静，所以能久。人能悟理，达其妙道，致虚极，守静笃，恬淡寂然，不为万物之所累，清静无为，可以与天地为一者哉。
　　天尊曰：
　　天尊者，人人本有，个个具足。盖谓众生缘薄福鲜，烦恼障蔽，迷情重浊，不悟真源，虽遇明师，不信不晓。
　　忘於目则光溢无极，
　　五色乱明，令人目盲。色者，彰也。色色者，未尝显。何谓也？法眼圆通，明照十方三界，观物无物，观空不空，视之冥冥。杳冥之中，独见晓焉。灵光充塞，无穷极也。
　　泯於耳则心识常渊。
　　五音乱聪，令人耳聋。心是清渊，本自湛澄，是非言语，美恶声音，皆为妄情伪物，飘风骤雨，动扰心源，神室不灵。若能泯绝是非，不受於中，无声之中，独闻和焉。然后可以听玄歌白雪，不鼓阳春，仙音之曲调也。
　　两机俱忘，是谓太玄。
　　声色双泯，动静两忘，听之不以气，视之不以神，是谓太玄之妙，虚旷之灵。深之又深，而能物焉。神之又神，而能精焉。无为之为，不知而知，灵明旷彻，广大虚寂，妙无边际也。
　　混混沌沌，合乎大方；
　　物我俱忘，有无不立，昏昏默默，杳杳冥冥，无边无际，非外非中，其游无端，其出无方，化育万物，不可为象，混成无方隅也。
　　溟溟涬涬，合乎无伦。
　　至道重玄，浩浩荡荡，理无等伦。藏之则为元精，用之则为万灵。含之则为太一，放之则为太清。无相无名，至尊至贵，迷之则凡夫，悟之则圣贤。
　　天地之大，我之无盈；
　　古今圣贤、得道真人，提挈天地，把握阴阳，雕琢万物，泽及群品，不为难乎。
　　万物之众，我之所持。
　　宇宙在乎其手，万化生乎一身。
　　曷有穷终，以语其弊哉。
　　圣人直说妙道，普现普光，惟恐后世凡夫不信疑惑，大发谦辞，若言不尽其理，以语为弊，恶舛讹之说也。
　　天尊曰：
　　天尊者，微妙玄通，深不可识，故曰口带玄而无路，舌头谈而不谈。
　　养其真火，身乃长存。
　　真气熏蒸而时无寒暑，纯阳流注而民无死生。故曰心灯朗照，法身长存。慧烛不明，道容岂载。
　　固其真水，体乃长在。
　　天地相合，以降甘露，滋荣群品。人能安静和畅，宝瓶坚固，玉浆香美，真水下降，滋养妙体，返老如童孩，不亦善乎。
　　真真相济，故曰长生。
　　水火既济，魂魄相守，铅汞相凝，炼成大药，结就金丹。灿烂光辉，无幽不烛。纯白入素，无为复朴。长生不灭，没身不殆，号曰真人者也。
　　天得其真，故长；
　　天得纯粹不杂之道，则故能覆盖群有，包罗万象，历劫清凝，鉴物无私，不言而应，妙用无穷，，高虚长远，大无不包，久而不易也。
　　地得其真，故久；
　　地得其真，则育养万物，深根固蒂，安静无为，乃长久也。
　　人得其真，故寿。
　　死而不亡者寿。但世人悟其真趣，得其妙元，与道合真，没身不殆，同其圣贤，令后代祭祀不辍，何以加此焉。
　　世人所以不得长久者，养其外，
　　五味浊口，五臭熏鼻，声色阏塞耳目，取舍滑心，使性飞扬，迷情徇物，念念相撄，使心智游乎外，鬼神入其内，是非宠辱，乱扰灵源，与物相刃相靡，终身疲役，区区业网，而不知其归，可不悲乎。身适美厚，锦绣罗谷，意迷邪见，颠倒妄想，至於穷年，不知天命。丧己於物，失性於俗者，谓之倒置之民，可不哀哉。
　　坏其内也。
　　内本清静光明，虚白晃耀，奈何爱染万缘，不生返照，飘飘一性之散，沉沉万劫之迷，难省真身，迁於别蜕，迷其真源，坏其内也。万劫轮回，生死海中，不能超度，甚可哀怜矣。
　　长生之道，
　　体露真常，不拘文字。心性无染，本自圆成。但离妄缘，长生之道，得之可矣。
　　不视不听，
　　不视不听者，隳其肢体，黜其聪明，外不观乎宇宙，内不知有太初。不登昆仑，不游太虚，坐忘遗照，合乎洞玄，同而无好，化而无常，希夷微妙，不可测量耳。
　　不华不荣，
　　不利货财，不近富贵，不苟於人，不饰於物。众人熙熙，我独怕兮，众人昭昭，我独若昏。捐名忘势，全身远害，乃合天道也
　　弃世离俗，
　　不尊显於市朝，不困囚於妻子。如孤云野鹤，飞腾自在，舒卷无心，乃修真之士也。
　　积精全神，
　　贤人尚志，圣人贵精。内以冲和之气养神，外以诸圣妙法以滋慧命。内外莹彻觉性圆明。心境俱忘，顿超诸漏。体此法乃可修持也。
　　寂寞无为，
　　无为者，无不为也。恬淡无为，乃合天德。故曰无不忘也，无不有也。澹然无极，而众美从之。故曰寂寞恬淡，虚无无为，乃天地之平，道德之质也。故圣人恬淡矣，平易矣。平易恬淡，则哀乐不能入，邪气不能袭，其神不亏，故其德全，静一而不变也。故一切贤圣，其道密庸，不以无为法而有成圣功者，理未闻也。
　　乃得道矣。
　　夫道者，有情有信，无为无形，可传不可得，可受不可见。先天地而生，生而无名，然未尝生也；后今古而存，存而无象，然未尝存也。故曰不可思议。既不可致诘，思惟何以得之。众生但能心境两忘，一念不生，呼吸屈伸，躇步跐蹈，不知是谁，更休得携灯问火，涉水寻津，顿悟本心，即得道矣。
　　兹为众生即说偈曰：
　　天尊宣秘密，方便示慈悲。法雨滋群品，玄谈释众疑。观凡如梦幻，引接悟希夷。水火归炉灶，云霞罩坎离。冲虚通圣道，清静结灵芝。物得能长久，人行绝祸危。逍遥三界外，永永证无为。
　　元始天尊说太古经注竟
　　
