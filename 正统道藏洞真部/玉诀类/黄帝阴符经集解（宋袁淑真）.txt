黄帝阴符经集解
　　经名：黄帝阴符经集解。袁淑真撰，约出於北宋。《通志艺文略》、宋《秘书省四库缺书目》均着录袁淑真《阴符经疏》三卷，当即此书。《宋史艺文志》 亦着录袁淑真《阴符经集解》五卷。今本三卷。底本出处：《正统道藏》洞真部玉诀类。
　　黄帝阴符经集解序
　　黄帝智穷恍惚，思极窈冥，辩天人合变之机，演阴阳动植之妙，经云：知之修炼，谓之圣人。所言黄帝得之以登云天，信其明矣。黄帝阐弘道义，务欲救人，或恐后来昧於修习，乃简集其要三百余言，洞启真源，传示於世。贤人秘隐，寔曰仙经，世人相承，俱谓兵法。此经文少而义博，词近而理深。先儒数贤，并精注解，义终省略，使中士或存或亡。洎乎唐陇西李筌，尤加说释，亦不立章疏，何以光畅玄文？骊山母云：阴符三百言，百言演道，百言演法，百言演术。又曰：上有神仙抱一之道，中有富国安人之法，下有强兵战胜之术。圣母发明三体，此乃三章显然。儒流因循，然无分析。今辄叙三章之要义，以为上中下三卷，各述其本，因义亦有等威，先注略举其纲宗，后疏冀陈其周细，非厨前贤之广达，聊申后学之寡文耳。
　　黄帝阴符经集解卷上
　　朝散郎行潭州长沙县主簿袁淑真集解
　　神仙抱一演道章
　　经曰：观天之道，执天之行，尽矣。
　　淑真曰：但观天之道而理，执天之道而行，则阴阳动静之宜尽矣。天者，阴阳之精气也，轻清者上浮为天，阴之精气重浊者下沉为地。天地相连而不相离，故列子御寇谓杞国人曰；天积气耳，地积块耳，自地已上则皆天也，子终日行於天中，奈何忧天崩乎？故知天地则阴阳之二气，气中有子，名曰五行者，阴阳之动用也。万物才而生焉，万物则五行之子也。故使人观天地阴阳之道，执天之五气而行，则兴废可知，生死可察。除此之外，更无可观执，故言尽矣。
　　经曰：故天有五贼，见之者昌。五贼在心，施行于天。宇宙在乎手，万化生乎身。
　　淑真曰：天生五行谓之五贼，使人用心观执，奉天而行，则宇宙在乎掌中，万物生乎身上。五贼者，五行之气也，则金、木、水、火、土焉。吕望注云：圣人谓之五贼，天下谓之五德。人食五味而死，无有怨而弃之者，此五贼之义也。袁氏曰：所言贼者，害也。逆之不顺则与人为害，故曰贼也。此言阴阳之中包含五气，故云：天有五贼。此者在天为五星，在地为五岳，在位为五方，在物为五色，在声为五音，在食为五味，在人为五脏，在道为五德，不善用之则为贼也。贼者，五行更相制伏，递为生煞，昼夜不停，亦能盗窃人之生死、万物成败，故言贼也。人但能明五行制伏之道，审阴阳兴废之源，则而行之为见也，如此实五藏，善能用之，则为福德而昌盛也。又人能知五贼者，何也？在其心，故言五贼在心。心既知之，使人用以观执五气而行，睹逆顺而不差，合天机而不失，则宇宙在乎手中，万物生乎身上。如此则吉无不利，与道同游，岂不为昌乎？在履官之道，执仁义礼智信则富贵荣盛，岂不昌乎？故曰：见之者昌也。但能依五行相生而用之则为道德，合於阳也。相克之道用之则为贼害，合於阴也。故三界天师皆用理世，所立经教，只言修善而称道德，不令修恶而称贼害也。故知善修道德者，仙也，是阳之主也；阴恶贼害者，魔也，是阴之精。除此之外，虚广其谈也。故宣尼云：《诗三百》，一言以蔽之，曰思无邪。《易》曰：出其言善则千里之外应，言不善则违。此其至道也，何必广谈修习者欤？合道之体，不在此间，能知天地阴阳成败之原者，皆在此《阴符》首章而尽理矣。世人见文少而言近，不闲理要而义深，亦何啻三教经书广博所陈也？故骊山母云：观其精理，《黄庭》八景不足以为学；察其至要，经传子史不足以为文；任其巧智，孙吴韩白不足以为奇。此其义也。
　　经曰：天性，人也。人心，机也。立天之道，以定人也。
　　淑真曰：言以立天定人，在乎五贼。夫人心主魂之官，身是神之府也。将欲施行五贼者，莫尚乎心。故心能之事有所，此图必合天道。此则宇宙虽广，观览只在手中；万物虽多，生杀不出於术内。则明天地不足贵以远厚，而况耳目之前乎？故曰：心正可以辟邪。
　　经曰：天发杀机，龙蛇起陆。人发杀机，天地反覆。天人合发，万变定机。
　　淑真曰：天发杀机，公道也；人发杀机，私情也。龙蛇感公道而震起，私情紊天地而反覆，俱合於公道，则千万化无不定矣。天含五气，递为生杀，自然有之。天道生杀，皆合其机，宜不妄动，阴阳变化，时代迁谢，去故就新，此天发杀机，皆至公也。乘天威杀之机，或龙或蛇，沉隐之类，皆能震起於陵陆。顺天应时，畅达於其间，为乘天之机，不失其宜也。人发杀机，天地反覆者，人是五行之子，须顺五气之生杀，任阴阳之陶运，何得擅自兴其生杀乎？至如世间之法，杀人者死，杀生者罪，何也？为非天之合杀彼人，奈何敢杀之乎？言人不合妄动杀机也。至若奸臣逆节，违背天道，反叛君亲，恣行凶恶，损害於世，擅行屠戮，妄动杀机者，有何？翻天作地，覆地作天，如此之大乱，为逆天之大祸，是名天地反覆。此则人怨神怒，天将诛之，人共杀之。有失天地之圣君，若天人俱合其杀机，则是名天人合发，万变定机也。伐叛讨逆，顺天行诛，皆合天之机宜，惬至公之正道，则万物咸伏，无敢妄动，是名定机。君臣之道，贵其公正，若能动用合其天机，应用同其天道，此即天人合发。奚为由此则人安其心，物安其体，五行安其位，岳渎安其灵。上施道德，下符礼义，灾害不生，祸乱不作，天人静嘿，名曰天机。
　　经曰：性有巧拙，可以伏藏。
　　淑真曰：人之巧拙，不可显露；慎言择善，无使患生也。人怀性智，巧拙贤愚，悉共有之，但少而言也。至如几情之人，有少巧智辩慧，便驰骋显露，不料得失，反招其咎者，何也？为不隐密，不诫慎，以致於倾败耳。《德经》曰：大辩若讷，大巧若拙。言忆密也。《周易》曰：君不密则失臣，臣不密则失身，机事不密则害成。由斯之谓也。伏藏者，贤人君子纵有巧智辩慧之性、博学多闻之才，动静合於机宜，可不为巧乎？常能伏藏，隐密巨细，用之恐被嫉姤谗毁，反招其答。况愚拙之人，自率於心，造次兴动，不自藏隐，立招患咎。贤人养道育德，巧拙之性俱隐於身，然后内观正性，外鄙邪淫，善即行之，不善损之，修身炼行而成圣人，外人安能知我巧拙之性乎？皆谓我天然贤圣，不知修炼而政之，故曰：可以伏藏也。
　　经曰：九窍之邪，在乎三要，可以动静。
　　淑真曰：言人九窍俱皆能生患，在於要耳、目、口也，今诫慎无令祸生。庄生云：人有百骸九窍六腑，体而存焉。人禀五气而成，头圆足方，四肢五脏，三魂七魄，递生邪正，互为君臣。在身通流运动者，九窍也。邪正祸福之急者，在三要焉，即眼、耳、口也。《道经》曰：五色令人目盲，五音令人耳聋，五味令人口爽是也。道德之士，眼不视邪色，耳不听邪声，口不谈邪事。所有正事，则视听言谈之，此名动也；涉其邪忘，悉不将心视听言说，此名静也。宣尼云：择其善者而从之，此名动也；择不善者而改之，此名静也。《孝经》云：言满天下无口过，行满天下无怨恶者，所缘身心正而无邪恶以致此也。但遇善则动，逢邪则静，此则身无祸息皆在眼、耳、口固慎。故云：在乎三要，可以动静也。
　　经曰：火生於木，祸发必克。奸生於国，时动必溃。知之修炼，谓之圣人。
　　淑真曰：奸火喻人之性，木国喻人之身，使人理国安身，令奸火不发，然后修身炼行而成圣人也。此一科圣意兴其喻也，为上文九邪三要动静之宜，切令诫慎恐未能穷理尽性，故兴此火木奸国为喻，令殷勤修炼以成圣人。言木有火者，喻人身中有邪恶之性、五毒之火也。吕望注云：广成子以为积火焚五毒，故知火者猛烈之气。《书》云：火炎昆岗，玉石俱焚矣。木中有火，慎勿钻研，火发则木焚矣。身中邪毒慎勿纵，恣之则万善俱灭，其身溃矣。奸生於国，时动必溃者，凡有此国，其中别有奸人贼臣包祸以思国也。篡夺苟谋富贵，如此之类不一，皆潜藏於国中，君不可知之。但君怀道德，臣效忠良，时和俗阜，天下宁泰，奸人纵有心，无由妄敢兴动。皆候其时，合动始动，安得君道失，臣道丧，兵水旱蝗，征敛苛克，人心变易，思乱怨上，当此之代，万物皆有乱心，何况怀奸之人奈何不动乎？又奸者不一，来此隳败之时，诸奸竞发，其国安得不溃乎？此喻上之九邪三要巧拙动静也。言人有道德，定慧隐在身心之中，诸邪淫秽僻亦不能兴动矣；若邪淫竞发，则身溃矣。故以奸火藏於木国喻邪正伏隐於身心，此喻贤智之士通详其文，晓达明悟，精念至道，去恶存善，是名知之修炼，谓之圣人。故曰：上有神仙抱一之道。又诸葛孔明云：圣人藏之於心，陶甄天地，黄帝是也。贤人学得其法。淑真曰：为五行之善政，不违天时，不逆地理，不伤时，不害物，富国安人，身为贤明，乃得其法。道德之君，尧舜是也。智人学之得其术。淑真曰：用天之道，分地之利，谨身节用以养父母，仁义礼智信忠孝君亲，贞廉不失，保其禄位，是得其术。贤臣夔龙等是也。小人学之得其殃。淑真曰：为将天道五行之气，不思习善之用，以巧智辩慧之性，专事三反昼夜，烦兵黩武，阴谋屠害，苟求奢荣，倾夺於在世，虽暂得富贵，不思祸患将至，反招亡败，延及后世，是得其殃。禄山思明，古今篡逆悖乱之臣等是也。圣母又言：此文深奥，若巨海之朝百谷也。此神仙抱一演道章上，一百五言，皆使人明阴阳之道，察兴废之理，动用各得其宜，然后修身炼行以成圣人矣。
　　黄帝阴符经集解卷上
　　黄帝阴符经集解卷中
　　朝散郎行潭州长沙县主簿袁淑真集解
　　富国安人演法章
　　经曰：天地，万物之盗；
　　淑真曰：天覆地载，万物潜生。冲气暗滋，故曰盗也。天地者，阴阳也。阴阳二字，洎其五行，共成其七。此外更改於物，则何惑之甚矣？言天地万物，胎卵湿化，百谷草木，悉承此七气而生长，从无形而能生有形，潜自滋育以成其体，如行窃盗，不觉不知。天地亦潜与其气，应用无穷，皆私纳其覆育，各获其安。故云：天地，万物之盗也。
　　经曰：万物，人之盗；
　　淑真曰：万物盗天而生长，人盗万物以资身，若知分合宜，亦自然之理也。人与禽兽草木俱禀阴阳而生，为人之最灵，位处中宫，心怀智度，能反照正性，穷达本始，明会阴阳五行之气，则而用之，今《周易》六十四卦、六十甲子等是也。故上文云：见之者昌也。人於此七气之中所有生成之物，悉能潜取资养其身，故言曰盗，则田蚕之类是也。《列子》曰：齐国氏大富，云：吾善为盗也。天有时，地有利，天地之时利盗雨泽之滂润。陆盗禽兽，水盗鱼鳖。吾始为盗，一年而急，二年而足，三年大禳，自此已后，施及州闾。吾盗天地而无殃咎，汝盗人之金帛，奈何无事辜乎？万物盗天地而生长，国民盗万物以资身，但知分合宜，亦自然之理。此万物，人盗之义也。
　　经曰：人，万物之盗。三盗既宜，三才既安。
　　淑真曰：既，尽也，三盗尽食其宜，则三才尽安其位矣。言人但能盗万物资身以充荣富，不知万物反能盗人以生祸患。言上来三义更相为盗者，亦自然之理者。凡此相盗，其中皆须有道，惬其宜则吉，乖其理则凶。故《列子》云：盗亦有道乎？曰：何适其无道也？见室中藏，圣也；知可否，智也；入先，勇也；出后，义也；分均，仁也。无此五德而成大盗者，未之有也。此乃盗中之道。向於三盗之中，皆须有道，令尽合其宜，则三才不差，尽安其位矣。皆不令越分伤性以生祸患也。
　　经曰：食其时，百骸理。动其机，万化安。
　　淑真曰：言人饮食不失其时，则身无患咎；兴动合其机宜，则万化安矣。言人理性命者，皆谓饮食滋味也。故《左氏传》曰：味以通气，气以通志，滋形润神，必归饮食也。黄帝曰：人之服食，必先五味、五肉、五菜、五果，皆须调候得所，量体而进。熟则益人，生则伤脏，此食时之义也。故使人饮食不失其时，滋味不越其宜，适其中道，不令乖分伤性，则四肢调畅，五脏安和，不生疾患，长寿保终，岂不为百骸理乎？故《亢仓子》云：冬饱则身温，夏饱则身凉，时适则人无疾，人无疾则疫疠不行，疫疠不行则人得终天年。故曰：谷者，人之命也，天是以兴王务农。王不务农，是弃人也，将何有国、哉？但三盗尽合其宜，三才尽安其任，此皆合自然之理，然后须合明君贤臣调御於世，乘此既宜尽安之时，当须法令平正，用贤使能，泽及昆虫，化被草木，举动皆合天道之机宜，则阴阳顺时，寰宇宁泰，使万化之类获其安宁。此则动其机，而万化安。
　　经曰：人知其神而神，不知不神所以神。
　　淑真曰：阴阳生成万物，人谓之神，不知有至道静嘿而不神，能生阴阳万物之至神矣。神者，妙而不测者也。《易》曰：阴阳不测之谓神。人但见万物从阴阳日月生谓之神。殊不知阴阳日月从不神而生焉。不神者何也？至道也。言至道虚静，寂嘿而不神，此不神之中能生日月阴阳，三才万物敷荣而获畅，皆从此至道虚静中来，此乃不神为至神矣。故《道经》曰：窈窈冥冥，其中有精；恍恍惚惚，其中有物。此乃至道不神之中而有至神之理明矣。欲令修炼之士明悟无为不神之理，反照正性，修无为之业，存思守一，反朴还真，归无为之道，玄之又玄，方证寂嘿而不神，然后能而不为，是名不神而已也。故《老子》云：道常无为而无不为。此则不神而能至神矣。
　　经曰：日月有数，大小有定。圣功生焉，神明出焉。
　　淑真曰：日月运转不差度数，大小有定，方显圣功之力生焉，神明之效出焉。日月者，阴阳之精气也，六合之内为至尊者也。日月度数，大小律历之所辩，咸有定分，运转不差。故云：日月有数，大小有定。圣功生焉，神明出焉者，言六合之内赖此日月照烛，阴阳运行而生万物，有动植功力，深妙至圣。故曰：圣功生焉，神明出焉者。阴阳不测之谓神，日月晶朗之谓明，言阴阳至神，日月至明，故曰：神明。言天地万物，皆承圣功神明而生育，从无出有，功用显着，故曰神明出焉，又言世间万物，皆禀此圣力而生。大小有定分，不相踰则小不爱大，大不轻小。故庄周云：鹏鴳各自逍遥，不相健羡。此大小有定之义也。又言：上至王侯，下及黎庶，各依定分，不相倾夺，上下和睦，俗稔时和，名曰太平。故云：中有富国安人之法也。
　　经曰：其盗机也，天下莫不见，莫能知，君子得之固躬，小人得之轻命。
　　淑真曰：盗机深妙，易见而难知。君子知积善之机，乃固躬，小人务荣辱之机而轻命。盗机者，重举上文三盗之义也。假如国氏盗天而获富，人皆是种植之机，不知所获之深理，何名为机？缘己之先无，知彼之先有，暗设计谋而动其机数，不知不觉，窃盗将来以润其己，名曰盗机。言天下之人咸共见此盗机，而莫能知其深理，设有知者，在小人君子所见不同，君子则知固躬之机，小人则知轻命之机。固躬之机若何？君子知至道之中包含万善，所求必致，如响应声，但设其善计，暗嘿修行，动其习善之机，与道契合，乃至守一存思精以修习，窃其深妙以谨其性，或盗神水华池、玉英金液以致神仙，贤人君子知此妙道之机，修炼以成圣人。故曰；君子得之因躬。小人轻命之机者，但务营求金帛，不惮劬劳，或修习才学武略，不辞劳苦，饰情巧智以求世上浮荣之机，或奢华宠辱，或军旅倾危，或贪婪损己，或在财色祸生，虽暂得浮荣，终不免於患咎，为不知其妙道之机以致於此。故曰：小人得之以轻命也。此富国安人演法章，九十二言皆使人取舍合其机宜，明察至神之理，此其安化养命固躬之机也。故曰：中有富国安人之法。
　　黄帝阴符经集解卷中竟
　　黄帝阴符经集解卷下
　　朝散郎行潭州长沙县主簿袁淑真集解
　　强兵战胜演术章
　　经曰：瞽者善听，聋者善视。绝利一源，用师十倍；三反昼夜，用师万倍。
　　淑真曰：绝利者，塞耳则视明，闭目则听审，务使身心不乱，主事精专也。言人眼贪视邪色则不闻正声，耳贪听邪声则目不睹正色，此视听二途俱主於心也。道德之士，心无邪妄，虽耳目闻见万种声色，其心正定，都无爱悦贪着之心，与无耳目不殊，何必在於聋瞽者也？但心纳正则耳目无邪，耳目无邪则身心不乱，身心不乱则思虑白，思虑白则举事发机皆合天道，比凡情十倍利益，事皆成遂，何必独用师也？他皆仿此。三反昼夜，用师万倍者，言上之身正定，耳目聪明，举事发机，比常情十倍；就中更能三思反覆，日夜精专，举事发机，比常情万倍，何必独用师也？宣尼云：三思而后行，再斯而可矣。使人用心必须精审，此义也。言师者，兵也；兵者，凶器；战者，危事。处战争之地，危亡之际，必须三反精思。深谋远虑，若寡於谋虑，轻为进退，立见败亡。所以将此耳目精思，别以为师喻，切今修炼保固其身，非真用师也。且道德之士，嫉恶如雠敌者，贼也。贤人知此，耳目绝利之源，三反精思之义，深沉审细，理正居贞，诛锄邪妄之贼，自固其躬，久久成道也，则黄帝灭蚩尤是也。至如古今名将孙、吴、韩、白、武侯、诸葛，卫公李靖，皆善用师，悉能三反昼夜，成功立事，是以致君尧舜之阶，成身於荣华之地，然后谓强兵战胜之术以为轻命之机必也。黄帝得之以登云天，传说以处玄枵之望矣。故上文云君子得之固躬，小人得之轻命是也。
　　经曰：心生於物，死於物，机在目。
　　淑真曰：心贪於物者损寿，目睹无厌则意荒。但能诫目收心，则无祸败之患也。是道德之士，心不妄生，机不妄动，辄加於物情；而耽徇之人，取万物资身养命者，亦天然之理，但不令越分乖宜反伤其性也。故《亢仓子》云：万人操弓，共射一招，招无不中。招，垛也。亦云：招，箭人也。万物彰彰，以害一生，生无不伤者，性命也。今代之惑者，多以性养物，则不知休息也。此言心生贪婪於物，则反为物所盗，使人祸败也。故《家语》云：嗜欲无厌，贪求不至者，形其煞之。《老子》云：知足不辱，知止不殆，可以长久，所贵知足。适其中道不得，将以耽养於物，反伤正性，必害於人，此乃心生於物也。机在目者，言人动生妄心於物者，皆由目睹而心生，故云：机在目。欲令诫慎其目，勿令妄视邪淫之色，使心於物不生妄动之机，不挠平和之性，以保寿固躬也。
　　经曰：天之无恩而大恩生。
　　淑真曰：天地生而不有，为而不恃，生长万物不求恩报，而万物感其覆育，自有恩生也。天地万物，自然有之，此皆至道之所含育，不求恩报於万物，万物承天之覆育，自怀恩於天地也。故《老子》云：生而不有，为而不恃，长而不宰也。
　　经曰：迅雷烈风，莫不蠢然。
　　淑真曰：迅雷烈风，阴阳动用，人自怀惧，蠢然而惊也。迅雷者，阴阳击搏之声；烈风者，庄生云：大块噫气，其名为风也。凡此风雷，阴阳自有，本不威人，人自畏之，莫不蠢然而动怀惊惧也。言道德之君，抚育万灵，同天地之不仁，则人民、禽兽、草木皆自归恩於君，感戴如天，各守其分，各安其业，无不逍遥也。明君但施其正令以示国章，兆人睹其威令，如迅雷烈风，莫不蠢然而动，咸恐惧之心，各自警诫，修身慎行也。以此理军，则将勇兵强，上威下惧，必能诛暴定乱。故云：下有强兵战胜之术也。
　　经曰：至乐性余，至静则廉。
　　淑真曰：志尚廉静，心无忧惧，情怀悦乐而逍遥有余也。至乐者，非丝竹欢娱之乐也，若以此乐，性必无余。故《家语》云：至乐无声，而天下之安。《三略》云：有道之君以乐乐人。此言贤人君子以不顾於物，不徇於财货，则理国安家，无淫刑罚，不越国章，身无过犯，无所忧惧，自然心怀悦逸，情性怡怿，逍遥有余，岂将丝竹欢宴之乐而方作乎？至如古人鼓琴拾穗，行歌待终，故曰：至乐性余也。至静则廉者，既不为小人丝竹奢淫之乐，自保其无忧无事之欢，如此则不为声色所挠，而性静逸神贞至廉也。故《亢仓子》云：贵则语通，富则身通，穷则意通，静则神通。此四通之体，义存乎至静者也。人能至静，可致神通，是名至静则廉也。夫将师之体，贵其廉静，杜其喧挠，赏罚不差父子，为军心怀悦乐，性多余勇，然可摧凶克敌，功业必成。故曰：下有强兵战胜之术也。
　　经曰：天之至私，用之至公。
　　淑真曰：天道是出隐，不可窥测，至私也；万物生成，圣功显着，至公也。天者，至道也。言道包含万类，幽深恍惚，无有形段，不可窥测，是名至私。私者，隐匿之义也。能於杳冥之中应用无穷，生成万物，各具形体，随用立名，乃至公也。公者，明白显用，众可观睹之义也。此言道德之君，心虑广博，包物万机，智谋巧拙，进退可否，悉私隐於深心，人不可得而窥之，是至私也。乃至动用，观善恶，察是非，施政令，行赏罚，显然明白，为天下之可观，乃至公也。故曰：天之至私，用之至公也。为军将之体，能用心隐密，机必难窥，取舍如神，威恩显上清下，正明将勇兵强，克敌摧凶，功业茂盛。故云：下有强兵战胜之术也。
　　经曰：禽之制在气。
　　淑真曰：鹏搏九万，积气而升，蜩鸠枪榆，决起而下，皆制气进退自由也。禽者，羽化百鸟之类也。气者，天地元和之气也。人之运动，皆以手足进退为利；禽鸟运动，皆以翅鼓气，以心进退，翱翔云霄，人不如也。言鸟在空中，尚能乘制元和之气，心动翅鼓，无所不之，上下由己。况人言最灵，不能善用天地道德之气，固躬养命以至长生久视乎？若人善能制道德之气，则遨游太虚大罗兜率，禽鸟不足方也。为军师之体，善用五行休王之气，能知阴阳制伏之源，则摧凶克敌不足为难，故云：下有强兵战胜之术也。
　　经曰：生者，死之根；死者，生之根。
　　淑真曰：愚人徇物以贪生，为生之理者，促寿也；贤人损己以求生，道德真妙者，固躬而不亡，此言人之在世，贪生而恶死，皆自厚养其身，恐致灭亡也。鞠育身命，必须饮食衣服，此亦天然自合之理。故庄周云：耕而食，织而衣，其德不离，织而衣，耕而食，是谓同德，故知人生资衣食之育养也。然在俭约处中则吉，若纵恣奢溢过分则凶，而反害其生也。至若上古之人，巢居穴处，情性质朴，亦不知有长生短寿之理，任自然之道而年寿长永；及后代真源道丧，浮薄将兴，广设华宇、衣服、纨彩、滋味、膳肴，越分怡养，恐身之不康，殊不知养生太过，役心损虑为促寿之根，故曰：生者，死之根也；死者，生之根。至如道德之士，损己忘躯，不贪财，不徇物，以求长生之术，或则餐霞服气，辟谷休粮，心若死灰，形同槁木，世人观之，死之象也，殊不知此长生之根耳。故曰：死者，生之根也。夫将师之体，能知幸生而必死，毕命而反生者，则全军保众，为良将焉。故兵术曰：致兵於死地而反生，此强兵战胜之术也。
　　经曰：恩生於害，害生於恩。
　　淑真曰：君子免害而感恩，恩生於害也；小人辜恩而起害，害生於恩耳。此言人心向背，恩害互生。本来无害，元亦无恩，因救害而有恩，即恩生於害也。至如贤人君子小人有危滞，得人济拔，怀恩感德，终身不忘，是恩生於害也。至如小人承君上恩顾，身居荣禄，不能保守恩德，诫慎始终，一朝恃宠失权，身陷刑网，不知己过，反生怨害之心，此辜恩而起害，故曰：害生於恩也。道德之士，感天地覆育之恩，不辜至道生成之德，修行善政，反朴还源，则无害可生於恩，亦无由生害，不将恩害挠性，守静嘿以生真利。至如恩害相生、宠辱更致者，小人之见也。为将师之体，不负皇恩，不憍荣宠，慎终如始，保守恩光，竭力尽忠，成功立事，恩亦无由生害，害亦无由而起於恩，以道德临戎，有征无战。故云：下有强兵战胜之衍也。
　　经曰：愚人以天地文理圣，我以时物文理哲。
　　淑真曰：愚人见星流日晕、风电雷霆、水旱灾蝗而生忧惧，不知有道德政教淳和、安抚黎民，转祸为福。以此时物文理，惟圣我知之矣。天地文理者，天地悬日月以照善恶，垂列宿以示吉凶，皆道体自然之理也。言愚人仰视三光，观天文之变异，睹雷霆之震怒，或寒暑不节，水旱灾蝗，恐之反身，悉怀忧惧也。愚人以此时物文理。时物文理者，但君怀廉静，臣效忠贞，獹鹊不喧，边烽无燧，兆人安乐，寰宇清平，纵天地灾祥，无能为也。圣我以为时物文理者，故《家语》云：殷太戊之时，道缺法邪，以致之亡孽，桑谷忽生於朝，七日大拱。占者曰：桑谷合生於郊，今生於朝，恐朝亡矣。太戊恐惧，侧身修德，思先王之政，布养人之道。三年之后，远方慕义重译而至十有六国，则桑谷无能为灾。夫子曰：存亡祸福皆由人兴，天灾地妖不能加也。则灾妖不胜善政，怪梦不胜善行也。又尧遭洪水，汤遭大旱，皆积有岁年，兆庶和平，人无饥者何也？为君臣有道，政理均和，主信臣忠，百姓戴上，虽旱水不能为灾也。水旱者，时物也，若明时物之理者，皆能转祸为福，易死为生。故曰：圣我以时物文理。夫为军体，日晕五色，星流四维，怪兽冲营，野鸟入室，此时天地文理示其灾祥，但能修政令，设谋虑，恩抚士卒，转祸为福，则敌何敢当？此乃时物文理也。故曰：下有强兵战胜之术章。下一百三言，皆使人深恩静虑，恩害不生，晓达存亡，公私隐密，开物成务，观天相时，故云：下有强兵战胜之术也。
　　经曰：自然之道静，故天地万物生。天地之道浸，故阴阳胜。阴阳相推而变化顺矣。至静之道，律历所不能契。爰有奇器，是生万象。八卦甲子，神机鬼藏。阴阳相胜之术，昭昭乎进乎象矣。
　　黄帝阴符经集解卷下竟 
　　
