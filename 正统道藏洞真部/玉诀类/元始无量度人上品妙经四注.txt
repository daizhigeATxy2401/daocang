元始无量度人上品妙经四注
　　经名：元始无量度人上品妙经四注。南齐严东、唐薛幽栖、李少微、成玄英四家注解；北宋道士陈景元集注。四卷。底本出处：《正统道藏》洞真部玉诀类。
　　度人经集注序
　　右街道录真靖大师陈景元撰
　　夫空洞浮光，浑沦未判，大道之将化，故玄文发于中天；虚无之乍凝，乃妙黑结乎碧落。字方一丈之广，势垂八角之芒，粲粲煌煌，光华炜晔。是时，元始之降舍栢陵，五老之环侍云坐，遽命天真皇人，规模盘屈，仿像夺真，疏成诸天隐书，编作五方灵范。纪混元龙汉之载，藏郁罗紫微之宫，演为三十六部尊经，分为万二千图录。天章云篆，八会之书，莫不祖焉。昔在始青天中、宝珠之内，讲集灵宝之教，拯拔天人之伦。玉晨君□之，以序其首尾，秘于上馆，约四万劫一传，誓不轻泄于下世。於是龟台金母悯阳九、百六之灾，亲礼玉京，恳请流布。洎乎轩辕黄帝问道于峨媚之阴，稽首皇人，载传宝训。至吴有句曲葛玄，访道会稽郡，祈真上虞山，遇太极诰使之驾，降灵宝众经之帙，斯为上品，最先□焉。
　　厥后修诵之士，浃于寰区，隐韵秘音，世莫能究。齐之严东首为注解，仰推梵炁之旋箕，俯测酆都之泉曲，布诸方册，表裹焕然。若非洞阐幽微，曷由条达宗旨？遂使向风之客，抉塞启窾，随性发明。及有唐道士薛幽栖，挥绂青城，毓真衡岳，真解序说，明白存修。继有太清供奉李少微、西华法师成玄英，各撰注疏，援引内音而拾遗补阙，事理悉备。景元总角慕道，少探玉经，不揆蔽蒙，辄敢编缀。今於四家之说，删去重复，精选密义，纂成四卷。庶免多惑云尔。治平四年、岁次丁未、仲秋望日序。
　　夫道者，在於寂默虚无，心冥神契；经者，资於书写传授，诵咏弘畅。非寂默则莫能契道，非敷诵则无以弘经。虽宗辙有殊，而体贯齐一。张之则异域，混之则同归。因道所以立经，因经所以明道。道为经之本体，经即道之迹用，本迹相明，体用玄合，是以焕真文於空洞之上，开洪源於紫极之馆。则三品真目，析群方飞天之书；七部众经，播云篆光明之迹。於是元始天尊坐於玄都玉京紫微上宫，以三洞正经居前，三大副经居后；道德二篇为辅弼，玉清隐书为教主。且《洞玄灵宝》，则三洞中洞之一部，《无量度人》，则中洞一部之一卷。修习之法，则一部多门；讽诵之篇，则此卷为首。上消天灾，保镇帝王，下禳毒害，以度兆民，中拔祖宗，已身得道。斯则巍巍大范，独步三清者哉。此经义旨冥奥，音韵隐秘，皆申明大梵之理，非化诱常途之辞，故云上圣已成真人，通玄究微，能悉其章。所以诵读者多焉，精达者鲜矣。今不揆蠛蠓之力，强举千钧之重，直以凡下裁断圣意，傥亲承玄师，必冀蒙询诲。时甲午岁、庚午月也。衡岳道士薛幽栖序。
　　元始元量度人上品妙经四注卷之一
　　太上洞玄灵宝无量度人上品妙经
　　幽栖曰：太者，至大之名；上者，尊崇之称。洞者，通达也；玄者，微妙也。灵即圣化也；宝即珍尚也。无量者，不可称数；度人者，从凡入圣。欲明此经，开度升仙，无限制约。且《洞玄灵宝》是品秩之名，《无量度人》 即一卷之目。既品位高尊，复言上品；功用微妙，故言妙经也。○ 少微曰：太上，极道之境。洞玄，能通之智。皇皇元始，万帝之尊，渺渺大罗，三天之上。既至，大而无外，亦穷高而不测。故曰太上洞通也，玄妙也。探幽索明，钩深致远，通天下之至理，穷万物之妙数，故曰洞玄。变化无方，曰灵，钦崇贵爱曰宝。真文郁秀，五帝朝轩，玉字垂芒，诸天宗范。於是刻书金简，注解流通。宝爱灵文，故曰灵宝。元始天尊随劫应化，进行三界，出法度人，得道成真，有如雨雾，考历不知其算，故曰无量度人。三洞天书、灵歌要颂，凡厥功行，开度为先，作真位之阶梯，为种人之根本，故曰上品妙经也。
　　道言：
　　幽栖曰：即太上玉晨高圣大道君之言也。道君，元始天尊之弟子，太微天帝君之师也。居上清上元玉晨官，即上清之境，太清尊崇之位也。既受此经，因篇其序，故首题之始，是即标焉。○玄英日：按《本行经》云：道君是西那玉国人。盖紫晨以流芳，皇上之冑裔，能尊承灵宝元始，封为郁悦那林昌玉台天帝。位登高圣，治玄都。《玉京大洞经》云：上清高圣大道君者，一号玉晨君，治药珠玉阙七瑛紫房，受事虚皇。虚皇，即元始天尊也。
　　昔於始青天中，碧落空歌大浮黎土，受元始度人无量上品。
　　幽栖曰：昔，往也。始青天，即东方九炁青天也。在圆罗之上，出东极之表。始者，五方建首之名；青者，东方九炁之色。故真文日东方九炁始皇青天。既天苍、炁青，则碧霞廓落，故云碧落。灵凤琼树、空中鼓歌，故云空歌。大浮黎土，即浮黎大国名。受者，道君言我昔於此天之国，受元始度人之文。○少微曰：始青天者，东北玉隆天也。此天碧霞罗络，灵奏神风，紫字鸣林，自成歌咏。此国土帝讳浮黎天尊，降临十方，共会度人之际，受得是经。《灵书》云：东极大浮黎国，地皆碧玉，常生碧霞。又有青林之树，树叶并有自然紫书。风吹树，声音皆作洞章璨烂，朗彻太空，故曰碧落空歌也。○玄英曰：大浮黎土者，大是广远之名，浮黎是其帝讳，土是国中之地。
　　元始天尊当说是经，周回十过，以召十方。始当诣坐，
　　幽栖曰：元者，初也；始者，首也。言元始天尊建万化之初，为众道之首，居玉清上元之境，统大罗玄都之域。植天地之根，生万物之母。既欲传经说法，先召十方天真，方各一周，十方十过，非复同於十方周历十过。周召既毕，然后登坐。○少微曰：元始天尊是虚皇应号，从真起应，则曰：证修。妙思幽源，乃自性独有。故《洞神经》云：妙象无形，应感有体。真精之炁，化成姿容，于时十遍转经，十方萃止，无远不应方诣坐，端也。诣者，就也。
　　天真大神、上圣高尊、妙行真人、无鞅数众，乘空而来。
　　少微曰：鞅，止也。夫真圣尊神、部从洋溢，千乘万骑，诸天尽来，、以此格量，其数何止。
　　飞云丹霄，绿舆琼轮，羽盖垂荫，流精玉光，五色郁勃，洞焕太空。
　　幽栖曰：鞅者，央也，古字少以鞅为央。央，尽也，已也。即无鞅数众，而复存思也。○少微曰：自元始洞玄以下曰经也。不可称量，皆荫羽盖而乘绿舆，飞云丹霄而捧琼毂，天真无不咸集，上圣一合齐至，流精曜於十方，玉光焕於空洞。流精者，即玉光之中有五色流精也。玉光者，即真人身光也。太空者，在太清之上。○少微曰：飞云丹霄，结成衣服；绿舆、琼轮，骖驾、龙凤。皆精光倏爚，彩色荧煌，天尊法服。科曰：自梵天以上，并飞云流霄自然妙炁结成衣服。○玄英曰：舆者，车中之厢也。既以流霄为衣，乘驾绿舆之辇，又以灵凤之羽为车舆之盖，参驾九色之龙凤，更相荫映，故云羽盖垂荫、光辉敻焕；故云流精玉光、车服赫奕；故云五色。五色充盛，谓之郁勃。亿乘万骑、浮空而来，遍满太虚之中，悉往浮黎听法，故云洞焕太空。
　　七日七夜，诸天日月星宿、璇玑玉衡，一时停轮。神风静默，山海藏云，天无浮翳，四炁朗清。
　　幽栖曰：凡言诸天者，皆三十二天也。诸天之中，各有日月，其精光本化，皆此境分根。璇玑、玉衡者，北斗七星也。四炁朗清者，天、地、日、月四象之炁也。夫真之传真，圣之授圣，故得三光息轮以驻照，山海纳炁而吞烟，风伯不敢鸣条，云将理无翳景。故得天地开朗，日月清明，七日七夜，法事将毕。既称停轮，那复有夜？即以常时准量，七日七夜之顷。○少微曰：此三者，天瑞也。《天文志》曰：北斗七星，所谓璇玑玉衡。魁四星，为琁玑。杓三星，为玉衡。夫日月星辰天官宫室，时来听法，所以停轮也。
　　一国地土，山川林木，缅平一等，无复高下，土皆作碧玉，无有异色。
　　幽栖曰：一国者，即浮黎之大国也。山有骞林琼木，川有神溪灵涧，且坦然泯平一等，理无高下相倾。既皆碧玉为地，宁有异色之杂。此即当时神变灵化，自然使日月停轮、山川自坦。○少微曰：此二者，地应也。山川土府，地只所居，感应虚无，化成碧玉也。
　　众真侍坐，元始天尊玄坐空浮五色师子之上。
　　幽栖曰：师子在空虚之中，玄坐置师子之上。师子是兽中之王，威伏众兽，一吼则邪魔皆伏。天尊神德，降伏众魔，复居师子之坐。天尊既登坐说经，众真则列侍而听○。少微曰：此一者，天尊道相也。
　　说经一遍，诸天大圣，同时称善。是时一国男女聋病，耳皆开聪。
　　幽栖曰：初闻天尊之灵音，开阐至圣之妙理，故齐声称叹，善莫大焉。於是浮黎大国若男若女，闻之者聋病皆聪，此一遍之验也。○玄英曰：是时国中听法之男女，闻经一遍，耳闻心悟，名曰开聪。亦云国者，身也。闻法即悟，了入心宫，是开聪也。
　　说经二遍，盲者目明。
　　幽栖曰：初使耳闻妙义，次令目睹天尊，此二遍之验也。○玄英曰：二遍渐识文字，故云目明，若据注意而言，非形骸之病也。
　　说经三遍，喑者能言。
　　幽栖曰：既令目能睹圣容，即使口得言经，此三遍之验也。○玄英曰：三遍心识悟解，自能传说妙法，故曰能言也。
　　说经四遍，跛痾积逮，皆能起行。
　　幽栖曰：既令口能言经，即使足能行道，此四遍之验也。○玄英曰：三遍虽能言说，由未了达真理，乃至四遍，即解寻师问义，故曰能行。积逮者，世传之疾，流引相及也。
　　说经五遍，久病痼疾，一时复形。
　　幽栖曰：既令足能行道，即使举体俱修，此五遍之验也。○玄英曰：五遍即了悟在心，功滋福润，能令久病痼疾，尽得消除，一时复形，还如未病之时也。
　　说经六遍，发白反黑，齿落更生。
　　幽栖曰：既举体俱修，故体蒙真效，此六遍之验也。○玄英曰：六遍功多福深，能令白发更黑，落齿更生。
　　说经七遍，老者反壮，少者皆强。
　　幽栖曰：初则从首示以灵效，次则通体沐浴圣恩，此七遍之验也。○玄英曰：七遍转经，老者皆成少，壮少者更益康强。
　　说经八遍，妇人怀妊，鸟兽含胎，已生未生，皆得生成。
　　幽栖曰：既在生之者，则还童却老；未生之者，则得其生，此八遍之验也。○玄英曰：七遍功包七识，化被三才，八遍则通润四生，含灵有庆。胎生者不殰，卵生者不殈，俱蒙养育，故云皆得生成。
　　说经九遍，地藏发泄，金玉露形。
　　幽栖曰：人既得性命之生，复感地藏开见，国人皆获金玉之重宝，此九遍之验也。○ 玄英日：前明通化四生，此则幽只感庆。发其地藏，露出金玉之形；遍满山川，人得足用，故云金玉露形。
　　说经十遍，枯骨更生，皆起成人。
　　幽栖曰：既获秘藏之珍宝，次即变臭腐为神奇，此十遍之验也。○玄英曰：九遍既通於地理，十遍则上感诸天，故得太一回骸灵符，起死积年枯骨，更起成人。
　　是时一国，是男是女，莫不倾心，皆受护度，咸得长生。
　　幽栖曰：当此之时，浮黎之国若男若女，无老无少，皆受圣恩，普得济度。生者不死，死者更生，故咸得长生也。○玄英曰：倾，尽也。天尊说经之时，浮黎一国男女皆在坐侧，闻说妙法，各自尽心谛听，故云莫不倾心也。一国之人受此度人妙法，故云皆受护度；度得成真之道，故云咸得长生。凡诸天人，病有轻重，修道之法，随功深浅，病轻则遍少而瘥；病重则功多而愈，故知诵经十遍，上达诸天，起死回骸，长生久视。○少微曰：夫龙虎啸而风云生，圣人作而三才应，此自然之数，必至之符，是以十遍说经，百痾立愈。非元始之大圣，孰能与於此乎？而旧学之法，以为心智之病非形骸之病，谬亦甚矣。或曰：按种人四天，断诸结习，人皆灵洞，不受胎生。今天尊说经於碧落，则种人第三天也。何因一国疾病同於天下凡夫？今所不取，以威制所行则称一国，若诸侯以境内为国，天子以四海为国，三十二帝各以三十二天为国；然则天尊道无不周，化无不及，则可以八圆世界，总为一国。若以此为国，则谁非天尊之国哉！男女有病，亦何怪也。《空洞灵章》云：风动八圆，回浮更朗幽辽。旧说云：八方，诸天，谓之八圆。玄都为中宫，八方各有五亿五万五千五百五十亿重。如此众天，是元始一化之境域也。
　　道言：是时元始天尊说经一遍，东方无极无量品至真大神无鞅之众，浮空而至。
　　幽栖曰：是时者，即明初说经之时也。初说一遍，即东方之众倾城而至。既尊卑升降，品位殊多，故云无极无量品。又如隙中细尘，不可胜数，故云无鞅之众也。皆乘虚驾浮自空而至。鞅者，央也，义已明上。此即初说一遍，聋病耳皆开聪之时也。○玄英曰：此章复述天尊周回说经，以召十方之事。前文通召十方，未显指其方所。此文重出，使学者深知天尊召集诸天非无次叔，故说经一遍，感得东方无极无量品至真大神、无鞅数众浮空而至。鞅，犹止也。真圣心无止着，有感即应，故闻经一遍，浮空所召广远，故至於无极。真圣无限，故云数众俱来证法，传度天人。
　　说经二遍，南方无极无量品至真大神无鞅之众，浮空而至。
　　幽栖曰：诸义十方，并同此初说二遍，盲者目明之时也。
　　说经三遍，西方无极无量品至真大神无鞅之众，浮空而至。
　　幽栖曰：此初说三遍，喑者能言之时也。
　　说经四遍，北方无极无量品至真大神无鞅之众，浮空而至。
　　幽栖曰：此初说四遍，跛痾积逮，皆能起行之时也。
　　说经五遍，东北无极无量品至真大神无鞅之众，浮空而至。
　　幽栖曰：此初说五遍，久病痼疾一时复形之时也。
　　说经六遍，东南无极无量品至真大神无鞅之众，浮空而至。
　　幽栖曰：此初说六遍，发白反黑，齿落更生之时也。
　　说经七遍，西南无极无量品至真大神无鞅之众，浮空而至。
　　幽栖曰：此初说经七遍，老者反壮，少者皆强之时也。
　　说经八遍，西北无极无量品至真大神无鞅之众，浮空而至。
　　幽栖曰：此初说经八遍，妇人怀妊，鸟兽含胎，已生未生，皆得生成之时也。
　　说经九遍，上方无极无量品至真大神无鞅之众，浮空而至。
　　幽栖曰：此初说经九遍，地藏发泄，金玉露形之时也。
　　说经十遍，下方无极无量品至真大神无鞅之众，浮空而至。
　　幽栖曰：此初说经十遍，枯骨更生，皆起成人之时也。
　　幽栖曰：说经一遍，召集一方，十遍既周，十方俱至，即三十二天与四维上下，谓之十方。○少微曰：此复序周回说经，以召十方之事也。且天尊至神，延保自在，说经十遍不顿召十方者，何哉？将以郑重殷勤，使人晓悟也。
　　一国男女，倾心归仰，来者有如细雨密雾，无鞅之众，连国一半，土皆偏陷，非可禁止。
　　幽栖曰：迮者，充塞也。重说国人归仰灵范，回心真化，来如细雨之飞空，集若密雾之四合。充塞既遍，致令伦陷，此是明其甚多之时耳。推理不应偏陷也，靡靡而顺风，复安可逆止，故圣人无心，方圆任物也。○少微曰：此国是浮黎大国也。迮国一半者，言聚会之处，占国半境。迮，占也。
　　於是元始悬一宝珠，大如黍米，在空玄之中，去地五丈。元始登引天真大神、上圣高尊、妙行真人、十方无极至真大神、无鞅数众，俱入宝珠之中。
　　幽栖曰：宝珠者，喻道也。故悬於空玄之中，亦同玄珠之义。大如黍米者，即五谷之首米，即生人之本。言人得经，如命之资米。又欲得宝珠之内，传授灵宝之文，则宝中更宝，玄中又玄；真中之真，道中之道，於是引十方之众，纳一珠之中。更示以神化无方，非物理所测。去地五丈者，欲令人出五浊之世，脱五行之用。五浊既出，自无众患之□；五行不用，永离相刻之息。是故五行不相刻，万物悉可全，自然长生久视，得道成真也。
　　天人仰看，唯见勃勃从珠口中入。
　　玄英曰：勃勃者，无量众多，同於雨雾之状，入於珠口之中，亦明真智无穷也。
　　既入珠口，不知所在。国人廓散，地还平正，无复欹陷。
　　幽栖曰：天人，即始青天中人也。国人，即浮黎大国之人也。既非天真大神、上圣高尊，故不随入珠口之内。引例，复不与监度之盛事。所以於下仰观，唯见勃勃而入，入而不阂。珠之小，殊不防人之多。多少自容，小大相纳，故不知所在也。前云偏陷，此云欹陷者，偏倾。高者偏低，初塞半国，似如偏陷，及乎廓散，还似复平也。○少微曰：旧说以珠表清虚圆极之体，黍表馨香百谷之长。纳人入珠，明妙道包容也；处在空中，不累诸有也；去地五丈，离於五欲也。地还平正，示大道平夷；元复欹陷，明正性得复也。皆背文生义，妄作异端，骇其常情，谓无此事。尝试论之曰：夫元始开图，法教非一，或无为端寂，示物归根；或变化威灵，使人慑伏。而神通自在，真应无穷。珠纳天人，何容不可！且谪仙小术，犹隐现壶中，岂虚皇大圣碍行藏於珠内也。
　　元始即於宝珠之内，说经都竟。
　　玄英曰：竟，犹毕也，了也。悟道之者，已得升珠入妙，天尊说经既毕，乃於宝珠之内，传此真经於太上道君，谓下文也。
　　众真监度，以授於我。
　　玄英曰：此明道君得经之事也。众真者，监领度人真官之职也。元始说经已毕，勑此监度众真，令将此经传授道君，道君受得此经，故云以授於我。
　　当此之时，喜庆难言，法事粗悉，诸天复位。
　　玄英曰：道君自称，受得真经，略已悟解。其中法事既得悟解，故诸天众圣各归本位，复其常处。
　　倏欻之间，寂无遗响。
　　幽栖曰：我，即道君自称也。既於珠中传宝后，是以圣授真，千真共监，万圣齐度，众庆斯会，何可胜言1 ．法事既毕，天会将复，悦尔之顷，冥寂无闻。○少微曰：圣人无心，真应随机，遇感则兴，缘离便息。
　　是时天人遇值经法，普得济度，全其本年。
　　玄英曰：既得闻此妙经，大众俱蒙济度，保其全福，故得终其本命之年也。
　　无有中伤，倾土归仰，咸行善心。
　　幽栖曰：当此之时，天人国人，若男若女，因兹闻经见法，莫不罄竭丹心，度灾难之流，无夭阏之患。三业既静，六根不生，众恶俱消，万善齐起。
　　不杀不害，不嫉不妒，不淫不盗，不贪不欲，不憎不，言无华绮，口无恶声。
　　幽栖曰：不杀不害者，谓除身业罪；不嫉不妒者，谓除心业罪；不淫不盗者，谓除身业罪；不贪不欲者，谓除心业罪；不憎不者，谓复除心业罪也。华绮者，饰妄浮辞也。恶声，秽骂毒语也。此都遣十二之恶行，然后乃至大顺。
　　齐同慈爱，异骨成亲。
　　玄英曰：人皆十恶不生，动合真常之理，故得齐同慈爱，异骨成亲。古人不独亲其亲，不独子其子；尧舜授禅，能令天下归心；况天尊说经，一国归仰，自然异骨成亲也。
　　国安民丰，欣乐太平。
　　幽栖曰：齐同慈爱之如，一等万物之若，己保国民之丰盛，乐太平之永日也。○少微曰：断命曰杀，残伤为害。恶他胜己曰嫉；憎同俦曰妒；男女不以礼交为淫；窃人之物曰盗；无厌曰贪，嗜好曰欲，嫌人曰憎，猜疑曰。十恶既灭，则异骨成亲；万行玄同，则声无悖戾。自然疾疫不作，人无夭伤，年谷丰登而国太平也。○ 玄英曰：齐同慈爱，其国必安。无有中伤，人自饶足。五谷成熟， 灾害不生。有此众善之功，故云忻乐太平也。
　　经始出教，一国以道，预有至心，宗奉礼敬，皆得度世。
　　幽栖曰：於是元始天尊睹国人之信善，出真范以导之，若精诚修奉，必升仙度世也。○少微曰：言一方化而群方得，迩人顺而远人服也。
　　道言：元始天尊说经中所言，
　　玄英曰：谓说混洞赤文，及以元洞玉历，此谓《灵宝本章》也。
　　并是诸天上帝，内名隐韵之音，
　　幽栖曰：经中所言者，即后二章所说三十二天隐名，三十二天帝之内讳。皆大梵之言，言非造次致诘，故云隐韵也。
　　亦是魔王内讳，百灵之隐名也，非世之常辞。
　　幽栖曰：魔王内讳，即五帝大魔之讳字也。百灵之隐名者，即无英、白元之名号。既皆隐名内讳，故非世之常辞也。
　　上圣已成真人，通玄究微，能悉其章。
　　少微曰：《字林》云：悉，详尽也。○幽栖曰：既内名隐韵，非世常辞，故真人之中，有通玄之才、究微之鉴者，乃能悟其旨耳。
　　诵之十过，诸天遥唱，万帝设礼，河海静默，山岳藏云，日月停景，琁玑不行。
　　幽栖曰：言上圣已成真人，通玄究微者，诵之十过，则道契诸天。故同声而远唱；德齐万帝，故设礼而来宾。河海息飙浪之飞腾，山岳摄云烟而不起，三光驻景，七曜凝辉，天地贞明，昼夜烛也。
　　群魔束形，鬼精灭爽，回尸起死，白骨成人。
　　幽栖曰：既正道坦行，即邪魔消匿，故使朽骸归再超之魄，白骨复重形之魂。既能使死者更生，固宜令生者不死，此真人之格者也。
　　至学之士，诵之十过，则五帝侍卫，三界稽首，魔精丧眼。鬼祆灭爽，济度垂死，绝而得生。
　　幽栖曰：至学之士者，则心坚於铁石，操烈於水火，天地不能逾，鬼神不能惑，行人之所不能行，已有若无。以此，太极已上有真名者，诵之十过，则五帝翼侍於左右，三界稽首而致敬，邪魔丧其睛目，垂死自然而得生。五帝，则五方之天帝。三界，则三界之魔王也。○少微曰：上圣大道，威能制天，至学力微，唯能御地。制天能使三景停轮，白骨复命，御地能令三界稽首，垂死却生。大小之涯，不可相越也。
　　所以尔者，学士秽气未消，体未洞真，召制十方，威未制天政。
　　少微曰：天政，谓日月五星，天文七政也。
　　德可伏御地只，束缚魔灵，但却死而已，不能更生。
　　幽栖曰：尔者，然也。夫至学之士，名行既登於真格，功用则蔑於世人。
　　所以然者，为骨体未真，秽气仍在，则十方未可召制，诸天未得振威。止可摄御邪魔，却垂死之死，不能令朽骸枯骨复形更生，此至士之格也。○少微曰：学士即上至学之士也。神力不弘，功未圆备，不能威制天象，只可伏御地祇。力能临死却死，未能回骸起朽也。
　　轻诵此章，身则被殃。
　　少微曰：五帝威神侍卫《灵宝》，司察轻慢，良为险巇。
　　供奉尊礼，门户兴隆，世世昌炽，与善因缘，万灾不干，神明护门。
　　幽栖曰：轻诵者，谓不整洁形服，不依按科仪；或行立坐卧，聊耳妄诵。岂但己身受考，抑亦上累祖宗。若唯敬礼尊崇，则致门户兴盛，一身受福，昌系子孙，恶根不生，常与善会。
　　既千神来护，何万灾能干？以此而言，诵而不味者，未若不诵而敬。诸持经之士，宜审详焉。
　　斯经尊妙，独步玉京。
　　少微曰：言独用此妙道，可以飞步玉京。《本相经》云：大罗天上，有玉京之山，无根而生，据空而停，其中有紫微上宫，辟方三十万里。金楼玉台，七宝光饰。玉室上有三十六所，方圆八千里，真文大字，满在其中。
　　度人无量，为万道之宗，巍巍大范，德难可胜。
　　少微曰：《尔雅》云：范，法也。○幽栖曰：既诸天所崇，不传下世，处紫微之秘藏，在玄都之特用；为度人之最，标众道之首。巍巍圣范，殆昆仑之冠霄；德量难胜，以溟海之莫测。斯之妙道也。
　　道言：凡诵是经十过，诸天齐到。亿曾万祖，幽魂苦爽，皆即受度，上升朱宫。
　　幽栖曰：此言凡诵者，则不限高下之格，是能依法精心诵持十过者。则诸天众圣，降集於房庙，播祖祢之幽魂，及昆宗之苦爽。下离北府，上入南宫。朱宫者，即南宫也。
　　格皆九年，受化更生，得为贵人。而好学至经，功满德就，皆得神仙，飞升金阙，游宴玉京也。
　　幽栖曰：格皆九年者，即九年之格也。谓法三火之数，即三三如九。朱宫是南方，属火。以火炼形，故云三火。九年受其炼化，然后更生贵族。生即便修此经，昔熏习之仍在，万遍之功既满，三千之德复圆，遂超然升度，径得神仙；登金阙而朝圣君，游玉京而谒元始，此十遍之格也。○少微曰：此明能度先祖也。按《三元品戒》，朱陵度人之格，凡有三等。九年者，中福之格，大福则乃三年，小福则二十四年。皆更生下界，得为贵人。藉其先缘而能好学，不经生死，便得神仙。
　　上学之士，修诵是经，皆即受度，飞升南宫。
　　幽栖曰：上学之士者，则闻道勤行，见法必学，始终不替。寒暑无亏，此太清九宫已下有仙名者。既修诵此经，使身得道，飞升仙域，受炼南宫。夫魂魄升仙，则火炼鬼质；生身得道，则火炼垢秽。初故皆入南宫，然后登其本位，此上士之格也。
　　世人受诵，则延寿长年，后皆得作尸解之道。魂神暂灭，不经地狱，即得反形，游行太空。
　　幽栖曰：世人者，即常途之人也，非出群之士。既以祖因福浅，身业功微，故生前则享寿遐龄，没后则解形暂灭。然不拘三官之制，不受九府之艰，期限数登，则神归形复。既改形容於三官之馆，易童颜於九炼之尸，故不入南上之宫，便历太空之境。太空在太清已上三域，此世人之格也。从真至此凡有五等，则阶级差殊也。○少微曰：又明世人诵之，亦能自度也。世人德薄，功行未圆，虽不能骨肉同飞，亦能尸解而度。《本相经》云：前功不立，后则骨肉不仙，是故尸解而得道也。按上经，尸解有四种：一者兵解，若嵇康寄戮於市，淮南托形於狱；二者文解，若次卿易质於履，长房解形於竹；三者水火炼，若冯夷溺於大川，封子焚於火树；四者大阴炼质，视其已死，足不青、皮不皱、目光不毁，屈伸从人，亦尸解也。肉皆百年不朽，更起成人。《真语》：裴君曰：尸解仙者，不得御华盖、乘飞龙、登太极、游九宫，但不死而已。以弓剑曰兵解，竹杖曰文解，兼水火、太阴，为四种解也。
　　此经微妙，普度无穷，一切天人，莫不受庆。无量之福，生死蒙惠。
　　幽栖曰：此经功力致用，眇邈难思，十转则万炁齐仙，五级则度人无量。天人沐解脱之庆，生死，赖拔度之恩也。
　　上天所宝，不传下世。
　　少微曰：天尊说经之时，不传下世；王母所请许保甲申之灾，因此流通，人间始有也。宋君曰：此经度人，凡有四种。一者白日升天，即身而度；二者尸解变易而度；三者死而不朽，后更起生；四者魂神暂灭，即升南宫受化。业有轻重，故报有差殊，兼度曾祖，故曰生死蒙惠。
　　至士赍金宝效心，盟天而传。轻泄漏慢，殃及九祖，长役鬼官。
　　幽栖曰：既称秘於玄都，固宜不传下世。今因太上流布，方复降授人间。故令至士赍金宝以效心约轻，宣之重誓，违盟则九祖获考，宝秘则亿曾齐功。○少微曰：夫灵文秘重，授受良难，岂得率尔轻传，殃延九祖。
　　侍经五帝，玉童玉女，各二十四人，营卫神文，保护受经者身。
　　幽栖曰：此言五帝玉童玉女者，是五帝之玉童玉女来侍，非五帝与玉童、玉女俱侍此。五帝即五老帝君，非五方之帝也。童之与女，都四十八人，既常营卫神经之文，亦兼保护诵经之者。则叉荐举精诚之功，司察泄慢之过，受诵之子，宜慎之焉。若出入游行，必宜携执，则使持文而护身，免灾而无虑矣。
　　道言：正月长斋，诵咏是经，为上世亡魂断地逮役，度上南宫。
　　幽栖曰：正月，上元大庆之月也。故能福及上世祖曾，幽魂苦爽，断鬼神连逮之役，受仙官拔度之庆。夫言斋者，谓身无杂务，心不外想，内外清虚，抱元守一，终乎此月。故言长斋。
　　七月长斋，诵咏是经，身得神仙，诸天书名，黄蔍白简，削死上生。
　　幽栖曰：七月即中元大庆之月也。故中及己身，诸天上生；名於白简，酆岱落死；籍於黑簿，身得神仙，位登天府。黄箓、白简者，以黄金为书，以白玉为简也。此独不言十月下元者，为上元上延祖考，中元中及己身，下元下逮子息。今既皆明至学为首，则至学上有祖考而下无子息，故十月下元，略而不言。经中亦不说下元功过。至学之士，详而审之。○少微曰：天官考时，宜度先祖；地官校月，可度己身。此先后之差，尊卑之序。黄箓、白简，记仙之籍也。《录字回年经》曰：名书帝箓，盖有宿缘，皆由勤慕，非自然也。○玄英曰：按《三元品械》，正月三阳炁生，位在上元诸天校定之时，宜度先祖。七月是中元校定之月，地官考校之辰，宜度己身。亦是先后之差、尊卑顺序之仪也。谓修道之法，普度无穷，通济死生，动植咸润；上为皇家宗庙，下为五苦幽魂，岂独先超七祖。此乃使人追孝之心，故云为上世亡魂。
　　十月长斋，诵咏是经，为帝王国主、君臣父子，安镇国祚，保天长存。世世不绝，长为人君，安镇其方，人称太平。八节之日诵咏是经，得为九宫真人。
　　幽栖曰：谓四立、二分、二至，为八节日也。皆诸天大庆吉会之日，检勾学者功过之辰。若於其日能斋而诵之，则得为九宫真人也。所以尔者，其九宫除中央之尊位，周回八宫，以应八节。既与其日相符，故诵之得登此境。○少微曰：一元有三宫，三元有九宫也。又解：夫八节之日，皆有八史神下伺人善恶，所以八节必须修诵。何故八节之日为九宫真人？明八节是八卦，左三右七等并，以中宫首足合於九宫，故曰九宫真人也。
　　本命之日，诵咏是经，魂神澄正，万炁长存，不经苦恼，身有光明。
　　幽栖曰：本命即年辰之日，唯检勾一身之功罪，故令其日斋诵之。且人以炁为根，以神为本。炁存则神正，本固则根深。内神炁以相符，外光明而自轸。如此则万忧不生，苦恼奚入？既以我本命之日修诵，故能存我之神炁。圣人作则，皆有由然，以此推之，则修真之理自明矣。○少微曰：夫神和而炁畅，故闻灵音而澄正，感虚白而光明也。○疏曰：本命日则有司命君下察人善恶，所以亦须修此经。人若为恶，则邪炁入身；若其为善，则正炁归己。而永保长存，不经苦恼也。
　　三界侍卫，五帝司迎，万神朝礼，名书上天。功满德就，飞升上清。
　　幽栖曰：三界侍卫者，即三界魔王左右侍卫也。五帝司迎者，即五方天帝出入迎送也。於是坐朝众灵，名书帝箓，万遍功备，千行德圆，即白日升天、飞登上清也。○少微曰：陆先生云：上清，中都也。按《龙蹻经》：四梵以上，次有三清。太清十二天，九仙所居；次上清十二天，九真所居；玉清十二天，九圣所居。今三十六天，并不坏之境。《洞神经》云：三清天，自然化也。凭空而立，七宝宫殿，不生不灭，百灵侍卫矣。
　　道言：行道之日，皆当香汤洗浴，斋戒入室东向。
　　幽栖曰：行道之日，即持诵此经之日也。恐人不得此长持，故云行道之日，亦是前所说吉日也。每皆以香汤洗浴，然后入别室斋心洁己，清净无为。若山居寡力者，亦可於所寝之室，常护令整洁，先被服盥漱，置经於桉，然后又於经堂焚香，礼请跪启。今修诵之旨，即取经於室中，东向正坐。焚香披读，注心历目，微声吟咏。若直尔念诵，文多错误，则却，上三十字读，勿使忽速，苟贪遍数，翻为失功，误人不小。调声诵咏，令神和魂畅，常令香炁绵绵不绝於室。至此章，则依法存叩之也。
　　叩齿三十二通。上闻三十二天，心拜三十二过。
　　少微曰：《真语》云：叩齿以集神，咽津以和真。《易》曰：帝出于震。震，长生之方，诸天之尊也，故东向也。先想皇曾天而拜之，以次天帝，每一想一拜，而取遍也。
　　闭目静思，身坐青、黄、白三色云炁之中。
　　少微曰：玄炁，青也。元炁，黄也。始炁，白也。想此三炁也。
　　内外蓊冥，有青龙、白虎、朱雀、玄武、师子、白鹤，罗列左右，日月照明。洞焕室内，项生圆象，光映十方，如此分明。密咒曰：
　　幽栖曰：更焚香临目。临目者，半开也。接手者，两手杳於膝上，即叩齿三十二通。每叩一通，令响应一天。讫，存我起拜三十二天帝，从东方北首而始。以次周回四方，每一拜存一帝；而拜之讫，闭目存我。坐下自然有青、黄、白三色云炁，须臾满一室之中，郁郁蔼蔼，左有青龙，右有白虎，前有朱雀，后有玄武；师子左右各两行，行有其八，对坐相望。白鹤与师子同也。日在前，月在后，明照室内，项生光象，照彻十方。如此存讫，更重览所存者，分明如睹也。密咒者，即口动而无声也。
　　无上玄元太上道君，召出臣身中三五功曹、左右官使者、侍香玉童、传言玉女、五帝直符、直日香官，各三十二人，关启所言：今日吉庆，长斋清堂，修行至经，无量度人。臣及甲乙转经受生，愿所启上彻，径御无上三十二天元始上帝至尊几前。
　　少微曰：元始上帝，天尊之别号也。
　　毕。引炁三十二过，
　　少微曰：引炁者，以口吸引之也，非引出也。仍想三十二天本天中炁色，依次第而吸之，从皇曾天为始。
　　东向诵经。
　　幽栖曰：既发垆之祝，不假悉注；略言要用者耳。直日香官，即三十二天各一官也。下来监察，而复上奏。今日吉庆者，即三元八节之吉日也。每皆云：今某日吉庆，既屡言长斋，即不得不斋也。臣及甲乙者，后日月、天地、星辰、国主、兆民等之所称也。若平常之时，即言臣及祖考也。元始上帝者，即非元始天尊也。夫上帝高尊亦位齐元始，故得称焉。是知元始之号，非一尊之称。祝毕，即以鼻吸三色云炁，入口而咽之。三十二过毕，洞彻一形之内，良久诵经。上香诵经。初一遍，从序诵，因便存思；其后遍，直从元始洞玄题去，每令一存，周得十过为佳。若有急事，暂起亦得；若经时稍久，即须却依前，新从序续，而复存思也。○ 少微曰：自元始洞玄以下曰经也。
　　元始元量度人上品妙经四注卷之一竟
　　元始无量度人上品妙经四注卷之二
　　齐严东、唐薛幽栖、李少微、成玄英注，宋陈景元集
　　元始无量度人上品妙经
　　幽栖曰：前题兼称太上洞玄灵宝，此题直云元始无量度人；序题太上，欲明太上所序经。前则都总部秩之名，后则单指一经之目。上品妙经，义同首注。○少微曰：前是道君序经，故以道言标首，此是天尊自说，故书元始为题。又自然已前，亦是道君小序；混沌已后，方是天尊本章也。
　　元始洞玄，灵宝本章，
　　东曰：元者，先也。先天而生，故曰先也；亦曰大也，大无不包，故曰大也。亦曰炁也，细无不入，故曰炁也。亦曰无也，无形无影，故曰无也。亦曰灵也，能变能化，故曰灵也。亦曰道也，经曰：道可道，非常道也。明常道无形，不可得而名，故略云其状。始结也，无炁始结，故言结也。亦初也，玉字初开，故曰初也。亦化也，化生天地，故曰化也。亦端也，为万物之首，故曰端也。亦终也，终乎无终，故曰终也。经曰：无名天地始；又曰：天下有始，以为天下母；又曰：始制有名，故曰：始生一。一，天也。天从始而生，明始亦元也。会归於元。元生之时，无天无地，无神无鬼，溟涬蒙鸿，无所分别，元炁始结，而成玉字。
　　玉者，自然之精。精出而发光以成天地、日月、星辰，所以化成元始尊神者，明其有灵也，所以化生天地、日月、星辰者，欲以生养万物也。所以天地万物生后，而有号者，明元始造化也。所以号元始者，示人知始终之归趣也。洞，明也。洞照无极，故曰明也。亦通也，通达无穷，故曰通也。玄，空也。杳然空洞，故曰空也。无炁始结而成玉字，在空玄之中，通达照乎四方，显乎龙汉，隐乎延康，先乎赤明，耀乎开皇，逮至上皇也。灵者，众圣之通称也。宝者，众圣之所珍也；章者，文章也。玉字始出，本形如印，八角垂芒，文彩焕耀，洞应无穷。在天曰灵，在地曰宝；空玄为灵，入藏为宝，故曰灵宝。太上道君说其所由也。○少微曰：元始微言，通同玄妙，灵文宝贵，音韵成章。
　　上品妙首，十回度人。
　　东曰：上品者，元炁始凝结青、黄、白三炁，置上元三宫。其第一宫名玄都元阳七宝紫微宫，始阳之炁，总主上真自然，玉虚高皇上帝、诸天帝王、上圣大神，其官皆五亿五万五千五百五十五万重。青阳之炁，其中官寮亦有五亿五万五千五百五十五万众，皆结自然青阳之炁而为人也，衣则青羽飞衣。宫中有延生符，八方之炁，欻然而到，便成人也。毁符焚身，即随烟而化还为炁也。太玄上府紫微宫有左、右、中三府，左府主生宫，太阳火官考；右府主死宫，太阴水官考；中府主生死罪录，风刀之考。三府各领官寮九千万众，总统生死罪福一十二曹。其左宫，名太玄都元黄太极左宫。则元黄之炁总主上真，已得道及未得道修真男女，生命录籍。其宫有招灵之符。右宫名太玄都洞白太极右宫，则天元洞白之炁，总主上真已得道、及未得道修真男女灭度仙录，及罪簿死籍。宫中有明真之府，其中官寮品格，具如紫微宫之仪也。上元品天官凡有三宫，宫有三府，宫统十二曹，三宫合三十六曹，并治元阳之上、太空之中，自然之号，普统上真已得道。三元日，集校阴阳、水、火、风刀三府，考官三十六曹、青黑二簿，列奏紫微、太微左、右、中三宫。其事自具出《三元品戒》中。今略举一隅。昔龙汉之年，玉字始出，日月始明，天地亦分，众真列位，元始出法度人。说经十遍，周回十方，度人无量之数。元始因撰作十部妙经，以紫笔书着空青之林，众圣所崇，为经之祖宗，故曰上品妙首也。○幽栖曰：此演经之时，故亦都叙题目之旨趣也。明诵之十过，即能度人，故元始说之十过，以召十方。每以十过为法。所以前序言：凡诵是经十过，亿曾万祖皆即受度，亦是回法轮十转之义也。○少微曰：即此章句，言约事弘，是谓上品真经，妙道之首；十回轮转，广度天人也。○玄英曰：上品者，群经品秩之中，此品最为第一也。妙首者，此经有度人之法，为众妙之宗，故称妙首也。十回度人者，天尊诵经度人，皆有遍数，十遍为一过，百遍为十过也。
　　百魔隐韵，离合自然。
　　东曰：百魔，神霄王等。隐，玉字也；韵，调也。魔王与诸炁俱生，参於洞章，隐其韵调，合於自然之书，以为经也。○幽栖曰：即诸魔王隐名及三界秘章，隐显离合，同符自然也。○少微曰：于时天人鬼神莫不服化，故三界大魔率其群魔，隐括声韵，来朝元始。离飞玄之炁，合自然之音，鼓以灵风，皆成歌咏；太上贵重，列於经文也。○玄英曰：此明天尊诵经，感得三界群魔飞行空中，歌隐韵之音，俱来朝会。隐韵者，明此灵章皆是诸天上圣自然隐秘之音。非世所知，谓之隐韵。属对成文曰韵，五声相和为音，合而言之，谓之隐韵。自然者，言此灵文皆诸天妙炁，灵风鼓奏，自成歌咏之音，非关造作而成，故云自然也。离合者，谓三界魔王各自歌其天中自然妙炁，以为歌咏之曲，谓之为离。其音与洞章相参，理合自然之妙，故云合。参，犹杂也。音辞虽杂，理合自然，故云离合自然也。又解云：离者，天尊所说，魔王亦说，各各自说，谓之为离；说音不同，理合真妙，谓之离合自然也。
　　混洞赤文，无无上真。
　　东曰：混，大也；洞，通也。赤文赤书，大洞之经，通明龙汉，沦於延康。元始开运於洞阳之宫，火炼玉字，洞阳炁赤，故号赤文。出法度人，玉清治炼真中之真，故曰无无上真也。○幽栖曰：混者，混沌之名；洞者，洞阳之炁。赤文者，赤书真文也。言赤书真文，齐混沌之初，在天地之先，凝化空洞之上，郁结太无之中。太无之无，亦无其无，既无其无，是谓无无。故云无无上真也。元始炼之以洞阳之炁，治之於流火之庭，洞阳炁赤，故曰赤书也。○少微曰：混洞是高上玉皇九亿万炁也。言玉皇之炁，混沌通同，成其赤书真文，乃於无无未有之时，分布五方。元始用之度人，皆登上真之位也。
　　元始祖劫，化生诸天。
　　东曰：祖，先也。元始，未受号之先，已化生天地，但龙汉久远，劫运始开，天地亦分，自此已前不可记识，是故观古可以知今，则古今无异。○幽栖曰：言赤书真文，开运祖始之劫，化生三十二天。祖劫者，赤明之劫也。○少微曰；祖，始也。玄元始炁於始劫之初，欻然而造化，能生五亿诸天，按天地一成一败，谓之一劫，言始劫者是世界初生，未经成败也。
　　开明三景，是为天根。
　　东曰：三景，三光也。三光既明，天地乃分，万物乃生，神灵得治，长为天根也。又能光明日月，朗耀众星。○少微曰：二仪分形，三光垂耀，皆禀始炁，故为天根。○玄英曰：景，光也。此明诸天位成，即有三光列耀，通照宇宙，谓之开明。俱禀妙炁而成，故为天之根本也。
　　上无复祖，唯道为身。
　　东曰：祖，宗也。上无所宗，唯道炁结精而后成其身也。○幽栖曰：既齐混沌之物，复在天地之先，故云上无复祖也。真文之质即道真之体为文，故云唯道为身也。○玄英曰：此举真文之体，为诸天之根本，禀元始妙炁之自然，而化成大道之法身。妙炁自成，不复更有先祖也。《西升经》云：虚无生自然，自然生道。今云上无复祖者，道以虚无为宗，以自然为本，以道为身。然此三者，悉无形相，寻考其理，乃是真空。真中有精，本无名称，圣人将立，教迹不可无宗，故举虚无为道之祖，其实三体俱会一真，形相都无，能通众妙，故云：上无复祖。复犹别也。别无先祖也。
　　五文开廓，普植神灵。
　　幽栖曰：五文者，即真文五篇也。以应五方五老之所偿录者。既开朗三光，亦开廓五篇玉字真文，各植神灵者也。○少微曰：妙本自成，无复先祖，括囊无外，尽是道身，五篇真文开廓形状，普生天地，安置神灵也。
　　无文不光，无文不明。
　　东曰：光，三光也。明，分明也。玉字不出，则日月无光，天地不分明也。
　　无文不立，无文不成，
　　东曰：立，形也。成，生也。玉文不出，天地无以形，万物无以生也。
　　无文不度，无文不生，
　　东曰：度，升也。生，化也。真文不出，魂神无以升，万物无以化也。○少微曰：若无真文开廓，则日月不得光，星辰不得明，乾坤不得立，世界不得成，幽魂不得度，枯骨不得生。○玄英曰：谓三涂、八难、五苦幽魂若不得此真文，则不得超度三界；亦明修学之人无此真文，则不得成真入道。
　　是为大梵，天中之天，
　　东曰：大梵者，则风泽大梵之炁结而成天，在空虚之中，抗举澄清，高而洞浮，悬而不落，在众天之上，故谓天中之天也。○幽栖曰：既生成之功浩汗，造化之用弥纶，故云是为大梵。梵者，道中之道也。道即玄文，故云道中之道、玄中之玄。天者，玄也。○少微曰：范，法也。所能开明三景，安置五文，皆元始天尊运行大法，在诸天之上，故曰天中之天也。
　　郁罗萧台，玉山上京。
　　东曰：郁，盛也。罗，大罗也。大罗之天上有玉京之山，山有七宝玄台，台在七宝城，城中有玉清之殿，高上玉皇治乎其中也。○幽栖曰：言玉清之上有九层之台，穷於高际，参於太无，故映郁大罗之上，萧然九层之台。太无，即大罗也。以玉为山，故云玉山。山上有京，故云上京；亦有名玉京，亦名玉清，皆因玉以得名也。此即通谓玄都玉京也。○少微曰：自此十句，皆说玄都境中宫殿壮丽。玉京山在诸境之上，故曰上京。山有玉城，城中有台号曰萧台。城阙山林郁然罗布，皆高上玉皇所理之处也。○玄英曰：郁罗者，谓萧台四面城阙山林，郁茂光华，罗落其处，故云郁罗。
　　上极无上，大罗玉清。
　　东曰：大罗之天，在众天之上；紫微之宫，处乎玉清之上，焕乎紫虚之中。明道既彰，大罗之天则郁然澄清，七宝之树各生一方，弥覆一天；八树弥覆八天，包罗众天，故曰大罗也。○幽栖曰：言玉京之上极乎无极，穷乎无穷，唯大罗之玉清耳。大罗，即虚景；玉清，即宫阙者也。○少微曰：大罗玉清境穷高极远，更无一物在其上、能包罗众天，故曰：大罗其上，无尘豁然，太空无为之道场也。○玄英曰：《本相经》曰：大罗之上，无色无尘，是无上也。
　　眇眇劫刃，若亡若存。
　　东曰：眇眇者，高远也。一劫者，如有巨石，方圆四百里；又如空城，方圆四百里。上下齐等，满中芥子，天人每百年一度，取一芥子。又罗衣拂巨石，石消芥子尽，名为一劫。七尺日刃，存有亡无也。七宝玄台，台高芥子无数之仞，步虚云、仰观劫仞台，此之谓也。七宝之台，非地仙所见，而况凡人乎！睹之则言有，不见则言无，故言若亡若存也。○幽栖曰：刃者，仞也。古之字少以刃为仞。天真以劫计仞，世人以尺计仞，即玉清九层之台，复谓之劫仞台也。既高远眇邈，隐化无方，故云若亡若存，非定相也。亦虽有形而无其体，真精造化，自然而然也。○少微曰：按《真一自然经》云：玉山一名劫仞台，言以仞量之，如彼劫数，故曰劫仞。形而不碍，若存若亡也。
　　三华离便，大有妙庭。
　　东曰：三华者，即太极宫青华门名也。离布三便之殿，则三界门名也。三华在三界之上，上有梵天神人飞游太极之上，玄歌无量洞章，曲爽灵风之炁，拂扬洞章之曲，太和玉女於华都之门而和神人之歌，庆大有於元始，欣众真於妙庭，不离三界，故曰离便也。○幽栖曰：夫入宴三清之宫，则必远离三便之门，即三界门也。三华宫即玉清三元宫也。上元玉华、中元金华、下元九华，皆三元上皇道君居之。大有者，大道也，义同大块，理齐有物。言三华之宫既天尊大道君居之，故云大有妙庭耳。
　　金阙玉房，森罗净霐。
　　东曰：天中有金阙玉房，以界三便之门。森，长也；罗，大罗也。上有骞林之树，覆荫东华之宫，骞林之叶，有大洞之章，紫书玉字，焕乎上清。净霐者，都监之神内名也，治紫微宫。曲房之内，下有扶桑之树，上有骞林之丛，碧鸡呜其盖，青霞翠其峰，神风流反香之草，以鼓桑林百籁之音。神风一鼓，空生洞章之音也。○幽栖曰：言玉清之境，以黄金为城阙，以白玉为宫室。黄金之阙则森然焕邈，以周罗白玉之房，则精洁严凝，以霐莹也。○少微曰：言绕三便之殿，循大有之宫，皆金阙、玉房、骞林、紫树、森耸罗列，净洁霐澄也。○玄英曰：阙者，门也。此明玉京城内华饰妙丽，积金为阙，累玉为房，周绕大有之宫、三便之殿。又植骞林、紫树罗列森耸，清净霐澄，安居其上，胜妙殊绝，故云净霐也。
　　大行梵炁，周回十方。
　　东曰：大行者，天元纲纪也。维罗八极，总大梵之炁，通明龙汉之阙。龙汉推数而自开，赤明待运而敷辰。赤明既开，三十二天并有神灵，置中元二品地官。元洞混灵之炁，凝黄之精，置中元三官，其第一宫名洞灵清虚宫，总主五帝、五岳、诸真人及地上神仙已得道。一号明晨武成宫，置左、右、中三府，左府号耐犯明晨府，主生官、太阳火官考；右府号纣绝阴天府，主死官，太阴水官考；中府号七非恬照府，主生死罪录、风刀之考。三府各领官寮五千万人，统生死罪福一十四曹，并治山洞空虚之中，系大梵之炁也。○幽栖曰：玉清真道梵炁，大行於十方之域，周流於诸天之境也。○少微曰：总五亿之诸天，混八圆之经纬，下穷九垒，上际大罗，皆是梵炁流行，周回不息，故得亿千世界高而洞浮，悬而不落，其状似风非风，似水非水，维而持之，若有情信。
　　中有度人不死之神，
　　东曰：度人更生之神也。名飞生学士，能诵洞章。诸天称庆，飞生即为开不死之门，流长生之炁，下炼三魂。三魂之神被炼，八景存焉。八景备守，共举人身，上飞九层之台，游於骞林之中，上升玄都之宫也。○幽栖曰：谓诸天十方有此之神，主司度世不死之事，非言神不死者也。
　　中有南极长生之君，
　　东曰：南极者，南极真人也。中元二品，左宫名洞阳宫，一号宗天宫，总主地上九土土皇，四维八极诸灵官。混黄之炁，其中土府、地上官察九万九千九百九十九万众，皆是死者有功之魂，受度而补其局。其宫置左、右、中三府，其左府号谅事府，右府号宗灵府，中府号灵如神府。三府考官如上法，主生死一十四曹。中元二品，右宫名北酆宫，一号阴天宫，总主地上诸灵官，置左、右、中三府。左府号连宛泉曲府，右府号泰杀九幽府，中府号罪气咸池府。主生死，中元二品。地上三官左、右、中各三府，统一十四曹，并治山洞空玄之中，皆自然之号。地上五岳、四维、八极、神仙、真人以八节日下诣清灵洞阳北酆三宫，集校诸地，上生死功过罪福。众官齐到，三宫九府四十二曹，考召官属，各操生死；青黑二簿，列言三宫。南极真人治洞阳宫中，下有流火之庭。学人得道者，皆诣流火之庭，受炼而成真，然后进入洞阳宫中长生者。宫中有度命之君，字吁员，得入南宫吁员即为炼度朽骸也。○幽栖曰：南方主生，故复有南极主司长生之名简者也。○少微曰：流火之庭广八十万里。
　　中有度世司马大神，
　　东曰：南宫中有度世司马大神者，十方飞天神王并治宫中也。○幽栖曰：司马大神主司度世之录籍。司马，官位也。○少微曰：南宫又有度世司马，亦有度世大神，并治宫中，长生不死也。
　　中有好生韩君丈人，
　　东曰：好生君讳猷，治南上宫中也。韩君司命、司录也。治九幽酆都。人有善功者，大圣开玄夜之户，酆都度八难之场，七祖於是而还幽魂於是，而光上帝育养始生之神，司录则度算於南宫也。○幽栖曰：复有韩君丈人监长生籍，与南极事同。神中之尊，谓之丈人。韩君，官司之号也。○少微曰：韩君是上帝阙下司录仙籍度人南宫也。○玄英曰：丈人，长老之称也。好，乐也。明其南宫之中复有乐人长生不死之君，录人善功，出三界之苦。
　　中有南上司命司录，
　　东曰：南上宫，名也。九华真人治在其中，主九幽之中宿对死魂。司命主寿算之神，司录主簿录之神，并南上帝君司官也，常校学仙之名。上言玄都之官，有知八字之音应得度者，至灾劫交之时则司命使鸟母迎以凤车，上登昆仑之墟也。○玄英曰：南上者，洞阳宫之别名也。
　　延寿益算，
　　东曰：延，申也。算，纪也。九灵之母治东海扶桑汤谷之渊，常总地机转轮，元炁上应天关。天关转地机动周天一度，水则涌三千三百度，九海溟合，坤母出东海之上，以召鸟母，使申劫会於帝君，延寿益其算纪，度学仙之人也。
　　度厄尊神，
　　东曰：南上宫中有益寿延年，度厄尊神，上帝君也。讳育常，乘象轮之车，游行九玄之门，转九机之度以应劫会之期，天运之终而日童停光，拔度学仙之人，灌以水母之精，导以太和之炁，度其灾厄，炼长夜之尸。○幽栖曰：复有南方司命、司录二尊神，司命尊神主延寿益算，司录尊神主过灾度厄也。
　　回骸起死，无量度人。
　　东曰：无量则大众之始神也，总统飞天之众，既乐天中有无量品众大圣，众皆受其品量而得升度死骸，受炁而更生为人也。○幽栖曰：夫延寿益算、过度灾厄及回死骸之形、已死之尸者，皆由乎司命、司录之二君也，故云无量度人也。○少微曰：总彼真官各司其职，并能回骸复命、起死成生，劫运频交，度人无量也。○玄英曰：此二句通结上文，从中有度人至此诸司真官皆能回骸起死，度脱生灵回骸者。骨为骸；骸，形也。能令死骸白骨更起成人也。起死者，谓新死之人，更令得活也。无量度人者，凡於劫劫之中度人成道，非可算数，故云无量度人。此明元始垂慈，死生通济，置立金官玉殿，总彼真官照临三界之中，弘度九天之内，人则存亡获庆，万物则动植衔恩，劫劫之中，长生久视。
　　今日校录，诸天临轩。
　　东曰：校录，校生死之录也。临轩，宴会也。玉帝在南昌之宫中，校度生死录籍，普得开赦。○幽栖曰：今日校录，谓校量持诵之人建功立行之名简，应合升度之录籍，故诸天十方无量神真乘舆御笔，上诣帝前。○少微曰：今日者，赤明开图日也。校录者，校死生录籍也。凡校录之日，皆可借言今日耳。是时元始天尊校死生录籍，诸天圣众。并临轩字而朝也。
　　东方无极飞天神王长生大圣无量度人, 
　　东曰：太上说玄都玉京山八方诸天，有三千大千世界，东方无极诸天安太堂乡大千纳善之世界也。○幽栖曰：即前序云：说经一遍，东方大神浮空而至也。
　　南方无极飞天神王长生大圣无量度人，
　　东曰：南方无极诸天，宛梨城境大千弃贤世界也。○幽栖曰：此说经二遍，南方大神浮空而至也。
　　西方无极飞天神王长生大圣无量度人，
　　东曰：西方无极诸天，福堂洲大千咸行世界也。○幽栖曰：此说经三遍，西方大神浮空而至也。
　　北方无极飞天神王长生大圣无量度人，
　　东曰：北方无极诸天，郁檀野大千清冷世界也。○幽栖曰：此说经四遍，北方大神浮空而至也。
　　东北无极飞天神王长生大圣无量度人，
　　东日：东北方无极诸天，福集都大千长安世界也。○幽栖曰：此说经五遍，东北大神浮空而至也。
　　东南无极飞天神王长生大圣无量度人，
　　东曰：东南方无极诸天，元福田大千用贤世界也。○幽栖曰：此说经六遍，东南大神浮空而至也。
　　西
　　南无极飞天神王长生大圣无量度人，
　　东曰：西南方无极诸天，延福乡大千仁静世界也。○幽栖曰：此说经七遍，西南大神浮空而至也。
　　西北无极飞天神王长生大圣无量度人，
　　东曰：西北方无极诸天，福德野大千延贤世界也。○幽栖曰：此说经八遍，西北大神浮空而至也。
　　上方无极飞天神王长生大圣无量度人，
　　东曰：上方无极无巅玄都玉府紫微之中，无鞅之众飞天神王也。○幽栖曰：此说经九遍，上方大神浮空而至也。
　　下方无极飞天神王长生大圣无量度人，
　　东曰：下方无极五岳五帝，洞阳清灵北酆都诸官府之中也。○幽栖曰：此说经十遍，下方大神浮空而至也。
　　十方至真飞天神王长生大圣无量大神，
　　东曰：十方大罗之天，有玉京山，山有八方，上下合为十方，各有无极无穷飞天神王、长生度世君、无量大神、无鞅之众、并到帝前也。○幽栖曰：此十方真神，并主司监得道成真、长生度世之事，故云长生大圣无量度人。
　　并乘飞云，丹舆绿辇、羽盖琼沦，
　　东曰：飞云者三，素云也，丹赤也，绿碧也。羽，旄也；盖，覆也；琼，玉也。十方大圣、飞天神王各乘丹霞之舆，碧霞之辇，朱雀、凤凰，以为舆辇之盖，七宝轮毂也。○玄英曰：丹是赤色之霞，绿是碧霄之炁，此明十方大圣来朝元始之时，皆结太上三素飞云、丹霞碧霄为其车乘，故云丹舆绿辇。
　　参驾朱凤，五色玄龙，
　　东曰：参，杂也。杂驾朱雀、凤凰、五色之龙、白虎、玄武也。○幽栖曰：羽盖荫舆辇之上，飞云骋轮毂之下，朱凤则参辇，玄龙则驾舆，於是凤辇、云舆、云炁双迈。羽盖者，仙禽灵鸟之羽为盖也。琼轮者，以珪璧琬琰之宝为轮。○玄英曰：龙有五色而言玄者，玄犹天也，谓天龙也。又云玄是众色之主，故特举以明之。
　　建九色之节，十绝灵旛。
　　东曰：节，盖也。旛，华旛也。九色者，青、赤、白、黄、黑、绿、红、紫、绀也。上真执九色之旄节，玉女把十绝之灵旛。○幽栖曰：夫上真皆建三七九色节，紫旄节、灵旛节，以十色间错，色各一绝，故云十绝。节在旛前，皆左右持，执以导前。○少微曰：十方大圣并乘三素飞云丹霄之辇，凤凰羽盖、琼玉之轮。参，杂也。又杂驾以朱凤、玄龙，文耀五色，玉女建九光之节，真人持十绝之旛，文物威仪，异方同轨。○玄英曰：十绝灵旛者，以十色之素横幅剪断谓之为绝，又分间其色，接而缝之；其幅通者，十接谓之十绝。击於竿首，谓之为旛。旛者以转为名，令人转祸为福也。执节使刑罚有度，罪无滥刑，持旛使悔过修真，化恶为善。大圣所建，晓示愚迷，使真人执旛，玉女持节，其旌节贵贱随法，高低如上清真人建紫毛之节，其余等级具列科仪，此不兼哉。
　　前啸九凤齐唱，后吹八鸾同鸣，
　　东曰：雄曰凤，雌曰凰，赤色五彩曰鸾。前导九部之凤，后从八部之鸾，侍晨一啸，九凤齐唱，西灵真人吹九凤之箫，则八鸾同鸣也。○幽栖曰：前有啸歌，凤与之齐唱，后吹管钥，则八鸾与之同呜。○玄英曰：八九者，前部属阳，阳数奇，故九也。后部属阴，阴数偶，故八也。
　　师子白鹤，啸歌邕邕，
　　东曰：邕邕，和鸣也。凤唱鸾呜，众音并作也。○幽栖曰：师子作虎啸，白鹤为凤歌，和呜谐合，二音邕穆也。○少微曰：此天钧乐也。前部啸歌则九凤齐唱，后部流吹则八鸾同鸣。《洞神经》曰：天一左宫有天钧乐器，子日玉女能吹笙竽，丑日玉女能啸歌，寅日玉女能鼓瑟，卯日玉女能击筑，辰日玉女能鼓琴，巳日玉女能撞钟击磬，午日玉女能吹箫，未日玉女能吹笳，申日玉女能为九音之歌，酉日玉女能为六变之歌，戌日玉女能作百兽呜，亥日玉女能为天下新声之曲。天钧，乐器名也。名与世同，音与俗异，俗音凄思以促命，天音和畅以延生。○玄英曰：此明师子、白鹤从驾而行，天乐一张则百兽率舞，故得齐声唱和，啸歌邕邕。
　　五老启涂，群仙翼辕，
　　东曰：五老，五帝也。启，开也。涂，道也。翼，侍也。辕舆，辇辕也。
　　十方飞天无极大神临轩於始青天中，五帝开道，群仙侍引也。○幽栖曰：五老启涂以前引，群仙则侍辕之左右。五老即五老帝君，掌领五篇真文也。○少微曰：五老，五帝也。十方大圣道位尊高，乃感五帝，前驱群仙，骖胜乘五符。《本行经》云：东方安宝华林青灵始老号曰青帝，姓合，讳开，字灵威仰，服色尚青，驾苍龙，建翠旗，从群神九十万人，和春气、生万物。南方梵宝昌阳丹灵真老号曰赤帝，姓洞浮，讳极炎，字赤熛弩，服色尚赤，驾赤龙，建朱旗，从群神三十万人，和夏气、长万物。中央玉宝元灵元老号曰黄帝，姓通班，讳元氏，字含枢纽。服色尚黄，驾黄龙，建黄旗，从群神十二万人，和土气、上载九天。西方七宝金门皓灵皇老号曰白帝，姓上金，讳昌开，字耀魄宝，服色尚白，驾白龙，建素旗，从群神七十万人，和秋气 ，成万物。北方洞阴朔单郁绝五灵玄老，号曰黑帝，姓黑节，讳灵会，字隐侯局，服色尚黑，驾黑龙，建玄旗，从群神五十万人，和冬气，藏万物。五老帝君皆天真自然之神，故曰元始。五老非后学而成，真者自受符命，各治一方，大劫交周，其位仍易也。
　　亿乘万骑，浮空而来。
　　东曰：万万曰亿也。乘凤车也，骑龙麟也，飞仙并乘龙驾无鞅之众，凤车羽盖浮空而到也。○幽栖曰：亿乘万骑，明其多也。浮空而来，非履地也。
　　倾光回驾，监真度生。
　　东曰：倾，盖也。光，日也。度生，真人也，字扶羲，常主教九幽之录，善恶之因。善者则受其开度，恶者则极其对根。尔时十方大圣，盖天而来，下障翳日光，回驾於诸天之境，倾光於上帝之前，监诸修诵成真之至士，度祖考应生之魂魄者也。○玄英曰：倾，动也。光者，车舆章服辉耀也。回驾者，众圣临轩，既受天尊符命讫，遂乃倾动光仪，回其车驾，各归本国，监领群真，度脱得仙之人，故云监真度生也。
　　诸天丞相，南昌上宫。
　　东日：丞相，大罗天之神公也。上宫，朱陵宫也。丞相为受度更生之宾，定命籍於朱宫，削罪根於三官也。○幽栖曰：九宫有上相二真之位，辅弼诸天之事，故居於南昌上宫，即九宫之南，赤明和阳天中者也。
　　韩司主录，
　　东曰：韩司，司命也。应得度者，司命即执主录算度於南宫，而得受炼度者也。
　　监生大神。
　　东曰：监生大神主领长夜之宫，校学道簿录，度九幽之魂。大神者，十方飞天神王也。常在飞玄之上，而诵洞玄之经，以自然之炁，拔度学道之人也。○幽栖曰：韩司，即前韩君之司也。主录，即主监长生之录，故云监生大神也。
　　执录把籍，齐到帝前。
　　东曰：十方大神，各领司录执持录籍以到玉帝之前。玉帝讳廓奕，治玉京玄台之中，与元始同生，为玄元之范，开灭度之门，教学仙之人也。○幽栖曰：十方至真，与诸天丞相及监生大神并抱执算度之录籍，俱会帝前以迁举也。○少微曰：韩司主录门下司录也，主人录籍，故曰主录。监生大神，更生真人也。字扶羲，领长夜之府，度九幽之魂。是时诸天帝主各领丞相，齐到陛下校度死生。帝者，天尊自谓也。天尊一号玉帝。按《龙蹻经》元始有十号：一曰自然，二曰无极，三曰大道，四曰至真，五曰太上，六曰老君，七曰高皇，八曰天尊，九曰玉帝，十曰陛下。
　　随所应度，严校诸天。
　　东曰：学士若能明八字之音，则神公开长明之户，十方幽魂并得度入更生之门，上登玉京之台，欢乐紫极之宫。中有神婴之童，一歌无量之章，立得反形於三炼之房，身受自然之炁，欢乐无极之龄。　　○幽栖曰：随所在修诵之人应合得度者，校勘诸天之名簿籍，句会功满之录也。○少微曰：皆随功轻重，应事开度，严校诸天，罔有遗失。
　　普告三界，无极神乡。
　　东曰：三界者，欲界、色界、无色界也。无极者，十方无极世界也。普告十方，无极无穷之神，普令知闻也。○幽栖曰：告勑三界、五帝之魔王，逮及无极无穷之神域，有司必告无幽不闻也。○少微曰：玉帝告也；三界者，欲界六天，色界十八天，无色界四天，诸神之乡无有限极，故曰无极神乡。
　　泉曲之府，北都罗酆。
　　东曰：北都，玉都也。罗酆，山名也。罗酆之山在天地之北，北海之外，山高二千六百里，内外皆七宝宫室，天地鬼神之所处，三界六天、北帝大魔王治乎其中。凡六宫皆六天鬼神之治，洞中有六宫，亦相像如一。下元三品水官结风泽之炁，凝晨浩之精，置下元三官。第一名汤谷洞泉宫，一号清华方诸宫；总主水帝汤谷神王、九江水府、河伯、神仙、诸真人、水中诸大神已得道、过去及未得道有功之魂，受度而升。其宫置左、右、中三府，左号青元灵渊府，右号九冰寒夜府，中号朔单青灵府。簿录并封九河洞室。其下元左宫名清泠宫，一号南水会宫，总主水中万精、蛟龙、鲸鲵，入会水母龙门各五亿，万重风泽金刚之炁。其宫置左、右、中三府，中号灵宝劫刃府，左号龄劫府，右号长夜寒庭府，主水中万灵。下元右宫名北酆都宫，一名罗酆宫，总主水中积夜死魂谪役之劫；其左府号开度劫量府，右府号泉曲鬼神府，中府号通灵大劫府。下元三品，水官三宫，宫统一十四曹，三宫合四十二曹，并治九江洞室，皆自然之号，并统三河四海九江水府一切神灵、已得道及未得道并地上五岳真仙、玉女。常以太岁甲子庚申之日，下诣汤谷、清泠、北酆都三官，校集九府生死簿录。昔天地改运，沦於延康，冥冥无开，飞天启光，於是散晖诸天，受炁洒灵，玄都故云玉都，亦大圣之号。北帝上真治乎玄灵之宫，下有寒冰夜庭，又有八难之场，故曰泉曲府也。○幽栖曰：泉曲府即九幽长夜之鬼府，北都罗酆即酆都，北帝之鬼都。罗酆是北海九幽之山，名鬼都，即在罗酆幽山之上者也。○少微曰：此下元右宫也。按《真诰》云北酆在天地之北外癸地，一名酆都泉曲府，酆都右府也。罗酆是北都上山名也，高二千六百里，周回三万里，下有洞天，周回万五千里。内外皆有七宝宫室，有上、中、下三官，各八狱，合二十四狱，皆天地鬼神所处也。
　　三官九署，十二河源。
　　东曰：三官者，天、地、水三官也。上元天官，有三官。官统一十二曹，合三十六曹。中元地官，亦有三官，·官统一十四曹，合四十二曹。下元水官，亦有三宫，官统一十四曹，合四十二曹。三官都合一百二十曹，主领鬼、神、人。天、地、水三官，合为九署。及九海、三河、十二川源之中生死图籍，无渊无底，无极神仙、一切神灵，普皆宣告也。○幽栖曰：三官即酆都三官。酆都有六宫，二宫立一官，六宫故立三官也。一官有三署，三官有九署。左为火官，右为水官，中为女官，并随事源，主司考掠，如世上之六曹。十二河源即水府也。事与三官九署相符。三官九署亦十二也，且属北方，与北俱是阴位，故取二六之数，以置十二官也。此亦举主宰耳，其余小位，不复言也。○少微曰：三官者，上元天官，中元地官，下元水官。主九署，九府署司也。十二河源者，月为太阴之精，诸水之母。井，是天河之源，众水之泉。一月一周天，一年十二月，每月皆过於东井，沃黄水之华，濯天人之容。若先祖未生，皆蒙炼度，以成仙真。事见《三五顺行经》。按《三元品戒经》说上元天官隶玉清境，结青、黄、白三炁，置上元三官。玄炁为中宫，始炁为左宫，元炁为右宫，其中宫名元阳七宝紫微宫，结青元始阳之炁，总主上真自然玉虚高皇上帝、诸天帝王、上圣大神。其官皆五亿五万五千五百五十五亿万重，其中神仙官寮亦有五亿五万五千五百五十五亿万众，皆结自然青元之炁而为人也。衣则青羽飞衣。紫微宫中有延生之符，出符以置八方，则八方之炁效然响应，皆即成人，藏符则复化为炁。宫置左右中三府，左府主生官，太阳火官考；右府主死官，太阴水官考；中府主生死，罪福风刀之考。考者，核实其事，大福三年考，中福九年考，小福二十四年考。三府各领官寮九千万众，总统生死罪福一十二曹。其左宫名太玄都元黄太极左宫，即玉清左相宫也。结元黄之炁而成，总主千真已得道及男女生命箓籍，宫数、官寮不异中宫，亦结自然元黄之炁而为人，衣则黄羽飞衣。太极左宫有招灵之符，用之亦如延生符也。左宫亦置三府，主考罪福，一同中宫也。右宫亦名太玄都洞白太极，右宫是清微宫也。结天元洞白之炁而成，总主上真已得道、未得道百姓男女仙录罪籍，宫数、官寮亦不异中宫。其人亦结自然洞白之炁而成，衣则白羽飞衣。宫中有明真之符，用之亦同延生招灵也。左右中三府主考罪福，一同中宫。上元三宫，宫统三府，府统四曹，九府共三十六曹，并治元阳之上，太空之中有功德满足、应合仙者，言名紫微宫；有敬信宗奉大法者，言名太极左宫；应死者，言名右宫。中元二品地官者，隶上清境，结元洞混灵之炁，凝极黄之精而成。其中宫名洞灵清虚宫，总主五帝五岳诸真人、及诸地神仙已得道者。其宫皆五亿五万五千五百五十五亿万重，其中神仙官寮有九万九千九百九十九万众，此皆死者有功德之魂，非自然之炁也。受度得神仙地官之任，各有年限，功满德进，升为天府仙官；功未满者，还生人中。中宫置左、右、中三府，左号耐犯明晨府，右号纣绝阴天府，中号七非恬照府。主考罪福、阴阳、年数，不异上元也。左宫名南极洞阳宫，主地上九土土皇、八极诸灵官及生命录籍，宫数官寮不异清虚宫也。宫置三府，左号连宛曲泉府，右号大煞九幽府，中号罪气咸池府，主考罪福，年数不异左宫。中元三宫三府，共统一十四曹，九府合四十二曹，并治山洞空中，言奏善恶，不异上元也。下元三品水官，隶太清境，结风泽之炁，凝晨浩之精而成。其中宫号汤谷洞泉宫，一曰青华方诸宫，总主水帝汤谷神王、九江水府、河伯神仙、水中诸大神及仙箓簿籍，宫数官寮与中元同也。官寮亦是有功德之魂补之。宫置三府，左府号青元灵泉府，右号九泉寒夜府，中号朔单青灵府，主考年限罪福，不异中元。左宫名清灵宫，生水中万精、鲛龙鲸鲵，又会水母龙门，度数之期，及人命箓籍生死功过，炁是风泽金刚之炁，官寮宫数不异中宫。右宫置三府，左号灵劫府，右号长夜府，中号灵宝劫刃府，主考罪福，亦如中宫也。总主水中精魂百鬼万灵，无是风泽梵行之炁，宫数官寮亦同中元也。右名酆都宫，置三府，左号开度劫量府，中号通灵大劫府，右号泉曲鬼神府，主考罪福，亦同中元也。下元三宫，宫统三府；九府合四十二曹，三府共一十四曹，并治九室，总统八海四渎水帝神王、水中一切灵祇。三元总九官二十七府、百二十曹。左主生事，右主死事，有功书左府青簿，有罪书右府黑簿，若罪中涉福，福中涉罪，则不专一曹也。得道奉中宫，有功奏左宫，有罪奏右宫，每到三元八节日，绝灭恶根也。○玄英曰：此明黄水月华炼度死魂之事。十二者，年中十二月也。河源者，河即天河也。天有二十八宿，东井星是天河之源，众水之泉，月为太阴之精，诸水之母。月行则每月一周天，皆经东井，吐水灌注，故云十二河源。若死魂受生，皆蒙黄水炼度，以成真仙，此文开度死魂，故举十二河源以明其事，且三元八节、劝在修行，学者若得轻升，亦能超度先祖，谓下文。
　　上解祖考，亿劫种亲。
　　幽栖曰：解脱累代祖考之幽魂，原宥亿劫之宗亲也。○少微曰：每三官校录，因子孙有大功，玉帝即为上解，亿劫祖考、一切种亲，度生诸天也。
　　疾除罪簿，落灭恶根。
　　东曰：疾，速也。簿，录也。速除罪录，绝灭恶根也。○幽栖曰：速除其罪谪之黑簿，急落其恶对之深根者也。
　　不得拘留，逼合鬼群。
　　东曰：拘，闭也。逼，强也。不得闭系魂爽，强聚鬼庭之中，遏塞正教也。○幽栖曰：既赖经功以技度，复沐道恩以解脱，岂更有拘系留滞之艰，混合群鬼之中。○少微曰：约勑三官有功德者，不得拘留魂爽，逼合鬼群也。
　　元始符命，时克升迁，北都寒池，部卫形魂。
　　东曰：元始天尊说经之时，命召十方无极世界地狱之中、一刻之时幽夜之中、寒冰夜庭三官九府，一时各部领鬼神侍卫，将从得出，长夜之府，并皆开度，得见光明也。○幽栖曰：元始降符，勑命昼时，克以升超。北帝告寒池受形之魂，部领出泉曲之府。寒池者，刑罚之池也。○少微曰：酆都下有寒池，诸鬼神有舒慢者，玉帝即用符命，一时一刻，寒冰夜庭，三官九府各部领幽魂移出长夜之府，并承开度，得见光明。 
　　制魔保举，度品南宫。
　　东曰：三界魔王常作谣歌以乱学者之心。心固者，魔王保举径升黄笳天中，诣金华山，受太一之信，以制大魔之试；然后得度。当尔之时？符制魔王，使保度南宫也。○幽栖曰：既勑北帝出鬼魂於北府，即制魔王度仙品於南宫。
　　死魂受炼，仙化成人。
　　东曰：南宫者，长生之宫也。度命君治在其中，讳吁员，得入南宫之中。吁员即炼度朽骸，生童即灌其生津，着生契於四极，给自然之羽童。生童者，日中灵童也。○幽栖曰：死魂举度於南宫，则以流火之 膏炼其鬼质，从兹改化，便得仙也。
　　生身受度，劫劫长存。
　　东曰：生身者，魂受炼度而还得迁人，值元始开化，身升长生之宫，亿劫长存者也。
　　随劫轮转，与天齐年。
　　东曰：轮转不灭，与天地等年也。○幽栖曰：若即此生，身便受升度，则与天齐久，与道同存；劫始劫终，从劫至劫，劫自成败而我独存者。天地世界一期运终，是名为一劫也。○玄英曰：随劫轮转者，劫有大小，若大劫交周，即是天地败壤、劫火起时是也。小劫是人之生死一期之尽，谓之为劫。随劫者谓度死魂受炼成人，不能无死，死后托化，更生为人，是随劫也。劫劫得生人道，故云与天齐年。
　　永度三徒、五苦八难。
　　东曰：永，长也。三徒者，三恶门名也。第一、名色欲门，一名上尸道，一名天徒界。第二、名爱欲门，一名中尸道一名人徒界。第三、名贪欲门，一名下尸道，一名地徒界。此为三恶门，一名三尸道，一名三徒界，常居人身中，塞人三关之口，断人三命之根，遏人学仙之路，抑人飞腾之魂。五苦者，一名五道门。第一名色累苦心门，一曰太山地狱苦道；第二名爱累苦神门，一曰风刀苦道；第三名贪累苦形门，一曰提石负山苦道；第四名华竞苦精门，一名填海作河苦道。第五名身累苦魂门，一名吞火食炭镬汤苦道。故经曰：吾所以有大患者，为吾有身，及吾无身，吾有何患！此五苦、五道常居人身，系人命根，遏人招真之路，断人修仙之门。三徒、五苦合为八难，为罪之本。而不解形於五道之上，灭迹於五苦之下，众累不断，沈沦罪田。夫学诸上道，当先断诸累，绝灭苦道，真炁自降，神仙自成，克得变形，游行三清，身入长生之府，无复八难之患也。
　　超凌三界，逍遥上清。
　　东曰：超，升也。凌，高也。飞升南宫，神王即勑羽林监简上生簿，受符而升仙，游行云宫之中，身着结云之衣，径入朱陵之宫，受福於天堂，与飞天合景，飞行云中。神王，妙成天王也，字育生，总统十方飞天之神。羽林监，字邈学，知天中之音，三界所称地只，奉迎洞明神鬼，坐知自然，飞行三界，游乎上清也。○幽栖曰：既与天齐年，复与道合形，永出三徒之役，长离五苦之谪；超八难於鬼都，登九天之真域。三徒者，一曰长夜徒，二曰寒池徒，三曰摙石徒。五苦者，一曰刀山苦，二曰剑树苦，三日镬汤苦，四日炉炭苦，五日考谪苦。八难者，三徒、五苦，共为八难也。○少微曰：三徒者，三官徒役也。一曰天官徒役，奔雷走电；二曰地官徒役，担山负石；三曰水官徒役，摙汲溟波。五苦者，登刀山、履剑树、入镬汤、抱铜柱、吞火食炭也。八难者，八门幽旷之难，道君所问，飞天对之也。
　　上清之天，天帝玉真，无色之景梵行。
　　东曰：上清之天，有天帝玉真，字陁与。五篇真文，结炁俱明，在云阿之岭，号曰妙成之天者是也。玉真在上清之天，不参色界，乘大梵之炁，游行入太黄皇曾之天也。○幽栖曰：上清之天，天帝即三十六天帝最尊极之位，道齐元始，位列玉清，故云玉真，此即上清。已下四境，境有九天，四九合三十六天，此不同三十二天也。无色天景则有景无色，故云梵行。此后即明后四方之天，方有八天，四八合三十二天，谓之四梵天也。景者，身也。色者，质也。言三十二天，上帝高尊形相，宛然有景无质，虽有真相，犹如虚空出入无间，不阂於物，故云梵行。梵者，道中之道也。此三清五境三十六天，谓之大罗四方。四梵三十二天内，种民四天，谓之中罗。其欲、色、无色三界，二十八天谓之小罗也。○少微曰：上清天帝名玉真，字陁与，号曰紫晨天帝君。不参色界，无有三景，故曰无色之景。唯有大梵之炁，流行混成，图云诸天，各有一日一月。上清至大罗，自生九色光明，不假日月，故谓无色之景梵行也。
　　太黄皇曾天，帝郁褴玉明。
　　东曰：东第一，属清微天，帝位元阳之黑。○少微曰：此天色黄，炁系西北方梵炁，帝讳观觉，主张生箓。天中人寿九百万岁，六根俱染，是名欲界。○玄英曰：凡言梵炁者，皆是四维之天。维是角也。其四方正面之天，名系二十八宿之炁；其四维之天，不属正宿，但得两边宿炁相假而成，故云梵炁。梵是泛杂之名，无系着之貌也。如皇曾一天，承奎壁二宿之炁，故云梵炁。已下三天仿此其三十二天之中，天人寿命从此天向上，每天皆一倍因之，数可知矣。又从皇曾已下三十二天经文之中，从天字向上皆是其天之称号，从帝字向下，即是天帝之号也。
　　太明玉完天，帝须阿那田。
　　东曰：东第二，属禹余天，帝位上阳之炁。○少微曰：此天色绿，炁系北方壁宿，帝讳揽觉，主度魂更生。天中人寿一千八百万岁，一欲根粗净，五欲根粗染。
　　清明何童天，帝元育齐京。
　　东曰：东第三，属大赤天，帝位太阳之炁。○少微曰：此天色黑，炁系北方室宿，帝讳大觉，主敷布政教，度脱天人。天中人寿三千六百万岁，二欲根粗净，四欲根粗染。
　　玄胎平育天，帝刘度内鲜。
　　东曰：东第四，属元景天，帝位九天第一清阳无。○少微曰：此天色赤，炁系北方危宿，帝讳育王，主召魔举仙。天中人寿七千二百万岁，三欲根粗净，三欲根粗染。
　　元明文举天，帝丑法轮。
　　东曰：东第五，属无量寿天，帝位九天第二洞阳炁。○少微曰：此天色苍，炁系北方虚宿，帝讳梵云，主通行元炁。天中人寿一万四千四百万岁，四欲根粗净，二欲根粗染。
　　上明七曜摩夷天，帝恬懀延。
　　东曰：东第六，属上监天，帝位通阳之炁。○少微曰：此天色黑，炁系北方须女宿，帝讳玉真，主开度幽难。天中人寿二万八千八百万岁，五欲根粗净，一欲根粗染。以上六天，谓之欲界。《太真科》曰：初下二天，果报尚粗，犹以身交为欲；次二天以执手为欲，第五天以口说为欲；第六天以眼视为欲。今缘六欲感此六天，一根粗净，上进一天，六欲总净，超出欲界，上登色界。宗君曰：言有色欲，交接阴阳，人民胎生，故为欲界也。
　　虚无越衡天，帝正定光。
　　东曰：东第七，属兜术天，帝位建阳之炁。○少微曰：此天色碧，炁系北方牵牛宿。帝讳无上，主明无上之道。天中人寿五万七千六百万岁，六色尘俱染，初出欲界，犹染色尘。
　　太极蒙翳天，帝曲育九昌。
　　东曰：东第八，属不骄乐天，帝属东方极阳之炁。○少微曰：此天色紫，炁系北方斗宿，帝讳吁员，主炼度朽骸。天中人寿十一万五千二百万岁，一色尘粗净，五色尘粗染。
　　赤明和阳天，帝理禁上真。
　　东曰：南第一，属化应声天，帝位始阳之炁。○少微曰：此天色白，炁系东北方梵炁，在箕斗之间。帝讳焕明，主炼仙成真。天中人寿二十三万四百万岁，二色尘粗净，四色尘粗染。
　　玄明恭华天，帝空谣丑音。
　　东曰：南第二，属梵宝天帝，位阳晖之炁。○少微曰：此天色黄，炁系东方箕宿，帝讳世元主，应化一切。天中人寿四十六万八百万岁，三色尘粗净，三色尘粗染。
　　耀明宗飘天，帝重光明。
　　东曰：南第三，属摩夷迦天，帝位洞阳之炁。○少微曰：此天色绿，炁系东方尾宿，帝讳落觉王，劫终纳学仙之人。天中人寿九十二万一千六百万岁，四色尘粗净，二色尘粗染。
　　竺落皇笳天，帝摩夷妙辩。
　　东曰：南第四，属答和悲皇天，帝位阳明之炁。少微曰：此天色青，炁系东方心宿，帝讳韶，主魔试学仙之人。天中人寿一百八十四万三千二百万岁，五色尘粗净，一色尘粗染也。○玄英曰：此前六天是色尘之天，学者若修极此天，即色尘俱尽，超入细尘天中，谓下文也。细尘有六天。
　　虚明堂曜天，帝阿娄生。
　　东曰：南第五，属梵明天，帝位阳演之炁。○少微曰：此天色赤，炁系东方房宿，帝讳云上，主开度天地。天中人寿三百六十八万六千四百万岁，六色尘粗净，六细粗染。
　　观明端静天，帝郁密罗千。
　　东曰：南第六，属摩杂和天，帝位阳明之炁。○少微曰：此天色苍，炁系东方氐宿，帝讳净生，主度学者之身。天中人寿七百三十七万二千八百万岁，一细尘净，五细尘染。
　　玄明恭庆天，帝龙罗菩提。
　　东曰：南第七，属亿罗天，帝位阳浩之炁。○少微曰：此天色黑，炁系东方亢宿，帝讳镜主，度得道之人。天中人寿一千四百七十四万五千六百万岁，二细尘净，四细尘染。
　　太焕极瑶天，帝宛梨无延。
　　东曰：南第八，属那首明天，帝位阳极之炁。○少微曰：此天色碧，炁系东方角宿，帝讳廓奕，主教学仙之人。天中人寿二千九百四十九万一千二百万岁，三细尘净，三细尘染。
　　元载孔升天，帝开真定光。
　　东曰：西第一，属染梨恭首天，帝位少阳之炁。○少微曰：此天色紫，炁系东南方梵炁，在轸角之间，帝讳猷，主炼度死魂更生。天中人寿五千八百九十八万二千四百万岁，四细尘净，二细尘染。
　　太安皇崖天，帝婆娄阿贪。
　　东曰：西第二，属首来天，帝位太阳之炁。○少微曰：此天色白，炁系南方轸宿，帝讳宛，主开度善人。天中人寿一万一千七百九十六万四千八百万岁，五细尘净，一细尘染。○玄英曰：此前六天是细尘之天，学者修极此天，即细尘都尽，升入轻尘天中，谓下文也。轻尘有六天。
　　显定极风天，帝招真童。
　　东曰：西第三，属首为稽那天，帝位浩阳之炁。○少微曰：此天色黄，无系南方翼宿，帝讳流，主度有善功之魂。天中人寿二万三千五百九十二万九千六百万岁，六细尘净，六轻尘染。
　　始黄孝芒天，帝萨罗娄王。
　　东曰：西第四，属阿那波逻迦天，帝位洞阴之炁。○少微曰：此天色绿，炁系南方张宿，帝讳易邈，主披夜开幽。天中人寿四万七千一百八十五万九千二百万岁，一轻尘净，五轻尘染。
　　太黄翕重浮容天，帝闵巴狂。
　　东曰：西第五，属波罗离和天，帝位开阴之炁。○少微曰：此天色青，无系南方星宿，帝讳阿滥，主召魔集真。天中人寿九万四千三百七十一万八千四百万岁，二轻尘净，四轻尘染。
　　无思江由天，帝明梵光。
　　东曰：西第六，属梵明元黄天，帝位玄阴之炁。○少微曰：此天色赤，炁系南方柳宿，帝讳阿丘，主开度善魂。天中人寿一十八万八千七百四十三万六千八百万岁，三轻尘净，三轻尘染。
　　上揲阮乐天，帝勃勃监。
　　东曰：西第七，属蔡泞元天，帝位昊阴之炁。○少微曰：此天色苍，炁系南方鬼宿，帝讳无量，主品类天人等级。天中人寿三十七万七千四百八十七万三千六百万岁，四轻尘净，二轻尘染。○玄英曰：等级者，贵贱贫富寿命也。
　　无极昙誓天，帝飘弩穹隆。
　　东曰：西第八，属天阿梨和天，帝位极阴之炁。○少微曰：此天色黑，炁系南方井宿，帝讳昙，主度一切仙人。天中人寿七十五万四千九百七十四万七千二百万岁，五轻尘净，一轻尘染。以上十八天谓之色界。《太真科》曰：无色界之中，至真无情，不交阴阳，人民化生，但啖香炁，无复形质之患也。○玄英曰：然此前一十八天，通名色界。若从此天升上，即至无色界天，形色都无，亦得同彼天人寿命。前明色界天中，犹有轻尘为累，此明无色之界，形相都无，学者修至此天，唯存心识，以入炁观。
　　皓庭霄度天，帝慧觉昏。
　　东曰：北第一，属阿答和天，帝位阴生之炁。○少微曰：此天色碧，炁系西南方梵炁，在参井之问，帝讳育，主拔度学人。天中人寿一百五十万九千九百四十九万四千四百万岁，色尘俱净，形相都如虚空也。唯存心识，以入炁观。炁观道成，即升入元洞天也。
　　渊通元洞天，帝梵行观生。
　　东曰：北第二，属扇明民天，帝位阴化之炁。○少微曰：此天色紫，炁系西方参宿，帝讳上，主度学仙之人。天中人寿三百一万九千八百九十八万八千八百万岁，尚有心识劳动，便作舍识意修，得生妙成天也。○玄英曰：又以心识为息，若能舍除心识，以至无为，即得升入妙成天中也。
　　太文翰宠妙成天，帝那育丑瑛。
　　东曰：北第三，属梨那天，帝位阴明之炁。○少微曰：此天色白，炁系西方觜宿，帝讳陀，主统理神王。天中人寿六百三万九千七百九十七万七千六百万岁，前因都忘，心识即居此天。此天不使都忘，故应用即有，不为即无，若有若无，即升禁上天也。○玄英曰：此天不使兼忘，若令空有都无，即失真中之应。以其空中有真，真中有应，生成万象，皆出於空；万法在心，亦无形相，应用则有，有即非无。将令学者观心若有若无，即生禁上天也。
　　太素秀乐禁上天，帝龙罗觉长。
　　东曰：北第四，属明梵括大招天，帝位阴洞之炁。○少微日：此天色黄，炁系西方毕宿，帝讳隗，主领录魔王。天中人寿一千二百七万九千五百九十五万五千二百万岁，炁观转妙，结习都忘，若洞入自然，即升居种民天也。以上四天谓之无色界。《太真科》曰：无色界中，人身微妙，无复形色；或复形长数百丈而人不见，唯真人能见之。以其无形可见，故云无色。但三界之人，生死之根未断，阴阳之炁犹存，故有寿尽之数，或升入上境，或下生人中，随功厚薄，轮转无穷，得道乃已也。○玄英曰：此四天是无色界天，修学之者若至此天，更能进修即生四种民天也。
　　太虚无上常融天，帝总监鬼神。
　　东曰：北第五，属阿尼姤天，帝位阴灵之炁。○少微曰：此天色绿，炁系西方易宿，帝讳极，主校学者之功。天中人寿二千四百一十五万九千一百九十一万四百万岁，初出三界，清净无染，喜乐无为也。
　　太释玉隆腾胜天，帝眇眇行元。
　　东曰：北第六，属须达天，帝位阴魂之炁。○少微曰：此天色青，无系西方胃宿，帝讳浮黎，主召集仙圣。天中人寿四千八百三十一万八千三百八十二万八百万岁。
　　龙变梵度天，帝运上玄玄。
　　东曰：北第七，属元梵须带太昏天，帝位阴结之炁。○少微曰：此天色赤，炁系西方娄宿。帝讳恶奕，主进仙成圣。天中人寿九千六百六十三万六千七百六十四万一千六百万岁，随炁升降，无复结习。
　　太极平育贾奕天，帝大择法门。
　　东曰：北第八，属释婵自然天，帝位阴极之炁。○少微曰：此天色苍，炁系西方奎宿，帝讳精上，主度学者之身。天中人寿一万九千三百二十七万三千五百二十八万三千二百万岁。以上四天为四民天，亦谓之种民天。一云此四天人出二炁之外，无年寿之限，喜乐清净也。《本际经》云：结习已尽，超种民位。谓烦恼为结，学业为习。《太真科》曰：上升四天，洞入道境，随炁升降，灾所不及。以上三十二炁及系星宿、帝讳、主掌皆见《洞神经》，人寿岁数、根尘染净见《龙蹻经》。
　　三十二天，三十二帝，
　　东曰：四八三十二天也，内名隐讳，皆多相类，梵语难解，别有诀解；凡有三十二天，各有一帝，合为三十二帝。
　　诸天隐讳，诸天隐名，
　　东曰：经中所说并是诸天内名隐讳者也。○幽栖曰：此四方之天，即东方九炁青天，南方三炁舟天，西方七炁素天，北方五炁玄天。一方八天，四八三十二天也。在三景之上，九宫之下。四极之方与四维上下，通为十方。其天名、帝号既称隐讳、隐名，不可注释。○少微曰：隐讳，帝讳；隐名，天名也。
　　天中空洞自然灵章。
　　东曰：空，玄也。洞，虚也。灵章，玉字也。玄虚之中有自然玉字，故云灵章也。○幽栖曰：言此经是太极空洞之真词，虚无自然之灵奥者也。○少微曰：空洞灵章即八会灵书，自然玉字也。本其所出，皆结空洞之炁，自然成章，非世上言词，是诸天音韵也。○玄英曰：空洞者，谓诸天太空虚无之中也。灵者，即八会灵文、自然玉字是也。章者，言词合会，荫映成文，谓之为章。八会者，八方之炁也。自然者，明此灵章之本迹，皆结空洞之中，八方真妙之炁，灵风鼓奏，自然成此言章，非因造作而成，故曰自然灵章也。
　　诸天隐韵，天中之音。
　　东曰：韵，调也。音，章也。诸天各有八字之章，隐其调韵，文旨玄奥，难可寻详，故曰隐韵也。○幽栖曰：亦是诸天隐微之韵，十方幽秘之音也。○玄英曰：音，荫也。单出为声，五声相荫而成文，谓之音。《礼记乐记》曰：声成文，谓之音。
　　天中之尊，天中之神。
　　东曰：天中亦有至尊，又有大神也。○幽栖曰：尊者即三十二天之帝尊，神者即十方飞天之神王也。
　　天中大魔，天中之灵。
　　东曰：大魔者，即三界魔王也，灵即司命司录、监度诸灵官也。
　　九和十合，变化上清。
　　东曰：和，解也。合，会也。天王昔在龙汉之中，诸缘并尽，而得过度三界之庭，身入太虚之馆，受九仙炼度而得进大圣之号。赤明开运，元始锡为梵度天王，奕奕而升灵门，上登玉清之宫也。○幽栖曰：此明诸天神灵、大魔皆是举度之主，录籍之司。若九和十合，共相保举，立能应时变化，飞登上清也。○少微曰：尊是上圣高尊也，神是飞天神王也，大魔是三界魔王也，灵是五帝灵章也。玉字所出，是尊神魔灵，和九炁之精，合十方之音，变化上清之天，流布三十二境。《玉诀》云：五帝灵章、五帝真文、五老同生，统九天之炁也。○玄英曰：此明真文玉字之缘起，皆是诸天上＇圣之高尊，及飞天大神，三界魔王、五方大帝等，和九炁之精，合十方之音，变化上清天中之妙，流布三十二天，成其灵章之文也。九炁者，九天之炁也。
　　无量之奥，深不可详。
　　东曰：奥，隐也。详，审也。无量之文，其义隐奥，难可详审也。○幽栖曰：此经既能变凡入圣，炼粗入妙，乃出离五浊，飞步三清，则幽奥难详，忘言理绝。
　　敷落神真，普度天人。
　　东曰：敷，布也。落，置也。元始随运度人，布置神真，以立三十二天，安镇五岳，普度天人也。○幽栖曰：敷，张也。落，廓也。敷张开设之貌，廓落广大之旨，言此经神真仙化，敷张廓落，人间天上，普度无穷。○玄英曰：言天尊布落玉策真文，普度天人神鬼也。
　　今日欣庆受度，历关诸天。
　　东曰：道君昔於始青天中，宝珠之内，受十部妙经。元始尔时引十方大圣，飞天神王、无鞅之众，俱入宝珠之中，说经都竟，众真监度以授道君。当尔之时，喜庆难言，三十二天．普遍关盟；十方国土并皆受度，恶对罪根，一时开赦也。○ 　　幽栖曰：既沐神真监举，则永赖升度之恩。上关三十二天，下告九幽之府，此时
　　欣庆，何可胜言也。
　　请灭三恶，斩绝地根，
　　东曰：三恶，三徒也。第一色欲，第二爱欲，第三贪欲，为三恶门也。地根，地狱也。请灭三恶之道，斩绝地狱之根也。
　　飞度五户，名列太玄，
　　东曰：五户，五道门也。前章已说，今重再解。一色累苦心，二爱累苦神，三贪累苦形，四华竞苦精，五身累苦魂。出门由户，故云户耳。太玄，太玄都也。人禀自然，阴阳淳和，无欲不履三恶、五欲，飞度五苦之门，径升玄都之宫也。○幽栖曰：五户者，五道之门户。五道者，以前三恶加以故炁、人道，共为五道。既斩绝三恶之趋，复超五道之门，则酆都落鬼录之名，太玄克仙籍之简。太玄即玄中九宫、上清之境。
　　魔王监举，无拘天门。
　　东曰：拘，碍也。人得魔王保举，径升三清，得经天门，无所拘碍，逍遥上清也。○少微曰：天尊赐升天之券，魔王保举而奉之，所到天门，无敢拘碍执问也。《洞神经升天券》出人皇文中第六十八字，以青素书带身。道士临升天之日，五岳不得此券，则拘入魂魄，不使同升；江河淮海不得此券，则留人血液，不使同升；地官不得此券，则拘人之形，不使升度；天官不得此券，则拘闭天门，不使升进。天门吏士诃禁求券得券，即前入太一紫府，见大道君，然后一切诸神不敢拘制也。
　　东斗主算，西斗记名，
　　东曰：东华天中有散华之台，四斗真人治在其中，主录算生死功德。有功者，西斗记其名也。○幽栖曰：东斗者，即斗之第一星，主增算寿。西斗者，即斗之第二星，主记录其功名也。
　　北斗落死，南斗上生，
　　东曰：南北二斗，主人生死。有善功者，三官列言，南斗即度三界之难，拔九幽之苦，宣告魔王，不使破败人之行恶。三官即列言北斗，即告下魔王，魔王即收人魂付九幽之役，万劫无期，长沦恶缘。当尔之时，无善无应，北斗除死籍，南斗上生名。○幽栖曰：北斗者，即斗之第六星，主落其死籍。南斗者即斗之第五星，主上其生录也。
　　中斗大魁，总监众灵。
　　东曰：魁，大也。灵，神也。斗中有灵童，字郁馥，常运育轮於太无，回十转以召真，总统十方天关。十转，十方大圣上朝玉宫，万神高真众灵同到，则郁馥唱焉。○幽栖曰：魁，首也。中斗者，斗之第七星，为四斗之首，总统一身众灵。此五方之斗是北斗五星，以主五方，既是斗星，故言云东斗、西斗，非方方各有斗也。○少微曰：此明五方斗宿，各受元始职司，东方七宿主人寿算，西方七宿记人罪名，北方七宿落人死籍，南方七宿上人生契，中方即今人所谓北斗也。《天官书》曰：斗为帝车，运于中央，临制四乡，以察妖祥。又张衡《灵宪》曰：一居中央，故知是斗。斗，中极也。以神州之人居极之南，自北而视，故谓北斗、北极也。论之寔同王命布於四方，则天心於是乎见矣。言中斗为炁之大帅，总监一切神灵、生死罪福也。○疏曰：《真一口诀》云：斗中自有五斗，阳明为东斗，阴精为西斗，丹元为南斗，北极为北斗，天关一星为中斗，恐非此也。今解东斗即是东方七宿，角、亢等少阳之职，主人生之算，今人上功名也。西斗即西方七宿，奎、娄等太阴之职，主记人善名也。北斗即北方七宿，斗、牛等太阴之职，又主死，故削落死名。南斗即南方七宿，井、鬼等太阳之职，又主生，故上生录也。中斗即魁、□等七宿，所谓中斗而总监四斗，一切众灵生死罪福之事也。
　　青帝护魂，白帝侍魄，赤帝养炁，黑帝通血。
　　东曰：青帝君姓阎，讳开明，字灵威仰，常主人魂。白帝君姓上金，讳昌开，字耀魄宝，常主人魄。赤帝君姓洞浮，讳极炎，字赤熛怒，主洞阳之炁，在於心府。黑帝君姓黑节，讳灵会，字隐侯局，主於血气，统於肾。上清真人云：青帝君姓常，讳精明；白帝君姓混，名 草蓐收；赤帝君姓炎，讳洞丹；黑帝君姓玄，讳明萌。○幽栖曰：青帝位东，主木，管肝，魂藏於肝，故曰护魂。白帝位西，主金，管肺，魄藏於肺，故曰侍魄。赤帝位南，主火，管气，气从火生，故曰养气。黑帝位北，主水，管血，血归於水，故云通血也。
　　黄帝中主，万神无越。 
　　东曰：黄帝君姓通班，讳元成，字含枢纽，主土气，镇於脾。上清真人云：姓麻，讳忠慎。○幽栖曰：黄笳天中金华之山，山上有五帝之攻。五帝神王治宫中，常生五色之云，日月侠乎左右，飞仙翼其轩。五帝在天，主领飞仙；在地，镇於五岳，主领鬼神，在人主五藏，主领五神。肝藏魂，肺藏魄，心藏气，肾藏血，脾处中宫，主於肌肉，故人法地，地法天，天法道，道法自然，神有所归，故云无越错。三合以成其德也。○少微曰：此明五老帝君各受赤书符命，在天，是主领五方神仙；在地，则主领五岳神鬼；在人，则主领五藏精神。各有所主，故无错越，告命次第，具在真文也。
　　青天魔王，巴元丑伯。
　　东曰：青天魔王姓斌，讳齿成巴。青天魔王与元始同生，统御九天。丑伯亦三界之魔王也，主领三界之中。学人识其音则享福，不识其音则被殃，若得魔王保举者，身入三清也。○幽栖曰：事连青帝，上四言位号，中二言讳，下二言字。其余并同此义也。
　　赤天魔王，负天担石。
　　东曰：赤天魔王姓弗，讳由肃，势能揭天，力能倾山，飞空三界中，遏人功德，制伏众魔也。○幽栖曰：事连赤帝。
　　白帝魔王，反山六目。
　　东曰：白天魔王姓赤，讳张市，一头六目，能破山反石，总统六天鬼神，断人生生之路也。○幽栖曰：事连白帝。
　　黑天魔王，监丑朗馥。
　　东曰：黑天魔王姓徐，讳直事。为性凶丑而好杀害也。○幽栖曰：事连黑帝。
　　黄天魔王，横天担力。
　　东曰：黄天魔王姓天门，讳波狂大魔王。身衣玄文之衣，头戴横天之冠，腰佩龙头之剑；常乘羽轮之车，飞行云中；常作谣歌，有三千言，乱败后学。太上故书其曲在《消魔宝经》也。○幽栖曰：事连黄帝，其位号、名字并同青帝，主保护学人，驱除魔试者也。○少微曰：次明魔鬼，乱人受命，诛戮宗君。曰天魔身者，皆是前生持戒布施，勇猛精进；不免嫉妬胜己，故斯报也。
　　五帝大魔，万神之宗。
　　东曰：青帝魔王姓迫落，讳万刑；赤帝魔王姓赭，讳上栢；白帝魔王姓邓，讳吁儿；黑帝魔王姓枭，讳公孙；黄帝魔王姓宛躬，讳产生。各领官属三万八千人，与六天同生也。主领三界，功等诸天，为鬼神之宗也。○幽栖曰：此五方天帝，五天大魔，并统领五天五方一切神祇，故云宗也。
　　飞行鼓从，总领鬼兵。
　　玄英曰：此明五帝大魔，常部领鬼兵，飞行大虚之中，以音声鼓吹之从，故云飞行鼓从也。
　　麾幢鼓节，游观太空。
　　东曰：导从鬼神，麾幢曲盖，五色玄黄，飞行云中，游看十方，周游太空也。○ 幽栖曰：飞天灵魔乘虚驾浮，前导后从，统押鬼兵，持幢执节，鸣鼓把麾，出入真境，游历太空。○少微曰：《玉清隐书》云：五帝魔王各带虎头鞶囊，领官属三万八千人，与天同生，常恼乱学。人不欲成道，又自矜与诸天上帝齐其圣功，后因龙汉开图，乃服於元始之化。故《步虚颂》云：魔王敬受事，故能朝诸天也。○玄英曰：夫大圣游行，皆列威仪服饰，麾者以指撝为义，注羽毛於竿首，状似旌旗之类也。王者执之以誓，众誓者宣勑约之词，如今之人君处分事是也。幢者，旗韣委之类也。鼓节者，击鼓流吹以为音乐节奏也。此明五天魔王，各自部领万众，建立麾幢鼓节，游观太虚之中，骑从骈阗，恣意所欲。
　　自号赫奕，诸天齐功。
　　东曰：导从赫奕，威仪具足，诸天敌势，故曰齐功。○玄英曰：既能备此威仪，又自称为赫奕，侍以尊贵。
　　上天度人，严摄北酆。
　　东曰：魔王在三界统乘玄都，常检校北酆鬼府宿对死魂。以上言玄都保应得度者。○幽栖曰：既前导后从，即麾幢鼓节，故自号赫奕也。复举学度者，以制摄精魔，故与诸天齐功也。赫奕者，贵盛貌也。○少微曰：天尊在始青天度人时，乃摄召北帝，使宣告魔王斩馘鬼神，勿行灾害，每劫度人，法令如此。
　　神公受命，普扫不祥。
　　东曰：神公者，大罗天丞相也，字廓奕，在始阳之台，主品人神得度大千世界，升无量之堂，不祥不善也。尔时受天尊符命，扫荡万魔之精、不善之鬼，拔三官之府，度更生之宾，定命籍於朱宫，削死根於九祖，受景福於真人，披幽夜於万劫，受更生於神公也。○幽栖曰：神公，即大罗之神公也。受命，即降五帝大魔之命也，使防卫学者，扫除不祥也。
　　八威吐毒，猛马四张。
　　东曰：八威者，龙麟、虎豹、师子、丹蛇、天马猛兽，吐毒四张也。○幽栖曰：八威者，八威之神龙也。猛马者，即天灵之陆马也。神龙吐毒以摄祆氛，陆马奔张以逐邪魅也。
　　天丁前驱，大帅仗旛。
　　东曰：天丁，五丁力士也。大帅，都督杀伐将军也。导从天兵节盖，仗旛威仪，侍从左右前后，诛除不祥，翦灭鬼祆也。○幽栖曰：天丁即天邹甲卒也，故导前以驱除。大帅，即大魔鬼帅，故仗旛以辟斥也。
　　掷火万里，流铃八冲。
　　东曰：左右流金火铃，一掷万里，流光焕烂，交错八冲，充满空虚之中，消魔灭鬼也。○幽栖曰：掷火流铃者，流金火铃也。掷之有声，闻乎太极，光振千里，故彻万里以交焕，达八方以冲击，则真人常持之以制御魔精。○少微曰：《洞真经》曰：火铃有光而无质，一掷万里也。
　　敢有干试，巨遏上真。
　　东曰：万魔藏形，百鬼岂敢当拒。
　　巨者，拒也。○幽栖曰：谓不遏上真也。持此经者，则为上真也。
　　金铁前戮，巨天后刑。
　　东曰：钺者，似斧也。巨天者，力士也。则金钺於前而斧戮，巨天於后以刀刑。金者，亦铁之总名；或云以金饰钺，故云金钺也。又云天丁力士前诛后斩，除灭鬼精者也。○少微曰：若有鬼神敢行干触，自纵凶害，塞我上真，则使彼天丁前诛后斩也。
　　屠割鬼爽，风火无停。
　　东曰：屠割，破裂也。爽，魂也。风火者，风刀火山也。破裂鬼魂於风刀火山也。○幽栖曰：屠鬼之爽，割魔之精，其急如风，其速如火，故云风火元停。
　　千千截首，万万翦形。
　　东曰：首，头也。形，身也。言其有罪鬼魂千千万万，斩其头首，解剔身形也。○幽栖曰：千千万万，言其多也，非即定数。或斩其首，或解其形。以尔者，夫有真则有邪，有善即有恶，故邪能遏真，恶能丧善也。
　　魔无干犯，鬼无妖精。
　　东曰：百魔伏形，万妖丧精，既屠精割爽，复截首前形，则何有能干，岂敢更犯也。○幽栖曰：用此威刑，翦除鬼贼，所以百魔伏匿，群妖丧精也。
　　三官北酆，明检鬼营。
　　东曰：三官，天、地、水三官也。北酆，北部刺奸也。酆都九府之中，有九部刺奸也。又有九都使者，本是龙汉后一劫、九炁各生一兽，以害恶民。其劫既开，九兽改号，为九丑之鬼。北帝上真在酆都之上，立九丑以辅三官，数极九九八十一万，度天炁，交九丑，转号为九都使者，常检校三官九府之中。善恶之魂，不得隐匿也。○幽栖曰：三官即六宫之三官也，六宫在北酆之上。三官统万鬼群，故令检守营域，不得干犯学仙者也。
　　不得容隐，金马驿呈。
　　东曰：金马，金龙也。检校善恶，驿马飞驰以呈其事也。○幽栖曰：有所容其隐匿，即金马驿来呈奏。金马者，言坚劲如金刚之马也，故言金马驿呈。○少微曰：惧其威武，明检鬼营，若有逃藏，不敢容隐，每驿龙关奏，急赴前呈者，如世间驿马有呈限也。
　　普告无穷，万神咸听。
　　东曰：普告天上、地下一切神灵，咸使听伏。○幽栖曰：天上天下，无幽无冥，有告遐迩，莫不咸听也。
　　三界五帝，列言上清。
　　东曰：神公受命之时，普告三界五帝神王、一切神灵，解遣地狱之中恶对死魂，并列言上清也。○幽栖曰：三界，即三界之魔王；五帝，即五帝与大魔并列言，举功保度学者，上登上清之阙朝，奏太上之前也。○少微曰：神公耿介，普告无穷，五帝万神，咸来听命。魔军已丧，列奏上清。○玄英曰：三界者，此前色欲等天之界也。
　　元始无量度人上品妙经四注卷之二竟  
　　元始无量度人上品妙经四注卷之三
　　元洞玉历，
　　东曰：元，元始也；洞，通也。玉者，玉字也；历，记也。元始结自然之精，以成八角垂芒之文，玄洞虚空，光照四方，二仪分判，日月星宿於是列明。众圣所珍，号为玉历，记天地之劫运，推历度数。真人书记其事，撰集成经，故曰玉历也。○少微曰：元洞者，元始天尊结元洞正真之炁为玉历，以纪功行，注其九品仙阶。自九品仙阶而迁九真，至于九圣，方出三界之外，逍遥上清，即与道合真，永无沦坠矣。
　　龙汉延康。
　　东曰：龙，神也；汉，大也。玉字始见，出法度人，示以神奇，因名为之大福堂国长乐之舍。荡荡大化，号曰龙汉也。延，长也；康，安宁也。龙汉运讫，天书玉字隐其精光，日月灭景，天地冥然，无所分别，长宁久远，故号延康也。○幽栖曰：元洞玉历，即天上空洞历纪之名。龙汉、延康，即杳杳冥冥亿劫之号。延康之劫，在龙汉之前，此并过去二劫也。○少微曰：此章论劫运成坏也。《龟山玄录》曰元洞上皇，炁也。天尊结元洞之炁，为玉历之书，其历以龙汉劫为初劫；开图日赤明劫，终日延康劫，循环无穷，终而复始。延，长也；康，安也。劫终之后，三界空壤，万物精爽，长安在太虚，故曰延康为坏劫之称，赤明是开图之名。二者交周，是谓大劫，故终际皆号延康。中间开图，例曰赤明。其余开皇、上皇，小劫名也。《灵章》云：龙汉承延康界开号，赤明开光，天地复位。此龙汉后延康、赤明也。○玄英曰：元者，根元本始也。洞者，虚无空洞也。玉是宝中之贵，历者以历迷为名。此明元始天尊将此真文纪录前代经历，劫劫运终之大数，以其真文可贵，历数可凭，宝而存之，谓之玉历。
　　眇眇亿劫，混沌之中，
　　东曰：眇眇，高远也。亿，万万为亿也。劫者，已解前章元始玉字沦於延康之中，一沦亿劫，可谓尘沙之数者也。混，合也。天地元分别，混沌为一也。○幽栖曰：言此二劫眇邈久远，莫知纪历之数，幽幽寥寥，在於溟涬之中。○少微曰：祖劫已来，尘沙莫纪，不可遍举，略以亿劫明言。见亿劫数终，皆成混沌，万物精爽在其中。《龙蹻经》云：三界劫坏，混沌无形，每劫重造，三炁为宗。
　　上无复色，下无复渊。
　　东曰：色，光青也；渊，深也。积空成青，积河成渊，故天高而青，水深而渊，人精而神，故天有三光以垂明，地有三河以纳川，人有三宫以舍神。人得理则天地平宁，仍值延康，天无复色，一时混然也。○幽栖曰：夫每一劫运终，则三光幽暝，天地世界混沌如初，道归本源，万物失一。则上有何色，下有何渊？○少微曰：每至劫终，上尽二十八天，无复光色，下终九垒三十六地，无复泉源也。
　　风泽洞虚，金刚乘天。
　　东曰：风泽者，元始梵风之炁也。洞，通也；虚，无也。金，真也；刚，强也。风泽之炁强於真金，故曰刚风。包於九垒，乃载九天，通达虚无，抗举澄汉之精，高而洞浮，悬而不落；金刚真炁以乘於天，政令空而悬立，地系於金刚炁也。○幽栖曰：风泽者，道之炁也。金刚者，精之炁也。道炁至柔，则洞洽於虚；精炁至刚，则运成於天。世劫自然，天境常在，但无光耳，故犹呼为天也。○少微曰：风泽，第八垒炁也。风泽之炁，坚刚如金，故曰金刚，亦曰刚风。劫尽之时，能洞满空虚，承天不坠。按《九地内音素灵丹经》：地下深亿万里，得润泽地，其炁黄；又二十亿万里，得色刚泽地，其炁紫；又二十亿万里，得大风泽地，其炁青；又下无穷无极、无边无际、洞渊纲维地，其炁绿；皆风梵纲维之故。能擎持地轮，悬而不落。九垒各有四皇，合三十六皇，上应三十六天。若学者不知天上内音，则天帝不领兆名；不知地下内音，则土皇不奏兆籍，终闭而不得仙也。
　　天上天下，无幽无冥，无形无影，无极无穷。
　　东曰：幽，远也；冥，近也。天上天下，无高无下，无远无近，不可区别，皆冥然也。形，天地也；影，三光也；极，尽也；穷，终也。天地无形，日月无光，极乎无尽，穷乎无终。○幽栖曰：在天之上，无幽无冥，不可测；在天之下，无影无形，不可观。既在上下，不知其穷，极唯混成自然而独立也。
　　溟涬大梵，寥廓无光。
　　东曰：溟涬，长远也。大梵，炁也。寥廓，空远也。元始沦於延康之中，溟涬久远，寥廓空虚，亿劫无光也。○幽栖曰：大梵者，大道也。言大道之炁玄冥而未分，故云溟涬虚无之境，汗漫而未朗，故云无光也。○少微曰：劫壤之时，其状如是。言三界之上、四民之下无有幽深冥远，空无形影，旷无穷极，唯有大梵之无，溟涬辽廓，三景元光。○玄英曰：溟涬者，空虚不测之状也。寥者，敻远无穷也。廓者，空无边际也。此明三界之中，无日月之光，唯有大梵之炁，溟涬寥敻，洞满太空之中。故云寥廓无光也。此上是前劫延康之际，今劫龙汉之初，二仪未有，区分混沌，空流梵炁，次至赤明开运，具例下文。
　　赤明开图，运度自然。
　　东曰：赤者，火也，元始九炼之炁也。开，启也；图，像也。元始在於延康之中，开启赤明之运，因禅黎世界与高上大圣玉帝以火炼真文，莹发光芒，玉精流澳，为洞阳之宫，万物立像，号为赤明也。○幽栖曰：是时赤书真文，开图箓之焕烂，运阴阳之分度。天因之以晖三光，地因之以生万物，故知天地有成败休废，非复此时草创开辟也。於是四时迁谢，万化亭育，不知所以，故云自然也。因此遂号赤明之劫。○少微曰：自后明劫运将成也。真文火炼，故号赤明；度运数行，自然之理也。○玄英曰：此明劫运初开，承龙汉之际，列植宇宙，政立三光。赤明者，即前玉历真文也。元始天尊以火炼之，真文明而色赤，因号赤明。用此真文，开列天地，运化乾坤，三光运度有常，各是自然之理，非关造作之功也。运度者，运行也；会，数也。《赤书》云：劫运昼夜圆周，三十日为一交，十二交为一度。三千三百度为小劫，九千九百度为大劫。又《生神章》云：一度一年也。
　　元始安镇，敷落五篇。
　　东曰：安，立也；镇，守也；敷，布也；落，置也。五篇真文，赤书玉字也。○幽栖曰：敷，施张也；落，广廓也。於是元始以赤书玉字，敷张真文，安天之根，镇地之源，敷落五方之色位，陶铸阴阳之器物，敷张元化，靡有不备。
　　赤书玉字，八威龙文。
　　东曰：真文既受火炼，号曰《赤书》也。《八威》即八威玉策也。《龙文》，召龙之文也。元始安立五岳，布置五篇，真文镇於五方，五帝镇守，制神召龙，以禳劫运之期也。○幽栖曰：《赤书》即五篇真文也。玉字即自然内音也。八威龙文，真符之类，传授於上真。
　　保制劫运，使天长存。
　　东曰：元始安镇五岳，建天地之根，以却众灾；制神召龙，以申劫运。天高而不倾，地重而不沦，始终安立，故得长存也。○幽栖曰：言此赤书真符龙文等，并能制御劫运，消劫否终，使天地长久而无倾覆。○少微曰：《赤书》，五篇真文也。《玉字》，八会灵书、八威玉策文也。驱役八种之威，因以为称。《龙文》，召龙文也。元始行道之初，以赤书安镇五方，玉字布三十六天，玉策以威制万神，龙文以召龙保劫，所以天得长存，不有倾覆也。
　　梵炁弥罗，万范开张。
　　东曰：梵者，大梵之炁也。弥罗者，包罗也。范，形也。元始抗大梵之炁，开赤明之运，天地万物，一时受形也。○幽栖曰：元始即安镇二像，敷落五篇，又以玉字龙文保制劫运，则布真梵之炁，於十方，开玄化之文於宇宙，故天下品类，触物齐兴。○少微曰：梵炁弥布，陶铸万形，曲直方圆，各有模范也。
　　元纲流演，三十二天，
　　东曰：元纲者，元炁之纲纪也。敷演三十二天中也。○幽栖曰：元者，星也；纲者，星纲也。既二仪开朗，三景齐明，故星罗流转，上照三十二天；日月递明，下朗百亿世界。○少微曰：元，大也。演，布也。梵炁为万物大纲，流布三十二境。
　　轮转无色，周过十方。
　　东曰：无色者，无形也。十方者，八方并上下，合为十方也。大梵之炁，无所不布也。○幽栖曰：轮光於三界，周照於十方，则无幽不明，是物皆烛。无色者，即三界之上界者也。
　　旋斗历箕，
　　玄英曰：旋斗者，旋是回转之名，斗、箕是二十八宿之中星名也。斗星在北方东上。历箕者，历，犹履也。箕星在东方北上，故注云：箕、斗二星，夹东北角也。此明大梵之炁流行，起自东北角扶摇台，其炁羊角而上，从东左行向南，先历箕星中过，故云历箕。从南向西，从西向北，经於贾奕、皇曾二天中过，又却东回，经於斗星中过，入扶摇台中，是梵炁周天一匝，生长万物，成一岁之功，故云旋斗历箕。注云：贾奕天，在角左者，角星位在东方，贾奕天在西方，梵炁左行从东向西入贾奕。贾奕是三十二天之极位，故曰在角之左也。皇曾处其右者，皇曾是三十二天之初位，在箕星之右，故为始箕之分野。始箕者，梵炁始於箕星而行，故云始箕。旋斗历箕，义略如是。
　　回度五常。
　　东曰：斗，北斗也。箕，箕宿也。回度，运导也。五常，五行也。以自然之炁运导五行也。○幽栖曰：转七辰於北方，随日时以杓建，周历箕、毕之运，经纬五常之度。五常者，五星也。箕、毕，二十八宿之数也。○玄英曰：明此梵炁流行，缭绕三十二天，回运五常之炁，故得四时顺序，变化生成。五常者，五行，金、木、水、火、土是也。若历而言之，则木属东方，火南方，土位在中宫，金西方，水位北方也。此五行者，生成万物皆因梵炁之功，为天地常行之道，故云回度五常也。
　　三十五分，总炁上元。
　　东曰：三十五分者，三十五天也。分者，分野也；总，统也。炁者，元始之炁也。上元者，元始开明无上之道，总统群仙，包罗天地，剖判阴阳，运导五行，诸天授位，三象既分，九层之台，焕然而明。处乎玉京之山，焕乎玄都之上，飞天常散百和之香，流五云之华，以灌飞天真人，台上有太真玉郎，一日三回，十绝之旛，一周则诸天上朝，绕台三匝，诵咏洞章。三十二天位在四方，方有八天，合三十二天也。三天罗其上，大罗之上，并皆空虚，有自然五霞，其色苍黄，号曰黄天。黄天之上，其色青苍，号日苍天。苍天之上，其处玄空，积空成青，号曰青天。凡有三十五天，各有分野，并总系元始之炁，无上之道也。故曰总炁上元也。论三十五者，三十五星也。○幽栖曰：三十五分者，即都明前日月五星、二十八宿，共为三十五分。且二十八宿，宿有数星，日月二曜，又非星类，则不可呼为三十五星，故谓之三十五分耳。分者，位也，俱总受上元之炁。上元即披禀之元也。○少微曰：箕斗二星，夹东北角，贾奕天在角左，为周斗之分野。皇曾天处角右，为始箕之分野。梵炁先起於东北扶摇台，羊角而上，左回向右，历箕而度，旋斗而终。缭绕三十二天，回运五常之炁，然后四时变化，品物流形。《太极亿诀》云：香烟自然生，玄阶兴扶摇。言梵炁出扶摇之台，如香烟之状也。○玄英曰：三十五分者，三十五天分界也。三界有二十八天，兼北斗七星，星主一天，是为三十五天也。北斗以阳明、阴精、丹元、北极此四星主种民四天，以玄冥、真人、天关此三星主最上三天，总为三十五天也。最上三天日玉清、上清、太清天是也。一云以三台三星主上三天，并前三十二天，是为三十五天之分也。总炁上元者，上元即太上玉清玄都也。明梵炁流行，旋斗历箕，遍满三十五天也。其炁升上上清天中，总入玄都之境，故云总炁上元也。
　　八景冥合，炁入玄玄。
　　东曰：八景，八色也。冥合者，洞体道炁也。玄玄者，深奥也。太上道君乘八景之玉舆，策三素之飞云，升玄都之上、六合之台，开元始之玄奥，演大法以度人。至炁玄妙，体道自然。○幽栖曰：总而言之呼为八景，谓二十八宿列於四方，方有七星，则四方之宿与日月、五星、北斗合为八景光炁，自然冥合。冥合光炁，俱入玄玄。此之玄玄，即上元之玄。既先禀上元之炁，还复炁入玄，玄则上下之炁相注，故光津之曜不息也。○少微曰：若人得道，则三部八景之神冥然混合，共举兆身，入重天之上。玄玄者，天天也。○玄英曰：八景者，景光也。上元总炁为一景，七曜合为八景。七曜者，日月五星是也。冥合者，明此八物，光景冥然相合，通照万天，故云冥合。又解八景者，八天光景之色。炁入玄玄者，即前大梵之炁，周回旋轮，升入太上天中，故云炁入玄玄也。玄玄者，高上无穷无极之貌也。若世人得道，则八景之神共举兆身，入重天之上。重天者，诸天上界之天，即上清玄都之境也。
　　玄中太皇，上帝高真。
　　东曰：太皇号易邈，从龙汉而来，至赤明而出。在始开之中、空虚之内，游乎辽辽之境，处乎寂寂之庭。神景玉秀，为万道之标也。○幽栖曰：前云玄玄，即玄中之上玄也。此云玄中，即二空三境之域也。二空即太空、空洞也。三境者，即玉清、上清、太极也。太皇在玉清，上帝在上清，高真在太极也。凡称皇者，即天尊之号，与元始之齐位，即上皇高皇、虚皇、玉皇之例是也。上帝，太微帝君，三十六天帝最尊者。高真即中央黄老太极最尊之称也。
　　泛景太霞，啸咏洞章。
　　东曰：泛景者，游翔也。太霞，炁也。飞玄之炁而诵咏空洞之经，以和自然之炁，拔度学道之人也。○幽栖曰：泛者，浮也。景者，身也。言此三尊所行，纵身於云中，泛景於霄汉，发口则吟洞章之句，咏高上之篇。洞章即大洞之章，高上篇亦洞章之篇名也。○少微曰：太皇，虚皇道君也。上帝，金阙上帝也。高真，第三品真人。上清天有虚无景之山，山有太霞之炁。虚皇上帝与此高真泛八景玉舆；飞太霞之上，啸诛空洞以接学人也。
　　金真朗郁，流响云营。
　　东曰：金真者，自然之章。梵天神人飞游太极之上，玄歌无量之音，激爽灵风之炁，拂扬洞章之曲。太和玉女於华都之门而和神人之歌，流响庆云之宫，故曰云营也。○幽栖曰：金真者，即金真玉光也。此是天尊之身光耳。郁者，光耀也。营者，凝聚也。既泛景大霞之中，故金真焕烂，吟咏洞章之句、云合烟凝者也。○少微曰：金真，金简真文也。昔真文始现结於玄空，莹发光芒，刻书金简，故明朗郁郁然也。云营，云宫也。百玉容堂在玄都龙山之上，言上帝高吟金简，清音响亮，流入云宫。○玄英曰：金真者，刻金纪录真文。朗者，真文书字明朗也。郁者，明盛之貌也。云营者，玄都之内百玉置立容堂之名也。其堂在龙丘山之上。流响者，将明众圣啸咏，响彻云营宫中，故云流响云营也。
　　玉音摄炁，灵风聚烟。
　　东曰：玉音者，玉光之章也。飞天神人常乘碧霞之笔，飞游玉隆之天。一日三时，引天中大圣，上朝七宝之宫，天王称庆，鸣玉扣钟，侍晨一啸而灵风聚烟。灵风既鼓，音成洞章也。○幽栖曰：玉音即太皇高真啸咏之音也。言太皇啸咏，则玉音冠霄以摄炁，灵风生虚以聚烟者也。
　　紫虚郁秀，辅翼万仙。
　　东曰：紫虚者，紫微宫也。郁，勃也。秀，出也。紫微之馆郁勃出乎玉清之上，中有沙兰之宫，宫有新得度者，受灵宝之人，巨亿万众。功德未备，停散其中。劫运一交，陁丘之众计功之重，而得升度朱陵之宫，受福而升仙，然后成至真也。○幽栖曰：玉清中元号为紫清，故亦呼为紫虚。言此三尊虽各为一景之宗源，并是玉清之品位。但预是道君，皆位入玉清，且紫虚之宫，自然郁秀，加以万仙之晔翼，故增众圣之曦晖也。○少微曰：紫虚，紫微宫，别名沙兰宫。宫馆壮丽，郁然秀茂。宫中有陁丘之众，巨亿万人，皆新度者。时运未举，且停散其中。须运交则三部八景二十四真，辅佐翼助，升度南宫而受其仙者也。
　　千和万合，自然成真。
　　东曰：和，解也；合，聚也。真人积学已来，经无数劫，解形易体，舍身受身，随运轮转，经粗入妙，玉眸沃炼，然后成真也。○幽栖曰：言修诵之人若千真和神，万道合炁，真与神混，体道与炁合形，自然而成真也。○少微曰：夫升度者，皆立三千善功，万行圆备，然后三官校录，升度南宫，太和哺饴，玉 膏冶炼，经历和合，然后成真也。
　　真中有神，长生大君。
　　东曰：长生宫中有长生之君也。○幽栖曰：既与真合体，既体中有真，即真中有神，即此大君及后诸神是也。大君居脐下命门宫，亦号为明堂之宫也。○少微曰：此说度人本神也。真中，南真宫中也。长生大君，即度命君也。字曰吁员，主镇朽骸也。
　　无英公子，白元尊神。
　　东曰：左无英，讳公子。右白元，讳洞阳。号曰专神。○幽栖曰：无英、白元，二神名也。共居洞房宫。宫在眉间，直入二寸。无英亦时在肝，一名公子。白元亦时在肺。尊神即重指白元，非别号也。
　　太一司命，桃康合延。
　　东曰：太一，讳务犹收。司命，上帝司命也，讳理明初。桃康，命门中神也。○幽栖曰：太一，亦大君也。大君为身中百灵之尊，万气之主，故称太一，亦名大君也。司命者，主生命也，复谓司命。桃康、合延二神，讳字与大君同，共望其二君讳字，乃交互而言，非的正也。○少微曰：太一讳务猷收，司命字玄度卿，桃君讳回孩，康君讳精延。○玄英曰：太一总领 群司，为众神之主。司命等真官，皆南上度人职司之位也。
　　执符把箓，保命生根。
　　东曰：公子执符，司命把录，太一制魔，以洞章举度於长生之宫也。○幽栖曰：大君常执八符以保人命，生人根也。○玄英曰：此明度人成道之时，令公子执元始度人之符，司命之宫把度人名之籍，太一主制约群魔，共举学人，保命生根。
　　上游上清，出入华房。
　　东曰：上清，紫微宫也。紫微在玉清之上。华房者，太极宫，宫有青华门，里有曲房也。○幽栖曰：此诸神本是上清太微宫中之神也。分释降炁，下入人身之中，故时复上进上清，出入华房，即太微房也。
　　八冥之内，细微之中。
　　东曰：八冥，八极也。细微，毫芥也。进於八极之外，毫芥之内者也。○幽栖曰：八冥，八极之表，冥昧不测，故云八冥也。言此诸神则大无不处，细无不入，或舒布於八冥之中，或贯穿於一毫之末。在人为道，在物为生，道性之炁也。
　　下镇人身，泥丸绛宫。
　　东曰：泥丸，脑也。绛宫，心也。天尊在上清宫中，号曰太一君，下在人身，为泥丸君。《开经蕴咒》日：天尊虽远妙，近缘泥丸君。此之谓也。○幽栖曰：明下镇人身之中，或在泥丸或处绛宫。泥丸从眉间却入三寸，绛宫即心也。
　　中理五气，混合百神。
　　东曰：五气者，五藏气也。百神者，百关也。混，和也，调理百关，和合神气也。○少微曰：华房，玉清三华房也。八冥，八极也。细微，毫芒也。泥丸，脑也。绛宫，心也。此等真神以太一为主，则游行三清，出入三华之房，周於八极之内，遍於毫芒之中。下镇人身，则太一在脑，总众神也；司命处心，纳生元也。无英在肝，制三魂也；白元在肺，拘七魄也；桃君住脐，保精根也；延康居肾，守命门也。中在空洞，则理於气，和合百神，表瑞灵文，随劫度人。《易》曰：神无方，易无体，阴阳不测之谓神也。然则神无不在，所在皆无，不可以识智知，不可以有无定。或以为人身之内，各有此神，爰披众经，其理非一也。按《天老秘谶》曰：神有尊卑，太一为贵。上镇三清，下游九官。《洞神经》曰：太一名务猷收，字归会昌，主诸天地，其神最尊。形黑上而赤下，头戴通天之冠，纵目视也。久久存之，长生不死。《大洞玉经》曰：司命奉帝书，号为玄度卿，其形白上而青下，面圆正等。《洞神三元记》曰：三元君者，太素三元君也。一女子耳首有颓云三角髻，余发散垂至腰，着扶晨冠服，紫浮云锦被腰，九色龙锦羽裙，带流金火铃虎符书。坐中膝下，出丹绿青三炁。三元君生三素元君，长女紫素元君生无英，中女黄素元君生黄老，小女白素元君生白元。黄老、白元、无英，号三元帝君。帝君母号三素元君，即三元君也。朝礼精苦积年，三元降房，三素玉女先来降矣。学道不识三元，修行无效。此三元，皆是自然之神，与元始同出。万人共感真炁，遂各有其神也。
　　十转回灵，万炁齐仙。
　　东曰：万炁者，万神也。泥丸君说经十遍，万神俱仙，三官六府一切神灵各率所部亿乘万骑，郁然变化，导从威仪，乘云骑龙，共举人身，百寮宰官、一切神明，同得升仙也。○幽栖曰：十转者，天关十转也。言一人得道，天关为之十转，则回百灵以成性，变万炁以俱仙。○少微曰：总彼七神，慈怜兆庶，十方轮转，回度生灵，欲使万炁流行，齐成仙道也。
　　仙道贵生，无量度人。
　　东曰：无量者，大圣众像之尊神也。天中有无量大圣众，皆统十方飞天，并受其品量而得升迁也。度人者，飞天神也。常以鸡鸣之始，上登玉台之上、仙堂之中，探五方云芽之精，而仰咽日月三辰之光。常简学仙之人生死录籍，开度九幽之魂，升入法轮之门。学者知此法，能策神风以迅烟，上升骞林之业，七祖出长夜之府，而上登更生之宫也。○少微曰：仙道所贵，唯在於生，故无量度人，不可胜算也。
　　上开八门，飞天法轮。罪福禁诚，宿命因缘。
　　东曰：八门者，天开八方法轮之门也。中有罪福之场也。太上道君开於八门，以度学者生死之魂也。故曰法轮。○幽栖曰：既得生度，即魔王上开八方法轮之门以度，学者则自然升举，故得无拘於天门也。○少微曰：八方罪福之门，飞天人所司，故曰飞天法轮。道君八门问罪福，飞天人对宿命，说因缘事迹根由，具在《法轮经》中也。
　　普受开度，死魂生身。
　　东曰：法轮之门，罪福之场，各有禁戒，罪福所由，具在《法轮经》中。太上道君开大慈之化，拔地狱宿对之魂，责其罪目，然后原赦，得入法轮之门；驾乘八景之舆，升乎玉清之中，上朝紫微之宫，位及圣众之宾，谓死魂生身也。○幽栖曰：七祖生我一身，兴此五业。今既一身受度，五业自然而亡，七祖则炼化更生，五业则无根自落。故云普受开度，仰荷解脱之恩也。
　　身得受生，上闻诸天。
　　东曰：闻，开也。身得受生，上开诸天也。
　　诸天之上，各有生门。
　　东曰：八门之中，各有受生之门也。○幽栖曰：既生身受度，复死魂受生，则三界五帝，上奉诸天。诸天之上，亦着生录。故云各有生门也。○少微曰：死魂受生，皆奏诸天。诸天之上，各有受生之门。然后三官校录，配入生处。
　　中有空洞谣歌之章，魔王灵篇，辞参高真。
　　东曰：空洞者，三界也，三界皆空。魔王，魔罗也，常在三界之中，谣歌杂曲，辞参灵篇，惑乱人心。灵童转八门之关，众真上朝，郁馥一唱，魔王束身。人能诵灵音，则名书於紫微宫法轮，列籍於司命，揽觉，度魂於更生之宫也。○幽栖曰：魔王既保举诸天之上，故有谣歌於诸天之中，辞列高真，理契空洞，诵之仙举，故曰灵篇也。○少微曰：三界之中，空洞之上，魔王伏化，奏唱谣歌，灵篇善辞，参合真圣也。
　　第一欲界，飞空之音：
　　东曰：欲界自黄曾天，至上明七曜摩夷六天，欲界之分也。中有魔王，字郁默，作飞空之歌。○幽栖曰：第一欲界者，下界也。谓居此世之上，故云第一。欲者，染着也。界者，境界也。欲界有六天，言此天之人，有形有欲，触物染着，故云欲界。魔王於此界空玄之中，谣歌此章，故云飞空之音也。○少微曰：道教经曰：凡人口业净，有十善功，以上生欲界之天。
　　人道眇眇，仙道莽莽。
　　东曰：眇眇，群碎也；莽莽，暗昧也。人道在群小之中，难可成也。仙道莽莽昧昧，难可晓了，非可见也。故云莽莽也。○幽栖曰：目少曰眇，远而可见；混漫曰莽，杳然莫测。言人道非远力之而可政，仙道冥昧不动而易沮。
　　鬼道乐兮，当人生门。
　　东曰：乐者，欢乐也。生门者，三界命门也。鬼道在三界之内，导从鬼兵，遏人生命，枉暴杀人，以为欢乐。○幽栖曰：夫鬼道者，纵心逐欲，适性随世，故云乐也。此即动之死地，日丧其生，生死门对，故曰当人生门也。○少微曰：鬼道以杀害为乐，群行凶暴，常遏人生门。生门，三界受生之门也。
　　天道贵生，鬼道贵终。
　　东曰：贵，好也。天道好生，鬼道好杀也。○幽栖曰：神仙之道，在於长生久视，湛然长存。邪鬼之道，务欲人归太阴，悉在终灭也。
　　仙道常自吉，鬼道常自凶。
　　东曰：好生者吉，好杀者凶。○幽栖曰：仙道既生，故吉祥自兆；鬼道既死，故凶祸自应。○少微曰：人道，三界以下也。仙道，三清以上也。鬼道，酆都六天也。
　　高上清灵爽，悲歌朗太空。
　　东曰：高上者，天王也。名阿滥，常乘景霄之轮，游观九层之阿，处玉楼之上，明洞章以召魔，上为仙真之馆，下为鬼神之家，诵咏灵章，悲歌朗彻，响应太空也。○幽栖曰：虽复高真上圣，爽炁清灵，犹如哀愍悲歌，朗彻空洞，即五苦之颂是也。○玄英曰：前明劝人成道，此明赞美悲歌，普度无穷。发此言也明高上玉皇愍伤三界，常於三清之上，咏此悲歌，歌声朗彻太空，慈怜兆庶，故曰悲歌朗太空。灵爽者，是玉皇精灵爽利之炁也。
　　唯愿仙道成，不欲人道穷。
　　东曰：天王上云楼之上，吟咏无量之章，看见下世学士不得度三界之难，故诵之以制魔灵。神魔即应响而束身，群鬼则诣座而伏形，以度学者之身，成其至真之道。○幽栖曰：穷，极也。人道之穷极，贵者也。若仙道既成，则众妙期会，五浊之苦自灭，三清之乐未央。若人道虽极，当时之荣，万乐期须，一苦永蔽。○少微曰：高上玉皇清明灵爽，悲歌朗彻，声满太空，唯愿仙道早成，不欲人之穷苦。
　　北都泉曲府，中有万鬼群。
　　东曰：北都之山是六天神魔所治，中有泉曲之府，万鬼群众在其中。六天鬼者，并是百魔凶暴丑恶之鬼，常欲杀人也。○幽栖曰：北都者，在北方溟海之中，北玄太帝之都也。中有泉曲之府，即九幽长夜之府也。既是鬼之大都，故有万鬼群也。总言其万，岂唯万哉！但知据人，便知鬼也。
　　但欲遏人算，断截人命门。
　　东曰：六天魔鬼常欲遏截命算，断人生门，欲人死也。○幽栖曰：夫鬼之为理，常刻人算寿，欲人早终，截人生根，断人命门，故上云鬼道贵终，当人生门也。
　　阿人歌洞章，以摄北罗酆。
　　东曰：阿人者，魔王自共语也。诵咏咏洞章，以召北酆之魔鬼，不得妄为杀害，有犯即斩，以佐天治也。○幽栖曰：阿者，何也，何人能歌此空洞之章，摄御罗酆之鬼，则无遏算之虑，自远夭伤之息。罗酆，北都之山名也。
　　束送妖魔精，斩馘六鬼峰。
　　东曰：束，缚也。馘，灭六天群魔也。峰者，魔之总名也。故祝六天魔鬼云：天蓬、天蓬，九元杀童，此之谓也。魔王歌此曲，扫灭众魔精也。○幽栖曰：束者，拘录也。送者，斥逐也。斩者，截首也。馘者，割耳也。若能歌诵此章，则妖魔可以拘录，可以斥逐，可以截首割耳矣。六鬼峰者，即酆山有六峰，峰各一宫，既有六宫，故云六鬼峰。一宫周回千里也。○少微曰：阿人，魔王自称也。断首日斩，截耳日馘。六鬼者，六天鬼贼也。锋言其先。锋者，锋锐也。魔王言我受符命，常歌洞章，制摄酆都，束送魔鬼，有为祆害则刑戮绝之也。○玄英曰：诚谓截其左耳也。杀鬼众多，每於一身，但割取其左耳，献上魔王，明其杀数多少。左耳属阳，故取之也。
　　诸天炁荡荡，我道日兴隆。
　　东曰：荡荡清明也。兴隆者，魔王谣歌飞空之中，荡除鬼炁，以成其功，故曰日兴隆也。○幽栖曰：既束勒妖魔之精，斩馘六峰之鬼，故得诸天真炁坦荡，而我道正化兴弘也。○少微曰：持此威刑，斩馘魔鬼，则六天邪炁荡除，三天正法兴盛也。
　　第二色界，魔王之章：
　　东曰：色界自虚无越衡天，至太安皇崖天，合十二天，是色界之分也。魔王讳摩，字罗也。○幽栖曰：第二色界者，中界也。谓欲界之上，故云第二也。色者，形质也；界者，境域也。色界有十八天。言此天之人，有形无欲，故云色界。魔王既统管此界，故因立此章也。○少微曰：自虚无越衡天至无极昙誓天，凡一十八天，为色界。道教经曰：身业净冷有三百善功，得生色界，魔王讳摩罗。
　　落落高张，明炁四骞
　　东曰：落落，高远也。明炁者，清明也。天炁高远，清而明也，故曰四骞也。○幽栖曰：落落者，廓落也。骞者，开也。言十方诸天，则廓落而高张，明光之熙而四骞也。○少微曰：骞，回上也。落落我界，高远开张，梵炁光明，四方回上。○
　　梵行诸天，周回十方。
　　东曰：梵者，大梵之炁也。十方者，十方飞天神人也。乘大梵之炁，飞空三界之中，游乎十方也。○少微曰：大梵之炁，行匝诸天，则十方神仙周回十过，故日周回十方。如此神仙，其数 无量，由我保度，得成大仙。故曰，皆由我身也。我有洞章。万遍成仙，即此歌曲也。
　　无量大神，皆由我身。
　　东曰：无量者，十方无量大神也。魔王与诸天俱生学得道者，皆由魔王保举而得成真人也。故曰皆由我身也。○幽栖曰：梵行者，至真之行也。我者，魔王自称也。言三十二天梵行真人至于十方无量大神，莫不皆由我之保举，而得居于此天也。
　　我有洞章，万遍成仙。
　　东曰：洞章者，魔王歌曲也。学士若能诵之万遍，魔王即保举径升上仙。
　　仙道贵度，鬼道相连。
　　东曰：仙道欲令人升度，鬼道欲令人死亡，更相连逮，共入恶道也。○幽栖曰：言我有此空洞之章，诵咏万遍，皆得升仙。夫仙道贵形神俱度，鬼道贵生死相连；升度则祖考亦度，相连则子孙亦连也。
　　天地眇莽，秽气氛氛。
　　东曰：眇莽者，暗昧也。秽，恶也。氛，乱也。天地高远，无所不容，真者处上，浊者处下，魔精恶气，满於空中也。○幽栖曰：天高无涯，地广无际，常秽气氛合，弥贯太虚也。
　　三界乐兮，过之长存。
　　东曰：三界者，欲界、色界、无色界。此非至乐，若得过三界之上，乃得仙道，与劫轮转，更不生死，故得长存也。○幽栖曰：言三界之人，若迷乐住乐，则乐尽而沦堕；若悟乐之非乐，则超出而长存也。
　　身度我界，体入自然。
　　幽栖曰：若悟乐之非乐，则不住乐而修进，故得身度三界之难，体入自然之境。○少微曰：三界虽乐，福尽则倾。寿等尘沙，终当死坏也。
　　此时乐兮，薄由我恩。
　　东曰：得入无色界之中，至此欢乐。我恩者，魔王自称我也。尔皆由我保举而得入仙品也。故言薄由我恩也。○幽栖曰：若入自然之境，则自然之乐，长存真乐；三界之乐轮转妄乐。此之一乐，则名同理殊，人乖境异。皆由魔王保举而致此真乐之域。故云薄由我恩。○少微曰：过得三界，始可为乐，故曰此时乐兮，由我恩。保度得入三清，故曰：薄由我恩也。
　　龙汉荡荡，何能别真。
　　东曰：龙汉之年，玉字始出大福堂国，日月始明。元始撰集玉文，出法度人。其国风雅，非可称名；人民始治，礼乐亦兴，人寿三万六千岁。荡荡大化，劫运既终，经於延康，一沦亿劫，眇莽久远，的而不虚，自非通玄究微，莫能识也。○幽栖曰：既炼质成仙，修凡得圣，出苦入乐，去死登生，故知道之灵化，妙用致此。当龙汉之际，混沌未分，天既未立，空虚荡荡，复何分别其真？○少微曰：龙汉初劫，人人淳朴，同焉自得，不知所求。虽荡荡而平夷，无能别得真伪，我界多有试难，故真伪可得而分也。
　　我界难度，故作洞文。
　　东曰：魔王言我从龙汉已来，功德至重而未得仙。末学道浅，求度我界，实亦是难。故歌此曲以劝学者，令识真也。○幽栖曰：言此界之难超，非洞章之莫度。故魔王津济而立此文，既荷举保之恩，复赖引援之德也。○少微曰：我界群魔，多诸幻惑，为此难度，故作洞文。
　　变化飞空，以试尔身。
　　东曰：魔王在空虚之中，飞行谣歌，以试末学之心正与不正也。○幽栖曰：犹恐趣道之不笃，秉操之不坚，故作变试於空中观，履水火而无惑。○少微曰：飞行变化，骋现神通，试尔身心，令失正道。
　　成败懈退，度者几人。
　　东曰：学士犹豫之心不固，一至到者少，不别真伪，群邪所惑，致生懈怠。至得度者，万无有一也。○幽栖曰：既履水火之难，则有成败之流。超然独济者寡，渝变退落者众，度无一人。
　　笑尔不度，故为歌音。
　　东曰：尔，汝也。笑汝徒有希道之心而无得道之实。虽复亿劫轮转不灭，心不冥一，终不得度也。○幽栖曰：其成败退者，复嗟哂愍之，故制此歌章，欲使普令超度也。
　　第三无色界魔王歌曰：
　　东曰：从显定极风天，至秀乐禁上天十天，为无色界分也。从无上常融天，至太极平育贾奕天四天，无色界上也。○幽栖曰：第三无色界者，谓在色界之上，故云第三。无色者，无形质也。界者，域也。无色界有四天，言此天之人，形欲俱空，故云无色。魔王歌者，即此界魔王之谣歌也。○少微曰：道教经曰：心业净有六百善功，生无色界四天，此界魔王讳韶也。
　　三界之上，眇眇大罗。
　　东曰：眇眇音，高远也。大罗者，大罗之天也，在三界之上也。○幽栖曰：言三界之上，即圆罗之外，虽即未至太无，亦通是大罗之域也。○少微曰：眇眇，高远也。三界之上犹有四梵三清，然后至於大罗。今言三界之上有大罗者，魔王作歌从省文也。
　　上无色根，云层峨峨。
　　东曰：层者，重迭也。峨峨者，高峻也。大罗之天不参色界，在众天之上，结云气而成山。上有九层云楼，高而峨峨也。○幽栖曰：此大罗之中，都有五境。上无踬阂之色，下无固着之根，皆妙气之化成，若景云之杳焕。此乃无状之状，恍惚难名，故云若存若亡也。○少微曰：大罗之境，结云成山，层台九重，峨峨高峻，琼林空峙，无根而生。○玄英曰：此明大罗天上真空境界，山林城宇，宫殿台榭，皆结自然妙炁而为之，非因造作，肉眼不见，谓之无色。浮空而立，谓之无根。
　　唯有元始，浩劫之家。
　　东曰：元始者，天尊也。浩劫者，浩浩无数也。元始之道，经无数之劫，常居大罗之天也。○幽栖曰：此五境之宫阙，皆元始之所居。元始则元始无终，既湛然常存，故云浩劫之家也。非五境之中，尽皆元始，谓每境之主，以元始为尊。○少微曰：元始天尊，家住其境，浩浩荡荡，劫数难知。
　　部制我界，统承玄都。
　　东曰：部制者，言大罗之天，天尊所治，并大圣在其上，上有玄都之山，七宝之台。台有《三宝神经》，大圣一日三时上朝七宝之台，旋行诵咏，以制万魔也。○幽栖曰：元始非唯一境之道主，亦制三界之魔王。又总玄都，敷弘万化。玄都，玉京大罗之天者也。
　　有过我界，身入玉虚。
　　东曰：我界，无色界也。即体入玉虚之境。无色既为上界，即与玉虚邻次。玉虚者，玉虚之炁也。得度无色之上，身入紫极之宫，玉虚上帝治在其中也。紫极者，太极之别名也。○幽栖曰：玉虚即玄都玉京也。○少微曰：元始部制我界，统承玄都紫微。有过我界，身入玉虚，得过我无色界也。既过色界四天，即入玉虚。万炁上元，三部八景，皆结玉虚之炁为人也。        
　　我位上王，匡御众魔。
　　东曰：上王，魔王之主也，字韶。自言我位上王，制御众魔，故日上王也。○幽栖曰：王者，即众魔之上王也。故言匡御众魔。匡，正也；御，制也。○少微曰：此界魔王最居上位，下统三界，制理群魔。
　　空中万变，秽气纷葩。
　　东曰：纷乱也；葩，华也。三界并空，天魔鬼神变化纷乱华丽，幻惑学者之心，故曰纷葩也。○幽栖曰：空中万变，谓试学者，故云变化飞空，以试尔身。纷葩者，亦氛氛也。言世间俗境常秽气氛氛，冲隘空虚，填塞宇宙也。
　　保真者少，迷惑者多。
　　东曰：保，固也；迷惑，邪乱也。固真者少，邪乱者多。○幽栖曰：痛乎世人保守真者鲜矣，迷惑不悟者多，况乎天下皆迷也。
　　仙道难固，鬼道易邪。
　　东曰：仙道无形，故难守；鬼道多欲，故易邪也。经曰：不见可欲，使心不乱，此之谓也。○幽栖曰：学仙之道，则正性难固；鬼道不学，俗心已邪。随风顺流，靡靡而去，故云鬼道易邪也。
　　人道者心，谅不由他。
　　东曰：人道废，本於心。谅己度情，而不由傍人也。○幽栖曰：夫人道之理，在於方寸；或悟道修真，或迷邪入鬼，皆由自己之心肺，信不由於他人。谅，信也。
　　仙道贵实，人道贵华。
　　东曰：仙道应於自然，去浮华，取至实，人道贵荣华，与仙道反也。○幽栖曰：夫修仙之道，道贵於真实；行人之道，道贵於浮华。故经曰：居其实，不居其华。
　　尔不乐仙道，三界那得过。
　　东曰：尔，汝也。汝不专一，那得度三界也。○幽栖曰：言汝世人若不学仙道，飞登五境，即三界之难，无由得过，言出越其界，非过止其所也。
　　其欲转五道，我当复奈何。
　　东曰：五道者，五苦之场也。奈何，悲痛之辞也。魔王在三界而见学者身，不得度，为邪精所败，不能正见，沦於恶道，丧失前功；方复经於五道之中，诸恶备受，甚可悲伤。故深发此叹者也。○幽栖曰：若不超越三界，则自然流转五道。既自尔之身所致，而我争奈尔之何？故云人道者，心谅不由他，五道之义，以明於上也。○少微曰：不乐三天轮转五道，贵华弃实，吾奈之何也。
　　此三界之上，飞空之中，魔王歌音，音参洞章。
　　东曰：谓三界之上，魔王於空中赞诵灵文，还在三界之内参杂，故云音参洞章也。○幽栖曰：言魔王常在三界之上，虚空之中，而歌此章，伤嗟世人，痛叹之甚。其音意参合，乃远符大洞。魔王者，是魔之王，非王是魔。故身为至灵，辞参大洞也。
　　诵之百遍，名度南宫；诵之千遍，魔王保迎；万遍道备，飞升太空，过度三
　　界，位登仙公。
　　幽栖曰：言诵之百遍者，乃专是此魔王之章，非全经也。百遍即名籍升度南上朱宫；千遍即魔王保护，出入送迎；万遍之道既备，即驾龙升乎太清，飞登太极，游行太空，即身超三界之难，位登仙公之格。今人所有读诵万遍，而不得依此旨者，或善恶齐行，功过相半；或口诵心驰，乖仪失法，此乃更招堕坠，何有望於升腾！若心与经通，行与经合，唯善为一，杜绝诸缘，此即逮至数千，便有仿髴；亦奚必俟於万遍之后，升於太空也。○玄英曰：仙公者，太上高真之位也。若得飞度三界，先到种人四天；其上次有三清，乃是仙公之位。今言飞度三界，位登仙公者，文中略也。
　　有闻灵音，魔王敬形。
　　玄英曰：有闻灵音者，谓闻灵宝本章也。道君叹美，三界魔王自作洞玄之歌，人能诵持，尚得成真入道；况有闻我灵宝本章之人，若能诵持，悉得三界魔王敬其形体，故云魔王敬形也。
　　勑制地祇，
　　少微曰：太上勑之也。《博物志》曰：地祇位在昆仑山下也。
　　侍卫送迎。
　　幽栖曰：傥有闻此灵章之音句，即魔王勑勒土地祇灵，居家则侍卫，出入则送迎。
　　拔出地户五苦八难，七祖升迁，永离鬼官。
　　幽栖曰：拔七祖之升仙，超八难之鬼谪，永出玄夜之河，长辞北府之官。三涂、五苦，共为八难，已注於前也。
　　魂度朱陵，受炼更生，是谓无量普度无穷。
　　幽栖曰：七祖既得升迁，皆入南宫受炼，炼化既毕，遂得更生。可谓普度无边，广济无量。朱陵，即南上朱陵宫也。
　　有秘上天文，诸天共所崇。泄慢堕地狱，祸及七祖翁。
　　幽栖曰：若有能宝秘尊重此文，则诸天帝、众圣尊神，共所钦敬。若轻漏泄慢，则身谢三官，殃及七祖。经既终毕，故重有戒言，此二章也。
　　道言：此二章并是诸天上帝及至灵魔王隐神秘之音，
　　东曰：道言者，道君自序也。二章者，一是元始洞玄章，二是元洞玉历章，名为二章也。诸天大神、上帝魔王名讳隐奥，故云隐秘之旨也。○幽栖曰：复此后每章皆称道言者，亦是道君之言也。与前序同。此二章本经即元始所说。前序后述，复太上所加。前章有三十二天帝之隐讳，后章有三界魔王之秘音。
　　皆是大梵之言，非世上常辞。
　　幽栖曰：既元始所说，太上所敷，皆诸天秘章，灵魔隐韵；固宜是大梵之至理，岂世上寻常之辞也。
　　言无韵丽，曲无华宛，故谓玄奥，难可寻详。
　　幽栖曰：既非世上常辞，故无韵丽。天中奥旨，故无华宛。自非真人通 玄究微， 莫能详察也。言者，辞说；曲者，章句也。○少微曰：玄，深也；奥，隐也。此二张天名帝讳及魔王名称，皆言无音韵美丽，曲无华艳宛约。有此深隐，所以难祥。
　　上天所宝，秘於玄都紫微上宫。
　　幽栖曰：既诸天上圣共所崇重，故秘於言都玉京之上。太极、玉清、上清三境，各有紫微之宫也。
　　依玄科，四万劫一传。
　　东曰：上天者，即是上境诸天也。明此经乃是上境诸天圣人所宝重，秘在玄都紫微宫中；依玄科，四万劫一传也。玄者，天也。此是上天之期限，人间则四十年一传，故称玄科也。又云学道受经，四十年得传一人，延寿者四百年，得地仙四千年，得天仙四万年，得无上至真之道全言，四万劫。○幽栖曰：既云万劫及如昨夜，此是上天道之期也。千春如今朝，则四万劫一传，亦非久远。此乃天真之格，故云依玄科，却不说至人传授之期限也。
　　若有至人赍金宝，质心依旧格，告盟十天，然后而付焉。
　　东曰：前云上天有期限，其中有至信之人，心耽大法，能用金宝之信，以质其心。来欲请受者，然后冒禁，告盟十天，方可传付也。○幽栖曰：前序 及此，俱云赍金宝，复不言多少之量。既此质心，则至人之心一假多也。随其丰俭以告十方，誓盟诸天；金宝虽微，盟约复重。既前序已说，今经后复盟，恐人忽略冥科，故此再三晓谕也。
　　道言：夫天地运度，亦有否终。
　　东曰：运度者，有四也，一生人，二死人，三禳灾，四功德利益，又云天一，地二，天三，地四， 运是劫运，度是度数。阳九百六，皆是度数之休否，故天地虽大，犹有倾废之期，即其义也。○幽栖曰：天屯为阳九之灾，地否为百六之祸，故云天地运度，亦有否终也。○少微曰：小则百六阳九，大则三界消亡。○玄英曰：否终者，否谓阳九百六，终谓三界消亡。阳九百六者，按《周易》大演十九年为一章，四章为一部，二十部为一统，三统为一元，一元四千六百二十年。其中通有五十四年水旱。阳九者，阳数奇极於九，灾应之时， 大则九年之旱，其次则七年、五年、三年、一年之火也。阴数偶极於八，灾应之时，则八年、六年、四年、二年之水也。百六者，初入元一百六十年，阳数奇，有小旱之灾，故云百六之灾也。 通论阳九百六之会者，初入元三百年，为小阳九、小百六，九百年为大阳九，大百六。大则大旱九年 ，大水八年。《汉书》云：四千六百一十七年为一元，数尽三元，为大劫之终，天地消亡也。三元合一万三千八百五十一年，初入元一百六十年为一小灾，故云百六，否终之义，略举如前也。
　　日月五星，亦有亏盈。
　　东曰：日中则昃，月满则亏。星宿停关不转，亦是天道之期，皆自然理数也。○幽栖曰：日月有薄蚀亏盈，五星有经纬错度也。
　　至圣神人，亦有休否。
　　东曰：至圣未是大圣，赤犹文王囚於羑里，孔子厄於陈蔡，皆是休否之辰。○幽栖曰：唯圣与神，犹有休盛否泰，况乎凡俗，何可胜言！
　　末学之夫，亦有疾伤。
　　东曰：天地圣人，尚有休否。末学之类，宁无疾伤！○幽栖曰：至於微生末学，理宜疾病灾伤，傥有遭遇，甘之勿怨。
　　凡有此灾，同气皆当齐心修斋，
　　少微曰：同炁，同法也。同禀妙炁之法，故日同炁。
　　六时行香，十遍转经，福德立降，消诸不祥。无量之文，普度无穷。
　　幽栖曰：若有此灾，则召同学同志，齐心齐力，修斋礼忏，六时行道，转诵此经。令周十遍，福德之报立应，不祥之祸自消。故知灵文功用弘普，广济天下者也。
　　道言：夫末学道浅，或仙品未克，运应灭度，身经太阴。
　　东曰：云死者，皆过太阴之官，如此之人皆为转经行道。○幽栖曰：末学者，或宿运功微，今缘德薄，遂使趣道之心不笃，堕业之障易侵；仙品之格莫登，鬼录之编已着。於是玄运所引，应当奄终，魂归太阴，尸偃后土也。○少微曰：鬼道为太阴也。
　　临过之时，同学至人，为其行香诵经十遍，以度尸形如法。
　　幽栖曰：同盟同学，至人至友，能为精心修斋，诵经十遍；临终之际，共度尸形，则存者获济拔之功，亡者得度魂之福。言如法者，咸依五炼生尸之法也。
　　魂神径上南宫，
　　东曰：明灭度之人，临将命过，同学者复为行香诵经，以度尸形，魂神即升南宫，受自然之福也。
　　随其学功，计日而得更生，转轮不灭，便得神仙。
　　东曰：功满三千，即白日升天。○幽栖曰：既作度尸之法，则魂神上升於朱陵之宫，受炼於流火之庭。随其处修学功业之深浅，准其年岁日月之多少，时限既毕，则神归复形，便得更生。外虽终殁，经时积稔，有如睡顷，不觉稽久。从兹已往，便得神仙。此亦得尸解之道者也。
　　道言：夫天地运终，亦当修斋，行香诵经。
　　东曰：以禳灾运也。○幽栖曰：天地屯否，运数将终，即当修斋礼忏，读诵此经以镇禳也。
　　星宿错度，日月失昏，亦当修斋，行香诵经。
　　东曰：以保安宁也。○幽栖曰：五星经纬错度，日月薄蚀失昏，即当修斋礼忏，读诵此经，以整复也。
　　四时失度，阴阳不调，亦当修斋，行香诵经。
　　东曰：以理阴阳也。○幽栖曰：春夏秋冬，寒暑不迁，阴阳律吕，气候乖错，即当修斋礼忏，读诵此经以调理也。
　　国主有灾，兵革四兴，亦当修斋，行香诵经。
　　东曰：以保卫护也。○幽栖曰：国有灾运，兵戈四起，即当修斋礼忏，读诵此经，以消其灾运也。
　　疫毒流行，兆民死伤，亦当修斋，行香诵经。
　　东曰：以用消伏也。○幽栖曰：疫疠之毒，时行疾病，死伤万民，即当修斋礼忏，读诵此经，以除其灾也。○玄英曰：天子曰兆民，诸侯曰万民。十亿为兆，举其多也。即明国主有灾，故知伤害兆民也。
　　师友命过，亦当修斋，行香诵经。
　　东曰：师徒朋友，命过之时，行香诵经十过，以济度魂灵也。○幽栖曰：师主道友，临终之时，依前章法修斋以度尸形，令得神仙也。
　　夫斋戒诵经，功德甚重，上消天灾，保镇帝王，下禳毒害，以度兆民。
　　幽栖曰：夫修斋持戒，行香诵经，功德既深，福报亦重。上可以消灭天灾，保镇帝王之祚，下可以禳除毒害，普度苍生之厄。○少微曰：每岁十二月大陵积尸星，其气下地下丘墓朽骸，其气上属，鬼乘之，因行寒热之病，谓之疫毒。诵经可以消荡不死藉乡人之像也。
　　生死受赖，其福难胜，故曰无量普度天人。
　　幽栖曰：生赖者，即身得道，白日升天也。死赖者，魂度朱陵，受炼仙化也。天人登坐三清之乐，世人立超八难之苦，广济之功既大，普度之德尤深。○少微曰：诸言斋者，谓黄箓等斋，皆用五文镇谢，非常俗之斋也。三时启奏，所以感天动地，降福禳灾也。
　　元始无量度人上品妙经四注卷之三
　　元始无量度人上品妙经四注卷之四
　　道言：凡有是经，能为天地帝主兆民行是功德，有灾之日，发心修斋，烧香诵经十过，皆诸天记名，万神侍卫。
　　幽栖曰：记名者，记其善名也。若人能受持此经，依按前条，一一发心，修斋自效，则上消天地之灾，中益帝主之福，下救兆民之苦。则诸天记名於黄箓白简，万神侍卫於行住坐卧也。
　　右别至人，克得为圣君金阙之臣。
　　东曰：右别者，亦如文牒右件分别也。○幽栖曰：若有玄解体真之士，能依经格，按而修行，必得辅佐圣君，列侍金阙。金阙者，即圣君所居也。○少微曰：圣君者，金阙后圣太平李真君也。讳弘，来劫下为人主，故预称后圣君也。尹氏《玄中记》日：太上老君常居紫微宫，一号天皇大帝，一号太乙天尊，一号金阙圣君。天地万物，莫不由其造化焉。若能精诚斋戒，诵咏灵文，克得飞升紫微，为其臣佐也。《玉录》云：不存二十四神，不知三八景名字者，不得为金阙圣君之臣也。
　　诸天记人功过，毫分无失。
　　幽栖曰：诸天司察报对，区分记录人之善恶，纠举学者之功过也。既毫分无失，亦纤芥无遗。
　　天中魔王，亦保举尔身。得道者乃当洞明至言也。
　　东曰：其五天、三界至灵魔王，当保尔身，必举尔功。有骨相挺分之子，应得道成真之人，乃当洞鉴经言，深体真旨也。○少微曰：凡人但当勤修斋戒，得道之日，自明至言。将虑凡人未通深义，中道懈怠退志，故发此言也。
　　诸天中大梵隐语无量音　　道君撰
　　东曰：隐者，有四也。一隐名、二隐讳、三隐事、四隐语也。○幽栖曰：此是题目也。梵者，道也。言此篇乃是三十二天中大道隐讳语，不可测量也。○少微曰：大梵者，元始大梵之炁，离合以成音也。梵之言泛，六合无处不同。隐语者，谓隐秘天中，世人不解也。无量音者，言殊方异类，普闻妙义，无有限极也。凡二百五十六字，分置三十二天，天各八字，又书玄都宫阙及诸天楼观。若能服其字，则随人所习，乘炁各归其处也。○玄英曰：学者能服其字，则随人所习，功满之日，乘炁各归其处。其法在内音玉诀。
　　元始灵书中篇
　　东曰：此篇之文，有二百五十六言，字方一丈，八角垂芒也。一者分置三十二天，天有八字以消不祥，成济一切。二者将书玄都及天宫门户楼观之上，若有修服其字，则升其处，摄召十方众仙也。此道君自标於题目之下也。元始灵书者，即元始天尊灵书八会之音也。在三十二天之中，既事理关涉，故编撰此。○少微曰：今所注者，一依天真皇人内音训释，或删繁取要，或加字益明。回互经文，不依轮次者，务使人速见其意也。
　　亶娄阿苍，无和观音。
　　少微曰：此八字，黄曾天内音也。亶者，坦然广远貌。娄者，玉京山下长楼之名也。上承玄都宫，亦谓之楼都，言山楼互耸，亶然广远。阿者，玄都中阿那之神名也。掌楼之监，主大梵之炁，炁数交周，阿那之神则呜楼都之鼓，以集众真，上朝元始。日三周而一鸣，以为常节。苍者，帝君游台之名，苍蔚华秀，故曰荟。无者，太无；言太无之中，自然能生真圣。《太霄琅书》曰：无形生真，真从无中生也。和者，日月门户之名，言天中日月会於和门。观者，观觉也。是天中帝君之讳，主长夜之录。音者，八字之音也，能诵八字之音，则真人乘金轮以开冥，玉女扬华旛以披钮。观觉主长夜之录，四冥拔九幽之府，七祖披朗，朽骸还生。○玄英日：天真皇人曰此八字并飞玄自然之书，字方一丈，文彩焕耀，洞明八方。元始下教，使我撰其字，解其音，合成皇曾天中大梵隐语，无量之音以付道君，使教皇曾天中宿有仙名者，应得道之人。其章以皇曾天中合五方飞玄之炁，以和八字自然之音，名曰无量洞章，已下诸天，义同此说。
　　须延明首，法揽菩昙。
　　少微曰：此八字，玉完天内音也。须延者，王完西北阙名也。大劫数交，须延而开，玉真上圣於是而回明首者，元始之都候也。元始开运，则都侯启道，梵行诸炁，倏忽自朗。法者，法轮罪福之场。揽，觉也。是天中帝君之讳，主度魂更生。菩者，菩提也。执九色之麾。昙者，昙颐也。把十绝之旛，并上元真人也。人能常诵洞章，则法轮引籍於司命，揽觉度魂於更生，菩提转九色以轮运，昙颐旋十绝以停椿，天地得之以不倾，万物得之以长存也。
　　稼那阿奕，忽诃流吟。
　　少微曰：此八字，何童天内音也。稼那者，天中主图，先生之号也。领人生死图录，总主神仙，治金华之宫，金华与龙山连宇，炜烨玉清之上，郁勃洞虚之中。阿奕者，七宝林中树名也。弥覆四方，实上圣之游圃，乃真人之戏园也。忽者，觉也，飞天神人名也，主大小劫会。诃者，诃摩也。天中呼元始天尊为诃摩。流吟者，流布歌吟也。劫运既终，诃摩则开化教法，普度天人。天人欢乐，万道流行。於时天度炁促，人道转丧，将来劫坏，真经隐藏。天尊已知，故预为歌吟也。人能常诵洞章，主图先生则削罪录於长夜，注生名於南宫也。
　　华都曲丽，鲜菩育臻。
　　少微曰：此八字，平育天内音也。华都者，天中太极宫青华门之别名也。曲者，天中有梵天神人飞行太极之上，爽灵风之炁，歌洞章之曲也。丽是太和玉女之名。鲜者，鲜云，即庆云也。菩者，菩楼也，天中楼名也。玉女於华都之门，咏神人之歌，则庆云应时以敷舒，散菩楼之上。育者，天中帝君之隐名。臻，至也。育帝常乘八景之轮，游观八极之外，至於鬼神之家，回十绝之旛，以召天魔，举度天人。人能常诵洞章，飞天遥唱，三界司迎，七祖出离长夜，上升南宫也。
　　答落大梵，散烟庆云。
　　少微曰：此八字，文举天内音也。答者，天中玉阙名也。是三界便门也。落者，宫阙落落然也。大者，大宥也。天尊开运之初，皆放大赦，谓之大宥，使三恶道空，九幽罢对，与之更始也。梵者，梵行之炁，能闭龙汉之劫，运赤明之辰也。散烟者，真人散香於玉阙也。庆云者，五色备也。谓之扬熏以拂上真，庆云接乎紫馆，飞天舞乎空轮者也。
　　飞洒玉都，明魔上门。
　　少微曰：此八字，摩夷天内音也。飞者，飞天神人之号也。天地改运，沦於延康，冥冥炁开，飞天启光，於是散晖，诸天受炁也。洒者，龙汉一会，倏忽而回也。玉者，玉真主开长夜之圣号。都者，九幽之酆都。人有善功则玉真开长夜之户，酆都度八难之场，七祖於是而还生，幽魂於是而扬光也。明者，解八字之义。魔者，魔王。上者，上帝。门者，门下也。人能明识八字之义，则魔王敬伏，上帝育养於始生之神门，门下有韩君司命，司录度算於南宫，庆流九族，生死蒙恩也。
　　无行上首，回跖流玄。
　　少微曰：此八字，越衡天内音也。无者，上道也。言元始之炁，开明元上之道也。行者，天元之纲纪，维罗八极，梵炁弥布，流行不息也。上首者，北斗之罪官也。转运天关，推会度数，数极则大劫交也。回，转也。跖，履也。劫运之初，元始则履空而轮转，布化於十方。流者，流晨之光也。又使流晨之光，照长夜之府。玄者，空也。越衡天上玄都之景，有空峰之山，乃万圣之所游，生死之所归。道未足备，身应灭度，魂升空峰，受炼而度南宫也。
　　阿陁龙罗，四象吁员。
　　少微曰：此八字，蒙翳天内音也。阿者，天中有九折之山，连阿相属。陁者，山上之楼，上通玉清之炁，以望三界之乡。帝君常乘三素之云，驾九龙之舆，上游阿丘之岭，下监万生之罪。龙者，龙山；与阿陀相去九亿万里。罗者，日月之名也。《玉纬》曰：上清九天真人呼日为濯曜。罗，言山势相交，日月明於峰上。四者，四极之宫，谓东华、南极、西灵、北真也。四极真人主生死命籍。象者，象轮之车也。真人常乘象笔游行三界，校人生死罪录，开度学道之人。吁者，育也。是天帝之讳，为南宫度命君，主炼度朽魂。员者，童也。是日中生童，主灌津於天人。人能诵咏洞章，则玉名入於帝录，生死度於南宫，四极给自然之羽车，七祖欢游於福堂也。右东方，九炁青天，自然玉字。○玄英曰：天有八字，合成六十四音，亦名六十四篇。按内音玉字，东方八天密咒曰：灵音八书六十四篇是也。修学之人，随所服佩，天中之音，假如修学皇曾天，即服佩其天八字。按《内音玉字诀》第一云：皇曾天中，第一、第二、第三三字，皆仰书玄都长楼之上，其文以正天之度数，主召十方众真天神。其次第四、第五二字，则书帝君游台南轩之上，主空无之中，能生自然神真。其次第六、第七、第八，此三字书日月之门，主通幽之光，开长夜之府。其字皆方一丈，八角焕明於皇曾天中。天真皇人曰：修飞仙之道，当以月十斋日，朱书皇曾天中第一、第二、第三三字，向壬服之，咒如法，百日，万神朝身。以月十五日、三十日朱书第四、第五二字，向东服之，咒如法，服之二十四年，神真并生，生死皆得上升帝君游台之上。以月上下弦望之日，朱书第六、第七、第八三字，向月服之，八年，身内有光，面作金色，生死皆得上升日月之馆，受炼而成仙。佩其文，三官无复恶对之录，名书皇曾天中，随运生死，亿劫无穷。其法妙重，飞天齐功。○右略举一天以明其理，已下服佩诸天，一依《内音玉诀》 也。
　　南焖洞浮，玉眸诜诜。
　　少微曰：此八字，和阳天内音也。南焖者，南方有流火之庭，广七万里，飞焰焕乎八方也。洞浮者，洞阳之宫，流火之炁，炎而浮流也。玉眸者，流火之膏也。炼身体则生玉光，明如眸子，故曰玉眸。南极真人理於宫内诸学人始得道者，皆诣流火之庭。南极真人则以火膏洗炼，荡除尘垢，得与真人为侣。诜诜然，众多也。
　　梵形落空，九灵推前。
　　少微曰：此八字，恭华天内音也。梵形者，元始天尊在龙汉时号也。至赤明世号无名君，上皇开运，号元始丈人。梵炁化形，随劫化生，以一神而见，不受胎生，故曰梵形。落空者，元始自空中而生，故曰落空。九灵者，九华真人也。理於南上宫中，主九幽之下宿对死魂。推前者，九华真人主命录，推算死魂前生功德；天中有散花之台，四斗真人所处焉。有善功者，四斗真人书延生之符，授之则得拔度九幽也。
　　泽洛菩台，绿罗大千。
　　少微曰：此八字，宗飘天内音也。凙者，天中山名也。其山上有众龙之窟，中有黄房之室，一名玉容之堂也。洛者，真晨道君之内名也。理於黄房之内，混大劫而不终，经龙汉而更明，故幽中有悦焉。菩者，飞天真人之隐号，有无数之众。台者，玉台也。处於泽山之阳。绿罗者，月中夫人，字罗英，容色如玉，着绿帔青衣，故曰绿罗。理在日月之宫，上乘大罗之天梵行之炁，运度之门，以应天地之数，终於大劫。既受交日月，则会於玉台之上也。大千者，世界之数。陆先生云：以千数至千，即千千，为小千。小千数至千，为中千。中千数至千，为大千。千中之大，故曰大千。人能诵咏洞章，则得驾羽轮之车，升黄房之室，游玉台之上，览大千之境也。
　　眇莽九丑，韶谣缘邅。
　　少微曰：此八字，皇笳天内音也。眇者，眇眇然也。元始昔沦於延康之中，天书玉字，翳而不彰，眇眇然也。莽者，龙汉开运其文，复明莽莽然也。遇其道，男女并皆寿三万六千岁。其运之极，又经一劫，九炁各生一兽，以害恶民。其劫既开，而九兽号为九丑之鬼，北帝上真，主生死图箓，故立九丑以辅三官。数极九九八十一万，度天炁之交，九丑当得辅，号为九都使者。韶者，皇笳天神霄王之内名。神霄王是魔王之神，主常试学道之人正与不正。魔王恒作谣歌，以乱人心。心固者，王即保举，径升皇笳天中。缘邅者，南、北二斗君之内讳也。人有善功列言於南斗，南斗即度三界之难，拔九幽之苦，告下魔王，不敢败害之也。人行恶，则三宫列罪於北斗，北斗即告下魔王，灭魂付九幽之下，充长夜之役，万劫无期。皇笳天上有金华之山，山有五帝之宫，常生五色之云，日月侠於左右，飞仙翼其华轩。学成得道，皆诣金华之山，受太一之信，以制神霄之王，灭大魔之试。然后得乘景轮之车，游宴八方。九炁者，按《三天正法经》始炁生三炁，一曰赤洞，二曰白章，三曰清浩。元炁生三炁，一曰绿炳，二曰黄景，三曰苍混。又曰：白遁玄炁生三炁，一曰紫融、二曰碧炎、三曰黑演，谓之九炁也。
　　云上九都，飞生自骞。
　　少微曰：此八字，堂曜天内音也。云上者，飞天神王内讳也。开龙汉之劫，启赤明之运，敷自然之书，立天地之根也。九都者，三象既分而有九层之台，处乎玉京之山，焕乎空玄之上。飞天神人常散百和之香，流五云之华，以观飞天真人。台上有太真玉郎，一日三回十绝之旛，回旛一周，则诸天上帝三朝玄台；绕台三匝，诵咏洞章也。飞生者，南上更生之神名也。学士能诵洞章，声参上宫，诸天称庆，飞生即为开不死之路，流长生之炁，下炼五魂。五魂既炼，则八景存焉。自，从也。骞者，骞林也。既共举人身上升九层玄台，游於骞林之下，身佩天书，口诵洞章，二十四年，即得上朝玄都之宫也。
　　那育郁馥，摩罗法轮。
　　少微曰：此八字，端靖天内音也。那者，天王侍郎之内名也。主天四时之炁，梵行虚无之纲，以正端靖天中分度也。育者，天关空轮之名。郁馥者，斗中灵童之名。常运育轮於太无之中，回十转以召真天，关十转则十方大圣上朝玉帝，万神齐到而郁馥唱礼焉。摩罗者，天中大魔之内讳。郁馥一唱，魔王束形。学者知四时之炁，十转之关，则入法轮之门，乘八景之舆，升乎玉清之中，上朝紫微之台也。
　　霐持无镜，揽姿运容。
　　少微曰：此八字，恭庆天内音也。霐者，天中都监神内名也。持者，龙渊之名，众龙蟠乎其中，常御金罂而运东井之华，以灌天真也。华者，日中黄华之精，沃注东井之流，津无穷之源也。无镜者，飞天神王讳也。游乎大罗之上，出无色之光，总生死之籍，开度学道之人。揽姿者，三界之门名也。人知此号神王，则开长夜之府，拔九幽之魂，以度三界之门也。运容者，玄和玉女之名也。人得度三界之门，运容则以朱灵之炁导之于形，太和之津灌之于神，上升福德之堂，保劫运而无穷矣。
　　馥朗廓奕，神缨自宫。
　　少微曰：此八字，极瑶天内音也。馥朗者，天中玉京玄台之别号。西灵真人常诵洞章，以游其上。廓奕是天中神公之内名，与元始同生，为玄炁之范，教学仙之人。能明八字之音，则神公为开长冥之户，升入更生之门，上登玉京之台。神缨者，紫微宫灵童也。主灭度之尸，若得神缨歌无量之章，则反形於三炼之房，受自然之炁，欢享无穷之龄也。右南方三黑丹天自然玉字。
　　刀利禅猷，婆泥咎通。
　　少微曰：此八字，孔升天内音也。刀利者，南方无极世界之号。禅是刀利之国，亦曰禅黎。其国上有洞阳之宫，浮焖为流火之庭，灵文始於流火受炼，莹饰光芒。既明之后，刀利之国改为福德之堂，苦魂皆得度入洞阳之宫。猷者，南上好生君之内名。婆泥，则火炼池之灵童也。咎通，是刀利世界魔神，常遏人生路，若人知好生君名，得度洞阳之宫，乃诣火池受炼，即更生福德之国，则魔神奉焉。人能诵八字之音，则刀利世界无极灵官侍卫其身，径造南宫，仙人司迎，三年必能策丹霄之轮，上升三炁之天也。
　　宛薮涤色，太渺之堂。
　　少微曰：此八字，皇崖天内音也。宛薮者，皇崖天帝之内名也。主开太漠之经，以明八字之文，明道既彰，大罗之上，郁然澄清也。涤色者，是色界上飞天真人名也。常乘景云之车，驾九色之龙，游乎色界之上，出入玉清之中，荡除秽气，开度善根之人。太渺之堂者，化生堂也。空洞之化，结自然之章，坦然广大，开度万生之历也。学人通八字之音，则飞天真人降景云之车，载兆上升化生之堂也。
　　流罗梵萌，景蔚萧嵎。
　　少微曰：此八字，极风天内音也。流者，天王之内名也。处乎紫霄之上，游观玉京之山。罗者，月女之讳，主王游宴之仪，流晖极风之天，洞照九玄之真也。梵者，飞天真人名也，主回九天之关。萌者，元始天神也，固极风之根。景者，景皇是四极上真人也。蔚者，郁秀景霄仙人也。并理玉京台，常乘三色之云，历校长夜之中，开度善根之魂。萧者，萧仞也，是白素元君之宫。嵎者，萧仞之嵎对宾之所也。人能常诵洞章，乃得驾九色之云，上升景黄之台矣。
　　易邈无寂，宛首少都。
　　少微曰：此八字，孝芒天内音也。易邈者，孝芒天中天王之号。无者，虚无；寂者，寂寂；是虚无寂寂之庭。言此天王从龙汉而来，至赤明而出，居乎虚无之内，处乎寂寂之庭也。宛首者，太上道君之内号。道君常驾八景玉舆，策三素飞云，开元始玄奥，演大法以度人。少都者，日中灵童名也。常散日精以灌真流，飞华以拂尘。学人知八字之音，则天王飞景云之舆，降三素之軿，度身三界之上，进入寂寂之庭也。
　　阿褴郁竺，华漠延由。
　　少微曰：此八字，翁重天内音也。阿褴者，天帝讳也。常乘景霄之轮，游观九层之台，处玉楼之上，唱洞章以伏魔王。郁者，郁默天中魔王隐名。竺者，欲也。是魔王都伯恒在欲界之上，诵咏空谣之歌。华者，言色界光华也。漠者，言欲界渺漠不可寻也。延者，束鬼之庭；由者，禁鬼之房。天王登云楼之上，咏无量之章，则天魔应响而束身，群鬼诣由而伏形。奉之者，九祖开泰；修之者，灰骸更生也。
　　九开自辩，阿那品首。
　　少微曰：此八字，江由天内音也。九开者，大演之初，天地未判，轮转三炁，开为九分。九度既明，九位乃列，阴阳万品於是而生，自然明辫也。阿者，阿丘天皇之古名也。常乘九色之龙，驾三素之軿，上登龙山之岭，游观九玄之中。那者，那邪飞天神人之隐名也。飞行三界之上，历校长夜之中，拔度善人之魂也。有知八字之音，则天王品度兆身，入飞天之众，首化桔骨，成童子之颜矣。
　　无量扶盖，浮罗合神。
　　少微曰：此八字，阮乐天内音也。无量者，天中无量大圣之始神也。总统飞天神人，皆受其品量，而得升迁也。扶者，更生真人之内名，常校幽夜之录，简善恶之根。盖者，玄中福堂之号也。浮者，幽夜之魂，受真人开度，谓之浮也。乘运而归，上升福堂也。罗者，大罗也。开大千世界，召更生之宾，诣大罗之天，定籍诸宫，削死三官。合者，合庆也。神者，神公也。是大罗丞相，人能知八字之音，与神公合庆，受度为更生之宾，故曰合神也。
　　玉诞长桑，栢空度仙。
　　少微曰：此八字，昙誓天内音也。玉诞者，昙誓天中玉都名也。长桑者，天中骞林，亦名桑林骞木，覆荫东华之宫，叶上有大洞之章，紫书玉字焕乎上清；下有扶桑之树，上森骞木之丛，碧鸡鸣其盖，青霞翠其峰，神风流反香之草，鼓桑林百籁之音，神风一鼓，洞章成音，故曰栢空也。度仙者，飞天神人也。常以鸡鸣之始，登玉台之上，来取五方云牙，仰咽三辰之光，简学仙之人生死录籍，开度九幽之魂，升入法轮之门也。右西方七炁素天自然玉字。
　　玃无自育，九日导乾。
　　少微曰：此八字，霄度天内音也。玃无者，龙汉时飞天之神也。元始始开之炁，溟涬无色之中，玃无乘运而出，凝炁而立霄度；既立，自抗不终之劫。育者，霄度天王之内名也。九者，育王乘象轮之车，进九玄之门，转九机之度，应劫会之期。日者，天中日童。导者，导引和炁。天运之终，日童停光，拔度学者，灌以水母之精，导以太和之炁，洗炼五神，进入朱宫，故曰导乾。
　　坤母东覆，形摄上玄。
　　少微曰：此八字，元洞天内音也。坤母者，太阴之都候九灵之母也。理东海扶桑，汤谷之渊，常总地机，转轮元炁，上应天关。天关转，地轴动，周天一度，水则涌溢三千三百度。天地炁交，九海冥一，水则弥天。东者，东海受会，制期河源也。覆者，水神也。理於昆仑之山，填固巨海，遏断东井，则地机不沦，保劫长存。形摄者，灾交之时，坤母形出东河之上，摄召鸟母以凤车迎学仙之人，上昆仑之墟。鸟母乃水之候神。上者，坤母上诣帝君，申劫会之期，度学仙之人，言名於玄都之宫也。或云上玄者，帝司命也。水之欲出司命，料校学仙之人，名言上宫也。
　　陁罗育邈，眇炁合云。
　　少微曰：此八字，妙成天内音也。陁者，天帝内名也。与妙成俱生在云阿之岭。罗是月始生之名，陁在云岭之上，抱月而明。育者，妙成天神王名。育，生也。总统十方飞天之神也。邈者，天中羽林监神名也。神王常使匡御三界，简人生死之籍，令魔王保度得道之人。眇者，眇眇高远也。人得保度，诣羽林受符而升天，眇眇行於云宫也。炁者，云炁也。合者，合景也。既入羽林，结云炁以成衣，飞升朱宫，受福天堂，遂与诸天合景而上升也。
　　飞天大丑，总监上天。
　　少微曰：此八字，禁上天内音也。飞天者，十方飞天神王也。天上有飞玄之炁，结成大洞之经，十方神王常在空霄之上，而诵此经，以和自然之炁，接引学道之人。大者，三界之都录，主生死图录。丑者，伯也。是三界之魔王，受事於大丑；学士识其音，则魔王保真而身腾三清也。总是飞天都统之官，常摄八会之炁，以促天地之运，监领长夜之官，开度九幽之魂。学士知天中之音，则天魔列言，大丑勒录仙部而上升天中也。
　　沙陁劫量，龙汉瑛鲜。
　　少微曰：此八字，常融天内音也。沙者，天中有沙兰之宫，是紫微之别馆，处乎玉清之上，焕乎紫虚之中。陁者，陁丘也。陁丘之众有巨亿万人，皆是新得道受度者也。功德未备，停散其中。劫量者，每至劫运一交，此陁丘之众，计功之量，得升朱陵之宫，受福而仙也。龙汉者，初劫之名，是时大道淳朴，徒有其化，难可为杂也。瑛者，龙汉时飞天神名也。常开度九幽之魂，升兰宫之中。鲜者，南宫之童，学人得度而鲜童炼其形容，度於朱陵之上也。
　　碧落浮黎，空歌保珍。
　　少微曰：此八字，玉隆天内音也。碧者，玉隆天中常生碧霞之炁，以荫玉隆之天。落者，空中飞天神名，常乘碧霞之辇，游玉隆之天。一日三时，引天中众圣，上朝七宝之宫。浮黎者，天王内名也。众圣上朝而天王称庆也。空者，天中侍晨之名。歌者，洞章之曲，侍晨一啸，灵风既奏，音成洞章，故曰空歌。保珍者，学人知八字之音，则上升南宫，为飞天之宾，保此不终之劫。珍其自然之文，故曰保珍。按此义与章首不同者，若得道无形，则与云炁混合，空有之妙，恶能辩之？故洞章云：腾胜碧重云，罗落耀上玄。又《灵书》云：灵书灿烂，朗彻太虚，故知落之与空歌，不独人名也。
　　恶奕无品，洞妙自真。
　　少微曰：此八字，梵度天内音也。
　　恶奕者，天王之内名也。昔於龙汉之中，诸缘并尽，而过度三界之庭，升入太虚之馆，受九仙之箓，登大圣之号。赤明开运，元始锡为梵度天王。无者，太无真人，受天王之符，度长夜之魂。品者，品量幽魂之罪福，洞者，洞明宿对也。妙者，妙化之堂也。宿对既解，乃入妙化之堂。自者，与也；真者，天真也。太无真人度九幽之魂，洞识宿命，恶缘并尽，度入妙化之堂，与飞天而合真也。
　　元梵恢漠，幽寂度人。
　　少微曰：此八字，贾奕天内音也。元梵者，元始大梵风泽之炁，抗举澄汉之精，高而洞浮，悬而不落也。恢漠者，远而无碍，有而若无，微而不可名，妙而不可寻也。幽寂者，幽兮寂兮，不可闻见，其中有真，真中有精，冥度天人也。天真皇人曰：诸天内音，自然玉字者，皆结飞玄之熙，合五方之音，生於元始之上，挺於空洞之中。其文宛奥，难可寻详。天尊奖劝而勑令解义，夫玄科有制，不敢违命，按笔之日，神冲太霄，精之与粗，极乎心虑。皇道既明，诸天称庆。宝之者真降，修之者形迁，威灵恢廓，难可名焉。
　　右北方五熙玄天自然玉字。
　　道言：此诸天中大梵隐语，无量之音。
　　幽栖曰：三十二天，各有八字，合成诸天中大梵隐语，无量之音，故云诸天内音。此飞玄自然真文，生於元始之上，出於空洞之中，匠成天地，应运劫数，天真皇人亦粗解其旨。
　　旧文字皆广长一丈，天真皇人昔书其文以为正音。
　　东曰：道言，太上之言；诸天，三十二天也。大梵隐语者，是天帝之名，皆隐而不显。无量之音者，其洞章自然响彻诸天，故曰无量之音，旧文是也。本文八角之字，广长一丈者，四面共方一丈，为万善之长。天真皇人者，是上古高真也。昔以龙汉之劫，书写此文以为诸天之善长者也。○幽栖曰：本文旧字，各方一丈，八角垂芒，文采光焕，洞朗八方。元始天尊遂命天真皇人使撰其字，解释其义，以付道君，使教诸天应得道成真、有仙名录籍者，皇人即考校焉。大帝使领峨眉洞者。○少微曰：按《内音经》，元始天尊於赤明世界栢陵舍座，是时云雾郁勃，三日三夜，玄阴不解。五老上白天尊曰：今日侍座，所未曾见，天尊演教，则河海静默，山岳藏烟；今白日昼阴，天人惶惧，不审何故？天尊告曰：今日诸天发瑞，灵应自然，玉字焕烂，障蔽天光。咸令四座暝目伏听。俄须天炁顿启，冥愔豁消，五色光明，洞照十方。忽有灵书字方一丈，见於空玄之上，文彩焕烂，八角垂芒，精光乱目，不可得看。天尊普告曰：此灵书八会，字无正形，其趣宛奥，难可寻详。可注笔解之，於是天真皇人受天尊明命，注解其音，分其分度，三十二天，天各八字，并飞玄自然之书，合五方飞玄之炁，以和八字之音，名曰大梵隐语，此即无量之音是也。《真一五牙经》曰：皇人者，不知其得道之始也。身长九尺，玄毛被体，皆长尺余。黄帝时，在峨眉山绝阴之下，以苍玉为屋，黄金为座，张华罗之旛，然千和之香。侍者，仙童玉女；座宾三人，皆称太清仙王。黄帝再拜问道，授以五牙三一之文云。
　　有知其音，能斋而诵之者，诸天皆遣飞天神王下观其身，书其功勤，上奏诸天。
　　幽栖曰：有知大梵隐秘之音，能洁身斋心、持诵之者，即三十二天帝召命十方无极飞天神王，下诣房室，观其身心，列书功勤，闻於诸天也。
　　万神朝礼，地祇侍门。大勋魔王，保举上仙，道备克得，游行三界，升入金门。
　　东曰：金门者，在太霞九宫之中，中有骞林之树，上有金翅之鸟，冶炼之池。金翅鸟以毛羽结为仙衣，上登九宫也。○幽栖曰：既得万神朝礼，地祇侍门，以卫护三界五帝之大魔，共相保举以仙度，遂得名书帝简，位列真编。及至万遍道备，千功行圆，必乘云车以上造金阙之帝前也。
　　此音无所不辟，无所不禳，无所不度，无所不成，天真自然之音也。
　　东曰：辟除鬼贼，禳却不祥，济度穷魂，成就万物，皆真文秘音之力也。○幽栖曰：言此无量之音，能辟逐一切精邪，消禳一切灾害，度脱一切生死，成就一切天人，故谓之天真灵书，自然玉字之内音也。
　　故诵之致，飞天下观，上帝遥唱，万神朝礼，三界侍轩，群祆束首，鬼精自亡。
　　幽栖曰：若能诵之者，则致十方神王下观，三十二天帝遥唱，万神众灵以礼敬，三界魔王以翼辕，群邪自然束首，诸鬼爽固宜消亡也。
　　琳琅振响，十方肃清。
　　少微曰：天书玉字，故曰琳琅。诵咏枢吟，是谓振响。
　　河海静默，山岳吞烟。
　　东曰：并此经之神力。
　　万灵振伏，招集群仙。
　　少微曰：於是琼林振天籁之响，十方晏三景之明，河海风浪，而澄静山岳，吞纳乎云烟，伏万灵而震慑，招群仙而诣室。
　　天无氛秽，地无祆尘，冥慧洞清，大量玄玄也。
　　东曰：冥者，冥灵也。慧者，智慧也。洞者，通洞也。清者，清澄也。大量者，平等也。兼济度人，大无不包，度一切物。玄玄者，深远也。明此无量经，功德深远，故云玄玄也。○幽栖曰：当此之时，天无氛秽之炁，地无祆尘之灾，若更混智冥慧，以天光之凝，寂空洞之明莹，则妙中之妙，玄中又玄，隐秘莫测，故云大量玄玄也。○少微曰：冥修慧命，远洞三清。大量，至深至妙也。○玄英曰：此明诸天内音，冥通慧照之力。冥者，幽深不测；慧者，通照无穷。慧能照空，故云冥慧。高而不极谓之为洞焕，耀三清之上谓之洞清。洞者，空也；清者，净也。无边无际，谓之大量。大量之内，唯有真空。真中有精，其中有信，能生真圣，非有非无，常住湛然，微妙莫测，究竟其理，不可寻详。玄中更玄，故云大量玄玄也。上圣慈怜，下界降此真经，列以玄科，开人度物，诵咏之者，上感诸天，服佩灵文，即随炁所至，功圆行满，升为金阙之臣。是知积学成真，通真入圣，生天生地，应用无穷，能知玉字之音，骨肉同飞有日。上学之士，勤而勉之。
　　元始无量度人上品妙经四注卷之四竟 
　　经　　说
　　此经太上道君受之於元始天尊，传教於世。道君为前序、后序、中序，凡有三序焉。前序自道言昔於始青天中，至东向诵经是也。中序自三界之歌章之后，此二章并是至洞明至言也是也。后序自此诸天中，至大量玄玄也是也。经有二章，自元始洞玄至列言上清，且后章自元洞玉历讫祸及七祖翁是也。其大梵隐语，非二章之数，或以经为一章，隐语为二章，此亦误矣。中序云诵经万遍、乃能得道，洞明至言。此则隐语玄奥，不在经文二章之列，可知矣。读经之士，当恭信无疑，功满道备，自当洞晓人天同福，存殁受荫，可不志哉！可不勉哉！《玄门灵验记》《道门集验记》，持此经得验记，皆有传载；通真之士，勤敬诵之。 
　　释　　音
　　浮黎土音杜。妙行于孟切。无鞅音央。荫於禁切。喑音阴。跛博我切。痾音阿。痼音固。妊汝鸩，切。地藏自浪切。迮音责。勃勃音拂。音自，妬也。尸解音贾，谓托形隐化，内身成仙。断地徒短切。三华平。离便方便之便。梵行下孟切。郁褴音蓝。懀乌外切。皇笳音加。阿音茄。揲音牒。阮乐音岳。勃勃音沛。秀乐音洛。溟音茗。涬胡顶切。泥丸音完。馘古栢切。不乐五孝切。得过音戈。亶丹上声。和音和，去声。观音贯。总监音鉴。下观音官。嘿音墨。
　　
