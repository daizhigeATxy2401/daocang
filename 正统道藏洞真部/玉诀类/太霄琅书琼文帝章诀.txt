太霄琅书琼文帝章诀
　　经名：太霄琅书琼文帝章诀。撰人不详，约出於南北朝。与《洞真太上太霄琅书》第五卷略同。底本出处：《正统道藏》洞真部玉诀类。
　　师资行事
　　书经诀
　　凡得经有已，皆应更书，先者为镇，供养而已。今所写治，精加校定，丰财足力，各立三通，一为长镇，一为供斋，一为研习。研习者常自随所住室中，别置格上，躬自出入，不得使他。若家人、弟子，同气至心，可得使之，亦勿全委。非其故为息慢，学浅识解未精，或致忤禁，彼此受殃。明详谨慎，纳吉防凶。写经之时，皆修清斋，法当手书，与师易本。或在门伏膺杂役，不暇自书，或未闲笔墨，或迟拙不精，富者可以金帛顾人，贫者听得佣夫聚直，必借妙迹，不可苟营。文字讹谬，图象失形，并有考罚，福岂爰臻，经中有图，图或别卷，各有侍官，典图真吏，玉童玉女，与经略同。不可逐易避难，起经弃图象。误许洗治，一纸不过三处，简素一纸亦不过三，过三皆易，火净所误。连染剪齐，首轴带祑，囊蕴巾帕，厨箱令坚，完净而已，不得过华。世问教化，化世舍华，华未能舍，权制用华。使世间人，损俗华丽，华丽供法，渐识素方，得素后华，自然不坏，不求自得，不为自成，自然而然，莫能使之不然，缘素果此，勿滞俗华。台堂行装，各有丰俭，富贫相称，不得强为。富者强陋，贫者强华，华奢陋俭，皆乖道制，道制贵中，内外相应。非意去失，首谢愆尤，清斋忏悔，各依太真之科。久坏改易，具如太真之法。香灯礼拜，尊修唯精，精必成圣，与道合真也。
　　启告诀
　　弟子因绿，凭师请法，宜传付者，先使写经，图录已竟，择日结斋，斋时启告，大略如左。
　　斋法虽多，皆准三元，三元斋科，包罗诸法。授受上经，同用上元，其间所启，事源随时，消息改易，简要勿繁也。
　　凡斋启告，先治辞牒，不可暗慢，率略千真。为牒之宜，先称某国号、某年太岁某、某月朔某日某时、某州郡县乡里，某位男女官、祭酒道士先生真人元君夫人姓名，今於某州郡县乡里，山舍治绾、宫府第宅，就某州郡县乡里，男女道士、法师姓名，受大洞真经，目录如左。洞真部卷第如干，以次书之，缘都得者谨依第至后，缘偏得者未宜并受，随宜出之，不须卷第；直举篇名多少，依实一二条之。右如干卷，今对斋启告传度，谨牒。
　　某州郡县乡里，某位姓名辞，幸籍善绿，岁奉玄极，参受宝文，诚惧诚慰，妄以短命，志愿长生，贪进忘退，遭逢佳辰，乞请受前件如干卷，依科交赍某等如干种法信，奉辞以闻，伏愿师君垂许，誓心修行，不负师道，有违之日，自分风刀，不敢有怨，一依明科，谨辞。
　　太岁某某月日时，於某山舍奉。
　　传讳诀
　　凡传经宝，要在存师，师之所师，所师之师，三入乡居，男女位号，姓名字年，传经处所，付授弟子，黄素书之，佩带自随，不可去失，去失谪罚，皆如太真之科。不恒带者，附着经中，别以巾蕴裹结。令坚师、所师、玄师，师青童大君，又有小君，存此二君，礼愿如法。
　　法信诀
　　法信出科，科与经异，师师口诀，各有因绿，时科事革，所以不同，慎勿疑惑。从师施行，若无师者，启玄有仪，依格出信，不得有违。卷卷别受，科科稍传，经科相参，师资量准，虽以轻易重，以易除难，要当思想物仪，不乖其方，因绿能得。顿受者所用如左：
　　一、上金九两；二、紫锦百二十尺；三、五色纹缯各四十尺；四、白素一千二百尺；五、紫纹二十四丈；六、命彩支干相入，纹缯随年疋丈尺；七、五色丝各三斤；八、五种香各九斤；九、玉龙、玉鱼各三躯；十、金龙、金鱼各五躯；十一、玉雁、玉羊各一躯；十二、金雁、金羊各一躯；十三、玉札三枚；十四、金环、银环各九双；十五、真珠如梧子大，三百六十枚；十六、五色线各依方斤数；十七、大度纸三百六十幅：十八、笔五双；十九、龙头书刀五枚；二十、紫盖红裹一张；二副朱染头子，金银交具。二十一、青盖碧裹五张；三副乌染头子，牙铜交具。二十二、明镜一面；径尺者，不得或九寸。二十三、法服冠履手板一具；精粗取中，新净香洁。二十四、净罂与盘各一枚，金银铜瓦夹纷随时。
　　右二十四种，某受经法信。
　　此二十四物，各有所应，积聚营之，不可阙一。穷地之乡，许用他物，准类充补，拟议勿乖。又无即充，可注今阙某物，须受法之后，营觅补备。
　　结斋之始，投辞之初，便应备办，谘启师尊，有无注奠，都定书之，续置经目之后，连在辞文之前，启告之初并读，至后临度经时，出官奏表，又具言之，慎勿忽略也。
　　师受此信，依按明科，施用必得其所，彼此共保成真。若应玄盟，亦按此法。准采金书之后，散施之仪，经书不具，勿用此诀。大人上志，精详遵承也。
　　太真九科
　　太上太真王，制科成诸法，布在众经，或前或后，览者不别，宜寻本文。本文三卷，师之所秘，得之密习，为天人师。今此大要，标略有九，九天真人，共所遵用，教化无之，动静陷咎。若有贤明智慧之士，求受宝经，当示以要律，授受之宜，依用九条，触类求之，无所不具。自非体真，勿妄增损，三洞众经，共准依按。太极真人、西城王君、仙公卿士、高才大人，皆宝秘之，慎无泄矣。
　　第一科曰：斋竟授戒，授戒之后，按仪传经，传经之年，即为期限。限以制心，期以见道，道为众妙之主，观妙必睹其宗。除欲为上，少欲次之，深浅随才，优劣依德。德量无崖，大分有六：第一四万劫，第二四万年，第三四千岁，第四四百龄，第五四十载，第六正四周。周劫限竟，得传一人，至乎九人，明道之尊，德之贵也。运促时急，大慈广救，遇贤便传，不拘定数。但初受须微，限中求验。若基内逢险，为凶所逼，智力不能化，逊顺以避灾，所得之旨，在乎心中，无滞卷轴，致伤玄真。若威势所制，使迫胁本师，自度后能治彼，以全初志者，乃可请师暂顺彼意，不能如此，以死绝之，慎勿慢辱本师，毁弃正道。若智力不能办，勿强云欲治之，不度德，不量力，灭身命，无成功，徒增罪耳。善宜三思。若意外去失，不自觉知，或劫贼所掠，弗测存亡，皆长斋忏悔，舍身命财，凭师积年，竭尽单款，无生怨怠，乃更受之。受之三失，勿复苟受，宜加忏悔，至到感灵，然后更受，必登道真。无感徒受，受终无所成，为后作因，受胜不受。受之不已，心神转易，初虽无成，终亦得道。
　　第二科曰：受经之后，谛寻师训，含光内皎，不得炫耀。年限既竟，乃得传贤，贤不易有，不可妄传非其人，彼此风刀，上延先祖，下逮子孙，恶深绝种，长充鬼徒。若限内有灾，或家门丧死，公私斗争，血伤牢狱，水火盗贼，重病轗轲，年限虽过，不得传人。正当谢罪，懃立善功，告乐如期，乃可有授。若三尊寿考，运数升度，或非罪无辜，横罹缧绁，此皆无妨，依期得传。
　　第三科曰：信素证心，炳发妙义，必令精好，以理得之。正分所办，撰蓄密营，不可夸谈，勿生吝惜。慎莫邪求，换乞强索，窃略所得，自以为功，更增咎谪，无福可期。师受善用，三分之，一分为弟子营斋，助赡香油经籍；一分救诸山栖幽苦；一分供师法服精粗，奉给三尊，不得私散。散之依法，无起悭心，不可贪聚，招祸累身，损道辱法，取诮人神。权急偏济，时宜并用，先启三宝，后计补充，有违招考，窃盗律论。灵宝同坛者，依十二科法。
　　第四科曰：受经之后，存礼无亏，若遭病急非意，公私事碍致阙，回后即谢，启悔惭悚，竭洗丹衷。若浮游淫泆，逐乐骄慢，违替之衅，长陷酆都。
　　第五科曰：法应长斋，未能者择其吉会，申其诚心，年有六月，月有十直，又不能全者，朔半及晦、四时八节、本命生日，随所堪修，不可都废，废则无功。忘道弃法，招延凶灾，非意破斋，即应忏谢，重犯不悔，后堕魔群。兴之无懈，不破不退，存道扬法，物我兼通，成圣有期，受号玄德。长斋月：正月、三月、五月、七月、九月、十一月。一年六月，月皆用奇，因阳之盛，建阴之功。功属各有日，一月直十辰，一、八、十四、十五、十八、二十三、二十四、二十八、二十九、三十。
　　第六科曰：斋读经戒，谙练诵习，讲说宣明，日求妙解，解必行之，勿犯所解，犯即忏谢，不可重为，行坐存文，不得怠忘。若隐闭自知，欺罔人物，不戒成败，懒答谘疑，厌问嫉胜，漫澜诡辞，或虚解诈知，唝嗃嘀误众，破坏文句，增臧篇章，妄造邪议，苟生异端，违真越正，皆致深殃。
　　第七科日：宣扬经戒，建德立功，济人成己，劝化为上，执正开通，无生娇假，方便利益，须智慧才。才未深达，不可轻行，乖方便体，便入妄言。但依实旨，引导同心，俱归师门，看经读戒，证明妙理，起发善心，使预斋观化，令闻见福绿，欢喜相顺，和而成功，不得呵责，忿激增愆。譬喻诱进，弗可强牵，将护节量，刚柔取中，一与一夺，种种润之，确迷不转，哀矜勿吝。慈悲无已，不生弃心，得善知识，誓俱登玄，贵师爱资，克果上真。
　　第八科曰：师愍弟子，平等一心，无所偏颇，赏罚必明，罚以止恶，赏以劝善，纤毫无遗，涓芥勿谬，谬偏被灾，幽显重考。
　　第九科曰：弟子恭慎，事师无二，寡动少言，沉懿静笃，伺候师颜，谘禀妙诀，思树效绩，辅赞三宝，专心竭力，奉命便行，水火不避，远近弗辞，疑即启审，许革则悛，不许仍从，有陨无避。师试弟子，令其心坚，登道入真，阶级优劣，使其识悟，日分所之，督励弥精，克弘至道。凡师威神薄，不可妄试人，圣明之师，试无损败，吉凶逆顺，一随明师。若遭恶师，法无恶恶，〔恶〕由己招，死不得怨，正应自责，改往修来。若犹豫疑师，不宜奉事，事则顺从，不得违逆，逆则失道，永婴涂炭。明各慎始，勉勖令终。
　　右九科，九宫真人申明此要，十方已得道无量大圣众，咸共遵行，拯度一切。
　　太霄琅书琼文帝章诀竟
　　
