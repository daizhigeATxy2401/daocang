黄帝阴符经注
　　经名：黄帝阴符经注。金元间道士侯善渊撰。一卷。底本出处：《正统道藏》洞真部玉诀类。
　　黄帝阴符经注序
　　大道无方，穷之弥远；至真不宰，测之弥深。玄微众妙，孰可期之？曰《黄帝阴符经》焉，阴者，内着阴灵之性；符者，外契纯一之真。至真则上通三要之正，其正则下伏九窍之邪。然则死生之理，其机在目。曰不为聋瞽，故得观天之道，神明出焉，是谓执天之行，爰夫经义者，圣功必尽於此矣。 
　　黄帝阴符经注
　　阴符者，性合纯一之道也。
　　姑射山太玄子侯善渊注
　　观天之道，
　　神变适清阳之炁者是也。
　　执天之行，尽矣。
　　德与天通，其机尽於此矣。
　　天有五贼，见之者昌。
　　五行不顺，必贼其命；五神通眐，之者自昌。
　　五贼在心，施行於天。
　　天之五贼，本在於心，心通五神，行於天。
　　宇宙在乎手，
　　灵枢运变，如挈天地之机也。
　　万化生乎身。
　　万神通化，体道为身。
　　天性，人也。人心，机也。
　　人心与天性同德，故为心之机也。
　　立天之道，以定人也。
　　天道无为，独立不改；人道相通，以定其心。
　　天发杀机，龙蛇起陆。
　　龙蛇亦受天地之性，起陆者，施天地生杀之机也。
　　人发杀机，天地反覆。
　　人行诛戮，天覆地反，故天人合发其机也。
　　天人合发，万变定基。
　　人性与天性契同，善恶变化，无不定其基址。
　　性有巧拙，可以伏藏。
　　巧拙之性皆从道化，无不伏藏其理。
　　九窍之邪，
　　耳不聪而目不明，精之妄施，焉得其正乎？
　　在乎三要，
　　一者太始之元，二者遍昱之通，三者胎光之凝。三一之政，是谓至道之要也。
　　可以动静。
　　静则大道寂然无心，动则神用感而通玄。
　　火生於木，祸发必克。
　　木中隐火，祸发则灰烬其形；人之有性，无明则自丧其真。
　　奸生於国，时动必溃。
　　治身不正，其神散亡。
　　知之修炼，谓之圣人。
　　知存亡，不失其正，则善养元神，上合虚无之道，是谓圣人之德也。
　　天生天杀，道之理也。
　　生因天之生，死因天之杀，生杀之机，本道之至理也。
　　天地，万物之盗。
　　物盗天地，所从其化。
　　万物，人之盗。
　　人盗万物，所计其生。
　　人，万物之盗。
　　物极自反，复盗於人。
　　三盗既宜，三才既安。
　　递互相盗，自合其宜；天地人伦，自安其分。
　　故曰：食其时，
　　故神用不失其节也。
　　百骸理。动其机，万化鞍。
　　百关之正，动合其机；一真通变，万化自安。
　　人知其神
　　祈於外化，背失正宗。
　　而神，不知
　　本真实有，日用不知。
　　不神所以神也。
　　非为外圣，自己天真。
　　日月有数，
　　躔度依时，明而合数。
　　大小有定。
　　至神通道，定合其宜。
　　圣功生焉。
　　元神显化，至道生焉。
　　神明出焉。
　　目无疵病，身外有身。
　　其道机也，
　　神明出化，乃盗天地之机也。
　　天下莫不见，
　　率化之性皆明，至道之中矣。
　　莫能知。
　　日用而不悟其理也。
　　君子得之固穷，
　　君子悟之，固亲其理。
　　小人得之轻命。
　　小人悟之，不专其理，背理颐生，自轻其命矣。
　　瞽者善听，
　　神光不明，善谙其聪
　　聋者善视。
　　塞耳不聪，善眐其明。
　　绝利一源，
　　不贪外货，专守一源之道。
　　用师十倍；
　　守一无杂，师资十倍之功。
　　三反昼夜，
　　神明象帝，至道相通；三一混元，昼夜不失其正。
　　用师万倍。
　　三一昼夜无亏，师资万倍之功也。
　　心生於物，
　　见物情迁，神不居妙。
　　死於物，
　　心有所着，转於生死。
　　机在目。
　　目为五神之户牖，开阖有生死之机。
　　天之无恩而大恩生。
　　天施惠爱，不以仁恩；物之从化，而大恩生矣。
　　迅雷烈风，莫不蠢然。
　　怒云暴风，无不蠢然，承天地大恩而生矣。
　　至乐性余，至静则廉。
　　天施惠爱，物性至乐有余，静则静安常道之中，廉则廉用神变之至也。
　　天之至私，用之至公。
　　天之玄德无私，故能成其私者，无用不在於此，故能至其公矣。
　　禽之制在炁。
　　神真羽化承天地正炁者哉？
　　生者，死之根。
　　入生之死，乃出死之生也。
　　死者，生之根。
　　入死之生，乃出生之死也。
　　恩生於害，
　　道施恩德，物性为害，害及恩生，则福兮祸所伏。
　　害生於恩。
　　物性从化，承德之恩，恩及害生，则祸兮福所倚。
　　愚人以天地文理圣，
　　以，用也，文，善美也。若人用天地善美之理，理，犹正也。正达无为，妙通玄化，从凡入圣，是谓至真。
　　我以时物文理哲。
　　睿执者以用时物，善正其哲，哲犹智也，然圣用时物焉，入其机，未尝至於圣矣。
　　人以虞愚，我以不虞圣，人以期其圣，我以不期其圣。故曰：沈水入火，自取灭亡。自然之道静，故天地万物生。天地之道浸，故阴阳胜。阴阳相推而变化顺矣。是故圣人知自然之道不可违，因而制之。至静之道，律历所不能契。爰有奇器，是生万象。八卦甲子，神机鬼藏。阴阳相胜之术，昭昭乎进乎象矣。
　　黄帝阴符经注竟
　　
