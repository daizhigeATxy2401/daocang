崔公入药镜注解
　　经名：崔介入药镜注解。元混然子王玠注。一卷。底本出处：《正统道藏》洞真部玉诀类。
　　崔公入药镜注解序
　　神仙之学，岂凡夫俗子之可闻。必是大根大器决烈丈夫、明眼高士之可为也。且夫学者为者何事？外则穷天地施化之理，内则明身心运用之机。然虽如是，宣尼若不遇老子亲授，故无犹龙之叹。瞿昙不是古圣再来，岂有出世之见。所以学者如牛毛，达者如麟角。此无他，在乎得传与不得传耳。神仙之学，不过修炼性命，返本还源而已。采先天一炁以为丹母，运后天之气以行火候。以火炼性，则金神不坏。以火炼其命，则道气长存。换尽阴浊之躯，变成纯阳之体，神化自在，应运无穷，岂不奇哉。余见其今之学仙者纷纷之多，及至与其辩论真诀，人各偏执一见，不合先师正传之道。观其《崔公入药镜》八十二句，言简而意尽，贯穿诸丹经之骨髓。予不愧管窥之见，遂将吾师所授口诀，每四句下添一注脚，部露玄机，作人天眼目。后之来者与我同志，试留心玩诵，断断有神告心悟之效无疑也。或者有云吾注不足为信，而崔公之言当以为实，依而行之，信而从之，运炼一身，则学仙之能事毕矣。修江混然子序。
　　崔公入药镜注解
　　混然子注
　　先天炁，后天炁。得之者，常似醉。
　　先天炁者，乃元始祖炁也。此祖炁在人身天地之正中，生门密户悬中高处，天心是也。神仙修炼，止是采取先天一炁，以为丹母。后天炁者，乃一呼一吸，一往一来，内运之炁也。呼则接天根，吸则接地根；呼则龙吟而云起，吸则虎啸而风生。绵绵若存，归于祖炁内外混合，结成还丹。自觉丹田火炽，畅於四肢。如痴如醉，美在其中。此所以得之者常似醉也。《道德经》云：谷神不死，是谓玄牝。玄牝之门，是为天地根。绵绵若存，用之不勤。《易·坤卦》云：黄中通理，正位居体，美在其中，而畅於四肢，如斯之谓也。
　　日有合，月有合。穷戊己，定庚甲。
　　日月者，太阳太阴也。天有黄道为度，三百六十五度四之一。其运转也，一日一周。日月行乎其间，往来上下，迭为出入，此所以分昼夜而定寒暑也。当冬至之节，一阳生于复，日从北行，月从南行。夏至之节，一阴生于姤，日从南行，月从北行。日行一日一度，至三十度，与太阴会。月本无光，借日之光。月行一日十二度有零，至三十日，行满周天之度。每月晦朔，与太阳同会所行之宫，日月合壁，晦象年终，朔象岁首，会而复离，离而复还。月因日以受其明，阳魂渐长，阴魄渐消。至初八日夜，阳半阴半为上弦；至十五日夜，与日对照为望，故圆。圆满之极，其理当亏，于是阴魄渐长，阳魂渐消。至二十三日夜，阴半阳半为下弦；至三十日夜为晦，又复与日同会。此天之日有合，月有合也。反求於身，吾身一天地，亦有日月也。以身为乾坤，以坎离为药物，以日月运行为火候。百姓日用而不知，岂知行之。吾身与天地日月无不同也。当作丹之时，运日月之双轮，簇阴阳於一息，日月归鼎，阴阳构精，烹之炼之，结成圣胎。此吾身日有合、月有合也。了真子曰：玉池常滴阴阳髓，金鼎时烹日月精是也。既明日月之合，必穷戊己之源。戊己者，中央土也。水火分为上下，木金列於东西。木为火母，金为水母，若非戊己之功，水火不能既济，金木不得归并。当施化之际，是用戊土从坎起，进之以阳火，己土从离降，退之以阴符，摄回四象而同炉，此戊己之功也。既穷戊己之理，必定庚甲之方。庚西方，金也、情也、虎也。甲东方，木也、性也、龙也。言人之情，好於驰骋，见物即逐，如虎昌狂，故每伤於性。性被情迷，不能为主，如龙奔腾，故二物间膈。大修行人，制之不难。遇此时正好下手施功，须仗黄婆媒合，旋斗柄之机，一息之间即得金木归并，情性合一，龙虎入鼎，心虚湛然，此所以定庚甲也。丹家妙用，宜乎生甲生庚，学者不可不知也。
　　上鹊桥，下鹊桥。天应星，地应潮。
　　人身夹脊，比天之银河也。银河阻隔，而有灵鹊作桥，故有鹊桥之说。人之舌亦言鹊桥也。凡作丹之时，以黄婆引婴儿上升泥丸，与姹女交会，名曰上鹊桥也。黄婆复徘徊，笑引婴儿姹女同归洞房，必从泥九而降，故曰下鹊桥也。黄婆、婴儿、姹女非真有也，乃譬喻之说，无出乎身心意三者而已。默运之功，内仗天罡斡运，外用斗柄推迁。起火之时，觉真气腾腾上升，如潮水之初起，直上逆流，故曰天应星、地应潮也。丹经云：工夫容易药非遥，拨动天轮地应潮是也。
　　起巽风，运坤火。入黄房，成至宝。
　　作丹之法，乃炼吾身中真铅真汞也。铅遇癸生之时，便当鼓动巽风，搧开炉鞴，运动坤宫之火，沉潜于下，抽出坎中之阳，去补离中之阴，成乾之象，复归坤位而止，片饷之间，发火煅炼，铅清汞洁，结成空无金胎，历劫不坏，此所以入黄房成至宝也。
　　《度人经》云：中理五炁，混合百神，十转回灵，万炁齐仙。萧廷芝云：大药三般精气神，天然子母互相亲，回风混合归真体，煅炼工夫日日新。是也。
　　水怕乾，火怕寒。差毫发，不成丹。
　　修真内炼之要，鼎中之水不可乾，炉内之火不可寒。《丹经》所谓：金鼎常留汤火暖，玉炉不要火教寒是也。以外丹言之，凡作丹之时，行武炼文烹之功，大要调和火力。若用之太过，则火燥水滥，不及则水乾火寒。务在行之停句，一刻周天，水火既济，鼎内丹结，自然而然也。若差之毫发不成丹矣。仙师云：药有老嫩，火有斤两，学者不可不知。了真子有云乎：七返九还须识主，工夫毫发不容差。《悟真篇》云：大都全藉修持力，毫发差殊不作丹。是也。
　　铅龙升，汞虎降。驱二物，勿纵放。
　　铅者，坎中一点真阳，谓之龙也。汞者，离中一点真阴，谓之虎也。凡作丹之时，飞戊土抽坎中之铅，木生火而炎，上升泥丸，龙从火裹出，故曰铅龙升也。用己土摄离中之汞，金生水而流，下降丹．田，虎向水中生，故曰汞虎降也。擒捉之功，非加武火之力，则铅龙不升。非用文火之力，则汞虎不降。一息周流妙在坚刚，着力擒龙虎入鼎，烹炼化为王浆，故曰驱二物勿纵放也。张紫阳云：西山白虎性猖狂，东海青龙不可当，两手捉来令死斗，炼成一块紫金霜。是也。
　　产在坤，种在乾。但至诚，法自然。
　　张紫阳云：要知产药川源处，只在西南是本乡。此所以言吾身西南方，乃坤位也。人腹为坤，人首为乾，坤居下为炉，乾居上为鼎。金丹大药产在坤，种在乾。凡作丹采药之时，必从坤位发端，沉潜尾穴温养。见龙当加武火，逼逐真阳之气，逆上乾宫交姤，复还坤位而止，猛烹极煅，结成至宝。故曰产在坤，种在乾。其中复有先天产药之时，观心吸神，握定不泄，皆助火侯之力。古仙往往秘而不言，此最上机关，人谁知之。行持之间，唯在存诚。野战防危，法天象地，应化自然。故曰：但至诚法自然也。
　　盗天地，夺造化。钻五行，会八卦。
　　提挈天地，握定阴阳，攒簇五行，合会八卦，此神仙之学也。天地者，即乾坤也。造化者，即阴场也。五行者，金木水火土也。八卦者，乾坤坎离震巽艮兑是也。且夫天地之大，造化之深，五行分布，八卦环列，以何术能盗之夺之、攒之会之？盎者，窃也。夺者，取也。攒者，簇也。会者，合也。此言丹家之法，妙在口传。凡作丹真诀，只在些儿消息。待时至气化，药产神知，便当闭风关，塞艮户，斡天罡，旋斗柄，运符火之一息，簇三千六百之正炁，回七十二侯之要津，颠倒五行，会合八卦，总归土釜，牢固封闭，须夷调燮火发，武炼猛烹，结成圣胎。所以一刻工夫，夺一年之节候。《丹经》云：人心若与天心合，类倒阴阳只片时。
　　此即一呼一吸能夺造化。人一日有一万三千五百呼，一万三千五百吸。一呼一吸为一息，则一息之间，潜夺天运一万三千五百年之数。一年三百六十日四百六十八万息，潜夺天运四百八十六万年之数。於是换尽阴浊之躯，变成纯阳之体，神化自在，聚则成形，散则成风，出有入无，隐显莫测，岂不奇哉。
　　水真水，火真火。水火交，永不老。
　　水居北方，在卦为坎，在身为肾。火居南方，在卦为离，在身为心。水中藏火，火中藏水。人心中一点真液，乃真水也。肾中一点真阳，乃真火也。水火分於上下，何由而交之？必假戊己真土擒制逼逐，得其真火上升，真水下降，同归土釜。水火既济，结成金丹，一炁纯阳与天齐寿。故曰水火交，永不老也。
　　水能流，火能焰。在身中，自可验。
　　水在上，故能流润於下；火在下，故能炎焰於上，此天地水火升降自然之理。人身作丹，运用之时，亦复如是。故曰：在身中自可验也。
　　是性命，非神气。水乡铅，只一味。
　　性即神也，命即气也。性命混合，乃先天之体也；神气运化，乃后天之用也，故曰：是性命非神气也。修炼之士欲得其性灵命固，从下手之初，必是采水乡之铅。水乡铅者，坤因乾破而为坎，坎水中而有乾金，金为水母，母隐子胎，一点真阳居於此处，遇身中子时阳动之际，急急采之。紫阳所谓铅遇癸生须急采，采时须以徘徊之。意引火逼金，正所谓火逼金行颠倒转，自然鼎内大丹凝。只此一味，为大道之根。云房云：生我之门死我户，几个惺惺几个悟，夜来铁汉细寻思，长生不死由人做。指此一味，直欲世人於此寻之，方是炼丹之本。丹经云：好把真铅着意寻，华池一味水中金。是也。
　　归根窍，复命关。贯尾闾，通泥丸。
　　作丹妙用，要明玄关一窍一性正位，万化归根复命之道，必由三关而转。故曰归根窍，复命关也。当复命之时，飞神海底，存火熏蒸，精化为气，拨动顶门关捩，从尾闾徐徐提起，直上泥九，交姤炼气，化为神。神居泥九为本宫，则有万神朝会。故曰贯尾闾，通泥九也。火师汪真君奥旨云：夹脊三关透顶门，衔花骑鹿走如云，捉花骑鹿踏云去，霍地牛车前面迎。《黄庭经》云：子欲不死修昆仑。《还元篇》云：悟道显然明廓落，闲闲端坐运天关。《道德经》云：归根曰静，静曰复命。其说是已。
　　真橐钥，真鼎炉。无中有，有中无。
　　橐者，虚器也，鞴也。钥者，其管也，窍也。言人昼夜一呼一吸之气，气为之风，如炉鞴之抽动，风生于管，炉火自炎，久久心息相依，丹田如常温暖，此吾身有真鞴钥也。《道德经》云：天地之间，其犹橐钥乎，虚而不屈，动而愈出。是也。鼎者，乾也，性也。炉者，坤也，命也。既鼓动吾身之橐钥，必采药物以入鼎。
　　采药之时，加武火之功，以性斡运於内，以命施化於外，片饷之间乾坤合一，神炁交会，结成还丹，以为圣胎。故曰真鼎炉也。既得还丹成象，以文火温养，虚心以守其性，实腹以养其命，恍惚杳冥之中，无中生有，有中生无，此即静极复动，动极复静。故曰无中有，有中无也。
　　托黄婆，媒姥女。轻轻地，默默举。
　　黄婆、姹女，皆强名也。黄婆者，坤土也，即戊己土也，又言意也。姹女，兑金也。兑为少女，金隐水中。凡作丹必托黄婆为媒，通姹女之情，以戊土藏火，火逼金行。当起火之初，受炁且柔，要当拨转顶门关捩，从尾穴轻轻地默默而举，须臾火力炽盛，河车不可暂停，运入南宫复还元位，嫁与金公而作老郎。崔公苦口叮咛，以谓世人不达还丹之旨，故喻托以黄婆媒於姹女，直欲世人晓此理也。《悟真篇》云：姹女游行自有方，前行须短后须长，归来却入黄婆舍，嫁个金公作老郎。是也。
　　一日内，十二时。意所到，皆可为。
　　意者，性之用，即真土也。一日之内十二时辰，有一年之节侯，自子时至辰巳六时属阳，自午时至戌亥六时属阴。一阳来复，身中子时也。一阴生姤，身中午时也。且夫水火间于南北，木金隔於东西，此四象何由而合，必假意以通消息。是以天地造化一刻可夺。一日之内十二时中，无昼无夜，念兹在兹，常惺惺地。动念以行火，息念以温养火。此所以意所到，皆可为也。
　　饮刀圭，窥天巧。辨朔望，知昏晓。
　　饮者，宴也。刀者，水中金也。圭者，戊己真土也。言作丹采药之时，必采水中之金，金不得自升，必假戊土化火，逼逐金行，度上泥九。金至此化为真液，如琼浆甘露，一滴落于黄庭，宴之味之，津液甘美。故曰饮刀圭也。窥者，观也。言能观天道运化之功，遂执天而行，旋吾身斗柄之机，一刻之间能夺天地造化。故曰窥天巧也。《阴符经》所谓观天之道，执天之行，尽矣。纯阳诗曰：纵横北斗心机巧，颠倒南辰胆气雄。是也。辨朔望者，以一岁言之，冬至为朔，夏至为望；以一月言之，初一为朔，十五日为望；以一日言之，子时为朔，午时为望；以一时言之，初一刻为朔，正四刻为望；以六十四卦言之，复卦为朔，姤卦为望。以一身言之，尾穴为朔，泥九为望；子宫进火为朔，午位退符为望。既明此理，又要知其晓昏。昏者，暮也。晓者，朝也。於卦有朝迍暮蒙之理，一卦六爻，颠倒用之，遂为两卦。朝迍一阳生于下，暮蒙一阴生于上，一阳一阴，一进一退，人身运化，与天地同也。达此理者，可以长生久视，与锺吕并驾，同日而语矣。有何疑哉。
　　识浮沉，明主客。要聚会，莫间隔。
　　浮者，汞也。沉者，铅也。离汞居上曰浮，坎铅居下曰沉。修丹之诀，沉者必使其升，浮者可使其降。故曰识浮沉也。既识浮沉，须明主客。主者，命也。客者，性也。有身则有命，有命则有性。性依命立，命从性。是以命为性之母，故为主；性为命之子，故为客。日逐之间，借身为用，仙师所谓让他为主我为宾是也。既明主客，以铅汞而同炉，主客而同室，绵绵若存，於二六时中，回光返照，打成一片，道满太虚。若夫时至气化，机动籁呜，火从脐下而发，水向顶中而生，其妙自有不期然而然者。孔子所谓：道也者，不可须臾离也，可离非道也。程子亦云：常心要在腔子裹。虚靖天师曰：神一出便收来，神返身中炁自回，如此朝朝与暮暮，自然赤子产灵胎。此所以要聚会，莫间隔也。
　　采药时，调火功。受气吉，防成凶。
　　采药时者，乃身中一阳来复之时也。於斯时则当闭关。行火之功，妙在调燮停匀，从三关运转，一举三时，周流复位，万气凝真。当此之时，独受於我神之畅快，喜庆难言。故曰受炁吉也。行火退符之间，务在存诚一念，不可间断。设或纤毫差失，
　　遂成凶矣。密意防护，不可不谨，是用野战防危。故曰防成凶也。《丹经》云：配合虎龙交姤处，此时如过小桥时。是也。或曰：性静无为，要坐便坐，要眠便眠，何必辨采药调火。盖不知有造化者耳，未足与议也。
　　火候足，莫伤丹。天地灵，造化怪。
　　炼得黄芽满鼎，白雪漫天，婴儿成象，故火候足也。火侯既足，只宜沐浴温养。若不知止足，妄意行火，反伤丹矣。丹成之后，天地混合，神炁自灵，仙师所谓虚室生白，神明自来，故曰天地灵也。当此之时，宜加宝爱，调息务在微细，於静定之中，内不出，外不入，形忘物忘，心同太虚，一炁纯阳，故造化怪也。
　　初结胎，看本命。终脱胎，看四正。
　　祖劫天根，居混沌之中，乃为结胎之所。下手之初，炼精化为炁，炼气化为神，炼神化为虚，炼虚合道，结为圣胎。初结胎之时，常於命蒂守之。故曰初结胎，看本命也。十月胎圆，移神上居泥丸，调神出壳，直待功成行满，上帝诏临，打破虚空，真人上举，驾红云，跨白鹤，东西南北无所往而不可。故曰终脱胎，看四正。《静中吟》云：一朝功满人不知，四面皆成夜光阙。是也。
　　密密行，句句应。
　　此二句总结前八十句，言大道金丹，进火退符，夺造化之妙诀，行之一身，如空谷之应声，阳燧之取火，方诸之取水，神通气感，何其速之如是。故曰密密行，句句应。丹经云：视之不见听不闻，及至呼时又却应。是也。
　　挂金索
　　一更端坐，下手调元炁。混沌无言，绝念存真意。呼吸绵绵，配合居中位。拨转些儿，黍米藏天地。
　　二更清净，心要常虚守。默默回光，照见无中有。赶退群魔，振地金狮吼。顷刻功成，便与天齐寿。
　　三更鸡叫，冬至阳初动。取坎填离，直向泥丸送。火运周天，炉内铅投
　　汞。九转丹成，白雪飞仙洞。
　　四更安乐，万事都无想。水满华池，浇灌灵根长。静裹乾坤，仙乐频频响。道大冲虚，名挂黄金榜。
　　五更月落，渐觉东方晓。谷裹真人，已见分明了。玉户鸾验，金顶龙蟠绕。打破虚空，万道金光校。
　　崔合入药镜注解竟
　　
