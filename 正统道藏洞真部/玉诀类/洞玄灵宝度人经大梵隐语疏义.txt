洞玄灵宝度人经大梵隐语疏义
　　经名：洞玄灵宝度人经大梵隐语疏义。撰人不详，约出於隋唐。一卷。底本出处：《正统道藏》洞真部玉诀类。
　　诸天中大梵隐语无量音
　　第一解诸天中大梵
　　第一科诸天中者，三十二天，各有八字，在诸天中之八方。大梵者，元始大梵之炁，合离以成音也。天真皇人昔书其文，敷译洞章，申以解说，凡有四事。一者以梵音名此物，二者还以梵音标梵名，三者以一神为两神，四者以两事为一事也。梵音名此物者，如天楼音，非是名楼观之楼音，而今随地上楼观音，用以名玄都之楼观也。梵音标梵名者，如梵音名天中王为易邈，而今此犹谓王为易邈也。一神为两神者，如吁员本是一神，而今解为吁员、员音，二号也。两事为一事者，如梵行、大梵本是两事，而今合为一大梵也。其余以例推之。
　　问曰：西域天竺之音，多与梵音同，而中国音异，何也。答曰：音故是真文之音耳，道以音化彼，以文化此故也。又问：音者，言也。文者，书也。书不尽言，文则为劣。答曰：不然。书不尽言，是世间之文耳。真文为三才之本，言教在布化之末，本胜末也。
　　第二解隐语
　　第二科隐语二字者，大梵之音，与地上不同，而有用与不用，故隐显之事生也。隐者，隐秘不显於外也。此中亦有隐显。今但言隐语者，有二种事。一者书是梵书，音是梵音，而随地上之用。地上之音显其外，大梵之音隐其中，以此物覆梵音，梵音蕴不用，隐在於内，故言隐语，以明应变之事也。二者今以一字之中，含众多事义，若直就一字而求事义，不可见，自非解诀，其旨不显，故言隐语，以明玄奥之理也。隐语之中有四，一者隐名，二者隐讳，三者隐事，四者隐义也。不言名讳事义，而言隐语者，何也。语者，悟也，其字吾言。以吾之言而示语，开悟人心，故以语为称也。
　　第三解无量音
　　第三科无量音者，有二义。一者变通无量，二者教化无量也。变通无量者，内音中天真皇人，虽止解为中国之正音，然此音之用，通无量国土，异方殊类，皆得名物，各得其解，音通元量，故曰无量也。第二教化无量者，既异方殊类，各名其物，皆成善语，普得妙义，无有限极，无有恶言，周化无量，声备五文，故曰无量音也。
　　道君撰元始灵书中篇解
　　上题之所出也，言此灵书中篇也。此书凡有二百五十六字，字方一丈，八角焕明。此中篇之用存三，一者分置三十二天，天各八字，以禳不祥，成济一切。二者又书玄都及诸天宫阙门户楼观，若修服其字明，则随人所习，乘炁各升其处。三者摄召制勒，总御十方也。
　　亶楼阿荟无和观音解义
　　此东方第一黄曾天音也。亶者，天元纲纪之貌。亶然广远，以维罗八极也。楼者，楼都也。楼都者，玄都天中心长楼之名。上乘玉京六梵炁周，则鸣此楼都之鼓，则十方上朝也。阿者，即玄都阿那之神，主六梵之炁，数周鸣鼓者也。此三字，书玄都长楼之上。苍者，苍秀是帝君之游台也。荟蔚华秀，故曰荟秀也。无者，无量也。无量之音在游台之上也。此二字书帝君游台之上。和者，和答，是日月门户之名也。观者，观觉也。主长夜之录音者，亦日月中无量洞章之音也。此三字书日月之门户。
　　须延明首法揽菩昙解义
　　此第二玉完天音也。须延者，玉完西北阙之号也。即此二字书此阙。明首，元始之都候也。开运之时，明首启道，梵行诸炁，倏忽而朗也。此二字书三界门玉扉上。法者，法轮也。揽者，揽觉也。法轮为罪福之场，揽觉则生死之端。此二字书紫微上馆也。菩者，菩提也。昙者，昙颐也。菩提是三上真，主於轮运，昙颐主驻劫。此二字书北元玄斗中。
　　稼那阿奕忽诃流吟解义
　　此第三何童天音也。稼那者，天中主图先生也，治金华宫。此二字即书其宫也。阿奕者，七宝林中树名也，树弥覆四方。此二字书玉京七宝玄台。忽者，忽觉也。是元始飞天神人，主大小劫会。诃者，诃摩也。是无名君之号，主开运及教化度人，即元始天尊之别号也。此二字书九灵之绾。流吟者，即是此飞天神人为此流吟，得闻此音，则主图先生削其罪录，注名南宫。此二字题北元玄阙之上。
　　华都曲丽鲜菩育臻解义
　　此第四平育天音也。华都者，天中太极宫青华门之别名也。曲者，曲爽灵风之炁，有洞章之曲也。丽者，丽婉也。是太和玉女於华都之门而和此曲也。此四字题太极上宫青华之门也。鲜者，鲜云，即庆云也。散八音之上。菩者，菩楼也。此二字题洞元之台也。育者，天帝育王隐名也。育王乘八景之轮，游观八极，至鬼神之家，随使升度也。此二字书洞灵上馆也。
　　答落大梵散烟庆云解义
　　此第五元明文举天音也。答者，答和阙以界三便门也。落者，宫阙罗落也。大梵者，大梵之炁，开龙汉之运也。此四字书三便之门。散烟者，真人散香烟於玉庭也。此二字书融生之台，是南极上元之游台也。主诸真人玉女五和之香，以散天中之文也。庆云，瑞云也。大运初开，庆云随风而回舞也。此二字书紫阳之馆。
　　飞洒玉都明魔上门解义
　　此第六上明七耀天音也。飞者，飞天神人之号。元始初开，飞天启光也。洒者，洒自然之露於元始之初，而真文焕落也。此二字书玄都玉阙之上。玉者，玉真也，主开长夜。都者，酆都也。尔时度八难也。皆龙汉时事。此二字题紫微台。明者，明道，即八字之号也。魔者，魔王也。尔时降伏也。此二字书北灵之绾。上者，上帝也。门者，门下也。上帝育养始生之神，门下韩君司命，度算南宫也。此二字书南极好生之门。
　　无行上首回跖流玄解义
　　此第七虚无越衡天音也。无者，元始之炁，开明无上之道也。行者，天元之纲纪，维罗八极也。此二字书元始玄台之上。上首者，北斗之罗宫也。运转天关，天数极则大劫交也。此二字书北上玄阙之门。回跖者，跖空而转，回转大运而五篇真文明也。此二字书天西北门。流者，流晨之光，制於长夜也。玄者，玄都之京也。有空峰之山，万圣所游，生死所归，学道得成，则升空峰之上，受号而腾空也。此二字题九夜之台。
　　阿陀龙罗四象吁员解义
　　此第八太极蒙翳天音也。阿者，天中九折之山，连阿相属。陀者，山上之楼，上通玉清之炁，以望三界之乡，帝君常升此而监罪福也。龙者，龙山也。与阿陀相去九亿万里而山势相交也。《龟山元箓》云：西龟之山，一曰龙山，乃九天之根纽，万炁之洞府也。罗者，罗映也。日月之名，罗映耀云，故曰罗映。此四字书龙山长楼之上。四者，四极之宫，中有四极真人，主人命籍。象者，象车也。真人常乘象轮之车，游行三界，校人生死罪录，开度学人也。此二字书北斗玄台。吁者，吁员，是长生宫中度命之君。员者，员童也，是日中之生童，主灌津於天人，度生契於四极也。此二字书南斗长生宫中。
　　南爓洞浮玉眸诜诜解义
　　此南方第一赤明和阳天音也。南爓者，和阳天中有流火之庭，爓光焕乎八方也。洞浮者，则洞阳之官，南极真人所治，学人受炼之处也。此四字书洞阳之馆。玉眸者，流火之膏也。炼人身体，则生玉光也。洗尘垢，轮转更生也。诜者，诜诜众多之貌也。言得此玉眸之膏，炼质成真，则与众多仙真为侣，诜诜然步三灵也。此四字书南极上宫。
　　梵形落空九灵推前解义
　　此第二元明恭华天音也。梵形者，元始在龙汉之号也。落空者，元始空中而出，既有天地日月三光，而知空中真炁罗落虚空也。此四字书玉京玄台之上。九灵者，九华真人，治南上宫中，主九幽之魂，分别功过。推者，推校天元也。前者，前死之魂也。天中有散华之台，四斗真人所治。九灵推校天元，检算前死之功过，四斗真人书迎延之符，授而拔度之也。此四字书南极上元宫中。
　　凙洛菩台绿罗大千解义
　　此第三耀明宗飘天音也。凙者，天中也。名其山上众龙所掘，山有黄房之室，一名玉客之堂也。洛者，洛觉，真晨道君之内名也。治於黄房之室。《九天录》云：玉虚元灵黄房。菩者，菩提，飞天真人之号也。有元数之众。台者，玉台也。处於玉山之阳，三万日月明其左右。大劫既交，诸天日月会於玉台也。此四字书天西南黄房之室。绿者，绿帔青衣，皆天真所服也。罗者，罗英，月中夫人内名也。此二字书於日月上馆。大千者，世界之分也。《右玄经》云：三千国土为大千，二千国土为中千，一千国土为小千也。言天地改易，则大千同一而存立也。此二字书天中心玄阙之上。陆先生解一千、十千、百千国土为小千；一千千、十千千、百千千、千千千为中千；一千千千、十千千千、百千千千为大千。总此三数，为三千大千，。
　　渺莽九丑韶谣缘遭解义
　　此第四竺落皇笳天音也。渺者，元始沦於延康，天书玉字翳而不彰，渺渺然也。莽者，龙汉开运，其文莽莽然，世过道真，皆寿三万六千岁也。此二字书紫微上官。九丑者，龙汉经一小劫，九炁各生一兽，以害恶民。其劫既开而九兽号为九丑之鬼，北帝上真主生死图录，故立九丑以辅三官，数极九九八十一万度，天炁之交，九丑当得转为九都使者也。此二字书北帝寒灵之窗。韶者，神霄王之内名，是魔王之主。谣者，从歌也。魔王互作谣歌，以乱学人之心。心固者则保举出三界也。此二字书三便之门。缘遭，南北二斗君之内讳。人有善功则列言南斗，上生名，若有罪则列言北斗，北斗即告下魔王而灭之，魂付九幽之下也。此二字书南北二斗之门。
　　云上九都飞生自骞解义
　　此第五虚明堂耀天音也。云上者，飞天神人内讳也。主天书，立天根。九者，九层台也。都者，玄都也。飞天人主立此九层台，及玄都为天地之根也。此四字书玉京九层台。飞生者，南上更生之神也。主开不死之路，流长生之炁。自者，从也。骞者，骞林也。长生之炁下炼魂神，受炼八景存备，共举人身，从此上升九层之台，游骞林之中也。此四字书浮洞伤上馆。
　　那育郁馥摩罗法轮解义
　　此第六观明端静天音也。那者，天王侍郎之内名，主四时之炁，正天分度。此一字书天阙之上。育者，天关之空轮也。郁馥者，中斗灵童之名也。常运育轮於太元，回十转以召仙，天关十转则十方大圣上朝玉宫，万神齐真，郁馥唱礼也。此三字书北斗玄关之上。摩罗者，天中大魔之内讳，灵文开化，则魔王束身，此二字书金阙北壁法轮之门，以度下世学者之身。学者知四时之炁，十转之关，则入法轮之门。此二字书三便之门。
　　雾持无镜揽资运容解义
　　此第七玄明恭庆天音也。霐者，天上都监神内名也，主领万神。此一字书紫微宫北壁。持者，龙厩之名。众龙盘乎其中，常御婴而运东井之华，以灌诸天真人。华者，月中黄华之精，沃注东井中流津无穷之源也。此一字书东华宫。无镜者，飞天神王游於大罗，总生死之籍，开度学人也。揽资是三界之门，人知之则神王度之於三界之门也。此四字书三便之门。运容者，玄和玉女也。人度三界则玉女导以朱灵之炁，灌以太和之津，此二字书南极宫中。
　　馥朗廓奕神缨自宫解义
　　此第八太焕极瑶天音也。馥朗是天中玉京之别号。廓奕是天中神公之内名，与元始同生，为玄之范，开度学人。此四字书玉京七宝台上。神缨者，紫微宫中灵童也。歌无量之章，以度学人。自者，自然也。宫者，紫微宫也。言神缨度人，则欢乐在自然紫微之宫。此四字书紫微宫中。
　　刀利禅猷婆泥咎通解义
　　此西方第一元载孔升天音也。刀利者，南方无极世界之号。禅是刀利之国，亦曰禅黎。上有洞阳之宫。此国本是苦界，灵文既明，刀利之国改为福德之堂。猷者，南上好生君内名也。此四字并书南极玄窗之上。此西方八字而事是南方者，太明玉完天位是东方，而系北方壁宿，以此而推，阳生於阴，则东方系北方宿，南方系东方宿，西方系南方宿，北方系西方宿。改空洞灵章，诸天诵咏，皆相推如此也，他皆效之。婆泥者，炼池之灵童也。此二字书洞阳之馆。咎通者，刀利世界之魔神，常遏人生路，若诣灵童，受炼魔神，即奉之。此二字书南上北窗。
　　宛薮涤色太渺之堂解义
　　此第二太安皇崖天音也。宛薮者，天中帝王监也，主开大汉八字之文。此字书金阙之南。涤色者，元色界上飞天真人也，主除秽炁，开度善人，此二字书大罗通真之房。太渺者，空洞自然之章，坦明上界以度万生也。之者，之历也。堂也，化生之堂也。学人得度则乘景云之车，之历飞天之所，升入化生之堂也。此四字书南宫福堂之上。
　　流罗梵萌景蔚萧嵎解义
　　此第三显定极风天音也。流者，天王之内名。罗者，月女之讳也，主天王游宴之仪。二字书月宫之阴。梵者，飞天神人名也。萌者，元始大神，主回天关。此二字书玄都紫房。景者，景皇四上真人也。蔚者，蔚秀也，亦是景霄仙人萧蔚也。并治玉京，主料生死开度也。萧者，萧刃也，是白素元君之宫。嵎者，萧刃之嵎，对宾之所也。此四字并书玉京玄台。
　　易邈无寂宛首少都解义
　　此第四始黄孝芒天音也。易邈者，天中大王号也。无者，虚无也。寂者，寂寂之庭也。言此天王赤明时，出虚无之内，处寂寂之庭也。此四字题朱陵之阙。宛首者，太上道君之号。少都者，日中灵童名也。此四字书日之上馆。
　　阿＠郁竺华莫延由解义
　　此第五太黄翁重天音也。阿褴者，天王之隐名也。此二字书三便之门。郁者，郁默也。天中魔王之隐名。竺者，竺硕，是魔王之郁伯也。此二字书三便之门。华者，华界也。莫者，莫莫也。言华界多欲门，莫莫不可寻理也。延者，延演也，是束鬼之庭。由者，禁鬼之房也。天王登云楼诵章则天魔束身，群鬼诣由而伏形也。此四字书北灵上馆。
　　九开自辩阿那品首解义
　　此第六无思江由天音也。九开者，大演之数。天地未开，有九分之关，转轮三炁，九度明九五列位，开定阴阳也。自辩者，自从灵运之会而辩明万物，大化得通也。此四字书九天玉关之上。阿者，阿丘也，是天王之内名。那者，那耶也，是飞天神人之隐讳。品者，品度天人。首者，首化天人死骸还童也。此四字书明真之台。
　　无量扶盖浮罗合神解义
　　此第七上揲阮乐天音也。无量者，无量品。大众之始神，总领飞天之人，皆受其品量而得迁升也。此二字书紫微北轩之上。扶者，扶羲也，是更生真人之内名，主善恶之对。盖者，玄中福堂大号也。浮者，幽夜之魂，受真人开度，谓之浮。此五字书南阳之台。罗者，大罗。合者，合庆。神者，神公也。是大罗天丞相能知八字之音，则与神公合庆，受度为更生之宾，故曰合神也。此三字书大罗始阳之台。
　　玉诞长桑栢空度仙解义
　　此第八无极昙誓天音也。玉诞者，昙誓天中都名也。上有骞林应覆东华之宫，骞林之叶有大洞之章，紫书玉字，焕乎上清。下有扶桑之树，碧鸡呜其盖，青霞翠其峰，神风流反香之草，以鼓桑林栢籁之音，神风一鼓，空生洞章也。长桑，即扶桑也。栢者，栢陵也。空者，即空洞之章也。此六字并书东华宫青林之树。度仙者，天中飞天神人也，常简学人生死录籍。二字书玄都玉台之上。此是西方七气之分，而皆言东方之事者，明一切世界分域相待，皆有东华、南极、西灵、北真三清之宫也。此世界之西则为彼世界之东，故所以天回地旋，不专一向，正在此也。余者皆以此推之。
　　玃无自育九日道乾解义
　　此北方第一皓庭霄度天音也。玃无者，龙汉之飞天神人也。无始始开之际，乘运而出，立此天也。二字书玄都长楼之上。自者，此天自抗不终之劫，不倾坏也。此假言以引导人耳，所言终是三清事也。他皆效之。育者，天王之内名。九者，九玄之门也。日者，日童也。育王乘象轮车游行九玄之门，转九机之度，以应劫会之期、天运之终，而日童停光，拔度学人，灌水母之精也。此四字并书神楼之上。道者，日童导以太和之炁。乾者，天门也。得道受太和炼质，上升天门也。此二字书天门之扉。
　　坤母东覆形摄上玄解义
　　此第二渊通元洞天音也。坤母者，太阴都候九灵之母，治在东海扶桑旸谷之渊，常总地机转轮元炁，上应天关。天关转，地机动，周天一度，水则涌三千三百度，九海涌溢，水则弥天。劫之欲交，则坤母出东阿之上，摄召鸟母，申劫会以度学仙之人也。此二字书扶桑司灵之馆。东者，东井长源，覆者，覆水神也，治於须弥之山，以填固於巨海，遏断东井长源则地机不沦也。谓须弥山不在东正，以总其纲纪，以关机制御之耳。此二字书东井华林之堂。形摄者，坤母形自出东阿之上，摄召鸟母也。上者，上选也。是上帝司命。玄者，玄都也。水之欲出，司命料校学仙人名，言上玄都也。此四字书太极宫中。
　　陀罗育邈渺炁合云解义
　　此第三翰宠妙成天音也。陀者，天帝之内讳。罗者，月始生之名。陀在云岭之上，抱月而明也。此二字书月之上馆。育者，天中神王，字育生。总十方飞天神也。邈是天中神王，羽林监神王，恒使匡御三界之上，简人生死之籍。此二字书三便之门。渺者，渺渺也。炁者，结灵炁以为衣。合者，与飞天合景也。云者，飞在云上也。玄学者，受羽监符渺渺行云霄之中，羽林结云炁以成衣，入朱陵之宫，与飞天王合景云上而飞也。此四字书紫微云宫。
　　飞天大丑总监上天解义
　　此第四秀乐禁上天音也。飞天音是十方飞天神王也。此二字书玉台之上。大者，大陈也。是三界之都录，主生死图籍。丑者，丑伯也，是三界之魔王，常受事於大陈。此二字书三便之门。总是飞天都统之官，常摄八会之炁，以促天地之运。监者，天王之监领长夜之官。上者，上南官也。天者，天宾也。学知此音，则天王监列言大院，上升南宫，与天同宾也。此四字书紫微长楼。
　　沙陀劫量龙汉瑛鲜解义
　　此第五元上常融天音也。沙者，沙兰宫也。是紫微之别馆，在玉清之上，焕乎紫虚之中。陀者，陀丘之众也，沙兰宫中有陀丘之众，巨亿万人。陀丘者，是新得度受灵之人也。功德未备，故停散其中，劫运一交，则陀丘之众，计功之重而得升度朱陵之宫，受福而仙也。劫量者，此阿丘之众运劫之交，则受品量而仙也。此四字书紫微上宫，通阳之馆。龙汉者，龙汉之劫也。瑛者，尔时飞天神人也。鲜者，南宫之童也，皆主开运炼魂度仙之事。此四字书天北元玄斗之中。
　　碧落浮黎空歌保珍解义
　　此第六腾胜玉隆天音也。碧者，碧霞之云也。落者，云中飞天之神，乘碧霞朝七宝宫也。浮黎，天王之内名也。此四字书玉清云官。此北方而言东方之事者，一天各有八方，八字各明其方，则为天中之东方也。空者，天中侍晨也。一肃灵风聚烟，灵风既鼓音成洞章。歌，洞章也。保者，保不终劫也。珍者，珍自然之篇，以度人也。此四字书紫阳上馆。
　　恶奕无品洞妙自真解义
　　此第七龙变梵度天音也。恶奕，天王之内名也。龙汉受九仙之炼而得进大圣之号，主升度之人。此二字书紫微太虚之绾。元者，大元真人，主长夜魂功德之录。品者，真人品量幽魂之罪福也。洞者，洞明宿对也。妙者，妙化之堂也。自者，入也。真者，合真也。言学人洞明宿对，得入妙化之堂，自入惧乐之舍，而与天合真也。此六字书南阳上宫紫台之轩。
　　元梵恢漠幽寂度人解义
　　此第八太极平育贾奕天音也。元梵者，元始梵风泽之炁，抗举澄汉之精，高而洞浮，悬而不落也。澄汉，一本作登汉，皆出内音。恢漠者，远而无碍，有而且无，微妙不可名之称也。此四字书玉清上宫太极之阳台。幽寂者，幽寂中有真也。度人者，受度之人为灵文所度也。人修六龙梵之行，即得化形出於三界之上也。此四字书北阙玄牝之户。
　　后序一科
　　此科道君重序经也。此明隐语之始末，功果之所致也。方一丈者，十尺，周十方也。用丈者，长也，万善之长者也。正者，音中国之音也。天真皇人昔书其文以为正音者，以梵音名地上物，仍以为中国之正音也。论其音在天上，则为天上之正音，名太上之妙物，在他方国土亦得通用。名边国之异物，无所偏滞，此同是正音，但名物异耳。犹如外国亦用五音四声，中华亦用五音四声，物名不同而出声者同也。一切万物皆然。天真皇人今日所解，止为中国之正音，不及边方异域也。正音之中，有同有异。同者，如上天曰阿那，此问亦曰阿那，无异外国，呼钵为钵，苏劳为苏劳，而此间仍以为名也。异者，天上呼菩提曰道，此间呼为上真，如外国名文为儒，此间直言为文，此则音虽为异而皆成好语，不成恶言，所以独为真妙无量之音也。今用菩提为上真，则道音隐，文为文，则儒音没，故通曰隐语也。诸天者，诸天中有灵宝大道皇帝众圣也。勋者，功勋转大，大则魔王保举也。上仙道备者，功行周也。游行三界者，不住三界也。金门者，太霞九宫金门也。在西关之分，太素之天，幽玄之上，门内有骞树，上有金翅之鸟，下有冶炼池，池有石景金髓玉膏，诸学成仙者，升天及尸化，皆经金门受炼，金翅鸟以毛羽结为仙服，以登上宫云。
　　此音无不辟至玄玄也
　　此是元始灵书中篇经中旧序，总结前隐语之盛德也。琳琅者，珠玉之有声者也。言玉音既发，如琳琅之振响也。一说洞章奏则琳琅向应也。冥，寂也。慧者，智慧也。洞者，相通也。清者，澄彻也。无量者，平等兼济，度人无量也。玄玄者，义极玄玄，玄於经术之玄也。此六事总结之功德也。无量一本作大量。言大无不包，量度一切也。此本出内音，题云大梵隐语元量音。经文云是谓无量，普度无穷，非大量也。
　　洞玄灵宝度人经大梵隐语疏义竟
　　
