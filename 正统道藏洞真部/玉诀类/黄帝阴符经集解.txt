黄帝阴符经集解
　　经名：黄帝阴符经集解。原题赤松子等十真人撰。据《道藏提要》考证，应为南宋金元道士假托之作。三卷。底本出处：《正统道藏》洞真部玉诀类。
　　黄帝阴符经集解卷上
　　赤松子、子房真人张良、太极左仙、翁葛玄、西山真人许逊、正阳真人锺离权、纯阳真人吕严、华阳真人、施肩吾、至一真人崔明公、海蟾真人刘玄英、清虚真人曹道冲。
　　锺离真人曰：黄者中央之色，帝者君主之名。中以统於五行，帝以治於万物。阴者性之宗，符者命之本，此《阴符》之旨。内以修身，外治家国，包罗天地，总御群方，古今得道仙真，皆因此义以至於无为矣。
　　张子房颂曰：要知天五是中黄，帝君元始法中王。仙真尽达阴符理，治国修身入圣乡。曹真人《青霄乐》云：心为君主象中黄，神用无私帝道昌。阴是性宗铅可贵，录名天宝命符阳。经垂法教开方便，普济群迷作巨航。只候行成功满足，十洲仙岛是家乡。
　　神仙抱一演道章
　　吕真人曰：天一生水，地二生火，在人谓之精。神生於道，形本生於精，守而勿失，与玄为一，则精神合而不离矣。以精集神，以神御炁，炼神合道，与天长久。故《道经》曰：抱一能无离乎？又曰：抱一为天下式。昔广成子诫黄帝曰：无劳汝形，无摇汝精，少思寡欲乃可长生。此即神仙抱一旨归也。葛仙翁颂曰：混沌玄黄启肇生，扶持造化立乾坤。学人要觅长生道，太一含真即是真，崔明公《临江仙》云：一炁灵根为命祖，专心抱守玄真。杳冥之内隐元精，至人先务本，本立道基成。蚌里藏珠川景媚，石中蕴玉山荣。地天长久为何因？都缘怀道德，亘劫自清宁。
　　观天之道，执天之行，尽矣。
　　锺离曰：大道无形，视听不可以见闻；大道无名，度数不可以筹算。资道生形，因形立名。名之大者，天地也。即天地上下之位而知大道之高卑，即阴阳终始之期而知大道之前后。冬至则地中阳升，五日一候，三候一炁。经六炁而至春分。是时阳升入阳位，又六炁而之夏至，乃阳升到天，太极而生阴，阴以杳冥，抱阳而下降。夏至则天中阴降，经六炁而至秋分，是时阴降入阴位，又六炁而之冬至，乃阴降到地，太极而生阳阳，以恍惚负阴而上升，升降不失其道，是以天地长久。惟人也集灵以生，资道而立，体天法道，调运阴阳以心肾，方合天地上下之位。用炁液比阴阳升降之仪，将一日效一年，使一时象一月，养命按法，下功依时，阴阳交合，不失其道，亦当与天地齐，其坚固而同得长久矣。执者，持也。观天持法，依令而行，万事皆毕。故曰：观天之道，执天之行，尽矣。赤松子颂曰：天道无言运四时，云行雨施物咸资。洞观玄象依天令，体此修真合圣机。刘海蟾《亭前柳》云：天道乾元，覆荫无偏，列宿莹高悬。冬至阳生地，夏中液降于天。乌兔精华往复，乃行运虚璇。体道观天，名照了四时八节，要精研。作用日为年。进火中宵子，有时添汞抽铅，炼就金丹大药，方号神仙。
　　天有五贼，见之者昌。
　　赤松子曰：五贼者，五行也。在天为五星，在人为五藏。於眼为五色，於耳为五声，以至鼻之五香，舌之五味，身之五触，心之五毒，皆曰五贼。贼者，害也。此五行之炁，各怀生杀。顺则吉，逆则凶。天时顺则四序调和，安宁丰泰。逆则兵饥、水旱、蝗疫为灾。人有五贼，只在于心。心正则柔和慈善真清，行之则吉；心乱则刚戾狠疾淫浊，行之则凶。见者，觉也。觉了明悟，则身心康宁。故曰：天有五贼，见之者昌。刘海蟾颂曰：五贼纵横遍万方，木金水火及中央。剪除戎马妖氛息，见之天下永宁昌。崔明公《苏幕遮》云：五贼机，无形影，苦恼苍生，递代相吞并。一藏亏时一藏胜，惫坏形躯，只为阴多盛。脾旺时，当补肾，贪欲无明、欺妬都除泯。照见皆空亡五蕴，性命延昌，坚久如天永。
　　五贼在心，施行於天。
　　子房曰：五贼谓贼命、贼物、贼功、贼时、贼神是也。此五贼在心，杳无形进。觉而悟之，名为照了自然。神定炁和，无诸滞碍，施行法象，与天同然。
　　宇宙在乎手，万化生乎身。
　　刘海蟾曰：先观天道，次明五贼，作用施行，契合天命。虽宇宙之大，不离掌握；万化虽众，亦生乎身。吕真人颂曰：心镜澄清莹且明，施行功业契天星。刚柔宇宙存乎掌，万化生成只在身。施真人《卜算子》云：心镜澄澄莹，五贼皆除泯。天道行时即使行，保命也如天永。宇宙乾坤柄，掌握文明定。万化生成只在身，抱一功神圣。
　　天性，人也。人心，机也。立天之道，以定人也。
　　崔明公曰：天性人心，本乎一也。天道虚无，湛然人心。本源同此，经以天性，喻於人心，指使人心，合於天机也。立天之道者，阴阳也。立人之道者，仁义也。仁义忠信，乐善不倦，是谓天爵。先修天爵以积其行，次体天道以累其功。功之至妙，无若抱一也。子房曰：经言天性，人也；人心，机也。而不曰人心天也者，盖明万物皆出於机，皆入於机也。许真人颂曰：皇天本性化生人，天性人心一体灵。善行果圆功满足，南宫标列是仙名。葛仙翁《西江月》云：大道无形无相，生天生地生人。人心天性体同灵，恬淡无为真本。上士体天行道，道成岂惧朝昏。善功圆满吉祥臻，七祖超腾妙境。
　　天发杀机，龙蛇起陆。人发杀机，天地反覆。
　　子房曰：天道生杀者，皆合其机，非妄动也。杀谓以阳随阴，机谓适时而变。如春分之时，四阳发生，二阴衰弱，即天道宣行号令，雷乃发声，声震彻重泉，惊苏万物，使一切龙蛇垫藏之类，皆起於陆，此则天发杀机也。愚人不知天道，恣发狂机，贪利干名，倾人害物，则天道报应，灾殃祸乱及於身，是谓天地反覆也。刘海蟾曰：自天性，人也，至以定人也，道之常也；自天发杀机，至天地反覆，道之变也。常者所以守刚柔而立；变者所以运阴阳而适时也。施真人颂曰；雷声兢就动天威，惊垫龙蛇万物齐。此是玄机真造化，能明此道合希夷。许真人颂曰：人发狂机祸立生，倾危都为虐生灵。悲思丧国亡家者，金谷章华尚未醒。吕真人《临江仙》云：晷运推移从复，卦四阳令届春分。天威鼓物以雷霆。龙蛇皆起陆，藏垫尽苏惊。下士岂知天道意，狂谋利禄营营。坑人损物害生灵。余殃不可追，颠覆自危倾。
　　天人合发，万变定基。
　　许真人曰：天得一以清，人得一以生。天人用机，造化无异。故曰：天人合发，即合道机。与天相契，则万种尘缘皆息於心。故曰：万变定基也。
　　性有巧拙，可以伏藏。
　　曹道冲曰：大巧莫巧於造化，而莫知所为，岂不似拙？经曰：性有巧拙，可以伏藏。《老子》曰：大巧若拙。与此义同。施真人曰：惟圣人发机，合於天道，自然万变息於心基。是以穷理尽性，与道合真。故曰：方而不割，廉而不刿；直而不肆，光而不耀；无誉无訾，无是无非；一龙一蛇，与时俱化；一上一下，以和为量。行於万物之上，游於道德之乡，故可得而累耶？盖归根复命之源也。故性有巧拙，可以伏藏也。锺离真人颂曰：天人合发定心基，复命归根尽性时。隐迹韬光修道德，伏藏元火守柔雌。吕真人《望江南》云：天道密，造化四时行。或跃在渊当卯月，括囊无咎应秋分。历象甚分明。人体此，合发契天星。日用卦爻明刻漏，万缘不染息心神。功满赴蓬瀛。
　　九窍之邪，在乎三要，可以动静。
　　葛仙翁曰：三要者，眼、耳、口也。动静不失其时，其道光明。故曰：非礼勿视，非礼勿听，非礼勿言也。《五千言》云：五色令人目盲，五声令人耳聋，五味令人口爽。夫视听，言人之先也。故在九窍之中，惟三要焉。此三者，可以养人，可以害人。养人者原於静，害人者域於动故也。盖动者人之为，静者天之质。人为之谓伪，天质之谓真。张子房颂曰：九窍邪风触正神，三关牢闭得全真。澄心遣欲求玄理，得悟殷懃莫住程。葛仙黄《渔家傲》云：妙理玄玄玄复奥，圣人制法垂言教。体道观天为照了。明三要，闻邪勿遣相侵恼。塞兑关扃修内宝，色声五味都志了。视听言皆合圣道，除机巧，随时动止方知好。
　　火生於木，祸发必克。奸生於国，时动必溃。知之修炼，谓之圣人。
　　施真人曰：上文说九邪、三要、动静之宜，切令戒，恐未能穷理尽性，故再举火木奸国之喻，令殷懃修炼也。夫性之有情，如木中有火，出於性而贼性，火生於木而害木，惟圣人者，达性命之源，明天人之道，外能炼形，内能修性。炼形所以音精，修性所以养神，故道之真足以治身绪余，足以治国家土直，足以治天下。是以修之身，其德乃真；修之家，其德乃裕；修之天下，其德乃长；修之国，其德乃普。自中以及外，自近以及远，修是玄风，无所不至矣。故曰：知之修炼，谓之圣人者也。曹真人颂曰：木为真性火为情，欲火炎时碍性真。惟有圣人修炼得，国无颠险木无焚。许真人颂曰：轩黄成道日，说破度迷津。国木如真性，奸火喻邪情。情亡奸火灭，性慧欲情薨。君心修炼正，身安国泰宁。葛仙翁《满庭芳》：心动神疲，情澄性适，妙门开启玄关。火生於木，灾发慎瓒研。水蓄冰而碍水，田存棘、也妨田玄。元教闲，邪正幻安，乐自逍然观。天明，五蕴知之修炼去，世何难遣。群魔消尽，复本还源，补兑成乾。事毕妙、因果周圆。寻真悟，三千行满丹就去超凡。
　　黄帝阴符经集解卷上竟
　　黄帝阴符经集解卷中
　　富国安民演法章
　　锺离真人曰：富者，足备之称；安者，康宁之义。身如家国，心比父君。君正则天下普安，心静则万神皆裕。一身之中，灵备万物，精炁血脉，脏腑魂魄，皮肤毛发，比同兆民。君主无事则民庶均安，知足忘贪，则是名真富。故《道德经》云：知足者富。又云：爱民治国，能无为乎？又曰：为无为，则无不治矣。又曰：我无为而民自化，我好静而民自正，我无欲而民自朴，我无事而民自富。此乃安民富国之法旨也。
　　张子房颂曰；高上玄都号玉京，壶中天地宝无垠。逍然知足为天富，政治民淳国泰宁。施真人《玉堂春》云：阆苑蓬瀛，华胥诸妙境，玉堂金马宝城，华郡兆庶安宁。达此玄风祇在身。身比邦家心如君。父敬心正无邪。精神安静，知足忘贪，斯名真富盛，可谓壶中别有春。
　　天生天杀，道之理也。
　　赤松子曰：天之生杀，皆合道机，非妄动也。盖天地之专精为阴阳，阴阳袭精为四时，之散精为万物。天有五行之炁，随时应令，逐序迁移。春夏以阳和之炁生养万物，秋冬以阴寒之炁肃杀万物，此皆自然之理、至公之道。故云：天生天杀，道之理也。
　　天地，万物之盗；万物，人之盗；人，万物之盗。三盗既宜，三才既安。
　　刘海蟾曰：与万物之生成，盗万物以衰谢，万物与人之服御，盗人以骄淫；人与万物之工器，盗万物以毁败。许真人曰：万物盗天地而生成，不知天地反盗万物而衰老；人盗万物以资财而充富贵，不知万物反盗人以劳役而致祸患。葛真人曰：有盗不可非道而盗也。上文三义，更相为盗，自然之理。人能穷理悟真，合道而盗，顺其宜而宜，乖其理则凶。是以三盗各得其宜，三才悉安其任也。
　　故曰：食其时，百骸理。动其机，万化安。
　　施真人曰：故曰者，相续之义。先明天地生杀之理，次知三盗合道之机，三盗悉合其宜，三才各安其任，然后食时骸理，动机化安也。曹道冲曰：凡理性命必先饮食，五谷、五果、五味、皆须调候得所，量体而进，熟则益人，生则伤脏，此乃食之理。故使饮食不失其时，滋味不乖其节，只令中道不可越常，如此，则百骸俱理，五脏安和，无诸疾病，寿数永长。故曰：食其时，百骸理也。张子房曰：凡物色恶者，非炁之正；臭恶者，非炁之和；烹饪失节者，非水火之既济；不时而成者，非生炁之具全。圣人於此四者，特有不食之戒，是以《内经》言：食饮有节，起居有常，不妄作劳，是谓知道。故君子饮天和以润神，食地德以滋形也。崔明公曰：《道经》云：众人皆有，以我独顽且鄙，我独异於人而贵求食於母。此者食时之深旨也。食其时，百骸理，人道之用也。动其机，万化安，天道之体也。张子房颂曰：三盗相因递代偷，食时骸理炁和流。金砂五内如风雨，不碍皇家作贵侯。锺离真人《满路花》云：人人皆有道，迷者不知源。天生天杀理，妙中玄枢星斗，晷运逐时迁。澄心忘爱欲，顺序调神，慧通觉性灵圆。既三才三盗宜安，富国岂为难。食时骸固理炼丹田。无妨市井，不碍作朝官。绵绵胎息，炁养婴兄，任从乌兔往然。
　　人知其神而神，不知不神而所以神。
　　崔明公曰：专用聪明则事不成，专用晦昧则事皆悖。一明一晦，是谓阴阳。一阴一阳，道之理也。吕真人曰：众人以声色威显为神，圣人以杳杳虚寂为道。道者，神也。人但遇雷电之威、风雨之猛，心生畏警而谓神，不知此天地万物皆自希夷虚寂中来，是不神而所以神也。锺离曰：神者，妙而无方，阴阳不测之谓也。但知万物从阴阳而生长，殊不知阴阳自不神而生焉。不神者，至道也。虚寂者，无为也。故曰不神。此不神之中能生阴阳、日月、三才、万物，是不神而所以神也。
　　子房曰：道常无为而无不为，以其无为，是名正道。是以杳杳冥冥，其中有精；恍恍惚惚，其中有物。此乃至道。不神之中而有至神之理。子房颂曰：人尽知神故使神，神离飞散似风云。不神自化留年乐，方知大道复归根。赤松子《小重山》云：壤壤垓垓利与名，竭聪倾智力漫营营。摇精损炁败元神，形神善，财命两谁亲。大道坦然平，无为为妙用，用为昏。查冥之内隐神精，除玄览，方始见圆明。
　　日月有数，大小有定。圣功生焉，神明出焉。
　　锺离曰：日月，阴阳之精华，六合之中，为至尊也。积日为月，积月为岁，行历周天，各有度数；昃进退，亦有大小。此则日月有数，大小有定也。吕真人曰：日月相推而明生，寒暑相推而岁成。有温凉寒暑、春夏秋冬，则天地长养。万物皆因此道造化生成，岂不为圣功神明乎？许真人曰：凡胎卵湿化金石草木、天地万物生育之理，皆从无入有，功乃显着。世间万物皆禀此圣功而生。故大与小咸有定分，不相逾越，则大不轻小，小不羡大，是以鹏鴳各自逍遥，不相健羡也。刘海蟾曰：见乃谓之象，形乃谓之器。以象言者，日月也；以形言者，大小也。有象然后有数，故曰日月相数；有形然后有位，故曰大小有定。人为三才之灵，法阴阳升降之宜，则日月运行之数圣功满足，神登太虚，修证在人，高卑随行者也。曹真人颂曰：日月升沉数，乾坤变易爻。圣功神自去，大小悉安巢。韩信甘超胯，陶潜愧折腰。浮华与清淡，鹏鴳各逍遥。张子房颂曰：长天日月数难藏、坤岭初交始见光。造化只凭弦望得，神功功积镇茫茫。施真人《满庭芳》云：真汞真砂天庭至宝，事须着意存收。五行全处，婴姹两绸缪。数倚三天二地，阴阳会，九六同舟。精华媾，温温鼎器，无漏理深幽。刚柔，分卦象，调媒火侯，方便连留。待圣功功毕，国富民优。变易离虚坎满，纯阳就、则有归头。神明出，高卑有定，随行列仙俦。
　　其盗机也，天下莫能见，莫能知。君子得之固躬，小人得之轻命。
　　许真人曰：此重举上文三盗之义。凡盗必合其道，不可非道而盗也。天有时，地有利，吾乘天地之时利，山泽之产育以生吾，木植吾家，如作田之类，孰不为盗耶？然如是也，人皆不知盗机之理。君子小人志炁不同，君子得之委分固躬，小人得之强谋轻命。刘海蟾曰：君子知至道之中包含万善，所求以和，所习以善，凡所运动皆设善机，与道合契，乃至精思守一，窃其微妙以资其性，或盗神水华池、玉英金液以政神仙。贤人君子知此妙道之机，故曰：君子得之固躬。小人即窥弄其机，乃轻其命，恒习恶行，恒蓄巧机，但务营求金帛，不念艰辛。或修学武艺，岂辞疲倦？饰情巧智以求生於浮华之机，所以烦兵毒武则军旅败亡，望贵攀高则荣消辱至，或贪婪损己，或财色祸生。虽然，最得荣华，不免其咎患。盖为不知妙道之机，以至於此。故曰：小人得之轻命也。葛仙翁曰：至道无形，故天下莫能见，妙机无数，故天下莫能知理於贤人，故君子得之固躬。乱於不肖，故小人得之轻命。葛仙翁颂曰；贤人穷理合虚无，得悟乾坤造化炉。下士只争名与利，郊原丘冢是前途。吕真人《行香子》云：妙道玄微，达者人希，任聪明、难见难知。杳冥公主，恍惚容仪。隐真精，藏物象，号天机。大人穷理，秘守三奇，下愚夫逐景昏迷。贪婪财色，举动非为。丧精神轻，性命可，来痴施。真人《诉衷情》云：大人君子性和平，不与物为争。唯有下愚无识，蜗角竞虚名。虚妙理，载真经，富安民。杳冥公主，恍惚深藏，悟者仙成。
　　黄帝阴符经集解卷中竟
　　黄帝阴符经集解卷下
　　赤松子、子房真人张良、太极左仙、翁葛玄、西山真人许逊、正阳真人锺离权、纯阳真人吕严、华阳真人、施肩吾、至一真人崔明公、海蟾真人刘玄英、清虚真人曹道冲。
　　强兵战胜演术章
　　锺离真人曰：强者，康健之称；兵者，御戎之器。《德经》曰：益生曰祥，心使炁曰强。《易》曰：天行健，君子以自强不息。言体天德纯阳之道，统御群生，以心为主，以炁为兵，君主无为，无不治矣，此乃清静无为之道。以道降魔，罔有不克。故曰：强兵战胜。吕真人曰：圣人立法，本要除邪治乱，理国安民，岂在施筹运略，讲武兴师，驱役生灵，杀害性命，招凶积孽，祸殃子孙？且如孙、吴、韩、白用阴毒之机，鬼贼见解，白骨丘山，血流河海，致使群生长挠，帝王多忧，岂为功臣大略乎？故《五千言》曰：以智治国国之贼，不以智治国国之福。又曰：夫佳兵者不祥之器。是以《阴符》列为下篇。施真人颂曰：善行无迹号强兵，御寇除戎即是兵。对境忘心呼战胜，如斯修治国安荣？曹真人《青霄乐》云：心为君将諿为兵，慈作旌旗慧作营。戒鼓定筹仁义甲，俭恭粮草德安宁。温良谦慎乘车马，忠信清廉号令行。孝梯善和排列阵，魔军一击便归盟。
　　瞽者善听，聋者善视。绝利一源，用师十倍；三反昼夜，用师万倍。
　　崔明公曰：瞽听聋视，缘专一也，是以称善。但能专一精诚，举事用机，十全利益。就中更能三思反覆，经昼历夜，又比常情利益万倍。赤松子曰：师，心也。凡百举止皆起於心，心神精一，罔有不遂。海蟾子颂曰：瞽听聋观必至诚，一源绝利圣人情。用时昼夜明三反，精血相交药自成。曹真人《苏幕遮》云：瞽袪明，聋灭听，绝利行师，十倍通神圣。万法不离方寸，谨守天和，即此为修真。但虚心，神必静，虚静之中、道炁来归正。三反明时先务本，精血相交，丹药凭铅汞。
　　心生於物，死於物，机在目。
　　张子房曰：生死之机在於物，成败之机见於目。许真人曰：道德之士，心不妄生，机不妄动；下愚之徒，贪婪万物欲资於身，反被万物所盗而伤正性，是心生於物，死於物也。葛仙翁曰：知足不辱，知止不殆，可以长久。愚人动生妄心，加於万物，皆因目睹而心生，故曰机在目也。赤松子曰：机在目者，令人戒慎其目勿妄视也。故《太上》曰：不见可欲，使心不乱是也。张子房颂曰：心生万物景牵缠，富贵贪求孽火煎。心主杳冥神不散，自然道体合先天。崔明公《临江仙》云：心起心生因物景，忘机景物皆泯。经云塞兑闭其门。圣人言句妙，达者自延龄。吾家玄道知之者，贵家安国修身。帖然烹炼守神精。悟来机在目，心目两俱明。
　　天之无恩而大恩生。
　　张子房曰：天无心而恩於万物，万物有心而归恩於天。故《五千言》曰：天地不仁，以万物为刍狗；圣人不仁，以百姓为刍狗。为施而不责其报，生而不有其功。许真人曰：於无心是谓无恩，惟清静者物不能欺，则曰天恩生矣。张子房颂曰：天炁无恩不化生，三田留得变琼珍。阴阳酝造升天药，此是无恩生大恩。葛仙黄《西江月》云：自己天真馑守，无心即是无恩。顺行陶铸结为形，返本还源是本。在欲无恩不化，三田变作琼珍。无恩何以大恩生，一粒金丹寿永。
　　迅雷烈风，莫不蠢然。
　　张子房曰：迅雷烈风，威远而惧迩，万物莫不蠢然而畏之。天本不威物而自惧，而归天下一如圣人。行赏也，无恩而有功；行罚也，无威而有罪。赏罚自立於上，威恩自行於下也。许真人曰：荐雷震，君子以恐惧修省；随风巽，君子以申命行事。施真人曰：至如军旅，若能如此上威下惧，必能定乱除邪。故曰：下有强兵战胜之术。赤松子颂曰：风雷鼓动应时行，造化争驰万物生。兵令信行依法则，剪除凶暴得安宁。曹真人《白鹤子》云：时假风为驭，全凭雷作轮。宣扬天号令，壮观两精神。震彻重泉脉，惊回万谷春。何当用威武，一技静边尘。
　　至乐性余，至静则廉。
　　张子房曰：机在目。赤松子曰：性，阴也。乐则奢余而阴盛，静则正廉而神清。葛仙翁曰：夫圣人者，不淫於至乐而爱於至静。能栖神於静乐之间者，谓之守中。夫如是，则势利不能诱，声色不能荡，辩士不能说，智者不能动，勇者不能惧。见福於重关之外，虑患於冥冥之内，天且不违，而况於兵之诡道哉？施真人颂曰：至乐无如至静心，不沾尘垢去奢淫。功成行满金丹毕，方表《阴符》 旨趣深。吕真人《苏幕遮》云：守虚柔，安正性，养育阳魂，却在心源静。浩炁冲和神必圣，以道除邪，万景皆消泯。此兵行，阴魄殒，法阵慈幢、往吉来还胜。不比凡情用机幸，引孽招冤枉把生灵损。
　　天之至私，用之至公。
　　张子房曰：天地氤氲，是至私也；万物化生，是至公也。吕真人曰：天下有，始以为天下母，是至私也；既得其母，以知其子，既知其子，复守其母，是至公也。赤松子曰：天地生成万物，万物负阴，至私也；而抱阳，至公也。明公私之道者，其知神之所为也。锺离真人颂曰：天地氤氲象至私，生而不有至公时。用之至公用南北，使之神圣使东西。吕真人《望江南》云：通大道，天地悉皆通。有用用中无作用，无功功里有神功。升降永无穷。玄与牝，造化合真空。天地合时甘露降，法机幽显若私公。还返是朝宗。
　　禽之制在炁。
　　曹真人曰：虚化神，神化炁。炁强者制物，而弱者制於物，故曰：禽之制在炁也。许真人曰：禽鸟尚能乘制清虚之炁，心动翅鼓，翱翔於云霄之间，上下尽中於己，况人为最灵而不修乎？若能善用天机道德之炁，固躬保命以致长生，而非难矣。施真人曰：炁者，生之元也。善摄生养炁者，虽至强之兕虎，至坚利之甲兵，吾足以胜之，而况於至物乎？海蟾子颂曰：禽制先须伏虎龙，自然万物总依从。先生诀与通灵术，攒捉阴阳掌握中。崔明公《满庭芳》云：魂魄东西，精神南北，此中别有玄玄，道无形迹分剖略微言。血是朱砂，汞宝精为物神水银铅。交加处中宫，匹配恩爱结因缘。昆山通碧海先炼。已返本还元，愚明珠、九曲丝蚁能穿。采得蟾宫兔髓，凭师匠、和合乌肝。当禽制，三千行满，高步赴蓬山。
　　生者，死之根；死者，生之根。
　　曹真人曰：谋生者，先生而后死；习死者，先死而后生。
　　张子房曰：谋生者，景物牵缠，劳神役炁，贪求荣富，孽火焚烧，殃极祸踵，不死何俟？习死者，心冥冥兮无所知，神怡怡兮无所之，炁熙熙兮无所为。万虑不能感，求死不可得，长生之门於斯可致。葛仙翁颂曰：生门死户少人知，运用抽添在坎离。二八消时阳炁长，九三荣处定精微。崔明公《白鹤子》云：若觅神仙道，先当识本根。心生神必散，境灭慧还清。天地为炉鼎，阴阳作炭薪。炼成无上药，功满去朝真。
　　恩生於害，害生於恩。
　　锺离真人曰：恩者害之源，害者恩之流。吕真人曰：本因恩炁而生，不能慎守天真，漂浪爱河，流吹欲海，是恩中生害，害生於恩也。许真人颂曰：当时恩炁无本身生，非理施恩害却生。谨守慎终能若始，还丹修就鬼神惊。赤松子《临江仙》云：夫归深诚相春恋，常流认此为恩。谁知恩里害还生。欲亡恩自灭，恩灭害无根。子嗣源因恩结，恩多反害身形。能修恩炁养成珍。三千功行毕，朝礼玉宸尊。
　　愚人以天地文理圣，我以时物文理哲。
　　张子房曰：天文者，日月星辰、雷雨风云也。地文者，山海金石、草木鳞羽也。愚人见景星祥云、清风甘露、醴泉嘉谷、麟凤芝兰，皆为喜悦；或睹日月薄蚀，四时乖序、彗星妖曀、水旱灾蝗、骤雨狂风、天昏地震，惕然畏惧，恐祸及身。观此天地文，信以为教化、省慎，悛修。自凡之圣，故曰理圣。刘海蟾曰：轩辕氏制《阴符》将毕，先举愚人用天地文理之成圣，然后自谦之曰：我以时物之文理之作哲，谓后其身而身先也。许真人曰：时物文者，人事也。言不必观视天文玄象，但常以善道随时应物，纵有灾怪出现不为害。赤松子曰：理於贤人，乱於不肖。体天法道，合节依时；以此理修革，凡有哲阴尽纯阳，真道乃毕。锺离真人颂曰：玄象高明示吉凶、愚迷悛理亦成功。但随时物行真善，日月无穷道自通。吕真人《满庭芳》云：大道昭然明休咎，吉凶惩警，凡夫悟来，悛省修慎即无虞。祸福惟人自召，观世物、方显荣枯。临机应、常行德善，殃厄永消除。《阴符》然义简文微旨密，提挈迷愚。放神光炜炜，照烛昏衢。抱一丹成，国富民安泰，神乐清虚。强兵胜，纯阳炼就，飞步入玄都。
　　黄帝阴符经集解卷下竟
　　
