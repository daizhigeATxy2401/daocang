太上赤文洞古经注
　　经名：太上赤文洞古经注。金末元初全真道士长筌子注。一卷。底本出处：《正统道藏》洞真部玉诀类。
　　太上赤文洞古经注序
　　夫至道无言，真空非色，思之者莫能知，观之者不可见，赜之不可得，行之不到，陶铸天地，率循造化，寂而不动，应满六虚，令万物蒙休，群生复命。巍巍乎至矣哉！非圣人孰能通之者耶？况元始大圣，慈心广布，慧照十方，观见众生忘归失本，宛转世间，轮回不息，长劫受苦，不能自明。遂感法雨敷滋，宣扬妙道，引接有情，出生死海，游清虚之境、恬惔之乡，超乎尘垢，步乎寥廓，逍遥独化，微妙玄通，无为自然，返於纯素冥极混茫者也。
　　太上赤文洞古经注
　　操真章上
　　有动之动，出於不动。
　　有动者，应机也。无动者，抱元守一也，归根复命也。故经云：清者浊之源，静者动之基。唯精唯一，允执厥中。夫物芸芸，各复归其根。归根曰静，至静不动也。
　　有为之为，出於无为。无为则神归。
　　神本湛寂，感而遂通，不得已而后起，随机接物，妙用无穷。去智与仁，故循天之理。淡然无极，而众妙归之。
　　神归则万物云寂。
　　专气致柔，能如婴兄。抱守冲和，真气氤氲，万物皆长生也。知和曰常，心使气曰强。强者坚强壮老，死之徒也。
　　不动则气泯，气泯则万物无生。
　　气绝神逝，九窍百骸，变灭尘土也，更何疑之。
　　神神相守，物物相资，厥本其根。
　　以虚养虚，以实养实。何以故？忘形养气，忘气养神，忘神养虚，虚室生白，吉祥止止，神气冲宁，灵根深固，故成长生久视之道也。
　　默而悟之，我自识之。
　　至道之玄。不假外物而得。默默昏昏，无应无问，灵光独耀，迥脱根尘。体露真常，不随万法，可以全生，可以复本也。
　　入乎无间，
　　无间者，无有也。是不言之教，无为之益。圆通无碍，应化无穷，遍满十方，时时运动，无有间断也。
　　不死不生，
　　玄珠灿灿，今古常明。万物混成，法法平等。中静非染，无始无终，故曰不死不生者也。
　　与天地为一。
　　天道清虚，所以能长。地道宁静，所以能久。人能悟理，达其妙道，致虚极，守静笃，恬惔寂然，不为万物之所累，清净无为，可以与天地为一者哉。
　　入圣章中
　　忘於目，则光溢无极。
　　五色乱明，令人目盲。色者，彰也。色色者，未尝显。何谓也？法眼圆通，明照十方三界，观物无物，观空不空，视之冥冥。杳冥之中，独见晓焉。灵光充塞，无穷极也。
　　泯於耳，则心识常渊。
　　五音乱聪，令人耳聋。心是清渊，本自湛澄。是非言语，美恶声音，皆为妄情伪物。飘风骤雨，动扰心源，神室不灵。若能泯绝是非，不受於中，无声之中，独闻和焉，然后可以听玄歌白雪，不鼓阳春，仙音之曲调也。
　　两机俱忘，绝众妙之门。
　　声色双泯，动静两忘。听之不以气，视之不以神，是谓太玄之妙，虚旷之灵。深之又深，而能物焉。神之又神，而能精焉。无为之为，不知而知。灵明旷彻，广大虚寂，妙无边际也。
　　纯纯全全，合乎大方。
　　物我俱忘，有无不立。昏昏默默，杳杳冥冥。无边无际，非外非中。其游无端，其出无方，化育万物，不可为象，混成无方隅也。
　　溟溟涬涬，合乎无伦。
　　至道重玄，浩浩荡荡，理无等伦；藏之则为元精，用之则为万灵，含之则为太一，放之则为太清；无相无名，至尊至贵，迷之则凡夫，悟之则圣贤。
　　天地之大，我之所维。
　　古今圣贤、得道真人，提挈天地，把握阴阳，雕琢万物，泽及群品，不为难乎？
　　万物之众，我之所持。
　　宇宙在乎其手，万化生乎一身。
　　曷有穷终，以语其弊哉。
　　圣人直说妙道，普现普光，惟恐后世凡夫不信疑惑，大发谦辞，若言不尽其理，以语为弊，恶舛讹之说也。
　　太上赤文洞古经注
　　住世章下
　　养其无象，象故常存。
　　真气熏蒸，而时无寒暑。纯阳流注，而民无死生。故曰心灯朗照，法身长存。慧烛不明，道容岂载？
　　守其无体，体故全真。
　　天地相合，以降甘露，滋荣群品。人能安静和畅，宝瓶坚固，玉浆香美，真水下降，滋养妙体，返老如童孩，不亦善乎。
　　全真相济，可以长久。
　　水火既济，魂魄相守，铅汞相凝，炼成大药，结就金丹，灿斓光辉，无幽不烛，纯白入素，无为复朴，长生不灭，没身不殆，号曰真人者也。
　　天得其真，故长。
　　天得纯粹不杂之道，则故能覆盖群有，包罗万象，历劫清凝，鉴物无私，不言而应，妙用无穷，高虚长远，大无不包，久而不易也。
　　地得其真，故久。
　　地得其真，则育养万物，深根固蒂，安静无为，乃长久也。
　　人得其真，故寿。
　　死而不亡者寿。但世人悟其真趣，得其妙元，与道合真，没身不殆，同其圣贤，令后代祭祀不辍，何以加此焉。
　　世人所以不能长久者，为丧其无象，散其无体，
　　五味浊口，五臭熏鼻，声色阏塞耳目。取舍滑心，使性飞扬，迷情徇物，念念相婴，使心智游乎外，鬼神入其内，是非宠辱乱扰灵源，与物相刃相靡，终身疲役。区区业网而不知其归，可不悲乎？身适美厚，锦绣罗谷，意迷邪见，颠倒妄想，至於穷年，不知天命。丧己於物，失性於俗者，谓之倒置之民，可不哀哉！
　　不能使百骸九窍与真体并存，故死矣。
　　内本清静光明，虚白晃耀，奈何爱染万缘，不生返照，飘飘一性之散，沉沉万劫之迷，难省真身，迁於别蜕，迷其真源，坏其内也。万劫轮回，生死海中，不能超度，甚可哀怜矣。
　　太上赤文洞古经注竟
　　
