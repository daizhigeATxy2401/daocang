元始无量度人上品妙经内义
　　经名：元始无量度人上品妙经内义。南宋道士萧应叟撰。五卷。底本出处：《正统道藏》洞真部玉诀类。
　　内义丹旨纲目举要
　　门人梅岩林元鼎正夫述
　　灵宝正文，即大圣元始天尊宝珠所说，以授玉晨道君者也。经中叙述及《灵书中篇》，乃道君以所受於元始者，演而申之也。其文虽异，其道则一。观复先生《内义丹旨玄契章》云：系三十一章。元始大罗天人者，祖炁也。道君西那国人者，金母也。老君元生之至精，兆形之至灵者，丹体也。皆我真性，初非别物。谛观此言，通贯一切，皆前圣所未发者，是岂蹈习凿空而得之，必行着实地，而后能究竟及此。然所引异名，学者不能无惑。且如庚虎甲龙、日魂月魄、红铅黑锡、朱砂赤汞，虽则皆是先天一炁，而骤见者，得不惑欤？元鼎不揆疏谬，混合异同，着为纲目举要，非别增益附会，只以所得於先生者，直言指出。文无韵丽，理要分明，非惟明先生之道，抑使览者无惑云。
　　祖炁
　　先天虚无自然祖炁者，在经谓之虚皇元始天尊，在人谓之曩劫不坏元神，在丹谓之空炁金胎也。亦曰金母、曰银精、曰银炉、曰阳精、曰丹体。化机运归中宫，曰丹母，曰丹基；感妙化之炁而有质，曰玄珠，曰圣胎，曰婴儿。即《灵宝经》云：混洞赤文元洞玉历者也。丹道谓之真铅，铅中有银。乃人之一灵真性是矣，性中有神。
　　真铅
　　真铅者，性中之神，阴中之阳也。《参同契》所谓坎戊月精，《悟真篇》所谓负阴却抱阳魂是也。在物理则为铅中银，在五行则为水中金，在人身则是性中神。千名万状，不离一性。人能返本求源，其理不远。《灵宝经》云：混洞赤文，无无上真，元始祖劫，化生诸天，开明三景，是为天根，皆祖炁之本元也。然名殊号异，不能无惑。如金公、戊土、黑虎、黄芽、白雪，皆铅之异名也。总谓之本来面目。今为同学分明指破，只是人之一性而已。性本因虚无空炁降质而有，譬如铅因银矿而产，水生於金者也。《化书》所谓虚化神外，此皆是闲话，不必虚费心神。经云：道生一；又云：得一万事毕。一，此是也。《灵宝经法区贯》云：元始祖炁，无形之先，作何比拟，苟能知此，又何难比拟哉。
　　真汞
　　真汞者，非后天阴杂之物，乃先天祖炁。每日发生，阳炁上升，感铅炁而凝结，强名曰砂。阳极阴降谓之砂中抽汞。汞者，阳中之阴也。《参同契》所谓离己日光，《悟真篇》所谓雄裹内含雌质是也。在物理则为砂中汞，在五行则为木生火，在人身则是炁流形。名号虽殊，其实一炁。人能返本，以根合之，丹斯成矣。《灵宝经》云：大行梵炁，周回十方，梵炁弥罗，万范开张是也。其如姹女、赤龙、流珠、水银、己土，皆汞之异名也，总谓之药物。今谓同学分明指出，只是阳精发生之炁而已。炁本因神而化生，感激递互而有情，如砂因铅结、砂中抽汞、水乃生木，木中生火者也。外此求道，是启情识。《化书》所谓神化炁矣。经云：一生二、二生三，此是也。《区贯》云：化生万宝，降质成炁，今世作何体状？苟能知此，又何难体状哉。
　　还返
　　铅汞二物，实同一源。如铅生於银，砂因铅结，砂中抽汞，此物理也。如水生於金，水能生木，木中生火，此造化也。砂汞互感，投铅而成银；木火相伐，成土而生金，喻人身中之神因虚无，兆质而有，曰性炁。因性成形而动，曰情；以性摄情，归性复情，冥复归虚，无此乃返还之道也。然世俗之人，不知道要，认性为情，缘情生识，情识一启，遂失本性。殊不知神之与炁，性之与情，皆是虚元空炁、降质成形，强名分别。人能以根合之，在师口传心授。则复还其初矣。夫所谓根者，又非别物，亦只是神性而已。依时存於室内者，曰戊土，谓之性。一炁循环，感激互生者，曰己土，谓之情。性以摄情，情来归性，如是则有无相入，隐显相符，虚实相通，动静相养而丹质成矣。 谓之纯乾，亦曰玄体。纯乾者，刚健中正，纯粹精也。玄体者，聚则成形，散则成炁也。到此方可谓金液还丹之道。《参同契》云：金来归性，初始得名还丹。又曰坎流於戊，离就於己。《悟真篇》云：取将坎位心中实，点化离宫腹里阴。从此变成乾健体，潜藏飞跃尽由心。即此而论，则经中所谓倾光回驾，监真度生，敕制地祇，侍卫送迎之理不约而合。《区贯》云：复采炼此炁，为宝饵之登真者，理盖如此也。
　　法象
　　诸家丹经，法象异名，不可枚举。此只按内象所引者，指出以示。
　　二炁乃阴阳异名，坎离水火，夫妇男女，庚虎甲龙，日魂月魄。
　　三性乃元神、元炁、元精，异名铅、汞、砂。
　　三宫，谓乾宫髓海，异名午位离宫，华盖华房，南方。○坤宫精房，异名子位，北方。○中官神室，异名鼎器，黄道元宫，丹房土釜。
　　四象谓青龙、木之化。白虎、金之化。朱雀、火之化。玄龟、水之化也。
　　五行谓四象会於中宫，化而归土，谓之五行。《悟真篇》所谓：四象会时玄体就。又曰：五行全处虎龙蟠。此乃神炁纯素，性情返元，所以谓之还丹矣。
　　还丹
　　金丹之道，只要人见性明心，归根复命，还其本初，返於虚无，斯谓之道。道也者，视不见我，听不得闻，离种种边之谓也。虽视不见我而道未尝不见，听不得闻而道未尝不闻。此即内象所谓寓物见质，丽物无形之理也。学者不深体究，或以为有，或以为无，或以为似有似无，或以为非有非无，皆过矣。请试言之。今旁门别法，皆以铅汞为阴阳，精液为药物，口鼻为玄牝，心肾为坎离。簧鼓竞吹，朱紫难辩，妄乱误谬，不可缕数。夫岂知情识一动，是为精魂；既弄精魂，即失本性；性既昧矣，道安在哉！故释氏云：学道之人不识真，只为从来认识神；无量劫来生死本，痴人唤作本来身者，正谓此也。金丹之道，有本有根，有体有用，既明本性，心彻情冥。吾儒所谓正心诚意，致知格物，克己复礼，反身而诚，岂外乎此？以之事君，则忠；以之奉亲，则孝；以之接物，则诚；以之治身，则正。契虚合无，常清常静，真空妙有，虚彻圆通。故太上曰：强名曰道。谓之丹者，又何物哉？《悟真篇》云：更能性上究根宗，决了无生妙用同。人能於此究竟，则内象所解，土皆作碧玉，无有异色。与夫天帝玉真无色之景梵行者，斯可见矣。《诗》曰：上天之载，无声无臭。诚之至也。经云：冥慧洞清，大量玄玄，真之至也。呜呼尽矣。
　　释太极妙化神灵混洞赤文图
　　太极图乃濂溪先生所作，明造化难明之蕴，传先圣不传之秘。观复先生契以丹旨，玄机妙用，冥合无间，故知先天之道，不谋而合，标之经首，发明铅汞同出之本。
　　释体象譬喻图
　　此图名内象，譬喻人身中关节脉络、鼎器宫室。修丹之士必须洞达此图，然后知炉鼎设象之基，铅汞归元之地。神室要机，禁戒至重，不敢轻泄。然先生於图中亦已显露旨要，智者能於经中参考，必有得焉。
　　释大还心镜火候图
　　先生以彭真人《大还心镜火候图》，发明大梵隐语之用，非天下之至通，孰能究竟及此？或曰：天下之理至当归一，隐语之上，既有六十四卦，又於其下重以十二卦者，何耶？答曰：子独不见先生之言乎？隐语上卦甲子者，经也；下卦节候时晷者，纬也。经纬之义甚明，何疑之有，夫谓之经者，《龙虎经》，所谓水火各一方，守界成寒暑者也。以南北分天地之经，即《易》天尊地卑、乾坤定矣是也。谓之纬者，乃经所谓东西表仁义，五行变四时者也。以东西交阴阳之纬，即《易》日月运行、一寒一暑是也。《悟真篇》云：先把乾坤为鼎器，次将乌兔药来烹。此其所以别经纬也。然而义同文异，学者不能无疑，今析言之。夫心镜第三环三十圆缺者，乃一月三十日也。以六十四卦除乾、坤、坎、离四卦为鼎器药物，余六十卦，每一日分直两卦，则三十日管六十卦，以合六十甲子也。第四环一百黑白点者，乃一日一百刻也。以一百刻点列於三十日之上，又保一月归一日也。则《隐语》上卦甲子是矣。第五、第六环二十四炁十二辰者，即先生所系於《隐语》下者也。以明寒暑之往来，年促归月，月促归日之义，明矣。第七、第八环者，乃攒簇五行，合和四象，归入中宫，交构生成而成丹质，则先生於隐语下所释上八卦之义是也。学者但以《心镜图》第三环晦朔中截开引直而伸之，则是《隐语》之上下数甲子也。援曲而圆之，则为《大还心镜火候图》也。植而竖之，则合体象譬喻之图；幽微之理，於是显然，玄哉妙哉，复何疑哉！
　　观复先生阐扬经旨，契合丹机，以《太极图》标於篇首。《心镜图》综於篇终，所以明体用之道，显生成之理。然学者循迹而观，多有矛盾，元鼎再为同志举似。夫《太极图》者，乃明铅汞同出之本，故自内而之外，自无而之有。《心镜图》者，乃明铅汞返本之义，自外而返内，自有而归无。经始同条，体用一致，发尽造化机缄，无复余蕴。修身能事，毕於此矣。
　　内义丹旨纲目举要
　　梅岩作是书，简易明白。虽《还丹金钥匙》、《 红铅黑虎论》，未能若也。置之篇首，学者不待问涂牧马童子，而造具茨之山，见大隗矣。观复道子萧应叟书。
　　
