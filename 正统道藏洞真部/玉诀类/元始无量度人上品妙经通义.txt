元始无量度人上品妙经通义
　　经名：元始无量度人上品妙经通义。明四十三代天师张宇初撰。四卷。底本出处：《正统这藏》洞真部玉诀类。
　　元始无量度人上品妙经通义卷之一
　　正一嗣教道合无为阐祖光范真人领道教事四十三代天师张宇初注
　　太极妙化神灵混洞赤文之图
　　河图象数之图
　　天一地二、天三地四、天五地六、天七地八、天九地十，天数五地数五，五位相得而各有合。天数二十有五，地数三十。凡天地之数，五十有五，此所以成变化而行鬼神也。五方除生成本三数，则龙从火出，虎向水生，而母隐子胎，子归母腹。皆金丹七返，朱砂九还、金液之妙也。故与经中十四之义无殊为。
　　雷霆一窍之图
　　《抱朴子》曰：玄牝一家者，非、心、肾、鼻、口、肝、肺、谷道、膀胱、泥丸。知此一穷，则冬至火候，药物沐浴，脱胎结胎，皆在此矣。此窍即雷霆之窍，得之则雷露摄机，不必外求也。至人冲举，所用在此。道法感通，特余事耳。
　　雷霆枢机互用之图
　　雷 雷为天之枢，其性善、其主生、其体阳、其象阴、故甲丙庚壬为阳雷。
　　霆 霆为地之机，其性恶、其主杀、其体阴、其象阳、故乙己丁辛为阴霆。
　　雷霆互用
　　乾坤同体，日月合璧。动而霹露。
　　大量玄玄之图　
　　天无氛秽　地无妖尘
　　冥慧洞清　大量玄玄
　　无极通书真，无妄中庸诚。真中元有帝，诚外更无神。混合天地性，鞭驾风霆身。性之身之者，至真至诚人。
　　天圆地方修行之象
　　此图与先天卦方圆图合，中间每眼是灵书中局一字，并与前彼二图互观之，则可见天地之妙－不尽意也。
　　太上洞玄灵宝无量度人上品妙经
　　太者，大也。上者，尊也。无上之上，是为极尊。洞玄者，品秩之称。经有三洞：洞真，元始主之；洞玄，灵宝主之；洞神，道德主之。此经本元始所宣，而道君纪录，故标《洞玄灵宝》。而正经止云《元始无量度人上品妙经》，所以别前、后序。道言乃道君之言也。合而命曰《太上洞玄灵宝》，以由道君承元始之旨，无量度人，即一卷之目。三洞之中三十六部，此经为首，故曰上品。妙者，至精至微，玄奥难极也。经者，径也，日用修真、共由之道也。内而修之曰丹，即先天真一之祖炁也。上无复祖，惟道至尊。洞者，空洞明彻；玄者，湛寂幽微。灵乃真性长存，宝乃元命流行。能修之於身，则能度人，所度无穷，非可限量也。夫证上乘之道，不离乎自心。此心即道即经，是以虚灵无碍，而度人无量矣。
　　道言：昔於始青天中碧落空歌大浮黎土，受元始度人无量上品。
　　道言者，太上玉晨道君之言也。此前序之题，乃道君述昔受经始末，纪载成篇之因。始青者，东方九炁青天也。乃神霄九天之一。此天梵炁所凝，碧霞廓落，故曰碧落。碧霞之炁，凝为琼林瑶树，灵风鼓荡，自成空洞之歌，是曰空歌。大浮黎土即东极国名。道君谓我昔於始青天浮黎土，受元始天尊妙经，广度天人，是为无量上品。夫土，中宫也；玄，关也。其数居五，为天地万物之祖，故百昌生乎土，终乎土。此吾玄关，即宝珠也。元神，即元始也。万有生化无穷，皆由乎是也。始青，木之象也。火，龙也。震数三，乾初索而生长男，犹春居四序之首，万物以之而发生也。然一初生水，水生木；二乃生火，火由木生，此五行循环，生生无穷之理，可谓着矣。
　　元始天尊当说是经，周回十过，以召十方，始当诣座。
　　元犹乾元、坤元也。先乎天地而天地由之以生，是为万化之始，万汇之祖，乃虚皇天尊之应号，是为诸天之尊也。当是时，演说度人经教，周行十过，以召十方上圣高尊，大会黍珠之中，敷扬妙蕴，始乃就座而说经。夫元始即法身之祖炁也，元神也；所谓不坏真空，本来自性也。当说是经，即祖炁为丹之体，元神不昧则天命流行而不息，周流六虚，动静无端，往来不已，是乃周回十过。十过者，生数五，成数五，十乃天地之成数也。修丹以十月而后成功。十方者，乃一三五七九，阳也；二四六八十，阴也。此为还丹之妙用。而玄关之中，真阴、真阳之炁既济，则一身百脉辐奏川流，犹十方真圣不召而集矣。
　　天真大神、上圣高真、妙行真人、无鞅数众，乘空而来，飞云丹霄，绿舆琼轮，羽盖垂荫，流精玉光，五色郁勃，洞焕太空。
　　凡无鞅数众之真仙，乃五亿诸天日月星宿、天真地只、天地水府、三界十方仙真圣众，不可以数度之。一时皆乘空而来，御空蹑梵，不行而至。飞云丹霄，驾三素之云，乘绛霞之炁。轮舆羽盖，皆真圣一时之神化百态万状，灵变莫测。流精玉光，五色郁勃，流晶三光之辉，交映玉光，仙真之圆象洞明，是以五彩交烜於太空，焕明洞彻，内而修之。金母既返神室，则以神摄炁，以炁炼神，铅汞擒制，阴阳攒族，是即千真万圣之来会也。须臾，金火交辉於神室，内外朗彻，流精炫彩，五色焕烂於太空矣。
　　七日七夜，诸天日月星宿、璇玑玉衡，一时停轮。神风静默，山海藏云。天无浮翳，四炁朗清。一国地土，山川林木，缅平一等，无复高下。上皆作碧玉，无有异色。
　　七乃火数，即七返之义也。《易》曰：七日来复。凡数遇七叉复。先儒曰：阳生於子，阴生於午。自午至子，七而必复；乾坤消息之理也。以一日言之，自午时至夜半，复子时。以一年言之，自五月一阴生，至十一月复子月。以一月言之，自午日几七日，复遇子日。此天道运行之定数也。诸天，即三十二天也。日月星宿、璇玑玉衡者，周天星辰与中斗七星也。一时停轮者，天体浑沦，运转周流，无一刻之息。至是时乃停轮息转，即复归其根，中行独复也。以其静而来复，息不出入，是以神风静默，情虑顿消，气无上下，犹山川之大云雾俱藏，天之浮翳亦除，则四炁朗彻。一国地土，即浮黎土也。山川林木、缅平一等，无复高下，当说经之际，神疑目定，脉住心停，性复情冥，万机俱泯，则皆缅平一等。自性如玉之莹，了无异色矣。学者能忘形绝虑，万有皆空，体性湛然，一真独露，则一身之景象，百脉皆停，真铅现彩。是谓土皆作碧玉矣。玄师曰：此乃大定，神光湛然，见玉清之境是也。
　　众真侍座，元始尊玄坐空浮五色狮子上。
　　元始者，元神也。玄坐者，神室也。故空浮去地五丈，不着於物相也。五色者，妙化之炁也。狮子者，心知也。众真侍座左右，元始法身玄坐空浮，五炁朝於绛宫。五色朗明，即元神居於神室，冥心摄炁，三界混融，心知明妙，洞朗太 无，则五方之色交映中黄之宫矣。
　　说经一徧，诸天大圣，同时称善，是时一国男女聋病，耳皆开聪。说经二徧，盲者目明。说经三徧，喑者能言。说经四徧，跛痾积逮，皆能起行。说经五徧，久病痼疾，一时复形。说经六徧，发白返黑，齿落更生。说经七徧，老者返壮，少者皆强。说经八徧，妇人怀妊，鸟兽含胎，已生未生，皆得生成。说经九徧，地藏发泄，金玉露形。说经十徧，枯骨更生，皆起成人。是时一国是男是女，莫不倾心，皆受护度，咸得长生。
　　金丹九转之功，以十月为胎圆神化。河图生成之数，自一至十而生生无穷。洛书变用，除十纵横，一五一十，此盖天地五行不易之定数也。万物万事，岂能违哉。故说经一徧者，天一生水也。水孕於乾金，故子居母腹，是曰空炁金胎也。天地万物皆由是而生，盖水为数之始。诸天大圣同时称善者，诸天皆欣赞也。能使一炁周流，百神俱畅矣。一国男女者，犹一身阴阳之炁也。其炁既舒，聩者自聪。且坎为耳，一数既周，聋者自疏通矣。说经二徧者，地二生火也。火孕於巽木，故母隐子胎，是曰木火同位。且离为目，二数既周，离明洞焕，目无不明矣。说经三徧者，天三生木也。震木孕於艮水，且音属金，金本克木而反寄胎金乡，是木绝於申，而胎於酉，此盖木中藏金之象也。金木受制则必鸣，是以喑亦能言也。说经四徧者，地四生金也，兑金孕於坤土，故土能生金。足本属木，而四徧乃跛痾起行。金绝於寅而胎於卯，是金尝寄胎於木，此明金中有木之象也。说经五徧者，天五生土也。戊土孕炁於离火，得天地之正，流戊就已，则二土成圭，是以坎戊月精离已日光，日月皆合璧矣。人能知修炼，惩忿窒欲，存心养性，致炼己之功而不息，则太一含真，玄珠成象，与乾坤同体，长生久视，为不难矣。尚何久病痼疾之为患哉。人之困於疾厄者，由不知返还之妙也。说经六徧者，地六成之也。天一生水，坎位於北，阳中而有真阴，是以乾金生坎水而成真铅。铅乃金之母，铅黑而金白，故谓发白反黑，齿落更生；皆返本之应也。说经七徧者，天七成之也。地二生火，离位於南，阴中而有真阳，是以巽木生离火而成真汞，即七返也。离汞为金铅所制，则金火暖炼。乾金，老阳也。离火，少阴也。是乃老者返壮，少者皆强矣。说经八徧者，地八成之也。天三生木，震位於东，艮震合而成水，汞感铅炁而结为砂，砂含汞质以象怀胎，皆先天真一之炁，凝合於规中，发生万汇，昼夜循环，长养圣胎，非后天阴滓之炁所能育，故曰妇人怀妊，鸟兽含胎，已生未生，皆得生成也。说经九徧者，天九成之也。地四生金，兑位於西，兑金合於坤土，坎水隐於母胎，即九还也。故汞归土釜而成宝，乃一炁还源矣。始由空炁金胎而生，未见金质，至此则金居性初，还中宫而为丹体。中即土也。土为地，是以地藏发泄，金玉露形。金母内居中宫也。说经十徧者，地十成之也。天五生土，土位于中，土乃万物生成之本。天五之土，阳土也；地十之土，阴土也。两土重而为圭，故还丹谓之刀圭也。金居其中，是乾金反制离火於坤土之中，所谓五行颠倒衍也。人能修之，则返老还童，超凡入圣，故能起死回生，若太上之治徐甲是也。故曰枯骨更生，皆起成人。是时一国是男是女，莫不倾心。一国之中男，女等众，一闻经教，咸受护度而证长生之道矣。国，犹身也。男女即阴阳二炁也。倾心者，阴阳以类相投也。阴阳之炁，冲和则太乙归真，生身受度，死魂受炼，是谓长生矣。
　　道言：是时元始天尊说经一徧，东方无极无量品至真大神、无鞅之众浮空而至。说经二徧，南方无极无量品至真大神、无鞅之众浮空而至。说经三徧，西方无极无量品至真大神、无鞅之众浮空而至。说经四徧，北方无极无量品至真大神、无鞅之众浮空而至。说经五徧，东北无极无量品至真大神、无鞅之众浮空而至。说经六徧，东南无极无量品至真大神、无鞅之众浮空而至。说经七徧，西南无极无量品至真大神、无鞅之众浮空而至。说经八徧，西北无极无量品至真大神、无鞅之众浮空而至。说经九徧。上方无极无量品至真大神、无鞅之众浮空而至。说经十徧，下方无极无量品至真大神、无鞅之众浮空而至。
　　此道君序授经之始末也。十回度人，十转回灵，此经与序之本旨也。天尊说经，感召十方无极众真、无鞅之众，皆浮空而至。东方梵监须延天等震宫卯位，为无鞅之众。南方郁单无量天等离宫午位，为无鞅之众。西方灵化梵辅天等兑宫酉位，为无鞅之众。北方洞元化应声天等坎宫子位，为无鞅之众。东北高虚清明天等艮宫寅位，为无鞅之众。东南波罗尼密不骄乐天等巽宫巳位，为无鞅之众。西南寂然兜术天等坤宫申位，为无鞅之众。西北上上禅善无量寿天等乾宫亥位，为无鞅之众。上方九霄上清玉真三十六天等为无鞅之众。下方无色界、色界、欲界三十二天等，以至三元九地无鞅之众，俱会始青天中浮黎土内，闻经听法。内而修之，真铅为药，祖玄关为丹基，即元始说经也。土居中宫，自成十数，中即玄关也。十徧者，乃天地生成之数。十方者，五行配合，一、三、五、七、九天数，二十有五，阳精也。二四六八十，地数，阴华也。阳之生数五，五行之本也。阴之成数十，万化之根也。一九，四六，合而为十，乃金水同宗，二八，三七，合而为十，乃木火同体。总之为五十有五，分隶五方。五行颠倒，则龙从火出，虎向水生，火生於木，则砂中抽汞，乃七返，朱砂返本。水自金生，则银内制铅，乃九还，金液还真。《易》曰：天地絪缊，万物媾醇，是乃无量无极至真大神皆至也。故丹基法象，分三百八十四爻，循环火侯，内运五星，二十八宿环列，鼎内促三千六百之正炁，回七十二侯之要津，驱六十四卦之阴符，鼓二十四炁之阳火，则三魂卫形，七魄归体。身中万二千神，一时听命，此所谓十转回灵，万炁齐仙也。
　　十徧周竟，十方无极天真大神一时同至。一国男女倾心皈仰，来者有如细雨密雾，无鞅之众，迮国一半，土皆徧陷，非可禁止。
　　说经至十徧周竟，十方天真大神一时皆会。至男女无不皈仰，是若细雨密雾之众也。迮国一半，充满国内之半，而天尊威德崇重，地不能载，至乃偏陷，而终莫能禁止之。人身十转之功既备，乃念息神凝，性还命复，则真铅归室矣。一身阴阳之炁混融，熏蒸四体，有如雨雾之润泽，周流六虚，上下无常，往来不息，即无鞅之众充满盈塞，虽至国迮土陷，不可止也。
　　於是，元始悬一宝珠，大如黍米，在空玄之中，去地五丈。
　　辛君曰：元始，己之元神也。宝珠，即心也。儒曰太极，释曰圆觉，盖一理也。道亦曰玄珠、心珠、黍珠，即是物也。宝者，至精至真之义，即灵宝之谓也。大如黍米，以其大包宇宙，细入毫芒，所谓其大无外，其小无内，变化莫测，是以在空玄之中，不可以迹求也。、去地五丈者，五乃土数，得五行之中也。犹五行生成之数，虚中以象太极，心虚则元神居之，是为空玄之中矣。岂非空炁金胎之谓乎？故玄师曰：此乃玉清宝珠，神化仙胎之道。按萧观复曰：元始悬珠、者，神与道俱也。向来说经狮子之上者，乃神凝室中，从无求有也。今此悬珠空玄之中者，乃超神物外，出有入无也是矣。此皆天尊显示妙化之机，以明其至精至微之中，而有至妙之道存焉。
　　元始登引天真大神、上圣高尊、妙行真人十方无极至真大神，无鞅数众，俱入宝珠之中。天人仰看，惟见勃勃从珠口中入，既入珠口，不知所在。国人廓散，地还平正，无复欹陷。
　　天尊悬宝珠在空玄之中，登引三元九圣、五老九真、天真大神、无鞅之众，俱入珠中。其天人仰看，皆在空玄之中，五明之内，百亿光中。惟见勃勃从珠口中入，即不见其为空玄之境也。故不知所在。国人亦皆廓散，寂然不动，则地亦平正，不复欹陷矣。其非天真上圣，不能同入空玄之妙，祗仰看而已。其曰十方无极至真大神、无鞅数众者，俱入矣。岂非天人乎！盖己之心珠朗彻，炁合神冥， 敛万归一，即无鞅之众，皆入吾珠口矣。则六根静寂，一真独露，又何欹陷之不平正也哉。
　　元始即於宝珠之内，说经都竟，众真监度，以授於我。当此之时，喜庆难言。法事粗悉，诸天复位，倏欻之间，寂无遗响。
　　元始於宝珠之内，说经既毕，众真监侍，乃授度於道君。是时，道君喜庆难言，非可名喻。无鞅之众法事亦悉，则诸天真皆还所治，一国之内，倏然恬静，寂然无遗响矣。内而元神，中居一炁，混融九窍，洞明金母，摄制砂汞，归於鼎内。行功至是，欣悦难以言喻。一刻之工已竟，万神还元。惚恍冥寂，宝珠之象，亦无复归於无极矣。
　　是时天人遇值经法，普得济度，全其本年，无有中伤。倾土归仰，咸行善心，不杀不害，不嫉不妬，不淫不盗，不贪不欲，不憎不□。言无华绮，口无恶声，齐同慈爱，异骨成亲。国安民丰，欣乐太平。
　　天尊说经既竟，诸天复位之后，一闻经法，普得济度，皆全其天年，而终无复中道夭伤矣。且皆倾土归仰经教，顿行善心，凡杀害、嫉妬、淫盗、贪欲、憎、华绮、恶声，俱已净尽；是乃慈爱一体，异骨成亲，则国亦安，民亦丰，惟欣乐太平之象而已。盖人性无不善，其不善也，皆蔽於物欲，溺於习气而然。故放僻邪侈，流而忘返，必至伤其天年矣。惟务纵其杀害、嫉妬、淫盗、贪欲之心，岂知民吾同胞，物吾同气，而以慈爱接之，焉能致国安民丰，而乐太平也哉。此固修养之士，犹所当戒。既闻经法，即敛心凝神，以炼己度人为本。久之，归根复命，情冥性寂，则可冀长生久视矣。加以惩忿窒欲，政虚守静，损之又损，动静语默，无往不善，则必能不杀不害，不淫不盗矣。又何华绮恶声之戾哉！至此，则凡蠢动飞潜，皆所慈爱，初无亲疏之间。国犹身也，能冲炁为和，万物皆育，虽参赞化育，阴翊皇祚，皆由乎中也。是所以政太平於国，安民丰之域矣。
　　经始出教一国，以道预有至心，宗奉礼敬，皆得度世。
　　此言天尊之始说经也。一国之人，皆遵道而行，教之由是立也。心乃旷劫以来之灵明也，虽经教未出之先，此心已具，是日预有也。特沉着幻妄，迷惑蔽固，则舍而亡矣。今由经法济度之后，顿悟顿释，性归命复，一旦遵道而行，万妄归真矣。宗奉者，宗犹本源也。若水之宗海，皆归其源也。礼敬者，敬信之笃也。故皆获度世矣。苟忘本而逐末，舍源而求流，其能度世乎？经为道之径，心为道之宗，能依经 敛心，则得经之妙矣。
　　道言：元始天尊说经中所言，并是诸天上帝内名隐韵之音，亦是魔王内讳，百灵之隐名也，非世之常辞。
　　诸天上帝内名，即三十二天名。帝讳，天帝玉字内音也。隐韵即经中所谓诸天隐韵，天中之音自然灵章也。魔王内讳，即五天魔王讳巴元丑伯也。百灵隐名，即 无英、白元、桃康、合延也。并是天尊所宣说，道君承教而述，非世之凡俗所能知也。内而求之，如丹经所谓日魂月魄、庚虎甲龙、水银朱砂、红铅黑锡、黄芽白雪、姹女婴儿、黄婆金公、阳火阴符、玄关土釜、炉鼎卦象之类。虽异
　　名别号之众，不过先天真一之炁，为之丹祖也。非因师指，岂凡愚所能知也。
　　上圣已成真人，通玄究微，能悉其章。诵之十过，诸天遥唱，万帝设礼。河海静默，山岳藏云。日月停景，璇玑不行。群魔束形，鬼精灭爽。回尸起死，白骨成人。
　　此言真人修诵之功效也。上圣已成，如天帝高真宿修妙行，圣功已成，不假修习也。真人由精心苦行，炼神养炁而后体合自然，不滞有无，永脱生灭，是皆洞究玄微，悟彻幽密，故能悉尽其奥章，即混洞赤文敷落五篇之类是也。悉能详尽，则诵之十过，诸天降临，万帝鉴观，皆遥唱玉音，设礼内讳，靡不尊经之旨，赞经之功也。於是河海停波，山岳敛雾，日月停轮，星斗止曜，群魔局迹，鬼妖伏藏，皆修诵之效，致此大应。犹能回尸起死，白骨成人，虽亡魂沉魄，皆乘经功而更生矣。十过之效，在丹道则十月胎圆而神化矣。诸天者，即真铅内融，万神和畅；河海山岳，即爱河欲海也。苟能一真独露，万幻皆空，则爱河浪止，苦海波澄矣。日月璇玑，即大定神光，洞照八识，则外魔伏、内魔灭矣。至此则生身受度，死魂受炼，岂无回骸起死之功哉！
　　至学之士诵之十过，则五帝侍卫，三界稽首，魔精丧眼，鬼妖灭爽，济度垂死，绝而得生。
　　此言至学之士修诵之功效也。至学，乃笃至修学之士也。仙师曰：至学之士，心坚如铁石，操烈於水火，天地不能逾，鬼神不能惑，行人所不能行，莫非力行之确也。故诵经至十过，则五炁之神侍卫，听命三界，魔王亦稽首保举矣。此皆至学之士，行积功立，制魔则魔精慑伏，不敢正视，故丧眼也。魔王既已保举，鬼妖皆束形灭爽矣。以之济度垂死已绝者，度之复生。内而求之，五帝，五脏之神也。三界三尸，六贼也，魔精鬼妖，七情六欲也。人能遣欲澄心，少思寡欲，然后心静神清，精全气固，则五脏安宁，三尸削灭，六根清净，万念俱空。内魔既息，则外魔自除矣。以我炼己之功，济度垂死之疾，真炁所至，虽绝者可生，此皆身中十过，丹基渐成之应也。
　　所以尔者，学士秽气未消，体未洞真，召制十方，威未制天政，德可伏御地祇，束缚魔灵。但却死而已，不能更生。
　　此言常学之士，修诵之功未至也。天政，日月五星，在天谓之七政。地只，岳渎山川祠庙，社稷之神。常学之士，不能寡欲澄心，至乃秽气未除，性理犹昧，故体性未能洞真也。所以尔者，谓其不能。若至学之士、修诵功效之至也。若乃召制十方之神，其威未能制动天政，其德压可伏御地只之神，摄伏魔灵，但足以却死延年；未能冀长生之道也。盖以神昏气浊，质秽念迷，虽若护薄蚀、禳五纬、斩妖星、拯旱沸、诛蛟蜃、降雨雪、退潮汐之类，凡干於天政者，亦莫能制其应也。地祇之神，皆未能证其天品，故其功德仅能伏御之。苟学士修诵之笃，一念不生，万缘顿息，直造宝珠之境，岂非洞真也！
　　轻诵此章，身则被殃。供养尊礼，门户兴隆，世世昌炽，与善因缘，万灾不干，
　　神明护门。
　　此警常流下学之功罪也。轻诵此章，盖经三天梵炁所结，云篆龙章，非世常辞，若苟且轻诵，其亵慢之咎，岂不被殃？虽三洞经典，必当摄心会神，持诵勿怠，况是经乎。故薛幽栖曰：不整形躯，不按科仪，行立坐外，聊尔诵念，是为不敬。若诵而不敬，不若不诵而敬也。辛君垂训曰：念经之初，当摄万念归一，即元始召十方也。正念诵经，即元始说经也。情念识神不妄走，即十方听经也。万妄归真，即天人受度也。此说可谓至矣。下学之士，能修持笃确，供养尊礼，叉恭尽敬，外则宅舍兴盛，内则身心安宁，以至世世生生昌炽不息；积善之至，动与吉会，灾祸不侵，凶恶退避，铃感神明之护卫矣。
　　斯经尊妙，独步玉京。度人无量，为万道之宗。巍巍大范，德难可胜。　音升。
　　辛君曰：大哉《灵宝度人经》，不是文章撰得成；诸经劫坏应须坏，惟有斯文在玉京。又曰：自古及今，上圣仙佛成道，未有不奉《度人经》法者。诸经中，《元始度人》为上品经也。盖自元始祖劫化生诸天之始，其混洞赤文，空洞灵章，所以开明三景，周回十方，五文开廓，万范开张。生天地、育万物，皆由是而为天地根也。以至能召亿万天真，无鞅数众，皆入一黍之内，是为万道之宗，是谓无量，普度无穷，故至尊至妙，而独为玉京之上品也。其巍巍之功德，不可胜载矣。是经也，千真万圣由此而修，万法千门由此而出，是以亘古今而不坏，先天地以长存。纵之则弥满六虚，敛之则不盈一握。释氏所谓尽河沙界，百千妙义，尽於一毫端具者是也。此无他，旷劫以前，本来之真性也。岂不至尊妙哉。故乃无量无穷，其大范至德，不可以限量胜载之。苟能修之，岂不
　　独步玉京哉！辛君曰：经以心传，经以心悟，学者自宜具眼究竟矣。
　　道言：凡诵是经十过，诸天齐到，亿曾万祖幽魂苦爽，皆即受度，上升朱宫。格皆九年，受化更生，得为贵人。而好学至经，功满德就，皆得神仙，飞升金阙，游宴玉京也。
　　此言不限人品高下，诵持十过，可以资其祖玄幽爽受度之功效也。亿曾万祖，谓元始以来舍身受身亿世父母，亿劫种亲也。幽魂苦爽，皆幽冥长夜未度魂爽也。朱宫即南昌上宫。朱陵，火府也。格者，炼度之格有三：上学三年受度，中智九年，下学二十四年。凡修诵之功，不限人之品量贤愚，但能摄念持心，诵咏十过，经功所至，则感诸天下临，万神齐到。己之亿曾万祖、外之幽魂苦爽，皆获受度，上升朱宫，顿乘经功而化生矣。皆从中等之格受化更生，而得为贵人矣。是生於贵族，不至沦坠也。既获更生，其宿禀灵悟，仍假熏修，复积功德而后方证仙道，则登神三境矣。是以仍好学至经，修诵勤笃之至，日积月累，功满德就，则玉符保神，金液炼形；久之形神俱妙，则臣事金阙玉京矣。
　　上学之士，修诵是经，皆即受度，飞升南宫。
　　太上曰：上士闻道，勤而行之。盖上学之士宿植善根，其修行持诵，终始弗怠，故精进不已，功德深重，则生身受度，保命生根，不拘品格，径上南宫。幽楼曰：魂魄升仙，则火炼鬼质，生身受度，则火炼垢秽，故勤行之士，名注仙籍，皆飞神南宫，然后登真，信不难矣。
　　世人受诵，则延寿长年，后皆得作尸解之道；魂神暂灭，不经地狱，即得返形，游行太空。
　　此言常流之人，受诵之功效也。世之常流，积诵之久，默悟经旨，则可驻景延年。及身谢之后，亦得尸解之道。虽其魂神暂灭，然善因克至，亦不经地狱之苦，即返形太空，神魂亦度朱陵矣。是皆以宿庆善根获生，人道虽能精心受诵，未明修炼之旨，止可得考终遐算而已。天数既尽，终归生灭，形获尸解，则神无轮转，非冥曹阴境之所能拘，其脱形蜕迹，亦可返真性於阴炁之中，神超空漠，则游行太空之境矣。
　　此经微妙，普度无穷，一切天人，莫不受庆。无量之福，生死蒙惠。
　　前言尊妙，此重赞以微妙。道君示人慈恳之至，是所以有普度无穷之功也。故修持之笃，经功所至，天人莫不受庆，以至祖玄幽爽，亦皆受度。其无量之福，不可以限量，视之生身。既受度矣。而死魂亦皆受炼，是乃生死俱蒙天尊之惠矣。然经之微妙，人皆具足，非修之於身，证十回炼己之功，又岂能普度无穷也哉！如能心悟经法，克臻金液之微妙，久之十转回灵，以召十方，则先亡远识，咸蒙解脱色身，亦跻神化，岂不生死蒙惠哉。
　　上天所宝，不传下世。至士赍金宝效心，盟天而传。轻泄漏慢，殃及九祖，长役鬼官。
　　观道君禁戒之严，则知是经之宝秘於上天也。萧观复曰：三洞真经，列於金格，玄都所秘，万劫一开。在昔劫运蹇屯，世途否塞，西台龟母请于玉京，由是玉宸道君付于玄一真人；玄一真人付於太极徐真人；太极真人付于葛仙公，传行於世。则上天之所宝秘不传，岂下士所能知也。至士，乃至学之士，必赍金宝效心盟天而传。天之所宝者，皆内名隐讳，赤文洞章。至士赍金宝以破其悭吝之心，增其珍惜之念，使视经犹爱重金宝也。苟或轻泄漏慢，岂不殃及祖玄而受考於鬼官也。仙师曰：轻，谓授之非人；泄，谓行之不密；漏，谓守之不固；慢，谓奉之不虔。四者有一，身则受殃矣。鬼官，天徒为驱雷役电官，地徒担沙负石官，水徒涟汲溟波官，是死魂受责於鬼官也。
　　侍经五帝，玉童玉女，各二十四人，营卫神文，保护受经者身。
　　此言修诵之士，感上帝仙灵之卫护也。少微曰：五帝，五老上帝也。五帝侍经，飞天下观，命玉童玉女合百二十人，营卫经文，保护佩诵者之身。凡修真之士，多为外魔所障，易生退转，故中道而懈怠者众矣。
　　道君既言泄慢之报，戒之严重，复付授神灵；令其营卫神文，保护受经之人，所以消魔御患也。天尊之慈悯可谓周至矣。修学之士，可不体其训，信受奉持，无政泄慢之咎哉。
　　道言：正月长斋，诵咏是经，为上世亡魂断地逮役，度上南宫。七月长斋，诵咏是经，身得神仙，诸天书名，黄箓白简，削死上生。十月长斋，诵咏是经，为国王帝主、君臣父子，安镇国祚，保天长存。世世不绝，长为人君。安镇其方，民称太平。
　　此言学人当於三元、八节、本命之日，修诵之功用也。正月上元，大庆之月，四始之首，建寅，为鬼道；故当诵咏，以度上世亡魂，断地司之拘，逮鬼官之役而度品南宫矣。七月中元，大庆之月，建申，为人道；故当诵咏，以度己身，诸天纪名，上生落死，名标於黄箓白简之上。少微曰：即纪仙之籍也。十月下元、大庆之月，建亥，为天门。则当上为国王、帝主、君、臣父子保佑国土清平，运祚长远，世世长为人君，四方安镇，物无疵疠，生民皆称太平之治矣。盖三元所统宰，三宫九府百二十曹，考校罪福，皆所隶焉。故上为国祚，次为宗先，次为己身，皆当於是月长斋诵经，祈福开度；必天人受庆，生死蒙惠，获福 无量矣。
　　八节之日，诵咏是经，得为九宫真人。本命之日，诵咏是经，魂神澄正，万炁长存，不经苦恼，身有光明。三界侍卫，五帝伺迎，万神朝礼，名书上天，功满德就，飞升上清。
　　八节之日，四立为四季之首，二分二至为阴阳之交，故三界之考校罪福，系焉仙经。曰：元始天尊於是日分遣天帝、天君、天神、真仙、兵马神只，教化人间，开度群品。北斗南曹、四司五帝，亦复下降，条录罪福。含炁之流，每至是日，各有变化；飞走蠕动，水陆飞沉，随缘感应，改故易新，轻或更重，重或更轻，善恶回换，气象之运，自然而然。上学之士当於此日存诚祈谢，因变行化，入正去邪，炼伪成真，开度群品，生成万汇，故当诵持礼敬，务以习吉除凶，进善屏恶，趋明弃暗，励志思真，内积真功，外修实行，则可无罪福之报矣。八节与八卦九宫相表裹，故八节诵经，得为九宫真人。本命之日，即每岁六度降日也。三魂藏於肝，属木，其数三，故曰三魂。七魄藏於肺，属金，其数七，故曰七魄。人身之三魂，一魂居直本宿宫，一魂居地府，一魂居形内。七魄常去而不散也。遇本命之日，魂神降体就尸，合同循环，归降不绝，则人生安稳，灾病不生。若其日清净身心，绝酒色、衣新洁、焚香习善，更於其日，眠睡少时，即魂与魄合，阴与阳平，道炁内隆，命根坚固。若嗜酒色，昏乱形体，则魂归时，去身三步之远，取合不能，秽气充身，魂复再往，三度昏乱。不合魄者，则阳衰阴旺，魂与阴鬼交通，致使梦游众恶，耽睡迷乱，灾病俱生。人能於本命之日修斋诵经，则有如上感应，功满德就，三界待卫，五帝司迎，而侯升举矣。青元曰：人作诸不善，则魂怒而神灵去体，知其同入恶道故也。作一切善，则魂喜而百神集，知其同入正道故也。修学之士，可不慎欤。
　　道言：行道之日，皆当香汤沐浴，斋戒入室，东向叩齿三十二通，上闻三十二天，心拜三十二过。闭目静思，身坐青、黄、白三色云炁之中，内外蓊冥，有青龙、白虎、朱雀、玄武、狮子、白鹤，罗列左右，日月照明，洞焕室内，顶生圆象，光映十方，如此分明。
　　凡诵经之日，先披服盥漱，净心涤虑，入室东向正坐，持诵注心历目，微声诵咏，务令神魂和畅，气定息调，然后叩齿，令响内以集神，外以彻天心。拜三十二天，闭目潜思，身坐玄元始三炁之中。内外洞焕，存肝中青炁自目出，化为青龙，居左；存肺中白炁自鼻出，化为白虎，居右；存心中赤炁自口出，化为朱雀，居前；存肾中黑炁自耳出，化为玄武，居后，皆罗列左右。左目合太阳，右目合太阴，日月之光朗彻室内。项中图象，九色垂芒，光褴十方之上。
　　密咒曰：
　　密者，低声也。咒者，祝也。默庵曰：自下文无上玄元起，至至尊几前一段，即低声祷祝之言，不必别诵咒。其贪罗郁罗，乃后人加，岂宜诵之。且毋使太速，苟贪徧数，气浊声喧，返成亵慢矣。
　　无上玄元太上道君，召出臣身中三五功曹、左右官使者、侍香金童、传言玉女、五帝直符、直日香官，各三十二人出，关启所言，今日吉庆，长斋清堂，修行至经， 无量度人。臣及甲乙转经受生，愿所启上彻，径御无上三十二天元始上帝至尊几前。
　　毕，引炁三十二过，东向诵经。
　　无上玄元，三境之总称。诵持当奏元始，故先启道君，存於己身之首泥丸宫中。身中三五功曹等神，存自身中出，森列左右，前后每一人，诣一天，各三十二人，并出关启所言，具位默奏，事意当随所祷，至诚述事。今日吉庆长斋。今日者，某日吉庆，如不长斋，止言持斋。清堂修行至经，若不明三洞中盟之道，平时不曾修行，则但言清堂诵经。 无量度人为十方幽显言，或为一事，则只言为某事诵经。臣及甲乙，为己不言，及为人不言。臣径御无上三十二天元始上帝至尊几前，乃三十二天帝并元始上帝几前。引炁三十二过，亦每天引一炁也。东向者，以其生炁之始也。内外三炁洞明，依法持诵。
　　元始无量度人上品妙经通义卷之一竟
　　元始无量度人上品妙经通义卷之二
　　正一嗣教道合无为阐祖光范真人领道教事四十三代天师张宇初注
　　元始无量度人上品妙经
　　此正经之题也。正经乃元始所说，故止题曰《元始无量度人上品妙经》。此乃道君标经首。曰元始，以明此经为元始天尊所说。无量度人，总一经之本旨。此经居品秩之首，故曰上品妙经也。
　　元始洞玄，灵宝本章，
　　元始，一炁之元，万化之始，是为虚皇天尊应化之号。本章冠以元始二字，明皆元始天尊之言也。洞玄，居三洞之一，经品之名也。灵宝，乃道君之号。道君名经宝，以诸经皆由道君演说也。道宝、经宝、师宝，在天地之先，皆由玄元始三炁化生，故是经亦由梵清景三炁结为云篆天章，然后天真皇人按笔乃书而成经文。元始居於空洞虚玄之中，说此经，是为灵宝诸经之本，居诸经之首，故曰本章。内而修之，即金液大丹之异名也。凝神为灵，聚炁为宝，则根尘洞彻我之元神，亘古今而不坏，是为先天真一之本也。
　　上品妙首，十回度人，百魔隐韵，离合自然。
　　默庵曰：此正经之小序也。上品妙首，经品之上、众妙之首。十回度人，十乃五行生成之数，万物皆具此理，度人度鬼，必周回十过，终而复始，而后十转回灵也。百魔德韵，少微曰：魔非妖魔、魔鬼之魔。如五帝大魔、南极长生度世司马等神是也。故灵宝 咒中，真王、朱陵、青华，皆与五天大魔并列也。隐韵即隐名、隐讳之类也。离合自然，以隐韵之音，一离一合，自然而然，而无常迹也。盖先天一炁化生万汇，一本而万殊，合也；万殊而一本，离也；周回无穷，循环无端，不能窥造化之迹也。丹道以十月胎圆而后神化，与天地同途，造化同机，莫不以十为全数。人之修炼，所难者，身中六根八识，三魂七魄，三部八景之神，动为魔试，汩乱心君，其离合纷扰，不能少息。既知修炼十回之功，则百魔受制，而归於自然矣。
　　混洞赤文，无无上真，元始祖劫，化生诸天，开明三景，是为天根。上无复祖，惟道为身。
　　少微曰：自然以前是道君小序，混洞以后是天尊本章。混者，混然未分；洞者，空而无质。即混沌未分之先，一炁胚浑於空洞之中也。赤文者，《赤书真文经》曰：洞阳炁赤，故号赤书是也。皆先天之炁、至阳之精，兆而成象也。五老上帝云：元始洞玄灵宝赤书，生於元始之先，空洞之中，幽幽冥冥， 无祖无宗，结炁浮空，乘机应会者，此也。无无上真，一炁肇於太无之始。经曰：无无亦无，是也。无上之最上，真中之至真，所谓先天地生也。祖，祖炁也。劫者，天地一成一败为一劫，祖劫乃天地世界初生之始，未经败坏也。玄元始炁为万物之祖，造化五亿诸天，皆由祖炁化生而有。经曰：道为万物母，是也。萧观复曰：自一炁而立三境，由三境而生九天三境之下，各生三天，合有三十六天。次下四种民天，次分三界二十八天，次八梵天，以至化生五亿诸天，皆由祖炁为之本根也。开明三景，三境者，清微、禹余、大赤三天也。三景，又曰：日、月、星三光也。天、地、人三极、三才、三界也。太上日：道生一，即一炁也。一生二，即两仪也。三生万物，即三景也。三炁合生为九炁，三炁乃天地之宗，万物之根，皆由祖劫化生，而后开明天地，由之以生，是为天根也。上 无复祖，惟道为身，道以虚无为宗，不可以象求，是曰强名，故无形无名、无声无臭、大包天地、囊括宇宙。其上它无所祖者，道也。儒曰元极，释曰真空，道曰太虚，其理一也。人之修炼，采祖炁於先天之初，结为金母，周流六虚，皆二炁絪缊，开阖而不息。久之追二炁於黄道，会三性於元宫，则二五之精妙合而凝，生生无穷而成法身，即元始之天根也。
　　五文开廓，普植神灵。无文不光，无文不明，无文不立，无文不成，无文不度，无文不生。是为大梵天中之天。
　　五文者，五篇真文也。即五篇敷落之文。生天立地，飞潜动植，蠢动含灵，凡有形气之物，皆由之以生化，故自阴阳分判以来，其文开廓，普植万类。五文在天为五星，在地为五岳，在人为五行，在物为五炁。至大至微之物，莫不囿於其中。故一无是文，则不光不明，不立不成，不度不生，而天地万物皆无所运於造化之机矣。人身一小天地，其灵於万物也。先天一炁，为之丹基，五行布列於鼎器之中；金木交并，水火合姤，二土为圭，於中颠倒阴阳既济之后。情归性则汞投於铅，药得火则砂产於银，莫非金母为根，流戊就已，见土而成丹。丹成则其神灵妙化，不可窥测，皆五行之全体也。其光明犹日月之明，其立犹天地之成立，能度能生者，即元始也。是为大梵天中之天，结前经文之旨，故曰是为也。大梵即大行梵炁也。天中之天，三十二天中之天，莫非梵炁流行，周回不息，犹身之一炁循环，皆天命流行，百脉九窍，无往不复，即梵炁之周布也。
　　郁罗萧台，玉山上京，上极无上，大罗玉清，渺渺劫仞，若亡若存。
　　大罗天之上有玉京山，以玉为京，故曰玉山上京。郁罗之台，又居玉京之上，穷高极远，无上之上也。是为大罗之天。玉清金阙居於其中，其大无际，包罗万界，故渺渺劫仞，不可穷极。而梵炁结空，本非色象可求，是曰若亡若存，凡天地一成一坏。为一劫。大罗之境，兆於旷劫之先，历劫而不坏。仞者，不可以限量测也。其渺漠恍惚，与太虚同体， 无形无名，非可以迹求也。郁罗萧台在身，则脑际也。玉山上京者，泥丸也。泥丸为天门，乃万神之府，是为大罗之景，玉清居其中，渺渺劫仞，若亡若存。己之真性，渺漠无朕，恍惚中之有物，历浩劫以长存，所谓不坏之元神，故居於三界之上矣。
　　三华离便，大有妙庭，金阙玉房，森罗净泓，大行梵炁，周回十方。
　　幽栖曰：三华，玉清三元宫也。上元玉华，中元金华，下元九华。三元上皇道君居之，乃玉清之离宫便殿。大有，即高上大有玉清宫天尊所御，故曰妙庭。三者，南方之火数，属离，即泥丸脑际也。金阙玉房，即黄庭绛宫也。森罗者，周天星宿也。净泓者，二池之莹彻，即身中之坎离也。大行梵炁，周回十方者，大罗玉清之景，梵炁流行，周布十方 无极之界，万汇皆沾，元始一炁，化生无穷矣。丹经曰：三宫混合，会三性於元宫。身之神、炁精、即三华也。元神居於灵台之中，即大有妙庭也。我之金楼玉室，即天之金阙玉房也。五星列宿，森罗焕耀於净泓池水之中，即周天火侯，列宿众星，环绕於坎离、水火升降之内。乾坤鼎器，既济之间，则九还金液之道成矣。先天真一之炁，昼夜循环，周而复始，皆禀坎戊月精离己日光，符火进退，交姤温养，而成金胎，循历六十四卦既周，则百脉归元，九窍洞明，岂非梵炁周流，十方俱徧，皆为净泓之景矣。
　　中有度人不死之神，中有南极长生之君，中有度世司马大神，中有好生韩君丈人，中有南上司命司录、延寿益算、度厄尊神，回骸起死，无量度人。今日校录，诸天临轩。
　　默庵曰：此言诸天齐集，考校学士功过，世人罪福，仙师曰：梵炁周回於十方之域，而十方之中有神主司，度世不死之事，非言神不死也。南极长生君，即南极长生大君，主治生录也。又曰：即朱陵大帝、度世司马大神、即南宫有司马大神，主司度世。好生韩君丈人治南昌上宫，监长生之籍。南上司命司录、延寿益算、度厄尊神，南上，有洞阳宫之别名，又曰即南昌上宫、朱陵火府尊神，即南斗六司真君，自中有度人。至南极诸真，虽各隶一司，皆能回骸起死，劫劫度人。是以度世 无量也。身中之神，各居绛宫，玄关泥丸之内，故曰中有。所谓南极，南昌，皆心也。经曰：无量大神，皆由我身是也。修真之士，金液炼形，而后形神俱妙，周回十方，皆可度世度厄、回骸起死矣。今日校录，今日者，赤明劫初在大浮黎土开图校录之日，乃校量罪福，纪录功过，而诸天神王大圣皆临轩而会，以听天尊宣演受度也。
　　东方无极飞天神王长生大圣无量度人，总
　　南方无极飞天神王长生大圣无量度人，飞
　　西方无极飞天神王长生大圣无量度人，云
　　北方无极飞天神王长生大圣无量度人，无镜
　　东北无极飞天神王长生大圣无量度人，梵
　　东南无极飞天神王长生大圣无量度人，那育
　　西南无极飞天神王长生大圣无量度人，度仙
　　西北元极飞天神王长生大圣元量度人，玃无
　　上方无极飞天神王长生大圣无量度人，瑛
　　下方无极飞天神王长生大圣无量度人，落
　　十方飞天大圣，皆元始道界分形化炁。冰湖薛秀昭曰：十方长生大圣，即十方救苦天尊，自开图校录，奉元始命，掌十方三界校录功德，开度 无量，总括生死，陶铸学人。《道藏》云：八方诸天，皆有无极大千世界。东方无极诸天安大堂乡大千纳善世界，南方无极诸天宛黎城境大千弃贤世界，西方无极诸天福堂洲大千咸行世界，北方 无极诸天郁单野大千清净世界，东北无极诸天福集都大千长安世界，东南无极诸天元福田大千用贤世界，西南无极诸天延福乡大千七静世界，西北无极诸天福德野大千延贤世界，上方上清玉真三十六天玄都 无极世界，下方黄曾三十二天八圆无极世界。又曰五岳五帝洞阴清灵北都罗酆诸官府之众，此十方无极飞天神王，皆主长生度世之职，故曰长生大圣，从劫至劫，度人得道成真，无有限量，是曰 无量度人。
　　十方至真飞天神王、长生度世无量大神，并乘飞云；丹舆绿辈，羽盖琼轮，骖驾朱凤，五色玄龙，建九色之节，十绝灵旛。前啸九凤齐唱，后吹八鸾同鸣，狮子白鹤，啸歌邕邕。
　　此总前十方飞天神王、无量大神，皆天至真也。青元曰：舆、辈、轮、盖，皆阳精之炁所成，凤、龙、狮、鹤，乃阴精之炁所化。上圣具真常之道，呼吸合散，随意现前。阴阳之炁调和，成歌成曲，皆炁所为，并非外物也。凡修还丹功成，阴魔亦化，阳神元炁一呼，万神咸听；五脏神灵，各随方色自现。舆笔仪卫、来迎百骸，众神前导后从，升举朝元，与天真大圣之会无异也。
　　五老启途，群仙翼辕，亿乘万骑，浮空而来。倾光回驾，监真度生。
　　十方大圣，道位尊隆，乃感五帝前导，群仙骖乘，是以亿乘万骑浮空驾景而至矣。五老者，东方青灵始老，姓关，讳开，字灵威仰；南方丹灵真老，姓洞浮，讳极炎，字赤熛弩；中央元灵元老，姓通班，讳元氏，字含枢纽；西方皓灵皇老，姓上金，讳昌开，字耀魄宝；北方五灵玄老，姓黑节，讳灵会，字隐侯局。五帝皆天真自然之神，由祖炁妙化而为五行，即五炁也。故曰元始五老，非积学而成真者，自受命降符，各镇一方，大劫交周，其位乃易。故东方属木，主春，令生万物；南方属火，主夏，令长万物；中央属土，旺於四季，和万物；西方属金，主秋，令成万物；北方属水，主冬，令藏万物。所谓五炁顺布也。五行乃法身之正炁，火龙水虎，颠倒流布於鼎器之中。万神攒簇於九宫，则五炁朝元，百灵卫体，是犹千乘万骑，浮空而来也。倾光者，流精玉光也。回驾者，飞云丹霄也。十方大圣朝集帝所，轮毂回旋，天尊之法座，以监领众真，校度群品也。在内则回己之真光，洞照灵府，则坎离既济，铅汞相投，神不外驰，六辔俱息。而后阳光下倾，阴滓上莹，真神化生，自能监真度生，周回十方矣。
　　诸天丞相、南昌上宫、韩司主录、监生大神，执箓把籍，齐到帝前。随所应度，严校诸天。
　　默庵曰：此言诸天齐集，考校学士功过，世人罪福。诸天丞相，即大罗无极神公。南昌上宫，即朱陵火府，，在赤明和阳天也。韩司者，即可韩丈人，主炼度文籍之事。监生大神，主度魂受生之职。录籍者，纪学士世人功过罪福也。各司掌隶之神，赍持箓籍，齐会天尊之前，校功量福，普度人天。校其应受度者，或宿名玄图，骨相合仙；或修斋奉戒，功德积感；或敬奉三宝，善功彻天；或供养师宝，为三官所称。纪名诸天者，严校录籍，据功量品，随其高下，应受升度矣。观复曰：此以上正文，玉晨道君序述。
　　普造三界，无极神乡、泉曲之府、北都罗酆、三官九署、十二河源。
　　三界者，欲界、色界、无色界也。无极神乡者，十方无极世界也。泉曲之府，九幽长夜之府也。北都罗酆者，下元正北有一大海，秽气恶腥，莫测边际、中有一山，上参碧落，下入风泉，皆黑郁之气盘结而成，名曰北都罗酆山。有大洞曰阴景天宫。中有三十六狱，太阴天君主之。内有六洞，六天大魔王，各主一司。其一曰纣绝阴天宫，其二曰泰杀谅事宗天宫，其三曰明晨耐犯武城天宫，其四曰恬照罪气天宫，其五曰宗灵七非天宫，其六曰敢司连宛屡天宫。人能持此六洞之名，常生敬畏，则魔王保举，削落罪名，生死受赖，获福无穷矣。三官九署者，天、地、水三官治三元考校之司。上元天官隶玉清境，设三宫九府三十六曹；中元地官隶上清境，设三宫九府四十二曹；下元水官隶太清境，设三宫九府四十二曹。其中元、下元官僚，皆死而有功德之魂，受度得任，各依年限，功满进升天府。功未满者，还生人中。九署者，又曰乃九垒土皇九令之司。十二河源者，月为太阴之精，诸水 之母；东井为天河之源，众水所会。太阴一月一周天，故十二月皆过东井，沃黄华之甘露，以濯炼之死魂，亦资此荡形，而后度品南宫矣。人身心为南昌，即朱陵府也。经曰：灵宝 无量光，洞照炎池烦。心虚则神光洞照。肾部之下，皆为幽阴泉曲之府，即北都罗酆也。以我真光朗彻，明烛幽暗，运太阴之真水於东井荡涤幽魂，而后济以太阳南离之真火，以毁炼之。虽 无极神乡之魂爽，皆普告而度矣。
　　上解祖考，亿劫种亲，疾除罪簿，落灭恶根，不得拘留，逼合鬼群。
　　人之祖考，凡子孙不能修善积德，必殃及九祖，皆至沦坠，无有出期。能知修崇经教，迁善布福，然后上解祖考之罪阵，以及种亲之远，亦皆获度矣。观复曰：每三官校录，子孙有大功，玉帝敕命即超度九玄七祖。一身受度，则九祖蒙恩。故今疾除罪簿，而恶根亦随落灭矣。恶根者，恶念根性。罪簿者，冥司所录，轻重罪籍。蒙慈恩开度，大宥其业，则恶根尽灭，名籍除落，虽冥曹亦不得拘留，逼合鬼群。凡亿劫之亲，皆乘普度矣。能知修炼之士，不为华竞所挠，嗜欲所昏；体性湛然，圆通明妙，则三尸六贼不能汨乱秽浊。修炼久之，万炁朝生门，百神守死户，不致沉滞苦趣，亿曾万祖，咸遂升迁矣。
　　元始符命，时刻升迁。北都寒池，部卫形魂，制魔保举，度品南宫。死魂受炼，仙化成人。生身受度，劫劫长存。随劫轮转，与天齐年，永度三途，五苦八难，超凌三界，逍遥上清。
　　默庵曰：此言学士祖考受炼，自身受度也。元始符命，若灵宝法中之生天宝箓，救苦九龙符命，诸真符简，皆元始天尊降敕，颁命九霄九司，敕下三界十方而行，是以时刻即可升迁。北都寒池即罗酆泉曲也。部卫形魂者，人死则形离魂散，北帝承敕部卫亡魂，不致散乱。制诰魔王保举，则度品朱陵南宫。受炼死魂，处於幽暗极阴之府，承天尊慈光，一烛真阳，内炼则幽暗睹明，而阴净阳纯，仙化成人矣。其能修经教，涤炼形神，则生身受度，劫劫不失人身，而真性长存矣。随劫轮转，与天齐年者，劫数终有败坏，几囿於形气者，厥有轮转；惟得仙之士，一灵妙本，旷劫不坏，与天地齐其长久。永度三途、五苦、八难者，三途，第一色欲门，上尸道天涂界；第二爱欲门，中尸道人涂界；第三贪欲门，下尸道地涂界。又名三恶，善遏人学仙之路。五苦者，色累苦心，爱累苦神，贪累苦形，华竞苦精，身累苦魂。五苦、三途，故曰八难也。人能知归根复命之道，摄情还性，舍妄归真，则三业六根俱已净绝，一真独露，万幻皆空，运元始祖炁於坎、离、既济之中，陶魂铸魄，斩地根而证天根，是以死魂受炼，生身受度，三界不能拘摄，顿超无漏，逍遥上清之境矣。
　　上清之天，天帝玉真，无色之境梵行。
　　幽栖曰：上清之天，其三十六天帝最尊极也。道齐元始，位列玉清，故曰玉真。即上清以下三十六天，不同三十二天也。有景无色，故曰梵行。梵行者，道中之道，天中之天，出入无间，真空 无碍也。又《龙踏经》云：上清十二天，九真所居，天帝玉真，天中之帝。体涵莹玉，气御至真，以其修炼纯粹，故曰玉真。盖上文言逍遥上清，此特释上清之天天帝居於 无色之境之上，精修梵行，以证道成真也。
　　东方八天：
　　默庵曰：此三十二天之序，引俗本，於此添元始灵书上篇，道君撰九字，不可从。自黄曾天至七曜天，元始积九阳梵炁以成六天，为欲界二天，为色界天。欲界有六天，即下界也。此天之人有形有欲，触物染着，六欲根净，即登色界。
　　太皇黄曾天，帝郁褴玉明。
　　正音开玄摄明，天帝内讳郁褴，帝魔隐音玉明。
　　太明玉完天，帝须阿那田。
　　正音保玄道灵，天王内文须阿，隐音那田。
　　清明何童天，帝元育齐京。
　　正音明生九真，天王隐讳元育真人，内文齐京。
　　玄胎平育天，帝对度内鲜。
　　正音飘翰默然，天帝隐名刘度内鲜。
　　元明文举天，帝丑法轮。
　　正音开生舒，天帝内文丑，异号法轮。
　　上明七曜摩夷天，帝恬懀延。
　　正音延虚明，天帝内音恬懀，隐号延。
　　虚无越衡天，帝正定光。
　　正音镜无翘，天帝内文正定光。
　　太极蒙翳天，帝曲育九昌。
　　正音阿难净明，天王隐号曲育，总文九昌。
　　南方八天：
　　元始积三阳梵炁以成八天，属色界四天，为麓尘四天，为细尘。
　　赤明和阳天，帝理禁上真。
　　正音治安保仙，天王隐号理禁上真。
　　玄明恭华天，帝空谣丑音。
　　正音飞音洞灵，天帝内文空谣丑音。
　　曜明宗飘天，帝重光明。
　　正音翘真英，天帝总号重光明。
　　竺落皇笳天，帝摩夷妙辩。
　　正音难玄明，天帝隐讳摩夷，内音妙辩。
　　虚明堂耀天，帝阿娄生。
　　正音弥纶玄明，天帝隐音阿梵，号娄生。
　　观明端靖天，帝郁密罗千。
　　正音朗观耀明，天帝隐文郁密，内号罗千。
　　玄明恭庆天，帝龙罗菩提。
　　正音威清道玄，飞天内音龙罗，帝君隐号菩提。
　　太焕极瑶天，帝宛黎无延。
　　正音洞真永观，天王内文宛黎 无延。
　　西方八天：
　　自越衡天至昙誓天，元始积七阳梵炁以成二天，为色界，六细尘、六轻尘。色界有十八天，即中界也。此天之人，有形无欲，而有六色十八尘，六尘俱净，升入 无色界。
　　元载孔升天，帝开真定光。
　　正音开光竟真，帝君内音开隐，讳真定光。
　　太安皇崖天，帝婆娄何贪。
　　正音晖莫阿魂，天君凭音婆娄，帝魔内讳阿贪。
　　显定极风天，帝招真童。
　　正音回翘威，天君秘号招真童。
　　始皇孝芒天，帝萨罗娄王。
　　正音君华大权，玉真隐文萨罗娄王。
　　太皇群重浮容天，帝闵巴狂。
　　正音惠威光，帝君内文闵巴狂。
　　无思江由天，帝明梵光。
　　正音朗明法元，帝君内号明梵光。
　　上揲阮乐天，帝勃勃监。
　　止音郁元真星，天帝内文勃勃，内号监。
　　无极昙誓天，帝飘弩穹隆。
　　正音飞天虚英，天魔内文飘弩，天君隐讳穹隆。
　　北方八天：
　　自皓庭天至秀乐天，元始积五阳梵炁以成四天，为无色界。四天为种民，即上界也。至真无情，人民化生，色欲俱空，修至此天。
　　皓庭霄度天，帝慧觉昏。
　　正音元清明，帝君内音慧觉昏。
　　渊通元洞天，帝梵行观生。
　　正音法权道光，天君内音梵行，隐讳观生。
　　太文翰宠妙成天，帝那育丑音。
　　正音灵熏惠光，帝魔内文那育丑音。
　　太素秀乐禁上天，帝龙罗觉长。
　　正音阳威耀清，天帝内文龙罗觉长。
　　太虚无上常融天，帝总监鬼神。
　　正音摄灵真，天帝摄魔，内音总监鬼神。
　　太释玉隆腾胜天，帝眇眇行元。
　　正音空微道明，帝君隐号眇眇行元。
　　龙变梵度天，帝运上玄玄。
　　正音掬灵妙光，天王内文运上玉真，总音玄玄。
　　太极平育贾奕天，帝大择法门。
　　正音永玄久生，天王总文大择法门。已上正文皆元始天尊所说。观复曰：此诸天玉讳玉音，皆以赤晶之玉，碧字刻之，秘於上清天中。自皇曾天至禁上天，是为三界，即欲界、色界、 无色界。欲界六天，自皇曾天至七曜天，此天之人有形有欲，触物染着。初上二天，以身为欲，其二天接手为欲，其五天以口说为欲，其六天以眼视为欲，以有色欲，交接阴阳，故名欲界。因其欲乐，易至衰败，寿命终尽，复沦诸趣。能知修习，六歌根净则登色界，即中界也。色界十八天，自越衡天至昙誓天，此天之人，有六色十八尘，曰六粗尘，六细尘、六轻尘。一尘净，升一天，十八尘净，升 无色界，即上界也。无色界四天，自皓庭天至秀乐天也。《太乙真科》曰：无色界中，至真无情，不交阴阳，人之化生，但啖真炁，无复形质。修至第一天，惟存心识以入炁观，若心识除，次第而升；若结习俱忘，不着有无，洞入自然，升种民天。如大劫交，水火不到，惟风浩荡。孝芒天至霄度六天，为风所坏。元洞天至秀乐天，元炁散而复合，更无劫数。自常融天至平育天为四种民天，洞入真道。故《本际经》云：结习已尽，超种民天位。《太乙真科》曰：上升四天，洞入道境，随炁升降，灾所不及。薛幽栖曰：四方之天，三十二者，四梵天也。天帝高真，形相宛然。虽有真相，犹如虚空出入无间矣。盖四方各八天，皆积梵炁而成，各天帝尊内名隐讳，亦皆梵炁结空而有象，天尊宣说以度世。此所以设经教之无穷，而生死受赖矣。
　　三十二天、三十二帝，诸天隐讳，诸天隐名。天中空洞自然灵章，诸天隐韵，天中之音，天中之尊，天中之神，天中大魔，天中之灵。九和十合，变化上清，无量之奥，深不可详。敷落神真，普度天人。
　　默庵曰：此言天帝名讳，乃天中空洞之炁，自然结成之妙也。三十二天中，则有三十二帝，诸天之隐讳、隐名、隐韵、皆梵炁结空而成，即《生神章》所谓混合空洞炁也，故曰自然灵章。天中之音，即隐韵之遗响也。天中之尊，即三十二帝也。天中之神灵，则皆梵炁之功用，神妙莫测也。大魔则五天魔王也。九和十合者，九者，阳数之成；十者，阴数之终。此阴阳之功用也。以其全阴阳之妙用，是以变化无穷，而径达上清之境矣。上清者，轻清之炁，属乎天象，乾为六阳之极，九和也。坤为六阴之极，十合也。大丹火符之妙，尽於是矣。 无量之奥，深不可详，此皆隐讳隐韵之不可得而尽述也。敷落神真者，即五篇下敷落之义也。神真者，所谓天中之神也。灵章奥范，敷阐廓落於空洞之中，是以普度天人，生死蒙惠矣。或以此为玉晨道君序，述元始所说，此皆正经之要目，岂乃中断而复续也。
　　今日欣庆受度，历关诸天，请灭三恶，斩绝地根，飞度五户，名列太玄，魔王监举，无拘天门。
　　今日者，谓元始以经付道君之日也。道君乃欣庆受度，历关诸天。天尊於说经之日，诸天齐临，是乃关告诸天，使为爱度天人、灭三恶、斩地根、度五户，而后名列太玄矣。三恶者，即三涂也。地根者，即地狱中之根性也。五户者，即五苦也。天人受度经法之后，三恶五户皆已削灭，则地狱之根性亦皆斩绝矣。是以名列於玄都玉京之上，三界大魔王皆为保举，上升天门，无复有拘制矣。人能知修经教，内明十回大丹之道，三业六根俱已清净，则苦轮罪蒂皆一空寂。金母既萌，圣胎圆就，真炁流行於诸天之内，阳神脱体，三界混融，虽大勋魔王亦皆举手赞奉，上升天门，无有拘束，又何地根之未绝也。此非积功累行之至，则不能至。动为外魔所障，地根且不能绝，况能超入天门也哉。学者可不慎欤。
　　东斗主算，西斗记名，北斗落死，南斗上生，中斗大魁，总监众灵。
　　东斗五星，西斗四星，北斗七星，南斗六星，中斗三星。或以东南西北七宿为四方之斗，以北斗为中斗。盖《天官书》曰：斗为帝车，运於中央，临制四方，以察妖祥。又《真一诀》云：斗中自有五斗，阳明为东. 斗，阴精为西斗，丹元为南斗，北极为北斗，天关为中斗。法中谓天以斗为心，故曰天詈所指，昼夜常轮。中斗大魁，即魁星也。则北斗谓之天枢，宜居中也。为万灵之主宰，是以总监众灵也。人以心为斗，心之七窍，象斗数也。心居一身之中，为五官之主宰，神明之宅合也。天人学士受度之后，则四斗为之注算记名，落死上生；中斗则总统於中，万灵护体。修丹之士，周天火符，皆由天罡内运，循历二十八宿，七十二候，阳火阴符既济，而后丹成道备矣。
　　青帝护魂，白帝侍魄，赤帝养气，黑帝通血，黄帝中主，万神无越。
　　默庵曰：此言对待之体，其应河图。盖三五之妙，生成之体也。五帝在天为五行，在地为五岳，在人为五脏之神。青帝姓常，讳精明，护魂治肝。白帝姓混，讳葬收，侍魄治肺。赤帝姓炎，讳洞丹，养气治心。黑帝姓玄，讳明萌，通血治肾。黄帝姓麻，讳忠慎，中主黄宫，制御万神。《大洞五帝录》云：五帝与天地同存，阴阳始判，化生五行灵宝法中，红杏磨针，袜腊墨黑，灵宝为五帝也。肝护魂，拘三魂也；肺侍魄，制七魄也。心主养气，肾主藏精，水火相资，则二炁交姤。得度之士则受炼更生，五帝降气，化生五脏，以成五行而后度品南宫，即五脏结胎婴也。修丹之士，得攒簇五行，颠倒之术，一炁周流於中黄之宫，万神混合於九窍之内。五帝降神而炼金液，降炁以结胎婴。久之五炁朝元，擒铅制汞，归于真土而丹成。仙师曰：精、神、魂、魄、意，化作紫金霜是也。
　　青天魔王，巴元丑伯，赤天魔王，负天担石，白天魔王，反山六目，黑天魔王，监丑朗馥，黄天魔王，横天担力。五帝大魔，万神之宗。飞行鼓从，总领鬼兵。麾幢鼓节，游观太空。自号赫奕，诸天齐功。上天度人，严摄北酆。神公受命，普扫不祥。八威吐毒，猛马四张。天丁前驱，大帅仗旛。掷火万里，流铃八冲。敢有干试，拒遏上真。金钺前戮，巨天后刑。屠割鬼爽，风火无停。千千截首，万万剪形。魔无干犯，鬼无妖精。三官北酆，明检鬼营。不得容隐，金马驿程。普告无穷，万神咸听。三界五帝，列言上清。
　　默庵曰：此言流行之用，其应洛书九一之数。五天魔王上四言位号，中二言讳，下二言字。又青天魔王姓赋，讳齿成。赤天魔王姓佛，名由肃。白天魔王姓赤，名张市。黑天魔王姓徐，名直事。黄天魔王姓天门，名波狂。皆主人贪欲，耗摇神气，障败道缘，故曰魔王。五帝大魔即五天之下魔王也。居万神之首，是曰宗也。即人身五官也。《玉清隐书》云：五帝魔王领官属，与天同生，常恼乱学道之士，不欲成功。又自矜於诸天上帝，齐其圣功。后因龙汉开图，乃服元始之化。故《步虚颂》曰：魔王敬受事，故能朝诸天。此言魔王作歌，以败乱学者。自服元始之化而后专职魔试而已，飞行鼓从，总领鬼兵，言其飞行三界，鼓率部领鬼兵侍从也。麾幢鼓节，自号赫奕。言其麾扬旛幢，鼓舞旌节，游观乎太空之上，自号赫奕之功，与诸天齐也。上天度人，严摄北酆者，即北都罗酆也。上天开度人之功，先严戒北酆鬼官，不得遏算绝命，承天尊开度顺化而行，敕摄鬼帝，普告冥关，宣约示禁，则无辄肆害於末学矣。神公受命，普扫不祥者，幽栖曰：神公者，大罗 无极神公也。神公受敕命，五帝大魔扫除不祥，护卫学者。大魔承命以八威神龙吐毒而收邪，猛马驾车而四布，天丁秉命前驱，大帅仗旛后从，火铃大将掷火万里，火焰八冲。敢有干试，拒遏上真者，敢有拒遏上帝之敕命者也。前则金钺行戮，后则巨天之斧施刑，屠割鬼精，妖爽之干试，如风火之疾，不暂停也。神威所至，千千截首，万万剪形，皆不留踪矣。以至魔试无所干犯，鬼魂灭其妖精，学者至是则功圆道备，内外一如。三宫北酆明检鬼营，不得容隐；金马驿程三官九府。北都罗酆，皆考校世人幽明罪福，善恶之司，明检鬼营罪录，黑籍应有。学士宿业重，殃先亡祖襧，未蒙原宥者，不得容隐停滞，咸与蠲除。驿马呈上而逍遥上清矣。普告无穷，万神咸听，徧告十方三界，咸使知闻，悉遵天尊命令。三界五帝、诸天大魔列言保举，驰奏上清矣。默庵曰：此言受度之人，天门不得拘阻，魔鬼不得干试是也。
　　元始无量度人上品妙经通义卷之二竟
　　元始无量度人上品妙经通义卷之三
　　正一嗣教道合无为阐祖光范真人领道教事四十三代天师张宇初注
　　元洞玉历，龙汉延康，眇眇亿劫，混沌之中。
　　少微曰：此论劫运成坏，故有龙汉延康之旨。《龟山玄录》云：元洞，上皇炁也。天尊结元洞之炁，为玉历之书，以龙汉劫为初劫，开图曰赤明，劫终曰延康。劫循环无穷，终而复始，劫终之后，三界空坏，万物精爽，长在太空，故曰延康，为坏劫之称。赤明为开图之始。《九品经》曰：昔混元溟涬，诸天未分，元始肇形，五劫初化，乃命梵元祖晨道君，肇录天元，运乘五劫。故元洞者，以成祖炁；玉历者，以纪天元。自一炁化分，三因成九，若龙若蜒，蟠曲九道，漠漠无极，总九阳祖炁之元，太上乃运梵合炁，开始青天元祖炁。故东方得九炁以分天境，劫号龙汉；南方得三炁以分天境，劫号赤明；中央得十二炁以分天境，劫号上皇；西方得七炁以分天境，劫号延康；北方得五炁以分天境，劫号开皇。五劫既周，昊天成象，一炁混道，八景流光，八帝示形，九霄分化，结元洞五阳之炁为玉历，乃命天真皇人以玉历纪元洞之初，劫运流复之本，天真天民学仙功绩，升退之道。夫元洞者，元始大洞之祖炁也。由祖炁结而成玉历。天真皇人按笔以纪劫运之数，始於龙汉，终於延康，历劫之久，成坏非；一聚散不常，散而复聚，仍归于混沌之中。不知其几千万亿，眇眇而不可穷也。
　　上无复色，下无复渊。风泽洞虚，金刚乘天。天上天下，无幽无冥，无形无影，无极无穷，溟涬大梵，寥廓无光。
　　默庵曰：此引龙汉祖劫之事，以启赤明第二劫开图之旨也。龙汉之劫，既坏天地，上下皆非色象可见也。严东曰：每劫运终，三光晦冥，天地混沌，上有何色，下有何渊是矣。薛幽栖曰：风泽者，道之炁。金刚者，精之炁。道炁至柔则洞洽於虚，精炁至刚则运乘於天。萧观复曰：风者，有炁无形。泽者，有形无质。乃虚无自然之理，所谓道之炁是矣。金者，亘古今不变；刚者，坚贞不坏，是纯真至妙之精，所谓精之炁是矣。幽冥者，阴境也。穷极者，边际也。溟涬者，天地未分之初也。劫运既终，天地虽大，皆形气所有，亦随劫迁革，是以上下不可以色渊求矣。惟风泽之炁，空洞虚无，金刚不坏，天地之炁乘之以运行，犹天行健也。乾刚内运，阴翳渐除，是以天上天下，混沌一炁，亦无幽冥，亦无形影，运行不息，亦无穷极矣。溟溟涬涬，若天地未分之先；胚腪磅礡，皆大梵之炁周流。寥廓者，八极之表，不可名状，故曰无光。其光内蕴而未明也。修炼之士，视身如沤泡，终有生灭，采先天真一之炁，於父母未生之前，犹天地溟涬初判，再禀乾金至刚之炁，以成金胎，是为一灵妙有，历劫长存。虽劫运变迁，三界消坏，万有俱空，而此性居洞虚之妙，独立而不改，周行而不殆是也。则其自强不息，宜无有穷极矣。大梵之炁内结而为丹基，寥廓无际，含光不曜，，乃阴阳之初判，阴尽而后阳纯矣。
　　赤明开图，运度自然。元始安镇，敷落五篇。赤书玉字，八威龙文。保制劫运，使天长存。
　　默庵曰：外四篇，前四天是也；中一篇，后四天是也。赤明者，劫名也。青元曰：至赤明之初，大运启图，玉历定纪，天地再开，於是天地、日月、星辰、山川物象，一时分判，昼夜寒暑四时推迁，罔有差忒。故曰：运度自然。元始安镇者，祖炁复笔，安天镇地。五篇者，元始出梵炁结形，成云篆天章，载妙元神真道五者，故曰五篇。赤书玉字者，默庵曰：外篇镇外，赤书者，阳施朱，象日；中篇镇中，玉字者，阴施白，象月。又混洞赤文也，开图之后，赤文乃复宣布，刻玉为书，以安镇也。八威龙文者，默庵曰：外四天，内四天、共八方，皆龙文。又八龙之箓，能御伏妖异策役鬼神，是以其功用，可保制劫运之变更，而与天齐永矣。人之有身，性命之道一焉。然命有终尽，而性无沦坏，是以修持定慧者，深究死生之说，幽明之故，以至能尽性致命而后性根不灭蒂长存，直证七返九还之妙，纵经亿劫，其苦轮既灭，是为长生久视，后天而终矣。
　　梵黑弥罗，万范开张。元纲流演，三十二天。轮转无色，周回十方。旋斗历箕，回度五常。
　　默庵曰：此言第二劫赤文再立，天地之功用也。赤文再立，天地复位，万物复育，元始祖劫之梵炁，弥满包罗诸天之上。含生品汇，由是一炁化生，开张显露，而后万物始备，梵炁流布，发而成文，’是为典模训诰，经藏文录，垂范无穷。虽百千万条之广，皆梵炁之发育也。由万范一张，纲纪遂立。元纲者，若纲之有纲也。范模既张，纲纪流演而不息，是以徧周三十二天，轮转至於无色之界，周回一匝，十方皆至，终而复始，元一息之间断，无不周徧矣。旋斗历箕者，斗，中斗也，即心也。箕，属东方艮寅之位，每岁立春则杓昏建於寅初，与天左旋，历始於箕，居其中而顺建十二辰。五常者，五星也，不曰五行五星，而曰五常，斗运於中，五行各尽其功用，乃天地之常道也。一岁十二辰周而复始，旋历斗箕之始，日月五星逆行周回三百六十五度。斗柄指地，先天之真炁亦随斗柄内运，从九地发生万物矣。人身一日之间，有一年之节炁，循历二十八宿二十四炁，七十二候六十四卦，以成周天之火候也。以人身而测，天度阳生於子，至寅为三阳，象泰，由下田而上也。渐历斗箕而周流六虚，皆己真一之炁，周回十方，循度五行之常道也。以心中虚运行不息，无不轮转而至矣。所谓动静无端，阴阳无始者是也。
　　三十五分，总炁上元。八景冥合，炁入玄玄。玄中太皇，上帝高真。泛景太霞，啸咏洞章。
　　默庵曰：元者，首之上。八景，即八节也。四时四方，各有八景，所以合成八八六十四卦。观复曰：三十五分，阴阳五行、二十八宿也。考之都分尺部，亦曰测日月五星之行，分二十八宿之度，故曰三十五分，以日月合璧，五星连珠，攒簇二十八宿，是曰总炁分之，则为三十五；总之则一炁也。上元者，历法以上古十一月朔、夜半冬至，日月五星会於子，谓之上元。八景者，即生神中三部八景也。玄中太皇者，玄元始三炁中之三宝君，是为上帝高真太霞之景，梵清景三炁之上。洞章即下文金真朗郁、啸咏而歌也。修之於内，日月合璧。则水火既济；五炁朝元，则铅汞擒制，乃夺天地之造化，攒簇炉鼎之中，循历二十八宿，行周天之火候，采药於冬至之首，夺一年之节，炁於一阳初动之始，是为总炁上元，故曰元者，首之上也。一炁上升於泥丸，八节之气候皆冥合矣。是以直入玄玄之中，恍惚杳冥，中之有精也。而我元神祖炁会於太渊之顶，即上帝高真之泛景於三炁之上矣。若太霞流彩，空洞成音，而啸咏欣悦，有自然之感也。
　　金真朗郁，流响云营。玉音摄炁，灵风聚烟。紫虚郁秀，辅翼万仙。千和万合，自然成真。
　　默庵曰：自此句以下，至各有生门，乃高真之洞章也。金真者，金精也。乃天地之灵根，阴阳之祖炁，先天真一之精，至阳之炁。玉音者，龙吟虎啸之声也。紫虚者，中黄之宫也。金母既归神室，丹基已兆，金胎已萌，真神明耀，晃如金精之朗彻，龙虎二弦之炁出火生水之时，玉音流响，灵风内鼓，则炁归神室，养成鄞鄂。中黄土釜之中，紫光红彩，摄炁聚烟而后秀结成真，郁勃内外，万炁归真，若水朝宗，若车辐凑，神畅炁和。千神和为一神，万炁合为一炁，莫非自然之理。内合成真，此皆还丹至妙至神之机，非假有为而成也。经曰：回风混合，百日功成。契曰：经营养鄞鄂，凝神以成躯是也。
　　真中有神，长生大君，无英公子，白元尊神，太乙司命，桃康合延，执符把箓，保命生根。
　　真中有神者，即元神为性之本，以其曩劫不坏，是曰长生大君。恍惚中之有物，杳冥中之有精，其精甚真，其中有信是也。无英，肝神；白元，肺神；太乙乃百神之主，司命，心神；桃康，合延，二肾之神。古愚曰：总举四神而言者，谓金木不间隔，水火不相克也。五神不言脾神，谓非中意，不能和合四象，则神在其中矣。是以太乙居中，以象五行，全籍於土丹道中则坎纳戊土，离纳己土，是曰坎戊月精，离己日光。水火之交姤，铅汞之投合，金木之合并，皆中意媒合之也。修炼之工，至妙至神之机，不越乎五行顺逆之理而已。人能合日用之顺境，以究颠倒之妙，四象和合，五行攒簇，则命蒂愈固，性根长生矣。是为至真中之有至神也。观复曰：真神保其性命，灵炁护其生根是也。符箓者，以有象言之，则元始符命也。内求无象，皆己之真炁也。能执持不怠，则可保固元命，而死魂受度，复生根矣。
　　上游上清，出入华房，八冥之内，细微之中。下镇人身，泥丸绛宫，中理五炁，混合百神，十转回灵，万炁齐仙。
　　默庵曰：此言学士修炼或真之由。上清者，泥丸宫也。华房者，三境华房也。八冥者，八极也。泥丸者，脑顶也。绛宫者，心也。五炁者，五行也。百神者，身中之神也。此盖修炼成真之验。真中之神，灵妙已具，是以升降周流而不息，上则道於天门上清华房之问，周行八极之内，虽细微毫芒，亦无不至。下则镇人身，复还本身之中，自泥丸下绛宫，而归中宫玄关也。中者，一身之中也。曰执中、守中、规中、环中、一中、黄中，皆一理也。苟真息内定，中虚外明，而炁自调理矣。五炁者，精神魂魄意也。调息至於无息，则心净神凝，五炁内理，百神内合，周而复始，流行不息，周回至於十转，真中之神灵妙莫测；身中之万炁，皆齐入仙道矣。此乃内丹十月、功圆道备之应也。所谓追二炁於黄道，会三性於元宫，摄情还性，归根复命之妙，尽於十转之功矣。
　　仙道贵生，无量度人。上开八门，飞天法轮。罪福禁戒，宿命因缘。普受开度，死魂生身。身得受生，上闻诸天。诸天之上，各有生门。
　　默庵曰：此言世人罪福报应，而终可普受开度之恩也。仙道长生之谓也。故太上惟好生，初无限量之拘，是以普度无穷。八门者，八方法轮之门。人世罪福善恶，皆由心造，是有天堂地狱之分。人之溺於贪叹之蔽，不知禁戒，或宿世今生，结习缠染而成，故有轮转之报。今蒙天尊大慈，普受开度，上开八方之门，转动法轮，使灵光慧烛，如飞天之疾，下彻幽扃，则死魂受度，而生身矣。既得受生，必假元始符命褊告诸天，然后诸天随其善功禀赋，受生生身，则有仙阶高下之品。死魂则随果受生之门，而各受开度之恩也。生门即生神所谓生门死户也。诸天之上，各有所隶焉。
　　中有空洞，谣歌之章，魔王灵篇，辞参高真。
　　默庵曰：此魔王歌章之序，引元始褒取其篇以其参合高真洞章之辞。空洞者，即前所谓天中空洞也。谣歌者，魔王歌章也。此三界魔王歌章之序，引元始以其辞语与洞章参合，故取以参之高真之中，是曰灵篇。经法云：洞章者，乃龟山丹黄，飞玄紫文，非魔王所作也。太上布此三章於世，令人开悟超出三界。昔天尊降魔，魔王悉皆稽首受事，敕魔王统治三界，各歌谣章，变化飞空，警戒天人，屏绝欲鬼，令人闻此飞空之音，转色欲苦，归清净门。上文曰：诸天之上，各有生门，继之曰中有空洞谣歌之章，则诸天之中，自有空洞之章也。其魔王所作，飞空歌音，义在敬戒，理契天真，是足以参於高真也。
　　第一欲界飞空之音：
　　默庵曰：欲界者，天人之际，在人身即心肾界也。超鬼道则为人，入仙道则飞空。古愚曰：魔王讳郁默。道经云：凡人口业净，有十善功以上，生欲界六天。《灵宝经法》云：自黄曾至摩夷，为欲界；六欲俱净，则升色界。
　　人道眇眇，仙道莽莽；鬼道乐兮，当人生门。天道贵生，鬼道贵终。仙道常自吉，鬼道常自凶。高上清灵爽，悲歌朗太空。惟愿仙道成，不欲人道穷。北都泉曲府，中有万鬼群。但欲遏人算，断绝人命门。阿人歌洞章，以摄北罗酆。束送妖魔精，斩馘六鬼锋。诸天炁荡荡，我道日兴隆。
　　默庵曰：此言吾身之北都泉曲府，即北都罗酆也。万鬼群，即妖魔精六鬼锋也。我能摄伏之、束送之、斩馘之，则天炁日长於我，而仙道日成於我矣。眇眇者，轻眇也。莽莽者，高远也。生门者，生死关也。灵爽者，鬼趣也。泉曲府，身中之北阴也。命门，即命蒂也。人道眇邈，微而难尽，仙道高远幽而难明。是以人自有形，即贪着染缚，目之於色，耳之於声，鼻之於臭，口之於味，皆三毒六欲之根，是有三途、五苦之报也。以人不能修仙道，故鬼道快乐，当人生死之门，务欲人之死绝也。故天道好生，而鬼则贵终矣。然则趋于仙道者，务欲崇德积善，其自召者，靡不吉。沦於鬼道者，务欲贼德害善，其自求者，靡不凶矣。高上清灵爽，魔王言其所居之高广，非灵爽所能侵也。朗然悲歌，飞游太空，盖悯人之去仙道远也。惟愿学者仙道之成，不欲人道之穷极也。北都泉曲府，即北都罗酆也。冥关岱岳所治，职掌罪罚，校录愆过，三界四司、岳渎隍社，凡遇三元八节、五腊三会，考校功过，毫发无私。若能持善修福，则延寿长年；为恶致祸，则灭算除年，录送酆都泉曲矣。其罗酆之府，有万鬼群，本欲遏绝人之寿算，以断人之命根，不欲仙道之成也。北都罗酆在人身，即爱河欲海也。不能窒欲养心，则妄念纷飞，皆为妖魔精矣。阿人歌咏空洞之章，以摄制罗酆之鬼，趣束送之、斩馘之，使妖魔六鬼之锋刃，顿尔泯息。内功外行既积，万善日备，则诸天之正熙荡荡，我道由此而兴隆矣。
　　第二色界魔王之章：
　　默庵曰：色界者，中天之天，在人即心目界也。无染着，则能变化飞升矣。少微曰：魔王讳摩罗。道经云：身业净有三百善功，生色界。自越行天至昙誓天，共一十八天，为色界。此天之人有形无欲，分麓细轻，一十八尘，尘染俱净，升无色界。
　　落落高张，明炁四骞。梵行诸天，周回十方。无量大神，皆由我身。我有洞章，万徧成仙。仙道贵度，鬼道相连。天地眇莽，秽气氛氛。三界乐兮，过之长存。身度我界，体入自然。此时乐兮，薄由我恩。龙汉荡荡，何能别真。我界难度，故作洞文。变化飞空，以试尔身。成败懈退，度者几人。笑尔不度，故为歌音。
　　落落者，天体之廓落也。明炁者，梵炁明洁，四方周布，流行於诸天十方，周匝俱徧矣。无量大神，魔王言其变化无量，皆其身中之神也。洞章即前所谓乃龟山丹黄，飞玄紫文，具载灵宝法中，非魔王歌也。万徧者，必真积力久，然后力到功圆而成仙矣。非惟诵之多也。仙道所贵者，长生度世也。鬼道所牵连者，人不能自修，身殁炁散，魂神被考，累贻祖玄矣。天地之广大，眇莽难穷，而秽浊之气纷纭交结於其中。三界之内，惟过度者可以长存，而获至乐。我界，乃魔王自谓也。能过度此界，则体合自然，结习俱忘，升入无形矣。至此，则六根俱净，八识俱空，湛然一真，其乐无际，虽由功满德就而然，亦自魔王保举而仙。故曰薄由我恩也。龙汉者，元始初劫之名，荡荡广汉无际也。当祖劫之初，大朴未散，浑然本性之真，岂有精粗纯杂之别。自人欲既萌，情识交蔽，则本然之性遂有区别，业识流转无已，至乃我界难度矣。是作此洞文，以训励之，欲人证道成真，以度此界也。洞文即歌章也。变化飞空，魔王言其神化无方，以试学道之心；或试以所欲，或试以所畏，或试以所不欲不畏；日久月深，心如铁石，终无退怠，则道功成矣。然而成败懈退，不为魔所沮弃，而竟度三界者，复几人哉！或中道而废，致贻魔王之笑，其不度也。设为歌音，良有所勉迪焉。此其修炼之士，必平素积功累行，有以通于神明，则内魔不生，外魔自息，道功乃就，而可度世矣。
　　第三无色界魔王歌曰：
　　默庵曰：无色界在天为天顶，在人则为泥丸顶也。少微曰：魔王讳韶，道经云：心业净，有六百善行，生无色界四天。自皓庭天至秀乐四天，为无色界。《本际经》曰：烦恼为结，学业为习，结习已尽，超种民位。洞入道境，随炁升降，灾所不及也。
　　三界之上，眇眇大罗。上无色根，云层峨峨。唯有元始，浩劫之家。部制我界，统承玄都。有过我界，身入玉虚。我位上王，匡御众魔。空中万变，秽气纷葩。保真者少，迷惑者多。仙道难固，鬼道易邪。人道者心，谅不由他。仙道贵实，人道贵华。尔不乐仙道，三界那得过。其欲转五道，我当复奈何。
　　默庵曰：眇眇大罗，指三十二天之顶也。天以北极部制诸天，上无色根，指三百六十骨节之顶也。人以百会部制一身。观复曰：三界之上，即种民四天之上，即大罗天也。大罗天上有玉京山，层云所覆。元始天尊自浩劫以来，宅居其中，部制三界，统治玄都大罗玉清之境。我界，即无色界也。玉虚，乃虚无玉京也。修炼之士，得度无色界，入四种民天，则身入玉虚之境矣。我位上王，魔王自谓其功品居诸魔王之上，是以众魔皆由其匡御也。下视虚空之中，色尘业垢，起灭万变，秽浊之气纷葩交绕，是以能保固本真者甚少，而迷惑昏妄者愈多。仙道则不得坚固，而惟入于鬼道之邪妄矣。人道者，心收之则万殊一本，放之则一本万殊。物物各具一太极，莫非此心也。人心、道心、存心、养心、正心、修心、观心、澄心、照心，三教同一心法也。岂有它哉！仙道贵实者，诚实无妄也。人道则乐於华竞矣。苟不好乐仙道，思自修之，岂能过三界之上也。故必转五道之苦轮，我亦将如之奈何。此盖魔王训励之切也。五道者，神、人、禽兽、饿鬼、地狱也。
　　此三界之上，飞空之中，魔王歌音，音参洞章。诵之百徧，名度南宫。诵之千褊，魔王保迎。万徧道备，飞升太空，过度三界，位登仙公。
　　此总赞前歌章也。魔王在三界之上，飞行太空之中，作为歌音，可参合洞章之微妙，使学者日进於道。自欲界而色界，至无色界，诵咏其音，至百而千而万徧，莫非恐人有懈退之心，而欲其念念归真也。此所以身道之难成，非志坚行笃所不能至也。又至万徧而后，道备乃可飞升太空，遇度三界之上，而位证仙公矣。仙公者，太极仙品之至高也。况万徧非徒口诵也，必内功外行，深积厚培之力，而后方能上升太空，位登仙品也。故天尊取以续於正经，赞之曰：灵篇灵音，其所感召，可谓至重矣。是以其辞参高真，音参洞章也。
　　有闻灵音，魔王敬形。敕制地祇，侍卫送迎。拔出地户，五苦八难，七祖升迁，永离鬼官。魂度朱陵，受炼更生。是谓无量，普度无穷，有秘上天文，诸天共所崇。泄慢堕地狱，祸及七祖翁。
　　默庵曰：此言魔章普度之功，学士泄慢之报。元始说经之言止此。灵音，赞重魔王之歌音也。有能闻是音而修之不怠者，魔王敬奉其形神矣。故观复曰：闻非耳闻也，必心与经通，行与经合是也。念念不忘，常存敬惧，外遣诸缘，内修定力。久之功深行满，上帝勃命地只祀典之神，侍卫其居处，送迎其出入，虽道未备，不能度三界，位仙公，亦必拔出地户，离死户也。无复五苦八难之厄矣。其功则上及七祖，皆获升迁，永离幽关，不属鬼官之所考摄。魂神径度朱陵火府，而更生乐界矣。是以生死皆蒙其无量之功，无穷之度矣。内功至此，圣胎已就，脱体神化，阴尽阳纯，直超三界之上，七祖同升矣。虽然经功之效昭着，若此秘於诸天之上，共所尊崇，苟有泄慢之愆，不惟身堕地狱，则必祸延七祖，可不戒之慎之。
　　道言：此二章并是诸天上帝，及至灵魔王隐秘之音，皆是大梵之言，非世上常辞。言无韵丽，曲无华宛，故谓玄奥，难可寻详。上天所宝，秘於玄都紫微上宫，依玄科，四万劫一传。若有至人赍金宝质心，依旧格告盟十天，然后而付焉。
　　默庵曰：自此至洞明至言五段，是道君再序经文玄妙之功用，乃正经之后序也。此二章灵宝后序，指言此二章者，即前上一章元始洞玄灵宝本章，及下一章中有空洞谣歌之章也。上天所宝，此道君再序经文玄妙，上天宝爱之意。观复曰：此二章混洞赤文、元洞玉历是也。一明先天之道，一明后天之道。混洞赤文章，言天帝名讳，五天号讳，其文主於超技玄祖，受度生身，敷落普度，历关告命之旨。元洞玉历章，言劫运成败，混沌开辟，元炁周流，探取修炼，归根复命，超凡入圣之道。故曰皆隐秘之音、大梵之言，非世之常辞所能至也。言无韵丽，谓天尊经旨之洁净精微也。曲无华宛，谓魔王歌章之明白简直也。然其义玄奥幽微，学者不能尽究其详密，若夫默庵祖师之谓，自灵宝本章至谣歌之章，为二章者，其文义亦同而赤文玉历在其中矣。皆隐秘大梵之言，故上天之宝於玄都紫微之宫，必依玄科禁戒，经累劫而后传。又岂敢轻泄妄受也哉。至士之欲受经者，必赍金质心，依天真条格告盟天真上圣而后付受，其可轻忽妄授，视为常辞也乎。此皆道君谆笃之至训也。
　　道言：夫天地运度，亦有否终；日月五星，亦有亏盈；至圣神人，亦有休否；末学之夫，亦有疾伤。凡有此灾，同气皆当齐心修斋，六时行香，十徧转经，福德立降，消诸不祥。无量之文，普度无穷。
　　天地为万物之根本，毕竟囿於形气，运数亦有否泰，故遇阳九百六之厄，三界消亡，坏而后复成。日月五星之衡度，亦有薄蚀盈缩，至圣神人亦有通塞休否，而况末学之夫，宁无疾伤？故凡有疾厄之苦，必当甘受忽怨，以顺其天也。然人与天地万物均一炁也。是曰一本万殊也。先儒以乾为父，坤为母，民吾同胞，物吾一体者，此也。故凡有是灾，同气皆当齐心修斋，六时行香，十徧转经，虽上消天灾，下度兆民，捍厄扶衰，无所祷而不应，是致福德立降，消诸不祥，皆十徧经之效也。可谓无量之文，普度天人於无穷矣。
　　道言：夫末学道浅，或仙品未充，运应灭度，身经太阴。临过之时，同学至人，为其行香诵经十过，以度尸形。如法魂神径上南宫，随其学功，计日而得更生。转轮不灭，便得神仙。
　　此专为末学道浅者言，以其道浅，是以仙品未充，运当灭度之际，身修仙道未备，体未纯阳，必经太阴之所考掠。太阴犹北阴泉曲也。临过之时，遇其将过尽之时。同学至人，为其行香诵经十过。同学者，或同师同道，所学已至之人，当为行香诵经，一遵十回之式，以度尸形。如法，假其已炼之真阳，修诵是经，以度其尸形之至阴，送其魂神上生南宫。尸者，魄之未化。形者，气之未化。必资经功道力，炼质陶魂，庶可径上南宫也。随其学功，计日而得更生，各随其学业之浅深，功德之高下，而后计日之期限，随品受生，转轮不能灭其本性。一灵不昧，久之，玄功积习之至，亦得仙道矣。
　　道言：夫天地运终，亦当修斋，行香诵经。星宿错度，日月失昏，亦当修斋，行香诵经。四时失度，阴阳不调，亦当修斋，行香诵经。国主有灾，兵革四兴，亦当修斋，行香诵经。疫毒流行，兆民死伤，亦当修斋，行香诵经。师友命过，亦当修斋，行香诵经。夫斋戒诵经，功德甚重。上消天灾，保镇帝王，下禳毒害，以度兆民。生死受赖，其福难胜。故曰无量，普度天人。
　　青元曰：道君此章，明此经非惟度己，虽天地、君臣、民物，皆当兼济，方为道备，乃显度人之普也。夫天地运终，以皇极元会运世论之，天地亦有成坏始终，皆不能逃乎运数。《易》曰：天地毁，无以见易是也。人身与造化同徒，故可以参天地、赞化育、裁成其道，辅相其宜也。先儒不曰天人一政之功，以其心与理一而已。夫以主宰谓之帝，妙用谓之鬼神，岂非一致哉！故当运有否终，亦必修斋诵经以禳之。星宿错度谓躔度乖错，晷刻讹谬。日月失昏，谓盈亏薄蚀，此亦囿於迟留伏逆之数也。亦必修斋诵经以禳之。四时失度，谓寒暑不常；阴阳不调，谓旱潦为虐。皆愆於天地之至和而然也亦爻修斋诵经以禳之。国主有灾，兵革四兴，凡灾异兵革，莫非阴阳悖逆、政化乘违而致，其修德政、省刑罚、抚黎庶、治师旅、任贤能、安社稷，皆所以消天变而息人殃也。此圣君贤臣之所首务，然苟有是灾，亦当修斋诵经以禳检之。盖以请命於天，而天必弭灾以降祥也。疫毒流行，兆民死伤。疫毒者，疫疠之炁，流毒於兆民，必见死伤。亦当修齐诵经，以禳释之，使其炁候正，则疫炁息矣。师友命过，师，所以传道授业；友，所以辅仁益德，居纲常之一也。当其命过之时，亦当修齐诵经，以拔度之。既言师友，则於其亲可知所自矣。夫斋戒诵经，功德甚重，此道君重赞是经之功德也。内则虚心炼炁，顺神葆真，外则其功可以上消天灾，保镇帝王，下禳毒害，以度兆民。可谓君臣、民物，无所不被其泽，其功无量，天人普度矣。
　　道言：凡有是经，能为天地帝主兆民行是功德，有灾之日，发心修斋，烧香诵经十过，皆诸天记名，万神侍卫，右别至人，克得为圣君金阙之臣。诸天记人功过，毫分无失。天中魔王亦保举尔身，得道者，乃当洞明至言也。
　　默庵曰：此道君再言学士修诵之功用。此段复总前篇而言，皆道君垂训之切也。凡遇有灾之日，能为天地日月、帝主兆民烧香诵经，行是功德，则诸天记名於仙籍，万神侍卫於左右，皆经功所积而至也。右别至人，学力已至之人，登证仙品顷刻臣事三境，神游金阙矣。诸天记人功过，毫分无失，天中魔王亦保举尔身者，此重复告戒之至，务令学者之功勤也。诸天各有司察纪录之官曹，功过之细微，无分毫发叉录。有功则升仙品，有过则付罪簿，必无私失矣。能依经功修持者，天中魔王亦保举其身，纪名诸天矣。得道者由经而悟道，乃当洞明至真之言，以究至玄之道也。内而求之，即神居泥丸，温养之道是也。
　　元始无量度人上品妙经通义卷之三竟
　　元始无量度人上品妙经通义卷之四
　　正一嗣教道合无为阐祖光范真人领道教事四十三代天师张宇初注
　　诸天中大梵隐语无量音　道君撰
　　默庵曰：此即灵书中篇之序，引玉晨道君之所撰也。诸天中者，即外四天之中也。按《内旨经》云：元始天尊於赤明世界栢陵舍座，是时云雾郁勃，七日七夜，玄阴不解。五老上白天尊曰：今日侍座，所未曾见。天尊演教，则河海静默，山岳藏云。今白日昼阴，天人惶惧，不审何故？天尊曰：今日诸天发瑞，灵应自然，玉字焕烂，障蔽天光。咸令四座暝目。俄顷天炁顿启，冥暗豁消，五色光明，洞照十方。忽有灵书，字方一丈，现於空玄之上，文彩焕烂，八角垂芒，精光夺目，不可得睹。天尊普告曰：此灵书八会，字无正形，其趣宛奥难可寻详。可解注之。於是，天真皇人受天尊明命，注解其旨，以付道君，使教诸天应得成真，有仙名者也。观复曰：大梵者，元始大梵之炁，离合以成音梵之言。隐语者，谓隐秘天中，世人不解。无量音者，殊方异类，普闻妙义，初无限极，凡二百六十五字，分置三十二天，一天各八字。又书於玄都官阙诸天楼观，则随人所习，乘炁各归其处矣。以是大梵之音，遍闻无量而隐於诸天，非皇人按笔而不能传也。或增入灵书上下篇，并龙篆正文，雷萧之所不取，故弗及之。
　　元始灵书中篇
　　默庵曰：灵书即大梵隐语无量之音玉字经也。中篇即中央之篇也。元始者，以其元始天尊所说，命天真皇人注释，以授道君。灵书中篇，则大梵隐语中央之篇也。观复曰：先真谓此灵书合於大易六十四卦，此经在天地之先，有卦象之前。西王母云：九日导乾坤，母东覆两卦。可见乾坤二卦始於此，继以屯蒙，终於既济、未济，为造化之纲维也。次列六十甲子於下，明炁数终始循环也。次系月建节侯十二卦者，以表一年阴阳代谢，寒署推迁也。复别朔望盈虚，以明一月也。又标十二时辰，以推一日火侯水符进退也。盖以一年节侯，促於一月，以两日半准一月，复以十二卦以应十二时，又促一月归於一日也。以一时准两日半，故上下卦象所用皆殊。甲子节侯，其义亦别。综而言之，上卦甲子经也，下卦节侯时晷纬也。志心内观动静、消息、盈虚，自然得意志言，幽微之理尽在是矣。则此篇之义，实与大易之妙，不期然而然。元始说经，於羲皇未画之先，亦岂假易以明大梵之文也。盖理一而已，是以若合符契，不待牵引附会而合矣。以是考之，则自西王母而下，默庵少微诸师皆有象易之论，后皆以为始，於观复之见，其说亦浅矣。今具总图於后，庶与邵子之《先天》，魏公之《参同》，彭公之《心镜》，皆默合焉。其於阳火阴符进退之机，庶几乎尽矣。
　　东方八天
　　亶娄阿昔，无和　去声　观　音贯　音。
　　八字，黄曾天内音。亶者，坦然广远之貌。娄者，玉京山下长楼之名，上承玄都官。阿者，玄都中阿那之神，掌楼之监，主大梵之炁。炁数交周，则阿那鸣楼都之鼓以集众真，上朝元始。苍者，帝君游台之名，以其苍蔚华秀也？无者，太元也。言太无之中，自然能生真圣。和者，日月门户之名。言天中日月会於门。观者，观觉也。是天帝之讳。音者，八字之音。能诵之者，则真人乘金轮以开冥，玉女扬华旛以披剑，观觉主长夜之箓，四真技九幽之苦，七祖披朗，朽骸还生。
　　须延明首，法揽菩昙。
　　八字，玉完天内音。须延者，玉完西北阙名。大劫数交，须延於是而开，玉真上圣於是而回。明首者，元始之都侯。元始开运，则都候启道，梵行诸炁，倏忽自朗。法者，法轮罪福之场；揽者，觉也。天帝君之讳，主度魂更生。菩者，菩提也，执九色之节。昙者，昙颐也，把十绝之旛。并上元真人，能常诵洞章，则法轮引籍，揽觉度魂，菩提转轮，昙赜扬旛，天地得之以不倾，万物得之以长存也。青元曰：法揽菩昙，即玉清四府真人也。
　　稼那阿奕，忽诃流吟。
　　八字，何童天内音。稼那者，天中主图之号，领人间生死图录，总主神仙，治金华之宫。阿奕乃七宝林中树名，弥覆四方，实上圣游圃真人戏园也。忽者，觉也，飞天神人名。主大小劫会。诃者，诃摩也，天中呼元始天尊为诃摩。流吟者，流布歌吟也。劫运既终，诃摩开化教法，普度天人，将来劫坏，真经隐藏，天尊已知，预为歌音也。人能常诵洞章，则主图先生削罪录於长夜，注生名於南宫。
　　华都曲丽，鲜菩育臻。
　　八字，平育天内音。华都者，天中太极宫青华门之别名。曲者，天中梵天神人飞行太极之上，爽灵风之炁，歌洞章之曲。丽者，太和玉女名也。鲜者，鲜云，即庆云也。菩者，天中楼名。育者，天中帝君隐名。臻者，至也。育帝常乘八景之轮，游观八极之外，回十绝之灵旛以召天魔举度天人，常能诵此洞章，则飞天遥唱，三界司迎，七祖出离长夜，上升南宫。
　　答落大梵，散烟庆云。
　　八字，文举天内音。答者，天中玉阙之名。落者，宫阙落落然也。大者，大宥天尊开化运之初，皆放大赦，谓之大宥。使三恶道空，九幽罢对。梵者，梵行之炁，开龙汉之劫，运赤明之辰也。散烟者，真人散香烟於玉关。庆云者，五色之祥云也。庆云接乎紫馆，飞天舞乎空轮。青元曰：元始时开大赦，答落官庭，放释罪魂。
　　飞洒玉都，明魔上门。
　　八字，摩夷天内音。飞者，飞天神王之号。天地改运，沦於延康，冥冥无开，飞天启光散晖，诸天受炁洒者，龙汉一会，倏忽而回。玉者，玉真，主开长夜之圣号。都者，九幽酆都。人有善功，则玉真开长夜之户酆都度八难之场。七祖返生，幽魂还光也。明者，解八字之义。魔者魔王也。上者，上帝也。门者，直门下之人，能明识八字之义；则魔王敬伏，上帝养育於始生之门。门下有韩君司命司录，度算於南宫，庆流九族，生死蒙恩。
　　无行上首，回跖流玄。
　　八字，越衡天内音。无者，上道也。言元始之炁开明无上之道。行者，天元之纲纪，维罗八极，梵炁弥布，流行不息也。上首者，北斗之录罪宫也。转运天关，推会度数，数极则大劫交也。回者，转也。跖者，履也。劫运之初，元始则履空而轮转，布化於十方。流者，流三晨之光，照长夜之府。玄者，空也。越衡天上玄都之景，有空峰之山，乃万圣之所游，生死之所归。道未足备身应灭度，魂升空峰，受炼而升南宫也。
　　阿陁龙罗，四象吁员。
　　八字，蒙翳天内音。阿者，天中有九折之山，连阿相属。陁者，山上之楼，上通玉清之熙，以望三界之乡，帝君尝游阿丘之岭，下监万生之罪。龙者，龙山与阿陁相去九亿万里。罗者，日月之名。罗言山势相交，日月明於峰上。四者，四极之宫。谓东华、南极、西灵、北真也。四极真人，主生死命籍。象者，象轮之车。真人常乘象辇，游行三界，校人生死罪录，开度学人。吁者，曲育也。天帝之讳为南宫度命君，主炼度朽魂。员者，帝也。是日中生童，主灌精於天人。人能诵咏洞章，则玉名入於帝箓，生死度於南宫，四极给自然之羽车，七祖欢升於福堂也。
　　南方八天
　　南阎　音焰　洞浮，玉眸诜诜。
　　八字，和阳天内音。南阎者，南方有流火之庭，飞焰焕乎八方。洞浮者，洞阳之宫，流火之炁，炎而浮上也。玉眸者，流火之膏，炼身体、生玉光、明如眸子，故曰玉眸。南极真人主於宫内，诸学人始得道者，皆诣流火之庭，真人以火膏洗炼，荡除尘垢。诜诜者，众多也。
　　梵形落空，九灵推前。
　　八字，恭华天内音。梵形者，元始天尊在龙汉时号也。赤明世号元名君，上皇开运，号元始丈人，梵炁化形，随劫化生，以一神而见，不受胎生。落空者，元始自空中而生。九灵者，九华真人也。治南昌上宫，主九幽宿对死魂。推前者，真人主命录算，推死魂前生功德。观复曰：一阴始生，乃砂中抽汞，真阴下降，如月之象。复还中宫，阴归阳室，汞来投铅矣。
　　凙菩台，绿罗大千。
　　八字，宗飘天内音。凙者，天中山名。山上有众龙之窟，黄房之室。者，真晨道君之内音，理於黄房，混大劫而不终，经龙汉而更明。菩者，飞天真人隐号，有无数之众。台者，玉台也。居泽山之阳。绿罗者，月中夫人字罗英，理治太阴度数，乘梵行之炁，运度之关，以应天元，无差忒。至大劫交，则日月俱会於玉堂之上，俟劫再开，复运化也。大千者，世界之数。以千数至千为小千，小千数至千为中千，中千数至千为大千。人能诵咏洞章，则升黄房之室，游玉台之中，览大千之境也。
　　眇莽九丑，韶谣缘邅。
　　八字，皇笳天内音。眇者，延康之中，天书玉字，翳而不彰，眇眇然也。莽者，龙汉开运，其文复明，莽莽然也。遇真道，男女其运之极，又经一劫，九炁各生一兽，以害恶民。其劫既开，九兽号为九丑之鬼。北帝上真主生死图录，故立九丑以辅三官，数极九九八十一万，度天炁之交，九丑号为九都使者。韶者，皇笳天神霄王内名。神霄王是魔王之神，主常试学道之人，正与不正。作谣歌以乱人心。心固者，王即保举升皇笳天。缘，南斗之别名。邅，北斗之异号。人有善功则列言於南斗，南斗即度三界之难，拔九幽之苦，告下魔王，不敢害败之。人有恶行，则三官列言於北斗，北斗即告下魔王灭魂，付九幽之下，充长夜之役，永无出期。
　　云上九都，飞生自骞。
　　八字，堂耀天内音。云上者，飞天神王内讳。开龙汉劫，启赤明运，敷自然之书，立· 天地之根也。九都者，三象既分，而有九层之台，处乎玉京之上，焕乎空玄之中，飞天神人常散百和之香，流五云之华，以观飞天真人。台上有太真玉郎，一日三回，执十绝之旛，一周则诸天上帝三朝玄台，绕台三匝。学士常诵洞章，则飞生为开不死之路，流长生之炁，下炼五魂，则八景存焉。骞者，骞林也。学士得上升玄台，游於骞林，身佩天书，口咏洞章，久则上朝玄都之宫也。
　　那育郁馥，摩罗法轮。
　　八字，端靖天内音。那者，天中侍郎之名。主天四时之炁，梵行虚无之纲，以正端靖天中分度。育者，天关空轮之名。郁馥者，斗中灵童名。常运育轮以召天真，天关十转，则十方大圣上朝玉京，万神齐到，而郁馥唱礼。摩罗者，天中大魔内讳。郁馥一唱，魔王束形。学士知四时之炁，十转之关，则八法轮之门，驾舆升乎玉清，上朝紫微之台也。
　　霐持无镜，揽姿运容。
　　八字，恭庆天内音。霐者，天上都监神内名。持者，龙渊之名。众龙蟠其中，运东井之华，以灌天真，即月中黄华之精，沃注东井之流也。无镜者，飞天神王也。出无色之光，总生死之籍，开度学人。观复曰：申时至於庚时，名曰水半斤，阴归阳室，末来投铅，其质已消而成，白银是也。揽姿者，三界门名也。人知此号，则魔王为开长夜之府，技九幽之魂，以度三界门也。运容者，玄和玉女名。人得度三界之门，运容则以朱陵之炁导之於形，太和之津灌之於神，上升福堂。
　　馥朗廓奕，神缨自宫。
　　八字，极瑶天内音。馥朗者，天中玉京玄台别号。西灵真人常诵洞章，以游其上。廓奕者，天中神公内名。与元始同生，为玄炁之范，教学仙之人。能明八字之音，则神公为开长夜之户，入更生之门，而登玉京之台也。神缨者，紫微灵童也。主灭度之尸，若得神缨歌无量之章，则返形於三炼之房，受自然之炁，乐无穷之遐龄也。
　　西方八天
　　刀利禅猷，婆泥咎　音皋　通。
　　八字，孔升天内音。刀利者，南方无极世界之号鱼禅是刀利国，亦曰禅黎。其国有洞阳之宫，流火之庭。灵文始於流火，受炼，既明之后，刀利国改为福德之堂。猷者，南上好生君内名。婆泥者，火炼池灵童名。若人得度洞阳宫，皆诣火池受炼，更生福德之堂。咎通者，刀利世界魔王之神，常遏人生路。人知好生君名，及诣灵童受炼，即更生福德之乡，则魔王之神奉焉。人能诵八字之音，则刀利世界元极灵官侍卫其身，径造南宫，仙人伺迎，三年必能策丹霞之轮，升三炁之天。
　　宛薮涤色，大渺之堂。
　　八字，皇崖天内音。宛薮者，皇崖天帝内名。主开太漠之经，以明八字之文。涤色者，色界飞天真人名也。常乘车驾龙，出入玉清之中，开度善根之人。大渺之堂者，即化生之堂，空洞之化，结自然之章，坦然广大，开度万生之历也。学人通八字之音，则飞天真人降云车，载兆身，上升化生之堂也。
　　流罗梵萌，景蔚萧嵎。
　　八字，极风天内音。流者，天王内名。罗者，月女之讳。主游宴之仪，流辉极风之天，洞照九玄之真也。梵者，飞天真人名，主回九天之关。萌者，元始天神名，正梵炁，开度天人、保固极风之根。观复曰：艮者，土也；生成之本，造化之根是也。景者，景皇也。是四极上真人也。蔚者，蔚秀景霄仙人也。并理玉京台，历校长夜之中，开度善根之魂。萧者，仞也。白素元君之宫。嵎者，萧仞之嵎，对宾之所也。人能常诵洞章，乃得驾九色之云，上升景黄之台也。
　　易邈无寂，宛首少都。
　　八字，孝芒天内音。易邈者，孝芒天王之号。无寂者，虚无寂寂之庭也。言此天王从龙汉而来，至赤明而出，居乎虚无之内寂寂之庭也。宛首者，太上道君内号。道君常以元始玄奥，演大法以度人。少都者，日中灵童君之名，常散日精以灌身流，飞华以拂尘。学人知八字之音，天王飞景云之舆，降三素之軿，度身三界之上，而进入寂寂之庭也。
　　阿褴郁竺，华漠延由。
　　八字，翁重天内音。阿褴者，天王隐名。常乘景霄之轮，游九层之台，处玉楼之上，唱洞章以伏众魔。郁者，郁默天中魔王隐名。竺者，欲界也。魔王郁伯常在欲界之上，诵咏空谣之章。华者，色界光华。漠者，欲界渺漠，不可寻也。延是束鬼之庭，由是禁鬼之房。天王登云楼之上，咏无量之章，则天魔应响而束身，群鬼遇由而伏形，奉之者九祖开泰，修之者灰骸更生。
　　九开自辩，阿那品首。
　　八字，江由天内音。九开者，大演之初，天地未判，轮转三炁，开为九分。九度既明，九位乃列。阴阳万品於是而生，自然明辩也。阿者，阿丘天王内名，常乘龙軿登龙山之岭，游观九玄之中。那者，那邪飞天神人隐名，飞行三界，历校长夜，拔度善人之魂。有知八字之音，则天王品度兆身，入飞天之众首，化朽骨成童子之颜矣。
　　无量扶盖，浮罗合神。
　　八字，阮乐天内音。无量者，天中无量大神之始神也。总统飞天之神，人皆受其品量而得升迁也。扶者，更生真人内名，常校幽夜之录，简善恶之根。盖，玄中福堂之号。浮者，幽夜之魂，受真人开度，谓之浮。罗者，大罗也。开大千世界，召更生之宾，上诣大罗天，定籍削死。合者，合庆也。神者，神公也，乃大罗之相。人能知八字之音，与神公合庆，受度为更生之宾。
　　玉诞长桑，栢空度仙。
　　八字，昙誓天内音。玉诞者，昙誓天中玉都之名。长桑者，天中骞林，亦名桑林。骞林覆荫东华之宫，叶上有大洞之章，紫书玉字，焕乎上清，神风一鼓，洞章成音。故曰柏空。度仙者，飞天神人也。简学仙之人生死录籍，开度九幽之魂，升入法轮之门也。
　　北方八天
　　玃无自育，九日导乾。
　　八字，霄度天内音。玃无者，龙汉之时，飞天之神。元始始开之炁，溟涬无色之中，玃无乘运而出，凝炁而立。九霄既立，自抗不终之劫。育者，霄度天王内名。九者，育王乘象轮之车，游九玄之门，转九机之度，应劫会之期。日者，天中日童导引和炁，天运之终，日童停光，拔度学者，灌以水母之精，导以太和之炁，洗炼五神，进入朱宫。观复曰：乾者，万物之始，虚无自然，纯精真一之炁，名曰空炁金胎。喻为银矿，藏於肾中，谓之元神。因一炁化归中宫，而为丹母，金公推运。金者，先天自然之炁，金胎也。火者，日用发生之阳炁也。返本还元，是为银也。
　　坤母东覆，形摄上玄。
　　八字，元洞天内音。坤母者，太阴之都候，九灵仙母也。理东海扶桑，旸谷之渊，常总地机，轮转元炁，上应天关。天关转，地机动，周天一度，水则涌溢三千三百度。则天地炁交，九海溟蒙，一水则弥天。东者，东海受会，制其河源也。覆者，水神也。理於昆仑山，填固巨海，遏断东井，则地机不沦，保劫长存。观复曰：坤者，万物之成，受胎之后，神藏肾中，是曰坤宫。即性即铅，运归中宫。化机乃日用发生之阳炁，以为丹基。药祖收摄砂汞而为丹质。夫造化者，从无生有，故坤因乾而立，乾因坤而成，乾坤互相生成，初无先后。譬如铅因银而生，银因铅而成也。形摄者，是定交之时，坤母形出东海之上，摄召鸟母，以凤车迎学仙之人，上昆仑之墟。鸟母，乃水候之神。上者，坤母上诣帝君，申劫会之期，度学仙之人，言名於玄都也。观复曰：一阳来复，妙化之炁，自坤宫而发生。真阳上升，如日之象，至於中宫，金母收摄，是为砂也。砂者，木也；木者，龙也。此青龙受符也。
　　陀罗育邈，眇炁合云。
　　八字，妙成天内音。陀者，天帝内名。与妙成天俱在云阿之岭。罗者，月始生之名，阿在云岭之上，抱月而明。育者，妙成天神王名。又：育者，生也。总召十方飞天之神。邈者，天中羽林监神名，神王常使匡御三界，简人间生死之籍，令魔王保举得道之人。眇者，眇眇，高远也。人得保度，诣羽林监，受符升天，眇眇行於云宫。炁者，云炁也。合者，合景也。既入羽林，结云炁以成衣，上升朱宫，遂与诸天合景而上飞也。
　　飞天大丑，总监上天。
　　八字，禁上天内音。飞天者，十方飞天神王也。天中飞玄之炁，结成空洞之经，飞天神王常诵之，以接学人。大丑者，三界之都录，主生死图籍。丑者，伯也。三界大魔，受事於大丑。学士能知此音，则魔王保真而身腾三清矣。总者，飞天都统之官，主摄八会之炁，以促天地之运；主领长夜之官，开度九幽之魂。人知天中之音，则魔王列言，大丑，勒录仙都，而上升禁上天也。
　　沙陀劫量，龙汉瑛鲜。
　　八字，常融天内音。沙者，天中沙兰之宫。乃紫微之别馆。陀者，陀丘山也。陀丘之众，有巨亿万人，并是新得道受度之人。功德未备，停散其中。劫量者，至劫运一交，此陀丘之众，计功量德，升朱陆受福而仙也。龙汉者，初劫之名。瑛者，初劫飞天神王名也。常开度幽魂，升沙兰宫中。鲜者，南宫之童。学人得度，仙童引炼於朱陵之上矣。
　　碧落浮黎，空歌保珍。
　　八字，玉隆天内音。碧者，玉隆天中常生碧霞之炁。落者，飞天神名。一日三时，引天中众圣，上朝七宝官。浮黎者，天王内名，众圣上朝则天王称庆。空者，天中侍宸名。歌者，洞章之曲，侍宸一啸，灵风协奏，音成洞章，故曰空歌也。保珍者，学人知此八字之音，则升南宫，为飞天之宾，保此不终之劫，珍其自然之文，故曰保珍也。
　　恶奕无品，洞妙自真。
　　八字，梵度天内音。恶奕者，天王内名也。当龙汉之中，诸缘并尽，过度三界，升太虚之馆，受九仙之箓，登大圣之号。至赤明开运，元始锡为梵度天王。无者，太无真人也。受天王之符，度长夜之魂。品者，品量幽魂之罪福。洞者；洞明宿对。妙者，妙化之堂，恶缘并尽，宿对既解，升入妙化之堂。自者，与也。真者，天真也。至是与诸天合真也。
　　元梵恢漠，幽寂度人。
　　八字，贾奕天内音。元梵者，元始大梵之炁，高而洞浮，悬而不落。恢漠者，浩而无穷，远而无碍，有而若无。幽者，幽寥也。寂者，空寂也。杳冥恍惚，不可闻见。其中有真，真中有精，是以普度天人也。
　　默庵曰：《灵书》义极玄奥，本难寻详。然每方各六十四字，总六十四句，其自然之数，正与大易八八六十四卦之义合。乾坤为易之祖，故独出乾坤二字，见天地万物万事之变，举不能逃乎《易》，则天地鬼神造化之迹，亦不外乎《灵书》。盖可以类推矣。况河出图，义皇画而成易，云篆太虚，而出玉字，天真皇人书而成文，其神道设教之妙，本有不约而同者。愚按天真皇人曰：诸天内音、自然玉字者，皆结飞玄之炁，合五方之音，其文宛奥，难可寻详。则灵书玉字出自大梵之炁，结空而成文，皇人按笔，演而成章，是为天地之根，万汇之本。其与太易阴阳动静之机默合，盖万有之理，莫不具夫河图生成之数也。故内修之，以炼己；外施之，以度人；道同乎一本而已矣。
　　道言：此诸天中大梵隐语，无量之音，旧文字皆广长一丈。天真皇人昔书其文，以为正音。有知其音。能斋而诵之者，诸天皆遣飞天神王，下观其身，书其功勤，上奏诸天。万神朝礼，地只侍门，大勋魔王，保举上仙，道备克得游行三界，升入金门。
　　默庵曰：旧文，玉字初出时文。今所传天篆是也。此乃道君末序灵书之妙也。大梵者，诸天自然妙炁结而成文也。隐语者，天帝之隐讳隐名也。无量之音者，空洞自然之音、响彻诸天，功资无量也。旧文者，当元始说经之初，皇人按笔之始，皆诸天梵炁结而成文。故字皆广长一丈，玉字金书，八角垂芒，即后所传之天篆也。是曰：旧文。昔书其文以为正音，今之所传，皆后世译出而成篇章，即昔之正音也。有知音而斋诵者，其感诸天遣神王下观书，其功勤上奏，然后万神敬礼，地只侍卫，虽魔王之重，亦保举上证仙品矣。道备者，侍其功圆行满，克得游行三界之上，升入金门，臣事三境，日侍帝侧矣。观复曰：其中虚实相通，象数可见。以九日导乾推之，理无遗矣。夫乾始於北者，即阳生於子也。甲配乾，子为黄锺，故甲子始於冬至。还丹者，循环大梵而修耳。四象五行、三元八卦、日月龙虎、砂汞铅银，隐语之中俱备。至於阴符阳火、温养抽添，非依卦爻升降，甲子循环，何以取则？故乾坤坎离四卦，象天地日月，包囊万物，为鼎器药物枢纽根宗。余六十卦以应六十甲子之数。准则春秋推移，寒暑分二十四炁，譬七十二候，以应一年十二月之节。归於一月之内，以一月之候，促於一昼夜十二时中，定刻漏、正时晷、明子午、按阴阳、通晦朔、合斤两，依天地之大数，叶阴阳之化机。故卦有三百八十四爻，火有三百八十四铢，以是万物由虚而生，大梵之理，其实与大易同也。此其诸师之论默合，而丹易未尝殊途也。学士能究灵书之微奥，则丹基易道得矣。
　　此音无所不辟，无所不禳，无所不度，无所不成。天真自然之音也。故诵之致飞天下观，上帝遥唱，万神朝礼，三界侍轩。群妖束首，鬼精自亡。琳琅振响，十方肃清，河海静默，山岳吞烟。万灵振伏，招集草仙。天无氛秽，地无妖尘。冥慧洞清，大量玄玄也。
　　默庵曰：此道君申言学士修诵之功用。此音者，即无量之音也。诵之能辟逐一切精邪，能消禳一切灾害，能度脱一切生死，能成就一切天人，以其功无所往而不致，故重述曰天真自然之音也。皆诸天至真口宣自然梵炁之文，非假人世篆画之音，是以其功莫大也。故诵之乃致飞天下，观书其功。上帝遥唱，赞其善，万神朝礼，一身之神，三界侍从於轩毂。至此，则三尸伏匿，六贼退藏，群妖束首，外魔顿息，鬼精自亡，内识顿消。业识既净，垢秽皆空，惟本来之性，真一长存矣。琳琅振响者，形神俱仙，天乐自鸣。十方肃清者，寂无遗响也。河海静默者，爱河苦海，皆澄静矣。山岳吞烟者，山岳内固，神凝息定。万灵振伏者，功圆道备，万灵靡不振伏。招集群仙者，万神朝元，不召而集。天无氛秽，地无妖尘者，性寂情冥，太虚同体。冥慧洞清者，冥者，幽寥无联；慧者，朗彻无边：洞者，虚明无碍；清者，澄莹无穷。观复所谓冥通慧照之力是也。内功至此，八方洞彻，一性混融，大包宇宙，细入毫芒，此皆至玄至微之妙，其量岂可得以津涯测哉！是曰大量玄玄也。虽天地之大，万有之众，蠢动蛸翘，皆含一灵之妙本，俱自有生於无，莫不兆乎太极、五行、阴阳而后具能知全乎。太极之一本，而不匿於万殊之异，则返乎无声无臭之初，而复归于无极矣。天尊说经，自悬一宝珠而始演十回之妙义，其於大梵之秘，丹道之玄，无不备矣。其末也，犹恐学人堕沉空着有之偏，而卒曰：冥慧洞清，大量玄玄。则一经之要，黍珠之奥，尽在是矣。又岂有为法象之可得而至哉。所谓契虚合无，复归於无极也。在乎返求诸己，则虚灵不昧，天地皆备於我，而至神至妙之道得矣。
　　黍珠空悬十回之图
　　金丹十转四灵之图
　　中篇合易火候之图
　　太极图合元始一炁全体妙用图说
　　混洞赤文，无无元上真，此所谓无极而太极也。元始祖劫，化生诸天，开明三景，是为天根，上无复祖，惟道为身。此所谓太极动而生阳，动极而静；静而生阴，静极复动；一动一静，互为其根，分阴分阳，两仪立焉。五文开廓，此所谓阳变阴合，而生水火木金土，五諿顺布，四时行焉。五行一阴阳也，阴阳一太极也，太极本无极也。普植神灵，无文不光，无文不明，无文不立，无文不成，无文不度，无文不生。此所谓无极之真，二五之精，妙合而凝，乾道成男，坤道成女，二炁交感，化生万物，万物生生而变化无穷焉。
　　元始一炁全体妙用之图，学士所当究索其意，则先天之道不谋而契，造化之妙可得而窥。故儒者知幽明之故，周乎万物，原始返终，穷理尽性，得不昧死生之妙。老氏则曰深根固蒂，长生久视，盖各有所宗也。夫如是，何以致之？经曰：知其雄，守其雌，复归於婴儿；知其白，守其黑，复归於无极。此金液还丹之道也。故能探根固蒂，长生久视矣。按此观复之说，默庵先生取之。
　　青帝辛天君降笔跋默庵先生所书武昌卫钫本
　　经以心传，经以心悟，心悟心传，天人普度，以此存心，帝其汝顾，信受奉行，好事好做。庚寅年五月辛天君降笔云：法子志专，信士诚信，感吾混元经教，吾故到坛。大哉灵宝度人经，不是文章撰得成。诸经劫坏应须坏，惟有斯文在玉京。夫自古及今，上圣仙佛成道，未有不奉度人经法者。诸经中，元始度人为上品经也。经者，阳则起人善念，阴则开度幽灵，功莫大焉。吾当以耳与子说，子当以口听吾言。呵呵口听，是以六根互用处，混元之妙在此。诸子等念《度人经》，还知玄妙否？人心即宝珠，元神即元始，神外无天尊，心外无道法。欺心者昧天乎？念经之初，当摄万念归一，即元始召十方也。正念诵经，即元始说经也。情念识神，神不妄走，即十方听经也。忘情绝念，便是寂无遗响处。性清混一，真伪皆归，一志不分，久之自然纯熟，万妄归真，即天人受度也。如此会得，自然到无色之界，万念之魔，悉归吾化，即真人也。此是经中之旨也。但念经不知此理，不摄念、不返真，虽日念万徧，於吾何益？至於炼度一节，犹难言也。自不知经旨，何能度人乎？会得宝珠空悬，能敛万念归真，一志不动，如元始一时辰自到寂无遗响处，喜庆难言。到此三界鬼神皆敬畏矣，一切幽灵皆受度矣。夫祭炼幽灵，大功大德。上古仙佛，皆是以修自己为功，度他人为德，方能功行两全。吾乃雷霆吏。吾昔於太古时，已成上道，后复身入雷司，驱风雷、致雨露、发生万物。雷霆乃天之仗植，帝之威权，道之枢机。生杀之权，雷霆主之，造化无穷，功莫大焉。吾能生能杀者，由能行仁义故也。仁为春官，发生万物；义为秋官，肃杀万物。助天地、行四时，代上帝掌世运，吾亦修功德不已也。成道不济人，又何益於上帝？且如玉帝，万劫上道，犹主世运，况吾侪乎！诸子既入吾道法中，行当体此意。诸子皆吾法中之白眉者，吾故谈论至此，非泄雷机，以惑汝之众。诸子可专心修奉，吾在坛助汝道风。此去汝若有灾，可专一志、奉一神、念一经，以保而已。勉旃勉旃。傍有人问奏职。批云：从宗坛保吾，何敢言职。职不必高，高而无功，又何益焉。但云奉道弟子，亦可达帝，一念真诚，金石皆透矣。五月五日五雷猛吏辛忠义书，弟子陈元亨笔录。
　　元始无量度人上品妙经通义卷四竟
　　
