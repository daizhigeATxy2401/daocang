青天歌注释
　　经名：青天歌注释，又名止长春青天歌注释。元王玠注释。一卷。底本出处：《正统道藏》洞真部玉诀类。
　　青天歌注释
　　混然子注释
　　青天莫起浮云障，大道本无为。云起青天遮万象。有为皆是错。
　　青天者，指人性而言也。浮云者，指人杂念而言也。此二句是修行人一个提纲。大凡平日二六时中，心要清净，意要湛然，不可起一毫私念，间隔真性自然，如青天无云障也。若苟有心君不能为主，对境触物，随念所迁，其出弥远，是云起而遮万象也。
　　万象森罗镇百邪，性静情逸。光明不显邪魔旺。心动神疲。
　　此谓一性正位，百邪自归，则身中天地，万气一气也，万神一神也。自然心君泰定，而镇百邪也。若忿不能惩，欲不能窒，放情不返，被魔所摄，是吾光明不显，而邪魔旺矣。
　　我初开廓天地清，克己复礼，万户千门歌太平。天下归仁。
　　此言得道之士，勘破生身本来无个甚么，只恁么清静存真，常如赤子，性自空而命自固，则通身四大、八万四千毫孔，血气周流，无处不畅。《易·坤卦》云：黄中通理，正位居体，畅於四肢，美在其中矣。岂不是天地清而万户平也欤。
　　有时一片黑云起，忿不惩欲不窒。九窍百骸俱不宁。水火不济。
　　此言人有恶念动处，即如黑云之起。当此时急要知觉，便好回光返照，养其良心可也。若无禁戒，随眼耳鼻舌四门所漏，被形所役者，性天则黑云锁闭，苦海则淫欲波翻，是以一身九窍百骸俱不宁也。《道德经》云：开其门，济其事，终身不弊。禅家所谓不怕恶念生，只怕知觉迟。孟子又曰：失其鸡犬而知求，放其心而不知求，哀哉。学者可不戒欤。
　　是以长教慧风烈，神一出便收来。三界十方飘荡澈。洗心涤虑。
　　此一节警戒学人，心常要在腔子裹，一动一静，在乎刚洁，不可与万缘作对。若遇诸色相，须是决烈其志，慎勿动念。尹喜真人曰：凡物之来，吾则应之以性，而不对之以心。《金刚经》亦曰：不应住色生心，不应住声香味触法生心，应无所住而生其心，如是降伏其心。孔子故曰：君子素其位而行， 不愿乎其外。此所以教人心君若能主正，智慧自然圆通，则身中三宝归体，十方肃清，无有障得也。
　　云散虚空体自真，一真常存。自然现出家家月。通身是道。
　　此承上云既得三界十方，荡澈自然，一念不生，则吾真性常存，其妙通身，星月俱现光明，此乃内景坐忘之道也。如《度人经》云：诸天复位。又如颜子屡空是也。
　　月下方堪把笛吹，癸生须急采。一声响亮振华夷。回风混合。
　　此以下乃言修命工夫。月下者，言身中冬至子时，一阳动处，癸生时
　　也。当此时，急下手采之，便以神呼气，气归窍，内吹其音，外闭其门，调和律吕，混合百神。此乃吹吾身中无孔之笛，发一声响亮，而振动华夷也。非遇真师，口诀不可知也。
　　惊起东方玉童子，水府求玄。倒骑白鹿如星驰。取坎去填离。
　　惊起者，熏蒸也，从下而上也。东方者，甲木生火於寅位也。玉童子者，流意飞神也。倒骑者，逆转也。白鹿者，练精化为白炁也。总而言之，凡作丹入室之时，性君主内流意，沉下水府需蒸，存中根，俟阳火渐炽，举动上头关捩，从寅至己，流戊土，督进阳火，迫逐金精，直透三关，上入南宫，补离中之阴，是成乾象，则要如星驰之速。
　　逡巡别转一般乐，出有入无。也非笙兮也非角。无象之象。
　　逡巡者，杜渐也，从上而下也。别转一般乐者，此言六阳会乾，阳无终极之理，一阴生于五阳之下，继此以往，则当杜渐。自午至亥，以己土退阴符，从金阙下鹊桥华池，滂滂沛沛，入重楼绛宫，直送至坤宫土釜而止。产个明珠似月之圆，非笙非角之可比也。
　　三尺云璈十二徽，三花聚鼎。历劫年中混元斲。五炁朝元。
　　此承上云别转一般乐之意。於此故云三尺云璈者，乃言三般大药归鼎，妙合凝真，一息工夫即夺回一年十二月造化。丹经所谓簇年归月，簇月归日，簇日归时，一时之中只用二候，运行周天符火，采药入室，以行内事，混融煅炼，结成圣胎，乃曰历劫年中混元斲也。《度人经》云：中理五炁，混合百神，十转回灵，万炁齐仙。了真子故曰：大药三般精气神，天然子母互相亲。回风混合归真体，煅炼工夫日日新是也。
　　玉韵琅琅绝郑音，天无浮翳。轻清徧贯达人心。四气朗清。
　　此承上云混元斲之义。於此故云玉韵琅琅者，乃得其真火煅炼之功，脱去其旧染之污，是得神和而气和，如舜韶之纯翕，从此绝其郑声之淫，觉吾身中土皆作碧玉，无有异色，自然徧贯，达於人心也。《度人经》云：金真朗郁，流响云营，玉音摄气，灵风聚烟是也。若非真传实践工夫，知如是妙乎。
　　我从一得鬼神辅，魔无干犯。入地上天超古今。应化由我。
　　此言丹道圆成，变化自在，则宇宙在乎我，万化归乎身。到此地位，阴阳由我运，五行由我役，风雨由我召，雷霆由我呼。是以现大身，徧微尘，藏小身，载须弥。于是鬼神莫测其机，自得束首侍卫，入其地上其天，超古今总在我，应化无穷也。
　　纵横自在无拘束，不被形缚。心不贪荣身不辱。内外俱忘。
　　此承上云超古今之义。於斯故云纵横自在者，乃言唯道为身，不随世变，倒用横拈，变化由我，岂有拘束也。富贵荣华，到此时尽底掀翻，岂心再有贪荣而身有辱也。此个活路，若非大丈夫决烈手段，焉能致此。
　　闲唱壶中白雪歌，道大中虚。静调世外阳春曲。超出三界。
　　此言闲唱者，自得其真乐也。则吾身别有壶天景致，常有漫天白雪之飞，清清朗朗，了无纤尘可入。《庄子》所谓虚室生白，神明自来。尹真人亦曰：一息冥情，而登大道。此所以九和十合，一气纯阳而超三界之外，岂非歌阳春之曲乎。
　　我家此曲皆自然，形神俱妙。管无孔兮琴无弦。与道合真。
　　此言九转丹成，脱胎神化，是自然之道，体同虚空，非形象之可睹。元始天尊故曰：视不见我，听不得闻，离种种边，名为妙道。岂管真有孔而琴有弦耶。这些消息可以默会古人，所谓道本无形，我亦非我，铁壁银山，蓦直透过。学人於此转得一语，则参学事毕，有何疑哉。
　　得来惊觉浮生梦，虚空粉粹。昼夜清音满洞天独露金真。
　　此一节总结一篇首尾之妙。所谓得来者，得来真道，永证金刚不坏之身，觉悟浮生一切有为之法，如梦幻耳。是得今日升无上妙道，身中昼夜常有仙乐之音，满洞天也。此又警示后之学者，纵得功名盖世，文章过人，不得真传至道，到头总是虚浮，不着实也。若只管贪迷不醒，流入浮生梦寐，轮回无期，何能出於生死。除是决烈丈夫信得及，参得透，割得断，一悟回头，直超无色之界，向吾大道而修，内则存神养气，外则混俗同尘。此乃在世出世，即与仙佛并驾，岂虚语哉。
　　青天歌注释竟
　　
