无上赤文洞古真经注
　　经名：无上赤文洞古真经注。元李道纯注。一卷。底本出处：《正统道藏》洞真部玉诀类。
　　无上赤文洞古真经注
　　都梁参学清庵莹蟾子李道纯注
　　无上：只这两个字，一经之义尽矣。首章云不动无为，次章云溟目忘耳，下章云无象无体，都是这个题目。虽然，却不可作有无会，亦不可作无无会，无中不无，方是真无。学者要识这个真无。当知体象是幻垢，色声是根尘。外空色声，内空体象，内外俱空，真一常存。岂非不无中无乎？太上云：空无所空。所空既无，无无亦无。无无既无，湛然常寂。《易系》云：易无思也，无为也，寂然不动，感而遂通。川老云：有象有求皆是妄，无形无象堕偏枯。堂堂真体何曾问，一道寒光烁太虚。以此观之，三教先师皆以真无发明后学，使学者向不动中动，无为中为。内忘形体，外忘声色，养其无象，守其无体，全其本真，超出虚无之外，是谓最上一乘，无上可上也，故曰无上。
　　赤文：赤者，虚无空炁也。文者，焕然普照也。释氏以赤身为空身，以赤手为空手，以赤地为空地，以赤洒洒为空象，故之赤者，空之喻也。《说卦》云：乾为赤。乾，天也，亦是空之义。故知赤文乃是空炁。《度人经》云：五文开廓。又云无文不度等语，皆谓焕然之明也。学者诚能抱本归根，入乎无间，则空炁焕然，塞乎天地，光明普照，故曰赤文也。
　　洞古：洞，观也。古，始也。观其古始，则知其终。即是原始返终之说。太上云：执古之道，以御今之有。《阴符经》云：观天之道，执天之行，尽矣。学者但能忘目泯耳，收视返听，则自然光溢无极，心识常渊，深不可测也。作是观者，名为照了，始达妙音，洞观无碍，以知古始也，故曰洞古。
　　真经：经，径也，众所通行之大路。是谓最上一乘之妙，虚无空炁之玄，作洞观无碍之法门，造原始返终之问奥。超无生之捷径，真出世之要津也。读是经者，切不可寻行数墨，当於言句之外会意可也。苟或嘿而悟之，使自得之，直造虚无之真境，同游元始之先天，故曰真经。
　　有动之动，出於不动。有为之为，出於无为。横渠云：动无静，静无动，物也。动有静，静有动，神也。老子云：无为无不为。予谓不动中，真动也，无为中为，真为也。
　　神归则万物芸寂，气泯则万物无生。老子云：夫物芸芸，各复归其根。归根曰静。释云：心灭种种法灭。予谓潜神於绝境，万物芸然而不动。息於中虚，万物寂然而无生。
　　神神相受，物物相资。《易系》云：生生不穷之谓道。予谓以神感神，以物感物，皆无穷。
　　厥本归根，嘿而悟之。《易系》云：嘿而成之，不言而信。予谓存真一於木之根，谓之本。存真一於木之梢，谓之末。神领意会者，则能穷根悟本。
　　我自殖之，入乎无间。《易系》云：圣人以此洗心，退藏於密。予谓殖者，埋藏也。委身於绝境，则能入乎无间之域。
　　不死不生，与天地为一。《易系》云：原始返终，故知生死之说。《心经》云：不生不灭。予谓生死乃昼夜之常。昼夜自昼夜，死生自死生。作如是见者，与天地为一。
　　右操真章。不动之动，无为之为，操真之体也。神归炁泯，相受相滋，操真之用也。归根自殖，与天地为一，操真之圣功。故授之以入圣章。颂曰：神从不动动中动，道向无为为处为。见得动中为底个，先天造化总归伊。
　　忘於目则光溢无极，泯於耳则心识常渊。老子云：不窥牖，见天道。不出户，知天下。予谓目不视则神光普照，耳不外闻则心识弘深。
　　两机俱忘，纯纯全全，合乎大方。溟溟涬涬，合乎无伦。《诗》云：不识不知，顺帝之则。先贤云：浑浑沦沦。《度人经》云：溟涬大梵，寥廓无光。予谓见无所见，闻无所闻，纯乎纯一，全乎全真，委身寂然，委心混然，故能超今越古，出乎无伦。
　　天地虽大，我之所维。万物之众，我之所持。《易系》云：效法莫大乎天地。孟子云：万物皆备於我。予谓天动地静，我得总持。万物之众，统之则一。
　　曷有终穷，以语其弊哉。先儒云：天地人物，不可终穷。苟言可者，岂非弊乎。予谓一以贯之，其理自尽。
　　右入圣章。忘目泯耳，色声无碍，则能与天地混而为一。若於万物有所窒碍，不造理者也，深造理者，一以贯之。三才总持，所以长久。故次之以住世章。颂曰：无闻无见终为妄，随色随声又属尘。二理总持方入圣，功深力到造全真。
　　养其无象，象故常存。守其无体，体故全真。老子云：大象无形。又云：外其身而身存。予谓无象之象乃实象，故历劫不坏。无体之体乃真体，故全其本真。
　　全真相济，可以长久。先儒云：纯一无伪。予谓纯一谓之全，无伪谓之真。全真相济，长生久视之道也。
　　天得其真故长，地得其真故久。老子云：天地所以能长且久者，以其不自生。予谓不自生，忘形也，故能全其本真，与天地齐久。
　　世人所以不得长久者，为丧其无象，散其无体。《金刚经》云：一切有为法，如梦幻泡影。予谓梦幻泡影，虽有象而终化。故着於体象，皆是妄幻，终有败坏。
　　不能使百骸九窍，与真体并存，故死矣。开禅师云：才涉有无丧身命。予谓世人所以不得长久者，贪着故也。念着者，为物欲所转，故与物俱化，不能使百骸九窍与真体并存，故死矣。
　　右住世章。养其无象，守其无体，故长久。执着之者，丧其本真，故早已。有形终有坏，无形故长在。万有归一无，故全其本真。一无归万有，故失其本真。去彼取此者，是谓至人，可以留形住世，可以长生久视。虽然，更有出世无生道在，且道如何是出、是无生底道？咄。幻体有形终有坏，法身无相故长存。有形无相都空尽，方是如如不动尊。
　　无上赤文洞古真经注
　　
