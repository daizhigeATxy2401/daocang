真藏经要诀
　　经名：真藏经要诀。撰人不祥，约出於唐代。系摘录《真藏经》而成。一卷。底本出处：《正统道藏》洞真部玉诀类。
　　真藏经要诀
　　昔有五贫士常怀我慢，不信经法，灭三宝门；不信众生有真道性，不信众生有经妙法，不信众生无我寂灭，不信众生等大乘法，不信众生不生不灭，不信众生心如大海，不信众生等天尊行，不信众生为大空聚。如是不信，即得重病，生入暗狱，死入暗狱，行入暗狱，住入暗狱，坐入暗狱，卧入暗狱，食入暗狱，息入暗狱。诸善男女，各自思惟，勿生不信。若不达解，能行直心，不生毁谤，功德广远。何以故？法无相故，法无定故，法解脱故。当知直心即是道场，不怀诸法，入诸妙寂；不怀生死，入诸宝相；不怀取舍，入诸智慧；不怀嗔痴，入诸解脱；不怀贪欲，入诸法宝；不怀是非，入诸正道；不怀声色，入诸福田；不怀六情，入诸无漏；不怀五荫，入诸大慧；不怀四大，入诸神通。此法微妙，终劫说之，亦不能尽。若有生知易悟，略说半字，真证大乘，解无上道。若能信心受持，善解忘神，洗除心垢，功德广远，不可思议。
　　天尊言：不离身心而得解脱，得解脱者，寂灭道场，入正法印，证三世因，成无上果。一切众生，心性解脱，身相解脱。心为言教，身为文字，寻文逐字，教迹斯忘。悟此文字，入解脱门，证无上道。
　　善音童子白天尊言：不审众生心为言教，身为文字。众生心是痴心，身是暗网，云何令众生学其痴心而求暗网，而得成道？众生痴心，不复知学应得成道，不知学者而不成道。若学痴心，亦不成道。何以故？以痴学痴，痴性不发，云何成道？众生痴心，痴不知学，学不成道。譬如木中有火，火不自生，必假人攻，方得其火。众生痴心，必假导师而得悟解。愿为说之。
　　天尊曰：诸法清浄，无生无灭。云何有众生得道？云何有众生失道？云何有众生痴网而学成道？，云何有痴心，不学而得成道？法无自性，毕竟无我。云啊众生差别，而作此难？我说文字，性离则是，非性解脱，方便引诱，令识文字；性离则是，法性解脱，方便引诱，令识正音。证法音者，无法可证，无法可修，无法可学，无法可得，无法可受，究竟清浄，混成非一。二乘众生，闻此语者，惊忙震惧，立身无所。是时法音等众豁然意解，悟大乘宗，平等无二，归命忘形，稽首而去。
　　一切众生贪着有为，欣生恶死，意虽求生，由造死业，不持戒行；虽得长寿，由如老树，有何殊别？若持戒者，死补天官，升仙自在。虽有帝王、三公之位，能持戒行，死则升仙，自在快乐。天下万物，无有长存；唯有道德，不生不灭。一切众生，从道而生，从道而灭，业缘悉被，同贯一门。譬如母之生子，子怀不孝，弃掷其母，四向造罪，被击罗网。母思忆之，枯肠寸断，子终不觉，身自受苦，痛楚难当。众生颠倒，迷失其本，亦复如是。大乘玄教，随根布德，了不自知。虽不觉知，随根度脱，一切众生悉皆受润，出苦入乐，不离真藏。众生迷惑，妄想为有，於真藏中，终不觉悟。何以故？法性真故，於真受有，有是苦聚，即是苦恼。我观一切，悉是大惠，无生无灭，无苦无恼，去来平等，出入平等。下根布施，即是平等；中根诫行无戒，即是平等；上根智慧，无智无我，即是平等。众生受乐，乐受无受，即是平等。众生业报，报业无业，即是平等。一切诸法，等无所等，无所等故，名为大道。勤学大乘，善行三慧：一者，巧积方便，善灭外尘；二者，断诸行漏，不出他境；三者，寻求实相，直至道场。既证反本，二见常明，三业轮转，四大恒通，五荫开朗，六情不染，七识自存，八正无我，九德绵绵。先贤后圣，莫不由此而得成道。当知真藏，最为第一。一切众生，身性清浄，天真正道，隐在其中，名为真藏。若有说《真藏经》者，此人功德不可思议，则见我身，成无上道。若有信心，舍诸他念，即得道眼，照三世因，平等无碍。或舍身毁碎，或投身饿虎，或火焚身命，或系业因果，舍施求福，如此功德甚薄，法力不成。何以故？无慧力故，无通达故。自证自求，自得自我，如是自缚，堕无明障，系业不除，业业相牵，云何解脱？此观第一，初从数心，心法不住，法不住故，则无定法。无定法故，则见道慧，见道慧者，即是本身，不生不灭。不识本身，如有入行路，拾得遗箧，开箧视镜，自见其形，谓是箧主，心地惶怖，稽首而谢，弃之而去。众生迷惑，舍真取伪，弃本寻末，亦复如是。
　　天尊曰：一切众生，身无边相，名为经法，亦名法聚。何以故？解惑立名，不同体解，名为众生，亦名生死，亦名苦聚，亦名颠倒，亦名外求。何以故？众生不解，名之为惑。以是缘由，不识自身，自身之中，有无量法，聚具三清境。众生迷惑，遂使外求，不信正法，不求善友，名为众生。将法迷没世间，从劫至劫，终无晓了。若遇善知识，名为宿因，种其福德。何以故？昔因今果，得遇天尊，显无上真藏秘密重玄，了达昔因，证今生果。汝等若求，先当自求，秘密法见，广开真藏。以此法藏，统收诸法，尽无边底。
　　慧力童子曰：虽闻圣说，不能解了。不知何者为道？何者为法？何者为师？何者为聚？以不知故，愿为说之。
　　天尊答曰：汝所问者，问於自求真藏法见，汝今澄神静处，广为说之。一切众生，身性清浄，天真正道，隐在其中，名为真藏。
　　天尊又曰：不信根中而有三宝，不信众生等天尊性，不信诸法寂灭无相，不信众生从无量劫来，种种示形，而无生灭。如是不信，名为谤法，是名毁法，是名灭法。既名灭法，生死轮转，必堕地狱，无缘得出。慎勿外求，不怀身相，遍满诸国；不怀身相，不生不灭；非离众生而出相好，非离众生而满虚空，非离众生有真藏宝。诸善男子，勿生不信。金口所说，更无差谬。善音童子稽首再拜，信受奉行。
　　真藏经要诀竟
　　
