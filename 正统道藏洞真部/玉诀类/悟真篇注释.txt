悟真篇注释
　　经名：悟真篇注释。三卷，原题象川无名子翁渊明注，即翁葆光，出于南宋时期。底本出处：《正统道藏》洞真部玉诀类。
　　悟真篇注释序
　　夫子尝谓余曰：天台仙翁道成授命紫阳真人之号於上帝，默相皇家，时尝隐显於世，人莫之识也。翁少偕我祖肄业辟雍，唯翁不第，夙挺灵根，因玩佛书，忽生击竹之感，顿悟无生，直超真空清静性海。晚景遇青城丈人於成都，尽得金丹之奥旨，洞晓阴阳互用之机，天地反覆生成之理，故能修真复命，升入无形，抱一明心，咸臻空寂。是以形神俱妙，与道合真，变化无穷，普现法界。即兹妙用，广度群迷。逮今而有遇其性命之道者，诚为鲜矣。元丰间，与刘奉真之徒广宣佛法，以无生留偈而入寂，奉真之徒焚其蜕，获舍利千百，其大如茨。后七年，奉真之徒至王屋山，复会仙翕如故，此以示其形神俱妙也，性命两全之意。仙翕蕴性慈仁，慷慨特达，穷理尽性以至於命，三宗一致，妙用无殊，不欲独善诸身，故作《悟真篇》提诲后学。先以神仙命道诱其修炼，故以命金丹之术首咏是篇，终以真如空性遣其幻妄，故以禅宗咏其歌诗毕其卷末。金丹之要，以二八真阴、真阳之物立为炉鼎，取先天之一气归斯炉鼎之中，变成一粒大如黍米，号曰太一含真。是以首立七言四韵一十五首，以表二八真阴真阳之数。五言一首，以表太一之一粒。既得一粒饵归丹田，然后运火，依约六十四卦而行之，故吟成绝句六十四首，以按《周易》六十四卦。其运火之功有十月，并沐浴共有一十二月，又续添《西江月》一十二首，以应周天之岁纪。十月功备，胎圆而成，化为纯阳之气，故总吟成律诗八十一首。以象纯阳九九之数。形化气矣，然后抱元九载，炼气成神，以神合道，故得形神俱妙。妙而无形，神与道合冥而不测，是　命性悉居於究竟空寂之本源也，故以禅宗性道毕其卷末者也。故上皆取金丹大旨，次序如此。若乃药物火候口诀皆寓意在歌咏之中，览者可寻文而解悟。自后传之浸广，文理颇有不同，又多错谬，唯龙图陆公之孙思诚之家其本为真，此乃仙翁亲传之本也，仙翁亦自序其所得之详於卷末矣。愚因游於洞天，得斯真文，改而正诸，始悟仙翁所作之意，次序篇章取金丹之法象。其言虽约而义理该着，寓意虽微而比类亲切，诚为后学之真规，群经之要览。今夫学者多取旁门非类而证之，或以天庭至宝、玉壶金丹、混元灵丹之类妄乱穿凿，终莫证其深根固蒂而具者。又有叶文叔者，以太极大衍之数释而辨之，复撰图附於卷末，谓之《悟真篇外传》，此乃帘瞻幙影，定马为乾，非惟素乱真经，而使学者愈增疑惑。
　　噫，仙翁有言曰：不解自思己错，更将错路教人，误他永劫在迷津，似恁欺心安忍。非文叔之谓乎。焉知金丹一粒，即太极之一炁也。圣人假借二八之物，采其气於一时之中，变成一粒饵之，则立跻圣地。仙翁曰：一时辰内管丹成。又曰：一粒金丹吞入腹，始知我命不由天。岂虚言哉。文叔不达斯理，反以一时为非。若非止用一时而言之，是非三年必九载矣。为至简至易，而仙翁有都来片饷工夫，永保无穷逸乐之语哉。又以一粒而为一日之丹，妄引真一子有日食一粒之说。然则三年九载，必食千有余粒，岂仙翁特以一时之语诳人乎。举此两端，足知文叔不得金丹之术明矣。是以妄乱笺注，纰谬非一，殊不知太极大衍之数其实运火托象之时也。若托象求金丹之至道，是犹象龙致雨，画饼充饥，不亦难乎。愚固不敏，陪仙翁之遗躅，既承真应，寅夕不忘，安敢坐视红紫乱朱而不能广仙翁之辞意而明之者耶。是以不惧天谴，直泄天机，谨依师之秘旨，课解真文。分为三卷，上卷言其强兵战肚之卫，以采其金也。中卷言其富国安民之法，以运其火也。下卷言其神仙抱一之道，以入元形也。一一说其实事，罔有纤微遗漏，同志览之，坦然明白，直证至道，而不昧於邪宗曲流也。无名子谨序。
　　悟真篇注释卷上
　　象川无名子翁渊明注
　　夫炼金丹，每以中秋初刻，一阳动时，坐镇魁罡，坛升三级，左擒龙而审定鼎弦，右擒虎而精调气侯。一文一武，争交战於玄门。一去一来，互斗危於牝户。息符刻漏，数应周天，无令毫发差殊，纤微悔吝，故得片饷时中，三战才终，立夺丹珠入口矣。故曰强兵战胜之术也。战者，交媾也。兵者，龙虎也。不一时辰获金丹入口者，战肚之术也。故《西华经》曰：强兵战胜究在於养玄珠之功也。是以仙翁首列七言二八首者，以明龙虎之数也。五言一首者，以表一时辰得金丹一粒也。此愚所以为上卷表而出之，则强兵战胜之义也。采金丹之功，焕然而明白矣。
　　七言四韵十五首
　　不求大道出迷涂，纵负贤才岂丈夫。百岁光阴石火烁，一生身世水泡浮。
　　为贪利禄求荣显，不顾形容暗瘁枯。试问堆金等山岳，元常买得不来无。
　　人间所重之至极者，日富与贵是也乃人之所欲，故天下之人莫不快其性命之情，尽其平生之志，争先力求之为快。观其所以然者，无过浸淫利禄声色，实为伐性命之戈矛也，为此身之桎梏也。何则，夫世人不明道德之心、性命之大，唯贪利禄，日恣真痴，汨没爱河，漂沉欲海，是非人我，交战胸中。喜怒哀乐，互残躯内。是致尸鬼促其年寿，寒暑消其容光。不觉身生一世，瞥然水上之涯。光景百年，瞬若石中之火。纵使积金齐斗，玉垒等山，逮至元常，而欲买身，使不为蝼蚁窟穴，可乎。哀哉，痛哉，命未告终，其灵已投於别壳矣，虚靖真君曰：今生不觉，换入别壳，转转不觉。呜呼，与其投身於异类，曷若栖迟於大道。若道遂功成，身超碧落，乘云炁，驭飞龙，而游乎无极，永世不变乎己，位号真人，此大丈夫得志之秋，至乐至耀之日也。若区区俗务，碌碌尘心，而坠於世网者，纵负孔孟之贤才，兼有苏、张之荣耀，不过为土上之游魂，行尸之阴鬼耳，乌足以为真丈夫哉。是以仙翁首咏是篇，盖为特达高明之士而言之，可因一言而自悟，速求大道，出离迷途，为无为之事，乃真丈夫耳，除此俱无足取矣。
　　人生虽有百年期，寿夭穷通莫预知。昨日街头犹走马，今朝棺裹已眠尸。
　　妻财抛下非君有，罪业将行难自欺。
　　人之寿夭、穷通、富贵、贫贱，未尝不默定於本然有分之数，岂可测而预知哉。夫人之寿夭约百年，近者七十固已稀矣，今以有限易摧之身，终日役役，以逐无涯，不亦劳乎。一息不来，则薾然长往，不知所归，可不为大哀耶。故有昨日方走马，今日已眠尸，出息不保入息者也。当斯之际，虽荣居极品，禄享万锺，家丰无价之宝，室美倾城之艳，皆悉抛下，为之一空，非己之有也。所有与之偕行而不可欺者，平生所造业罪而已。故云万般将不去，唯有业随身者也。曹真人词曰：叹人生，多忙乱，火宅尘绿日相牵绊。蓦地喉中三寸断，性魄神魂自此俱消散。任妻儿哀切吹，万句千声更不回头看。饶你在生多计算，卧在荒丘失了惺惺汉。诚哉是言也。
　　大药不求争得遇，
　　夫人欲免轮回而不堕世网者，莫若金丹大药为升天之灵梯，超几之捷径也。其道甚简甚易，虽愚昧小人得而行之，立跻圣位矣。奈何而上圣秘重，不许轻惇（亻＋享）漏泄，唯口诀授贤，不记文字，是以难遇而易成者。自非勤求苦志，诚动高穹，未闻有一二得者。其谢自然以兹道之难遇，思慕真师於蓬莱，是以竭其精诚，倾囊倒廪，悉备舟楫，不顾洪涛巨浸之危，直往而不少惮，遂感海神而语曰：蓬莱弱水三万里，一芥不为之浮，子将安往。赤城山有司马子微居焉，子往师之。於是回舟，寻访赤城，果遇子微，授其道，修炼不数载，白日升天。噫，精诚发之於中，感格应之於外，则无所不至也。若能操心立志之如此，奚虑金丹之道不成邪。道不负人，人常负道耳。《参同契》曰：夫道无适无莫兮，唯付与贤者。倘不坚诚力慕，争得遇之哉。
　　遇之不炼大愚痴。
　　金丹秘要诚难遇矣，得遇之者，宿有仙骨，祖宗阴德厚也。又须巨有财力，结友三人，方能就此理。在达者自知固难言也，是故王冲照遇海蟾公得金丹之道，无财下手，遂入洛谒韩富二公，赖有力者成道而去。苟有遇此道，又得有力者同心修炼，而不肯为者，实愚痴之甚也。仙翁赠刘君诗曰：闻君知药已多年，何不收心炼取铅。莫教烛被风吹灭，六道轮回难怨天。正谓是也。
　　学仙须是学天仙，
　　仙有数等，阴神至灵而无形者，鬼仙也。处世无诸疾恼而寿永者，人仙也。飞空走雾，不饥不挠，寒暑不侵，遨游海岛，长生不死者，地仙也。形神俱妙，与道合真，步日月无影，入金石无碍，变化无穷，或老或少，或隐或显，或存或亡，聚则成形，散则成气，蓍龟莫能测，鬼神莫能知者，天仙也。故阴真君曰：若能绝欲修胎息，移神脱壳，入定投尸，托阴生不坏者，为下品仙也。若授三甲符箓，太一盟威，上清三洞经法及剑衍尸解之法得道者，并为南官列仙，在诸洞府，为中品之仙也。若修金丹大药成道者，全身冲天，乃为无极上品天仙也。仙翁勉修真之士，须立慷慨特达之志，断念绝浮华，凝神乐无为，不群中下之仙，当证无上无极上品上仙也。
　　惟有金丹最的端。
　　丹有七十二品，欲学天仙，其道简而易成者，惟有金丹至道最端的矣。此盖无中生有，非天地后生五金、八石、朱砂、水银、黑铅、白锡、雌雄、砒粉、秋石、草木之类，及自身津、精、气、血、液应干有中生有等物，惟先天之前混沌真一之炁。用法追摄於一时辰之中，结成一粒大如黍米，号曰金丹，又曰真铅，曰阳丹，曰真汞，曰真一精，曰真一水，曰水火，曰太乙含真炁，人得服饵，立跻圣地，此乃无上之甲科，天仙之妙道，举世罕得闻此。
　　二物会时情性合，五行全处虎龙蟠。
　　真一之气生於天地之先，混於虚无之内，恍恍惚惚，杳杳冥冥，视之不见，听之不闻，搏之不得，如之何凝结而成黍米哉。圣人以实而形虚，以有而形无。实而形有者，真阴真阳也。同类无形之物，虚而无者，是二八初弦之气也，有气而无质者也。两者相形，一物生焉，所谓一者，真一之气也，凝而为一黍之珠者也。经曰：元始一宝珠，在空玄之中，大如黍米。此其证也。圣人恐泄天机，以真阴、真阳取喻为青龙、白虎两弦之气，又譬为真铅、真汞也。今仙翁诗曲中复以龙之一物，又名曰赤龙，曰震龙，曰天魂，曰乾家，曰乾炉，曰玉鼎，曰扶桑，日玉池，曰下弦半轮月，曰东阳，曰长男，曰朱汞，曰朱砂鼎，曰离日，曰赤凤，无过比类青龙之一名也。又以虎之一物名曰黑虎，曰兑虎，曰地魄，曰坤位，曰坤鼎，曰金鼎，曰金炉，曰华岳，曰前弦半轮月，曰西川，曰少女，曰黑铅，曰偃月炉，曰坎月，曰黑龟，无过比类白虎之一名也。又以龙之弦气曰姹女，曰木汞，曰青娥，曰朱裹汞，曰情，曰黄芽，曰流珠，曰青衣女子，曰金乌，曰离女，曰牝龙，曰真火，曰二八姹女，曰玉芝，曰木液之类，一也。又以虎之弦气名曰真铅，曰金公，曰金精，曰水中金，曰水中银，曰性，曰金花，曰白雪，曰素练郎君，曰符水，曰九三郎君，曰玉兔，曰坎男，曰雄虎，曰刀圭之类，一也。二物会时情性合者，二物即龙虎也。青龙在东属木，木能生火。龙之弦气为火曰情，属南方，谓之朱雀。白虎在西属金，金能生水。虎之弦气属水曰性，属北方，谓之玄武也。龙木、虎金、性水、情火，谓之四象，会聚中官，归功戊己而成丹也。丹者，土也。此乃真五行，故曰：二物会时情性合，五行全处虎龙蟠。
　　本因戊己为媒娉，遂使夫妻镇合欢。
　　木龙在东，金虎在西，二物间隔，安能使之配合而成造化哉。配合者，黄婆也。左手驱龙，右手驾虎，方可使之交并矣。龙虎东西，黄婆使之会合，若非媒娉，安使结为夫妻而欢合乎。今则真一之炁感结而成金液还丹者，实外药之象也。
　　直候功成朝玉阙，九光霞裹驾祥鸾。
　　服此金丹之后，仍有十月之功，炼形成气。又有九载抱一之机，乃能化炁成神，形神俱妙，与道合真，而驾鸾鹤於九霄霞裹，上朝玉阙也。
　　此法真中妙更真，都绿我独异於人。
　　此道至神至圣，至简至易，至尊至贵，玄之又玄，妙之又妙，举世罕闻。仙翁出乎其类，拔乎其萃，独得深旨。冲照仙翁曰：金丹之道，举世道人无可许者，唯平叔一人而已。泰山也，河海也，丘丘行潦者，何敢望焉。
　　自知颠倒由离坎，谁识浮沉定主宾。
　　离为阳 而居南，反为女者，外阳而内阴也，谓之真汞。坎为阴 而居北，却为男者，外阴而内阳也，谓之真铅。仙翁曰：日居离位反为女，坎配蟾官却是男。不会个中颠倒意，休将管见事高谈。此言坎之男、离之女，犹父之精、母之血，日之乌、月之免，砂中汞、铅中银也。又天之黄男，地之玄女也。此数者，皆指示初弦二气也。主宾者，阳尊高居左，曰主。阴卑下居右，曰宾。夫离为火，火炎上，与木之性俱浮，属阳，故为主也。坎为水，水润下，水与金性俱沉，为阴，故为宾也。此常道之顺理也。今则离反为女，坎反为男，主反为宾，宾反为主，岂非为颠倒乎。故曰：自知颠倒由离坎，谁识浮沉定主宾。定主宾者，道中取二弦之炁为颠倒之主宾，不取常道之主宾也，故曰主宾。
　　金鼎欲留朱裹汞，玉池先下水中银。
　　金鼎者，金为阴物，鼎中有阳炁，是阴中有阳之象，白虎是也。玉池者，玉为阳物，池中有阴炁，是阳中有阴之象，青龙是也。砂中汞，龙之弦炁也。修丹之士若欲以虎留恋龙之炁，必先驱龙就虎，然后二气捆缢，两情和畅，施功煅炼，自然凝结真一之精。且火者，圣人不传之妙，至高则八万四千里，至下则北极大渊深处，激发而有火，是以圣人得火成丹，愚人用火成祸矣。
　　神功运火非终旦，现出深潭日一输。
　　火者，二弦之炁也，是一昼之首也。子为六阳之元也，故曰旦、日子也。圣人运动丹火，有神妙之功，不半时中，立得真一之精，一粒如黍，现於北海之中，光透帘幛，若深潭之现一轮赫日也。非终旦也，一时之内，金丹立就。此谓外药法象也。
　　虎跃龙腾风浪粗，中央正位产玄珠。果生枝上终期熟，子在胞中岂有殊。
　　此诗言真一之精，造化在外，曰金丹，曰真铅，曰真土，吞入五内，即名阳丹。此言虎即金丹也。龙者，我之真炁也。风浪者，我之炁自元海而起，其涌如浪，其动如风尔。中央正位者，即丹中金胎神室也，乃丹结处也。玄珠者，婴儿，而曰金液还丹也。夫金丹是先天地之熙凝结而成，故为母，为君，为铅，谓之虎也。己之真炁，后天地生，为子，为臣，为汞，谓之龙也。金丹自外来，吞入腹中，则己之真炁自下元气海而上，涌起如风浪，翕然凑之，如臣之朝君，似子之慕母，其相与之意可知矣。龙虎交合神室土釜之中，结成圣胎，若果生枝上，子在胞中，岂有殊别。十月胎圆，自然脱胎神化也。
　　南北宗源翻卦象，晨昏火候合天枢。
　　南北者，子午时也，宗源者，起首之切也。晨昏者，昼夜之理也。子为六阳之首，故为晨，屯卦直事，进火之候也。午为六阴之源，故为昏，蒙卦直事，进水之侯也。一日两卦直事，始於屯蒙，终於既未，周而复始，循环不已，故曰翻卦象也。《参同契》曰：朔旦屯直事，至暮蒙当受。昼夜各一卦，用之依次序。既未至晦爽，终则复更始是也。一日两卦直事，并牝牡四卦，一月计六十四卦。一卦六爻，六十四卦计三百八十四爻，以应一年并闰余之数。乾之初九起於坤之初六，乾之策三十有六，六爻计二百一十有六。坤之初六起於乾之初九，坤之策二十有四，六爻计一百四十有四。总而计之，三百六十度周天之度。日月行度，交合升降，不出卦爻之内。月行速，一月一周天。日行迟，一岁一周天。天枢者，斗枢也，一画一夜一周天，而一月一移也。如正月建寅，二月建卯是也。且如正月建寅，如太阳未过官分，以寅加亥，至酉见子，正月斗建临酉，是正子时也。如太阳已过官分，用寅加戌，至寅见午，正月斗柄临寅是正午时也。上士至人知日月盈亏，明阴阳上下，行子午符火有昼夜，数有加减，一一依斗建运转，自然暗合天度，故曰合天枢也。至道之妙在於此。
　　须知大隐居朝市，休向深山守静孤。
　　金丹大药，家家自有，不拘朝市。奈何见龙不识龙，见虎不识虎，逆而修之几何人哉。片饷之间，结一宝珠，大如黍米。将擎掌内，霞光灿斓。吞入腹中，宝殿重新。大道隐朝市，山中知不知。孤阴寡阳之士，安能会此道邪。
　　黄芽白雪不难寻，达者须凭德行深。四象五行全藉土，
　　龙之弦气曰黄芽，虎之弦气曰白雪。大药根源，实根基於此。其道甚简，其事非遥，若非丰功伟行，莫能得遇真师指授玄要也。盖此首肇自虚无而生一炁，一炁变阴阳，曰龙曰虎。龙木生火，虎金生水，木、火、水、金，四象也。四象合而成丹，丹之成本於土，土无正形，分位四方四时，不得四季之土，四序不行，万物不生，是以四象五行全藉土。
　　三元八卦岂离壬。
　　壬者，水也，即真一之炁也。真一之炁即真一之水也，生於天地之先，变而为阳龙阴虎也。龙虎合而丹成，丹即土也，龙即木也，虎即金也。金、木、土谓之三性，三性即三元也，三元不离真一之水变也。八卦者，其一之炁一变为天，曰乾，为父。二变为地，曰坤，为母。乾以阳炁索坤之阴炁，一索而生长男，曰震。再索而生中男，曰坎。三索而生少男，曰艮。此乾熙交坤炁而生三阳也。及乎坤以阴炁索乾之阳炁，一索生长女，曰巽。再索生中女，曰离。三索生少女，曰兑。此坤炁交乾炁而生三阴也。亦不离真一之炁变也，故曰：三元八卦岂离壬也。非止三元八卦不离真一之炁，自开辟以来，凡有形与名之类，莫不由此而成变化。真一子曰：真一之精，为天地之母，阴阳之根，水火之本，曰月之宗，三才之源，五行之祖。万物赖之以生成，千灵承之以舒惨。至于高天厚地、洞府名山、玄象灵神、仙佛贤圣、风雨晦朔、春夏秋冬，未兆之前，莫不因此铅气产出而成变化也。修丹之子，苟得真一之水，则万事毕矣。
　　炼成灵质人难识，消尽阴魔鬼莫侵。
　　真一之黍吞归丹田，运火十月，烁尽群阴，体化纯阳之仙，阴魔尸鬼迸遁无门。
　　欲向人间留秘诀，未逢一个是知音。
　　善根种而灵骨锺，灵骨锺而仙事毕，灵骨之锺、善根之种也久矣，不於一生二，二生三，乃至百亿生中种於善根，才出头来，便有脱尘气象。噫，走鬼行尸，一缾一钵，便欲登仙，神仙中人不易得也，胡不扪心揣己，与平凡之心有以异乎，无以异乎。我之仙事未有涯也，必也广大变通。道独於己，高起一世，鹤立鸡群，人笑我为迂疏，自知我非几辈。黄精赤松乃吾友，蓬莱方文乃吾家，自然遭遇异人，传授至道，结同心友，一黍丹成。仙翁欲向人间而留妙旨，莫怪子期之不遇，怎生得个我般人。
　　好把真铅着意寻，莫教容易度光阴。但将地魄擒朱汞，自有天魂制水金。
　　可谓道高龙虎伏，堪言德重鬼神钦。
　　真铅即金丹也，先天之一炁，类如明月，乍圆乍缺，与江潮同宗，共月官同派。地魄者，外药也，则白虎是也。内药者，则金丹是也。天魂者，外药也，则青龙是也。在内则己身朱汞是也，在外则龙之弦炁是也，内则金丹也，又谓之水中银。此言喻内外二药也。是日已过命则随灭，吾侪着意寻师，速炼金丹，以超生死。但将白虎擒魂，自有青龙制魄。二炁相吞，而产金丹。既得金丹，复将此丹擒己真汞，真汞变化金丹，而成圣胎也。内之真龙真虎既降，外之凡龙凡虎自伏。身内神魂鬼魄既圣，世外阴神滞鬼自钦。非道德隆盛，孰能如此。
　　已知永寿齐天地，烦恼无由更上心。
　　体化纯阳，寿齐天地，逍遥物外，自在人间，万念俱空，则烦恼上心不能矣。
　　休炼三黄及四神，若寻草木更非真。阴阳得类归交感，二八相当自合亲。
　　三黄四神、金石草木皆后天地生滓质之物，安能化有形入於无形哉。故《西华经》曰：外肉不可成胎，缀花不可结子。真一之炁生於天地之先，杳杳冥冥，不可测度，因二八同类相当之物，合而成亲，捆缢交感之中，激而有象。同类者，无情之情也，不色之色也，乌肝八两、兔髓半斤是也。
　　潭底日红阴怪灭，山头月白药苗新。
　　潭阴日阳也，山阳月阴也。潭底日红者，阴中阳也。阴中之阳，为纯阳而无阴炁，故阴怪灭也，乃虎之初孩炁也，谓之红铅。山头月白者，是阳中之阴也，乃龙之初弦炁也，谓之黑汞。圣人以此二物，於一时辰中，造化成一粒阳丹，结在北海之中，赫然如日，光透帘帏，即时探入腹，点我阴汞。阴汞则一身阴邪之气，悉皆消灭，亦如晓日初自东海而升，赫然照耀则怪灭也。已之阴汞，自丹田下峰之顶乍禀阳丹之气，渐渐凝结，萌芽新嫩，药苗新也。亦如月之朔旦，与日交光，乍禀太阳之气於日没时，吐微光於西山庚上，状若娥眉，其光嫩，药苗新也。此寓意内外二药之象也。
　　时人要识真铅汞，不是凡砂与水银。
　　《西华经》曰：阳中之阴，名曰姹女。阴中之阳，号曰金公。此乃壶中夫妇也，紫府梯阶也。悟之者，神仙现在眉睫。迷之者，杳隔尘沙。夫外之真铅、真汞，即龙虎初弦之炁也。内之真铅、真汞，即己之真炁，金丹也。时人要识铅汞之真，即此是也，其他悉非真。道此二真物，能化有形入於无形，为真仙子，而凡世之铅汞难以比论也。
　　不识玄中颠倒颠，争知火裹好栽莲。
　　以人事推之，男儿故不能有孕，火裹故不可栽莲。然神仙有颠何颠之妙辄，使男儿有孕，亦如火裹栽莲也。何则，日离为男，反是女。月坎是女，却为男。此颠倒颠也。二者颠倒即生丹，以丹点己之汞而变婴儿，即是男子有孕，岂非频倒乎。能透此理者，是火裹栽莲也。
　　牵将白虎归家养，产个明珠是月圆。
　　青龙、白虎，俱是真一之精，二物分位东西，实同出而异名也。真一之精属汞，汞为龙，在东，故真一之精居东方也。白虎本是真一之子，寄体生在西，其家在东也。仙翁曰：金公本是东家子，送在西邻寄体生。认得唤来归舍养，配将姹女作亲情。是以牵白虎归家，配以青龙，结为夫妻，产出明珠，犹如圆月。盖修丹之法，先取上弦西畔半轮月D，得阳金八两。次取下弦东畔半轮月 ，得阴水半斤，以此两个半轮月，合炁而生丹，丹似明月而圆也。《大丹火记》曰：灵丹一粒，大如黍米，重于一斤。以此两个八两合成一斤，而与仙翁月圆之意一同耳，皆比喻外药法象也。乃得此丹吞入己腹，则金丹却为白虎矣。又牵此白虎归己腹中，配以我汞，然后运阴符、阳火，循历六十四卦，煅炼而成金液还丹，一粒亦重一斤，似月圆也，此内药之法象也。内药似月圆者，运火之卦，每卦有六爻，六十四卦计三百八十四爻，三百八十四爻象一斤三百八十四铢也。外药似月圆者，上下两弦半轮二八之数也。《参同契》曰：上弦兑数八，下弦艮亦八，两弦合其精，乾坤体乃成。二八应一斤，易道正不倾。真一子曰：上下两弦，一斤之数。三百八十四爻，以应火候，爻之计是也。仙翁指示月圆之意，要使学者洞明造化之旨，分内外二八之数，不可一槩论也。
　　谩守药炉看火候，但安神息任天然。群阴剥尽丹成熟，跳出凡笼寿万年。
　　火非世间之凡火也，乃元始阴阳之祖炁也。亦无药炉可守，假谕而已。青霞子曰：鼎鼎非金鼎，炉炉非药炉。火从离下发，水向坎中符。三性既会合，二味自然拘。固济胎不泄，变化在须臾。高象先曰：天地捆缢男女姤，四象五行相辐辏。昼夜屯蒙法自然，安用孜孜看火候。此言自然炉火也，非世问之炉火也。但安神定息，调文治武，策符刻漏，切勿毫分有差，在半时辰中，立得丹饵。然后依时进退阴符阳火，运甩抽添，防危虑险。十月功圆，剥尽群阴，体化纯阳，跳出凡笼，岂止寿万年而已耶。姑约而言之，到此方是金液还丹，尤未入妙，更抱一九载，使炁归根，形神俱妙，与道合真矣。
　　要知产药川源处，只在西南是本乡。
　　《西华经》曰：药生西南，收归戊己，探及其时，下功有日。夫西南是坤也，虎生之所。坤方又是月出之位，故曰本乡。月乃金水之晶，上下两弦，金水合炁而生，药材是土产川源之处，实出自坤母也。
　　铅见癸生须急采，金逢望远不堪尝。
　　铅见癸生之时，月正圆也。金逢望远之时，月将亏也。得时失时，存乎口诀，要在心传。古诗云：周天息数时时数，玉漏声传滴滴符。此真人口口相传之密旨。陆思诚作仙翁《悟真篇后序》，为此诗传者多谬以铅字为若字，以金字为如字，甚失仙翁之深旨。金与铅，即金丹也。以癸日子时，用功不得逾时过刻，是宜急探也。不用若过望日，故云不堪尝。此天机也，诀当口授，不可书传。陆公发其端绪，救愚鲁之失。秘其源，惧竹帛之传。吾侪亲授玄旨，当自知之。如或未然，空悬之中，去地五丈，黍米之珠，不易得也。奈何傍门纷纷，多以圭丹为铅金，在天癸探摘，有儿戏。叶文叔又有坤纳癸之语，可付之一笑。此皆未遇真师，妄乱穿凿也。
　　送归土釜牢关闭，次入流珠配厮当。
　　饵丹归黄庭土釜之中，固济胞胎不泄，运火飞流珠入汞，以配胎，结而灵也。
　　药重一斤须二八，调停火候托阴阳。
　　乌肝八两，兔髓半斤，两个八两，合成一斤，故药重一斤须二八。火实无火，假托阴阳之气调停运用而得耳。
　　万卷仙经语总同，金丹只此是根宗。依他坤位生成体，种在乾家交感宫。
　　莫怪天机都漏泄，盖绿学者自迷蒙。若能了得诗中意，立在三清太上公。
　　万卷仙经，志当归一，莫不以二八初弦之炁为丹之质，但依坤母生成之理，逆而修之。得丹之后，种在乾父交感官中，以运符火。修丹之妙，不出铅火二字，仙翁於此泄尽天机，学者酷自迷蒙，何不近取诸身，以明至道，结成一黍，立宾上帝。
　　草木阴阳亦两齐，若还阙一不芳菲。先开绿叶阳先唱，后发红花阴后随。
　　常道即斯为日用，真源返本有谁知。报言学道诸君子，不识阴阳莫强嗤。
　　草木未生之初，含孕至朴。及其甲拆，禀一炁以萌芽，故抽一干以象一炁。次分两叶，以象阴阳。其次於两叶中间，复抽一药，以应三才也。过此以往，渐渐枝离，花叶芬芳，春以之生而绿叶，夏以之长而红花，此阳炁使之然也。秋以之肃而结实，冬以之杀而粪土，此阴炁使之然也。阴阳两齐，化生不已，若还阙一，万物不生。真一子曰：孤阴不自长，寡阳不自成。是以天地捆缢，万物化醇。男女姤精，万物化生。百姓即兹日用，以为常道，不知真源妙理，反覆阴阳，颠倒互用之机，以超生死。学者若不明此反笑我者，乃自蒙蔽耳。
　　三五一都三个字，古今明者实然稀。东三南二同成五，北一西方四共之。
　　戊己自居本生数，三家相见结婴儿。
　　三、五、一，不离龙虎也。龙属木，木数三，居束。木能生火，故龙之弦炁为火。火数二，居南。二物同源，故三与二合而成一五也。虎属金，金数四，居西。金能生水，故虎之孩气属水。水数一，居北。二物同官，故四与一合而成二五也。二五交於戊己中官，属土，土数五，成三五也。三五合而生丹，丹者，一也。此三个字，自古迨今，能了达者，结就婴儿，实为稀有也。婴儿是一含真炁，十月胎圆入圣基。一者，丹也。丹者，婴儿也。一是真一之炁也，天地之母也。我之真一，
　　乃天地之子也。以母炁吞归五内，以伏子炁，犹描之伏鼠，而不走也，故曰子母之炁相恋於胞胎之中而结婴儿之一，故谓之大一含真也。含真一炁，如人怀胎，十月满足，自然降生圣胎。亦如之十月功圆，自然神圣，故曰十月胎圆入圣基也。
　　莫把孤阴为有阳，独修一物转赢廷。劳形按引皆非道，炼炁餐霞总是狂。
　　阳裹阴精，己之真精也，是一也。精能生炁，炁能生神，荣卫一身，莫本於此。油尽灯灭，髓竭身亡。此言精炁实一身之根本也，奈何此物属阴，如朱砂内含水银，亦如木中之生火，火性好飞，易失难擒，不受炼制。若不得混元真一之阳丹以伏之，无由凝结以成变化。如只修此一物，转见赢尪。况按引劳形皆非正道，餐霞服气总是狂徒。设使吞日月之精华，光生五内。运双关於夹脊，补脑还精。以致尸解投胎，出神入定，千门万法，不过独修一物而已。孤阴无阳，如雀鸡自卵，欲抱成雏，岂可得乎。锺离公曰：涕唾津精气血液，七件元来尽属阴。若将此物为丹质，怎得飞神贯玉京。一身之中，非惟真精一物属阴，五脏六腑俱阴非阳。若然则可分心肾为坎离，以肝肺为龙虎，得乎。用神炁为子母，执津液为汞铅，得乎。若执此等治身而求纯阳之证，是犹去冷加冰，除热用汤，飞龟舞蛇，愈见乖张。《参同契》曰：使二女共室，颜色甚姝，使苏秦通言，张仪结媒，发辩利舌，奋为美辞，推心调谐，合为夫妇，弊发腐齿，各不相知。以女妻女，以阴炼阴，胡为乎而捆缢，胡为乎而化生。
　　举世馒求铅汞伏，何时得见虎龙降。劝君穷取生身处，返本还源是药王。
　　真虎、真龙，二八是也。真铅、真汞，二弦之炁是也。此道至简至近至迩，但学者执僻坚认傍门，不识其类，妄求铅汞。胡不知仙翁直指汞铅所产川源之处，穷己之身根，从何来，命从何立，反此之中，还此之源，即真龙、真虎自降，真铅、真汞自伏。非药中之王，孰能与於此者哉。近世或者以混元小药拟议金丹，如接竹点月，不亦远乎。后天地生有形有质者，皆非至药，盖形下者，非先天之道也。
　　不识真铅正祖宗，万般作用枉施功。
　　真铅之要，二八为宗，此外皆非正道，既非正道，枉施功耳。
　　休妻馒遣阴阳隔，
　　夷门《破迷歌》曰：孤阴不是道，阴阳失宗位。王真人曰：学人刚强辞妻妾，不念无为无不为。高象先曰：或阳兮孤栖，或阴兮寡宿。此言偏阴偏阳，独修一物，执此却行房中御女之术，毁谤仙道，误之甚矣。
　　绝粒徒教肠胃空。
　　《破迷歌》曰：休根不是道，死复作饿鬼。诚哉，是言也。
　　草木金银皆滓质，霞云日月属朦胧。更饶吐纳并存想，总与金丹事不同。
　　此歌言后天地生滓质之类，易遇难成，乌可与金丹同日而语耶。
　　五言一首以象太一之奇
　　女子着青衣，郎君披素练。
　　女子着青衣，女子者，龙之弦炁也，阳中之阴，故曰女子，又曰木姬。生於青龙，故着青衣。郎君者，虎之弦炁也，阴中之阳，故日金郎。生於白虎，故披素练也。
　　见之不可用，用之不可见。
　　有质可见者，后天地生滓质之类也。以其有质，故可见而不可用也。无质可观者，初弦二无是也，故虽不可见而可用也。
　　恍惚裹相逢，杳冥中有变。
　　恍惚杳冥者，混元真一之炁也，生於天地之先，不可测度。恍惚中有物者，龙之初炁界也。杳冥内有精者，虎之初弦炁也。因二弦之炁在於恍惚之中，杳冥之内。有精者，虎之弦炁也。有物者，龙之弦炁也。恍惚杳冥，捆缢磅砖，故得真一兆灵而有变也，此无质而生有质也。
　　一霎火焰飞，真人自出现。
　　真人者，金丹也。圣人移一年炁候攒在一个时辰中，又於一个时辰中分为六侯，只於两侯之中，用火煅炼，立得真一之精，结成一黍，现在北海之中，岂非一霎时火而真人出现乎。此道至妙，非遇仙师亲传口诀，其孰能与於此哉。仙翁盖谓金丹一粒虽是太极之炁变，若不因二弦之炁相交，不能成丹。丹者，土也。龙虎与二弦炁共成四象也，四象会於中官而为五行。
　　太上歌曰：五行只是药，四象不可越。是以五行四象和会而成丹。此五言四韵，寓意太一含真气之奇妙也。
　　悟真篇注释卷上竟
　　悟真篇注释卷中
　　象川无名子翁渊明注
　　夫虚无大道肇生一炁，一炁判为阴阳。故至阳之炁轻清覆冒於上，谓之天。至阴之炁重浊负载於下，谓之地。积纯阳之炁飞升於天者，仙也。积纯阴之炁沉沦於地者，鬼也。禀一阴一阳之炁，不升不沉之躯，处乎天地之中，可仙可鬼也。是故人能知修炼，剥尽群阴而形化为纯阳之炁，则升仙矣。不知修炼，日耗元阳而体化纯阴之炁，则下鬼矣。《易》曰：本乎天者亲上，本乎地者亲下。则各从其类也。是以圣人仰观俯察，知人禀天地之秀气，为灵贵之最者，故假真阴、真阳之物，夺先天地之一炁以为丹，饵归丹田炁海之中，以御一身天地后生之炁，则一身之无翕然归之，若万邦之朝人主，众星之拱北辰也。知人因父母交感之情而有其身，是以盗阴阳纯精之炁以为化基，号曰阴符、阳火。循环六十卦中，周而复始，回七十二侯、二十四炁於一日一夜之中，夺得四千三百二十年之正炁，辐奏於丹田炁海之中，温养子珠，子珠则处中官无为而制其外，故得外接阴阳符火，内生真一神躯。十月脱胎，形化纯阳之无，饥渴无能挠，寒暑不能侵。是以富国安民之法，夫国者，喻身也。民者；精炁也。民为邦本，本固邦宁。邦苟无君，则民何归。君苟无臣，则国罔治。是以圣人以丹为君，以火为臣。丹火相须，君臣庆会，则天下平治。精民安乐，则一身之国富也。《西华经》曰：精完炁足，是为富国安民。正在饵金丹之后。是以仙翁继迷绝句六十四首，按《周易》诸卦者，以明运火爻之计也。又续添《西江月》一十二首，以象沐浴共有一十二月之功也。此愚所以分为中卷，以明运火富国安民之意。盖修丹之次序，当如此焉耳。 
　　绝句六十四首
　　赫赤金丹一日成，古仙垂语实堪听。若言九载三年者，尽是推延款日程。
　　金丹大药，下功不逾半个时辰，立得金丹服饵。此言一日者，圣人移一年炁侯於一月之中，又以一月炁候移於一日之内，复以一日作用移在一时之中，此大槩而言之，通作一日也。仙翁曰：以时易日，发神功是也。金丹入口，立跻圣地。喻明验如此之速，岂三年九载，迁延岁月，以款日程耶。
　　先把乾坤为鼎器，次搏乌兔药来烹。既躯二物归黄道，争得灵丹不解生。
　　古歌曰：日月本是乾坤精，万象森罗着甚明。圣人以乾坤喻为鼎器，以日月喻为药物。且乾坤即是真龙、真虎，药物乃是龙虎之弦炁也。魏公曰：鼎鼎元无鼎，药乐元无药。圣人假名托象，立喻如此也。其要只在真龙、真虎初弦二炁交姤煅炼，真一之精结於北海中官之内而已。故仙翁云：既躯二物归黄道，争得灵丹不解生。黄道即中官凝结之处也。
　　取将坎位中心实，点化离宫腹内阴。从此变成乾健体，潜藏飞跃尽由心。
　　离卦 外阳内阴，坎卦 外阴内阳，以外阳点内阴，即成乾卦 。金母是至阳之炁，号曰阳丹，结在北海中官，取来点己阴汞，化为纯阳之体。然后运火，抽添、进退，俱由在我心运用也。或者以圭丹为坎中一画，却与金丹大药云泥护隔矣。殊不知是后天滓质之物，非先天之一炁也。
　　离坎若还无戊己，虽含四象不成丹。只绿彼此怀真土，遂使金丹有反还。
　　《参同契》曰：离己日光，坎戊月精。离己象龙之弦炁，坎戊象虎之弦炁。戊己是土之一体，分居龙虎二体，故彼此各有真土也。龙虎苟无土炁，安能合并而使四象入於真土而成丹哉。只绿彼此各怀土炁，是以龙虎交而戊己合也，四象会而丹成，故有反还之道矣。
　　日居离位反为女，坎配蟾宫却是男。不会个中颠倒理，休将管见事高谈。
　　日中乌属阴，故曰离女。月中兔属阳，故曰坎男。谈不及此，如以管窥天，何所见之小。
　　震龙汞自出离乡，兑虎铅生在坎方。二物总因儿产母，五行全要入中央。
　　汞为震龙属木，木生火，故木为火母，火为木子，此常道之顺也。及乎朱砂属火为离，汞自砂中生，却是火反能生木，故曰兄产母也。太白真人歌曰，五行频倒术，龙从火裹出是也。夫铅为兑虎属金，金生水，故金为水母，水为金子，此常道之顺也。及乎黑铅属水为坎，银自铅中生，却是水反能生金矣，故曰儿产母也。又歌曰，五行不顺行，虎向水中生是也。仙翁所以言铅生在坎，不言银生者，盖铅中银谓之真铅，又曰水中银，故取真铅而言之，是以言铅而不言银也。二物互相生产而成四象，会合中官而成五行，五行会而金丹。结矣，故曰五行全要入中央也。
　　卦中设象本仪形，得象忘言意自明。后世迷徒为泥象，却行卦炁望飞升。
　　卦者，火之筌蹄也。因魏公读《易》悟金丹作用与易一同，故作《参同契》，演《易》象以明大丹，开示后人，故喻乾坤为鼎器，象己愎中灵胎神室。又以坎离为药物，象已铅汞在灵胎神室中也。乾坤为众卦之父母，坎离为父母真精，故以此四卦居於中官，犹灵胎铅汞在丹田中也。处中以制外，故四卦不系运毂之数。其余诸卦并分在一月之中，搬运符火，始自屯蒙，终於既未，周而复始，如车之轮运转不已。一日两卦直事，三日计六十卦，连乾坤、坎离四卦，共六十四卦，总计三百六十四爻，以象一年并闰余三百八十四日也。又象金丹二八一斤之数，计三百八十四铢。尽皆比喻设象。如此学者观其卦象，悟火之作用可也。既明火侯，卦象皆可以忘而无用也。今学者反迷此而行卦气，劳形，苦思而望飞升，不亦悲乎。得鱼忘筌，得兔忘蹄，今反执筌蹄为鱼兔，去道逾远矣。
　　咽津纳炁是人行，有物方能造化生。鼎内若无真种子，犹将猛火煮空铛。
　　世所谓学咽津服炁者，皆是天地后生之物也，非真服炁也。夫真服炁者，先伏而后服也。伏炁不服炁，不服须伏气，服炁不长生，长生须伏炁是也。夫真一之炁，混於杳冥恍惚之间，难求难见，圣人以法伏之，故得杳冥中有物，恍惚中有精，以此精物变炼成丹，服归丹田之中，则万化生也。故曰有物方能造化生物者，真种子也。若无此真种子，万般作用，劳而无功，是犹大火煮空铛，不久俱败坏矣。
　　华岳山头雄虎啸，扶桑海底牝龙吟。黄婆自解相媒合，遣作夫妻共一心。
　　华岳是西山象，虎也。雄虎者，乃虎之弦炁也，阴中之阳，故号为雄虎也。扶桑是海底日出之处，以象龙者也。牝龙者，乃龙之弦界也，阳中之阴，故号为牝龙。二物相隔，分位东西。媒者，黄婆能使交合结为夫妻，共同一心，以产黄芽也。
　　调和铅汞要成丹，大小无伤两国全。
　　驱龙则火汞飞扬，驾虎则水铅闪烁。捆缢造化以立，先天和炁结成，何伤之有，是以大小无伤两国全也。龙大虎小，阳尊阴卑之义也。
　　若问真铅何物是，蟾光终日照西川。
　　金丹因上下两弦金水结成，号曰真铅。蟾光者，金水之精，属阴也。照者，与日交光之义也，象阴阳交合之道。西是金之方，正得八月之中炁。川者，水也。圣人於八月十五日金水二炁，感结真一之精，故曰蟾光终日照西川也。
　　不识阳精及主宾，知他那个是疏亲。房中空闭尾阎穴，误杀阎浮多少人。
　　锺离曰：四大一身皆属阴，不知何物是阳精。精是真一之炁，至阳之物，名曰阳丹也。己身内真属阴，为一身之主，以养一体。其阳丹自外来，以制己之阴汞，则是丹反为主，而己汞反为宾。二物相恋，结成金砂，自然不走，然后加火炼成金液还丹。故知阳丹在外谓之疏，己真炁在内谓之亲。反此亲疏，以定宾主，道可成也。迷徒不达此理，却行御女之术，强闭精炁，而曰炼阴丹，将欲延年，如以薪救火也。经曰：火生於木，祸发叉克。误人之甚，可不慎欤。
　　用铅不得用凡铅，用了真铅也弃捐。此是用铅真妙诀，用铅不用是诚言。
　　凡铅，即后天滓质之类也。真铅，是真一之炁也。夫人精炁日逐飞散，无由凝结而成圣胎，故圣人炼真铅以伏之，使凝结成砂，日逐运火，渐渐添汞，汞炁渐多，铅炁渐散，添汞减铅，其妙如此。十月火足，六百卦终，铅炁飞浮，如明窗中尘，片片飞浮而去。九载抱一，铅炁浮尽，只留得一味乾水银也。铅尽汞乾，铅尽汞乾化为金液大还丹，体变纯阳，与天齐寿，故曰用了真铅也弃捐也。用铅不用之句，岂虚诞哉，闻道至此，当明心於天，曰：师恩难报。誓成道以答师恩，若负师，如负天也。
　　竹破还将竹补宜，覆鸡当用卵为之。万般作用徒劳力，争似真铅合圣机。
　　竹器破矣，用金木之物补，可乎。亦必以竹补之，然后器用完矣。雏将覆矣，以土石之物抱之，可乎。亦必以卵覆之，然后毂育生焉。陶真人曰：竹断须竹续，木破须木补，屋漏以瓦盖，人衰以类主。修真若非同类之炁，徒施工巧，谩劳力矣。《参同契》曰：同类易施功，非类难为巧，欲作服食仙，当以同类者。盖人禀天地之秀炁而有生，真铅是天地之母炁，托同类之物孕而有之，故真铅为母炁，我精炁为子炁，岂非同类之至妙。曷以臻此，圣人之深机、自然之要道也。
　　药逢炁类方成象，道合希夷即自然。一粒金丹吞入腹，始知我命不由天。
　　有物混成，先天地生，圣人强名曰混元真一之炁。视之不见，听之不闻，搏之不得，圣人以同类二八初弦之炁，感而遂通，降灵成象，於空玄之中，一粒如黍，取而饵之，立乾己汞，化为纯阳之躯，与天地齐年。朝元子曰：死生尽道由天地，性命元来属汞铅。此非我命在我不在天乎。
　　道自虚无生一炁，便从一炁产阴阳。阴阳再合生三体，三体重生万物张。
　　道本虚，而实形之。道本无，而有形之。形则生焉，一生二，二生三，三生万物。万物莫不负阴而抱阳，冲炁以为和，方其未形，冲和之炁不可见也。及其既形，轻清之炁为阳，重浊之炁为阴，故阳天为父，阴地为母。二炁捆缢，两情和合，合成三体，谓之三才，曰天、曰地、曰人。《易》曰：天地捆缢，万物化醇。男女媾精，万物化生。圣人探斯之赜而知源，穷斯之神而知化，故能反其本、还其源，颠倒陶镕，逆施造化，贼天地母炁为丹，盗阴阳之精无为火，炼形反归於一熙，炼熙复归於虚无，故得身与道合，微妙玄通，变化无穷，隐显莫测，号曰真人。雪山一味好醍醐，倾入东阳造化炉。　　雪山，白色，西方之象，即金丹也。金丹一粒，味若醍醐，取而饵之，入我丹田造乎炉中，炼成圣胎也。
　　若过昆仑西北去，张骞始得见麻姑。
　　昆仑山在海水中，我身昆仑亦在下元水海中，生状若昆仑山，实发火之处也。昆仑山有门，谓之玄门，即天门也。天门在西北方乾位，仙翁曰种在乾家交感官是也。所以西北去，则张骞见麻姑矣。张骞象乾卦，为阳火也，又象真汞。麻姑象坤卦，为阴符，又象真铅。此言若过昆仑发火，自玄门而入，则鼎内真铅始见真汞而有变化也。方其真胎内融，真火外接，坤策并乾策，阴水逐阳符，两火交通，铅汞迎合，神仙之道根本於斯。张骞之乘搓，至月官而遇女宿者，比喻阴阳相会之意而言之耳。
　　姹女从游自有方，前行须短后行长。
　　姹女者，汞也，谓之汞火游从有方。前行者，外药之作用也。后行者，内药之作用也。有此两用，故曰游从自有方也。圣人下功炼丹之初，运汞火不出半个时辰，立得真一之精而吞饵之，故曰前行须短也。及乎服丹之后，运己汞火，却有十月之功，故曰后行长也。
　　归来却入黄婆舍，嫁个金公作老郎。
　　黄婆内象，即金胎土釜是也。金公，真铅也。老郎，纯阳之象也。真汞因外运火，飞入神室之中，配合真铅，相交相恋，化为纯阳之体，故曰嫁个金公作老郎也。归来者，取其收功之意也。
　　用将须分左右军，饶他为主我为宾。劝君临阵休轻敌，恐丧吾家无价珍。
　　此明火候作用也。将者，火也。左为文，右为武。圣人缩一年之火候於一月之内，缩一月火候於一日之中。自子至巳六时属阳，象春夏发生之德，故为文居左，谓之阳火也。自午至亥六时属阴，象秋冬肃杀之刑，故为武居右，谓之阴符也。饶他为主我为宾者，则是守雌而不守雄也，持静而不争也。夫主为阳而雄，好争也。宾为阴而雌，好静也。此
　　虑险防危、敬畏之意也。兵法曰：以逸待劳，又曰：制人而不制於人，此之谓也。道之用在乎火，火之用在乎人，喻如宾之见主，进退恭谨，不敢妄动也。运火之士，不可不知此矣。夫运火者，先定刻漏，以分子午。次接阴阳，以为化基。般六十四卦於阴符，鼓二十四炁於阳火，天关在手，地轴存心。回七十二侯之要津，攒归鼎内。夺三千六百之正气，辐奏胎中。运用有方，抽添有序，动则防危卢险，非敢差忒毫分，故得外接阴阳之符，内生真一之体。苟或用心不恪，节候差殊，致使姹女逃亡，鼎内灵胎不结，还丹无价之宝失矣。今也临阵，可不守雌而轻敌者乎。
　　西山白虎性猖狂，东海青龙不可当。两手捉来令死斗，化成一块紫金霜。
　　此言外象，已释在前四韵第三篇中。紫金霜，即金丹也。海蟾公曰：左手捉住青龙头，右手拽住白虎尾，一时将来入口吞，思量此物甚甘美。算来只是水中金，始达玄微真妙理。此其证也。以两手作两兽者，非也。
　　前弦之后后弦前，药味平平炁象全。采得归来炉裹煅，炼成温养自烹煎。
　　月至三十日，阳魂之丧尽，阴魄之水盈轮，是以纯黑而无光也，象 卦，故曰晦。此时与日相交在晦朔两日之中，合体而行，同出同役。至初二日，因感太阳之光而有孕，渐渐相离。至初三日日没时，即现蛾眉於庚上，於纯阴轮中生一阳光，魄中魂生，象震 卦，此时阳魂之金初生，药苗新也。至初八日，二阳生，象兑 卦，此时魄中魂半 ，其平如绳，故曰上弦也。此弦之前属阳，其后属阴，阴中阳半，得水中之金八两，其味平平，其炁象全也。至十五日，三阳备，象乾 卦，此时阴魄之水消尽，阳魂之金盈轮 ，是以团圆纯阳而无阴也，故曰望。阳极则阴生，故十六日於纯阳轮中生一阴 ，魂中魄生，象巽 卦。渐渐缺至二十三日，二阴生，象艮 卦，此时魂中魄半也 ，其平如绳，故曰下弦也。此弦之前属阴，其后属阳。阳中阴半，得金中之水半斤，其味平平，其炁象全也。圣人采此二八，擒归造化炉中煮煅，真一炁变成黍米，吞归腹内，温养烹煎而成金液还丹。全籍阴符、阳火，进退抽添，毫发差殊，丹道不成也。仙翁於此章叮咛反复，使自烹者，良有旨哉。
　　先且观天明五贼，次须察地以安民。民安国富方求战，战胜方能见圣人。
　　五贼者，在天为五星，在地为五岳，在神为五帝，在隅为五方，在人为五脏，在行为五常，在物为五行、五色、五炁、五音、五金、五味、五谷，是贼也。经曰：天有五贼，见之者昌。人能见此而逆修之，则宇宙在乎手，万化生乎身也。察地之理，莫大乎安民，民为邦本，本固邦宁而国富矣。圣人以身为国，以精炁为民，以火为臣，以丹为君也。吾侪若能亲擒五贼而逆修之，盗阴阳而化之，则真一之精可夺，己之阴汞立乾，精固
　　炁牢，求战必胜，是以运火无殆。十月功圆，脱胎神圣而为真仙子，故曰战胜方能见圣人也。
　　日月三旬一遇逢，以时易日法神功。守城野战知凶吉，增得灵砂满鼎红。
　　太阴、太阳一月一合，圣人则之，缩一月之侯在於一日，移一日之侯分於一时。般运符火则守城沐浴，罢攻野战则龙虎交斗。神功者，进火之度也。苟或阴阳错乱，日月乖戾，外火虽动而行，内符闲静不应。几有道之士，进火退水知吉知凶，旋斗历箕暗合天度，自然灵胎密运，神鼎增辉。
　　阴符宝字逾三百，道德灵文满五千。今古上仙无限数，尽於此处达真诠。 
　　二经为群经之管辖，诸子之枢纽，古今达道，尽由斯得也。
　　八月十五玩蟾辉，正是金精盛壮时。若到一阳才起复，便堪进火莫延迟。
　　八月十五日，正是金水生旺之时，一阳来复，半夜子时也。内外二丹，火工并进，不可延迟，失於时节。
　　玄牝之门世罕知，指他口鼻妄施为。饶君吐纳经千载，争得金乌搦兔儿。
　　经曰：玄牝之门，是谓天地根。绵绵若存，用之不勤。妙哉，至言也。举世莫能知此，非真人指示，孰能晓了。近有叶文叔以两肾中间为混元一穴，排拉他说，尤甚非也。玄牝二物，岂可一穴言之。自开辟以来，若无此二物，安能有万物哉。故因内外二丹从此而立，圣人秘之，曰偃月炉、悬胎鼎也。金乌即金丹也。金丹制我汞，如猫伏鼠，似乌搦兔，不能逃遁。若以口鼻为玄牝，直饶千载吐纳，转见旭羸矣。
　　休将死户为生户，莫执生门号死门。若会杀机明反复，始知害裹却生恩。
　　阴阳五行，顺之则生，逆之则死，此常道也。庸人讵知有不生之生则长生，不顺之顺为至顺。若能明此反复之理，害裹生恩，男儿有孕也。杀机者，盗机也。
　　月才天际半轮明，早有龙吟虎啸声。便好用工修二八，一时辰内管丹成。
　　月之半轮者，一八之数也。仙翁指示龙虎各有一八之数，合成二八也。道之妙用都在一时辰中，此时水源至清，有炁无质也。一年之中，止有一日。一日之中，止用一时。一时之中，分作六候，下功不逾两候，金丹立成。尚余四侯，别有作用。此乃天机，不书竹帛，口传心授。仙翁通作一时而言之，故曰一时辰内管丹成也。叶文叔不达此理，妄意解释，有言药成於一时，非尽用一时。茫然不知所归，私意揣度也，可笑之甚。若非止用一时，是将欸日程也，奚为至简至易耶。妙矣哉，此道非人间可得而闻矣。谨按南龟子《大丹火记》曰：伏睹圣人始於下工之际、造铅之初，盗三元一大周天之炁，夺二千零七十三万六千之正炁，聚於乾坤之鼎，会於生杀之舍，天地之数夺尽，日月之数夺尽，龙虎之数夺尽，生成之数夺尽，阴阳五行之数夺尽，擒在一时辰中，制造圣丹一粒，其大如黍，其重一斤，至灵至圣，至尊至贵，为天地之元精，作一身之主宰。可谓贼天贼地，贼阴贼阳，宇宙在乎手，万化生乎身，成至真仙子，宾于上帝。故我仙师有言一时辰内管丹成，岂虚语哉，此其证也。
　　火生於木本藏锋，不会钻研莫强攻。祸发只因斯害己，要能制伏觅金公。
　　经曰：火生於木，祸发爻克。精生在身，情动必溃。不会钻研斯害己吕公曰：火烧七户密闭牢，莫教烧破河车路。要能制伏，须藉金公。《参同契》曰，将欲制之，黄芽为根是也。
　　安炉立鼎法乾坤，煅炼精华制魄魂。众散捆组为变化，敢将玄妙托言论。
　　积诸阳炁为天在上而不润下，积诸阴炁为地在下而不炎上，则天地不交也。不交，焉能生万物哉。盖天虽为至阳之物，而有一阴之炁，故能降地。地虽为至阴之物，而有一阳之炁，故能升天。二炁捆缢，万物化醇，因以炁交合遂成变化也。金丹之道，安炉立鼎，煅炼精华，以制魂魄，莫不法为天地也。《子母歌》曰：情交无用药，炁合无言说是也。金丹以炁为类，结而成变化也。始自无生有，复自有生无，是以变化无穷，此乃天机，安敢饶舌，自取轻泄漏慢之愆尤哉。
　　坎电烹轰金水方，火发昆仑阴与阳。二物若还和合了，自然药熟遍身香。
　　坎电者，水中之火，谓之阴符，即虎之弦炁也。金水方者，西北乾位，即龙是也。西方又是天门，谓之玄门也。此言虎以阴中之火，烹烁乾龙，龙即发昆仑火应之，二火相并，真一之精自然疑结，即时采饵，百骸俱理，香且美矣。《参同契》曰：金砂入五内，雾散若风云，熏蒸达四肢，颜色悦好。鬓发皆变黑，更生易牙齿。老翁反丁壮，耆妪成姹女。此非真香满身乎。既饵丹后，运阴阳符火，虎以阴中之火烁其玄门，龙发昆仑之火以应之。二物和合了，金液还丹自然香熟，遍身增辉，香且美矣。诗言内外二丹法象。
　　要得谷神长不死，须凭玄牝立根基。真金既反黄金室，一颗圆光永不离。
　　《易》曰：阴阳不测之谓神。无形者，感而遂通，若谷之应声，故曰谷神。夫神因炁而立，炁因精而生。精能生炁，炁能生神，故神炁为一身之主宰，一身为神炁之官府。形不得神炁不生，神不得形器不立。三物相须，故始能生也。若欲长生，须凭玄牝。根基始立，然后长生可致矣。万物莫不由此二物而生，还因此二物而死。实为天地之根，五行之祖，阴阳之蒂，万化之基。圣人凭此以成外丹，籍此以就内药。故得真一之精反於黄金之屋，变现一颗灵光，化身为炁，化炁为神，形神俱妙，与道合真，隐显莫测也。
　　三才相盗食其食，道得神仙隐此机。万化既安诸虑息，百骸俱理证无为。
　　天地以四时相盗万物，故有荣有悴而不长荣。万物以五味盗人，故有生有死而不长生。人以五行盗万物，故有坏有成不能长存也。三盗
　　既宜，三才既安，是以有盛有衰，有生有死，有荣有悴，有昼有夜，有往有来，有出有没，有废有兴，有物有我，有是有非，纷纷而起，循环无穷而不可测者，自然之道也。若能混此三盗而一之，反其机而执之，逆其时而食之，则百骸俱理而万化安，万化既安则诸虑俱息。
　　否泰才交万物盈，屯蒙受卦禀生成。此中得意休求象，若究群爻谩役情。
　　冬夏二至为一阴一阳之首，子午二时为一日一夜之元。圣人运动阴符、阳火，协天地、阴阳、升降之道，日月往来之理，攒簇四时、八卦、七十二候、二十四炁，环列鼎中而成真一之体，其理甚简，其功不繁，无得妄为，故托诸卦象。分擘一月三旬中，以阐玄机，以明火用。爻象者，荃蹄也。屯蒙为众卦之首，以象运火生成之始，造化禀受妆源，故朝以屯，暮以蒙，作用炁过如此而已矣。至若天地阴阳之升降，於四时之中，二月春分之节，阳升到天地之中，阴阳相半，不寒不热而温，故为泰卦 ，亦如月之上弦气候也。此时阴阳二炁自然相交，圣人不进火候，谓之沐浴也。八月秋分之节，阴炁降到天地之中，亦阴阳相半，不热不寒而凉，故曰否卦 ，亦如月之下弦气候也。此时阴阳二炁亦自然相交，圣人不进水侯，亦谓之沐浴。若於此四卦中得意，何必纷执群爻，劳心疲思哉。仙翁慈悲，直指其捷径之如此。
　　俗谓常言合圣道，宜向其中细寻讨。能将日用颠倒求，大地尘沙尽成宝。
　　真铅、真汞不离常言、俗语、日用之间，颠倒修之，大地俱成至宝。古诗曰：朝朝只在君家舍，日日随君君不知。
　　天地盈虚自有时，审能消息始知机。由来庚甲申明令，杀尽阴尸道可期。
　　天地盈虚有时者，盖天地相去八万四千里，冬至日地中有一阳之炁上升，一日升四百六十里二百四十步，五日为一候，三候为一气，三炁为一节，二节为一时，即春分日也。计九十日，阳炁共升到天四万二千里，正到天地之中，此时阴中阳半，为泰卦，其炁变寒为温，万物发生之时，为春。自此之后，阳炁升入阳位，亦如前说，渐渐升到夏至之日，并前计一百八十日，共升八万四千里，乃到天也，此时阳中有阳，为乾卦 ，纯阳也。其炁变温为热，故曰夏。万物茂盛盈满之时，故曰盈也。夫热极则阴生，故夏至日一阴自天降，亦一日降四百六十里二百四十步，亦五日为一侯，三候为一炁，三炁为一节，二节为一时，即秋分也。计九十日阴炁共降四万二千里，正到天地之中，此时阳中阴半，为否卦。其炁变热为凉，万物结实之时，为秋分。自此之后，阴入阴位，亦如前，渐渐降到冬至之日，并前计一百八十日，其炁降八万四千里乃到地，此时阴中有阴，为纯阴坤卦 ，其炁变凉为寒，故曰冬。万物收藏之时也，故曰虚也。天地盈虚，因月而见。月从日生，初三日震庚生形，初八日兑丁成弦。十五日乾甲周满，天地盈之时也。十六日巽辛受统，二十三日艮丙守弦。三十日坤乙消灭，天地亏之时也。圣人消息天地，盈亏之机，移一年炁侯在一月之中，以初一日为冬至，分两日半为三十时，以当一月炁候。故初三日，月现蛾眉於庚上。初八日上弦，阴中阳半，即春分日也。至十五日，得四月节炁，为纯阳，故月圆满，阳炁盈轮，故曰盈也。此夕月出甲方，至十六日一阴生，渐缺没於庚上，为夏至。二十三日为下弦，阳中阴半，象秋分日也。至三十日得十月节炁，为纯阴炁满轮，故曰虚也。此日之旦月转在甲，与日相交，复生阳光，循环不已。运动阴符阳火，一一依天地盈虚、升降，循环六十四卦，由庚及甲圆缺之理，运转抽添，亦犹人君申明号令，故曰杀尽阴尸道可期也。
　　欧冶亲传铸剑方，耶溪金水配柔刚。炼成便会知人意，万里诛凶一电光。
　　欧冶先生铸剑，天地遣神女为之侍炉，制以金水配以柔刚，炼成诛剪妖邪，一电光顷，其灵如此。圣人铸鼎亦如之，以天地为炉冶，以阴阳为水火，配以五行，制以神炁，炼成之后，能曲能直，能柔能刚，能善能恶，能圆能方，心有所思，意有所适，飞扬诛剪，一电光顷，此乃自然神剑也。修丹之士若无此剑，犹取鱼兔而无筌蹄也。仙翁托欧冶而言之，实谓玄珠罔象也。
　　异名同出少人知，两者玄玄是要机。保命全形明损益，紫金丹药最灵奇。
　　经曰：无名，天地之始。有名，万物之母。又曰：此两者同出而异名。方其无也，真一之炁为汞，不可见也，故为天地之始。及其有也，真一之炁如黍现於空玄，为铅而可见也，故为天地之母。在天曰离、曰汞，在地曰坎、曰铅，其本则同，其出则异，谓玄之又玄。上士至人执此两玄之机，以明损益，以治诸身，则形可完，命可保也。所谓损者，五行顺兮，常道有生有灭是也。所谓益者，五行逆兮，丹体长灵长存是也。吁，纯阳紫金立乎天地之始，出乎天地之母，故曰紫金真药最灵奇者，当知先师叹羡不尽之意也。
　　虚心实腹义居深，只为虚心安识心。不若炼铅先实腹，且教守取满堂金。
　　虚心则无我，无我则万法皆空，丝毫不立。实腹则炼铅乾汞，汞乾形化，与道冥一而无形矣。二理俱妙，殊途同归，非大圣人不能识此。守取满堂金者，乃一身中之精炁神也。修真之士，未炼铅以乾汞，其腹未实，其心未虚，则无摇汝精，精少，还丹不成也。
　　大药修之有易难，也知由我也由天。若非积行施阴德，动有群魔作障绿。
　　魔障在天，修持在我。阴德不施，触途有碍。
　　黑中有白为丹母，雄裹怀雌是圣胎。太乙在炉宜慎守，三田聚宝应三台。
　　铅中取银，即为丹母。砂裹取汞，乃是圣胎。二物感化真一之炁精，结
　　在炉中，惟要精明炁候，恪守规模，不得毫分差忒，故得三性聚会，结成丹宝，上应三台也。
　　长男乍饮西方酒，少女初开北地花。若使青娥相见后，一时开锁住黄家。
　　震为长男，即龙也。兑为少女，即虎也。北地，即阴物也。花阴炁，即虎之弦炁也，谓之铅火。青娥，姹女也，即龙之弦炁，谓之汞火也。此言修丹之士，驱龙乍来就虎，故曰乍饮西方酒也。虎即开阴户之花以就龙，若运青龙汞火与白虎铅火相恋之后，一时封锁会於黄家，而产真一之精也，故曰若使青娥相见后，一时关锁住黄家也。
　　偃月炉中玉藻生，朱砂鼎内水银平。只因火力调和后，种得黄芽渐长成。
　　偃月炉，阴炉也，中有玉藻之阳炁，即虎之弦炁也。朱砂鼎，阳鼎也，中有水银之阴炁，即龙之弦炁也。金丹只因此阴阳二弦之火，调停和合之后，种得真一之芽，长在黄家，结成黍米也。
　　梦谒西华到九天，分明授我指玄篇。其中简易无多语，只是教人炼汞铅。
　　高象先曰：思神不觉魂升玉京，上帝矜之，命西华夫人指示丹诀，其篇略曰：叔通从事，魏伯阳相将，笑入无何乡。准《连山》作《参同契》，留为万载丹中王。首日乾坤易门户，乾道男兮坤道女，时人不识真阴阳，茫茫天下寻龙虎。其言甚多，只是教人明真龙、真虎，炼铅汞而已。
　　华池燕罢月澄辉，跨个金龙访紫微。从此众仙相识后，海潮陵谷任迁移。
　　华池，丹也。饮罢，功圆脱胎神化，肌肤若冰雪，绰约若处子，形容如秋月，御炁乘云，游手无极，饱观尘世，海变桑田，桑田变海也。
　　未炼还丹莫隐山，山中内外尽非铅。此般至宝家家有，自是时人识不全。
　　龙不在东溟，虎不在西山，家家自有，逆而修之，还丹可冀。山中阴寂，内外非铅，铅乃真阳之物，即不遥远也。
　　纵识朱砂及黑铅，不知火候也如闲。大都全藉修持力，毫发差殊不作丹。
　　金丹造化，全藉金公。毫发有差，千里悬隔。是以圣人传药不传火也。
　　休泥丹灶费工夫，炼药须寻偃月炉。自有天然真火养，不须柴炭及吹嘘。
　　叶文叔指两肾中间为偃月炉，谬哉。靡肯自思己错，更将错路教人，不揣之甚邪。此炉之口仰开如偃月之状而名之，乃北海也，元始祖炁存焉。内有自然真火，何柴炭吹嘘之有。
　　一阳才动作丹时，铅鼎温温照幌帷。受炁之初容易得，抽添运用慎防危。
　　一阳才动，乃初九潜龙之位，急宜运用，克期可成，只一时内，又何在九年三载。孰不知下工之初，即赫赤金丹，大如黍米，收入黄庭，养成至宝也。铅鼎者，乃洞阳金鼎，存於虚无杳冥之间，乃自然之鼎也。铅者，先天虚元中物也。下手之后，铅鼎温温，如火之攻，如云之敷，和畅情性，弥漫海岳。铅若是真，不失家臣。是以铅为宗祖，居玄牝之内，为天地之根，虚静不能成，作用不能得，其道至妙。照幌帷者，修炼时精光发溢，行持后秋毫可镒，观有藏府。受炁者，受炁之初，阴极阳生，得在受炁。防危者，失在抽添。知其幽隐，子细详酌，无忽于时，运用防危，不可轻敌，故有抽添之患。天地妙炁，《易》象之法，岂不闻甲剑一挥，魔军皆散，有调和也。
　　玄珠有象逐阳生，阳极阴消尽剥形。十月霜飞丹始熟，此时神鬼亦须惊。
　　金液还丹，暖之有象者，自冬至一阳子时进阳火，所以逐阳而生真精。夏至一阴午时进阴符，剥至十月霜飞之时，还丹始熟。脱胎神化为纯阳之天仙，鬼惊神伏矣。
　　兔鸡之月及其时，刑德临门药象之。到此金砂宜沐浴，若还加火必倾危。
　　兔二月为德，鸡八月为刑。此两月为沐浴之时，即宜罢火，加叉倾危，还丹走失矣。
　　契论经歌讲至真，不将火候着於文。要知口诀通玄处，须共神仙仔细论。
　　《火记》六百篇，篇篇相似，出入贯串，与天合符。天之所秘，圣莫传文。须遇真师，无自卤莽也。
　　饶君聪慧过颜闵，不遇至人莫强猜。只为丹经无口诀，教君何处结灵胎。
　　千经万论，惟布枝条。至道不繁，独传心印。未遇真师，纵聪明过於颜闵，徒自揣量，终不能凝结圣胎也。
　　要知炼养还丹法，自向家园下种栽。不假吹嘘并着力，自然果熟脱真胎。
　　此道甚近，家园下种，其近可知。若求非类，愈求愈远。同类易施工，何着力之有。
　　四象会时玄体就，五方行处紫光明。脱胎入口通身圣，无限龙神暗耸惊。
　　龙虎才交，即五行四象皆会矣。五行四象会合之时，真一玄体结成黍米，紫色光明。然后密运赤龙，夺归入仰，吞入丹田，立通神圣，天地龙神尽失惊矣。
　　金公本是东家子，却在西邻寄体生。认得唤来归舍养，配将姹女作亲情。
　　此意已在前四韵第九篇中，今不欲重秆。都在作用法象之内，有阳中之阴复阳而又阴者，有阴中之阳复阴而又阳者。又有内药阴阳水火，外药阴阳水火。内三性，外三性。内五行四象，外五行四象。又有内外阴阳互用法象，反反复复不可名状，吾侪默识心通可也。如未逢真旨，莫能洞晓其端。仙翁作是诗，明者举一隅斯足矣。
　　万物芸芸各反根，反根复命即长存。知常反本人难会，妄作招凶往往闻。
　　经曰：万物芸芸，各归其根。归根曰静，静曰复命。复命曰常，知常曰明。夫人未生之前，冥然无所知，混乎至朴。及其生也，察之阴阳，受之父母，逆而修之，夺先天一炁以为丹母，贼阴阳真炁以为化基，炼形反入於无形，炼炁复还於至朴，炼神与道而合真，故曰归根复命即长存也。能知常道而反其本者，圣人也，是以长生焉。不知常道，众人也，是以妄作招凶往往闻也。
　　赤龙黑虎合西东，四象交加戊己中。复媾自然能运用，金丹谁道不成功。
　　东，赤龙之弦炁也，名曰姹女。西，黑虎之弦炁也，名曰金公。二物亦犹砂中汞、铅中银也。赤龙、黑虎合两弦之炁，即是南北东西四象交加於戊己中，结就一粒黍米。服归丹田，却运火自复卦子时起，首进阳火。至媾卦午时起，首进阴符。复媾是阴阳之元，为冬夏二至之节也。阴符、阳火自此笔始，抽添运用一一依法，勿令差殊，孰谓金母不成耶。
　　未炼还丹须急炼，炼了仍当知止足。若也持盈未己心，不免一朝遭耻辱。
　　光阴迅速，时不待人。未炼还丹，急须下手。既已炼了，十月功圆，却须抱元守一，持盈守城，不须用火。若不知足，持不已心，则反招祸辱矣。故锺离公曰：丹熟不须行火候，若行火候叉伤丹。到此果能诚心见性，如达磨面壁九载，则道成矣。
　　始因有作人争觅，及至无为众所知。但见无为为要道，岂知有作是根基。
　　世有学释氏修性之道，执一切有为皆是虚妄之语，以毁老氏修命之道。此知其一不知其二，窥见其门未升其堂也。焉知修命之道，始则有作，炼外药而化形。中则有为，炼形而化炁。终则无为自在，谓之抱一以识其心，以见其性，炁自归神，神自合道，故形与神俱妙而不测，神与道合真而无形。形既无矣，何得谓之有形、有作、有为、有幻乎。安知其命非性耶，安知其性非命耶。．强自分别，曰性、曰命，混而一之，未尝有异。故知有作乃至无作，有形乃至无形，斯道至矣，非中下之所知也。仙翁作是诗以勉后学，但见无为为要妙，而不知有为有作，实无为之根基也。一本云：筌蹄在手，莫我知也。到岸不须船，十月俄瞠视。凡圣杂朝市，鱼龙混通衢，懊恼世间人，对面不相遇。
　　鉴形闭炁思神法，初出艰难后坦途。倏忽纵能游万国，奈何居旧却移居。
　　鉴形、闭炁、思神之法，初学甚难，及至习熟，坦然无碍，瞬息之间，遍游万国，盖其阴神善爽灵妙如此，奈何其形属阴，易弊难固，不免投胎夺舍者也。
　　投胎夺舍及移居，旧住名为四果徒。若解降龙并伏虎，真金起处几时枯。
　　投胎、夺舍、移居之法，谓之四果，修行属阴神，为鬼仙，非阳仙也。若能驱龙、驾虎，炼饵金丹，化形入於无形而为阳仙，始得形神俱妙，与道合真自不枯矣，岂比他阴神耶。故崔公云，灵光归去入幽寂，死作阴冥善爽鬼是也。
　　释氏教人修极乐，亦绿极乐是金方。大都色相唯兹实，余二非真谩度量。
　　释氏化人修极乐冷土者，修妙色真金之象也。近世诵佛号化人，谓之净土，此为中下设耳，实大根大器之尘垢也。殊不知真极乐净土，固在西方，咫尺不远，彼处产育真金，其金一粒大如黍米，重一十六两，故释氏有丈六金身。人能炼此真金饵之，立超圣地，化有形入於无形，聚则金相堂堂，散则入於空寂，变化无穷，着龟莫测，随缘应感，无所不通，而其真身寂然未尝有作，故谓之西方极乐。所以云大都色相唯兹实，余二非真谩度量耳。佛自周末时入灭，数百年至汉明帝时，遣使取得骨来复埋在凤翔，唐宪宗又掘出一经骨，岂知轩皇驾龙升天之至道者欤。
　　恍惚难求中有象，杳冥莫测是真精。有无由此自相入，未见如何想得成。
　　恍惚之中有物者，龙之弦炁也。杳冥之中有精者，虎之弦炁也。二弦有炁无质也，恍恍惚惚，杳杳冥冥，视之不见，听之不闻者，真一之炁有灵而无形也。真一子曰：无者，龙也。有者，虎也。无者，汞炁也。有者，铅精也。是知二弦之炁相交，故有因无感而生灵，故无因有激而成象，故得有无相因，递互相入，乃得真一之炁凝结而成黍米，悬于空中，霞光照日。彼之兀兀坐思，尘埃心地，岂知此哉。
　　修行混俗且和光，圆即圆兮方即方。晦显逆从人莫测，教人争得见行藏。
　　被褐怀玉，和光同尘，剖破藩篱，无人无我，内外充亲，取合俱泯，始合神仙行藏也。
　　又续添五首
　　休施巧伪为功力，认取他家不死方。壶内旋添留命酒，鼎中收取返魂浆。
　　《参同契》曰：同类易施功，非类难为巧。修真之士多执非类假伪之法，施功於己，而不肯下问他家同类不死之方。能於鼎中探取返本之阳丹，腹内旋添延命之汞火，二物真修身之至宝也。
　　祸福由来互倚伏，还如影响相随逐。若能转使生杀机，反掌之间灾变福。
　　阳主生曰福，阴主杀曰祸。阴消阳长，阳极则阴生，互相倚伏，如影之随形，响之应声，此常道自然之理也。若能返此生杀互用之机而逆修之，则反掌之间灾变为福，害中生恩，男儿有孕也。
　　敲竹唤龟吞玉芝，鼓琴招凤饮刀圭。近来透体金光别，不许常人话此规。
　　竹乃虚心无情之义也，琴有正声谐和之义也。龟乃黑虎也，凤乃赤龙也。龙之弦炁曰玉芝，虎之孩炁曰刀圭。此言龙虎皆是无情之物也，而能相交，故曰敲竹，乃二物相击之义也。龙虎相交结为夫妇而和谐，故曰鼓琴也。龙虎交，则二弦之炁相吞相啖而炼成金丹，光透帘帷，即时探取，饵归丹田，制己阴汞，然后虚心运火，谐和阴阳，合乎呼吸。以呼吸运用神炁，聚散水火。以水火炼养胎息，绵绵若存，游泳坎离，交感而生金液也，故曰凡运火之际，忽觉夹脊真炁上冲泥丸，沥沥有声，似有物触上脑中，须臾如雀卵颗颗自腭上入重楼，若冰酥甘美，其味无比。如有此状，乃得金液还丹之道。徐徐咽下丹田，绵绵不辍，五藏清虚，暝目内视有光如烛。五藏中有万道金光出体，如火轮云雾，盘旋罩身，粲然奇异，岂与尘埃辈比肩哉。
　　了了猿心方寸机，三千功满与天齐。自然有鼎烹龙虎，何必担家恋子妻。
　　世情浓后，道心难以知，人人担家而爱恋子妻也，不知返本源之道矣。仙翁嗟念，故作此时，以警修真之士云耳。
　　饶君了悟真如性，未兔抛身却入身。纵此变新修大药，迥超无漏作真人。
　　大用未现前，大法未明透，一毫渗漏，抛身入身。若圆明照了，饱炼金丹，道成十极，号曰真人。
　　西江月一十三首
　　仙翁曰：西者，金之方。江者，水之体。月者，药之用也。
　　内药还如外药，内通外亦须通。丹头和合略同，温养两般作用。
　　夷门《破迷歌》曰：道在内安炉，立鼎却在外道。在外离坎，汞铅还在内。此明内外二药也。夫外药者，金丹是也。造化於二八炉中，不出半时，立得成就。夫内药者，金液还丹是也。造化於自身之中，直待十月足，方能脱胎成圣。观内外二药，和合丹头，作用之法，虽略相同，及其用功、火候，实相远矣。吾侪下功之日，内外和合丹头之际，防危虑险，毫分无武可也。敬之敬之。
　　内有天然真火，鼎中赫赫长红。外炉增减要勤功，妙绝莫过真种。
　　内药虽然真火在土釜中，赫然长红，若不凭外炉勤功，增添抽减运用，无令差忒，庶免危殆也。然内外真火变化无穷者，实藉真铅之妙也。此宝偏能擒汞，不使飞走。或有不达此理，却言内药以真火烹炼，外药假凡火增减，如以管窥天，可付一笑。殊不知内外虽异，其用实同，道不二也。所言内外者，人之一身禀天地秀气而有生，托阴阳铸冶而成形，故一形中，以精、气、神为本。神生於炁，炁生於精，精生於神。然此三者，后天地生之一炁，至阴之物，修真之士若执此一身而修炼，无过精、炁、神三物而已。奈何三物一致，俱后天地生，纯阴无阳，安能出乎天地之物外耶。仙翁所以言独修此物转赢旭。锺离公曰：涕唾津精炁血液，七件由来尽属阴。又曰：独修一物是孤阴。真一子曰：孤阴不能自产。《参同契》曰：牝鸡自卯，其雏不全。圣人知己身之炁后天地生，乃属阴物，难擒易失，故采先天一炁，以真阴、真阳二八同类之物，擒在一时辰内，炼成一黍至阳之丹，号曰真铅。造化在外，故曰外药。以阳丹擒己阴汞，犹猫捕鼠。阳丹是天地之母炁，己汞是天地之子炁，以母炁伏子炁，岂非同类乎。此造化在内，故曰内药。仙翁曰：药逢炁类方成象，道合希夷即自然。真一子曰：未有天地混沌之前，真铅得一而生，渐生天地、阴阳、五行。《参同契》曰：先天地生，巍巍高尊。此皆证金丹先天一炁也。以先天阳丹点己阴汞，化为纯阳，更假阴阳、符火，运用抽添，十月功圆，形化为炁，炁化为神，神与道合，升入无形，变化莫测，故能出乎天地之外，立乎造化之表，提挈天地，陶铸阴阳，而不为阴阳陶铸者，是先天一炁使之然也。其绝妙之如此，故曰绝妙无过真种。安可以后天地至阴之类而为内药耶，安可以后天地凡砂、凡汞、凡火、凡水非类滓质之物而为外药耶。学道之士研穷本始，无惑邪说，永坠三途。
　　七返朱砂返本，九还金液还真。休将寅子数坤申，但看五行成准。
　　九还七返者，不离天地、五行生成之数也。天一生水，地以六成之。水居北，积坎阴之正炁，为真水，故曰居六也。地二生火，天以七成之，火返南，孕离阳之正炁，为真砂，故曰七返朱砂还本也。天三生木，地以八成之。木归东，处震位而为汞，故曰八归也。地四生金，天以九成之。金还西，化兑而为铅，故曰九还金体还真也。天五生土，地以十数成之。土居中，变而为丹也。故知金丹不出金、木、水、火、土而成，故曰但看五行成准。安可以寅子数坤申，为九还七返耶。
　　本是水银一味，周流，经历诸辰。阴阳炁足自通神，出入岂离玄牝。
　　真一之水，结而成精。精者，汞也。真一之炁一变而为水在北，二变而为砂在南，三变而为汞在东，四变而为金在西，五变而为丹在中。丹非天地不生，非曰月不产，非四时不全，非五行不熟，非总数不成，是以遍历诸辰，阴阳数足，自然变化通神也。然其妙用造化，出入不离玄牝二门，真为天地之根也。
　　若要真铅留汞，亲中不离家臣。木金间隔会无因，须仗媒人勾引。
　　木性爱金顺义，金情恋木慈仁。相吞相啖却相亲，始觉无中有孕。
　　此言内象也。家臣，即己之真炁也。己之真炁因真金而始凝结，金丹因己汞而方有神功。二物相须，两情相恋，乃能变化通灵。故曰：若要真铅留汞，亲中不离家臣。铅丹属金则外，己汞属木则内。二物相隔，无由会合，全仗黄婆制造成丹。吞入腹中，与已汞配合，要在黄婆勾引也。二性既媒合了，交接阴符场火，是以木性爱金顺义，金情恋木慈仁也。内外金木惰性相吞相啖，遂成夫妻，孕育婴兄在我腹中，始觉无中有孕，此道妙矣。
　　白虎首经至宝，华池神水真金。故知上善利源深，不比寻常药品。
　　白虎首经者，即初弦之炁也，非女子天癸也。若以三峰二十四品毁谤至道，至道可毁乎，九天之不可阶而升矣。夫真一之炁在天曰一水，在虎曰初弦，炼养在华池中曰神水，此乃真金之至宝也，不离真一之精，流历诸处，有种种异名而能造化。经曰：上善若水。盖真一之水生於天地之先，故曰上善。其利源甚深远也，不类寻常后天地生滓质之药品也。
　　若要修成九转，先须炼己持心。依时采取炼浮沉，进火堤防危甚。
　　九转，九年也，在十月脱胎之后，如达磨面壁，抱一无为，故使形神俱妙，与道合真，谓之九转金液大还也。达磨只履西归，是其验也。欲成九转，先须十月下功，还火炼己，持心依时，以运其火。谨守以防其危，探取抽添，以定浮沉，以分宾主。守雌不雄，方免危殆。故得形化为炁，炁化为神，神化为虚，超入於无形矣。
　　牛女情绿道本，龟蛇类禀天然。蟾乌遇朔合婵娟，二炁相资运转。
　　总是乾坤妙用，谁能达此深渊。阴阳否隔却成愆，怎得天长地远。
　　牛、女一岁一交，太阴、太阳一月一合，龟蛇以类蟠虬相扶，此皆阴阳二炁使之然也，实真道之根本也。金丹大药作用，一一如之。盖真一之炁，杳然无形，不得二八阴阳之炁相交，安能感格兆形黍米者哉。既得丹饵之后，若无阴阳符火氤氲，焉能变金液还丹者哉。《参同契》曰：关关睢鸠，在河之洲。窈窕淑女，君子好求。雄不孤处，雌不孤居。玄武龟蛇，蟠虬相扶，以明牝牡竟当相须，理之所在，夫复何疑。尽是乾坤妙用之机，天地生成之道，谁能达此深渊而颠倒修之，宇宙在乎手。真一子曰：孤阴不自产，寡阳不自成。须假牝牡合炁，方能有胎化之道也。天地所以能长且久者，阴阳交合自然之道也。天炁不降，地炁不腾，四时不序，万物不生。以此观之，阴阳否隔，即成愆尤，焉能天地长久哉。《易》曰．．一阴一阳之谓道。仙翁於此一章再三致意，深於此道者当以意会。
　　此药至神至圣，忧君分薄难消。调和铅汞不终朝，早睹玄珠成兆。
　　至士若能修炼，何妨在市居朝。工夫容易药非遥，说着人皆失笑。
　　金丹入口，立跻圣域，岂非至圣至神耶。煅炼不出半时，金丹立见形兆，岂非至简至易耶。故说着令人不觉也。得之者，第恐阴功靡薄，不腾其道，叉是难矣。
　　不辨五行四象，那分朱汞铅银。烧丹火候未曾闻，早便称呼居隐。
　　心靡肯自思己错，更将错路教人。误他永劫在迷津，似想欺心安忍。
　　丹经万卷，妙在《参同契》其间三字，《鼎器＃１歌》一章乃丹之骨髓也。举世学此道者，莫能晓解，胡不思之甚耶。试取此歌证我之所得，如或未明，我之所得未尽善也。何迷惑乎旁门非类之有，今之学者未识吐旧纳新之方，便起飞云走雾之兴，自高大模范於人，己自不知悔恨，误他溺在迷津，担版一生安忍。
　　二八谁家姹女，九三何处郎君。自称木液与金精，遇土却成三性。
　　二八，阴数。姹女，即我真炁也，又曰木液。九三，即阳数也。郎君，即阳丹也，又曰金精。二物相交，会於丹田土釜之中，即成三性也。
　　更假丁公煅炼，夫妻始合欢情。河车不敢暂留停，运入昆仑峰顶。
　　丁公者，火也。河车者，水也。水火，即阴符、阳火也。日夕运转不停，若河畔水车循回不已也。此言铅、汞二物在土釜之中须假火煅，是以内外夫妻始结欢情。运动阴符、阳火，不得暂停，般运炁候，自昆仑顶入，温养圣胎，化为纯阳金液大丹也。
　　雄裹内含雌质，负阴却抱阳精，两般和合药方成，点化魄灵魂圣。
　　信道金丹一粒，蛇吞立化龙形，鸡餐亦乃变鸾鹏，尽入真阳仙境。
　　雄裹雌，龙之弦炁也。阴抱阳，虎之弦炁也。二物相合，灵丹自生，吞入腹中，点化阳魂以消阴魄，一粒如黍，鸡养蛇食，亦化龙鸾，飞入真阳圣境，其药至圣之如此。
　　天地才经否泰，朝昏好用屯蒙，辐来辏毂水朝宗，妙在抽添运用。
　　未用火，下功始於屯蒙，休功终於否泰。日夕般运符火归於鼎中，如车之轮辐辏於毂，若百川之朝宗於海。运用抽添，其妙如此也。
　　得一万般皆毕，休分南北西东，损之又损慎前功，命宝不宜轻弄。
　　一者，真一之精也。一之炁生於阴阳，阴阳生四象，四象生五行，五行生万物，俱不出真一之炁变化也。故真一之精为天地之丹，阴阳之宗，四象之祖，五行之根，万物之基，得此一，万事毕矣。东西南北，皆一也。损之又损，以慎前功，方能尽得一之妙。盖一有之象，运用阴阳二火以形之也。既得一，吞归五内，如前运阴符、阳火，亦慎前功，故曰慎前功也。虑险防危，不可轻动，恐失命宝者玄珠也。
　　冬至一阳来复，三旬增一阳爻，月终复卦朔晨超，望罢乾终遇兆。
　　冬至一阳生，为复卦 ，乃一阳爻也。又三十日，为临卦 ，增二阳爻也。又三十日，为泰卦 ，增三阳爻也。又三十日，为大壮 ，增四阳爻也。又三十日，为夬卦 ，增五阳爻也。又三十日，为纯乾 ，六场爻也。乃阳火之侯。阳极则阴生，故夏至一阴生，为姤卦 乃一阴爻也。亦如前三十日，增二阴爻为遁卦 ，为否卦 ，为观卦 ，为剥卦 ，为坤卦纯阴 。乃阴符之侯也。阴极则阳复生，周而复始，此一年之候。圣人移此一年之炁，一月之中，以朔旦为复卦。两日半当三十日，至十五日望为纯乾卦，故月圆也。十六日为姤卦，一阴生，故曰望罢乾终。姤兆阴炁，初萌谓之兆也。
　　日又别为寒暑，阳生复起中宵，午时姤象一阴朝，炼药须知昏晓。
　　又将一月之候移在一日之中，分为寒暑温冻四时之节炁。故以中夜子时一阳生为复卦，午时一阴生为姤卦。运用阴符、阳火，抽添进退，一一合天地四序、阴阳升降，不得毫厘差忒，炼药须知昏晓阴阳之首。
　　德行修逾八百，阴功积满三千，均齐物我与亲冤，始合神仙本愿。
　　虎兕刀兵不害，无常鬼贼难牵，宝符降后去朝天，稳驾鸾与凤辇。
　　抱一九载，功满道成，物我俱忘，形化为无形。形既无矣，何刀兵虎兕之能害，无常火宅亦何能牵哉。於是和光混俗，救度众生，物我不计，充亲坦然。天降宝符，身飞碧落，此真大丈夫出世间功成名遂之时也。
　　丹是色身妙宝，炼成变化无穷，更能性上究真宗，决了无生妙用。
　　不待他身后世，见前获福神通，自然龙女降奇功，尔后谁能继踵。
　　仙翁作丹书一巷，恐后不信，又作《西江月》十二章，使人明西来之意，会西归之旨也。安得圆明了悟之人，又闻至道。丹是色身妙宝，度此色身，即是空身。空此幻身，则玉符保神，金液炼形，形神俱妙，与道合真。乌知达磨西来为悟真翁耶，悟真翁为达磨耶。
　　悟真篇注释卷中竟
　　＃１此处当漏一『器』字，今补上。
　　悟真篇注释卷下
　　象川无名子翁渊明注
　　《悟真》下篇，盖紫阳先生读《参同契》之作也。其神仙抱一之道，乃圣人运火功圆而体化纯阳真炁，然后抱元九载，俾炁成神，与道冥一之谓也。故曰道为性本，性是心源，心性同体，变化无边。百姓不知，乃曰自然。若能了悟，忘象#1亡心言。虚心实腹，抱一而迁。功成九转，乃得神仙。此其旨也。夫九转者，九年也，乃阳极之数也。一者，道之强名也。抱者，抱无所抱者也。神仙当此之际，隳肢体，黜聪明，离凡尘，齐物我，无固、无叉、无取、无拾，心境一如，逍遥自在，故得泰定，发乎天光。九载功圆，则无为之性自然，无形之神自妙。变化无穷，隐显莫测。性·圆则慧照十方，通灵无碍，故能分身百亿，应现无边，而其至真之体阒然而未尝有作也。此形、性、神、命俱而道合真矣，故谓之神仙抱一之道矣。昔者仙翁成道后，示刘奉真之徒以无生而入寂。既入寂矣，而又能现真身於王屋山者，即斯道也。昔达磨面壁九年，既入寂矣，而又能只履西归者，此也。昔如来涅盘后，自涌金棺於空中，化火三昧。既焚身竟，因母哭泣不已，又能现金身於空中，为说半句偈者，亦斯道也。普陀既投身於巨焰，又能释身於空中。若此之流，未易悉数。傥非性命之道双圆，形神之真俱妙，孰能若此哉。是以仙翁毕其卷末，而以禅宗性道者，实非神仙抱一之道也。故愚分作三巷。夫性之道，虚无广漠，默默昏昏，无可得而言，人与非人，悉皆平等，无有高下。但无始以来，几有形与名者，未有一物不圆成具足矣。以其本始自然，清静足备，故未始有可得而言者。然则大藏有五千余卷者，此皆味道之甚，不获已而强言之者也。故后人因言以明道，若道既明，则语言俱成非矣。故《金刚经》云：若人言如来有所说法，即是谤佛。是知有言即是谤也。今则仙翁歌性道，不获已而言之者也。故已多矣，此愚所以不复敢加疣赘也。唯愿猛烈高明之士，不由外得，直於自己胸中自悟自明，卓然独耀，直下承当，拓拓受用，将去不问静喧，语默，酒肆、淫坊，恁么也得，不恁么也得，头头无别，处处偶偕，尽十方世界具一只眼，出一只身，妙用纵横，四通八达，盖天盖地，无所运而非真，无所施而不可者，即知这裹本来清静具足，元无少欠，理路绝矣。无问，无应，无思，无知，虽佛一字，抑亦用不着也。
　　读周易参同契
　　大丹妙用法乾坤，阴阳运兮五行分。五行顺兮常道有生有灭，五行逆兮丹体常灵常存。
　　乾坤者，父母也。乾坤运阴阳二炁，化五行而生万物者也。故顺阴阳陶铸，则成人矣。是以人之一身，所以阴阳相半者，因阴阳而有形也。自阴阳而有形，故有生有灭矣。夫阳主生，阴主死，一生一死，一去一来，此常道顺理之自然者也。圣人则之，反此阴阳，逆施造化，立乾坤为鼎器，盗先天一炁以为丹，以丹炼形入於无形，与道冥一，道同无极。仙岂有终，是以长灵长存也。
　　一自虚无化质，二仪因一开根。四象不离二体，八卦互为祖孙。万象生乎变动，吉凶悔吝兹繁。百姓不知日用，圣人能究本根。故易妙造化之体用，故托象於斯文。
　　虚无，道之体也。道生一炁，而变阴阳，故阳天阴地，二仪是也。天以一生水，居北日冬。地以二生火，居南日夏。天以三生木，居东日春。地以四生金，居西日秋。而成四时，谓之四象也。天为乾，居戌亥。地为坤，居未申。坤索乾而生三男，长曰震居卯，中曰坎居子，少曰艮居寅丑。乾索坤而生三女，长曰巽居辰巳，中曰离居午，少曰兑居酉。合成八卦，谓之八方。故子至巳为阳界分，自午至亥为阴界分。阴－阳运转，则四时之气循历八方，更相始终，互为祖孙，而成变化。故春夏为至阳之炁，生长万物以德，万物承之以舒矣。秋冬为至阴之炁，肃杀万物以刑，万物承之则惨矣。吉凶、悔吝、万象、八卦、四时、阴阳，皆出於一炁而生大道者也。是以大道与炁为祖，四时、阴阳、五行、八卦、万象、变改、吉凶、悔吝之一体，则无乎不在矣。故虽视听、言貌、寝味、举止、触事、喧闹、恢诡谲怪，无适而非道也。故道在人中而人不知，人在道中而道不亏矣，是以百姓日用而不知也。圣人探奥索凭，穷理尽性以至於命，故能作易道之妙用，立乾坤为易之门户，乾坤立而道行乎其中矣。是故乾坤索而成八卦，八卦相因而变为六十四卦。一卦六爻，阳爻奇，阴爻偶。故阳之一爻四因九数，而得三十六策，六阳爻共得一百九十二爻，乾之策也。故阴之一爻四因六数而得二十四策，六阴爻共得一百九十二爻。因乾坤二篇，分三百八十四爻，合成一万有一千五百二十策，是为太极大衍之数，囊括三才，包含万象，故吉凶悔吝之机，死生祸福之兆，未有能逃此数，而皆有所考矣。故曰易之妙，尽造化之体用也。魏公观此易道与金丹相侔，故托易象作《参同契》以明大丹之旨，而寓其言而矣也。
　　否泰交，则阴阳或升或降。屯蒙作，则动静在朝在昏。坎离为男女、水火，震兑乃龙虎、魂魄。守中则黄裳元吉，遇亢则无位而尊。既未慎万物之终始，复媾昭二炁之归奔。月亏盈，应精神之衰盛。日出没，合荣卫之寒温。本立言以明象，既得象以忘言。犹设象以指意，悟其意则象皆捐。达者唯简唯易，迷者愈多愈繁。故修真之士读《参同契》者，不在乎泥象执文。
　　修丹之要，不出金、火二字。金者，金丹也，又曰真铅也。火者，阴阳二炁也，又曰阴符、阳火也。夫修金丹，先以真阴、真阳之物立为炉鼎，然后诱太极一炁为丹。太极之炁混合虚无，不可求测，苟不以真阴、真阳之物而诱之，则不能降灵成象矣。是以《参同契》立乾坤二卦为鼎炉，分坎离二卦为药物，处於中官。其余诸卦，分在一月三十曰中，以运符火。故乾坤者，龙虎也，震兑也，夫妇也，魂魄也。坎离者，铅汞也，水火也，男女情性也。触类而长之，则不可胜纪矣。原其至当而言之，无过比喻真阴真阳之二物也。以此二物合炁於中官黄道之室，而炼成丹，故曰守中则黄裳元吉也。既得丹饵，非真火无以育其圣胎，是以运元阳之炁为火。火无定位，周流六虚，故曰遇亢则无位而尊也。夫天一生水，在人曰精。地二生火，在人曰神。夫人之精神荣卫一身，常与天地、阴阳、四时、五行之炁运行不息，故冬至之曰，地有一阳之炁上升，为复卦。人之元炁乃亦如之，故进阳火。至二月阴阳之炁相半，自然交并，为泰卦。人之元炁亦然，是以息火谓之沐浴。夏至之曰，天中有一阴之炁下降，为姤卦。人之元炁亦然，故进阴符。至八月阴阳之炁相半，自然交并，为否卦也。人之元炁亦然，是以停符，亦谓之沐浴。故曰：否泰交，则阴阳或升或降也。圣人移此一年炁候於一月三十曰中，以两曰半计三十辰，以当一月。故自月之一曰已后，太阴之光初萌，为复卦用事。至十六曰已后，月渐亏，为姤卦用事。至下弦二十三曰，月亏一半，金水半分，为否卦用事。故曰月亏盈，应精神之衰盛也。又移此一月炁候於一曰十二时辰中，子时一阳生，故人之肾中有一阳纯精之炁上升，进阳火为复卦。午时一阴生，故人之心中有一阴至神之炁下降，进阴符为姤卦。故曰复姤昭二炁之归奔也。夫曰出为昼，曰没为夜。圣人运动符火，於一曰一夜之中，分擘温凉寒暑之炁，外应天符，内合荣卫，消长一身，抽添运用，温养子珠，故曰，曰出没，合荣卫之寒温也。夫子时起阳火，子为六阳之首，故为朝用屯卦直事，故曰屯蒙作，则动静在朝在昏也。一日一夜，两卦直事，三十日计六十卦。《屯》《蒙》为六十卦之始，既未为六十卦之终，终而复始，始而复终，故曰既未慎万物之终始也。已上皆魏公以金丹之道至简至易，无可云为敷扬秘典，故假《易》卦意寓於言，俾学者观斯卦象悟其意，以晓其言。苟得金丹秘要，则乾坤、坎离、震兑、龙虎、情性、魂魄、铅汞、水火之类，皆可亡言矣。苟明运火真机，则屯、蒙、既、未、复、姤、否、泰卦象爻铢，皆可无用也。此仙翁恐学者读《参同契》不晓魏公之意，唯只泥象执文，而不知指象忘言之意，故作此以示同志。其仁慈济物之如此，虽然自非至人口诀，然亦未能有以蹈堂奥之万一者也。
　　悟真篇注释卷下竟
　　＃1原作『家』，当作『象』。
　　
