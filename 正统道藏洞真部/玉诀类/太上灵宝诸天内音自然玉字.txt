太上洞玄灵宝诸天内音自然玉字
　　经名：太上洞玄灵宝诸天内音自然玉字。撰人不详，约出於东晋。系古《灵宝经》 之一。原本二卷，后分为四卷。底本出处：《正统道藏》洞真部玉诀类。参校本：敦煌P □ 2431 号残抄本。
　　　太上洞玄灵宝诸天内音自然玉字卷之一
　　大梵隐语无量洞章玉诀
　　天真皇人曰：《天书玉字》凝飞玄之气以成灵文，合八会以成音，和五合而成章。大运启期，琳琅自生，神风虚奏，韶响洞呜，焕乎诸天之上，朗曜太幽之中，与龙汉而俱化，披赤明於延康。炼水火於生死，与亿劫而长存，开八垣於幽纽，植灵光於太阳，二仪持之以判，三景持之以分。上圣乘之以光，五岳宝之以灵，一切得之以生，国祚享之以安。落落大范，巍巍高尊，有中生无，为天地之根，得之者不死，奉之者长存，宝之者真降，修之而神仙，度死骸於长夜，练生魂於朱宫，妙化之文出於自然，混之不浊，澄之不清，毁之不灭，灭而复生，高秀太虚万帝之宗，威灵恢廓，难可名焉。
　　东方青帝八会内音自然玉字
　　九炁总诸天文
　　太黄皇曾天五色玉童三十二人。
　　太黄皇曾天绣衣玉女三十二人。
　　太黄皇曾天五帝直符各三十二人。
　　太明玉完天五色玉童三十二人。
　　太明玉完天绣衣玉女三十二人。
　　太明玉完天五帝直符各三十二人。
　　清明何童天五色玉童三十二人。
　　清明何童天绣衣玉女三十二人。
　　清明何童天五帝直符各三十二人。
　　玄胎平育天五色玉童三十二人。
　　玄胎平育天绣衣玉女三十二人。
　　玄胎平育天五帝直符各三十二人。
　　元明文举天五色玉童三十二人。
　　元明文举天绣衣玉女三十二人。
　　元明文举天五帝直符各三十二人。
　　七曜摩夷天五色玉童三十二人。
　　七曜摩夷天绣衣玉女三十二人。
　　七曜摩夷天五帝直符各三十二人。
　　虚无越衡天五色玉童三十二人。
　　虚无越衡天绣衣玉女三十二人。
　　虚无越衡天五帝直符各三十二人。
　　太极蒙翳天五色玉童三十二人。
　　太极蒙翳天绣衣玉女三十二人。
　　太极蒙翳天五帝直符各三十二人。
　　九炁青天生仙功曹各三十二人。
　　九炁青天灭度自然功曹各三十二人。
　　九炁青天自然更生功曹各三十二人。
　　九炁青天飞天侍真吏各三十二人。
　　九炁青天飞天卫真吏各三十二人。
　　九炁青天飞天监真使者各三十二人。
　　九炁青天直事吏各三十二人。
　　九炁青天传言奏事吏各三十二人。
　　九炁青天飞龙骑吏各三十二人。
　　南方赤帝八会内音自然玉字
　　三炁总诸天文
　　赤明和阳天五色玉童三十二人。
　　赤明和阳天绣衣玉女三十二人。
　　赤明和阳天五帝直符各三十二人。
　　玄明恭华天五色玉童三十二人。
　　玄明恭华天绣衣玉女三十二人。
　　玄明恭华天五帝直符各三十二人。
　　曜明宗飘天五色玉童三十二人。
　　曜明宗飘天绣衣玉女三十二人。
　　曜明宗飘天五帝直符各三十二人。
　　竺落皇茄天五色玉童三十二人。
　　竺落皇茄天绣衣玉女三十二人。
　　竺落皇茄天五帝直符各三十二人。
　　虚明堂曜天五色玉童三十二人。
　　虚明堂曜天绣衣玉女三十二人。
　　虚明堂曜天五帝直符各三十二人。
　　观明端靖天五色玉童三十二人。
　　观明端靖天绣衣玉女三十二人。
　　观明端靖天五帝直符各三十二入。
　　玄明恭庆天五色玉童三十二人。
　　玄明恭庆天绣衣玉女三十二人。
　　玄明恭庆天五帝直符各三十二人。
　　太焕极瑶天五色玉童三十二人。
　　太焕极瑶天绣衣玉女三十二人。
　　太焕极瑶天五帝直符各三十二人。
　　三炁丹天生仙功曹各三十二人。
　　三炁丹天灭度自然功曹各三十二人。
　　三炁丹天自然更生功曹各三十二人。
　　三炁丹天飞天侍真吏各三十二人。
　　三炁丹天飞天卫真吏各三十二人。
　　三炁丹天飞天监真使者各三十二人。
　　三炁丹天直事吏各三十二人。
　　三炁丹天传言奏事吏各三十二人。
　　三炁丹天飞龙骑吏各三十二人。
　　西方白帝八会内音自然玉字
　　七炁总诸天文
　　元载孔升天五色玉童三十二人。
　　元载孔升天绣衣玉女三十二人。
　　元载孔升天五帝直符各三十二人。
　　太安皇崖天五色玉童三十二人。
　　太安皇崖天绣衣玉女三十二人。
　　太安皇崖天五帝直符各三十二人。
　　显定极风天五色玉童三十二人。
　　显定极风天绣衣玉女三十二人。
　　显定极风天五帝直符各三十二人。
　　始皇孝芒天五色玉童三十二人。
　　始皇孝芒天绣衣玉女三十二人。
　　始皇孝芒天五帝直符各三十二人。
　　太皇翁重浮容天五色玉童三十二人。
　　太皇访重浮容天绣衣玉女三十二人。
　　太皇翁重浮容天五帝直符各三十二人。
　　无思江由天五色玉童三十二人。
　　无思江由天绣衣玉女三十二人。
　　无思江由天五帝直符各三十二人。
　　上碟阮乐天五色玉童三十二人。
　　上碟阮乐天绣衣玉女三十二人。
　　上蝶阮乐天五帝直符各三十二人。
　　无极昙誓天五色玉童三十二人。
　　无极昙誓天绣衣玉女三十二人。
　　无极昙誓天五帝直符各三十二人。
　　七熙素天生仙功曹各三十二人。
　　七炁素天灭度自然功曹各三十二人。
　　七炁素天自然更生功曹各三十二人。
　　七炁素天飞天侍真吏各三十二人。
　　七炁素天飞天卫真吏各三十二人。
　　七炁素天飞天监真使者各三十二人。
　　七炁素天直事吏各三十二人。
　　七炁素天传言奏事吏各三十二人。
　　七炁素天飞龙骑吏各三十二人。
　　北方黑帝八会内音自然玉字
　　五炁总诸天文
　　皓庭霄度天五色玉童三十二人。
　　皓庭霄度天绣衣玉女三十二人。
　　皓庭霄度天五帝直符各三十二人。
　　渊通元洞天五色玉童三十二人。
　　渊通元洞天绣衣玉女三十二人。
　　渊通元洞天五帝直符各三十二人。
　　太文翰宠妙成天五色玉童三十二人。
　　太文翰宠妙成天绣衣玉女三十二人。
　　太文翰宠妙成天五帝直符各三十二人。
　　太素秀乐禁上天五色玉童三十二人。
　　太素秀乐禁上天绣衣玉女三十二人。
　　太素秀乐禁上天五帝直符各三十二人。
　　太虚无上常融天五色玉童三十二人。
　　太虚无上常融天绣衣玉女三十二人。
　　太虚无上常融天五帝直符各三十二人。
　　太释玉隆腾胜天五色玉童三十二人。
　　太释玉隆腾胜天绣衣玉女三十二人。
　　太释玉隆腾胜天五帝直符各三十二人。
　　龙变梵度天五色玉童三十二人。
　　龙变梵度天绣衣玉女三十二人。
　　龙变梵度天五帝直符各三十二人。
　　太极平育贾奕天五色玉童三十二人。
　　太极平育贾奕天绣衣玉女三十二人。
　　太极平肯贾奕天五帝直符各三十二人。
　　五炁玄天生仙功曹各三十二人。
　　五炁玄天灭度自然功曹各三十二人。
　　五炁玄天自然更生功曹各三十二人。
　　五炁玄天飞天侍真吏各三十二人。
　　五炁玄天飞天卫真吏各三十二人。
　　五炁玄天飞天监真使者各三十二人。
　　五炁玄天直事吏各三十二人。
　　五炁玄天传言奏事吏各三十二人。
　　五炁玄天飞龙骑吏各三十二人。
　　太岁某年某月某甲子朔某日甲子，某岳真人，本命某，甲子某月生，某天领籍炁系某炁天君，今於某炁天中，从师某岳先生道士某君，受文佩身，七宝镇灵，金缯誓心，告灵盟天，约为身宝，奉承大法，俯仰旧典，上告三十二天监度文命、侍经仙郎、韩司主录、飞天真人、三界神王，落某甲死籍，勒上仙名金格玉箓三元品中，依大囿威仪，降下真仙之气，入某身中。三十二天监仙司马、典经羽郎，各依格遣玉童玉女神真之气，各一合下侍卫灵文，奉给某甲身，普关诸天诸地无极世界日月星宿三界官属；五岳名山九江水府三官司罚；九幽长夜泉曲之中，无影无色，无形无名，无音无响，无大无小，无高无下，无尊无卑一切神灵，咸各明某甲身奉大法，佩带天文，名入仙箓三元品中。出入游行，依旧伺迎，一日三朝，如紫微上宫，削落地简九幽目录，灭绝宿根，渐息恶缘，不得拘逮，亿劫无连，七祖同福，皆得上升，逍遥玄都七宝林中，魂受炼度，时得更生。某甲约承奉大法，一如明真捡身慎诚，生死成仙，五帝交友，游戏诸天。愆盟负誓，泄漏天文，传非年限，生死谢对，长负河源，风刀万劫，镇夜挞山，罪福报对，悉如盟文。
　　天真皇人曰：受度《诸天内音自然玉字》，当依明真典格，以朱书白素，上赍七宝，镇灵金缯，效心拜黄缯章表，告诸天度文，露於中坛三日三宿，不遇风雨，文不飞扬，合真以传。
　　诸天内音自然玉字大梵隐语无量洞章玉诀
　　太黄皇曾天音玉诀第一
　　东九炁青天八会书音
　　皇曾天中，第一、第二、第三，三字皆仰书玄都长楼之上。其文以正天地之度数，主召十方众真大神。其次第四、第五，二字则书帝君游台南轩之上，主空无之中生自然神真。其次第六、第七、第八，三字书日月之门，主通九幽之光，开长夜之府。字皆方一丈，八角焕明，皇曾天中。
　　天真皇人曰：修飞仙道，当以月十斋之日，朱书皇曾天中第一、第二、第三三字，向王服之，咒如法。百日万神朝己。以月十五、三十日朱书第四、第五二字，向东服之，咒如法。服之二十四年，神真并生，生死皆得上升帝君游台之上。以月上下弦望之日，朱书第六、第七、第八三字，向月服之八年。身内有光，面作金色，生死皆得上升日月之馆，受炼成仙，佩其文，三官无复恶对之录，名书皇曾天中，随运生死，亿劫无穷，其法妙重，飞天齐功。
　　太明玉完天音玉诀第二
　　玉完天中第一、第二，二字并书天西北玉阙之上，主天地劫数之期。其次第三、第四，二字则书三界之门玉扇之上，主始开分度。其次第五、第六，二字书紫微上馆，主罪福之场，开生死之门。其次第七、第八，二字书北元玄斗之中，主制天关轮转之度。天书皆方一丈，八角焕明玉完天中。
　　天真皇人曰：修飞仙之道，当以戊辰、戊戌之日，朱书玉完天中第一、第二二字，向西北方服之，咒如法。皆得随运生死，劫劫化生，位齐飞天。以本命之日，朱书第三、第四二字，向本命服之，咒如法。百日地官削死，三界保仙，生死皆得径升三便之门。又以甲子之日朱书第五、第六二字，向北服之，咒如上法。百日三官削落罪簿，上天勒录，於司命曹幽魂，则出长夜之户，受度更生福德之堂。又以立春、秋分之日，朱书第七、第八二字，向王服之，咒如法。七年玄斗记名，列仙帝晨，七祖皆得驾乘玄羽之辇，以升玉晨之宫。佩其文，九幽则无宿对之魂，长夜无复八难之根，生死普受，开度逍遥，玄台七宝林中。
　　清明何童天音玉诀第三
　　河童天中第一、第二，二字题金华上宫，主人生死图录功过之根。其次第三、第四，二字题玉京七宝玄台，主万仙朝礼之仪。其次第五、第六，二字题九灵馆，主天地大期改易之运，开玄化之牝，敷广度之功。其次第七、第八，二字题北元玄关之上。天地之气御兴废之端，天书皆方一丈，八角焕明何童天中。
　　天真皇人曰：修飞仙之道，当以七月七日，朱书何童天中第一、第二二字，向南服之，咒如法。百日则九府削罪於地简，玄都记生於金文。死者即得开度於九幽，魂神上升南极之宫。又以八节之日，朱书第三、第四二字，向北服之百日，三界神真来朝己形，生死逍遥七宝林中。又以戊戌、戊辰日，朱书第五、第六、第七、第八四字，向西北服之，大运之灾皆得过，度水火之厄，随运更生始青天中。
　　玄胎平育天音玉诀第四
　　平育天中第一、第二、第三、第四，四字并题太极上宫青华之门，主众真玉女诵咏五和之音。其第五、第六，二字题洞元之台，主天中庆云之晖，制和八音之章。其第七、第八二字题洞灵上馆，主御帝君，游观八极，制天魔主，开度真人。天书皆方一丈，八角焕明平育天中。
　　天真皇人曰：修飞仙之道，当以八节甲子之日，朱书上四字向王服之，百日玉女游戏其房，诵咏感彻，降致帝王。又以春秋二分二日，朱书第五、第六二字，仰天存白云而服之，百日面有玉光，神仙交通。又以斋日朱书第七、第八二字，向王服之，二十四年，则生死同升，游行八极，变化八方，逍遥玄都七宝林中。
　　元明文举天音玉诀第五
　　文举天中第一、第二、第三、第四，四字书天三便之门，主天元数之气，开大有之关，通龙汉之真。其第五、第六，二字书融生之台。融生是南极上元之游台也，主诸真人玉女散五和之香，以散天中之文。其第七、第八，二字书紫阳之馆，主灵风之气，迅庆云之输。天书皆方一丈，八角焕明文举天中。
　　天真皇人曰：修飞仙之道，以戊戌、戊辰日，朱书文举天中上四字，向天门服之，生死皆得度阳九之灾，生更始之中，上游三界之庭，身入三便之门。又以斋日朱书第五、第六二字，向本命服之，百日玉女下降，万神居身。又以太岁之日，朱书第七、第八二字，向南服之，八年体生玉光，有自然之香，万真交游，玉女在房，七祖皆得游於紫阳馆中。
　　七曜摩夷天音玉诀第六
　　摩夷天中第一、第二，二字书玄都玉关之上，主飞开大有之光，而洒自然
　　之灵。其第三、第四，二字题紫微台，主开九幽之户而出长夜之魂。其第五、第六，二字书北灵之绾，主开八书於空洞，制万魔於帝庭。其第七、第八，书北极，主生死图录善恶簿算。合八字，皆方一丈，八角焕明七曜天中。
　　天真皇人曰：修飞仙之道，以本命之日，朱书上二字，向本命服之一年，生死皆与飞天齐功，命过不经地官，径登玄都上宫。又以庚申、甲申之日，朱书第三、第四二字，向西北服之，七祖百日皆得去离长夜，上登朱陵之宫八门也。又以五月五日中时，朱书第五、第六二字，向南服之，二十四年，皆得游行摩夷天中，召魔制灵，威伏百万。又以七月七日朱书第七、第八二字，向本命服之，百日北帝削死录，南宫上生簿，记算司命生死受仙，克成真人也。
　　虚无越衡天音玉诀第七
　　越衡天中第一、第二，二字书元始玄台之上，主天地开闭之纲纪，维罗八极之上道。其第三、第四，二字书北上玄关之门，主运度之炁。其第五、第六，二字书天西北门上，主五篇真文隐明之运，开生死之期。其第七、第八，二字题九夜之台，主死魂归灵，受生还人，生死算录，亿劫缘根。
　　天真皇人曰：修飞仙之道，以本命之日，朱书第一、第二二字，向天门服之，制身神与运生死，长落福中，不得去离。又以行年之日，朱书第三、第四二字，向地户服之，制身精气，与运生死，长居南宫，不离身形。又以太岁之日朱书第五、第六二字，向太岁服之八年，五脏悉生紫光，万神并炼，生死成仙。又以冬至之日，朱书第七、第八二字，向北服之，九祖皆得去离幽夜，上升南官，身与元始同运，轮转亿劫不绝，飞天同功也。
　　太极蒙翳天音玉诀第八
　　蒙翳天中第一、第二、第三、第四，四字书龙山九折之阿长楼之上，主帝君游观俯仰之仪。其第五、第六，二字书北斗玄台，主生死命籍。其第七、第八，二字书南斗长生宫中，主死魂度入南宫，制受炼之神，更生之名也。
　　天真皇人曰：修飞仙之道，以八节日朱书上四字，向王服之，二十四年，帝君下降，上真诣房。以五月五日朱书第五、第六二字，向北服之，北斗削落死籍，度名生宫。又以七月七日朱书第七、第八二字，向南服之，南斗拔取，死魂而炼度生宫，入自然福堂，受录天厨也。
　　太上洞玄灵宝诸天内音自然玉字卷之一竟
　　太上洞玄灵宝诸天内音自然玉字卷之二
　　赤明和阳天音玉诀第－
　　南方三炁丹天八会书音
　　和阳天中，第一、第二、第三、第四，四字书洞阳之馆，主诸真人及得道者受炼之名。其第五、第六、第七、第八，四字书南极上宫，主受炼之人，给其羽仪而登真之名也。
　　天真皇人曰：修飞仙之道，以五月五日，以朱书上四字，向本命服之五年，身神澄正，内外光明，却秽致真，神明交通。又以七月七日朱书第五、第六、第七、第八四字，向太岁服之，五内结仙，项有圆像，万神侍卫，羽仪自生，位登真人，游宴太清也。
　　玄明恭华天音玉诀第二
　　恭华天中第一至第四，四字书玉京山玄台之上，主天元开运变化之灵。其下四字并书南极上元宫中，主生死功过算命簿录。合八字，皆方一丈，八角焕明恭华天中。
　　天真皇人曰：修飞仙之道，以立春之日，朱书上四字，向东服之八年，万神见形，变化无方，随运生死，亿劫长存。又以本命之日，朱书其下四字向太岁服之，百日三官削死簿，南宫书生录，九幽开出九祖之魂，朱陵迎取更生之形，万劫皆在七宝林中。
　　曜明宗飘天音玉诀第三
　　宗飘天中第一至第四，四字书天西南龙泽之山黄房之室，主开明日月飞天真人因缘之功。其第五、第六，二字书日月上馆，三光分度盈缩之数。其第七、第八，二字书天中心玄关之上，主四方无极世界分度之期。合八字，皆方一丈，八角焕明宗飘天中。
　　天真皇人曰：修飞仙之道，以本命之日，朱书上四字向南服之，身得过度太阳九之灾，驱除之中。又以月上下弦之日，朱书第五、第六二字，向日月而服之，生死并离时冥，恒处光明，万秽所不能干，妖魅所不能伤。又以太岁之日，朱书其第七、第八二字，向太岁服之，生死皆得周旋无极世界，不拘五苦之难，逍遥欢乐之中。
　　竺落皇茄天音玉诀第四
　　皇茄天中第一、第二，二字并书紫微上宫，主天文开明之期、度人之名。其第三、第四，二字书北帝寒灵之窗，主万魔之精。其第五、第六，二字书三便之门，主制云中谣歌之鬼。其第七、第八，二字书南北二斗之门，主生死功过善恶之名。合八字，皆方一丈，八角焕明皇笳天中。
　　天真皇人曰：修飞仙之道，以春分之日，朱书上二字，向束服之，生死皆得度，入朱陵，受号为仙。又以立冬之日，朱书第三、第四二字，向东北服之百日，万鬼束形，敢为干试，学道自正，神真自降。又以八节之日，朱书第五、第六二字，向天门服之，则诵咏朗彻，上闻九天，万魔降伏，道备成仙。又以五月五日、七月七日，朱书第七、第八二字，向王服之百日，北帝削死籍，南斗书仙名，生死皆得飞天真人。
　　虚明堂曜天音玉诀第五
　　堂曜天中第一至第四，四字书玉京九层之台，主飞天真人朝礼之典。其下四字书南浮洞阳上馆，主诸学者受度之品。其八字皆方一丈，八角焕明堂曜天中。
　　天真皇人曰：修飞仙之道，当以八节之日，朱书上四字，向王服之，生死皆得上朝玄都之宫，受飞天灌五云之华，而成飞天真人也。又以五月五日、七月七日，朱书下四字，向南服之，则魂神受炼，气自澄正，八景备守，共举人身，上升玄都之上骞林之中也。
　　观明端靖天音玉诀第六
　　端靖天中第一字，书天关之上，主四时之炁。其第二至第四，三字书北斗玄关之中，主众真朝宴之仪。其第五、第六，二字书金阙北壁，主制天魔。其第七、第八，二字书三便之门，主学者应度之人。合八字，皆方一丈，八角焕明端靖天中。
　　天真皇人曰：修飞仙之道，当以八节之日，朱书上一字，向王服之百日，万灾不能伤，毒疠不敢干，与四时休和，洞明自然。又以八节之日，朱书第二、第三、第四三字向王服之百日，万神朝门。又以立冬之日，朱书第五第六二字，向东北服之，万魔降伏，鬼精束形。又以七月七日朱书第七第八二字，向本命服之，南上书仙名於玉簿，出幽魂於地下，身入法轮之门，游宴开明之户也。
　　玄明恭庆天音玉诀第七
　　恭庆天中第一字，书紫微之宫北壁之上，主领万神事。其第二字书东华宫主制神龙龙王仪典。其第三、第四、第五、第六，四字书三便之门，主生死图录，总仙度品格。其第七、第八，二字书南极宫中，主五炁炼度仪典。合八字，皆方一丈，八角焕明恭庆天中。
　　天真皇人曰：修飞仙之道，当以正旦#1朱书上一字，向束服之，则万神侍卫，威制十方。又以立春日朱书第二字，向束服之，八年神龙为使。又以五月五日、七月七日，朱书第三、第四、第五、第六四字，向南服之百日，北帝削死籍，三界度仙品。又以夏至日朱书第七、第八二字，向南服之百日，面有玉光，万神安镇，五曰#2 结仙。
　　太焕极瑶天音玉诀第八
　　极瑶天中第一至第四，四字书玉京山七宝台上，主诸真人游行仪典。其下四字书紫微官中，主生死得道人受仙品目。合八字，皆方一丈，八角焕明极瑶天中。
　　天真皇人曰：修飞仙之道，当以八节之日，朱书上四字，向王服之，修斋行道，万神侍卫，诵咏朗彻，众真下降。又以本命之日，朱书下四字，向太岁服之，三官削地简，紫微书名仙录，生死皆得上升玉京之台，逍遥玄都紫微官中。
　　元载孔升天音玉诀第一
　　西方七炁素天八会书音
　　孔升天中，上四字并书南极玄窗之上，主诸得道人受炼品目。其第五、第六，二字书南极洞阳之馆，主得道人受炼进仙品目。其第七、第八二字书南上北窗上，主制万魔干试之气。合八字，皆方一丈，八角焕明孔升天中。
　　天真皇人曰：修飞仙之道，当以五月五日、七月七日朱书上四字，向南服之，身体受津，内外光明，万神镇宫。又以本命之日，朱书第五、第六二字向本命服之，三官削地箓，南极度仙名。又以立春之日，朱书第七、第八二字，向北服之，万魔降伏，鬼精灭爽，神真总归，身飞太清。
　　太安皇崖天音玉诀第二
　　皇崖天中上二字，书金阙之南，主天地开辟之运。其第三、第四，二字书大罗之上通真之房，主诸尘秽之气，总得度人名。其第五以下四字，并书南宫福堂之上，主诸飞天得道人高下品秩。合八字，皆方一丈，八角焕明皇崖天中。
　　真皇人曰：修飞仙之道，当以太岁之日，朱书上二字，向东服之，生死皆得随运往来，光明不绝。又以八节之日，朱书第三、第四二字，向王服之，万秽清荡，神气澄正，名书朱宫，仙官来迎。又以七月七日朱书下四字，向南服之，太极度仙品，九灵记福堂，生死皆受自然之厨，欢乐七宝林中。
　　显定极风天音玉诀第三
　　极风天中，上二字书月宫之阴，主天王游宴之仪，制月光之散晖。其第三、第四，二字书玄都紫房，主天地劫会之期。其下四字并书玉京玄台，主生死录籍善恶功过。合八字，皆方一丈，八角焕明极风天中。
　　天真皇人曰：修飞仙之道，当以月生三日，朱书上二字，向月服之三百日，面有金容，身有光明。又以八节之日，朱书其下二字，向西北服之，皆得过大小劫会天地之灾。又以太岁日朱书其下四字，向本命服之百日，三官主除地简，南宫记仙名。二十四年，当有#3夕 三色之云，迎子上升景皇之庭，逍遥太无之中，位为景霄真人也。
　　始皇孝芒天音玉诀第四
　　孝芒天中上四字，并题南上朱陵之阙，主生死开度善恶缘对赤简之录。其下四字并题日之上馆，主得度之人受炼之容，披九幽之户，入更生之门。合八字，皆方一丈，八角焕明孝芒天中。
　　天真皇人曰：修飞仙之道，当以本命之日，朱书上四字，向本命服之百日，九幽削宿简，南宫记仙名，生死灭度，世生福门。又以月十五日正中，朱书其下四字，向日服之三年，日童下降｀，面有日光，灭度则得受炼而更生，大运满则得驾乘飞景之舆，游於三界之上大寂之庭，七祖同福，世世仙王也。
　　太黄翁重浮容天音玉诀第五
　　翁重天中，上二字题玄都九层长楼，主召天中之魔，其第三、第四，二字题三便之门，主制天中魔王谣歌之音。其下四字题北灵上馆，主治#4万鬼之牢。合八字，皆方一丈，八角焕明前重天中。
　　天真皇人曰：修飞仙之道，当以斋日及行道求仙，皆朱书上二字，向北服之，则魔试不干，真灵即降。又以入山请乞及诵经之日，皆朱书其第三、第四二字，向东北服之，则诵咏朗彻，上天遥唱，心神澄正，，七年成仙。又以恶梦及为百鬼所害，朱书下四字，向东北服之，万鬼束形，三官摄妖，魔精日灭，神真降身，转输运足，克成上仙。
　　元思江由天音玉诀第六
　　江由天中，上四字书九天玉阙之上，主四时之气，定阴阳之数。其下四字则书明真之台，主灭度之录，领更生之人。合八字，皆方一丈，八角焕明江由天中。
　　天真皇人曰：修飞仙之道，当以八节之日，朱书上四字，向王服之，则与四时之气混同，自然经灾不灭，履害不伤也。又以本命之日朱书下四字向本命服之，则九幽削录於地简，上生名於南阳，七祖同福，长入欢乐之堂。
　　上揲阮乐天音玉诀第七
　　阮乐天中，上二字书紫微台北轩之上，主得仙道者之品格。其第三、第四、第五，三字书南阳之台，主校幽夜之录，开度更生之魂，上升朱陵之馆，衣食自然，居之福堂。其下三字书大罗之上始阳之台，主上品之人得度大千之界，升无景之堂者也。合八字，皆方一丈，八角焕明阮乐天中。
　　天真皇人曰：修飞仙之道，当以正旦一日朱书上二字向束服之，百日东华记名上仙之品。又以七月七日子时，朱书其下三字，向北服之，九幽削长夜之录，南宫纪更生之名，九祖即得去离五苦，上升玄中福祚之堂。又以八节之日朱书其下三字，向王服之，灭度皆得上升大罗之上，逍遥七宝林中。
　　元极昙誓天音玉诀第八
　　昙誓天中，上六字并书东华宫青林之馆，主天中空生自然之音。其下二字书玄都玉台之上，主诸真人服御五云之精，日月之光。合八字，皆方一丈，八角焕明昙誓天中。
　　天真皇人曰：修飞仙之道，当以登斋行道之日，朱书上六字，向王服之，则声参太极，气入神霄，上帝遥唱，计日成仙。又以鸡呜时朱书其下二字，服之而咽云牙，百日面有光精，五府充溢，举形炼仙，九祖出幽夜，更生人中，功满克得驾乘三素之饼，游宴紫微之宫也。
　　皓庭霄度天音玉诀第－
　　北方五炁玄天八会书音
　　霄度天中，上二字书玄都长楼之上，主天地开闭，明自然之真。其第三、第四、第五、第六，四字书神楼之上，主天地劫会之交，度得道人，炼以太和之炁，使得入於自然之真也。其下二字，书天门之扉#5，主得度之人上诣天门，受炼而还也。合八字，皆方一丈，八角焕明霄度天中。
　　天真皇人曰：修飞仙之道，当以正旦朱书上二字，向东服之，则随运轮转，不失本形。又以正旦朱书其次四字，向东服之，灭度即得受炼太和之炁，而入自然之真。又以九月九日朱书下二字向西北服之，己身灭度，则与九祖同升九天之门，受炼而更生也。
　　渊通元洞天音玉诀第二
　　元洞天中，上二字书扶桑司灵之
　　馆，其次二字书东井华林之堂，主洪水四出，盈缩之度。其下第五、第六、第七、第八，四字并书太极宫中，主大水出时，司命校录，度学仙之人。合八字，皆方一丈，八角焕明元洞天中。
　　天真皇人曰：修飞仙之道，当以冬至后甲子日，朱书上四字，向北服之，二十四年，则能水行，河伯伺迎，万灵侍卫，天灾不伤也。又以朱书下四字佩身，则名参帝录，生死为仙。大水出#6时朱书，北向服之，则乌母迎以凤辈，上登昆仑#7之山，逍遥游观洪波之津也。
　　太文翰宠妙成天音玉诀第三
　　妙成天中，上二字书月之上馆，主明天地之阴阳，通长夜之光。其第三、第四，二字书三便之门，主生死之籍，度得道之人。其第五、第六、第七、第八，四字书紫微云宫，主生死得度之人，羽服飞行之仪。合八字，皆方一丈，八角焕明妙成天中。
　　天真皇人曰：修飞仙之道，当以月生三日，朱书上二字，向月再拜而吞之，七年身内发明，昭见五内。又以八节日，朱书其第三、第四二字，向王服之，皆得度大会之灾，身为圣王之民，五帝保举，位列仙王。又以八节日朱书#8其下四字，向王服之，生死皆得上诣朱陵，受仙衣羽服而游诸天也。
　　太素秀乐禁上天音玉诀第四
　　禁上天中第一、第二，二字书玉台之上，主空洞自然之书。其第三、第四，二字书三便之门，主生死图籍，试得道之人。其第五、第六、第七、第八，四字书紫微长楼，主总监诸天气，主得道人升迁之名。合八字，皆方一丈，八角焕明禁上天中。
　　天真皇人曰：修飞仙之道，当以正旦朱书上二字，向王服之，身与四时节候相应，诵咏灵音，上参晨霄。又以七月七日中时，朱书第三、第四二字，向本命服之百日，北帝削死箓，南宫上仙籍，魔王保举，生死得道也。又以八节之日，朱书其下四字，向王服之，七祖八年皆得上升朱陵之府，身与诸天同友，交游上清也。
　　太虚元上常融天音玉诀第五
　　常融天中，上四字书紫微上宫通阳之馆，主得度之人功德轻重之品。其下四字书天北元玄斗之中，主炼度得道人身，以迁自然之堂。合八字，皆
　　方一丈，八角焕明常融天中。
　　天真皇人曰：修飞仙之道，当以七月七日，朱书上四字，向王服之百日，三界书其功名，名上#9朱陵之府，七年位为真人。又以正旦朱书其下四字，东向服之，生死皆受自然，光明去离九幽之根，升入无极福堂也。
　　太释玉隆腾胜天音玉诀第六
　　玉隆天中，上四字书玉清云宫，主众圣上朝之仪典，主云霞而聚云也。其下四字书紫阳上馆，主自然之音，和空洞之章。合八字，皆方一丈，八角焕明玉隆天中。
　　天真皇人曰：修飞仙之道，当以八节之日，平旦、正中、日入三时，朱书上四字，向王服之百日，万神朝己。二十四年则致碧霞之辈，上升七宝云宫。又以八节日正中，朱书其下四字，向王服之八年，则能自然知诸天之音，洞达玄虚，与道合同也。
　　龙变梵度天音玉诀第七
　　梵度天中，上二字书紫微太虚之馆，主度得道上升之人。其下六字，并书南阳上官紫台之轩，主得道功勋轻重之叔。合八字，皆方一丈，八角焕明梵度天中。
　　天真皇人曰：修飞仙之道，当以正旦朱书上二字，向王服之八年，朱宫书名，飞天同功。又以七月七日，朱书下六字，向南服之，二十四年，自然识其先身宿命因缘之根，生死皆得上升玉清之天，欢乐之#10 宫也。
　　太极平育贾奕天音玉诀第八
　　贾奕天中，上四字书玉清上宫太极阳台，主虚无自然生真之号。其下四字书北阙玄牝之户，主六梵之炁，炼度得道之人。合八字，皆方一丈，八角焕明贾奕天中。
　　天真皇人曰：修飞仙之道，当以正旦朱书上四字，向束服之九年，坐知自然空中之事，太极书名於仙录之品。又以立冬之日，朱书下四字，向北服之百日，六府受真，体生光明。二十四年，生死皆得上游大罗之上，逍遥七宝#11之林也。
　　天真皇人曰：修飞仙之道，灭度之法，尸解隐化，轮转生死，随运逍遥，无拘太阴。当朱书诸天玉字无量内音，白素佩身，随文服御，心不受秽，五内清和，六府恬寂，空泊无为。八年洞达诸天，坐见十方，神真交降，体生玉光，驰骋龙驾，白日登晨，玉章上道，四万劫一传。修行之法，当依上朱书，随四时之节。
　　春正月、二月、三月，当朱书文，向王叩齿九通，咒日：
　　飞天大梵，维罗八方。九炁青天，总为神王。
　　五合八会，流焕太空。上开龙汉，神仙之宗。
　　下拔#12长夜，九幽之房。拔度苦魂，朽骸生光。
　　身变毛羽，五色衣裳。苍龙碧辈，飞步行空。
　　今日上告，青天始阳。万愿谐合，与炁齐同。
　　升入无形，永保无穷。
　　毕，服文，仰咽八炁止。
　　夏四月、五月、六月，当朱书文，向王叩齿三通，咒曰：
　　天书敷罗，梵行赤明。上通八道，五合通灵。
　　大运启期，洞阳炼精。玉文焕朗，三景自明。
　　下度生死，一切受形。今日良吉，大圣临庭。
　　九幽开牖，幽房朗清。三恶休息，我道自成。
　　五帝保度，上登华京。七宝林中，长享劫龄。
　　毕，服文，仰咽八熙止。
　　秋七月、八月、九月，当朱书文，向王叩齿七通，咒日：
　　飞玄八会，结炁成真。六十四字，总灵天根。
　　开度生死，朽骨还人。幽魂披散，受炁上玄。
　　今日时庆，万愿开陈。众真交会，我愿成仙。
　　景与道合，我愿我神。得乘素云，上升帝晨。
　　七宝欢乐，交友真人。
　　毕，服文仰咽八炁止。
　　冬十月、十一月、十二月，当朱书文，向王叩齿五通，咒曰：
　　玉字开明，流焕上门。八炁结真，梵行景云。
　　神王启光，三象洞分。五色徘徊，照我灵魂。
　　今日值合，仰希帝君。
　　开有出书，授我真文。玉泽交灌，五府生熏。
　　毛羽变化，驾景乘晨。出有入无，仙度自然。
　　七祖同归，欢乐上元。
　　毕，服文，仰咽八炁止。
　　天真皇人曰：此咒说之辞，皆四会之炁，八和之音，自然之章。行之者上天遥唱，三界设礼，万神冠带，侍卫灵文也。随节服御咒说，咽炁百日，诸天记录，地官削简。八年神真自降，体生玉光，洞达幽灵，坐睹自然，死尸更生，返月还人，轮转不灭，生死得仙，道尊夫妙，四万劫一传。轻泄漏慢，身负河源，风刀万劫，终不得仙，明真有格，宜秘之焉。
　　太上洞玄灵宝谖天内音自然玉字卷之二
　　#1 正旦：原误作「正日」，据敦煌本改。
　　#2 敦煌本无「五日」二字。疑系衍文。
　　#3 当有：敦煌本作「帝以」。
　　#4 主治：敦煌本作「主召」。
　　#5 扉：原作「扇」，据敦煌本改。
　　#6「出」 字据敦煌本补。
　　#7 昆仑：敦煌本作「须弥」。
　　#8 「朱书」二字据敦煌本补。
　　#9 名上：敦煌本作「言上」。
　　#10 「之」字据敦煌本补。
　　#11 「七宝」二字据敦煌本补。
　　#12 拔：敦煌本作「披」。
　　太上洞玄灵宝诸天内音自然玉字卷之三
　　大梵隐语无量洞章
　　元始天尊时与五老上帝、十方大圣众，无极至真诸君丈人，同於赤明世界栢陵舍，坐香林园之中长桑之下。天尊回驾，诸天降席，是时云雾郁勃，四景冥合，三日三夜。玄阴不解，天地无光，有如龙汉之前，幽幽冥冥。五老上帝，前进作礼，上白天尊：今日侍座，所未尝经。天尊出游，则诸天倾驾，上帝高真、神仙玉女，日月星宿、纵玑玉衡，三界官属，五岳神仙、河海水帝，一切神灵，莫不振肃，侍卫天真。当时天朗气清，风不摇条，地无飞尘，河海静默，山岳藏烟，时和气定，使生死同欢。而闭天光明，白日阴冥，天人惶怖，四座不宁，不审何故，所缘如是，愿垂告诲，令众见明，饶益一切，普得安全。
　　天尊告曰：今日同坐，欢乐难遇，诸天发瑞，灵应自然，玉字焕烂，障蔽天光，未通之始，致如昼冥，日庆时合，希所尝有。今当普为四众开天妙瑞，度一切人，咸令四座闭目伏地。於是诸天圣众同时闭眼，伏地听命。俄顷之间，天气朗除，冥腌豁消，五色光明，洞彻五方，忽然有天书字方一丈，自然而见空玄之上五色光中。文采焕烂，八角垂芒，精光乱眼，不可得看。天尊普问四座大众：灵书八会，字无正形，其趣宛奥，难可寻详，天既降应，妙道宜明，便可注笔，解其正音，使皇道既畅，泽被十方。
　　天真皇人稽首作礼，上白天尊：自随运生化，展转亿劫，屡经侍座，未有今日遭值圣道，开诸法门，得见天书，自然至真。斯八会之气，合五和之音，非愚情短思所能洞明。今既厕座次，仰睹玄妙，被命狼狈，不敢藏情，逆用张惶，若无神守，辄竭所见，解注其音，冀万有合，开示来生不及之体。惟蒙曲悯。
　　於是灵妃按笔，太真拂筵，玉女执巾，金童扬香，月宫散花，日精灌津，五老监试，三界卫真，分其分度。三十二天，天有八字。其太黄皇曾天、太明玉完天、清明何童天、玄胎平育天、元明文举天、上明七曜摩夷天、虚无越衡天、太极蒙翳天，八天合六十四字，位属东方九炁青天。其赤明和阳天、玄明恭华天、曜明宗飘天、竺落皇笳天、虚明堂曜天、观明端静天、玄明恭庆天、太焕极瑶天，八天合六十四字，位属南方三炁丹天。其元载孔升天、太安皇崖天、显定极风天，始黄孝芒天、太皇翁重浮容天、无思江由天、上揲阮乐天，无极昙誓天，八天合六十四字，位属西方七炁素天。其皓庭霄度天、渊通元洞天、太文翰宠妙成天、太素秀乐禁上天、太虚无上常融天、太释玉隆腾胜天、龙变梵度天、太极平育贾奕天，八天合六十四字，位属北方五炁玄天。四八天合三十二天，合二百五十
　　六字，皆三十二天大梵隐语无量之音。天有飞玄自然之炁，合和五音，以成天中无量洞章，上演诸天之玄奥，赞大有之开明，中理自然之炁，普度学仙之人，下度生死之命，拔出长夜之魂，元始妙法，亿劫长存，其音既朗，其道行焉。大法开明，诸天称庆，无极大圣众至真，诸君丈人，五老上帝，十方尊神，神仙玉女，一时行香，旋行三匝，而作颂曰：
　　天尊回玉驾，降席香园中。至真大圣众，无极天中王。
　　神仙导日月，郁郁披云宫。五帝翼华辕，三界备十方。
　　日庆众真会，欢乐难为双。妙会自然感，灵瑞发空洞。
　　焕烂启幽期，障蔽日月光。玄阴不解夜，四象并安恭。
　　灵运自应图，鲦钦明太空。灵书八会字，五音合成文。
　　天真解妙韵，琅琅大有通。玉音难为譬，普成天地功。
　　上植诸天根，落落神仙宗。中演玄洞府，坦明八幽房。
　　开度生死命，拔出长夜亡。地狱五苦解，刀山不生锋。
　　五道无对魂，亿劫并少童。堂堂大乘化，一切不偏功。
　　元始出玉文，是为天中王。不胜情欢喜，飞步诵灵章。
　　天尊开大有，落落诸天明。妙哉龙汉道，八会结成形。
　　焕烂飞空内，流光三界庭。神图启灵会，玉书应景生。
　　天真通妙趣，五和合成经。琅琅玉音响，飘飘翠上清。
　　开度无终劫，九幽受光明。巍巍大法门，教导一切生。
　　斯功不可胜，欢乐度万龄。
　　是时惠泽普流，恩被十方，信向不死，皆得长年。老者还少，病者即康，枯骨生气，死魂还人，五苦解脱，地狱宁闲。预以有心，皆得神仙矣。
　　天尊告四众至真：今日同坐一劫之中，开天灵奥，自然玉书，度一切人，其福弘普，广益众生。大法既陶，恩无不匝，无极世界，皆受光明，九幽开宥，长夜赦魂。生者欢乐，死者蒙还，诸天人民，宿对种亲，是男是女，善恶命根，无始以来，至于今生，生死展转，殃对相牵，天地成败，功过难明。今依大有，普告诸天，日月星宿、璇玑玉衡、南斗北斗、司命司录、韩君主录、南昌上宫、诸地诸水、五岳灵山、三官九署、十二河源、长夜之府、九幽之中、四司五帝、一切神灵，采算录籍，推校本源，无善无恶，轻重之根，生死右别，条名列言，一切削除，断绝因绿，普同一度。以今为新，令此一切，咸得道真，大福所普，勿使有偏。
　　天尊有命，诸天敬从。於是四众同起作礼。举手指上，俛手指下，无上无下，无极无穷，无深无远，无幽无隐，无大无小，无始无终，一切普度，同受光明，弹指告众，一切咸闻。是时四众同时抗手，仰天弹指。三十二天，日月星宿，一时俱明，地下九幽，无极之底，光景洞彻，无复暗冥，幽隐普见，地藏露形，山川溪涧，一等缅平，冬华结实，枯树发荣，庆加一切，功载众生，鱼龙踊跃，鸟兽欣呜，灵歌交会，路无悲声，天静地默，三官潜宁，简对休息，五道不生，人神欢泰，圣道太平。
　　天真皇人曰：《诸天内音自然玉字》 ，皆诸天之中大梵隐语，结飞玄之炁，合和五方之音，生於元始之上，出空洞之中。随运开度，普成天地之功。斯文尊妙，不譬於常，是故开大有之始，而闭天光明，以宝其道，而尊其文。其字宛奥，非天书之无形，真贵其妙象，而隐其至真。妙感应图，其法运行，天尊不以我之才吶，而见命＠，使解其义，通其玉音。玄科有制，不敢违命。按笔之日，形魂顿丧，率我所见，聊注其文。是之与非，极我乃心。皇道既明，诸天称庆，一切覆载，生死并欢，大福普匝，我情自欣，惟愿四众，咸见体明。
　　於是四众至真尊神，一时称善。天上天下，地上地下，无穷无极，弥罗世界，一切神灵，莫不范德，尊崇大圣，欣道开明，惟愿大法，广度无终，福流亿劫，世世长存，庆加愿会，普得道真，不胜罔极。四众同时俱起，作礼稽首受命。
　　太黄皇曾天音第－
　　太黄皇曾天中，有自然之书八字，文曰亶娄阿荟无和观音。天真皇人曰：其八字，飞玄自然之书，字方一丈，文彩焕明，洞辉八方。元始下教，使撰其字，解其音，合成皇曾天中大梵隐语无量之音，以付道君，使教皇曾天中宿有仙名者，度应得道人也。
　　皇曾亶元纪，娄都界上京。阿那震琳响，苍秀何宛延。
　　元无中生真，和答通明梁。观觉朗四冥，音韵自成章。
　　天真皇人曰：其章以皇曾天中合五方飞玄之炁，以和八字自然之音，曰无量洞章。皇曾天去太明玉完天九亿九万炁，元纪以八方维罗之极。娄都者，天中心长楼之名，上承太玄之宫玉京之山也。阿那以娄都之监，主六梵之数，数交则娄都鼓呜，众真上朝。荟秀则帝君之游台，和答则日月之门户。真人乘金轮以开冥，玉女仗华旛，而披纽观觉，主长夜之录。四冥拔出九幽之府。若能修斋於八节，诵洞章以和魂，则七祖披朗，朽骸还门，佩赤书於八字，明通无量之音，将乘云车以上造逍遥七宝之林，仙童玉女侍卫之焉。
　　太明玉完天音第二
　　太明玉完天中，有自然之书八字，文曰须延明首法揽菩昙。天真皇人曰：其八字，飞玄自然之书，字方一丈，文彩焕曜，洞明八方。元始下教，使撰其字，解其音，合成玉完天中大梵隐语无量之音，以付道君，使教玉完天中宿有仙名者，度应得道人也。
　　大明须灵会，延侍开玉真。明道梵玄路，百披入三便。
　　法轮洞幽辽，揽觉大模新。菩提御纲运，昙颐自回椿。
　　天真皇人曰：其章以#1玉完天中合五方飞玄之炁，以和八字自然之音，曰无量洞章。玉完天去清明何童天八亿万炁。须延者，玉完天西北阙之号。大劫之交，须延而开，玉真大圣，於是而回。明道则元始之都，候元始开运。则都候启道，梵行诸炁，倏欻自朗。三便则三界之门，能知八字之音，则过三便之上，身登大罗之天。法轮则罪福之场，揽觉则生死之端。诵灵音於洞章，则名书於紫宫法轮，列籍於司命揽觉，度魂於更生。菩昙三元上圣，执九色之麾，菩颐把十绝之婶，上真转九色以轮还，昙颐旋十绝以停轮。天地得之以无倾，万道得之以长存，神仙诵之以飞空，五岳保之以致安，国祚享之以无穷。大劫可以保命，生死可以善绿，奉之者延年，修之者飞仙也。
　　清明何童天音第三
　　清明何童天中，有自然之书八字，文曰稼那阿奕忽诃流吟。天真皇人曰：其八字，飞玄自然之书，字方一丈，文彩焕曜，洞明八方。元始下教，使撰其字，解其音，合成何童天中大梵隐语无量之音，以付道君，使教何童天中宿有仙名者，度应得道人也。
　　清明稼禄滋，那径返龙山。阿秀玉林条，奕奕四垂骞。
　　忽觉灵劫化，诃摩以敷晨。流真三界庭，吟啸来运懃。
　　天真皇人曰：其章以#2何童天中合五方飞玄之炁，以和八字自然之音，曰无量洞章。何童天去玄胎平育天七亿万炁。稼那者，天中玉图先生，治金华之宫，与龙山连字，伟灿玉清之上郁勃洞虚之中。领人生死图录，总主神仙。阿奕则七宝林中树名，弥覆四方上圣之游圃，真人之戏园忽觉。元始，飞天神人也，主大小劫会。诃摩，无名之号。劫运既终，诃摩则以开冥敷法教，普度天人。是时欢乐，道教流行，天度炁促，人道转丧，末运破坏，故为流吟。万劫种善，宿有玄名，得遇天音，修诵洞章，玉图先生则消罪录於长夜，注名南极长生之宫。七祖被幽而更始，死户更华琳琅之方，因缘不绝，世世为仙王也。
　　玄胎平育天音第四
　　玄胎平育天中，有自然之书八字，文曰华都曲丽鲜菩育臻。天真皇人曰：其八字，飞玄自然之书，字方一丈，文彩焕曜，洞明八方。元始下教，使撰其字，解其音，合成平育天中大梵隐语无量之音，以付道君，使教平育天中宿有仙名者，度应得道人也。
　　华都秀东宫，都梵飞天歌。曲爽澄虚漠，丽宛从空和。
　　鲜云荫灵宇，菩娄迓参差。育王乘景输，臻是鬼神家。
　　天真皇人曰：其章以平育天中合五方飞玄之炁，以和八字自然之音，曰无量洞章。平育天去元明文举天六亿万炁。华都，则天中太乙宫青华门之别名。上有梵天神人，飞游太极之上，玄歌无量洞章，曲爽灵风之气，恒拂扬洞章之曲。丽宛，太和玉女也。於华都之门，而和神人之歌。鲜云者，则庆云之舒敷，以散八音之上。平育，天帝之隐名，常乘八景之轮，游观太极之外，回十绝之幡，以召大魔之王。平育，天音，众真所崇诵之者，飞天遥唱，佩其文，三界伺迎，七祖出长夜，上升南宫，轮转化生，世为王门。仙童玉女，侍卫身形，道成飞行，上升平育天。
　　元明文举天音第五
　　元明文举天中，有自然之书八字，文曰答落大梵散烟庆云。天真皇人曰：其八字，飞玄自然之书，字方一丈，文彩焕曜，洞明八方。元始下教，使撰其字，解其音，合成文举天中大梵隐语无量之音，以付道君，使教文举天中宿有仙名者，度应得道人也。
　　文举答和阙，落落冠三门。大有开龙汉，梵天敷景云。
　　散馥延霄阶，氤氲自生华。灵风流返香，云上舞空轮。
　　天真皇人曰：其章以文举天中合五方飞玄之炁，以和八字自然之音，曰无量洞章。文举天去摩夷天五亿万炁。答和者，天中之玉阙，以界三便之门。大梵既行，元炁通明者也。故龙汉推数而自开、赤明待运而敷晨，真人散香於玉庭，氤氲扬熏，以拂真庆云，栖乎紫馆，飞天舞乎空轮，庆大宥於元始，欣八字於自然，明玄文以度众，音洞章以成仙。奉之者脱苦，修之者成真，七祖同欢，世生仙门也。
　　上明七曜摩夷天音第六
　　七曜摩夷天中，有自然之书八字，文曰飞洒玉都明魔上门。天真皇人曰：其八字，飞玄自然之书，字方一丈，文彩焕曜，洞明八方。元始下教，使撰其字，解其音，合成摩夷天中大梵隐语无量之音，以付道君，使教摩夷天中宿有仙名者，度应得道人也。
　　上明飞延康，洒都出龙汉。玉真开玄夜，酆都度八难。
　　明道结空章，魔王稽首赞。上有始生人，门下典录算。
　　天真皇人曰：其章以摩夷天中合五方飞玄之炁，以和八字自然之音，曰无量洞章。摩夷天去越衡天四亿万炁。飞者，飞天神人之号。天地改运，沦於延康，冥冥无开，飞天启光於散辉，诸天受炁，洒虚玄都。龙汉一会，二倏欻四回。而玉真者，大圣之号。都有九幽之酆都，人有善功，则大圣开玄夜之户，酆都度八难之场。七祖於是而返还，幽魂於是而光明，道则八字而开洞章，度死魂而还康。神魔於是而伏，五云玄哺为粮，上帝育养始生之神，门下韩君司录度算於南宫。自非前生万劫宿有善名者，莫得盻其篇目，参此洞章。奉之者福流九族，生死蒙恩。修之者身生水火，白日登晨也。
　　虚无越衡天音第七
　　虚无越衡天中，有自然之书八字，文曰无行上首回跋流玄。天真皇人曰：其八字，飞玄自然之书，字方一丈，文彩焕曜，洞明八方。元始下教，使撰其字，解其音，合成越衡天中大梵隐语无量之音，以付道君，使教越衡天中宿有仙名者，度应得道人也。
　　七曜无上道，行纲梵玄机。上转天一关，首运倏欻开。
　　回灵非始驾，跖起入空飞。流晨制长夜，玄楼自然归。
　　天真皇人曰：其章以越衡天中合五方飞玄之炁，以和八字，自然之音，曰无量洞章。越衡天去蒙翳天三亿万炁。无者，元始之炁。开明无上之道。行者，元元之纲纪，维罗八极。上首者，北斗四非之宫也。运转天关，推会度数，天数极则大劫交运，回跖跋五篇真文之化，乘大运之终而五篇明焉。空无而出、天地自开，人有善功，宿名玄都、即拔长夜，实出九幽，更生善门，长离玄阴，生死福中。越衡天上都之京有空峰之山，乃万圣之所游，生死之所归。学洞玄之道，道成得仙，径升空峰之上，受号而腾空也。道未备足，身应灭度、魂升空峰，受炼而度南宫也。越衡之旨，理极於此矣。
　　太极蒙翳天音第八
　　太极蒙翳天中，有自然之书八字，文曰阿跎龙罗四象吁员。天真皇人曰：其入字，飞玄自然之书，字方一丈，文采换曜，洞明八方。元始下教，使撰其字，解其音，合成蒙翳天中大梵隐语无量之音，以付道君，使教蒙翳天中宿有仙名者，度应得道人也。
　　蒙翳阿僧岭，陀丘交灵势。龙阜立空峙，罗映曜云袂。
　　四宫生真景，象论梵三界。吁育炼朽魂，员童度生契。
　　天真皇人曰：其章以蒙翳天中合五方飞玄之炁，以和八字自然之音，曰无量洞章。蒙翳天去赤明和阳天二亿万炁。阿者，天中有九折之山连阿相属。陀者，山上之楼上通玉清之炁，八望三界之乡。帝君乘三素之云，驾九龙之舆，上游阿丘之岭，下监万生之罪福。龙者，龙山与阿陀相去九亿万里，山势相交，日月朋於二山，故罗瑛曜云也，皆日月之名。四者，四极之宫，中有四极真人，主人命籍。真人常驾象轮之车、远行三界之中，校人生死罪录，开度学道之人。佩此文，诵咏洞章，则三界之官皆条名，列言九幽，削於地籍，长夜拔出魂，玉名入於帝簿，生死度於南宫。吁员则长生官中度命之君，得入南宫，吁员即炼度於朽魂。员童，日中之生童，即灌其津，着生契於四极，洽自然之羽章，七祖欢於福堂，延年万岁，世生仙王，身度三恶之道，过度八难之场，三界稽首而侍卫，五帝肃然而奉迎。其八天分属东方始青之炁，炁炁相生，弥罗八极，故天有八音，皆八会之炁，结而成章也。
　　元始天尊告太上道君曰：赤明始开其八天之炁，分度并属东方青天。天有八字，合六十四音，皆天中大梵隐语，无量之音。行九炁天君之道，当佩其音，诵其章，出入游行，当叩齿九通，思九色之龙，导从前后，青云九重，覆匝身形，密咒曰：
　　赤明开图，八炁回真。总统玄关，。帝大神。
　　流化九天，缠绵我身。灵音八皇。六十四篇。
　　开明天地，与我合仙。运致龙驾，上升帝轩。
　　毕，引炁九咽止。行之九年，八天各以青腰玉女、青华玉童各八人，侍卫身形，致青芽九炁之精，生身光明：彻见虚无。万徧道成，即得飞行。其道尊法弘教，普度无穷，七祖同福，皆升南宫。九年并得更生善门之中，勤为护度，谛受勿忘。道君稽一首，奉受命旨。
　　赤明和阳天音第一
　　赤明和阳天中，有自然之书八字，文曰南阎洞浮玉眸诜诜。天真皇人曰：其八字，飞玄自然之书，字方一丈，文彩焕曜，洞明八方。元始下教，使撰其字，解其音，合成和阳天中大梵一隐语无量之音，以付道君，使教和阳天中宿有仙名者，度应得道人也。
　　赤明南上炁，阎光流八精。洞门吐丹晖，孚景自高明。
　　玉泽充绛府，眸华乘运征。洗垢澄虚漠，说谈步三灵。
　　天真皇人曰：其章以和阳天中合五方飞玄之炁，以和八字自然之音，曰无量洞章。和阳天去玄明恭华天九千万炁。南阎者，和阳天中有流火之庭，爓光焕乎八方。洞浮者则洞阳之宫，南极真人治於宫中。诸是学人，始得道者，皆诣流火之庭，受炼而成真，然后而得进入洞阳之宫。玉眸，流火之膏也。既受火炼，体生玉光，绛府充溢，万神并归，侍卫身形，辅翼羽衣，位登上真，游宴紫微。道业未备，运应灭度，魂经洞阳则受炼而洗，尘埃澄荡，早还更生，轮转三界，无有挂碍。故诜诜步三灵也。自无前生万劫宿有善缘，不得盻其音章。
　　玄明恭华天音第二
　　玄明恭华天中，有自然之音八字，日梵形落空九灵推前。天真皇人曰：
　　其八字，飞玄自然之书，字方一丈，文彩焕曜，洞明八方。元始下教，使撰其字，解其音，合成恭华天中大梵隐语无量之音，以付道君，使教恭华天中宿有仙名者，度应得道人也。
　　上真梵元始，形化观妙音。落景随运回，空中赞琼林。
　　九玄导明首，灵童生朽心。推元拔夜领，前魂飞霄吟。
　　天真皇人曰：其章以恭华天中合五方飞玄之炁，以和八字自然之音，曰无量洞章。恭华天去宗飘天八千万一炁。梵形者，元始天尊也。开龙汉之劫，登赤明之运，号曰元始，上皇开运，号元始丈人，随世化生，故以一神。落空者，元始空中而出，既有天地，日月三光，而知空中有真文也。灵者，九华真人治於南上宫中，主九幽之下宿对死魂推。推前者，推算生死功德，人有善功，三官列言，九灵即命主录算其功，拔出九幽七祖之魂，魂神披散，升上南宫，欢乐自然，飞霄歌吟。天中有散华之台，四斗真人所处焉。台下有三宝之林，元始书洞章於林中。四斗真人书迎延之符於台轩，得佩上天之音，真人克受迎延之符，得见迎延之符，逍遥恭华之台。此符使人项负宝曜，体映玉光，气合三素，灵洞太空，恭华之音，理妙自然也。
　　曜明宗飘天音第三
　　曜明宗飘天中，有自然之书八字，文曰泽洛菩台绿罗大千。天真皇人曰：其八字，飞玄自然之书，字方一丈，文彩焕曜，洞明八方。元始下教，使撰其字，解其音，合成宗飘天中大梵隐语无量之音，以付道君，使教宗飘天中宿有仙名者，度应得道人也。
　　曜明泽龙阶，洛觉幽中悦。菩题亿万众，台上三万日。
　　绿被飞青衣，罗英秀玉质。大罗元上色，千劫同一秩。
　　天真皇人曰：其章以宗飘天中合五方飞玄之炁以和八字自然之音，曰无量洞章。宗飘天去皇笳天七千万炁。泽者，天中山名。其山上众龙所崛，山有黄房之室，一名玉客之台。洛觉者，真晨道君之内名，治於黄房之中，混大劫而不终，经龙汉而更明，故幽中而悦焉。菩题者，飞天真人之隐号，有无数之众，飞於玉台之上。玉台处於泽山之阳，三万日月明其左右。罗映则日月天人之内名，治在日月之宫，上乘大罗之天梵行之炁，运六度之关，以应天地之数。数之欲终，大劫交会，大劫既交，诸天日月会於玉台也。大千世界之分，天地改易，大千同一而存焉。人佩诸天之音，诵诸天之章，则得驾陵羽之车上升黄房之室，玉台之上也。
　　竺落皇笳天音第四
　　竺落皇笳天中，有自然之书八字，文日眇莽九丑韶谣缘邅。天真皇人日：其八字，飞玄自然之书，字方一丈，文彩焕曜，洞明八方。元始下教，使撰其字，解其音，合成皇笳天中大梵隐语无量之音，以付道君，使教皇笳天中宿有仙名者，度应得道人也。
　　竺落眇眇化，莽莽龙汉初。九道并恶元，丑鬼不生躯。
　　韶爽元中纵，谣歌乱太虚。绿纲整三炁，邅值罗天衢。
　　天真皇人曰：其章以皇笳天中合五方飞玄之炁，以和八字自然之音，曰无量洞章。皇笳天去堂曜天六千万炁。眇眇者，元始沦於延康之中天，书玉字翳而不彰，龙汉开运，其文莽莽。世遇道真，男女并皆寿三万六千岁。其运之极，又经一劫，九炁各生兽以害恶民，其劫既开后，而九兽改号为九丑之鬼。北帝上真主生死图录，故立九丑以辅三官，数极九九八十一万，度天炁之反九丑，当得转号为九都使者也。韶者，皇笳天中神霄王之内名。神霄王，魔王之主，常试学道之人学正与不正。魔王恒作谣歌，以乱其心。固者，王即保举，得王保举，径升皇笳天中。缘澶，则南北二斗君之内讳。人有善功，则列言於南斗，南斗则度三界之难，拔九幽之苦，宣告魔王不敢败之也。人之行恶，三官列罗於北斗，北斗则告下於魔王，魔王而灭之焉。魂付九幽之下，充长夜之役，万劫无期，长沦恶缘。皇笳天中有金华之山，山有五帝之宫，常生五色之云。日月侠乎左右，飞仙翼其华轩，学成得道皆诣金华之山，受太乙之信，以制神霄之王，灭大魔之试，然后而得乘景输之车，游宴於八方也。
　　虚明堂曜天音第五
　　虚明堂曜天中，有自然之书八字，文日云上九都飞生自骞。天真皇人曰：其八字，飞玄自然之书，字方一丈，文彩焕曜，洞明八方。元始下教，使撰其字，解其音，合成堂曜天中大梵隐语无量之音，以付道君，使教堂曜天中宿有仙名者，度应得道人也。
　　虚明云天子，上关玄玄门。九迭郁陵增，都宫罗玉根。
　　飞香绕十绝，生炁炼五魂。自开不死路，骞林歌要言。
　　天真皇人日：其章以堂曜天中合五方飞玄之炁，以和八字自然之音，曰无量洞章。堂曜天去端靖天五千万炁。云上者，飞天神人内讳也。开龙汉之劫，启赤明之运，敷自然之书，立天地之根，三象既分，而有九层之台，处乎玉京之山，焕乎玄都之上，飞天常散百和之香，流五云之华以灌。飞天真人台上有太真玉郎，一日三回十绝之旛。回旛一周，则诸天上朝，绕台三匝，诵咏洞章。飞生者，南上更生之神也。学人能诵洞章，声参上宫，诸天称庆，飞生即为开不死之路，流长生之炁，下炼五魂之神，魂神受炼，八景存焉。八景备守，则共举人身，上升九层之台，游於骞林之中，身佩天书，口诵洞章，二十四年，期得上朝玄都之宫也。
　　观明端靖天音第六
　　观明端靖天中，有自然之书八字，文曰那育郁馥摩罗法轮。天真皇人曰：其八字，飞玄自然之书，字方一丈，文彩焕曜，洞明八方。元始下教，使撰其字，解其音，合成端靖天中大梵隐语无量之音，以付道君，使教端靖天中宿有仙名者，度应得道人也。
　　端靖那梵语，育延十转天。郁默诵灵歌，馥童唱劫年。
　　摩夷闻稽首，罗密自束身。法化开灭度，轮转咸归真。
　　天真皇人曰：其章以端靖天中合五方飞玄之炁，以和八字自然之音，曰无量洞章。端靖天去玄明恭庆天四千万炁。那者，天王侍郎之内名，生成四时之炁，梵行虚无之纲，以正端靖天中之分度。育者，天关之空轮也。郁馥，中斗灵童之名。常运育输於太无，回十转以召其天关。十转则十方大圣上朝玉宫，万神齐真而郁馥唱焉。摩罗者，天中大魔之内讳也。郁馥一唱，则魔王束身，天开八方法轮之门，以度下世学者之身。学知四时之炁，十转之关，则入法轮之门，驾乘八景之舆，升乎玉清之中，上朝紫微之台，位及众真之宾也。
　　玄明恭庆天音第七
　　玄明恭庆天中，有自然之书八字，文曰霐持无镜揽姿运容。天真皇人曰：其八字，飞玄自然之书，字方一丈，文彩焕曜，洞明八方。元始下教，使撰其字，解其音，合成恭庆天中大梵隐语无量之音，以付道君，使教恭庆天中宿有仙名者，度应得道人也。
　　玄明霐雿都，持罂注东华，无色玄玄宗，镜飙宛大罗。
　　揽觉妙自归，姿生岂云多。运抗不终劫，容纳线太和。
　　次真皇人曰：其章以恭庆天中合五方飞玄之炁，以和八字自然之音，曰无量洞章。恭庆天去极瑶天三千万炁。玄明，则恭庆天之限也。霐者，天上都监之神内名也。雿都是紫微宫曲房之号，都监之砷，治曲房之内内，总众真之录黄简之文。特者，龙厩之名，众龙蟠乎其中，常衔金罂而运东并之华，以灌诸天真人。华者，月中黄华之精，祆注东井之中，流津无穷之源。无镜者，则飞天神王游於大罗之上，出无色之光，总生死之籍，开度学道之人，揽姿者，是三界之门，知揽姿之号，则神王拔出九幽之魂，开长夜之府，度於三界之门也。运容者，则太和玉女，人度三界则运容，导以朱灵之炁，灌以太和之津，形止福德之堂，保劫运而无穷也。
　　太焕极瑶天音第八
　　太焕极瑶天中，有自然之书八字，文曰馥朗廓奕神缨自宫。天真皇人曰：其八字，飞玄自然之书，字方一丈，文彩焕曜，洞明八方。元始下教，使撰其字，解其音，合成极瑶天中大梵隐语无量之音，以付道君，使教极瑶天宿有仙名者，度应得道人也。
　　太焕馥上京，朗台秀西灵。廓为大模范，奕奕神公生。
　　神为灭度宗，缨络拔长冥。自入更起门，宫中欢长龄。
　　天真皇人曰：其章以极瑶天中合五方飞玄之炁以和八字自然之音，曰无量洞章。极瑶天去孔升天二千万炁。太焕者，则极瑶天之始元也。赤明始开，八字焕乎空玄之上，而极瑶之天，於是植焉。馥朗是天中玉京玄台之别号，西灵真人常诵无量洞章，旋行其上。廓奕则是天中神公之内名，与元始同生为玄炁之范，开灭度之门，教学仙之人。君能明八字之音，则神公开长冥之户，身入更起之门，上登玉京之台。欢乐紫微宫中，有神缨之章，灭度之尸，得神缨之童，一歌无量之章，立得返形於三炼之房，身受自然之炁，欢乐无穷之龄也。
　　元始天尊告太上道君曰：赤明始开其八天之炁，分度并属南方丹天，天有八字，合六十四音，皆天中大梵隐语无量之音。行三炁天君之道，当佩其音，诵其章，出入游行，常当叩齿三通。思朱雀凤凰翻翔其前，绛云三重，覆匝身形，密咒曰：
　　三炁徘徊，灵凤来飞。玉音八字，焕烂紫微。
　　日吉大庆，我道洞开。朱丹哺饴，仰嗡灵晖。
　　身生水火，绛帔羽衣。登空玄步，足践凤梯。
　　周旋八天，七祖相随。
　　毕，引炁三咽止，行之三年，八天各以太丹玉女、太阳玉童各八人，侍卫身形，降致朱丹，三炁之精，返白留容，万劫不倾，七祖同升，上入福堂，返胎王家，即得更生。其法弘普，广度无穷，勤为用心，谛受勿忘，道君稽首，奉受命旨。
　　太上洞玄灵宝诸天内音自然玉字卷之三
　　#1#2「以」字据上下文例补。 
　　太上洞玄灵宝诸天内音自然玉字卷之四
　　元载孔升天音第－
　　元载孔升天中，有自然之书八字，文曰刃利禅猷婆泥咎通。天真皇人曰：其八字，飞玄自然之书，字方一丈，文彩焕曜，洞明八方。元始下教，使撰其字，解其音，合成孔升天中大梵隐语无量之音，以付道君，使教孔升天中宿有仙名者，度应得道人也。
　　元载忉悦境，利浮爓洞阳。禅享苦生界，猷命化南宫。
　　婆耶有炼池，泥津饰雕容。咎丑遏生源，通勃肆鼓洋。
　　天真皇人曰：其章以孔升天中合五方飞玄之炁，以和八字自然之音，曰无量洞章。孔升天去皇崖天九百万炁。元者，元之始，载梵行之炁以成孔升之天。刃利者，南无际世界之号，禅是刃利之国。生存其国，则为苦生无善之根，其界上有洞阳之宫，浮爓为流火之庭，荧饰光芒。灵文既明，刃利国土改为福德之堂，苦生之魂皆得度入洞阳之宫。猷是南上好生君内名也。婆泥，则炼池之灵童也。苦生之人，得度洞阳之宫，皆诣炼池受灵童之炼，而更生福德之世。咎通，刃利世界之魔神，常遏人生生之路。人知好生君名，诣灵童而受炼，魔神即奉之焉。学得八字之音，则刃利之境，无极灵官侍卫其身，而造南霍，则仙人伺迎，三年必能策丹霄之轮，上升三炁之天也。
　　太安皇崖天音第二
　　太安皇崖天中，有自然之书八字，文曰宛薮涤色太眇之堂。天真皇人曰：其八字，飞玄自然之书，字方一丈，文彩焕曜，洞明八方。元始下教，使撰其字，解其音，合成皇崖天中大梵隐语无量之音，以付道君，使教皇崖天中宿有仙名者，度应得道人也。
　　太安宛太漠，薮遥但赤明。涤荡尘滓氛，色界大罗青。
　　太漠导真科，眇邈空洞经。之历飞天诚，堂堂更化生。
　　天真皇人曰：其章以皇崖天中合五方飞玄之炁，以和八字自然之音，曰：无量洞章。皇崖天去极风天八百万炁。太者，虚之名，以安皇崖之天。天有帝王，监名宛薮，而开太漠之径，以明八字之文。明道既彰，大罗之上郁然澄清。涤色者，是色界上飞天真人也。常乘景云之车，驾九色之龙，游乎三界之上，出入玉清之中，荡除尘滓之炁，开度善根之人。太眇为空洞之化，结自然之章，理明道以教导，劝拯度於万生。学见八字之音，洞知天中之名，飞天降致景云之车，载兆上升，化生之台也。
　　显定极风天音第三
　　显定极风天中，有自然之书八字，文曰流罗梵萌景蔚萧嵎。天真皇人曰：其八字，飞玄自然之书，字方一丈，文彩焕曜，洞明八方。元始下教，使撰其字，解其音，合成极风天中大梵隐语无量之音，以付道君，使教皇崖天中宿有仙名者，度应得道人也。
　　极风流元景，罗晖曜九玄。梵纲回天劫，萌邃固玉根。
　　景行历长夜，蔚秀落华年。萧仞空中立，嵎上对清宾。
　　天真皇人曰：其章以极风天中合五方飞玄之炁，以和八字自然之音，曰无量洞章。极风天去孝芒天七百万炁。极风，洞极之炁，纲维八员而成天也。天立而八字明焉。流者，天王之内名。处乎紫霄之上，游观玉京之山。罗者，月女之讳。流晖极风之天，洞照九玄之员。梵则飞天之人，萌则元始之神，飞天则回九天之关，大神则固极风之根。景皇四上真人萧蔚，亦是景霄仙人，并治玉京之台，常乘三色之云，历校长夜之中，料生死於简籍，开度善根之魂，万劫长对，并系之焉。若修灵文於洞章，则仰披九玄之房，乃得驾三色之云，上升景皇之草，拔九幽之魂，死骸更生法轮之门。
　　始皇孝芒天音第四
　　始皇孝芒天中，有自然之书八字，文曰易邈无寂宛首少都。天真皇人曰：其八字，飞玄自然之书，字方一丈，文彩焕曜，洞明八方。元始下教，使撰其字，解其音，合成孝芒天中大梵隐语无量之音，以付道君，使教孝芒天中宿有仙名者，度应得道人也。
　　始皇易有炁，邈哉何寥寥。无形空中有，寂庭秀玉标。
　　宛觉摩罗真，首负三素飙。少童翼朱日，都圆焕幽寥。
　　天真皇人曰：其章以孝芒天中合五方飞玄之炁，以和八字自然之音，曰无量洞章。孝芒天去浮容天六百万炁。始皇天中大梵始行之炁，以纲维孝芒之天。天中有天王，号曰易邈。从龙汉而来，赤明而出，在始开之中，故曰寥寥。在虚无之内，处乎寂寂之庭，神景玉秀，为万道之标。宛首者，太上道君之号。道君驾乘八景玉舆，策三素之云，开元始之玄奥，演大法以度人。少都是日中灵童名也。恒散日精以濯真，流飞华以拂灵，披长夜之户，明九幽之房。学闻天中之音，则洞天中之名，天王下飞景之舆，降三素之軿，度身三界之上，进入寂寂之庭也。
　　太皇翁重浮容天音第五
　　太皇翁重浮容天中，有自然之书八字，文曰阿褴郁竺华漠延由。天真皇人曰：其八字，飞玄自然之书，字方一丈，文采焕曜，洞明八方。元始下教，使撰其字，解其音，合成翕重夫中大梵隐语无量之音，以付道君，使教爷重天中宿有仙名者，度应得道人也。
　　太黄阿云楼，褴波霄上吟。郁默遏玄路，竺＠歌谣音。
　　华界多欲门，漠漠不可寻。延演亿万众，由庭成鬼林。
　　天真皇人曰：其章以浮容天中合五方飞玄之炁，以和八字自然之音，曰无量洞章。浮容天去江由天五百万炁。太皇中元之炁，梵太漠之纲，以成翁重天。天有九层之楼，结云炁而峨峨。阿＠者，则天王之隐名。常乘景霄之轮，游观九层之阿，处玉楼之上，上呜洞章以召魔王。上为真仙之馆，下为鬼神之家。郁默者，为天中魔王之隐名。竺＠则是魔王之都伯也。恒在欲界之上，诵咏空洞之歌，延演则是束鬼之庭。由者则为禁鬼之房。天王上登云楼之上，吟诵无量之章，则天魔应响而来，草鬼诣由而伏形。真人常佩八字而飞空，诵无量而登玉清，窃其音则洞彻，盻其篇则洞灵。奉之者则九祖开泰，修之者则死骸而更生也。
　　无思江由天音第六
　　无思江由天中，有自然之书八字，文曰九开自辩阿那品首。天真皇人曰：其八字，飞玄自然之书，字方一丈，文彩焕曜，洞明八方。元始下教，使撰其字，解其音，合成江由天中大梵隐语无量之音，以付道君，使教江由天中宿有仙名者，度应得道人也。
　　九玄乘运明，开清长夜宫。自以灵运会，辩集大化通。
　　阿丘超龙岭，那耶翼三房。度品飞天众，首化以成童。
　　天真皇人曰：其章以江由天中合五方飞玄之炁，以和八字自然之音，曰无量洞章。江由天去阮乐天四百万炁。九开大衍之数，天地未光，有九分之关，转轮三炁，九度明焉。江由天炁於是而立，九五列位，开定阴阳，法化流演，万品受生。阿丘，天王之内名。常乘九色之龙，驾三素之軿，上登龙山之巅，游观九玄之中。那耶者，飞天神人之隐讳，飞行三界之上，历披长夜之宫，开九幽之房，拔度善人之魂。有明八字之音，诵咏无量之章，则九祖得出长夜之府，幽魂更生朱陵之宫，可谓朽木生华，死骸还童，长修不怠，则飞天齐功也。
　　上揲阮乐天音第七
　　上揲阮乐天中，有自然之书八字，文曰无量扶盖浮罗合神。天真皇人曰：其八字，飞玄自然之书，字方一丈，文彩焕曜，洞明八方。元始下教，使撰其字，解其音，合成阮乐天中大梵隐语无量之音，以付道君，使教阮乐天中宿有仙名者，度应得道人也。
　　阮乐无为始，量度飞天人。扶曦通幽夜，盖庆流上玄。浮爽乘运归，罗界开大千。合庆更生宾，神公定命年。天真皇人曰：其章以阮乐天中合五方飞玄之炁，以和八字自然之音，曰无量洞章。阮乐天去昙誓天三百万炁。阮乐天中有无量品大圣众，无量则大众之始神也。总统飞天之人，皆受其品量而得迁升也。扶曦者，则更生真人内名。常校幽夜之录，简善恶之根。善者受其开度，恶者极其对根。
　　盖者，玄中之福堂大号也。幽夜之魂，受真人开度，谓之浮，乘运而归，上升福堂。罗者，大罗也，而开大千世界间合更生之宾，上诣大罗之天。神公是大罗天之丞相，为受更生之宾，定命籍於朱宫，削死根於三官也。学知八字之音，则九祖受福於真人，拔幽夜之万劫，受更生於神公也。
　　无极昙誓天音第八
　　无极昙誓天中，有自然之书八字，文曰玉诞长桑栢空度仙。天真皇人曰：其八字，飞玄自然之书，字方一丈，文彩焕曜，洞明八方。元始下教，使撰其字，解其音，合成昙誓天中大梵隐语无量之音，以付道君，使教昙誓天中宿有仙名者，度应得道人也。
　　昙誓玉都上，诞骞秀东华。长条班紫洞，桑林翠碧霞。
　　栢卉和神风，空生自然歌。度人三界庭，仙堂养云芽。
　　天真皇人曰：其章以昙誓天中合五方飞玄之炁，以和八字自然之音，曰无量洞章。昙誓天去霄度天二百万炁。玉诞者，昙誓天中都名也。上有骞林之树，覆荫东华之宫。骞林之叶有大洞之章，紫书玉字，焕乎上清。下有扶桑之树，上森骞林之丛，碧鸡呜其盖，青霞翠其峰，神风流返香之草，以鼓桑林百籁之音，神风一咏，空生洞章。度仙者，昙誓天中飞天神人也。常以鸡鸣之始，上登玉台之上仙堂之中，取五方云芽之精，仰咽日月三晨之光。常简学仙之人生死录籍，开度九幽之魂，升入法轮之门。学知此法，则能策神风以飞烟，上升骞林之丛，七祖则出长夜之府，上登更生之宫也。
　　元始天尊告太上道君曰：赤明始开其八天之炁，分度并属西方素天，天有八字，合六十四音，皆天中大梵隐语无量之音。行七炁天君之道，当佩其音，诵其章，出入游行，常当叩齿七通，思白虎师子导引左右，素云三重覆匝身形，密咒曰：
　　七炁金灵，八天尊神。白虎策辇，师子捧辕。
　　七炁缠绵，炼我成仙。身发金光，肺映素云。
　　内外变化，升入洞门。七祖出夜，九幽放魂。
　　三涂五苦，长斩恶根。同欢福舍，受庆自然。
　　亿劫开度，随运长存。
　　毕，引炁七咽止。行七年，八天各以太素玉女、玉童各八人侍卫身形，降致太素七炁之熏，留年住世，万劫童颜，庆及七祖，升度南宫，返胎更生，世世王门。大乘妙道，普度天人，勤为用心，勿忘我言。道君稽首，奉受命旨。
　　皓庭霄度天音第一
　　皓庭霄度天中，有自然之书八字，文曰玃无自育九日导乾。天真皇人曰：其八字，飞玄自然之书，字方一丈，文彩焕曜，洞明八方。元始下教，使撰其字，解其音，合成霄度天中大梵隐语无量之音，以付道君，使教霄度天中宿有仙名者，度应得道人也。
　　霄度玃灵运，无量洞得真。自抗不终劫，育生保长年。
　　九会应玄机，日童披夜还。导荡长夜户，乾门炼五仙。
　　天真皇人曰：其章以霄度天中合五方飞玄之炁，以和八字自然之音，曰无量洞章。霄度天去元洞天九万九千炁。霄度是元始始开之炁，溟涬无色之中。玃无，是龙汉之天飞天神人也。元始始开之际，玃无乘运而出，凝自然之精，而立霄度天焉。故曰无量而得真也。霄度既立而自抗，不终天劫。育者，霄度天王之内名。常驾象轮之车，游行九玄之门，转九机之度，以应劫会之期。天运之终而日童停光，拔度学者之人，灌以水母之精，导以太和之炁，摄召长夜之魂，得出九幽之户，皆上诣天门，受炼五神，进升朱陵之宫，受福禄於天堂，逍遥无为，永居自然也。
　　渊通元洞天音第二
　　渊通元洞天中，有自然之书八字，文曰坤母东覆形摄上玄。天真皇人曰：其八字，飞玄自然之书，字方一丈，文彩焕曜，洞明八方。元始下教，使撰其字，解其音，合成元洞天中大梵隐语无量之音，以付道君，使教元洞天中宿有仙名者，度应得道人也。
　　元洞坤幽户，母宫运地关。东河受灵会，覆山绕长源。
　　形居无穷炁，摄鸟对帝君。上选皇生录，玄图记仙人。
　　天真皇人曰：其章以元洞天中合五方飞玄之炁，以和八字自然之音，曰无量洞章。元洞天去妙成天八万八千炁。渊通者，通元之炁，炁凝而成元洞天也。坤母者，太阴都候九灵之母，治在东海扶桑旸谷之渊，常总地机轮转元炁，上应天关。天关转，地机动，周天一度，水则涌三千三百度，九江涌溢，水则弥天。东海受会，制期河源，覆山水神也。治於须弥之山，以山镇固於巨海，遏断於长源，则地机而不沦，保劫而长存。会之欲交，而坤母出东海之上，摄召鸟母。鸟母则水之候神，上诣帝君，而申劫会，以度学仙之人。上选者，上帝司命也。水欲出而司命科校学仙人名，上言玄都之宫，有知八字之音，大水出时，则鸟母迎以凤车，上登须弥之山，倏欻之间，而天地都清矣。
　　太文翰宠妙成天音第三
　　太文翰宠妙成天中，有自然之书八字，文曰陀罗育邈眇炁合云。天真皇人曰：其八字，飞玄自然之书，字方一丈，文彩焕曜，洞明八方。元始下教，使撰其字，解其音，合成妙成天中大梵隐语无量之音，以付道君，使教妙成天中宿有仙名者，度应得道人也。
　　妙成阿陀岭，罗晖曜玉阶。育生部十部，邈匡三界畿。
　　眇眇行上云，炁结成羽衣。合景北灵馆，云上擭手飞。
　　天真皇人曰：其章以妙成天中合五方飞玄之炁，以和八字自然之音，曰无量洞章。妙成天去禁上天七万七千炁。妙成以龙汉洞玄之炁，赤明开运，其炁於空洞之中，与五篇真文结炁，俱明元始，号妙成之天。陀者，天帝之内名，与妙成俱生在云阿之岭。罗者，是月妃之内名。陀在云岭之上，抱月而明也。妙成立，而有天中神，字曰育生，总统十方飞天之神也。邈是天中神王羽林监。神王常使匡御三界之上，以简人生死之籍，主魔王保举得道之人，得魔王保度，上诣羽林监，受符以升天，眇眇行云宫之中。羽林结云炁以成衣，身衣结云之衣，遥入朱陵之宫，而受福於天宫，则与飞天合景云上而飞也。学知天中之音，则三界所称也。地祇奉迎，洞明鬼神，而坐知自然，三十二年则能驾空飞行三界，游乎上清，七祖即得开出长夜，度身朱宫，逍遥无为，衣食自然也。
　　太素秀乐禁上天音第四
　　太素秀乐禁上天中，有自然之书八字，文曰飞天大丑总监上天。天真皇人曰：其八字，飞玄自然之书，字方一丈，文彩焕曜，洞明八方。元始下教，使撰其字，解其音，合成禁上天中大梵隐语无量之音，以付道君，使教禁上天中宿有仙名者，度应得道人也。
　　秀乐飞空经，天人诵灵书。大隗妙法罗，丑伯促运除。
　　总摄八会炁，监度长夜躯。上受南宫食，天宾同福庐。
　　天真皇人曰：其章以禁上天中合五方飞玄之炁，以和八字自然之音，曰无量洞章。禁上天去常融天六万六千炁。秀乐者，则禁上天飞玄之炁，而结成空洞之经，以度禁上天人。飞天者，是十方飞天神王也。常在飞玄之上，而诵空洞之经，以和自然之炁，拔度学道之人。大隗，则三界之都录，主生死之图籍。丑伯，则是三界之魔王，常受事於大隗。学识其音则享福，不知其音则被殃，故得魔王保举而身升三清也。总是飞天都统之官，常摄八会之炁，以促天地之运炁。监则天王之监，领长夜之宫，校学道簿录，开度九幽之魂。学知天中之音，则天王之监列言大陈，勤录仙簿，得为真人，九祖父母，即出长夜，上升南宫，逍遥欢乐，与飞天同宾也。
　　太虚无上常融天音第五
　　太虚无上常融天中，有自然之书八字，文日沙陀劫量龙汉瑛鲜。天真皇人曰：其八字飞玄自然之书，字方一丈，文彩焕曜，洞明八方。元始下教，使撰其字，解其音，合成常融天中大梵隐语无量之音，以付道君，使教常融天中宿有仙名者，度应得道人也。
　　常融沙兰宫，陀丘巨亿人。劫运改大罗，量度飞天真。
　　龙为无崖固，得道难可新。瑛勃保灵运，鲜童欢长年。
　　天真皇人曰：其章以常融天中合五方飞玄之炁，以和八字自然之音，曰无量洞章。常融天去腾胜天中五万五千炁。常融天是无上洞极之炁，而结成天。天中有沙兰之宫，是紫微之别馆，处乎玉清之上，焕乎紫虚之中。中有陀丘之众，臣亿万人。陀丘者，是新得度受灵之人也。功德未备，故散处其中，劫运一交，则陀丘之众，计功之重而得升度朱陵之宫，受福而仙也。龙者，龙汉之时，道始纯朴，徒有其化，难可为新。瑛勃者，龙汉之时，飞天神人也。常开度九幽之魂，度兰宫之中。鲜者，南宫之童，学人得度而鲜童炼其形容，度於朱陵之上，受福於欢乐之堂也。
　　太释玉隆腾胜天音第六
　　太释玉隆腾胜天中，有自然之书八字，文曰碧落浮黎空歌保珍。天真皇人曰：其八字，飞玄自然之书，字方一丈，文彩焕曜，洞明八方。元始下教，使撰其字，解其音，合成腾胜天中大梵隐语无量之音，以付道君，使教腾胜天中宿有仙名者，度应得道人也。
　　腾胜碧重云，落罗曜上玄。浮空礼七宝，黎度庆玉文。
　　空啸咏灵风，歌章欢天宾。保此不终劫，珍我自然篇。
　　天真皇人曰：其章以腾胜天中合五方飞玄之炁，以和八字自然之音，曰无量洞章。腾胜天去梵度天四万四千炁。腾胜者，赤明九炼之炁，以成腾胜之天。天中常生碧霞之云炁，以荫腾胜之天。落者，云中飞天之神，常乘碧霞之辈，游於腾胜之天。一日三时，引天中之众圣，上朝七宝之宫。浮黎，天王之内名。象圣上朝，而天王称庆焉。空者，天中之侍宸，啸而灵风聚烟，灵风既鼓，音成洞章。学知八字，则明天音，七祖去离九幽之府，上升南宫，为飞天之宾，保此不终之劫，珍其自然之功，既入无为之堂，而保我至真之篇也。
　　龙变梵度天音第七
　　龙变梵度天中，有自然之书八字，文曰恶奕无品洞妙自真。天真皇人曰：其八字飞玄自然之书，字方一丈，文彩焕曜，洞明八方。元始下教，使撰其字，解其音，合成梵度天中大梵隐语无量之音，以付道君，使教梵天中宿有仙名者，度应得道人也。
　　梵度恶缘界，奕奕升灵门。无中拔长夜，品量九幽魂。
　　洞明宿对根，妙觉有始端。自入欢乐舍，合真齐仙群。
　　天真皇人曰：其章以梵度天中合五方飞玄之炁，以和八字自然之音，曰无量洞章。梵度天去贾奕天三万三千炁。梵度天从龙汉后一劫，而受龙变之号，结大梵之炁而成天焉。恶奕者，天王之内名，住於龙汉之中，诸缘并尽，而得过度三界之庭，升入太虚之馆，受九仙之炼，而得进登大圣之号。赤明开运，元始锡为梵度天王，故奕奕而升灵门也。无者，太元真人，受天王之符，而度长夜之魂，品量功德之录，断绝宿命之根，受度之魂，既去九幽之对，而得度妙化之堂，便识宿命，其有始端，思缘并尽，逍遥欢乐之舍，与飞天而合真也。
　　太极平育贾奕天音第八
　　太极平育贾奕天中，有自然之书八字，文曰元梵恢漠幽寂度人。天真皇人曰：其八字，飞玄自然之书，字方一丈，文彩焕曜，洞明八方。元始下教，使撰其字，解其音，合成贾奕天中大梵隐语无量之音，以付道君，使教贾奕天中宿有仙名者，度应得道人也。
　　太极元始炁，梵行大罗青。恢廓洞崖上，漠漠无象形。
　　幽中有妙真，寂中自生精。度我六梵行，人化三界庭
　　天真皇人曰：其章以贾奕天中合五方飞玄之炁，以和八字自然之音，曰无量洞章。贾奕天去梵行天二万二千炁。太极者，无数之极而登大罗之上，号贾奕天。元梵，则元始风泽之炁，抗举澄汉之精，高而洞浮，悬而不落。恢漠者，远而无碍，有而若无，微不可名，妙不可寻，幽兮寂兮，其中有真，真中生精，度学者之身，六梵之行，人如六梵，而即化形，逍遥三界之上，游乎大罗之青，名入贾奕天录，九祖并度大罗之宫，受福於七宝林也。
　　元始天尊告太上道君曰：大运启期，赤明始开，其八天之炁分度，并属北方玄天。天有八字，合六十四音，皆天中大梵隐语无量之音，行五炁天君之道，当佩其音，诵其章，出入游行，常当叩齿五通，思飞龟羽盖蓊郁左右，玄云三重覆匝身形，神童玉女，羽衣飞裳侍卫前后，密咒曰：
　　玄天徘徊，流景上清。大有启运，八字高明。飞玄澄虚，洞音自生。五炁缠绵，灌我身形。冠带北单，受炼洞灵。肾府化仙，内水光精。飞行三界，游宴紫庭。七祖同庆，欢乐劫龄。七宝林中，返胎更形。长夜灭死，南宫记名。黄箓白简，世世生仙。
　　毕，引气五咽止。行之五年，八天各以太玄玉童玉女五人侍卫身形，降致玄滋五炁之精，停年留劫，保命三清，七祖同庆，世世生仙，其法高妙，深宝勿轻。道君稽首，奉受命旨。
　　天真皇人稽首上白天尊：自受日月，随运流迁，去来转轮，一光一冥，一灭一度，一死一生，身受破坏，一败一成，经履天地，改易光明，幽幽眇邈，非可思议。自龙汉以来，已九万九千九百万重劫。缘对相牵，世世不绝，至于今日。亦尝生王门，亦尝生贱家，亦尝生富室，亦尝生穷寒，亦尝生人尊，亦尝为仆使，亦尝婴六疾，亦尝受光明，亦尝受智慧，亦尝受愚聋。诸行备经，身未泰定，恶对缘生，而作无道，非人所行。不敬天地，不畏鬼神，不慈不孝，伤害众生，死循剑树，足践刀山，或入寒夜，或入镬汤，流曳三涂五苦之中，形魂楚挞，痛毒备婴，万劫对苦，乃得还生六畜之中，年命无几，更受死坏，方复还充五岳长徒，东岳作役，无所不更，千劫受苦，乃得还生边夷之中。虽有人形，而无人情，年命无几，身复死坏，魂逝四渎，涟汲溟波，涂炭寒冰，昼夜无宁，百劫对尽，乃得还生贱人之中。六疾丑陋，可憎之极，年命无几，复受死坏，魂入长夜九幽之中，配役三河，裨塞长源，寒疠切肌，诸苦备经，一切缘尽，乃得更生人中之门。形容端正，人道备足，年命无几，复受死坏，魂魄方还三官，都使驱驰百极，流离鬼庭，万年罪竟，乃得还生善人之门。财宝无乏，虽受宽泰，年命无几，复受死坏，魂神方还三官善鬼，受任都伯，统承生死，千年根断，乃得受生，通灵彻视，坐见鬼神，役使召制，助国救民。或辅帝王平断四方，年命无几，复受死坏，魂神乃得为五帝宾友，交游神仙。百年根对并消，地谪周竟，三官都统，诸天记名，乃得受生富贵之门，王侯之家。荣禄难胜，根尽福生，发心大愿，布散穷乏，广作功德，而受灭度，径上天堂，逍遥欢乐，衣食自然。二十四年，更生贵门，受炁智慧，五心开聪，修奉经法，贱财重道，慈心一切，恭敬师宝，功德未全，复受灭度，上升南宫。朱陵度我命籍，三界书我功名。周流十方三十二天，交游上圣，为太上之宾，十年还在人中，身作师宗，宣通法音，开度天人，教化草生。展转亿劫，无所不经，死备三官徒对，年限垂竟，而又行恶心，罪倍於常，更受死坏，复还三官，对於徒谪，苦痛过先。如此一善一恶，一缓一急，一死一生，一恼一欢，艰辛轗轲，亿劫之中。诸恶漏尽，福德自生，乃得还在富贵之门，道得因缘，供养经法，七宝告灵，发心善愿，功名得全，为三界所举，五帝所明，降致云舆，八景琼轮，驾空乘浮，白日升晨，被蒙天尊，曲逮重恩，拂饬朽骸，得见光明，超凌三界，位登天真。今日侍座，欢乐难言。天尊不以先昔所见浅狭，触事无能，见使注笔，解说天音，命重教严，不敢隐情，辄极所见，悉表乃心。虽不覼缕，然经历前生亿劫以来，游涉天元，随法生死，恒值真文，自不履其玄化，洞於本根，将感以私短，而切申自然之书，以解曲逮之文，振琳琅之响，叩琼瑶之音，义体虽不都备，由足申演天地之根矣。其诸天之中，阔狭度数，气象变化，日月星宿，宫室山林，真人城台，及魔王鬼神，应承之所由，其事深奥，亦非可都详，且问难因缘，亦已旧章载，不复一二，论为烦重。今粗解天书五合文义，其道足以开度天人，拔诸苦根，大法开张，泽被十方，今生来世，男女善人，当得此恩。然按元阳玉匮，九天推数运行，灵关周回，三十二天一交，伪道出行，万姓心怀，诈共崇奉，此文当还大罗之上，七宝宫中。三五周竟，万道势讫，大圣隆兴，下世度人，诛罢伪座，退翦逆民，道德兴隆，天下太平，国主享祚，十方宁焉。真经辅世，善瑞日生，壬子之初，乙卯之年，至甲子之旬，当有青帝九种仙人，乘九色之龙，出游泰山，赍此真经， 以扫不祥。真经下世，角音龙释，得遇吾此道，其祚自强，以保甲申，普度天人，其时欢乐，此经之功也。奉之者享福，修之者神仙。斯文玄奥，广覆无穷，大法尊重，伏愿天尊，普告诸天上帝，大圣尊神，日月星宿，地上地下，五岳四渎，及河海水帝，神仙真人，十方世界诸灵官，一切依大有之格，俯仰之科，禁傥漏慢，秘而奉焉。
　　是时天尊举手弹指，天上天下，地上地下，无极世界，一切神灵，莫不秘奉。诸天大圣众，同时稽首长跪称善。天尊告四座大圣众，无极太上大道君，三十二天、十方尊神等，天真皇人曰：龙汉之前，在延康之中，随运生死，至于龙汉，乃受缘对，魂形艰苦，涂炭三官，缘尽根断，得入福门。经覆天地，一成一败，无复限极，涉见天元，恒值灵宝，世世出法，化度天人。是以洞究天中之事，能解天书自然之文，大法开明，诸天所崇、宜宣至理，音究朗然。故令注笔，解其曲逮，合和五方无量之音，以成诸天，普度来生，其中玄奥，信而可尊。灵音既朗，诸天光明，天上天下，地上地下，十方无极世界，一切神灵，莫不崇奉。依明真玄科旧制，以玉童玉女各二十四人，烧香侍真，检慢纠非，不得轻宣。四万劫一出，下世度人，明各检慎，勿使有言。是时四众一时作礼，稽首称善。
　　天真皇人曰：天书尊重，度人无量，贵而享福，慢而祸臻。诸是上天已得道过去无极大圣，至真尊神，及飞天神人，五岳神仙，莫不备受，崇奉天文自然之音，以成至真者矣。自非宿名金箓，玉字上清，终不得见。脱於漏慢之中，见其篇目，神迷其心，终不开悟。有其宿分，自当发心，愿乐神文。生遇其世，与文相值，当赍七宝纹缯之信，诣师告盟，上闻诸天，受而佩身。得佩此文，诸天所敬，三界所称，五帝所侍，地祇奉迎，一切神灵莫不朝门，将拔九祖於长夜，开度死魂於九冥，返受胎於灵气，得受生於富贵之门。长与诸天交游，提携太上之宾也。
　　五老帝君，宣告诸天，地上五岳灵山，三河四海，神仙真人玉女，一切神明，天真皇人开大有之妙化，通自然之灵文，天书尊重，禁不轻传。今生男女，心不怀二，敬信自然。受之者，皆得升度。奉之者，皆得长年。轻财重法，致魔不言。来生男女，心当破坏，各怀伪黠，贵财贱道，不信至真，纵有归向，多以浮华，意志不专，贪窃窥觎，致魔有言。故玄科告禁，以七宝纹缯，质求人心。有至学之士，依科宝信，便言名诸天，颁告五岳，地上神仙，一切记名，宣示魔王，保举三清，然后而传。有违玄科，身负风刀，万劫无还，九祖填夜，长役河源。一切神灵，明识此言。
　　天真皇人告五老帝君：我尝於龙汉之中，受文於无名常存之君。俯仰之仪，以丹笔书诸天八字之音，合二百五十六字，以黄缯为地佩身。依明真玄科，以金银、珊瑚、瑠璃、砗磲、水晶、玛瑙，七宝镇灵。五色纹缯，各四十尺，以奉神真玄科之信，不得辄亏。至於有心，穷乏不备，贵得表真，当量其轻重，宜而授焉。
　　西王母以上皇元年七月丙午，於南浮洞室下教，以授清虚真人王君，传於禹，封於南浮洞室石碛之中。大劫交运，当出於世，以度得道之人。
　　太上洞玄灵宝诸天内音自然玉字卷之四
　　
