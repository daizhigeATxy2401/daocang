抱一子三峰老人丹诀
　　经名：抱一子三峰老人丹诀。元金月岩编，黄公望传。一卷。底本出处：《正统道藏》洞真部众术类。
　　抱一子三峰老人丹诀
　　刘先生长生不死金蝉脱壳天仙图口诀、真性命假性命口诀、尾闾穴七言绝句诗一十六首，应乾坤一斤之数，并前自叙。
　　自从盘古分天地，直至今日，这人生轮回，无有休期。伤嗟人身难得，光景疾如闪电，年小不肯省悟，老时甘分候死。若临行一念才差，打在六道中生，真性入於别壳，饶经万劫，难以出离。当此之时，悔何及也。多奈古今慕道者，不遇明师亲传口诀，自生短见，乱起愚迷。有餐松啖栢者，有饮水吞符者，有嗽咽津唾者，有吐故纳新者，有吸日精月华者，有按摩导引者，有斋戒休粮者，有盲修瞎炼者，有舌柱心灰者。穷此数般，皆是傍门小法，并不关修性命之事。争知性命二字，尚有真假，真性命者，出阳神也。阳神者，此是天仙大成之法也。假性命者，出阴神也。阴神者，此是鬼仙小成之法也。可笑此等出阴神之人，奈何少学无知之徒，不达抽铅添汞，炼金丹大药之术，又岂知伏龙降虎之法也。却妄内观存想下丹田，安心定意，固养神炁，言我庾成功，意内成金丹，想中取大药，此等有如小儿戏耍也。不识真铅真汞，指神炁便为性命，却如见他财为己财，呼别姓作亲儿。乃曰：梦裹得财，焉能济事，画地为饼，岂能充饥。空中又空，如镜花水月，终难成事。若不识金丹太药之法，执着内观存想者，达士奇人一向毁之。长生真人诗曰：胎仙若是想得成，女子无夫也怀孕。张平叔曰：更饶吐纳并存想，总与金丹事不同。又钟离真人曰：还丹不得真铅汞，万劫沉沦入死乡。是也。
　　初进道之人，心猿意马，奔走如飞，无所停留。恐游外景而丧志，使耳不听，目不视，心不狂，意不乱，内观存想下丹田，安心定意，固养神炁，行持不可缺乏，不可执着，勿得轻示小用矣。铅汞二字，非干是神炁。铅汞有分两，神炁如何有分两？铅汞有抽添，神炁如何言抽添？更有一等修行之人，於神炁也不会养，小成法尚自不知，却一向执着他包天裹地，豁达顽空。言我无做无作，大道无形无象，本来无少无多，修个甚底？饥时吃饭，饱时打睡。此等修行之人，到头如枯树发狂花，何异於迷人行夜路，深可痛哉！若夫大道无言无相，王祖师甘河镇上遇吕真人，却是个甚么修行？
　　学道之人，金丹大药成时，光照十方，明彻四海，聚则成形，散则无穷，千变万化者也。此乃是大道也。男子有内肾，内肾者对脐贴着脊骨，两个腰子是也。人之元阳金精，从内肾而生。内肾者，又名偃月垆、玉垆。心为金鼎，内肾与外肾，坎 家一卦，切勿不得浄身，去其外肾，损其造化，难成道也。肾者，此是五脏之主也。人有三宫三田：顶门为泥丸，名曰上丹田；心为绛宫，名曰中丹田；脐下一寸三分为黄庭宫，名曰下丹田。此是养圣胎之房，炼金丹大药之垆灶也。人有五脏，各有一精，五精皆聚在下丹田。下丹田左青右白，上赤下黑，中央黄。下丹田者，一名五明宫，一名宝瓶宫，一名水精宫，一名五行垆，一名龙池，一名凤池，一名瑶池，一名丹池，一名华池，一名七宝池，一名阿耨池，一名金利国，一名气海。人心是南方丙丁火，肾是北方壬癸水，心肾者是假水火也。人心肾中铅汞，是真坎 离 也。
　　夫修仙学道之士，先要识性命宾主。性家宾主者，纵放心猿，迷失在外为宾，省后还家，不昏不昧，不摇不动为主，此是性家宾主也。夫命家宾主者，汞象木火龙者，浮在离 为宾，铅象金水虎者，沉在坎 为主。张平叔曰：自知颠倒犹离坎，谁识浮沉定宾主是也。太上曰：以铅为君，以汞为臣，铅若不真，汞难以固。铅为造化之主，此是命家之宾主也。且铅汞有真有假，亦此人身中炼金丹大药内，铅汞玄妙之中。真铅汞生在天地之先，假铅汞生在天地之后。真铅汞，此是无形造化；假铅汞，此是有形造化。夫真铅汞者，未有天地虚空先生者，此是西方无象庚辛真金也。金者是铅，铅能生汞。铅汞者，此是北方无象壬癸真水也。铅得汞而生形，次以渐生天地、生日月、生山海、生人伦，生一切万物也。金为水之母，母隐子胎。水者金之子，子藏母胞。金体刚固无败朽，金为之根，固济为大丹之根基也明矣。真金是万物之母。《道德经》曰：无名　　天地之始，有名万物之母是也。
　　天真皇人注《阴符经》曰：一者，天地之根，阴阳之母，万物类之以生成，千灵感之以舒惨，生於高天厚地，洞府仙山，玄象灵宫。神仙圣众，未有一物不因铅气生者也。子能炼铅成炁，而万神自生，故不死耳。夫锻炼铅汞者，此是黑锡水银也。黑锡是铅，水银是汞，黑锡是五金之母也，水银是五金之贼也。黑铅造化黄丹，此是阴返阳也。黄丹复造化黑锡，此是阳返阴也。水银造化新红，此是阴返阳也。新红复造化水银，此是阳返阴也。黑锡造化莹粉，水银造化轻粉。水银、黑锡二物，各藏金木水火土五行，造化五般颜色青、红、黄、白、黑。黑锡、水银虽是假铅汞，与天地人造化相类也。天地抽铅添汞而生万物，得其长生。冬至一日，地中阳炁上升，直至於天，此是天地飞金精，又是抽铅也。夏至一日，天中阴炁下降，直至於地，此是天地抽汞也。天地翻一炁而为春夏秋冬、木火土金水，四时俱备，惟戊己无形，随四季而运转。吕真人曰：五行精髓一胞中是也。
　　《阴符经》曰：观天之道，执天之行，尽矣。铅汞二字，不只一说。变化多般，不可只定。砂中生水银，相日中鸡。鸡者阴也，阴者是汞也。黑铅相月中兔，兔者阳也，阳者是铅也。仙有五等，天仙、地仙、鬼仙、人仙、神仙。
　　惟有天仙者，形神俱妙，与道合真。聚则成形，散则无穷。吕真人诗曰：金丹一粒定长生，须得真铅炼甲庚是也。
　　三峰老人号抱一子刘某，游遍天下四海，参问乱言者如牛毛，同道者千万中无一二。凡学道之人，性命二字皆要双全也。
　　谨按古今得道诸仙，直捷简要经书，作此天仙之图，今将长生不死清静天机，显扬泄漏於人间矣。幸聪明君子用心用意，子细参详究问，详见后传。
　　假性命出阴神是鬼仙小成之法
　　口诀曰：不在言多。凡修仙学道之士，先要识性命根源。根源者，此是人之心肾也。肾是为命之根，心是性之源。男子妇人以内肾是命之根，以心是性之源也。夫人性命者，此是人心肾中神气也。心是神之宅，肾是气之舍。神者元本在心，心属阴气者，系根在肾，肾属阳。神是气之子，气是神之母。神气者，此是假子母也。神是性，气是命，神气者，此是假性命也。又神者在目为视，在耳为听，在舌为言，在鼻为嗅，在手为把握，在足为行走。昼则为想，夜则为梦。散则是意，聚则是气。聚散无踪迹，入为一身之主宰，出为灵空无边，大包天地，小入
　　芥子。意在心中守定，神在下丹田安静。
　　口诀曰：精不散，则神不离也。心不可用，意不可动，用心则意动，意动则神移，神移则气散，气散则神亡。《周易》云：阴阳不测之谓神是也。刘真人诗云：心静天堂路，意乱地狱门是也。性命二字，如玉隐在顽石中，遇良匠錾凿，分剖出来，方可下工。若要下工，十二时中须是志诚坚守，久久自然纯熟矣。夫日用间饮食则定，万事俱忘，深居静室，厚铺坐褥，宽击衣带，迭掌盘膝，正身端坐，莫起一念，昼夜休睡，神性长明。眼不视物，耳不听声，紧闭其口，鼻中出入气息，似有似无，莫教间断，一心存神，存想视听。只在脐下一寸三分下丹田内，安心定意，莫教散乱，抱守元阳真气，即是长生养命真道，亦是出死入生妙法，又是仙垆也。这回下丹田内，安心定意，昏昏默默，绵绵不断，日积累功，久而见验。
　　学道之士，古往今来多不遇明师。安心定意，锁系心猿意马，乃是学道之大病，苦中苦也。如遇明哲师匠，传其口诀，便会日用於下丹田内，安心定意，锁击心猿意马。此法又如人家养猪、羊、牛、马有栏圈相似。不得身外存想，不得身外观想，不得想包天裹地。虚空一意既出真性，不知所往，只抛下一间空舍。且下丹田者，此是自己产出，仙圣洞天福地也。下丹田内有真阴真阳，金精重一斤，此是神仙之母。学道之士，若不在下丹田内安心定意者，如婴儿无母自荒也，似迷人失路自迷也。《生天经》云：注想身田五脏六腑，心目内观真气所有，清静光明虚白晃曜是也。刘真人颂曰：心无杂念，意莫外游。依此修行，更去何求是也。若能忘机绝念，勤而行之，如鸡抱卵，似蜣螂转丸，丸成精思之。思无绝断，常以神守气，气守神，神气相守，聚於下丹田，结成胎仙。一志不散，可以入定，定中以出阴神，千里万里如同展臂。阴神出处，他见别人，人不见他，此无名鬼关修，无可归止。能投胎夺舍，就入躯壳，乃得清虚之鬼，非纯阳之仙也。名曰出阴神，是名小成之法也。
　　真性命出阳神是天仙大成之法
　　口诀曰：不在多言。凡修长生不死，炼龙虎金丹大药之士，先要识性命根源。根源者，在离 坎 二卦也。言坎离者，此是心肾也。人以心为离卦，以肾为坎卦，坎 离 二卦，此是性命之根源也。夫人之真性命，是 坎 离中铅汞也。铅汞者，乃龙虎也。离卦生八两汞，汞者龙也。坎卦生八两铅，铅者虎也。离卦藏龙，坎卦藏虎。吕真人曰：阳龙元向离宫出，阴虎还从坎内生。离卦属南方，丙丁火。坎卦属北方，壬癸水。锺离真人曰：水藏白虎火藏龙，自古神仙向此中是也。太白真人曰：五行颠倒术，龙从火裹出，五行不顺行，虎向水中生是也。
　　真性命二字，多包笼说，或言水火、金木、夫妇、日月，异名千变万化，不可胜言。口诀曰：只是心肾中精血二字。心是血海，肾是精海，心是血之源，肾是精之根。精者，是铅也。血者，是汞也。汞生在南方，丙丁火，属阳。铅生在北方，壬癸水，属阴。真性命只是阴阳二理。阳者是性，阴者是命，若直说阴阳者，阳只作阳说，阴只作阴说。离中汞者是性，坎中铅者是命。若颠倒说阴阳者，阳者却作阴，说阴者却作阳。说坎中铅者在下，却是性；离中汞者在上，却是命。颠倒说阴阳者，此是合天地日月造化之理也。铅是汞之母，汞是铅之子。铅汞者，乃是真子母也。铅者是性，汞者是命，铅汞者乃是真性命也。天地无心肾，以日月为心肾。人无日月，以心肾为日月。日中有鸡，卦属南方离女，阳中藏阴也。月中有兔，卦属北方坎男，阴中藏阳也。 离藏八两汞，象日中离。 #1坎藏八两铅，象月中兔。心象日，肾象月，心肾中阴阳，象日月中之造化也。吕真人曰：有人问我修行法，逼指天边日月轮是也。
　　月上弦下弦。每月初一日，月生一两金。初二初三到初八日，月生八两金。月直如弦弓，不高不低半斤月，名曰上弦。此后七日并前八日，总得十五曰，阳生俱圆数满是矣。十六日阳数渐减，数当生阴，阴退八日至二十三日，月直如有弦弓，不高不低半斤月，名曰下弦。上弦是八两，下弦是八两，上弦又是金，又是火，下弦又是银，又是水。上弦下弦又是阴阳，又是龙虎#2变化多端，不可尽言。王祖师曰：上弦金，下弦银，上下金银各半斤，彼我合为十六两，内中星分怎生均是也。刘海蟾曰：为君试说大还丹，五色形圆似弹丸。二味合和十六两，周天火候四边攒是也。锺离真人曰：二象包含共一斤，阴阳相制化为真是也。
　　凡学道之人，得遇明师志友，切勿虚负师友亲授之道，急急下手修炼，和合四象，攒簇五行，匹配铅汞，二八相合，运周天火候，煅炼成就一十六两赫赤龙虎金丹大药，形如弹丸，色同朱橘，以应乾坤一斤数。每两二十四铢，按周天三百八十四爻也。修炼之士，先要固养神气。神气者，乃是真戊己土也。戊己为媒人，又是黄婆，戊土者，乃是坎中气也。己土者，乃是离中神也。神气不散，铅汞自然匹配，乌兔自不相离，炼成一粒龙虎金丹大药。锺离真人曰：铅汞两般为药本，若无戊己不成丹，三家合一为真种，始见金丹有返还是也。世人指脾为戊己，为黄婆，为媒人者，此是假戊己也。
　　修炼之士，先要识炼丹之火有三等，分於内外两火。外火者，有形有象，可炼五金，造化五谷，游养人物，此火非能炼丹。炼丹之火，其在内，内火者，无形无象，发之有焰，藉五谷之气，即生真火。以精为民火，气为臣火，心为君火。君火者，神火也。神火者，性火也。惟性火不可发，亦不可用。性火若发，如火生於木，自烧其身。惟火不可用，不可动，动亦是神动，神动则气动，气动则精动。性火不动者则神定，神定则气定，气定则精定。三火既定，并会於下丹田，聚烧金鼎，锻炼玉炉，熏蒸关窍，使一身阴消阳长，太真
　　阳气上下颠倒循环，自然锻炼成一粒赫赤龙虎金丹大药也。
　　性命二者，如玉隐在石中，遇良工妙手錾凿分解，剖破出来，方可下工，不悮人之性命也。如要下工，须索依前出阴神小成法行之，为初从小至大也。天地有自然之气，气有自然之数，人禀天地之气而生，气数与天地等。修道之士，穷通造化之根源，知阴阳升降之路径，能於下丹田内，安心定意，一念不生，湛然无欲。从半夜子时，一阳生时，自然下丹田内元阳金精变成五彩之气，行如烈火，状如炎风，穿过尾闾穴，一撞三关，直至顶门泥丸宫。下降，复至下丹田，自下丹田复还过尾闾穴，冲和气透，醍醐灌顶，黄河倒卷，神气精血四物混成一气，上下颠倒循环，周而复始，自然暗合周天火候，锻炼成一粒赫赤龙虎金丹大药。
　　金丹成而阳神出现。阳神者，此是圣胎也。言圣胎者，即是金丹，金丹者，即是圣胎。圣胎者，与凡胎造化无别。凡胎者，只是父母铅汞造化成人。铅者是父之精，汞者是母之血，相合造化成人。将凡比圣，以外见内。圣胎者，全在抽铅添汞也。所以抽铅者，自下丹田真气直入上丹田，又名河车运转，又名肘后飞金精，上补脑中，名曰抽铅所以添汞者。金精飞从肘后上补脑中，补之如足金水注，从顶门中降落，口内味甘气香，咽过重楼十二环，撞见肺，肺属西方，庚辛金，其色白，水返为唾，肺有两道炁脉，气流入心，心属南方丙丁火，其色赤，唾返为血，血者是汞，名曰铅添汞也，又是铅生汞也。心有两道气脉注入肾，肾属北方壬癸水，其色黑，血返为精，精者是铅，名曰是汞生铅也。修学之士，昼夜行持，时无间断，抽铅添汞，十月为足，决定圣胎圆成。张平叔真人诗曰：婴儿是一含真气，十月胎圆入圣基是也。
　　又《西江月》半篇词曰：木性爱金顺义金，情恋木慈仁。相吞相啖却相亲，始觉男儿有孕是也。五行不颠倒，龙虎不相交，三田不返复，圣胎不圆成是也。抽铅添汞一百日，药力完全。抽铅协汞二百日，圣胎坚固。抽铅添汞三百日，圣胎完备。四肢五脏，筋骨俱全。蓦然间时动，脐下丹田亦动，如妇人怀孕之动。温养十月胎，出其胎有如金蝉脱壳，身外有身。阳神出现，如婴儿肌体鲜洁，神彩莹然，体同虚空，聚则成形，散则无穷。次要会调神出壳，神出数步，回观故躯，亦不见有如见之者，如见粪堆，憎丑万端，神顷刻远游，初且莫远去，初时一步二步，次后二里三里，积日而出入纯熟，千里万里如同展臂，乃曰出阳神。此是天仙大成之法，长生不死之术尽矣。
　　金蝉脱壳天仙之图
　　口诀曰：凡修长生不死，炼龙虎金丹大药之士，先须知阴阳升降之路径，然后可以下手，抽铅添汞，飞腾日月，返复阴阳真气，上下颠倒循环，周而复始，自然锻炼成一粒龙虎金丹大药。人身脊骨有二十四节，从下数起第一节下，名尾闾穴，又名龙虎穴，又名曹溪路，又名九重铁鼓，又名三叉骨，又名河卓骨，又名河车路，又名气海门，又名朝天岭，又名上天梯。尾闾穴骨样如金鼎，上有九窍，内外相通，脊骨中间，脊骨雨傍，共有三条径路。冲直至顶门泥丸宫，从泥丸宫降下复至下丹田，下丹田复运过尾闾穴，此是从后上升之路径二泥丸宫此是从前下降之路径，泥丸宫、尾闾穴二处，是阴阳升降之路径也。人脊骨上下有三关，尾闾穴名曰下关，有三节，从下关第三节数至第十八节处，名曰中关。又从中关第十八节处，数至玉枕关，及上大椎三节，直至泥丸官，名曰上关。此是三关之名也。披云真人诗曰：撞透三关神泰定，冲开九窍气冲和。周天火候无凝滞，半夜颠狂独自歌是也。修学君子，於坟墓内枯骨中，看尾闾穴，骨孔穴，摸样如此无别也。洞宾真人诗曰：尾闾九窍为铁鼓，周天火候作弓箭。铁鼓撞透功非小，一派黄河上下转是也。
　　尾闾骨图
　　炼就金丹药，推翻造化炉。一轮无影月，天地不能拘。
　　七言绝句
　　一十六首，应乾坤一斤之数。
　　青龙白虎各西东，两兽擒来烹鼎中。
　　炼就九转成大药，一粒金丹顶上红。
　　婴儿在坎水中坐，姹女在离火内居。
　　匹配姹婴作夫妇，十月产个定颜珠。
　　谁信男儿却有胎，分明脐下产婴孩。
　　四肢五脏筋骨就，金胎脱壳赴蓬莱。
　　长生不在说多言，便向坎离采汞铅。
　　炼就火丹十六两，天仙决受玉皇宣。
　　龙虎修成九转功，能驱日月走西东。
　　若知火候抽添法，金液还丹满顶红。
　　火取南方赤龙血，水求北海黑虎精。
　　和合二物居一处，婴儿养就定长生。
　　水云游玩到西方，认得真金坚又刚。
　　炼就大丹吞入腹，五明宫裹且徜徉。
　　心如朗月连天浄，性似寒潭止水同。
　　十二时中长觉照，休教昧了主人翁。
　　万景纵横世事缠，虚空应物乐清便。
　　炼磨心地无纤翳，正似污泥出水莲。
　　行持心月澄万幻，住处神珠照十方。
　　坐静常观真自在，卧时休灭眼前光。
　　性命两般各自别，两般不是一枝叶。
　　性宗到了阴鬼仙，修命阳神超生灭。
　　日月分明说与贤，马猿牢锁在丹田。
　　真空觉性常无昧，九转功成决作仙。
　　撞透三关夺圣机，冲开九窍上天梯。
　　黄河倒卷无凝滞，一对金蝉上下飞。
　　琼花顶戴最为奇，夺得天然造化机。
　　最上山头飞日月，算来尘世没人知。
　　河车滚滚过三关，搬运琼花不敢闲。
　　补满泥丸宫裹去，逍遥归上玉京山。
　　注解戴花刘道子，骑龙跨虎打金球。
　　被吾搬在天宫裹，赢得三千八百筹。
　　抱一子三峰老人丹诀竟
　　#1坎卦应是 ， 改为 。
　　#2『又龙虎』，依本校法，当改为『又是龙虎』。
　　
