三极至命筌蹄
　　经名：三极至命筌蹄。一卷。南宋王庆升撰。底本出处：《正统道藏》洞真部众术类。
　　五车三乘
　　羊车小乘
　　羊车小乘者，秦钥起火之术也。其法：抽缩外肾，使膀胱下昧民火，下合外肾，左文右武之地火，从下上达，直透三关。行之七七日，内自有甘露降于玉池。甘露，一名黄中酒。又名曰石源。又名醍醐。常能行而不弛，可以返老还童，渐入圣道矣。
　　鹿车中乘
　　鹿车中乘者，守中之法也。其法：降心中上昧君火，入于两肾之间，与中昧臣火相配，化为芙蓉，出於泓水之中，存其真人坐于花上，绵绵不绝。如此二十日，通前羊车小乘之术，共计六十九日，则泥丸天谷灵药自生。灵药一名黑汞。水银一名水中金，即元精也。此乃补脑还精之法，人能常念之，则优入圣域矣。或以辘轳为鹿车者，乃循真之事也。每日寅艮二时，端坐存念鹿车之道，毋令间断，亦以四十九日为限。须是先行羊车，次行鹿车，既行鹿车，乃行牛车。三车并行，斯名大乘也。老子之治大国若烹小鲜，包牺之法离为网罟以畋以渔，尧舜则允执厥中，文王之艮其背，周公之艮限熏心，孔子之退藏於密者，皆守中之旨也。曰产药、曰炼铅实腹，铅乃黑铅，即黑汞也。亦名黑龟精，又名黑龟肝。降于天谷，谓之白龙肝也。此守中於始之名也。曰温养曰神土坎火，此守中於中之名也。曰守城曰野战曰封闭关锁，此守中於终之名也。日沐浴曰真炁黛蒸，此守中於刑德之名也。有曰：守一者以左肾之神为太一，右肾之神为玄一，两肾混合之神为太一也。有曰：守真者以二之则伪，一之则真也。有曰：守黑者以显之则白，隐之则黑也。有日：守雌者以奋飞为雄，隐伏为雌也。又守有黄房者，以密户居正方前直脐中也。黄房者，亦名黄庭，又曰丹田。说不多同，有指泥坛为之者，泥坛，泥丸。亦名天谷，亦名天懂。有指绛宫为之者，绛宫，上命门也。又名节荣，亦名应谷。又有指心肾脾胆为之者，是皆思一部之法耳。苟欲主阳消阴，俾水中金火中木二者内无间隔，非守中不能也。然此守中之法，乃累圣相传之密旨，实作圣工夫也。诚能允而执之，则必世世羲陶，人人虞舜矣。陆容广而游太清，金梯玉阶此焉基之。
　　牛车大乘
　　牛车大乘者，屏炁回风之道也。屏气者，闭鼻息而不呼也。出炁日呼，入炁曰吸。回风者，回天风以合神灵也。神灵心神曰元君，字守灵。凡行此道者，须先行羊车四十九日，鹿车二十日，共六十九日了却，行此道一十二日，三车通计八十一日。自然天谷灵药繁生，可以修真矣。若上机大智之士，一闻千悟者，三车并行，只一十日灵药便生，不须八十一日也。若作圣做工夫，却当次第行之，不可骤也。且先不拘时候，行羊车四十九日，了，次每日寅艮二时行鹿车，四十九日，然后每日子午艮寅三时行牛车，四十九日。一百四十七日足，依然不拘时候行之，实使绵绵不绝可也。所谓君子自强不息者，尽行此道，欲不倦也。绵绵不绝，惟狂克念作圣矣。行之苟倦，惟圣罔念作狂矣。克念作圣，则道心着而人心安。罔念作狂，则人心危而道心微矣。羊鹿牛三车，其实一大乘也。但人有利钝而性有巧拙，故先圣立教有渐顿之殊。况且世人不务勤师，唯尚摽掠，见丹经有闭尾闾之说，便以羊车为闭尾闾而废之。见丹经有吹嘘之说，便以牛车为吹嘘而废之。见丹经有存息之说，便以鹿车为存息而废之。殊不思不行羊车，则地火不起人心危而不安矣；不行牛车，则天风不回道心微而不着矣；不行鹿车，则百神不混合，人心自人心、道心自道心，而不精一矣。老子之橐钥守中，玉皇之回风混合，大舜则精一厥中，亦大乘而已，非二道也。右先圣之诮闭尾闾者，指采阴者耳，以采阴为杀人之道也。诮吹嘘者，指行六字炁者耳，以六字为泻三焦五藏之道也。诮存息者，指注想脐下者耳，以脐为糟粕沟渎之场，止可灼艾攻病，非栖心退藏之所也。痴人面上不得说梦，将以救人，反以悟人，岂圣师之心哉。遂明述大乘之道，以祛天下之惑。学道者苟留神焉，圣域可优入矣。皇极之人，会归中庸之率性，三易之中爻，皆毕於此矣。勉旃！古诀云：人心惟危，肾邪，人心从之则危。道心惟微，心正，道心放之则微。惟精惟一，精强不败，一终不离。
　　允执厥中。信天顺守，作圣之域。
　　大牛车上乘
　　大牛车上乘者，修真内炼之法也。其法：以元精炁汞为药，元炁红铅为火，子阳午阴抽添斤两。口口相传，不记文字，三年功成，九载圆就。化精成黑，炁变成神，千日默朝，一纪升天。即修内丹，可以长生不死，可以坐脱立亡。已证真空，迈跻妙有矣。
　　大白牛车无上乘
　　大白牛车无上乘者，用雪山白牛外丹修仙之术也。所谓乾坤为鼎器，
　　乾为马，其道成男，曰大国大象者，皆乾道也。坤为牛，其道成女，乌波斯伽曰小国小象者，皆坤道也。少乌波斯伽，属兑卦，兑属金而金色白，故曰白牛。乾变坤卦，主立冬小雪二炁，占先天艮山之位，故曰雪山白牛也。
　　坎离为药物，
　　坎为中男，坤得乾之中炁而成也。坎属水而配铅，水中有金，铅中有银，名曰黑汞，又名水银，此坎之药物也。离为中女，乌波斯伽，乾得坤之中炁而成也。离属火而配砂，火中有木，沙中有汞，名曰红铅，又名朱汞，亦名水银，此离之药物也。《五千文》谓之玄牝者，乾坤也，营魄者，离坎也。
　　七返九还金液炼形者是也。一时娠精，一日结胎，十月脱胎，三年无阴，是谓纯阳之仙。六年绝粒，鼻无喘息，名曰至真。白玉其骨，黄金其筋，履蹈虚空，洞贯金石，此修仙之极致也。自老子黄帝而下，凡飞腾变化之俦，皆修此耳。故老子作《道德经》以诏后世，黄帝着《阴符经》以彰厥旨，其文三章，皆累圣口口相传，无有文字。后世传之者，率多乖舛。黄帝得之於石室，字皆一丈。又云骊山老母曾注其文，是好事者托言之耳。学者当具真眼目。真人魏伯阳因之作《周易参同契》以极其底蕴，正阳锺离权由之作《云房三十九章》以核似是之惑，纯阳吕昆绿之作《沁园春》《霜天晓角》及《窖头脱空》等歌以广其意，华阳施肩吾修之作《会真记》以诱进学之士。虽皆发明道要，显示机缄，然而火候法度、温养指归，并不曾说破。天台怡真先生谪自紫阳真人宿德不渝，感西华夫人发枢纽而授之以口诀，道成，授杳林石泰以《悟真篇》，杏林道成，授紫贤薛道光以《还元篇》，紫贤道成，授泥丸真人以《复命篇》，泥丸道成，授紫清真人白玉蟾以《翠虚篇》。厥后之闻道者，紫清之徒也。愚宿性慕道，获遇紫清先生弟子桃源子姚师。果见其龟形象武，意其异人，执弟子之礼者几一纪，累以铅汞之道叩之，每辱引辞峻拒。嘉熙己亥从道御前佑圣观，守缺暂归。次年庚子，慨蒙奏闻道祖，传受内丹之诀。如教行之，果有灵验。寻为事夺，两致中辗。续观《悟真篇》云：若云九载三年者，总是推延款日程。又云：十月霜飞丹始熟，怠时神鬼也须惊。乃知内丹九年成功，外丹十月脱胎。由是蓬头草足，浪走台温。有菜隐先生杨师古，邂逅永嘉尘隐，一见倾心，授以药物鼎器之旨，时淳佑癸卯十一月也。甲辰三月三日，复授以火候回视丹经，果合符节。元来此道乃是长生不死变化飞腾之道，今人往往只说速死之法，否则守尸而已。愚患后人之笃好者，或有所闻刚为此辈所惑，共堕迷津，实可哀痛，姑略具其梗盘云。
　　注紫清白真人金液大还外丹诀
　　要做神仙，
　　天宝修圣，谓之炼圣之道。药物无斤两，火候无时汨，一日十二时，时时不绝。一年十二月，月月长存，百日成功，一年圆就，养成圣胎，名金液大还神丹。是为三车大乘之道也。乃千经之髓，万法之基也。灵宝修真，谓之炼炁之法。药物有斤两，火候有时日，一日十二时，只用二时。一年十二月，只用十月，三年成功，九载圆就，养成真胎，名曰金液大还内丹。是谓大牛车上乘之法也。九载数足，凝神天谷，日行默朝，上帝之诀，精动千日，通前一纪，脱壳飞神，不生不灭矣。神宝修仙，谓之炼形之术。药物虽无斤两，火候却有时日。一日十二时，只用一时，一年十二月，只用九月。九十日成功，三百日圆就，始出仙胎，点化凡质，不但却死，且得更生。服之三年，体变纯阳，不愁寒暑。养之六载，鼻无喘息，不息饥虚，三千日足，变化飞腾矣，名曰金液大还外丹。是为大白牛车无上乘之术也。
　　炼丹工夫，
　　炼丹有三种：一者神丹，以存养而成，谓之打坐；二者真丹，以作用而成，谓之行功；三者仙丹，理贯三才，药需二物，谓之工夫。
　　亦有何难。
　　神丹三万六千刻，刻刻行火，一刻不行便成间断也。内丹七百二十以上时，时时行火，一时不行，亦成间断也。外丹只八十一时行火而已，岂不易乎？
　　向雷声震处，
　　谓地雷复卦之月也。
　　一阳来复。
　　谓七日来复之日也。
　　玉炉火炽，
　　玉炉，偃月炉也。火者，天然真火也。得金鼎，太素寒烟感之，则火炽矣。
　　金鼎烟寒。
　　金鼎，朱砂鼎也。烟者，太素烟也。得玉炉天然之火，则烟不寒矣。
　　姹女乘龙，
　　姹女，震中阴爻也。乘者，载也。龙者，赤龙与青龙也。
　　金公跨虎，
　　金公，兑中阳爻也。跨虎，骑也。虎者，黑虎与白虎也。
　　片饷之间结大还。
　　片饷之间者，一食饭顷也。结者，铅凝汞结也。大者，至大无外也。还者，还源返本也。此金液大还外丹，虽假外药，即非金银草木滓质之物，止是太极未判之前，先天一炁耳。既有两仪四象八卦五行，则先天一炁分列四出，散於万物之内矣。今能以不采之采，不取之取而取之，使天之炁复合为一，是故谓之还也。
　　丹田裹，
　　丹田者，黄房也，密户也。又名元田。左有八卦苍龙，右有八威赤蛇，中有金精猛兽。三虫内顾，长生有路，三虫外趁，神光渐去心神。丹元君用离为网罟，於此以畋以渔，使三虫不得奔逸，以修深根固蒂、长生久视之道。田渔二字，皆从田，故曰丹田也。或以脐下一寸五分炁海为丹田者，或以二寸石门为丹田者，或以三寸关元为丹田者，此乃医家行针灸之上下中三丹田之穴道也。又以一寸三分为丹田者，此是初机学道之士入门之丹田也。又以心为丹田者，此是禅门寂子明心见性之丹田者也。又以胃左脾藏为丹田者，此是饕餮之人行中黄健啖之丹田也。又以脾右肝胆为丹田者，此是俗师不遇真诀，见《云房三十九章》及《破迷歌论》等书，攻击牌阖，混无定当，只不曾说到胆上，故执肝胆为丹田也。又以眉心为丹田者，此是入定出阴灵之丹田也。以鼻端为丹田者，此是禅流习定之丹田也。以把花执菜、握趸持瓢为丹田者，此是开铺席道人假物寄神之丹田也。以婴童两目为丹田者，此是学视日不瞬之丹田也。以胞囊为丹田者，此是闭尾闾之丹田也。以玉茎为丹田者，此是行金刚禅、左道卫者不漏法之丹田也。以不念善、不念恶谓之悬压撒手为丹田者，此是瞎眼禅和不明无念之旨者之丹田也。以胃院玉女为丹田者，此是嗽咽津液之丹田也。以脐心为丹田者，此是旁门采阴者想心火之丹田也。以两目为丹田者，此是存想左日右月之丹田也。以大额骨为丹田者，此是存想九色圆象之丹田也。又以面曰尺宅为丹田者，此是修神庭之丹田也。千蹊万径，难以尽迷。要之，皆非正丹田也。正丹田者，密户而已矣。又以七窍中闲为丹田者，此是含眼光，凝耳韵，缄舌炁、调鼻息、和合四象之丹田也，学道者之所共务不可废也。以泥坛为丹田者，此是炼内丹者一载之后，移炉换鼎之丹田也，初修真之士不当用之。
　　有白鸦一只，
　　白鸦者，元田白鸦也。一名黑汞，亦名白金，即真汞也。炁白相混，故谓之白鸦。隐而不可见，则谓之水中金、铅中银。显而不可用，则谓之寒山白雪。以其能走，故谓之金精猛兽，以其能飞，故谓之白鸦。一物而异名耳。
　　飞入泥丸。
　　飞入者，用天宝炼神混元入药诀，三车大乘之道，二十日不间断，使元田真汞繁生。所谓真种子者，只此元田白鸦是也。
　　河车运入昆山，
　　河车者，三河车也。一者黄河车，即双关辘轳法耳，所谓三返昼夜用师万倍者也。二者河车，即橐钥起火术耳，所谓河车不敢暂时停，运入昆仑峰顶者。三者紫河车，即龙虎交姤诀耳，桔槔说尽无生曲，井底泥蛇舞拓枝者是也。昆山，昆仑峰，即泥坛耳。
　　全不动纤毫过玉关。
　　谓元田白鸦不费纤毫动作，自然透过玉关也。玉关者，戊己门也。或毫略动，便不成丹也。
　　把龟蛇乌兔，
　　把者，将也。龟蛇乌兔者，水火日月也，玄牝营块也，铅砂汞银也，离中坎，坎中离也。名号多端，其实只阴阳二字耳。
　　生擒活捉，
　　生擒活捉者，盖龟蛇乌兔非一性之物，东西南北各列一方，百姓日用常相间膈。还丹之法，使无问膈之忧，而有伺官之庆，岂非生擒活捉哉？古有王谷子不修阴阳之真理，见《易》有乾道成男，坤道成女，及一阴一阳之谓道之语，妄立三峰之衍，以女玄邕为上峰，乳湩为中峰，室童为下峰。其徒助虐师意，至於剖取心血，竭吸阴精，以为药物，冀成还丹。故《云房三十九章》有悮杀之戒，朋来之劝也。
　　霎时云雨，
　　霎时者，片饷也，即感速之义也。云雨者，云雷屯及雷雨作解之义也。夫云之与雨？皆坎水之炁耳。而坎水遍於天地间，感天炁则升而为云，感地炁则降而为雨。云雨之义，即阴阳升降而成润泽之义也。
　　一点成丹。
　　一点者，赤水玄珠也。大如黍米，故日一点也。成丹者，从微而着也。
　　白雪漫空黄芽满院，空，别本作天，院，别本作地。
　　白雪者，六虚白雪也。空者，六虚也。黄芽者，出土黄芽也。院者，六欲内院也。六欲内院亦名黄官，以两肾有六癸玉女，专主作强，其锋甚锐。《灵宝经》谓斩诚六癸锋者，乃教人抑制六癸玉女作强之锋，庶几黄芽满而不溢也。是以真人有莫教芽孽溢黄官之戒。黄芽白雪，其名甚众。始也周流首腹四肢，则为六虚白雪；及其朝宗曲江之上，则为太玄神水；会归桂海之中，则为碧潭明月矣。其润德，则为沆瀣甘露；透入金鼎华池，则为火汞流珠；繁生黄官真汞，则为出黄芽。名虽不同，其实赤水玄珠耳。诸家仙经所载，名各不同，《云房三十九章》云：真道不关书，盖务学不如务求师也。
　　服此刀圭永驻颜。
　　服此者，灵乌望月而饮甘泉也。刀者，谓上士行之能裁成天地之道，下士行之则杀身而后已。圭者，戊己二土也。永驻颜者，长生不老也。打坐行功工夫，各有一千二百门，皆可以驻颜，但不能长生不死耳。惟是祖迷老子、伏羲、文王、周公、孔子、魏伯阳、锤离、吕昆仙诸大圣人，上焉黄帝，下焉悟真一豚之道者，斯能永驻颜也。
　　常温养，
　　温养，节次有六：一者入药温养，炼内铅为真种子时也。二者野战温养，进火时也。三者守城温养，退火时也。四者沐浴温养，火败火死而需蒸时也。五者补寒温养，火绝而虚守时也。六者移炉换鼎温养，脱胎入口之后时也。其名虽六，不过只用入药一诀耳。始一终五，故曰常也。
　　使脱胎神化，
　　脱胎有三：一者脱胎入口，所谓强历十月，脱出其胎者也。二者脱胎离壳，所谓鸡能抱卯心常听，蝉到成形壳自分也。三者脱去凡胎，所谓形神俱妙，与道合真也。神者，不行而至，不疾而速也。化者，真无贯金石，妙有蹈虚空也。
　　身在云端。
　　身有三：一曰自有身，所谓养就婴兄我自做，非是爷精娘血者也。二者离合身，谓坐在立亡，身外有身者也。三者妙无身，所谓聚则成形，散则成气者。既证自有之身，是为地仙，仙胎飞入泥九，泥九为昆仑峰，乃在自己云端也。次证离合之身，是为神仙，胎仙脱壳蹑云，乃形虽处地，而神在云端也。及证妙无之身，是为天仙，神超碧落，形陆太虚，乃形与神同在云端也。金液还丹之妙，至於身在云端，其为不空之空矣。
　　述赞纯阳真人霜天晓角
　　乾坤未裂，有物如何别？
　　性着才生炁，阴阳尚混融。鸿蒙为太极，体一抱雌雄。
　　解把鸿蒙擘破。
　　龙汉延康劫，鸿蒙有女青。女青从剖破，兆出万殊形。
　　说不知知不说，
　　阔论高谈者，无非衍舌端。上仙修命衍，开口向人难。
　　妙诀真难彻，
　　妙道神仙诀，宣传自太清。不逢师指点，臆度枉伤情。
　　知音世所绝。
　　无数修仙子，争猜纸上文。先师从说破，瞔瞔反无闻。
　　要识阴阳颠倒，
　　乾坤荡中气，离坎是全材。识得先天象，身朝万化来。
　　月中日，
　　太阴元属坎，中有兔为阳。房日云中象，营来变至刚。
　　日中月。
　　太阳离仲女，中有桂林乌。毕月怛山满，逢之魄自苏。
　　天宝炼神混元入药妙诀
　　一叶一枝花，
　　五内玲珑玉雪身，虽多关节解通神。月明酒裹丹霞出，不染污泥不染尘。
　　阴坑是我家。
　　两畔寒岩锁玉冰，中问一派水澄清。太阳影裹心花现，便是芙蓉阆苑城。
　　硫黄见我死，
　　五神意马是硫黄，专驾心猿走八方。妙香绝色浓熏染，化作真人坐道场。
　　水银结成砂。
　　黑汞红铅是水银，肾精心炁劈天真。重新匹配归无极，渐证阴阳自有身。
　　炼药指真歌
　　上品药材何物是？产在尘凡无远迩，强名玄牝汞和铅，精炁与神而已矣。炼精者炼元精，非娌姓所感之精。男不淫女不妷，匪学三峰黄谷术。内裹明来会性情，虚空无尘生妙质。炼炁者炼元炁，非口鼻呼吸之炁。鼻不呼口不吸，钥天弃地停徐息，巽风离火鼎中烹，直使身安命方立。炼神者炼元神，非心意念虑之神。心不念意不虑，念虑无非忧忆处。忘忧绝忆静存神，精炁直腾天谷去。精炁神，药最亲，以此修丹尚未真，修丹只要乾坤髓，乾坤髓即坎离仁。坎离仁，人不识，万论千书徒自觅。天涯海角有仙师，仙师混迩尘凡客。尘凡客，隐至人，夏葛冬裘如古民，荣辱穷通都不管，冥冥怀抱蕴精淳。冥冥怀抱蕴精淳，妙道天机肯妄陈，行满三千功八百，岂愁提耳不谆谆。
　　丹经举要
　　丹经最是易为先，有画无文几万年。西伯授官细藏史，仲尼问礼断韦编。中宣道德皆微旨，后露《参同》亦正传。平叔《悟真》犹显道，不离左右目之前。
　　三要总叙
　　曰橐钥守中者，老聃之三要也。所谓绵绵若存者也。曰辟户谓之乾，阖户谓之坤，圣人以此洗心退藏於密者，孔子之三要也，所谓往来不穷者也。曰顶法暖法忍法，释氏之三要也，所谓火宅三车者也。诸家三要之说不同者，以不得正传也。舍三圣师而宗曲学，焉能出火宅而绵绵不穷乎？
　　三关总叙
　　以精炁神为三关｀者，内丹之三关也。以形炁神为三关者，外丹之三关也。以鼻手足为三关者，合内外之三关也。
　　九鼎总叙
　　指心为九鼎者，以心上通七窍、下通二阴也，所谓包含万象体，不挂一丝头者也。指绛宫为九鼎者，以绛宫上通七节、下通两肾也，所谓三彭走出含阴宅，万国来朝赤帝官者也。指密户为九鼎者，以有三一六癸也。指泥坛为九鼎者，以有天灵九宫也。二者所谓：从此变为乾健体，潜藏飞跃总由心者也。指子时为九鼎者，以甲己子午皆数九也，所谓正一阳初动，中宵漏永者也。指一月为九鼎者，以一月有九还也。指一年为九鼎者，以一年有九转也。所谓一月一还为一转，一年九转九还同者也。指三年为九鼎者，以年成三姓，三年成九姓也。所谓三铅只得一铅就，金果仙桃已露形者也。指九载为九鼎者，以一载炼一丹，九载炼九丹也，所谓一载生个儿，个个会骑鹤者也。
　　阴符破迷赞
　　至乐性余，
　　仁者无忧，此性不欠；智者常乐，此性无余。既无乐也，其乐自生，极乐徇情，性有余矣。
　　至静则廉。
　　静者成仁，动者由智。苟动趁末，性静归根。笃静不至，乃生责求。绝利一源，是为廉也。
　　《阴符经》注解颇多，叉皆托名圣贤，取信愚俗。但所见不同，互有得失，反误学者。故摭走而明者，为二赞以晓方来，观者当必有默会者矣。
　　古仙真诀集句
　　父子不堪传，
　　天下神器个个惜，金璧重宝不浪掷。依然传授与儿孙，道不肯传说不得。
　　工夫牛斗危。
　　大道无为自古传，不云静坐只安眠。
　　防虞虑险如牛斗，此语胡为不自然。
　　画瓶裹面觅，
　　粉抹脂涂一画瓶，玉葫芦样果通灵。
　　水晶官裹嫦娥翠，一朵梅梨缟兔茔。
　　下士大笑之。
　　上士谦卑明造化，一言便解真人话。
　　劣马痴驴直痛鞭，放下缰绳作笑靴。
　　普角步教二切。
　　紫阳白真人尝赠赵寺丞诗云：汞铅不在身中取，龙虎当为意外求。会得这些真造化，何愁不晓炼丹头。此语正与紫阳真人孤阴之说相契，故并录于此也。
　　劝君不用斩三尸，但绝贪嗔与姓痴。六欲天中居内院，精勤十月养婴儿。
　　十月脱胎吞入口，穿筋洞骨能飞走。等闲径达元始天，寿比天长同地久。
　　天长地久无尽时，迁质移形人不知。星辰陨伏龙蛇起，一个乾坤不动丝。
　　堪叹时人见大别，清高尽向无边说。求生得死比比然，倚草投胎称寂灭。
　　此个机关古圣传，仲尼三度绝韦编。乾道坤道而已矣，在於上下求之焉。
　　乾坤之道非他物，只道杳冥并恍惚。真精象物暗相逢，结在黄官成糊涂。
　　糊涂成形史伯华，功劳全仗紫河车。紫河车是何形色，井底泥中一紫蛇。
　　修真六用
　　晓
　　夜半寒泉动地雷，损奇益偶着灵胎。
　　一壶凤髓朝朝饮，海底红莲火底栽。
　　暮
　　日中姤象振天风，武臧文加一饷工。
　　熟煮龟肝餐八两，山泉空泥暮为蒙。
　　行
　　孤云地暖闲离岫，野鹤天宽倦返巢。
　　直道往来无绊碍，火城何必击如匏。
　　住
　　赫日腾空碾不停，光芒驰散小於星。
　　育精金水丘寒地，露沐千山草木青。
　　坐
　　洗心藏密匪求安，归复工夫怕十寒。
　　水土既平神鼎立，芙蓉地裹坐端端。
　　卧
　　默默昏昏入鬼窠，惺惺僚僚未圆陆。
　　西山日暝乌巢桂，解鬼休兵驰睡魔。
　　五空颂
　　顽空
　　顽空枯至斩生绿，日事无萦夜不眠。
　　形木心灰成底事，有闻行道却凝坚。
　　性空
　　性空虚旷日清闲，动若浮云静似山。
　　懒打顽空无则法，有闻行道必间关。
　　法空
　　法空大抵似顽空，有动依然在静中。
　　按月按时行卦黑，二千门路拟皆通。
　　不空
　　不空空裹有工夫，归复元阳静处符。
　　阳复阴消须净尽，惟余黍米一明珠。
　　真空
　　真空妙用妙难思，彷佛还如岁运推。
　　夜代昼更寒暑序，了无停边孰为之。
　　修丹十戒
　　一戒遏恶
　　勿听心田恶念生，芟除争尽自明平。
　　恶人恶事须还远，炁定神安骨自清。
　　二戒扬善
　　孝友仁慈众善芽，更须执礼奖忠加。
　　救危扶困扬诸善，长作尊贤乐道家。
　　三戒惩忿
　　心火炎扬大察明，怒将肝胆木来生。
　　苟非惩忿从天训，五贼张狂道海倾。
　　四戒窒欲
　　主肾之宫号作强，六锋列女更殃徉。
　　地根不斩贪生乐，欲海吹流入鬼乡。
　　五戒禁酒
　　点酒才经十二楼，胆房心室起戈矛。
　　真阳泄向皮肤去，发减精凋去不休。
　　六戒绝茶
　　草曰穿肠莫强吞，只宜搜洗浊和昏。
　　如神不挠清明志，身有甘香白石源。
　　七戒朝实
　　朝食胡云校实些，风寒暑湿怕冲邪。
　　功深已饱三田黑，食味空多费齿牙。
　　八戒暮虚
　　暮食常令腹带虚，六经调畅炁通疏。
　　多餐一口徒烟塞，畎浍皆盈落尾闾。
　　九戒高林
　　坐卧林宜三尺高，更宜和软足坚牢。
　　低时鬼炁侵人骨，莞稿频晞莫惮劳。
　　十戒低枕
　　枕若高时最不宜，悭悭三寸莫宜低。
　　真机妙旨无人会，须遇仙师得耳提。
　　修仙善恶劝戒
　　孝而不贪，
　　孝道无为百行先，唐虞一脉此中传。
　　苟贪利禄轻捐陨，与道相违天与渊。
　　悌而不欲，
　　事兄从长孝能推，悌道能为世表仪。
　　人欲一毫来间隔，乖争凌犯出肝脾。
　　恕而不嫉，
　　恕道元来甚易行，但将心地放教平。
　　心平炁定无他事，和黑春风日日生。
　　忠而不拓，
　　君师夫主事宜忠，粒粟茎丝报始终。
　　知本知恩须合道，坏才坏德反为凶。
　　神圣不如。
　　孝悌恕忠皆至德，惟神与圣妙无极。
　　是为五大道之原，拘忌之时行不得。
　　智而不淫，
　　智德元来先五德，知道方为真知识。
　　一沦淫欲便昏迷，所以申根遭弃掷。
　　礼而不盗，
　　尊卑长幼俱有分，贵贱贤愚不可纹。
　　常将恭敬守文礼，腊等干名作盗论。
　　仁而不杀，
　　仁者诚为五德长，善顺慈和能育养。
　　曰悲曰觉曰阳刚，悲戚刚顽杀之象。
　　义而不害，
　　五德权衡存於义，事无不宜义乃利，
　　丝毫不利则害人，君子谋为须拟议。
　　忠信不憎。
　　智礼仁义道之苗，苟无忠信亦徒劳。
　　全此五常诚得本，憎疑才动堕沉曹。
　　言无华绮，
　　人道贵华仙道实，华绮之言不可出。
　　口甜舌滑能悦人，只恐神仙道俱失。
　　口无恶声，
　　此口诚为祸福关，兴戎出好片言间。
　　恶声贵不形诸口，天道从来亦好还。
　　食无求饱，
　　饮食虽云能养炁，养生过厚人不贵。
　　愚人饱味贤饱闻，实腹有铅宜着意。
　　居无求安。
　　居处求安最不宜，不抽之绪密抽之。
　　守中索钥绵绵用，便是宣尼屏炁时。
　　对北勿唾，
　　学道须当惜炁精，唾时精炁亦飘零。
　　北方天一五行始，唾涕于兹陨百灵。
　　对北勿溺，
　　毋令沙尿露三光，倚溺行层大不祥。
　　对北二便尤不可，都绿天一在其方。
　　勿妄杀龟，
　　龟配危星五行水，应人左肾生根始。
　　无故杀之大不祥，学道之人尤忌此。
　　勿妄打蛇，
　　蛇配虚星水中火，应人右肾能关锁。
　　无故打之大不祥，学道之人尤忌可。
　　禁绝牛肉。
　　牛之为物讵难言，简籍敷陈历历然。
　　杀有严刑刊在律，食多明报至於天。
　　福镌首致神光熄，祸及终贻鬼录编。
　　纵是阴功山岳大，削来磨去不饶贤。
　　天帝三霜一飨之，几庸乌可妄思为。
　　亏名失利皆由此，惹疫遭官亦自兹。
　　好信因缘培福德，毋耽口腹长愚痴。
　　饭蔬饮水犹堪乐，何苦长年被舌欺。
　　三极至命筌蹄竟
　　
