明道篇
　　经名：明道篇。元王惟一撰。一卷。底本出处：《正统道藏》洞真部众街类。
　　明道篇序
　　原夫道本常明，非人不足以明乎道。人能明道，非道不足以成乎人。是故，明哲之士，莫不立言以着道，以道而全身也。余少业儒，粗通六经，而知仁义礼乐教化之道，天地人物变化之理。窃怪夫三才既同此道而立，何天地之运如是其久，而人之数如是其短耶。及观《老子》之言，怃然曰：天地之所以能长且久者，以其不自生，故能长生。人之所以夭且速者，以其厚於求生，是以轻死。远观诸物，则走飞动植皆能变化，粪虫变蝉，腐草化萤，雀入水而化蛤，雉入海而化蜃，田鼠化为驾锦，鳞化为龙。况人为万物之灵，岂不能全其所固有，而为长生不死之仙乎。盖其六欲七情所盗者众，名缰利锁所贼者深。断丧既多，夭亡不免。是徒自好生，而无延生之术。莫不恶死，而无远死之方。惟一既生人世，获处中华，可不念生死大事，以求万劫一传之方。於是徧游方外，求金丹之学、上乘之道。虽三教经书，行雷、祈祷、医卜、星数，无不备玫，贤愚师友，莫不参求，卒不能一蹴。是道之至，旦暮勤奉，积忧成疾，诚达于天，得遇至人亲授无上至真妙道，一言之下，直指真诠。退而阅之易之，道初无怪异，要在至心诚意，格物致知。去人欲之私，存天理之公，自然见心中无限药材、身中无限火符，药愈探而不穷，火愈炼而不息矣。惟一既得此道，不敢自私，谨以所学，着诗八十一首，以按纯阳九九之数。内七言四韵一十六首，以按二八之数，内绝句六十四首，以按六十四卦。五言一首，以象太一之奇。西江月一十二阕，以周十二律吕。名之曰：《明道篇》。所谓药物火候斤两法度，诸丹经所未尽者，莫不敷露，所以率循。先哲立言着道，以道全真之事，然天意秘密，宁无轻泄漏慢之愆但。惟一誓愿天下学者，皆臻乎。至道用心，既溥矣。奚暇为祸福，而踵跋哉。同志之士，苟能寻文解意，忘象从真，一得永得，惟一之愿也。时大德甲辰岁中秋，淞江后学景阳子王惟一谨序。
　　明道篇
　　淞江后学王景阳撰
　　律诗一十六首按二八人之门
　　人生如梦度光阴，枉自培财与积金。声色既戕天地性，精神又逐利名心。
　　爱河飘浪头难出，火宅煎熬业渐深。只恁一生虚过了，改头换面不如今。
　　学道先明精气神，成全三物道方亲。说无话有皆为妄，究本穷源始得真。
　　中正不偏存一念，圆明自在绝纤尘。君还达此玄中妙，三教都归我一身。
　　自然之道本无为，若执无为便有为。得意忘言方了彻，泥形执象转昏迷。
　　身心静定包天地，神气冲和会坎离。料想这些真妙诀，几人会得几人知。
　　玄关一窍最难明，不得心传莫妄行。若识念从何处起，方知道在个中生。
　　阴阳未判元无象，日月相交岂有情。君更要知端的意，中天日午正三更。
　　万物同生造化中，才分彼我道难通。春回谷口家家暖，月到天心户户同。
　　鱼跃鸢飞皆此理，鹤呜子和本由衷。浩然吾道包天地，若说无心又是空。
　　离坎包藏共一家，铁牛昼夜运河车。性归元海生金液，命复虚无产玉葩。
　　四象合和归一土，五行钻簇结三花。如如默运周天火，迸出金花满九华。
　　阴阳动静不能推，枉费精神去妄为。道在目前多自达，珠藏腹内少人知。
　　颜居陋巷心常乐，舜处深山志不移。天下律然无二理，强分宗教转支离。
　　道在身中自有苗，何须寻草及烧茅。乾坤日月随心转，魂魄精神遂意交。
　　知命常观乾未画，乐天时玩复初爻。吉凶悔吝生乎动，终日如愚乐圣胞。
　　至道从来不易传，一中造化达真诠。凿开混沌分天地，擘破洪蒙采汞铅。
　　欲念未除空学道，贪心不断谩求仙。要知返本还源处，兔走乌飞不离天。
　　得意忘言诲尔谆，学人执着转刻榛。天清气朗中秋月，柳绿花红二月春。
　　何必补陀求见佛，不须洞府去寻真。若知○这个真消息，便是逍遥物外人。
　　不必留心擒地魄，如何着意制天魂。非心妄念难成道，绝意忘机是返源。
　　岂在推爻兼布卦，直饶得一始逢元。与君说破神仙理，不在三千六百门。
　　万象森罗总在坤，目前无法可谈论。澄心遣欲神方活，养性忘形道自存。
　　常使金乌归月窟，莫交玉兔离天根。大都片饷工夫到，一粒金丹入口吞。
　　先天一物 分为二，无象无形逐念生。百姓不知为日用，圣人能究与时行。
　　不增不臧居中道，无去无来守一诚。万境目前皆幻化，从教红紫乱纵横。
　　橐钥吹嘘藉巽风，一阳才动用神功。黄婆骑虎归金阙，赤子乘龙下玉宫。
　　日会月交明 晦朔，水升火降应屯 蒙。璇玑运转全三五，立见灵丹满鼎红。
　　不穷父母未生身，却去迷修受苦辛。闭目存思皆是妄，死心枯坐尽非真。
　　要知动静参天地，须识浮沉定主宾。性命混然成一片，此时无我亦无人。
　　学人谩说几千般，不遇真仙只自瞒。沙裹淘金非易得，水中捉月转艰难。
　　断除六贼心方静，消尽三尸神始安。体性湛然无一物，了知生死不相干。
　　绝句六十四首按六＋四卦
　　先天妙理本无言，举口才开属后天。学者纷然成异见，不穷父母未生前。
　　本来一物甚幽微，无死无生谁得知。动念举头常见面，起居坐卧镇相随。
　　天气分灵降气生，至玄至妙绝思量。要降六贼常清静，须是掀天煅一场。
　　炼丹先要炼元精，炼得元精气便真。气若聚时神必住，保全无漏作真人。
　　神哉至道在人心，亘古长存直至今。尘俗昏迷浑不识，达观须向谷中寻。
　　涕唾精津气血液，学人莫执作丹基。心中自有天然药，日用常行要得知。
　　炼丹只用水中金，须向先天根蒂寻。待得一阳初动处，急须下手莫沉吟。
　　不识阴晶莫妄修，徒劳神思谩推求。但存天理无私曲，不必骑牛更觅牛。
　　欲炼还丹先用铅，抽添火候要精专。兔鸡沐浴须防险，不动如何合自然。
　　学道当明受气初，混然一息母胎居。依坤生体归乾种，一点灵光彻太虚。
　　天上金乌海底红，阴魔遁迹好施功。莫教气浊神昏散，汞走铅飞丹鼎空。
　　凝神静坐水晶宫，彻骨清凉心地空。水火木金归一处，更无南北与西东。
　　闲来潭底捞明月，时到高峰缚住云。静定顿开天地钥，森罗万象总无闻。
　　欲炼朱砂活水银，须知银即是砂神。大都一物休疑二，主是沉兮浮是宾。
　　生育三才只此真，强名曰道曰心神。同行同坐长相守，可惜愚迷不肯亲。
　　炼丹须识大还心，休向旁门小术寻。三万刻中无间断，尽教瓦砾变成金。
　　药采先天真一炁，火寻太一混元晶。要知药火工夫处，炁足神全丹始成。
　　月中有兔为阳体，日裹藏鸡却是阴。会得兔鸡归戊己，何须修道入山林。
　　道本无形强立名，视之不见听无声。包罗天地无穷妙，福薄绿微岂易成。
　　神爱生人人损神，劳心费气丧其身。痛哉世上皆如此，达道通神有几人。
　　生死皆因有十三，谁能觉悟乐清闲。本无一物常虚寂，念灭心空出世间。
　　惜精惜气养元神，苦志劳形使不亲。寂寞无为无所着，真人出现离凡身。
　　道生天地分离坎，离坎生成万类身。岁久年深俱化土，忘形方见本来真。
　　处世人为万物灵，尽随物化不曾停。能知万物归根处，方见寒凝水结冰。
　　欲求鱼兔必蹄荃，不假蹄荃恐未然。莫执蹄荃为实用，始明混沌未分前。
　　药产西南路不通，路通须问主人公。绿杨堤畔乘风去，满地黄芽采不穷。
　　大药无过天地精，采来密意炼方成。只缘还返功非浅，顷刻差违祸便生。
　　采药应须待癸生，休将天癸论红妆。若言呼吸为修炼，他物如何做药王。
　　下手功夫罕得知，得之钳口恐人迷。如今漏泄天机兴，坤复爻中子细推。
　　结胎须结本来真，不离身中精气神。渐结渐凝休断续，工夫十月产真人。
　　用了真铅便弃损，如鸡覆卵气绵绵。玉炉温养三年足，谁道凡身不化仙。
　　始复终乾阳火周，阴符遘旺到坤求。寥寥万古无穷意，须向其中常起头。
　　十二时中只一时，一时辰内罕人知。鸿蒙才肇乾初画，进火工夫岂在迟。
　　百刻常如一刻推，要须药火不相违。纯清绝点浑无染，方信无中养就儿。
　　纵识身中汞与铅，不知真土也徒然。若言土釜黄房是，安得飞升上九天。
　　真土知时得正传，不明火候亦徒然。执为卦象行爻象，枉费精神不作仙。
　　火候无为合自然，自然之外别无仙。常存一念居中道，莫问先天与后天。
　　脱胎莫作等闲看，此段工夫要的端。时节到来牢把捉，归根复命上天坛。
　　了命不如先了性，性明了命始无魔。要知性命安身处，意未萌时合太和。
　　命虽可授性难传，愚暗盲修实可怜。不得至人亲口诀，精魂弄尽反招愆。
　　吾道精微在一诚，不诚无物道难亲。寂然不动无声臭，恍惚之中见本真。
　　圣人无欲惟精一，静则虚明动则公。才有丝毫相间断，阴邪昏蔽不能通。
　　须臾不离方为道，十二时中岂不然。保守中和无间杂，参天赞化妙难先。
　　人欲未萌天理在，念头才动鬼神知。勿欺微隐严加畏，日用常行不可违。
　　善恶皆生一念间，苟差一念隔千关。若知无善还无恶，安静巍然若太山。
　　天性生来本自然，只因物诱被情牵。若明乾卦爻中理，常似港龙见在田。
　　人心危兮道心微，君子时时合圣机。暗室勿欺如白日，常当谨独莫相违。
　　人能寡欲止於安，一念澄虚在内观。非礼非仁休妄动，自然悔吝不相干。
　　道在常行日用中，休谈高妙与虚空。但行人道心无愧，尽性方知天地同。
　　观乾未画是何形，一画才成万象生。悔吝吉凶皆主动，乾乾终日不离诚。
　　人间万事从心出，心本无形何处寻。一念未生前会得，那时方始见真心。
　　学道须穷天地心，罕闻世上有知音。都绿此理难轻泄，尽向旁蹊曲径寻。
　　坤复之间理极微，鬼神虽妙也难窥。要知这个真消息，熟读尧夫冬至诗。
　　天地相交万物生，精神念后道方亨。常观太极流行妙，无物无诚不至成。
　　一中造化得心传，渴饮饥餐困便眠。触处遇绿皆妙用，了知诚命不由天。
　　念头才妄成烦恼，直到心空境自空。空不空兮能照了，洞观无碍太虚中。
　　未识真空莫说空，执空易失主人翁。欲知空裹真消息，尽在鸿蒙未判中。
　　万物皆空性不虚，虚空裹面下工夫。空到一尘无立处，金光满室见玄珠。
　　学道要知生死事，不知生死谩求仙。能知生处方知死，去住无拘任自然。
　　本来无死亦无生，一念才差见万形。若识念头生灭处，一轮明月照中庭。
　　目前无法可参求，山自青兮水自流。十二时中存一念，念中无念是真修。
　　打破虚空不用拳，死心空坐谩徒然。师传妙术无多语，只是教人炼汞铅。
　　修行要识主人公，不识修行尽落空。能悟真常方得道，出离三界显神通。
　　万法皆空一也无，犹如片雪点红炉。乾坤离坎皆无用，大道元来是坦途。
　　律诗一首
　　妙合真常体，浑无一点阴。杳冥存至宝，恍惚产真金。
　　言道已非道，澄心始见心。先天真造化，只向一中寻。
　　西江月一十二阕
　　太极未分混沌，两仪已非其中。一阳才动破鸿蒙，造化从兹运用。
　　水火升沉南北，木金问隔西东。略移斗柄指坤宫，尽把五行错综。
　　日月相交晦朔，龟蛇产在虚危。巽风长向坎中吹，火燥必资神水。
　　动静皆由心意，与天合德无违。洞然妙理更何疑，说甚短长生死。
　　一点真阳在坎，移来点化离阴。这些造化义幽深，须是明心见性。
　　妙在一尘不染，自然对境无心。可怜世上少知音，会得超凡入圣。
　　大道古今一脉，圣人口口相传。奈何百姓不知焉，尽逐色声迷恋。
　　在迩不须求远，何消更遇神仙。分明只在眼睛前，日用常行不见。
　　吾道至尊至贵，若非宿骨难知。直须克己至无为，方见本然天理。
　　万化皆从中起，古今无剩无亏。若能动静不相违，可与神仙何异。
　　学道须当猛烈，始终确守初心。纤毫物欲不相侵，方得神凝气定。
　　动静不离中正，阳生剥尽群阴。龙降虎伏鬼神钦，行满便登仙境。
　　得一金丹事毕，休寻白虎青龙。泥文执象理难通，妙处非铅非汞。
　　温养身心不动，满怀和气春风。顿然罔念又无功，还藉黄婆提董。
　　看尽丹经万卷，不明真汞真铅。那堪火候不曾传，都是盲修瞎炼。
　　一句真诠妙显，得知心地昭然。神归气伏不欹偏，刻刻打成一片。
　　大药元无斤两，谁知愈采无穷。西南幽远路难通，意到不劳神用。
　　坤癸结成真种，移来栽在乾宫。山头雨打任狂风，吹撼根探不动。
　　真火本来无候，休拘日月时年。试思混沌未分前，招甚时年证验。
　　跳出五行外面，丝毫不染尘缘。方知这个妙中玄，一粒宝珠出现。
　　沐浴即非卯酉，子时冬至休求。但行中道本无修，方信无中生有。
　　宇宙在乎吾手，常骑铁马闲游。无拘无束且优游，日夜簪花酌酒。
　　离坎不分南北，木金岂间西东。但诚一念守其中，勿使心神恣纵。
　　要识前身真种，洞观物我皆空。寂然安静到鸿蒙，四象五行无用。
　　金丹造微论
　　夫道也者。本於无声无臭之中，着於日用常行之际。天地至大不能外此道，人心至微莫不具此道。道在人心，千古一日，相忘於无言之表可也。自夫朴散淳漓，人心昧道，圣人不言，后世何述。於是儒释道之圣人，因时而出，随时设教，其智皆率天下而归於道也。奈何教门一分，学者各执其说，互相高尚，私意横生，公道浸失。抑不思先圣立教济时，殊途同轨，变化方圆，非若子贡之所谓器也。故自世人，不明吾夫子母意、母必、母固、母我之道，而释氏性宗之教不得、不行，即夫子四母之旨也。性宗，又非放心鸡犬者所能造，而老子金丹之道行焉。莫不相与救时之弊也。呜呼，金丹之道行，其世之衰乎。后之修金丹者，非惟不能穷究厥旨，其於紫阳悟真之书，火候不用时，冬至不在子，及其沐浴法卯酉，诚虚比之语与。夫海南白先生，采药物於不动之中，行火候於无为之内，之言能诵，言而晓其义者，吾未见其人矣。往往执铅汞为药材，年月日时而运用子午卯酉，而抽添行节气为火候者，是故未至其道也。或者知铅汞为药物之异名，文武为火候之依，约年月日时子午卯酉，又皆混沌之余事，是亦可谓绝无而仅有矣。至於生药物为火候者，果何异父母未生以前，此身果何在一炁之先，天地果何有或乃昧而不通焉。亦岂足以尽道哉，是未之思也，是不观之造化乎。日月丽乎天，草木丽乎土，风霆之流形，雨露之润泽，固非适然，抑何使之而然耶。盖必有物，物而不物於物、形形而不形於形者，存嗟乎。其真土乎，其斗柄乎。真土者，药物之主。斗柄者，火候之枢。至哉。夫子《击辞》曰：精气为物，游魂为变，仁哉。《平叔丹经》曰：真土擒真铅，真铅制真汞，斗柄运周天，要人解攒簇尽矣哉。海琼先生《上悟真书》曰：形中以神为君，神乃形之命，神中以性为极，性乃神之命，自形中之神，以入神中之性，此谓归根复命。学者当於言外求之可也，未能於言外求之而徒，尔曰药物者，火候也。金丹之道是何，异於按图而索骥、胶柱而调瑟者乎。大抵金丹之要，必也远声色，克己私，屏人我，全忠孝，正心诚意，如颜之愚，如参之鲁。以太虚为鼎器，以乌兔为药材，以无为自然为火候，以清静冲和为温养，以身外有身为脱胎，以打破虚空为了当，而后可以合。海南先生所谓，会万化而归一道，则天下皆自化，而万化皆自如。会百为於一心，则圣人自无为而百为，自无着之奥矣。由是知无极而太极、太极本无极者，濂溪先生之道也。一灵妙有法界圆通者，紫阳最上一乘之妙也。至此则所谓真土斗柄，又皆荃蹄尔。吾将以斯道觉斯人也，非敢舞文而乱正也。一毫悮人，皇天在上。若夫旁门诡卫而惑人者，又在学者当知所择．焉。同志之士，勤而行之，真积力久，岂惟独善一身。或将兼善天下，参天地，赞化育，夫岂二道哉。
　　得道歌
　　道难入，道难觅，说之容易谁行得，旁门惑世几千般，得道万中难选一。近有一等学道者，不肯低头真可惜，瞒天瞒地又瞒人，未得一而夸更十。要做神仙固不难，神仙须是神仙质，不是神仙莫乱为，动有阴魔做冤隙。这个事，非小术，全凭德行施阴德，断除妄念息贪心，步步行行脚根心实，若明本性与心同，方敢与君说端的。学金丹，容易入，熟味《中庸》与《周易》，有为有作总皆非，说龙话虎终无益，元从情动有其身。若更迷修转荆棘，常思混沌未分前，妙理难言心自然，一身上下皆属阴，一物阳精人不识，圆陀陀地镇相随，空不空兮色非色，散为万物遍乾坤，一物之中一太极，退藏於密一性中，视之不见寻不得。我丹诀，自各别，不用日时与年月，也无火候与抽添，亦无人我分妍拙。亦无生，亦不灭，亦无所修无所说，饥来吃饭困来眠，闲时打坐懒来歇，逢物便准逢酒饮，不持斋戒心常澈，荣华富贵不关心，名利是非皆杜绝，凝然静定养元神，一念不生真境别。真境别，自欢悦，昼夜见个中秋，不来不往正当中，洞然八荒皆皎洁。也无盈，也不缺，犹如红垆一片雪，虽然得到个工夫，打破虚空方了彻，逍遥快乐且优游，人间烦恼不相涉。学道人，趁时节，百岁光阴如电掣，遇之不炼大愚痴，莫待老来神气竭。急回头，当猛烈，一刀两段须见血，欲脱凡身换法身，精修一念当如铁。说此言，太心切，尽把天机都漏泄，学人若作等闲看，柢恐临终悔不迭。
　　明道篇竟
　　
