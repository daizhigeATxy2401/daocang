析疑指迷论
　　经名：析疑指迷论。元代神峰逍遥大师牛道淳撰。一卷。底本出处：《正统道藏》洞真部众街类。
　　析疑指迷论序
　　神峰逍遥大师，出示高论二编，名曰《析疑指迷》。清谈不吝於胸怀，奥妙发挥於翰墨，平生所养，於兹见矣。幸缘一览，俾予泠泠然独立於通衢，不知四肢之有无，则可以墙堑玄门，梯航后学者。大德戊戌仲春朔，汝南重玄子刘道真谨跋。
　　前火传后火，薪异而焰同。今圣嗣古圣，时殊而道一。故宜乎马、谭、刘、丘已来，演玄风敷妙化之真人，继继而出也。神峰逍遥先生牛君练师，新出奇论二卷。目曰《析疑指迷》，属余以文开卷，一阅不觉身世两忘，若驭清飙而游乎碧落矣。其诱人也，循循然有条而不紊，使人惑志顿消而朗彻。其进人也，端语一发，使人浩然长往而不留。其言简，其理微，其示教也深，其用心也切，此可谓火传而圣继者也。门人恐其微言将没，裒而录之，以裨后进。其弘师之道如是，此亦可谓用心之厚者焉。时大德三年中秋前三日，静安冲漠道人王道亨书。
　　神峰逍遥子闲居幽室，倚轩块坐，隐几忘怀。适有悟真子李志恒，从座而起，恭然而立，携笺作礼，拜而谓曰：敢问全真妙理，至道精微，性命之义，修行次序？愿师演而析疑矣。逍遥子答曰：夫至道精微，无形无名，难演难言，非容取舍而可得也。故心困焉而不能知，口辟焉而不能辞，在人虚府自悟耳。其人叩之不已，志之愈诚，由是不得已而应命。辄述是论，名曰《析疑指迷》，庶资初学之渐悟耳。时元贞二年孟春上元日题。
　　析疑指迷论
　　析疑
　　或问曰：何谓全真？答曰：即尔之一念未萌之前也。夫一念未萌，等同太虚，视之不见其色，听之不闻其声，搏之不得其形。其上无盖，其下无底，其傍无门，其正无体，其大无外，其
　　小无内。杳冥莫测，恍惚难明，体之非有，随用不无，隐大无外，藏微有余。寂然不动，感而遂通，包含万象体，不挂一丝头。吾不知其名，字之曰全真。释教谓之圆觉，又云圆空。太上所谓混成，又云圆通。故《南华经》云：未始有物者，至矣尽矣，不可以加矣。此之谓欤。
　　或问曰：何谓心性？答曰：夫心性之义，譬犹沤水，水本至清，有感沤起风浪，浑浊不能鉴理，风浪息时，水澄沤止。以此论之，水即是沤，沤即是水。由是言之，心即性用，性即心体，体用俱忘，全真而已。
　　或问曰：何谓性命？对曰：夫性命之理，乃阴阳神气之异名也。夫神气二字，呼唤无穷，今略言其大槩。或谓动静、龙虎、水火、坎离、东西、南北、春秋、温凉、冬夏、寒暑、否泰、穷通、升降、往来、有无、虚实、上下、浮沉、高低、探浅、金木、刚柔、天地、日月、震兑、昏明、夫妇、婴姹、金翁黄婆、绛雪玄霜、紫芽红粉、真铅真汞。其他殊名异呼，不可穷极，种种名相，不可着止，总名神气而已。夫欲全神养气，当明体用宾主，屏尽万缘，一尘不染，表裹清浄，久久精诚，自然气结神凝，性停命住，性命双全，气神为一，一与道同，功行圆毕。
　　或问曰：何名体用宾主？答曰：若要修真，须明体用宾主何谓也？若不明体用者，情欲不能遣也。如未晓阴阳宾主，则不能契於虚无之至神。奚谓体用？曰：虚寂为体，觉照为用。体用两全，洞合道原。曰：何名宾主？答曰：前念为宾，后念为主。念起不着，本无根绪。故洞明真人云：念头起，觉时休。此一句体用宾主俱全也。何谓俱全？曰：夫念头起者为宾，觉者是主，主正为用，休歇是体。由是言之，体即用也，用即体也，体用双泯，全真者也。
　　或问曰：人多说传命基，其义如何？答曰：夫命者，气也。基者，本也。一气之本，即道是也。夫道者无形无名，非容取舍而可得也。取舍不容，有何传哉。故关尹子曰：圣人竟不能出道以示人。又子列子云：不知所以然而然，谓之命。此之谓欤。
　　或问曰：祖师言五行不到处，一气未生前，其义奚若？应曰：夫五行者，乃吾之五识也；一气者，即尔之一念也。若五识不起处，一念未萌前者，即与向之所谓未始有物之义同也。既未始有物者，强名曰道矣。
　　或问曰：且未始有物者谓道，既已为物矣，物中有道乎？对曰：夫物从道生，物即是道，亦犹心从性生，心即是性。又如沤从水生，沤即是水也。
　　故洞明云：师传秘语悟心开，物外家风物裹培。又关尹子云：天地成理，一物包焉。又云：即一物中知天尽神，致命造玄，物既如此，人岂不然。又太上云：有物混成，先天地生，寂兮寥兮，独立而不改，周行而不殆，可以为天下母。吾不知其名，字之曰道。正谓此也。
　　或问曰：清和真人有云：止念降心越念多，不降不止，逐浪随波。如何即是？答曰：凡初学道者，必先悟其真心。夫真心者，元无一物，等同太虚，本来清净，於此浄中，一念忽起，顿然回光，返本归元，则湛然清浄矣。故经云：澄其心而神自清，自然六欲不生，三毒消灭。既得三毒消灭，即合於道矣。若不明此理者，一念既起，又起念降之，降之不下，生心遣之，降遣不已，还自缠缚。若不降遣，纵欲昏迷，转不相应。故常知常觉，还自把捉，不知不觉，透入别壳。亦与托生的一般也。直待报尽方归，马乏人困，终不悟矣。岂不悲哉。
　　或问曰：如何得万法圆通？答曰：修行之士，必先明心悟性，然后绝疑，方能养道。夫心者是万法之源，性者是群经之要。故心生则种种法生，心灭则种种法灭。若一念不生，即脱生死，向这一念不生处，即见本来面目也。久久涵养，圆明光大，则无法不通，无经不解，此名法眼圆通矣。至如一大藏经，只是说这些理趣也。古今圣贤所得者，得此而已。过去师真所演者，演此而已。五祖七真所了者，了此而已。奉劝同流，若能悟此，更莫狐疑，斯为学道枢机，正是修真之秘诀。
　　或问曰：昔神光大师向达磨祖师前求安心之法，祖师答云：将汝心来，吾与汝安。神光良久曰：弟子觅心无所得。祖师曰：吾与汝安心已竟矣。其神光言下大悟绝疑矣。其理何如？对曰：夫心本无心，心因物感而见。故紫阳云：见物便见心，无物心不见，十方通塞中，真心无不遍。夫真心无象，喻如宝鉴含辉，若物来则见物，人来则见人，人物俱泯，则圆明莹彻矣。如是言之，觅心无所得也。关尹子云：众人之权归於恶，贤人之权归於善，圣人之权归於无所得。唯无所得者，所以为道。既是悟道者，岂不绝疑哉。
　　或问曰：长春真人云：不有神仙福，难明造化机。何名造化机？答曰：夫造化者，乃阴阳否泰之异名也。阴阳机要，即道之别称也。夫否者，塞也。泰者，通也。故《化书》云：是以古圣人穷通塞之，端得造化之源。造化之源者，即妙道而已矣。理既如此，不有神仙福，安能明道哉。
　　或问曰：道虽无方，学则有序。何谓有序？应曰：凡初学道者，必先抛弃尘缘，屏除爱欲，遍访明师，究研妙理，妙理精明，更要端的志节。次须朋戒定慧三者，此序进之要妙也。夫戒者，是上天之梯凳，渡苦海之舟航，陟道之初基，乃修仙之渐路也。若无戒则不能入於定门也。不入定门者，无由发於慧也。故《庄子》云：虚室生白，吉祥止止。又云：宇泰定者，发乎天光。天光若发，则与道同其源矣。与道同则鬼神难以测度，阴阳不能陶铸，陶铸不得者，至人哉！至人哉！
　　或问曰：出家修道，又言道本无修，其意何如？对曰：夫道本无修，心即有炼。夫道之在人，如金在矿。矿内有金，不炼而为石，石若炼去，即名为金。既已为金，不复为矿也。人中有道，不炼而为凡，凡心炼尽，即名为仙。既已为仙，不复为凡也。若已为金，不须锻炼，既成仙道，复何修哉。
　　或问曰：丹阳真人云：速把我人山放倒，急将龙虎穴冲开。其义何如？应曰：若我人山放倒，财龙虎穴便开也。何谓也？夫我者，心即是也；人者，境即是也。若心境两忘，则人我山倒矣。夫龙虎者，即人动静生灭之心也。生灭之心始於真空之性，真空之性，寥廓虚寂，故名谓穴也。又云虚府也。太上所谓众妙之门，又云玄牝之门矣。又《庄子》名谓天府，此乃龙虎穴之义也。云冲开者，是无遮障之貌。既无辽障者，即道蕴於此矣。
　　或问曰：如何是金丹？答曰：夫金者，喻如曾经锻炼，真坚刚利，明白莹素也。丹者，譬若圆成光大，环枢应变，反覆无穷於本末端倪也。丹之为义，若人服之，定超生死之病矣。故曰：金丹也。
　　或问曰：凡初修炼，必须减饭、除情、战睡。又云饥来吃饭困时睡。其理何如？答曰：其理两说。一者初心进道，熟境难忘，马猿易动，所以衣食睡欲不教如意。古人云：学道休望如意，如意休望学道。又云：饱暖生淫欲，饥寒守自然。若以尘心绝尽，道眼冲开，则无为而无不为也。无为而无不为者，又岂妨於饭食睡眠也哉。
　　或问曰：离峰真人云：有体亦是病，无体亦是病，有无俱不用，何处安身命。其理奚若？答曰：有体则着於色相，无体则滞於顽空。有无俱不用，则落於沸荡矣。曰：如何出得三重障碍去？答曰：二边俱不立，中道亦非安，回首二乘外，灵光射广寒。
　　指迷
　　广漠先生闲居於丈室，恬然而宴坐，澹漠而忘怀，委蛇而自适，任运而逍遥，恣放情於自得之乡矣。时有昭然子，越坐而起，恭然而稽首，立侍乎前。曰：弟子得为役久矣，未获夫子传吾妙道而已。今日宴闲，敢问其道若何？广漠先生移位近前，默然良久，动容有间，仰天而笑曰：道奚传哉。昭然子曰：夫子勿稽，弟子终愿闻之。
　　广漠先生曰：道本无问，问亦无答。才涉有言，即堕於第二义也。故曰：道不可传，传而非也。视之不见，听之不闻，搏之不得，思之不知，瞻之在前，忽焉在后。是谓无状之状，无物之象，是谓惚恍。恍兮惚兮，其中有物；窈兮冥兮，其中有精；其精甚真，其中有信。自古及今，独立而不改，周行而不殆，可以为天下母。吾不知其名，字之曰道。故心困焉而不能知，口辟焉而不能辞，在人灵府自悟耳。
　　昭然子曰：道既无传，弟子尝闻，道家者祖宗递授，师资相承，递授相承个什么？答曰：递授玄教，相承妙法也。曰：玄教妙法而亦有道否？答曰：不即不离，譬犹筌蹄也。夫筌者所以在鱼，得鱼而忘筌；蹄者所以在兔，得兔而忘蹄。言者所以在意，得意而忘言矣。安得夫忘言之人，而与言哉？夫忘言之人者，言无言，终日言而未尝言；为无为，终日为而未尝为也。故曰：无言而无所不言，无为而无所不为矣。
　　昭然子曰：未得鱼兔，必用筌蹄，不能悟意，须假言教。惟愿夫子慈愍，少垂微言，发吾之覆也。於是再拜稽首，曲躬而立。广漠先生曰：居，吾语汝。夫道无后先，而教有顿渐；人性有利钝，而悟有浅深。禀气不同，而贤愚有异，循之於本也，咸始於道矣。故曰异途而同归也。夫顿悟之者，不假修持，则直超彼岸，立证无生矣。而后眼如耳，耳如鼻，鼻如口，口无不同也。心凝形释，骨肉都融，而能反山川，移城邑，蹈水火，入金石，纵横无碍，而变化无方者也。夫渐悟之者，先要明其心，悟其性，而后养其命也。次须累其功，积其行，而以岁月求之也。岁之深也，月之久也，而造次必於是，颠沛必於是，行住必於是，坐卧必於是。绵绵若存，用之不勤，如是无间，锻炼功着也。而形如槁木，心类寒灰，窈窈之中，独见晓焉；冥冥之内，独闻和焉。而得体合於心，心合於气，气合於神，神合於无也。而能摄乾坤於掌上，传日月於襟前，卷舒八景，聚散三辰，出有入无，存亡自在，而阴阳不能测矣。
　　昭然子曰：顿渐之理，敬闻命矣。敢问心性之义若何？弟子性钝，愿夫子细细释之。广漠先生曰：嘻，愚矣，子之难悟也。且若问吾者，心也。吾答若者，亦心也。心之与心，有何异哉。又奚问乎，亦奚说哉。若之问也，吾之答也，总属妄心，妄心灭处，而不知其谁何。故曰：未始出吾宗。宗者，性也。性禀於道，道禀於自然矣。
　　曰：心性之义，敬闻命矣。敢问养命之理，而有为乎，无为乎，奚若？答曰：而无为乎，无为而无不为也。故曰：为者败之，执者失之，是以圣人无为故无败，无执故无失也。曰：既是无为者，过去师真而谓曰减饭也，战睡也，擒猿而捉马也，薄滋味而慎言也。而似有为乎。其理何如？答曰：夫道本无为也，而心即有炼也。炼者，损也。损其旧习而新染也。损之又损之，以至於无为，无为而无不为也。故曰：为无为，则无不治矣。夫无为可养命也。曰：命者，何谓也？答曰：即混元真气也。故曰：物受之谓命，天赋之谓性，率性之谓道。又曰：不知所以然而然，谓之命。此之谓欤？
　　昭然子曰：古云不知命无以为君子，此云不知所以然而然谓之命。是两也，而不同乎？答曰：而言异而理同也。夫不知命无以为君子者，谓不知守其命分也。分外贪生而失其本者，非君子也。夫人以精为根，以命为本，以性为宗，命者气也，性者神也。夫神、气、精三者咸原於一，而未尝离也。而离之者，皆越於分也。曰：何谓越分？答曰：夫人性分，无欠无余，本来具足，凡养生之物，皆是不得已而为之。夫不得已之类，可为无心矣。无心而可以养命也。人而不知此理，心慕於妄缘，而以为其预谋，积聚而以为久，恣纵於骄淫之地，流荡於名利之场，往而不返，迷而不悟，岂能为君子哉。
　　昭然子曰：夫精气神未分，则不问。既已分矣，奚复为一邪？答曰：夫三者分离，皆因其有心也。心之所之，则气从之，气之所之，则形应之。是故心感於外者，感於悲则泪出，感於辛则涕出，感於燥则汗出，感於酸则液出，是故感於淫则精出也。人能宁心於虚极之乡，息虑於无为之域，则寂然不动，感而遂通，而心不动也，而精自秘也。精化为气，气化为神，神化为虚，虚实相通，是谓大同。大同而无所同也，而无所不同矣。
　　昭然子曰：养命之理，敬闻命矣。敢问炼丹之要，亦可得而闻乎。广漠先生曰：炼丹之要法有多门，而有邪正，亦有大小不同也。曰：奚谓邪？答曰：有炼五金者、八石者，有采日精而月华者，有吞霞而服气者，有采战而闭精者，或服水火而还元者，吐故而纳新者，按摩而数息者，熊经而乌伸者，摇筋而摆髓者，咽津而纳气者，守下丹田而明堂者，默朝上帝而运气者，倒卓昆仑而偃黄河者，肘后飞金精而存想者，休粮而辟谷者，服饵而延形者神向之所谓法有多门，而不能尽述也。略言数端，皆是小乘之邪法也。於戏，多迷於傍门，而不能悟其真道矣。所以学道者如牛毛，而了道者若麟角也。曰：何由如是之寡也？曰：皆为不遭遇於真师之所诀，而被邪师之所惑，以致於自执固而不悟也。故曰：大迷者终身不反，大愚者终身不灵也。所谓冰不可镂，愚不可贤，此固然矣。故正阳颂云：妙法三千六百门，学人各执一为根。可怜些子神仙法，不在三千六百门。又云：神仙见汝太顽愚，留下丹经万卷余。句句章章皆譬喻，元来真道不关书。正谓此也。
　　於是昭然子再拜而起，稽首而立。曰：正炼丹之法若何？先生答曰：夫正炼丹之法者，而有三门，上中下而分为九品，上三品、中三品、下三品。而神亦有三名，太上者，虚无之神；天地者，阴阳之神；人虫者，血肉之神也。而仙亦有九品，有虚无之仙、天仙、地仙、神仙、鬼仙、山仙、水仙、人仙、物仙，是为九品也。夫虚无之仙，不可论也。故天仙不离於天，地仙不离於地，神仙不离於神，鬼仙不离于鬼，山仙不离於山，水仙不离於水，人仙不离於人，物仙不离於物也。夫原其所始，本无三九之分也。为其悟有深浅，禀有清浊，而功有多寡，故有如是之异也。
　　曰：上乘炼丹者若何？答曰：夫上乘上品炼丹者，以太虚为罐，以真空为鼎，以圆明为药物，以天光为进火，以妄情为渗漏，以不争为防危，以清浄为沐浴，以无为为外护，以恍惚为抽添，以不染为革秽也。而得之於一息之间，而了在於百日之内矣。曰：中乘炼丹者何如？答曰：夫中乘上品炼丹者，以乾坤为垆，以阴阳为鼎，以真铅真汞为药物，以纯阳为进火，以欲念为渗漏，以不昧为防危，以消洒为沐浴，以柔弱为外护，以定慧为抽添，以忘机为革秽也。而得在於百日之中，而了在於三年之外矣。曰：下乘炼丹者若何？答曰：下乘上，品炼丹者，以身为垆，以心为鼎，以神气为药物，以觉照为进火，以逐境为渗漏，以不睡为防危，以涤虑为沐浴，以谦和为外护，以升降为抽添，以纯素为革秽也。而得之於三年之内，而了在於九载之中矣。夫下乘下品炼丹者，亦以身为垆，以五脏六腑为鼎，以精血为药物，以运气为进火，以精泄为渗漏，以节饮为防危，以漱津为沐浴，以修善为外护，以导引为抽添，以不淫为革秽也。而终年无成，而修之於累世矣。此可以延年，而不能出离输回耳。虽然，比於诬善之人，亦云泥有间矣。
　　昭然子曰：炼丹之理，敬闻命矣。敢问《清净经》云：能悟之者，可传圣道乎？於是广漠先生放下拂子，敛身而卧，良久曰：会么？昭然子於言下大悟，踊跃而喜，怡然而笑，遂礼三拜，稽首立侍乎傍。广漠先生蹙然而起曰：子见个什么道理，而便拜乎？昭然子曰：夫子是何道理之有哉？广漠先生曰：如是如是，子善护持矣。
　　颂曰：
　　本来无说亦无传，只为学人酷殢筌。
　　若会其中端的意，寒潭秋月冷沉渊。
　　析疑指迷论竟
　　
