黄帝宅经
　　经名：黄帝宅经。撰人不详。二卷。底本出处：《正统道藏》洞真部众术类。
　　黄帝宅经卷上
　　夫宅者，乃是阴阳之枢纽，人伦之轨模，非夫博物明贤，无能悟斯道也。就此五种，其最要者，唯有宅法而真秘术。凡人所居，无不在宅，虽只大小不等，阴阳有殊，纵然客居一室之中，亦有善恶，大者大说，小者小论，犯者有灾，镇而祸止，犹乐病之效也。
　　故宅者，人之本。人以宅为家，居若安，即家代昌吉；若不安，即门族衰微，坟墓川冈。并同兹说，上之军国，次及州郡县邑，下之村坊署栅，乃至山居，但人所处，皆其例焉。目见耳闻，古制非一。
　　黄帝二宅经、地典宅经、三元宅经、文王宅经、孔子宅经、宅锦宅挠宅统宅镜天老宅经、刘根宅经、玄女宅经、司马天师宅经、淮南子宅经、王微宅经、司最宅经、刘晋平宅经、张子亳宅经、八卦宅经、五兆宅经、玄悟宅经、六十四卦宅经、右盘龙宅经、李淳风宅经、五姓宅经、吕才宅经、飞阴乱伏宅经、子夏金门宅经、刁昙宅经，已上诸经，其皆大同小异，亦皆自言秘妙，互推短长，若不遍求，即用之不足。近来学者，多攻五姓八宅、黄道白方，例皆违犯大经，未兔灾咎。所以人犯修动，致令造者不居，却毁阴阳而无据效，岂不痛哉。配先贤垂籍，诚勖昭彰，人自冥蒙，日用而不识其象者。日月乾坤，寒暑雄雌，昼夜阴阳等，所以包罗万象，举一千从，运变无形，而能化物大矣哉。阴阳之理也，经之阴者生化物，情之母也；阳者生化物，情之父也。作天地之祖，为孕育之尊，顺之则亨，逆之则否何异。公忠受爵，违命变殃者乎。今采诸秘验，分为二十四路，八卦九宫，配女男之位，宅阴阳之界，考寻休咎，并无出前二宅，此实养生灵之圣法也。
　　二十四路者，随宅大小中院，分四面作二十四路，十干、十二支、乾、艮、坤、巽，共为二十四路是也。
　　乾将三男震、坎、艮，悉属於阳位。即从西北乾位之震为阳明矣。坤将三女巽、离、兑悉属阴之位。即从东南巽角顺之戌为阴明矣。是以阳不独王，以阴为得。阳宅为宜修阴方。阴不独王，以阳为得。如上说。亦如冬以温暖为德，夏以凉冷为德，男以女为德，女以男为德之义。《易诀》云：阴得阳如暑得凉，五姓成和百事俱昌。所以德位高壮蔼密即吉，重阴重阳则凶。阳宅更招东方、北方，阴宅更招西方，南方为重也。是东面为辰南，西面为戌北之位，斜分一条为阴阳之界。凡之阳宅即有阳气抱阴，阴宅即有阴气抱阳。阴阳之宅者，即龙也。阳宅龙头在亥尾在巳，阴宅龙头在巳尾在亥。其状在龙者，阴龙青，阳龙赤，各有命坐，切忌犯也。凡从巽向乾，从午向子，从坤向艮，从酉向卯，从戌向辰移。已上移转及上官所住，不计远近，悉入阳也。从乾向巽，从子向午，从艮向坤，从卯向酉，从辰向戌移。已上移转及上官，悉名入阴。故福德之方，勤依天道。天德、月德、生气到其位，即修令清洁阔厚，即一家获安荣华富贵。天之福德者，宅之财命也。财命既壮，何愁不荣。故须勤修。再入阴入阳，是名无气。三度重入阴阳，谓之无魂。四入，谓之无魄。魂魄既无，即家破逃散子孙绝后也。《经》云：连犯不止，灭门绝嗣，此之谓也。若一阴阳，往来即合天道，自然吉昌之象也。设要重往，即须逐道住四十五日、七十五日、往之无咎，仍宜生气、福德之方始吉。更犯五鬼、绝命、刑祸者，尤不利。诀云：行不得度，不如复故。斯之谓也。又云：其宅乃穷，急翻故宫。宜拆刑祸方舍，却益福德方也。又云：翻宅平墙，可为销殃。宅之行年不利，或口舌疾病等，即宜翻刑祸添益福德，改移墙壁，即灾消致其大吉昌也。夫辨宅者，皆取移来方位，不以街北、街束为阳，不妨是阳之位作阴宅居之，即吉。街南、街西为阴。不妨作阳宅居之吉。凡移来，不勒远近，一里、百里、千里、十步，与百步同。又此二宅，修造唯看天道，天德、月德、生气到，即修之；不避将军、太岁、豹尾、黄幡、黑方及音姓。宜忌顺阴阳二气为正，此诸神杀，及五姓、六十甲子，皆从二气而生，列在方隅，直一年公事，故不为灾。凡诸刑杀在刑祸方者，设天德、月德到，亦须避之。若神杀在宅，福德方即待天德、月德、生气到其位，便须修之，用功多即善，故不避也。若不明阴阳之气到其位便须修之用功多即善，故不避也。若不明气中小数，故不能制其大纲。又云：刑祸之方缺，复荒福德之方连接，长吉也。又云：刑祸方，墙舍位宜狭薄，诫之高壮也。福德方及墙舍人家宜连接壮实也。又云：刑祸之方缩复缩，犹恐灾殃枉相逐。福德之方拓复拓，子子孙孙受荣乐。刑祸之方戒侵拓也，不得太缩，缩即气不足，不足则损财禄。福德之方宜戒侵拓也，亦不得太过，太过即戒福会至微，不消厚福所临也。凡事足太过，所侵拓之数过於本宅，名曰太过。又云：宅有五虚，令人贫耗；五实，令人富贵。宅大人少一虚，宅门大内小二虚，墙院不完三虚，井鳌不处四虚，宅地多、屋少、庭院广五虚。宅小人多一实，宅大门小二实，墙院完全三实，宅小六畜多四实，宅水沟束南流五实。又云：宅乃渐昌，勿弃宫堂，不衰莫移，故为受殃。舍居就广，未必有欢，计只半造，必得寿考。宅不宜广。又云：其田虽良，薅锄乃芳，其宅虽善，修移乃昌。宅统之宅墓，以象荣华之源，得利者所作遂心，失利者妄生反心。墓凶宅吉，子孙官禄。墓吉宅凶，子孙衣食不足。墓宅俱吉，子孙荣华。墓宅俱凶，子孙移乡绝种，先灵谴责，地祸常并，七世亡魂，悲忧受苦，子孙不立，零落他乡，流转如蓬，客死河岸。青乌子云：其宅得墓，二神渐护，子孙禄位乃固。得地得墓，龙酿虎步，物业滋川，财集仓库，子孙忠孝，天神佑助。子夏云：墓有四奇，商角二姓，丙壬乙辛，宫羽征三姓，甲庚丁癸。得地得宫，刺史王公，朱衣紫绶，世贵名雄。得地失宫，有始无终，先人受苦，子孙当凶。失地得宫，子孙不穷，虽无基业，衣食过充。失地失宫，绝嗣无踪，行求衣食，客死蒿蓬。子夏云：人因宅而立，宅因人得存，人宅相扶，感通天地。故不可独信命也。　　
　　凡修宅次第法
　　先修刑祸，后修福德，即吉。先修福德，后修刑祸，即凶。阴宅从巳起功顺转，阳宅从亥起功顺转。刑祸方用一百工，福德方用二百工压之，即吉。阳宅多修於外，阴宅多修於内。或者取子午，分阴阳之界，悮将甚也。此是二气潜通，运回之数不同，八卦九宫分形列象，配男女之位也。冬至巳圣至亥，是阴阳起盛之极处不同，圣人於地面上画八卦，列女男之宫，宫者，宅也。巽为长女，属阴；乾为天，天为阳明矣。其有长才、深智、慜物、爱生、敬晓，斯门其利莫测。且大犯，即家破逃散；小犯，则失爵亡官。其余杂犯，火光、口舌、跛蹇、偏枯、衰殃、疾病等，万般皆有，岂得轻之哉。犯处远而慢，即半年、一年、二年、三年始发。犯处近而紧，即七十五日、四十五日、或不出月即发。若见此图者，自然悟会，不问愚智，福德自修，灾殃不犯，官荣进达，财食丰盈，六畜获安。又归天寿金玉之献，未足为珍，利济之徒莫大於此。可以家藏一本，用诚子孙，秘而宝之，可名宅镜。又宅书云：拆故营新，爻卜相伏，移南徙北，阴阳交分是和。阴阳者，气也，逐人得变；吉凶者，化也，随事能兴。坎天地运转无穷，人畜鬼神变化何准。《搜神记》云：精灵鬼魅，皆化为人。或有人自相感变为祆怪，亦如异性之木，接续而生，根苗虽殊，异味相杂。形碍之物，尚随变通。阴阳虚无，岂为常定。是知宅非宅气，由移来以变之。又云：宅以形势为身体，以泉水为血脉，以土地为皮肉，以草木为毛发，以舍屋为衣服，以门户为冠带。若得如斯，是事俨雅乃为上吉。《三元经》云：地善即苗茂，宅吉即人荣。又云：人之福者，喻如美貌之人。宅之吉者，如丑陋之子得好衣裳，神彩尤添一半。若命薄宅恶，即如丑人更又衣弊。如何堪也。故人之居宅，大须慎择。又云：修来路，即无不吉。犯抵路，未常安假。如近从东来入此宅，住后更修拓西方。名抵路，却修拓东方名来路。余方移转，及上官往来，不计远近，准此为例。凡人婚嫁，买庄田、六畜，致茔域，上官求利等，悉宜向宅福德方往来，久久吉庆。若为刑祸方往来，久久不利。又忌龟头厅在午地向北冲，堂名日凶亭。有稍高坚屋，亦不利。诀云：龟头午必易主。亦云：妨主。诸院有之，亦不吉。凡宅午巳东巽己来，有高楼大榭，皆不利，宜去之吉。又云：凡欲修造动治，须避四王神。亦名帝车、帝辖、帝舍。假如春三月，东方为青帝木王，寅为车，卯为辖，辰为舍，即是。正月、二月、三月不得东。户经曰：犯帝车杀父，犯帝辖杀母，犯帝舍杀子孙。夏及秋、冬三个月，仿此为忌。又云：每年有十二月，每月有生气、死气之位。但修月生气之位者福来，集月生气与天道月德合其吉路。犯月死气之位，为有凶灾。
　　正月生气在子癸，死气在午丁。　二月生气在丑艮，死气在未坤。
　　三月生气在寅甲，死气在申庚。　四月生气在卯乙，死气在酉辛。
　　五月生气在辰巽，死气在戌乾。　六月生气在已丙，死气在亥壬。
　　七月生气在午丁，死气在子癸。　八月生气在未坤，死气在丑艮。
　　九月生气在申庚，死气在寅甲。　十月生气在酉辛，死气在卯乙。
　　十一月生气在戌乾，死气在辰巽。十二月生气在亥壬，死气在巳丙。
　　黄帝宅经卷上竟
　　黄帝宅经卷下
　　凡修筑垣墙，建造宅宇，土气所冲之方人家，即有灾殃，宜依法禳之。
　　正月土气冲丁未方，二月坤，三月壬亥，四月辛戌，五月乾，六月寅甲，七月癸丑，八月艮，九月丙巳，十月辰乙，十一月巽，十二月申庚。已上无不精详，但细看之，必有灾咎。
　　天门首阳，宜平稳实，不宜绝高壮，犯之损家长、大病头项等灾。五月丁壬日，修吉。北方不用壬子丁巳日。亥为朱雀，龙头，父命座，犯者，害命、坐人。三月丁壬日修。壬为大祸，母命，犯之，害命、坐人，有飞灾、口舌。修己亥同。子为死丧，龙右手，长子妇命座，犯之，害命、坐人、失魂、伤目、水灾、口舌。修巳壬同。癸为罚狱勾陈，次子妇命座，犯之，害命、坐人、口舌、斗讼等灾。七月丁壬日修，三月亦通官羽姓，不宜三月，七月即吉日。丑为县狱，少子妇命座，犯之，鬼魅、盗贼、火光、怪异等灾。修巳癸同。鬼门宅壅气，缺薄空荒吉，犯之，偏枯、淋肿等灾。八月甲己日修吉。东卯日用甲子己巳日。寅为天刑，龙背，玄武，庶养子妇、长女命座，、犯之，伤胎、系狱、被盗、亡败等灾。六月甲己日修角姓六月凶，十一月吉。甲为宅形，次女、孙男等命座，犯之，害命、坐人、家长病头项、诸伤折等灾。修与寅同。卯龙右协，刑狱、少女孙命座，犯之，害命、坐人、火光、气满、刑伤、失魂。修与寅同。乙腾蛇，讼狱客座命，犯之，害命、坐人、妖怪、死丧、口舌。十月己日修吉。唯宜屋低小仍不得重。辰为白虎龙，右足，主讼狱、奴婢、六畜命座，犯之，惊伤、跛蹇、筋急等灾。亦主惊恐。修与乙同。风门宜平缺，亦明福首背向，荣二宅、五姓八宅，并不宜高壮壅塞，亦名阳极阴。十一月丙辛日修吉。南方不用丙辛至辛巳日。巳天福宅屋，亦名宅极。经曰：欲得职治宅极，宜壮实，修改吉。九月丙辛修，唯用功多艮。丙明堂宅福，安门牛、仓等舍。经云：治明堂，加官益禄大吉祥，合家快活不可当。修己巳同。午吉昌之地，龙左足。经云：治吉昌，奴婢成行六畜良。宜平实，忌高及龟头厅。修与乙同。丁天仓，经曰：财耗亡治天仓，宜仓库六畜。壮厚高拓吉。正月丙辛日修，用功多大吉。未天府，高楼大舍，牛羊、奴婢居之，大孳息，仓厕利。修与丁同。人门龙肠，宜置牛马厩其位，欲开拓壅厚，亦名福囊，重而兼实大吉。二月乙庚日修。申玉堂置牛马屋，主宝贝、金玉之事，壮实开拓吉。经曰：治玉堂，财钱横来六畜肥强。庚宅德，安门宜置车屋，鸡柄确磴吉。甚宜开拓连接，壮阔争洁吉。修与申同。酉大德龙左脸客舍吉。经曰：治大德，富贵资财成万亿。亦名宅德，宜宅主。修与申同。辛金匮，天井宜置门，及高楼大屋。经曰：治金匮大富贵，宜财、百事吉。四月乙庚日修大吉。地府青龙左手，主三元，宜子孙，恒令清争吉。经曰：青龙壮高富贵雄豪。外巽之位，宜作园池、竹蕈，设有舍屋宜平而薄。外天德及玉堂之位，宜开拓侵修，令壮实大吉。经曰：福德之方拓复拓，子子孙孙受荣乐。唯不得高楼重舍。外天仓与天府之位，不厌高壮楼舍，安门仓库、牛舍及奴婢、车屋并大吉。南方宜侵拓吉。外龙复之位，与内院并同，安牛马牢厂，亦名福囊。宜广厚实吉。外坤宜置马厩吉。安重滞之物及高楼等，并大吉。外玉堂之院，宜作崇堂，及郎君孙幼等院吉。客厅即有公客来，若高壮侵拓，及有大树重屋等，招金玉宝帛，主印绶喜。外大德宅位，宜开拓勤修，泥令新今吉。及作音乐饮会之事吉。宜子孙、妇女等院，出贵人，增财富，贵德望遐振。外金匮、青龙两位，宜作库藏、仓窖吉。高楼大舍，宜财帛，又宜子孙出豪贵，婚连帝戚，常令清争，连接蘗林，花木蔼密。
　　乾天门阴极阳首，亦名背枯向荣。其位舍屋连接长远，高壮阔实吉，五月丁壬日修吉，北方不用壬子丁巳日。亥为天福，龙尾，宜置猜栏，亦名宅极。经云：欲得职，治宅极，宜开拓吉。亥东三月丁壬日修吉。宫明姓即七月吉。壬宅福明堂，宜置高楼大舍，常令清今，及集学经史，亦名印绶宫。宜财禄。大吉，修与亥同。子吉昌，龙左足，宜置牛屋。经曰：奴婢成行六畜良。平实吉。修与亥同。癸天仓，立门户，客舍、蕈厕吉。经云：财耗亡，治天仓，安六畜。开拓高厚。七月丁壬修日吉。丑天府，高楼大舍，牛羊、奴婢居之，大孳息，仓、厕并吉。修与癸同。艮鬼门、龙腹、德囊，宜厚实重吉。缺薄即贫穷。八月甲己日修日，东方不用甲子日。寅玉堂，宜置车牛舍，主宝贝、金玉之事，宜开拓。经曰：治玉堂，钱财横至，六畜肥强。大吉。六月甲己日修吉。甲宅德，安门宜置确磴，开拓连接壮观吉。清今灾殃自消。修巳寅同。卯大德龙脸，客舍。经日：治大德，富贵资财成万亿。亦名宅主。主有德望。修与寅同。乙金匮，天井宜置高楼大舍，常令清争勤修泥尤增喜庆。卯巳南十月修。辰地府，青龙左手，三元，宜子孙，当宜清争。经曰：青龙壮高富贵雄豪。修巳一同。巽风宜平稳，不宜壅塞，亦名阳极阴前背荣向枯。宜空缺通疏，大吉。十一月丙辛日修吉。南方不用丙子法。己朱雀，龙头，父命座，不宜置井，犯害命、坐人口舌、飞祸、吐血、颠狂、蛇畜作怪。巳西九月丙辛日修吉。至于地征音并忌正三四月吉。丙大祸，母命，不宜置门，犯之害命、坐人飞祸、口舌。修与巳同。午为死丧长子妇命座，犯之，害命、坐人失魂、伤目、心痛、火光、口舌。龙右手筋急。修与巳同。丁罚狱，勾陈，次子妇命，犯之，坐人口舌、斗讼、疮病等灾。午日西用，正月丙辛日修吉。未地五姓并吉。未为县狱，少子妇命座，犯之，害命、坐人鬼魅、火疮、霹雳、盗贼、刀兵、流血、六畜伤死、家破逃散。修与丁同。坤人门，女命座，不宜置马厩，犯之偏枯、淋肿等。此地宜荒缺低薄吉。二月乙庚日修。申天刑，龙背，庶子妇长女命座，犯之，失魂、病胁、刑伤、牢狱、气满、火怪。申北十二月乙庚修至酉吉商姓十二月凶四月吉。庚宅刑，次女长孙命座，不宜置门，犯之害命、坐人病右协、口舌、伤残、损坠。修与甲同。酉刑狱，龙右胁，少女孙命座，犯者害命、坐人失魂、刑狱、气满、火怪。修与申同。辛为胜蛇，讼狱，客命，犯之，害命、坐人口舌、妖怪、死丧、灾起。酉北至戌四月乙庚日修。戌白虎狱讼，龙右足，奴婢六畜命座，犯之，足跽、跛蹇、偏枯、筋急。修与辛同，从乾顺行至戌。一周二十四路。外乾院与同院修造开拓，令壮实、高岗陵、大树，并吉。宜家长延寿，子孙荣禄不绝，光映门族，乾地广阔。外亥天福与宅极之乡，宜置大舍，位次重迭，深远浓厚吉。与宅福明堂相连接壮实，子孙聪明、昌盛、科名、印绶、大富贵。外天仓宜高楼、重舍、仓凛、库藏、奴婢、六畜等舍大孳息；宜财帛、五谷，其位高洁开拓吉。外天府宜阔壮，子孙、妇女居之，大吉。亦名富贵饱溢之地，迁职喜，万般悉有矣。绝上外龙腹福之位，宜壅实如山吉。遂近连接大树、长冈，不厌开拓吉。若低缺无屋舍，即贫薄不安。外玉堂宜子妇，即富贵荣华，子孙兴达；其位雄壮，即官职升腾位至台省，宝帛金玉不少。若陷缺荒残，即受贫薄流移他地。外宅德宜作学习道艺功巧立成；亦得名闻千里，四方来慕；亦为师统，子孙居之有信，怀才抱义壮勇无双。外天德、金匮、青龙，此三神并宜浓厚实，大舍高楼；或有客厅，卿相游宴过往，一家富贵豪盛，须赖三神。尤宜开拓。若冷薄、荒缺、败陷，即贫穷也。外青龙不厌清洁，焚香设座，延近宾朋，高道奇人自然而至。安井及水渎，甚吉。
　　黄帝宅经卷下竟
　　
