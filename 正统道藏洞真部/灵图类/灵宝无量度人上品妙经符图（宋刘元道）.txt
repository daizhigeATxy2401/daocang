灵宝度人上品妙经旁通图
　　经名：灵宝度人上品妙经旁通图。北宋末道士刘元道编。原本三卷，现残冉中下二卷。底本出处：《正统道藏》洞真部灵图类。
　　无量度人上品妙经旁通图卷上（原缺）
　　无量度人上品妙经旁通图卷中
　　太清储庆宫守一大师赐紫道士刘元道编次
　　三十五分总炁上元
　　北斗七元星君，与四方二十八宿，为三十五分。总元炁於上天，以司造化也。北斗者，中斗也。《史记天官书》曰：斗为帝车，运于中央，临制四乡。分阴阳、建四时、均五行、移节度、定诸纪，皆击於斗。今画此以观方象。愚以列宿图定此章。
　　仰图三十五分总炁上元。
　　三十二天总括隐秘
　　大黄皇曾至上明七曜摩夷六天，为欲界；虚无越衡至无极昙誓一十八天，为色界；皓庭霄度至太素秀乐禁上四天，为无色界。是谓三界也。太虚无上常融，至太极平育贾奕四天为种民。今考本经，分为十事：一曰天名，劫初分定之名。二曰帝号，元始所命之号。三曰帝讳，天帝之名也。四曰天帝所主，常道之职也。五曰系宿炁，降连二十八宿之炁。六曰炁名，元炁禀受之名。七曰炁色，元炁分方之色。八日大梵隐语，内立。也，道君撰成。事具下卷明内音所因章中。九曰分界，上下升降也。十日天民寿数。短长之数也。此图最为宝经之要，诵持者宜详而行焉。愚以陈景元义，合成玄英疏、李少微、薛幽栖、严东注。混元图翼空洞灵章经。内音玉字经定此章。
　　天名帝号帝讳天帝所土系宿然炁名炁色人梵隐语分界天民寿数
　　系宿炁说
　　正方二十八天，一天系一宿之炁。四维四天，各系二宿之间梵炁。又等降相交，东北之天复系西北之宿，盖生炁上转如羊角而升者也。赜理之流，虽洞其义趣而虑惑於方维，因作此图以明之。
　　五方五帝所主名讳
　　经义所载五天、五天者，禀五神之炁，居太空之中。上列五斗，下立五岳，五帝治之。盖方色之天，非成象之天也。五老、五帝、五斗、五天魔王、五大魔王名讳，及所掌，诵经者固当知之。愚以陈景元义合成玄英疏、李少微注，《尚书治要图》、《五篇真文经》定此章。
　　五方五帝姓讳：东方青天，青灵始老青帝，姓烂，讳开明，号灵威仰。南方赤天，丹灵真老赤帝，姓洞浮，讳柳炎，号赤熛弩。西方白天，皓灵皇老白帝，姓上金，讳昌开，号白招拒。北方黑天，五灵玄老黑帝，姓黑节，讳灵会，号叶光纪。中央黄天，玄灵元老黄帝，姓通班，讳元成，号含枢纽。
　　五斗：东方：角、亢、氐、房、心、尾、箕。南方：井、鬼、柳、星、张、翼、轸。西方：奎、娄、胃、勖、毕、赀、参。北方：斗、牛、女、虚、危、室、壁。中央：贪狼、巨门、禄存、文曲、廉贞、武曲、破军。
　　五天魔王姓讳：青天魔王姓赋，讳齿成巴。赤天魔王姓弗，讳由肃。白天魔王姓赤，讳张市。黑天魔王姓徐，讳直事。黄天魔王姓天门，讳波狂。
　　五天魔王姓讳：青帝大魔姓迫落，讳万刑。赤帝大魔姓赭，讳上柏。白帝大魔姓邓，讳吁倪。黑帝大魔姓枭，讳公孙。黄帝大魔姓宛躬，讳产生。
　　五帝所主：青帝护魂，赤帝养炁，
　　白帝侍魄，黑帝通血，黄帝中主，主领万神。
　　五斗所主：东斗主算，南斗上生，西斗记名，北斗落死；中斗大魁，总监众灵。
　　五天魔王所主：青天魔王巴元丑伯，赤天魔王负天担石，白天魔王反山六目，黑天魔王监丑朗馥，黄天魔王横天担力。
　　八数
　　八数者，应八之数，备之於此也。愚以严东注合《法轮经》定此章。
　　八威：龙、麟、虎、豹、狮子、丹蛇、天马、猛兽。
　　八景：日、月、木德岁星、火德荧惑星、金德太白星、水德辰星、土德镇星、五斗诸星。
　　八冥：东极，东南极，南极，西南极，西极，西北极，北极，东北极。
　　八门：东天法轮之门，东南天法轮之门，南天法轮之门，西南天法轮之
　　门，西天法轮之门，西北天法轮之门，北天法轮之门，东北天法轮之门。
　　分经首尾
　　天尊说经二章，前后有序。大梵隐语，前后亦有序。皆道君所作也。事具下卷《明宝经缄藏降世章》中，及《明内音所因》章中。今则离其首尾，分其篇目，依藏本以定字数。并题目，其四千五百七十四字，愚以陈景元义，合张万福诀，定此章。
　　篇目：太上道君二章、前序、元始天尊宝经前章、元始天尊宝经后章、太上道君二章后序、大梵隐语前序、大梵隐语后序。
　　经之首尾并字数：自道言昔於始青天中，至东向诵经，一千五百九十五字。自元始洞玄灵宝本章，至三界五帝列言上清，一千二百七十八字。自元洞玉历，至泄慢堕地狱祸及七祖翁，七百八十六字。自道言此二章，至乃当洞明至言也，四百四十字。自诸天中，至灵书中篇，十九字。自亶娄阿荟，至幽寂度人，二百五十六字。自道言此诸天中大梵隐语无量之音，至大量玄玄也，一百八十六字。
　　无量度人上品妙经旁通图卷中竟
　　无量度人上品妙经旁通图卷下
　　太清储庆宫守一大师赐紫道士刘元道编次
　　诵二章正经诀
　　凡遇诵经之日，於净室中东向设经案坐具，次入室，背席面东，三礼。礼毕，退身面北就席坐。炁定即渐渐左转，面东平坐。咒曰：
　　寂寂至无宗，虚峙劫刃阿。豁落洞玄文，谁测此幽遐。一入大乘路，孰计年劫多。不生亦不灭，欲生因莲花。超凌三界途，慈心解世罗。真人无上德，世世为仙家。
　　咒毕，即接手於膝上，叩齿三十二通。闭目存三十二天，天中各见一帝君。思念一天名，心拜一天帝。从皇曾天为始，随日而转，周回四方，渐渐向上至贾奕天。总三十二拜，形虽不动，随心屈伏。拜毕，即思身在青、黄、白三色云炁之中，须央满室郁郁蔼蔼，左有青龙，右有白虎，前有朱雀，后有玄武。狮子二八，在前两行相望而坐；白鹤之数，亦同，又在狮子之外。日在前，月在后，明耀室内，项生九色圆象，照彻诸天。更览所存，森然在目。默咒曰：
　　无上玄元太上道君，召出臣身中三五功曹、左右官使者、侍香玉童、传言玉女、五帝直符、直日香官各三十二人，关启所言。所言者，谓天地、日月、星宿、国主、师友、祖先、自身、兆民所祈之事。咒至关启字下当称之也。今日吉庆，长斋清堂，修行至经，无量度人。臣及甲乙、甲乙当称所愿同上，即云臣及某人或某事。转经受生，愿所启上彻，径御无上三十二天元始上帝至尊几前。
　　咒毕，徐徐於三十二天中之中，一天引炁一口咽之。依前法。止。则开目诵二章。诵经毕，南向下席，再礼而退。愚以陈景元义，合张万福诀，定此章。
　　静室图
　　大药如此，明室内之事，不必面南启户也。
　　诵内音诀
　　诵东方六十四字。自亶娄阿荟，至四象吁员。平坐叩齿九通，思九色之龙导引前后，青云九重，覆匝身形。默咒曰：
　　赤明开图，八炁回真。总统玄门，青帝大神。流化九外，缠绵我身。灵音八书，六十四篇。洞明天地，与我合仙。运致龙驾，上升帝辕。毕，引炁九咽，诵之。
　　诵南方六十四字。自南阎洞浮，至神缨自宫。平坐叩齿三通，思朱凤翱翔其前，绛云三重覆匝身形。默咒曰：
　　三炁徘徊，灵凤来飞。玉音八字，烂焕紫微。吉日大庆，我道洞开。朱丹哺饴，仰吸灵晖。身生水火，绛被羽衣。登空玄步，足践凤梯。周旋八天，七祖相随。
　　毕，引气三咽，诵之。
　　诵西方六十四字。自刀利挥猷，至柏空度仙。平坐，叩齿七通，思白虎、狮子卫护前后，素云七重，覆匝身形。默咒曰：
　　七炁金灵，八天尊神。白虎策辇，狮子捧辕。七炁缠绵，炼我成仙。身登金光，映照素云。内外变化，升入洞门。七祖出夜，九幽旋魂。亿劫开度，随运长存。
　　毕，引炁七咽，诵之。
　　诵北方六十四字。自玃无自育，至幽寂度人。平坐，叩齿五通，思飞龙、玄武，羽盖蓊郁；神童玉女，羽衣飞裳。黑云五重，覆匝身形。默咒曰：
　　玄天徘徊，流景上清。大有启运，八字高明。飞玄澄空，洞阴自生。五炁缠绵，灌我身形。冠带北单，受炼洞灵。肾府北出，内外光精。飞行三界，游宴紫庭。七祖同福，欢乐劫龄。七宝林中，返胎更生。长夜出离，南宫记名。黄箓白简，世世生仙。
　　毕，引炁五咽，诵之。
　　诵二章正经验
　　正月长齐，诵咏是经，为上世亡魂断地逮役，度上南宫。七月长齐，诵咏是经，身得神仙，诸天书名。黄箓白简，削死上生。十月长齐，诵咏是经，为国王帝主，君臣父子，安镇国祚，保天长存。世世不绝，长为人君。安镇其方，民称太平。八节之日诵咏是经，得为九宫真人；本命之日诵咏是经，魂神澄正，万炁长存，不经苦恼，身有光明。三界侍卫，五帝司迎，万神朝礼，名书上天。功满德就，飞升上清。诵之十遍，诸天记功；诵之百遍，名度南宫；诵之千遍，魔王保迎；诵之万遍，道既备矣，飞升太空。
　　若能遇斯辰，依诀持诵，上消天灾，保镇帝王，下禳毒害，以度兆民；中拔祖先，己身得道。可谓巍巍大梵，独步玉京者矣。
　　诵内音验
　　东方大梵之音，诵之九年，八天各以青腰玉女、青华玉童各八人，侍卫身形，降致青牙之精，身生光明，彻见虚无。万遍道成，飞行上清，七祖同福，皆升南宫也。
　　南方大梵之音，诵之三年，八天各以太丹玉女、太阳玉童各八人，侍卫身形，降致朱丹三炁之精，返白留容。万劫不倾，七祖超升，上入福堂，返胎仙家，即得更生也。
　　西方大梵之音，诵之七年，八天各以素灵玉童八人侍卫身形，降致太素七炁之精，停年留貌，万劫童颜。庆及七祖，升度南宫，返胎更生，世世神仙。
　　北方大梵之音，诵之五年，八天各以太元玉童八人侍卫身形，降致元滋五炁之精，还年留景，保命三清，福及九玄，世世飞升。
　　四方内音若能依诀持诵，无所不辟，无所不禳，无所不度，无所不成。飞天下观，上帝遥唱，万神朝礼，三界侍轩。振伏群灵，肃清十方，道备功成，臣事三境矣。愚以张万福诀此定章。
　　明宝经缄藏降世
　　天尊於始青天中敷说此经，以授道君。又於太丹天中赐大梵之音。道君序成之后，上天为宝，秘於玄都玉京紫微上宫。缄藏至重，非圣不传。后西王母上请於天帝降保甲申之灾，以付修真之士，因此遂流於人间。此经并是诸天上帝及至灵魔王隐秘歌音，内说天地劫运，万神名讳，交会阴阳，元炁生化，其义不可得而尽通，其理不可得而尽解。得悟道者，自能洞明。上天四万劫一传，人间四十年一授。轻泄漏慢，殃及九祖，长役幽阴，可不慎欤，可不慎欤！愚以李少微注定此章。
　　明内音所因
　　天尊於赤明世界栢陵舍座，是时云雾郁勃，三日三夜，冥阴不解。五老上帝上奏天尊曰：今日侍座，所未曾见。天尊敷教，则致山海静默，天地肃清。今白日阴暝，天人惶惧，臣等有疑，不审何故？天尊告曰：今日诸天发瑞，灵应自然，玉字焕烂，障蔽生光。咸令四座暝目以俟。俄顷，天炁顿启，冥暗豁消，五色光明洞照十方。各有灵书，字方一丈，现於空虚之中。文彩焕赫，八角垂芒，精光晃目，不可得看。天尊普告众灵曰：此灵书八会，字无正形，其趣宛奥，尔等难可寻详。乃命天真皇人注书其字解释其音，以赐道君，总二百五十六字。道君撰次成文。是谓大梵隐语。因序而附二章之后。皇人者，尝於黄帝时下降峨媚山，授帝以三一五牙之法，复升於天也。愚以《内音经》，合《列仙传》定此章。
　　引证
　　太上玉京山经
　　灵宝赤书五篇真文经
　　九天生神章经
　　太上开天龙蹻经
　　空洞灵章经
　　诸天内音自然玉字经
　　青童内文经
　　真一劝戒法轮妙经
　　太上三元品戒经
　　天宝金鉴灵枢经
　　太真科
　　司马迁史记天官书
　　消灾忏
　　刘向列仙传
　　杜光庭混元图
　　北斗圣位傍通图
　　张宋臣列宿图
　　舒禀尚书治要图
　　陈景元普天圣位图
　　李思聪洞渊集
　　张万福灵宝经诀
　　重修灵宝经诀
　　严东灵宝经注
　　薛幽栖灵宝经注
　　李少微灵宝经注
　　成玄英度人经疏
　　陈景元宝珠妙义
　　无量度人上品妙经旁通图卷下
　　
