易象图说外篇
　　经名：易象图说外篇。原题元账理述。三卷。底本出处：明《 正统道藏》 洞真部灵图类。参校版本：文渊阁《 四库全书》本（简称四库本）。
　　目录
　　易象图说外篇卷上
　　象数
　　一、太极之图
　　二、三才之图
　　三、五气之图
　　四、七始之图
　　五、九宫之图
　　六、河洛十五生成之象
　　易象图说外篇卷中
　　卦爻
　　一、四象八卦六位之图
　　二、四象八卦六节之图
　　三、四象八卦六体之图
　　四、四象八卦六脉之图
　　五、四象八卦六经之图
　　六、四象八卦六律之图
　　七、四象八卦六典之图
　　八、四象八卦六师之图
　　易象图说外篇卷下
　　度数
　　一、周天历象气节之图
　　二、地方万里封建之图
　　三、万夫之图
　　四、一成之图
　　易象图说外篇卷上
　　清江后学张理仲纯迷
　　易者，道也。天、地、人三才之道。若稽古圣神，继天立极，肇修人纪，惧后世之弗觉弗悟，而始示其道於人也。是道也，迎之莫探其始阴阳无始，循之莫测其终循理无穷；其小无内贯通么微，其大无垠包括天地；天得之揭日月而常运，地得之载河岳而不倾。圣人仰观其象之玄，故画二而拟之於天；俯察其顺之势，故画一－而拟之於地。《易》图之上奇下偶，即所谓太极生两仪。周子谓太极动而生阳，静而生阴者也。天有阴阳，地有柔刚，故奇偶各生奇偶而四象备。天象下垂，地气上跻。《易》图之阴阳刚柔，即所谓两仪生四象。周子谓阳变阴合，而生水、火、木、金、土也。天有四时春、秋、冬、夏，地有四隅束、西、南、北，故四象各生奇偶而八卦彰。乾、兑、离、震生於上，仰而反观者，天之象也。坤、艮、坎、巽生於下，俯而顺察者，地之形也。即所谓四象生八卦。周子谓无极之真，二五之精，妙合而凝，乾道成男，坤道成女者也。阳而纯者，乾之健。阴而顺者，坤之元。阳而外明者，离为火。阴而内昭者，坎为川。阳而隆者，艮之象。阴而洼者，兑之原。鼓舞而震动者，震雷之属。嘘吸而披拂者，巽风之宣。八象相交，而《易》道着。惟人也，乃特立乎其中，而克肖焉。《记》曰：人者，天地之德，阴阳之交，鬼神之会，五行之秀者#1也。颠而圆者，乾为首。翻而垂者，坤为腹。震肱居上#2动於手，巽股居下随於足。艮鼻而兑口，坎耳而离目。渴而饮，饥而食。朝而作，暮而息。纷纷汨汨，亦何以异於物？不物於物，是以称有圣人者出。百姓日用而不知，唯圣人则出乎其类，拔乎其萃者也。圣人者，德合天地，明并日月，掌握宇宙，调御阴阳，仁智周覆乎天下，德泽垂裕乎后昆，致中和而天地位、万物育，至诚感而神祇格、乌兽驯。圣人之道如是，而后谓之为能践形。孟子日：钧是人从其大体为大人，从其小体为小人。万物皆备於我，亦日反身而诚。仁、义、礼、智，我固有之。仁、智效天之阴阳，义、礼法地之柔刚。分而言之，仁阴而智阳，礼柔而义刚。天行健，吾则体之而自强不息；地势坤，吾则顺之而厚德载物。继离而明照，习坎而常德。止乎艮而思不出位，动乎震而恐惧修省。重巽以申命行事，丽兑而有朋友讲习。乾至震六卦反诸己，巽与兑二卦喻诸人。当其泰，则财成辅相泰之《象》日：天地交，泰。后以财成天地之道，辅相天地之宜，以左右民。当其否，则俭德辞荣。否之《象》日：天地不交，否。君子以俭德辟难，不可荣以禄。於益而迁善改过，益之《象》曰：风雷，益。君子以见善则迁，有过则改。於损而窒欲惩忿。损之《象》曰：山下有泽，损。君子以惩忿窒欲。大而揖让放伐，小而动静语默，其道皆备於《易》；明之为礼乐，幽之为鬼神，三纲五常，百世相因。《传》日：天地设位，而易行乎其中矣。成性存存，道义之门。夫《易》，圣人所以崇德而广业也，惧后世之弗明，是故作《易》，而以其道觉诸人。愚末小子，敢日希贤、希圣、希天，观象述图，而次第之，日大《易》卦画之原。
　　象数一
　　《传》日：《易》有太极。朱子日：《易》者，阴阳之变；太极者，其理也。谓之太极者，至极之义，兼有标准之名，实造化之枢纽，品汇之根柢也。本无形体声臭之可指，至宋，濂溪先生始画一圈，而今图因之。《说文》日：惟初太极，道立于一，造分天地，化成万物。一者，数之始也。
　　象数二
　　右象天、地、人三才各一太极。邵康节日：天开於子，地辟於丑，人生於量寅。夏以建寅之月为正月谓斗柄初昏，建寅之月也。谓之人统，《易》曰《连山》，以艮为首；艮者，人也。《周易》艮卦六爻，亦以人身取象#3。商以建丑之月为正月，谓之地统，《易》日《归藏》，以坤为首；坤者，地也。周以建子之月为正月，谓之天统；《易》日《周易》，以乾为首；乾者，天也。注疏家以山能出内云气，地能归藏万物，天能周匝#4．六合，其言乾、坤之义然矣，於艮之义则未尽。艮者，万物之所以成终而成始也。人为万物之灵，故主人而言，是知夏尚忠人之义也、商尚质地之理也，周尚文天之象也。三代迭兴，三统异尚，而圣人答颜子为邦之问，则日：行夏之时，乘殷之辖，服周之冕。法天道，行地利，用人纪之义彰矣。斯所谓百王不易之大法也。故日：仲尼祖述尧、舜，宪章文、武；上律天时，下袭水土。此之谓也。
　　韩子日：形於上者谓之天，形於下者谓之地，命於其两问者谓之人。形於上，日、月、星、辰皆天也；形於下，草、木、山、川皆地也；命於其两问，夷、狄、禽、兽皆人也。
　　程子日：天地交，而万物生於中，然后三才备。人为最灵，故为万物之首。凡生天地之中者，皆人道也。
　　象数三
　　天地之数中乎五，图书之象着乎五，皇极之位建乎五。五者，中也。中也者，四方之交会也。东木、西金、南火、北水，其行之序则日：木、火、土、金、水。木、火为阳，金、水为阴；土居中央，亦阴亦阳。其生之序则曰：水、木、火、金、土。水、木为阳，火、金为阴。天以一生水，而地以六成之，故河图一、六居北，而为水。地以二生火，而天以七成之，故河图二、七居南，而为火。天以三生木，而地以八成之，故河图三、八居束，而为木。地以四生金，而天以九成之，故河图四、九居西，而为金。天以五生土，而地以十成之，故河图五、十居中，而为土，交贯四气，而作其枢纽也。是故五行之象，见乎天；五行之质，具乎地。人肖天地以有生，具五气以成形，禀五性以成德，故语性、道者，无一不本於是。得其气之正且通者，为圣，为贤；得其气之偏且窒者，为愚，为不肖。然五方之习俗，又各随其所见而局於一偏，其嗜欲好尚，亦有所不同者矣。东方生地，日之所出，故习见其生，而老氏有长生之说。西方收地，日之所入，故习见其死，而佛氏有寂灭之说。南方明盛，阳之伸而神灵着焉。北方幽翳、阴之屈而鬼怪见焉。惟圣人中天下而立，定四海之民，向明而治；无思也，无为也，寂然不动，感而遂通天下之故，天下之至神也。周子日：圣人定之以中正仁义而主静，立人极焉。
　　象数四
　　周子日：阳变阴合，而生水、火、木、金、土，五气顺布，四时行焉。五行，一阴阳也；阴阳，一太极也；太极，本无极也。无极之真，二五之精，妙合而凝。乾道成男，坤道成女，二气交感，化生万物。万物生生，而变化无穷焉。唯人也，得其秀而最灵。形既生矣，神发知矣，五性感动而善恶分，万事出矣。圣人定之以中正仁义而主静，立人极焉。君子修之，吉；小人悖之，凶。大哉《易》也，斯其至矣。
　　象数五
　　右五、十中交九宫之叔，即洛书之数也。一、三、九、七，天数也。天数奇，奇之象圆，参於三，其数左旋，始於一，居于正北；一三如三，故三次于正东；三三如九，故九次于正南；三九二十七，故七次于正西；三七二十一，而复于一。二、四、八、六，地数也。地数偶，偶之象方，两於二，其数右·转，起于西南；二二如四，故四次於东南；二四如八，故八次于东北；二八十六，故六次于西北；二六十二，而归于二。此阴阳左右运行自然之妙，而二、七、四、九易位，与河图不同者也。《内经》日：天数始於一，终於九焉。一者天，二者地，三者人。三而成天，三而成地，三而成人。三而三之，合则为九，九分为九野：正北日冀州，今大都、燕南、河问、平阳等路。正东日青州今益都、沂密、登莱等州。正南曰扬州，今两淮、两浙、江东、江西、瓯闽等处。正西日梁州，今川蜀、云姚等处。正中日豫州，今河南、襄阳等处。东北日兖州，今济南、东平、东昌、济宁等处。东南曰徐州。今徐、邛、宿、亳等州。西南日荆州，今荆潭、湖广等处。西北日雍州。今陕西、甘肃等处。是故神禹别之而作《贡》，箕子演之而叔《畴》。他如运气、太乙、阴阳、医家者流，虽纯驳不同，要皆不出乎此九宫之数也。
　　右图一、三、五、七、九，而两仪、四象、八卦在其中矣。阳倡而阴和，阳实而阴虚，仪虽两而实三，象虽四而实五，卦虽八而实九，于以见天地间非阳不生，非阴不成，造化自然之本原也。
　　象数六
　　右河洛十五生成之象。
　　《传》日：河出图，洛出书，圣人则之。则者，法其象与数也。数始於一，小衍之而成五，大衍之而成十。五、十者，数之结括。而图书者，倚数之大原，卦画之准则也。此象纵横十有五数，正则河图中宫天五乘地十之象。
　　其中 者，《易》也，即图书中五之中。动而阳上同乎天，其象为 ；静而阴下同乎地，其象为 。天 下生 为阴阳，地 上生 为柔刚，即图书中五之上下左右。其数则阳一阴四，刚三柔二，衍而一六、二七、三八、四九，即图、书四维之束、西、南、北；分为八卦，合为五行。五行之生也，各一其性。此图之象原其生，而河图之位据其旺，而#5洛书之位总其变，大衍之周揭其实也。河图，木束、火南、金西、水北，正也。洛书，金火易位，金南火西，变也。夫以始生之序言之，坎、巽生於地之刚，朱子所谓少阳。少阳之位寅，於时为春，其数三，小衍成五则有二，大衍成十则有七，二、七为火，故火生在寅，旺於午。稽之河图，则一不七居南，而乾、兑得其位。乾居七，兑居二。乾、兑生於天之阳，朱子所谓太阳。太阳之位巳，巳为六阳之极。於时为夏，其数一，小衍成五则有四，大衍成十则有九，四、九为金，故金生在巳，旺於酉；稽之河图，则四、九居西，而巽、坎得其位。巽居四，坎居九。乾交坎，而坎交乾；巽易兑，而兑易巽也。离、震生於天之阴，朱子所谓少阴。少阴之位申，於时为秋，其数四，小衍成五则有一，大衍成十则有六，一、六为水，故水生在申，旺於子；稽之河图，则一、六居北，而坤、艮得其位。艮居一，坤居六。坤艮生於地之柔，朱子所谓太阴。太阴之位亥，亥为六阴之极。於时为冬，其数二，小衍成五则有三，大衍成十则有八，三、八为木，故木生在亥，旺於卯；稽之河图，则三、八居束，而离、震得其位。震居三，离居八。坤交离，而离交坤；震易艮，而艮易震也。是知先天之象本之图，乾七、兑二位乎刚，离八、震三位乎柔，天之四象交乎地也；坤六、艮一位乎阴，坎九、巽四位乎阳，地之四象交乎天也。后天之象本之图，乾、兑生於天之阳，乾一、兑九而成十；乾居一，兑居九。离、艮生於天之阴，震反为艮。离七、艮三而成十；离居七，艮居三。坤震生於地之柔，艮反为震。坤二震八而成十；坤居二，震居八。坎、巽生於地之刚，坎六巽四而成十。坎居六，巽居四。今图后天巽二而坤四者，邵子所谓长女代母者也。先、后二天象数胳合，则图画卦厥有旨哉。
　　易象图说外篇卷上竟
　　#1『秀者』四库本作『秀气」。
　　#2『居上』原作『左上』，据四库本改。
　　#3『取象一原作『取处』，据四库本改。
　　#4『周匝』原作『周市〕，据四库本改。
　　#5『而』原脱，据四库本补。
　　易象图说外篇卷中
　　清江后学张理仲纯述
　　卦爻一
　　右四象八卦六位之图。《传》日：昔者圣人之作《易》也，将以顺性命之理，是以立天之道日阴与阳，立地之道日柔与刚，立人之道日仁与义，兼三才而两之，故《易》六画而成卦。分阴分阳，迭用柔刚，故《易》六位而成章。右图天之阴阳，分而为乾、兑、离、震；地之柔刚，分而为坤、艮、坎、巽；合两仪、四象、八卦为六位。上下左右相交，乾下交坤，巽上交震，离下交坎，艮上交兑，而人当其气交之中，察天地、四象、八卦之气以成形，而理亦赋焉。头圆居上得之乾二腹虚有容得之坤，股肱动作得之震、巽；离目主视，坎耳善听，兑口能言，艮鼻处嘿，目、口，阳也，得天之气，故动。耳、鼻，阴也，得地之气，故静。所谓得是气而为是形也。知效天之阳，於卦为坎；水主知。仁效天之阴，於卦为艮；山主仁。礼法地之柔，於卦为离；火主礼。义法地之刚，於卦为兑，金主义。所谓得是理而为是性也。夫既有是形，具是理，亦不能无是欲。目之於色，耳之於声，口之於味，鼻之於臭，四肢之於安佚，欲动情胜，爱恶相攻，而吉凶生於是。圣人顺性命之理，作《易》教人以崇其德，以广其业。仰观日、月、星、辰之象、寒、暑、昼、夜之变；俯察山、川、草、木之形，水、火、土、石之化。雨露风霆，游气纷扰，肖翘飞走，庶物流形，上下往来，升降否泰，由是协之以五纪，正之以五事，若《易》、《书》、《诗》、《春秋》、《礼》、《乐》者，圣人之所以弥纶天地之道，而参赞化育者也。
　　卦爻二
　　右四象八卦六节之图。
　　夫四时之气，由乾坤、阖辟、动静、阴阳、升降、消息使之然也。冬至阴极生阳，夏至阳极生阴，乾坤、阴阳之合也。秋分阴之中，坤之阖；春分阳之中，乾之辟。冬、夏二至，阴阳合也。春、秋二分，阴阳离也。按图而观，义斯可见。是故揆之卦画，验之天时，以冬至前后各三十日为一节；小雪至大寒。春分前六十日为一节，大寒至春分。后六十日为一节春分至小满。夏至前后各三十日为一节，小满至大暑。秋分前六十日为一节，大暑至秋分。后六十日为一节，秋分至小雪。六六凡三百有六十日。外卦巽温、乾热、震冻、坤寒，天地四时之正气也。中央坎、离、艮、兑四卦，配为雨、旸、燠、寒、风；天地四时之游气也。游气纷扰，参差不齐，五者来备，各以其时，则百谷用成，庶草蕃应，休征类应。极备极无，则百谷用不成，咎征变见。唯圣人在位，致中和以成其位育之功，则五事修而天人应，感之几微矣。
　　《内经》日：应天之气，动而不息。寒暑、燥湿、风火，天之阴、阳也，人以三阴三阳上奉之。应地之气，静而守位，人以五脏六腑下应之。五运流行，则有大过不及之差；六气升降，则有逆从胜复之变。所谓静而守位者，常为每岁之主气，一日地气，又日本气。凡一气所管，六十日八十七刻半。大寒至春分，厥阴，风木为初之气。风气流行，万物发生。春分至小满，少阴，君火为二之气。云云。
　　卦爻三
　　右四象八卦六体之图。
　　《易》曰：乾坤成列，而《易》立乎其中。斯理也，成之在人，故人受天地、阴阳、五行之气以成形，大抵一身同乎天地。此图背阳腹阴，头圆象奇，窍阴象偶；身半以上同乎天，身半以下同乎地。督脉，阳脉也，起於下极之俞，并於脊裹，上至风府，入属於脑。冲脉，阴脉也，起於气冲，并少阴之经，侠齐上行，至胸中而散。故右象自巽中爻至乾上爻，象尸至顶，督脉之行也；自震中爻至坤下爻，象胸至少腹，冲脉之道也。《内经》言背为阳，阳中j'之阳，心也；离为心火。背为阳，阳中之阴，肺也；兑为肺金。心、肺居上，其位高，离、兑之象也。腹为阴，阴中之阴，肾也；坎为肾水。腹为阴，阴中之阳，肝也；艮反震为肝木。肾肝居下，其位卑，坎、艮之象也。脾者，中州阴中之至阴，故其位居中。此皆阴阳表裹内外相输应，故以应天之阴阳也。三焦有名无形，谒道诸气。《灵枢经》云：上焦如雾溉灌诸经，中焦如呕腐熟．水谷，下焦如读膀胱储水。夫人能顺五气以摄生，和五味以养身，明五性以全德，循五常以行道，则能参赞而成位育之功。夫然谓之践形，故日：人也者，天地之德，阴阳之交，鬼神之会，五行之秀气也。子程子曰：世之人，务穷天地万象之理，不知反之一身五脏六腑毛发筋骨之所存，鲜或知之。善学者取诸身而已。自一身以观天地，此其义也。
　　卦爻四
　　右四象八卦六脉之图。
　　右图暑、热、燥三气，通乎天，从火也；湿、寒、风三气通乎地，从水也。暑者，阳之盛，乾也；乾为大赤，火之色也。热者，火之化，离也；燥者，阳之变，震也；震为决燥#1；燥之为也。湿者，阴之盛，坤也；寒者，水之化，坎也；风者，阴之变，巽也。心、肺包络在上，属手经，自午至亥，六阴生於上，从上而走下。肝、脾、肾在下，属足经，自子至巳，六阳生於下，从下而走上。上以候外，浮以候气；下以候内，沉以候血，而诊法大要可知矣。
　　夫寒、暑、燥、湿、风、火，天之六气也。辛、甘、咸、淡、酸、苦，地之六味也。手足三阴三阳，人之六豚也。人禀天地冲和之气，受五行生化之形，阴阳刚柔萃於一身，通上下而为三才。生气根于中，命日神机。六气和於外，六味养於内，起居有时，食饮有节，然后能致其和，而宅神气以为机发之主，故身安而无病。由夫利害，牵乎外情，欲耗其中，然后六气、六味始得以挠之，而病生焉。寒、湿，阴也，寒伤荣病於下，足经先受之。热、火，阳也，热伤气病於上，手经先受之。风为阴之阳，善行而数变，风胜肝，肝主筋，故拳挛而抽掣者，风之为也。燥为阳之阴，善敛而收缩；燥胜肺，肺主皮毛，故枯涩而皴裂者，燥之为也。气皆以味胜，治之之法，上者涌之，下者泄之，中者和解之，虚者补之，实者泻之，不实不虚以经取之，此其大法也。其详则黄帝之书备矣。今录此者，以见《易》之无不通也。
　　卦爻五
　　右四象八卦六经之图。
　　汉翼奉闻之师日：天地设位，悬日月，布星辰，分阴阳，定四时，列五行，以视圣人，名之日道。圣人见道，然后知王治之象，故画州土，建君臣，立律历，陈成败，以视贤者，名之曰经。贤者见经，然后知人道之务#2；则《诗》、《书》、《易》、《春秋》、《礼》、《乐》是也。．是故圣人作《乐》以象天，制《礼》以配地。《乐》由阳来，《礼》由阴作。《礼》、《乐》者，天之阴、阳也。《易》、《书》、《诗》、《春秋》，四时也。四时和於上，四教行於国，而礼乐兴矣。邵子：《易》起三皇，春也；《书》起五帝，夏也；《诗》起三王，秋也，（春秋）起#3五伯，冬也。予闻之清碧杜先生日：《易》着礼、乐之原，《书》记礼、乐之盛，《诗》通礼、乐之变，《春秋》救礼死乐之坏，六经之道明，而天人之道备矣。是故《易》以道阴阳，《书》以明政事，《诗》以咏性情，《春秋》以谨善恶。律历、卜筮、考验、推测，《易》之余也。词赋、颂赞、歌谣、讽刺，《诗》之流也。诏诰、表章、论议、志疏，《书》之裔也。传述、纪载、表志、书题，《春秋》之末也。虽五运迭兴，复有善作，岂有能越是四者哉。故夫崇礼尚乐，居仁由义者，先王之教也。反常易道，索隐行怪#4者，异端之害也。是故六经之教行，则异端之害息。三代盛世圣王之道明，当是时，岂有异端之害？由夫经学晦而邪说诡行，乃得最驶乎其问。呜呼！．学者其可不务其本，而肆为纷纷之辩。学之弗明，为可叹也。
　　卦爻六
　　右四象八卦六律之图。
　　《豫》之《象》日：雷出地奋，豫；先王以作乐崇德，殷荐之上帝，以配祖考。王者功成，治定三纲，正九畴叔，百姓和洽，乃作《乐》以宣八风之气，立春，艮为条风，亦云融风。春分，震为明庶风，亦云谷风。立夏，巽为清明风。夏至，离为景风，亦云凯风。立秋，坤为冻风。秋分，兑为闻阖风。立冬，乾为不周风。冬至，坎为广莫风。以类万物之情。天地之气，感而太和，气至之应，不爽时刻，故造律之法，先定中声，以立其本，以次递互，损益相生，终於十二，而得三统之义焉。天开於子，子为天统，积阳为天。阳数始於一，究於九。九者，阳之用，故黄钟之律管长九寸三分。《损》一下生林钟未。未者，丑之冲也。地辟於丑，丑为地统，积阴为地。阴数始於二，中於六。六者，阴之用，故林钟之律管长六寸三分。《益》一上生太簇寅。人生於寅，寅为人统。人者，阴阳之交，参於三，合於八，故太簇之律管长八寸。八者，伏羲氏之所以画八卦，顺天地，通神明者也。三统相通，三正迭用，阳律娶妻，阴律生子，六律六同，历辰十二，还相为宫，而其义为无穷矣。《周官》大师掌六律、六同，以合阴阳之声。黄钟、大簇、姑洗、义宾、夷则、无射，阳声也。大吕、应钟、南吕、林钟、小吕、夹钟，阴声也。盖日月会於十二，次而右转，圣人制六同以象之。斗柄运於十二辰而左旋，圣人制六律以象之。六律，阳也，左旋以合阴。六同，阴也，右转以合阳心同位者，象夫妇。异位者，象子母。本乎乾爻者，为六律。本乎坤爻者，为六同。六律左旋而生同，同为同位，所以象夫妇。六同右转而生律，为异位，所以象子母。问八而生，所以象八卦。旋之#5为官，所以象三才。阳道常饶，自子至巳，阳之道也，其管皆长。阴道常乏，自午#6至亥，阴之行也，其管皆短。由是节之以五声，长者声下，短者声高，下者重浊而舒迟，高者轻清而剽疾。宫为君，君者主也，居中以畅四方。唱始施生，为四声纲，故声中於宫，触於角，祉於征，章於商，宇於羽。和平沉厚，粗大而下者，宫声也。劲凝明违，从上而下归於中者，商声也。圆长通彻，中平而正者，角声也。抑扬流利，从下而上归於中正者，征声也。腰腰而远彻，细小而高者，羽声也。《传》日：闻宫音使人温舒而广大，闻商音使人方正而好义，闻角音使人恻隐而爱人，闻征音使人乐善而好施，闻羽音使人整齐而好礼。宫为君，商为臣，角为民，征为事，羽为物。宫无为以覆物，君之象也。商有为而通物，臣之象也。角善触而难驭，民之象也。征出无而验有，事之象也。羽因时而翕张，物之象也。宫为君足以御臣，商为臣足以治民，角为民足以兴事，征为事足以成物，羽为物足以致用。此其序也。本之以五行金、木、水、火、土，揆之以五则规、矩、权、衡、绳，正之以五事貌言、视、听、思，播之以八音金、石、丝、竹、匏、土、革、木，经之以八卦，而天施地化，人事之纪备矣。故夫黄钟之长，十分为寸，十寸为尺，十尺为丈，十丈为引；分、寸、尺、丈、引五度审而长短定。以之审量，则黄钟之管九寸，其中容租黍千二百粒以为龠。十龠#7为合，十合为升，十升为斗，十斗为斛；龠、合、升、斗、斛五量审而多少均。以之平衡，则黄钟所容千二百黍，其重十二铢，两龠则二十四铢，八卦二十四爻。为一两，十六两为一斤，三百八十四铢，六＋四卦三百八＋四爻。三十斤为一钧，万有一千五百二＋铢。二篇之策，万有一千五百二十。四钧为石；铢、两、斤、钧、石五权谨而轻重平矣。故律者顺乎天地，本乎阴阳，应乎人伦，原乎情性；风之以德，感之以乐，故民莫不同一而天下化成矣。《乐书》曰：人受天地之中以生，莫不锺五行之秀，性五常之德。其化之也，不过以五声之和达五常之性而已。故闻官音，斯达诚实之心以为性；闻征音，斯达恭敬之心而为礼；闻商音，斯达羞恶之心而为义；闻羽音，斯达是非之心而为智；闻角音，斯达侧隐之心而为仁。夫如是，则乐行而伦清，外则耳目聪明，内则血气和平，移风易俗，天下皆宁矣。
　　卦爻七
　　右四象八卦六典之图。右《周礼》六官，象天地四时，其属三百六十，当期之日，以应周天三百六十度。《书》日：唐虞稽古，建官惟百。内有百揆四岳，外有州牧侯伯。盖自颛顼以来，命南正重司天，北正黎司地，号日羲和。唐尧受之，命羲和钦若昊天，敬授民时，使复旧职，而掌天地之事。又分命羲仲、羲叔、和仲、和叔使主四时，为六卿之任。舜摄百揆，改地官为司徒，秋官为士，冬官为司空，春官为秩宗。而殷制天子之五官，则又有司马、司寇之名。至周成王参玫殷制，作《周礼》，分天地四时之职。天官冢宰掌邦治，统百官，均四海。地官司徒掌邦教，敷五典，扰兆民。春官宗伯掌邦礼，治神人，和上下。夏官司马掌邦政，统六师，平邦国。秋官司寇掌邦禁，诂奸慝，刑暴乱。冬官司空掌邦土，居四民，时地利。六卿分职，各率其属，阜成兆民，周於百事。立太师、太傅、太保，兹惟三公，论道经邦，燮理阴阳。少师、少傅、少保曰三孤。贰公弘化，寅亮天地，不以一职名官。盖以象天地之阴阳运行四时。周衰官失，百度废弛。战国兵争，各有变易。逮至强秦，不师古，始罢侯置守，立丞相、御史、大尉之名。自汉以来，因仍不革，官制素乱，政出多门，事无统纪。夫天地之有四时，百官之有六职，天下万事备尽於此，若纲之在网#8，裘之挈领，虽百世不可易矣。后之人君，稽古日正名，舍《周官》何以哉。
　　卦爻八
　　右四象八卦六师之图。
　　《传》日：师，众也，众必有所比。比而伍、两、卒、旅、师、军之名立焉。天子六师，大国三军，其奇正变合，率皆本乎《易》象。至汉相诸葛武侯得之，演而为八阵。天、地、风、云，则后天四维之象也；龙、虎、乌、蛇，则后天四正之象也。正以立经，奇以合变。奇正相生，首尾相应。圆若辐赓，方若棋布。藏於九地之下，静而翕也；动於九天之上，动而辟也。周流无滞，同乎水；安重不挠，类乎山。强毅刚果，则兑金之义；威断严明，则离火之情。迅若雷，奋发之神也；森若风，飞运之速也。凡是八者，将所宜。闻《握奇文》曰：四为正，四为奇，余奇为握机。阵数有九，中心零者，大将握之，四面八向皆取准焉。阵问容阵，队问容队，以前为后，以后为前。进无速奔，退无遽走。四头八尾，触处为首。敌冲其中，两头皆救。五人为伍，五伍为队。数起於五，终於八，盖五者伍法，而八则阵法也。小成八队，中成六十四队，大成五百一十二队。周军制五人为伍，五伍为两；而四两为卒，则百人也。於是五之而小成，五百人为旅。又五之而中成，二千五百人为师。又五之而大成，一万二千五百人为军。盖以五而三因之也。八阵则五人为伍，五伍为队。八之而小成，二百人。又八之而中成，一千六百人。又八之而大成，一万二千八百人。则以八而三因之也。孙子日：治众如治寡，分数是也。分数明而多多益办矣。所握之机，各当其八之一。机，中权也，如户之枢密，运於中而不见其迹。故八而实九，大将中居，八方环列。九经九纬，以大包小，止为营，行为阵，乌南、蛇北、龙束、虎西，天地风云列于四维；四方为正，四隅为奇，奇正相生，而变化不穷矣。
　　易象图说外篇卷中竟
　　#1『决燥』四库本作『决躁』。
　　#2『之务』原作『知务』，据四库本改。
　　#3『起』，据上文义例补之。
　　#4『行怪』原作『行佐』，其义同。
　　#5『旋之』四库本作『旋相』。
　　#6『自午』原作『子午』，据四库本改。
　　#7『十仑』原作『合仑』，据四库本改。
　　#8『网』原作『纲』，据其文义例改。
　　易象图说外篇卷下
　　清江后学张理仲纯述
　　度数一
　　右周天历象气节之图。
　　《革》之《象》日：泽中有火，革；君子以治历明时。四时变化，革之大者；治历数者，推日月星辰之迁易，以明四时之序，而於泽中有火言之，何也？《说卦》：离为火，为日、，兑为泽，为水。而邵子《经世书》以兑为月，离为星。星者，日之余也。由是言之，则离、兑二卦有日、月、星三辰之象焉。故别《象》日：水火相息。水为月，火为日，日月相推而明生焉。水为寒，火为暑，寒暑相推而岁成焉。夫悬象着明莫大乎日月，天垂象而圣人象之。观周岁日月之行，所会为辰，辰十有二。前代之历，更革不一。今据《授时历》：孟春之月，日月会于玄楞；仲春会于陬訾，季春会于降娄。孟夏会于大梁，仲夏会于实沈，季夏会于鹑首。孟秋会于鹑火，仲秋会于鹑尾，季秋会于寿星。孟冬会于大火，仲冬会于析木，季冬会于星纪。凡十有二辰。按《月令》，孟春之月，日在营室，斗建在寅，故寅与亥合；仲春之月，日在降娄，斗建在卯，故卯与戌合；余月次第推之。今日月行度，既有差移，建辰不复相合，而欲依古候气造律，或者有所不伴矣。所次为舍，舍二十有八。东方苍龙七宿，角、亢、氏、房、心、尾、箕；北方玄武七宿，斗、牛、女、虚、危、室、壁；西方白虎七宿，奎、娄、胄、勖、毕、赀、参；南方朱乌七宿，井、鬼、柳、星、张、翼、翰，是为二十八宿。所历为度，度三百六十有五度四分度之一。天本无度，因日之行而有度。其二＋八宿，宿度多寡之不同，又以日行有浅深。东方七宿，凡七十五度。北方七宿，凡九十八度。西方七宿，凡八十度。南方七宿，凡百一十二度。合之，为三百六十五度。由是叙之为四时，正之为八节，建之为十二月，分之为二十四气，定之为七十二候，期之为三百六十五日四分日之一，而一岁周矣。夫《易》者，范围天地之化而不过者也。《易》有四象，以应四时；少阳为春，太阳为夏，少阴为秋，太阴为冬。《易》有八卦，以应八节；立春为艮，春分为震，立夏为巽，夏至为离，立秋为坤，秋分为兑，立冬为乾，冬至为坎。八卦以应八节。卦有十二辟，以应十二辰；《复》十一月，《临》十二月，《泰》正月，《大壮》二月，《夫》三月，《乾》四月，《诟》五月，《逐》六月，《否》七月，《观》八月，《剥》九月，《坤》十月，为十二辟卦。八卦二十四爻，以应二十四气；辟卦七十二爻，以应七十二候；反易之卦二十有八，以应二十八舍；六十四卦三百八十四爻，当期之日，．以应周天三百六十五度。是故履端於始，表正於中，归余於终，合气朔虚盈，而闰生焉。
　　《传》日：日月运行，一寒一暑。《洪范》日：日月之行，则有冬，有夏。冬至，日行北陆而寒；夏至，日行南陆而暑；春行西陆，秋行东陆，而昼夜平，温冻均，是故冯相氏冬、夏致日，春、秋致月，以辨四时之叔。致日之法，树八尺之栈於地，四维四中，引八斤州之赤道；进入黄道北，谓之黑道。春时月行黄道东，谓之青道；进入黄道西，谓之白道。冬时月行黄道北，谓之黑道，进入黄道南，谓之赤道。秋时月行黄道西，谓之白道，进入黄道东，谓之青道。此皆不得其正，故日：出阳道则旱，出阴道则雨。若行黄道，则是其正也。郑康成云：春分日、在娄，秋分日在角。而月弦於牵牛、东井，亦以其景知气至不通。《卦验》云：夫八卦气验，常不在望以入月，八日上弦，不尽八日下弦，候诸卦气，阴气得正而平。以此而言，则致月景，亦用此日矣。谓如春分日在娄，则月上弦於东井，下弦於牵牛。秋分日在角，上弦於牵牛，下弦於东井。盖春分娄星昏在酉，秋分角星昏在酉。以是推之，而《月令》中星皆可知矣。今春分日在壁，秋分日在翰，则月弦於参、井、箕、斗之问，为不同者，岁差然也。按《授时历》：冬至日在箕八度，出辰初一刻，入申正三刻。小寒日在斗十四度，出辰初初，入申正四。大寒日在女初度，出卯正四，入酉初初。立春日在虚五度，出卯正三，入酉初一。雨水日在危十度，出卯正二，入酉初二。惊垫日在四室十一度，出卯正一，入酉初三。春分日在壁八度，出卯初四，入酉正初。清明日在奎十四度，出卯初三，入酉正一。谷雨日在娄十度，出卯初二，入酉正二。立夏日在胃十二度，出卯初一，入酉正四。小满日在毕一度，出寅正四，入戌初初。芒种日在毕十五度，出寅正三，入戌初初。夏至日在井三度，出寅正三，入戌初一。小暑日在井十八度，出寅正四，入戌初初。大暑日在柳初度，出卯初初，入酉正四。立秋日在星一度，出卯初一，入酉正三。处暑日在张九度，出卯初二，入酉正二。白露日在翼十度，出卯初三，入酉正一。秋分日在松一度，出卯初四，入酉正初。寒露日在干十七度，出卯正一，入酉初三。霜降日在亢二度，出卯正二，入酉初二。立冬日在氏七度，出卯正三，入酉初一。小雪日在心初度，出辰初初，入申正四。大雪日在尾十度，出辰初一，入申正三。此昼夜长短刻数也。天地之气，周流六合。日往则月来，寒往则暑来。前图圆、方二象中建八卦。八卦左右相错，一顺一逆，阴阳相推。一往一来。阳为昼，为温，为热；阴为夜，为冻，为寒。昼夜相感而万物生，寒暑相代而四时成，是故五日谓之候，三候谓之气，六气谓之时，四时谓之岁。一岁二十四气，故八卦二十四爻，爻直一气。下体八卦为贞，上体八卦为悔，其爻初与四为应，二与五为应，三与上为应。冬至始於复之初九 震下坤上，一阳动於重阴之下，阴盛而阳微，以前后十分约之，一阳而九阴，以前后各二气并看之，始冬至则兼小雪、大雪、小寒、大寒。并本位，凡五气，共十爻约之。余气同。故夜长昼短，天气至是而极寒。六二、六三，爻应皆阴，小寒、大寒，阴冱重极而春气应。立春始於贲之初九 离下艮上，以前后十分约之，三阳而七阴，故气渐温。六一不九三，雨水、惊垫。春分中於节之初九 兑下坎上，阴阳均齐，以前后十分约之，五阳而五阴，天气至是而和煦，昼夜平分。九二、六三，清明、谷雨，积温生热而夏气应。立夏起於小畜之初九 乾下巽上，以前后十分约之，七阳而三阴，气候向暑。九一不九三，小满、芒种，天气盛热。夏至至於垢之初六 巽下乾上，一阴生於重阳之下，阳多阴少，以前后十分约之，一阴而九阳，故昼长夜短，天气至是而大热。九二、九三，爻应皆刚，小暑、大暑，热盛郁变而秋气应。立秋起於困之初六 坎下兑上，以前后十分约之，三阴而七阳，天气渐冻。九二、六三，处暑、白露。秋分中於旅之初六 艮下离上，刚柔中分，以前后十分约之，五阴而五阳，天气至是而清冻，昼夜平均。六二、九三，寒露、霜降，清极为寒而冬气应。立冬起於豫之初六 坤下震上，以前后十分约之，七阴而三阳，天气向寒。六二、六三，小雪、大雪，阴气盛极而一阳复生於下。如环无端，周而复始，由是八卦相荡，一贞而八悔，八八六十四卦圆转周流，而天度毕矣。六＋四卦圆图见内篇。
　　按复、姤、节、旅、贲、小畜、困、豫，在八卦宫变皆为一世之卦。复、姤当二至，乾、坤以初爻变也。节、旅当二分，坎、离以初爻变也。贲当立春，艮以初爻变也。小畜当立夏，巽以初爻变也。困当立秋，兑以初爻变也。豫当立冬，震以初爻变也。二至二分，以乾、坤、坎、离变者，四正不易之卦也。四立以艮、巽、兑、震变者，四隅反易之卦也。又《易》中惟此八卦，初、四阴阳相应，而二五、三六爻皆不应，是以岁有二十四气，而节仅止#1於八也。
　　度数二
　　右地方万里封建#2之图。
　　《比》之《象》日：地上有水，比；先王以建万国，亲诸侯。王者，疆理天下，封建邦国，以藩卫王室，亲诸侯，所以比天下也。夏、殷之制，盖不可考矣。今因《周礼》辨方正位，体国经野之文，而图次王畿千里，乡、遂、都、鄙、甸、稍、县、画之制，而诸侯分封大小侯、甸、男、采、卫、要、夷、镇、藩九服，远近因以并见焉。《疏》：太平之世，土广万里，中国七千；中平之世，通夷狄七千，中国五千；衰末之世，通夷狄五千，中国三千。故《孟子》谓海内之地方千里者九，公侯地方百里，伯七十里，子男五十里，分土三等。盖夏、殷之制，而周初因之。至周公相成王，斥大九州，增封有功诸公之地方五百里，诸侯之地方四百里，诸伯之地方三百里，诸子之地方二百里，诸男之地方一百里#3，不能百里而附於诸侯者为附庸。《王制》云：州建二百一十国，八州千六百八十国。则大较言之耳。
　　《周礼》大司徒以土圭之法，测土深，正日景，以求地中。日南则景短多暑，日北则景长多寒，日东则景夕多风，日西则景朝多阴。日至之景，尺有五寸，谓之地中，天地之所合也，四时之所交也，风雨之所会也，阴阳之所和也。然则百物阜安，乃建王国焉。
　　右言度地中，建王国之制。土圭以玉为之，长一尺五寸，测土探，度日景长短之深也。昔周公度土中於颖川#4阳城，立八尺之表，以夏至之日昼刻半，表北得景长一尺五寸，与土圭等，求得地中，以为中表。中表南千里，又置一表为南表。夏至昼刻半，表北景长一尺四寸，不及一寸，为景短，其地多暑。中表北又置一表为北表，夏至昼刻半，表北景长一尺六寸，过一寸，为景长，其地多寒。中表东千里又置一表为东表，其地近日，夏至昼漏半，已得夕景，故多风。中表西千里又置一表，其地远日，夏至昼漏半，始得朝景，故多阴。如是，则寒、暑、阴、风偏而不和，惟阳城土中阴阳、风雨和会，为得中也。日景於地，千里而差一寸者，按《三光考灵耀》云：四游升降於三万里之中。日至之景，尺有五寸，为地中。则是半三万里，而万五千里，与土圭等。是千里而差一寸也，算法亦然。
　　匠人建国，水地以县。置筑以县，睬以景；识日出之景，以日入之景；昼参诸日中之景，夜考之极星，以正朝夕。营国方九里，旁三门，国中九经、九纬，经徐九轨，左祖右社，面朝后市，市朝一夫。
　　右言建国正位之法。水地以县者，於建国之处，四角立柱而县之，以水准平其地之高下也。置筑以县，吗其景者，筑臬也，古字通。立八尺之臬於地中，於臬之四角四中，县八引而垂之，其引皆附於柱，则柱正矣。然后於日出日入之时，听柱之景而识其端J则东西正矣。又昼参日中之景，夜考之极星，则南北亦正，而朝夕正矣。此辨方之法也。方里而井，九井则九里之地。南北之道为经，东西之道为纬。九经而九纬之，则四旁各三门，凡十二门，以通十二子。经纬之徐，皆容九轨，轨辙广也。乘车六尺六寸，两傍各加七寸，凡八尺，是为彻广九轨。积七十二尺，则此徐广十二步也。门有三徐，男子由左，女子由右，车从中央。左祖右社，在中门之左右。宗庙是阳，故在左；社稷是阴，故在右。三朝皆是君臣治政之处，阳故在前；三市皆是竞利行刑之处，阴故在后。市朝一夫，百亩之地，此正位之法也。
　　载师掌任土之法，以尘里任国中#5之地，以场圃任园地，以宅田、土田、贾田任近郊之地，以宫田、牛田、赏田、牧田任远郊之地，以公邑之田任甸地，以家邑之田任稍地，以小都之田任县地，以大都之田任画地。
　　右言畿内乡、遂、都、鄙之制。王畿之内，地方千里，中置国城，四面至一量，各五百里。百里为一节，五十里为近郊，百里之内为远郊。郊地四同，中置六乡七万五千家，其余地以任九等之田。郊地四同，周有万井三万家，四同当有十二万家。今以七万五千家为六乡，其余则四万五千家任九等之田。远郊之外为甸，甸地十二同，中置六遂七万五千家，其余地以任公邑之田。田有沟洫，遂人掌之。甸地十二同，当有三十六万家。今以七万五千家为六遂，其余则二＋八万五千家任公邑之田。甸外为稍，稍地二十同，以任家邑之田。稍外为县，县地二十八同，以任小都之田。县外为画，画地三十六同，以任大都之田。田有井牧，小司徒经之。司马法日：王国百里为郊，二百里为州，三百里为野，四百里为县，五百里为都。
　　大司徒掌建邦之土地，与人民之数，辨其邦国都鄙。令五家为比，使之相保；五比为闻，使之相受；四问为族，使之相葬；五族为党，使之相救；五党为州，使之相鲷；五州为乡，使之相宾。
　　凡造都、鄙，制其地域而封沟之，以其室数制之。不易之地，家百亩；一易之地，家二百亩，再易之地，家三百亩。
　　都、鄱，王子弟、公卿、大夫之采地也，其制三等。公在大都，采地方百里；卿在小都，采地方五十里；大夫在家邑，采地方二十五里。亲王子弟与公同，次疏者与卿同，次更疏者与大夫同。
　　小司徒乃会万民之卒伍而用之。五人为伍，五伍为两，四两为卒，五卒为旅，五旅为师，五师为军，以起军旅，以作田役，以此追胥，以令贡赋。
　　六军之士，出自六乡。六乡之内，有比、问、族、党、州、乡。五家为比，凡起徒役，无过家人#6，故五人为伍。五比为闻，闻二十五家，故二十五人为两。四闲为族，族百家，故百人为卒。五族为党，党五百家，故五百人为旅。五党为州，州二千五百家，故二千五百人为师。五州为乡，乡万二千五百家，故万二千五百人为军也。以起军旅，谓征伐也。以作田役，谓田猎役作也。以比追胥，追谓逐寇，胥谓伺捕盗贼。以令贡赋，贡谓九谷山泽之材，赋谓出车徒给县役也。
　　遂人掌邦之野，以土地之图，经田野，造县部#7形体之法。五家为邻，五邻为里，四里为酇，五酇为鄙，五鄙为县，五县为遂，皆有地域沟树之使，各掌其政令刑禁，以岁时稽其人民，而授之田野，蕳#8其兵器，教之稼穑。
　　野谓甸、稍、县、都之野。按《大司徒》云，比、闾、族，党、州、师，即此名邻、里、酇、鄙、县、遂也。故郑注遂之
　　军法如六乡，乡之田制如六遂，亦谓其相通也。
　　辨其野之土，上地、中地、下地，以颁田里。上地，夫一尘，田百亩，菜五十亩，余夫亦如之。中地，夫一尘，田百亩，菜百亩，余夫亦如之。下地，夫一尘，田百亩，菜二百亩，余夫亦如之。
　　上地，夫一尘，田百亩，菜五十亩。据《大司徒》不易之地，家百亩，无菜田五十亩。盖菜者，休不阱之地也。一易之地，家二百亩，则阱者百亩，休不阱者百亩。休一年而后阱，故谓之一易。再易之地，家三百亩，则阱者百亩，休不阱者二百亩。休二年而复阱，故谓之再易。上地则无休不阱者故也。
　　右万夫之地，地方三十三里少半里。此图一方当百夫，百夫有洫，一行当千夫。千夫有侩，九侩而川周其外。若以百夫之图观之，则问有遂。以洫作遂观之。一方为一夫，一行为十夫，夫有沟。以浍为沟观之。亦九沟而达于洫。以川为洫观之。其沟、浍广深，郑注与井田相准。但井田法沟侩稀少，而此沟洫法沟浍稠多。此川广探，当亦倍侩，与自然之川异；彼则百里之问，一大川耳。
　　凡治野、夫问有遂，遂上有径；十夫有沟，沟上有吵；百夫有洫，洫上有徐；千夫有浍，浍上有道；万夫有川，川上有路，以达于畿。
　　十夫二邻之田，百夫一郑之田，千夫二鄙之田，万夫四县之田，遂、沟、洫、浍皆所以通水於川也。径、吵、徐、道、路皆所以通车徒於国都也。径容牛马，吵容大车，徐容乘车一轨，道容二轨，路容三轨。万夫者，方三十三里少半里，九万夫而方一同。以南亩图之，则遂纵沟横，洫纵浍横，九侩石川，周其外焉。
　　《师》之《象》曰：地中有水，师；君子以容民畜众。夫水不外乎地，兵不外乎农。畜众养民之道，必都、鄙有，闻、井有伍，田有封洫。《孟子》谓仁政必自经界始，故因地中有水之象，兼玫《周官》之说，而图叔井田之法，以附大《易》之义云。
　　右地方十里为田一成，若以为一同百里之地观之，则以邑作甸，以丘作县，以甸作都，以沟为浍，以洫为川也。按匠人为沟洫，耜广五寸。二耜为耦，一耦之伐，广尺深尺谓之亩。田首倍之，广二尺，深二尺，谓之遂。九夫为井，井间广四尺，深四尺，谓之沟。方十里为成，成问广八尺，探八尺，谓之洫。方百里为同，同闾#9广二寻，深二仞，谓之浍。亩纵遂横，沟纵洫横，浍纵自然之川横。
　　小#10司徒乃经土地，而井牧其田野。九夫为井，四井为邑，四邑为丘，四丘为甸，四甸为县，四县为都，以任地事而令贡赋，凡税敛#11之事。
　　此谓造都、鄙采地制井田，异於乡、遂。衍沃之地为井，阳皋之地为牧。九夫为牧，率二牧而当一井。地方一里，画为九区，区各百亩。一夫受百亩，是九夫为井，四井为邑，邑方二里。四邑为丘，丘方四里。四丘为甸，甸方八里。四旁加一里，则十里为一成，积百井九百夫。其中六十四井、五百七十六夫出田税，旁三十六井、三百二十夫治洫。四成为县，经作四甸，据一成之中而言，此通四旁，而以甸为成。县方二十里。四县为都。都方四十里。四都方八十里，旁加十里，乃得方百里，为一同，积万井，九万夫。其中六千四百井、五万六千七百夫出田税，三千六百井、三万二千四百夫治侩。井田之法，备於一同。今止於都者，采地食者，皆四之一，其制三等。百里之国，凡四都，一都税入於王。五十里之国，凡四县，一县税入於王。二十五里之国，凡四甸，一甸税入於王也。司马法田六尺为步，步百为亩，亩百为夫，夫三为屋，屋三为井，井十为通。据一成之内一里一截，纵横各十截为一行，一行十井为一通。通三十家，通为匹马，士一人，徒二人。通有九十夫，言三十家者，官室徐巷三分去一，唯有六十夫，两地有不易、一易、再易之异。通率三夫受六夫之地，则六十夫地当止有三十家，使出马一匹、士一人、徒二人。通十为成，成方十里。百井三百家，革车一乘，士十人，徒二十人。成十为终，终千井，三千家，革车十乘，士百人，徒二百人。终十为同，同方百里，万井三万家，革车百乘，士千人，徒二千人。同十为封，封十万井，井三十万家，革车千乘，士万人，徒二万人。封十为畿，畿方千里，百万井三百万家，革车万乘，士十万人，徒二十万人。《鲁颂》公车千乘，公徒三万，兼士而言也。
　　易象图说外篇卷下竟
　　#1『止』原作『正』，据四库本改。
　　#2『封建』原作『卦建』，据四库本改。
　　#3『方一百里』四库本缺之，疑误。
　　#4『颖川』四库本作『颖川』。
　　#5『国中』四库本作『中国』。
　　#6『无过家人』四库本作『无过家一人』。
　　#7『部』四库本作『鄙』。
　　#8『蕳』四库本作『简』。
　　#9『同问』据上文义例，疑当作『同问』为是。
　　#10『小』原脱，据四库本补。
　　#11『税饮』四库本作『税敛』。 
　　
