修真历验钞图并序
　　经名：修真历验妙图。未署撰人。一卷。底本出处：《正统道藏》洞真部灵图类。又《云笈七签》卷七十二所收《真元妙道修丹历验妙》，题『草衣洞真子凝迷』，即此书。草衣洞真子，当系唐末五代人。
　　修真历验钞图并序
　　夫至道真旨，以凝性炼形长生为上。所谓凝性者，心灵也。乃内观不动，湛然元为焉。虽云凝心一也，乃有二得。二得者，谓住心，空心。若凝住心，则身境与道同，形性俱超，此真得长生不死，高真妙道也。若凝空心，即性超而身沈，此得脱腔尸解之下法也。盖凝住心，无心即真道自会，名曰虚元之身，实有之质。若凝空心，忘空即空元自合，名曰虚有之身，实无之质。此得性遗形之妙，不得炼形之要，名谓清灵善爽之鬼。故经诀云下仙者，脱腔尸解之法是也。凡此二说，成道之旨。若得性遗形，虽速成，然不契真道之旨。盖上士保生者，以为毙法，而不修也。若凝住心，形性俱得者，寿延万岁，名曰仙人。又炼身成气万年，名日真人。又万年炼气成神，名曰神人。又炼神三千年，名日至人。又炼至人三千年，成道人而证高真之果。此道为上品之真耳，及三万六千年，至道方具。然初学凡人，习之者如毛，成之者如角，於是元上法母，为太上道君，说《元精经》，令救度好生保命之人。盖古有《龙虎经》，指天地自然默生还丹。夫自然还丹者，按上经说一千八十年，生真金矿。真金矿一千八十年，生真丹砂。真丹砂一千八十年，生真水银。真水银一千八十年，成还丹。为得天地阴阳，五行真气，都合四千三百二十年，元精结成，出名山幽静岩石之问，自成。成时光照千里，上真仙官降下采之，凡学者难得之。又元精法母，慈念修行之人，遂令以时代年，采虚无之气，成真金。金成丹砂，砂成水银，合三才为－甩，以法促捉四千三百二十年阴阳元气，就十二个月感应，而生成还丹备矣。服之便证无上至道，白日升天。又古仙得道圣人，犹恐初学之士，一年之内，寒暑侵伤。又令将初地圣药，制凡药成灵药，生小紫河车，天生黄芽，为延驻还丹，服饵者定命长生，渐可登真，唯末有珊化之大功。此并依师口诀，及解真经之要妙，不显者，今略而显之，以凡证圣，以外晓内，述易鉴难。集为图论，将俟好生君子比验矣。立一十二图，表一十二辰位，全圣功神明之道。《阴符经》日：日月有数，大小有定，圣功生焉，神明出焉。此之谓也。及各证注如后。
　　三十辐共－毂图
　　经日：三十辐共一毂。河上公日：古者之车，三十辐共一毂，中有孔，故辐共辏之，法一月之数也。盖以小制大，以寡御众。《阴符经》云：日月有数，大有定是也。当其无，有车之用。庄子曰：无用之为用，大矣。一辐者，凡车亦
　　无用也。日月要诀三十七字法曰：一爻，三爻，五爻，七爻，十爻，十三爻，十五爻，十七爻，二十一爻，二十三爻，二十五爻，二十七爻，三十爻。周而复始，四千三百二十年，元气生此。歌曰：时代日月替成年，周而复始道自然。十月脱胎九转满，卯卯者，玉兔之位，火木，为赤日，阳符用事也。酉酉者，金鸡之位，金水，为黑月，阴符用事也。二意左旋右转也。对相看。三万六千神气足，正元在内正元者，四千三百二十年元气也。共成丹。驱除邪毒因兹尽，服之便上大罗天。
　　日火月火法
　　今法及元君、阴君、古嵩子、碧通子等，行符开落，三花在上弦，花即符也。古法开落，三花在下弦。
　　法曰：律吕者，阴阳之位也。阳为律，阴为吕。青霞子曰：一阳生为春夏，一阴生为秋冬。阴终坤，阳终乾，子丑寅为春，卯辰巳为夏，午未申为秋，酉戌亥为冬。凡此图者，日月火境之要妙也。若不悟此法象，即还丹远矣。
　　采真铅汞图
　　夫铅着，玄元之泉也。泉者，水之源也。人但见泉水，流出于石窟之中奔腾，莫知泉源自何而至也。亦如元气生育，万物成熟，莫见元气从何而来也。故道经云：微妙玄通，深不可识。夫唯不可识，故强为之容，是谓无状之状焉。夫天输左旋，五星与日月右转，火铅象日，朱汞象月。月行其疾，一日一夜行十三度。日行其迟，一日一夜行一度。月一月一周天，日一年一周天。凡日月一年十二合成岁。生化万物，要在十二卦，周而复始，而九还气足，铅汞神具，而成金丹矣。故经云：日月有运疾，药性有燥缦。此之是也。歌曰：迟为日，疾为月，何用多啰乱分别。真铅本是火宗精，真汞好飞含赤血。男精女血既相包，血生肉兮精产骨。全藉良媒与结婚，养成赤子方堪悦。汞者，洪元之光，万物之宗也。汞宗者，赤龙也。赤龙者，即丹砂也。非凡丹砂，乃太玄流液，二千一百六十年元气所成，号曰虚无真丹也。
　　六通图
　　六者，六候，一月之法也。通者，
　　通十二辰，知龙虎行藏，六合六律六吕，产见一十二周之要也。
　　知阴阳六候升降诀
　　三日，兑越于庚，微明。八日，震起于丁，上弦暂停。十五日，乾健见满于甲庚。十六日，巽损入于辛。二十三日，艮上离丽于丙，下弦。三十日，坤顺徇，陷于坎革，革者隔也。夫此日魂月魄，若交精万化，在天生万象，在地生万物，在人生万神，在药生万灵矣。要假三花力，四子共相经。欲知黄老意，秘妙在中庭。此言俱说毕，学人醒不醒。
　　阴阳交映图
　　夫此日魂月魄若交精，万物自化生。要假三花力，四子共相经。欲知黄老意，秘妙在中庭。此言俱说毕，学人醒不醒。
　　古今大同小异配合
　　崔君使天镇星，呼辰星，会乾坤。立两弦，生育万物三姓子，与崔君法同。
　　又元君亦有此法。使此法者，当日天地元气交，立道之本，本即丹田也，经曰：本立而道生是也。
　　诸仙君使荧惑星，呼辰星，两个七十终三旬，元气始交大同，不离辰星为元首。日月交，铅汞合。故经曰：和其光，同其尘，是谓玄同。又曰：复归其明，此之谓也。
　　涎坛图
　　涎者和也，坛者土也。经曰：涎坛以为器，当其无，有器之用。谓和土以为内外之器，内者鼎器也，非凡用之鼎器也，乃受神汞之鼎器也。故《阴符经》曰：爰有奇器，是生万象，八卦甲子，神机鬼藏，此之谓也。鬼者，癸气也。无用者，凡不用之器焉。
　　留精于鼎，内成三魂。魂者龙也，龙者木精之神光也。按《元精经》云：大道君曰：太阳元精，是左正之灵，与道合并，服之身轻而长生。又曰：火能固物，坚存元气，服元精者，气质永固，神合元和，以通灵焉。元者，则真火之精也。
　　炉郭图
　　炉郭者，外涎坛也。如人之城邑，居君民也。故阴阳万神，凭炉郭感应，而立圣功，而成还丹，三极之道备矣。
　　夫北斗随天轮，一日一夜一周行，八方鼎转八门，同游十二辰，生化万灵，二精交感，四象相生，五行相克相反，万物生矣。龙虎还丹，万灵具矣。
　　留髓于鼎，内载七魄。魄者虎也，虎者金精，金液之神也。故玄女谓太一帝君曰：以金液金水，流注五藏，坚滑四肢，调养百神，润泽六腑，变易毛骨，延久生形，其力至神足矣。
　　神室图
　　经曰：凿户牖以为室，当其无，有室之用。服上九转丹，居上三天。服中九转丹，居中三天。服下九转丹，居下三天。盖道气神感而然矣。
　　夫室者，非凡室也，谓三清神室也。三清者，经云太清、上清、玉清之宫室也。谓紫微宫、紫霞宫、紫晨宫，三宫者三丹田也，上中下三品也。三品者，小还、中还、大还三丹，立三官。三宫中各三神，吕二成九，宫生三九，谓大九转之室，小九转之田，中九转之宫，乃神道所居，真人出入居游之门户，睹视之窗牖也。皆有八卦大神，营卫扶持圣道，制恶兴善之境也。故《内景经》曰：琼室之中八素杂。素者本也，八者别也，室者青真之室也，琼者霞晨微，同体异名也。夫晓之者即修生，修生者必成真人焉。又杂者，九天之气合集之景也。
　　三丹神室
　　大九转
　　第一品紫晨室
　　浅黄地浅绿 
　　中九转
　　第二品紫霞室
　　，红地，绿中黄 
　　下九转
　　第三品青真室一曰紫微室
　　浅青地中黄 
　　周易七十二候图
　　周者三周也。三三生九周，九周者九还也。要在三周，日周、月周、年周。产七十二候，四时八节，二十四气。二十四气者，旦暮一月二气，十二月法产足，即运育铅汞，成还丹之功也。
　　从外第一晕第二笔并浅黄第三晕浅青星斗红色
　　包胎证混元图
　　在胎成人证，在药成神证。
　　夫包者，始爻也。始爻者，五阴之下一阳，潜龙建子之初卦也。谓一生二，二者丑也，一者子也。子至丑，丑即临卦也。至寅三阳成胎，胎者泰也。阴阳二气，并和气，三也。故经云：一生二，二生三，三生万物。三谓子丑寅，发生之气也。故胎者泰也，在混沌为天地，在人为精血，在药为水火也。鼠化牛，牛化虎，此三象者，希夷微也。三者混沌，出《太一经》云尔。
　　并黄色 
　　鸡子石英证含光图
　　在人证精血成形，在药证铅汞成丹。
　　鸡者，证金也。子者，证水也。金水者，铅汞也，阴符中男少女之道。石者，坚汞止，止艮卦也。谓残金衰木。含光之谕也。英者暑也，清诤一物，含五色玄英之令象也。故引凡而谕。此英出蜀岷山及中国华山，即白石英是也。映日而光玉矣。
　　瑾瑜证神宝图
　　瑾瑜者，五色玉，出西海密山，即生还丹之类也。以证木色之真铅矣。《山海经》云：瑾瑜之玉为良，黄帝是食是飨，乃轩辕服而仙也。又经四五色发作，说宝玉之符彩玉，子灵符曰应。赤如鸡冠，黄如蒸栗，白如凝脂，青如秦碧，黑如玄漆，说此之五德五气，以谕还丹金木水火土之色。故引为神宝之证，神宝即铅汞也。
　　还丹五行功论图
　　还者，还其本体。丹者，赤色之名。五者，五星五帝，五藏五性，五经五味，五金五气，五方五色，五岳五行。行者，亨布也。功者，通晓之用也。论之如后。
　　西方庚辛金，色白，五音商，卦兑，神白虎，令主秋，五金银，五味辛，气臭腥，象伤，星太白，岳华，五藏肺，通口，性主义，五经《书》，始数四，成数九，白元精，服之补肺府。经曰：肺为玉堂尚书府，制炼七魄，益言气增性义，可通外，五金邪气并害器不能伤，德伏虎，金宿不能窥，谓金精神帝，灵元之益也。
　　东方甲乙木，色青，五音角，卦震，神青龙，令主春，五金铅，五味酸，气臭膻，象生，星岁，岳泰，五藏肝胆，通目，性主仁，五经《诗》，始数三，成数八，青元精，服之补目及内二府。二府者，肝为清玲官兰台府，胆为紫微宫元极府。滋三魂，明貌目，令人远视，益性仁，木气不能淘并害，器不能击隔，德伏龙，木曜无能窥。盖因木精神帝，灵元益也。
　　北方壬癸水，色黑，五音羽，卦坎，神玄武，令主冬，五金铁，五味咸，气臭腐，象闭，星辰，岳恒，五藏肾，通耳，性主智，五经《易》，始数一，成数六，黑元精，服之补耳益肾神。经云：肾为出故官名太和府。固添髓血滋洞听，令人性智聪润，炼肌毛发绿。阴邪折水不能漂溺，通太阴而合隐，出不游门，月辉中无影，水曜不能见，盖恃水玉铅精，紫微帝君，灵元之益也。
　　南方丙丁火，色赤，五音征，卦高，神朱雀，令主夏，五金铜，五味苦，气臭焦，象盛，星荧惑，岳衡，五藏心，通目，性主礼，经亦《礼》，始数二，成数七，赤元精，服之补心神，益阳光，炼固肌骨，化阴滞。经云：心为绛宫元阳府。内滋此府，外滋目威，令人性礼真行，不践迩轻腾凌阳。是火等不能烧，是阳毒不能热，身与太阳通元而合，现化日光，类中无影，火曜不能察。盖恃炎帝，灵元之益也。
　　中央戊己土，色黄，五音宫，卦坤，神后土，令主四季，五金黄，五味甘，气臭香，象含，星镇，岳嵩，五藏脾，通鼻，性主信，经主《乐》，始数五，成数十，黄元精，服之补胃益脾神。经云：脾为中黄宫太素府，益志气，滋性信，练五形，和九气，加圣惠，伏万幽，亲五老，地不能埋闭，土曜不能傍窥。盖恃五星帝威，得灵元之益也。
　　夫还丹者，极一冲，二和，三举，四旋，五通，六达，七政，八灵，九极，十具元上之真，岂岂#1不明明，可睹其义乎。凡人有才貌不可学，若过大丹，即变见如意。故经云：元可元不可，皆可矣。按《参同契太易志图革一。一象，此图含众美，方得通灵。又古经及元君诀，并草衣子、碧通子变化图，皆炼丹之名。或号如意珠。天帝得之为绛宫珠，天龙得之为顶上珠，铸剑则伏万邪万凶，寿杖则杀活自由。以一粒磨凡铜铁镜，能别一切精魅魍魉，古藏之物。昔黄帝宝镜亦是也。元君曰：以一粒书符，作法尸解，及召集五岳，灵神立至，驱策自由。元阳子曰：乾动还丹成，枯树得再荣。人服而长生，云游紫府庭。又古先真曰：土石五金，悉化成宝。枯骨再反，朽肉重苏。又古嵩子曰：服之者，日月长而命益延，大海竭而神转壮。又贞白先生白服之，飞腾于太清之上，逍遥于造化之中，看海水为丘陵，睹凡生如聚沫，此非天地之功，实是还丹之力。又葛洪真人曰：余学道三十余年，览诸经诀，万有余卷，上古已来高真上仙，无有不以还丹金液为大要也。又《元君金液诀》曰：服之一橡斗，立成紫磨金身。故《黄庭》曰：五符参差同根节。又曰：三五合气其本一。又八仙歌曰：一物含五彩，永作仙人禄。又三景诀曰；至药一气不足，与瓦砾无殊。何以言之，盖人以五藏元神，生命扶身。若五藏皆真益，则藏府气和，身命益昌，炼质存精，元气自固，肌肤光莹，神性虚凝，永无沈荡之昧矣。若五气不和，则胜负刑性超而身坠，性既相归空，身即沈沦。是以强弱奔散，阙足欺伤，不交冲和，终无久视之道。且如凡人身也，一脉乖则众脉乱而患生，瓦五行灵元阙一者乎。夫四黄八石五金等，非不是天地之精，盖绿五气不全，孤阴寡阳，顽硬之物，不具五行，皆无定性，故不可为至药也。可以理病之效，无冀长生羽化之用。若欲羽化长生，须服五色铅汞，丹砂黄芽之药，包含五色五味五行者，乃是内明，始无而真有也。盖道经曰：视不可见，听不足闻，用不可既。又魏君．曰：绵绵不断，谓之黄芽。变化不穷，名曰丹砂。又云：服之一生不死，造化之汞，了明留根。又青霞子云：黄是砂精，芽是铅脚。但了宗枝，用即不错。又古经曰：金丹留形，保命全神。万般别法，徒为苦辛。然若不遇师传，不易措手。是故石药损命，悔奚及哉。学人君子，幸请审之，证略#2无陋焉。
　　修真历验妙图竟
　　＃１『岂岂』疑衍一『岂』字。
　　＃２『略』字上原缺一字。 
　　
