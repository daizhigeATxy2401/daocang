上清洞真九宫紫房图
　　经名：上清洞真九宫紫房图。撰人不详，当出於唐宋间。言存思人首九宫诸神秘诀，配以图像。一卷。底本出处：《正统道藏》洞真部灵图类。
　　上清洞真九宫紫房图
　　九宫紫房三丹田诀
　　夫却入者，从南却往，就项后之北是也。两眉间上却入三分，为守寸双田，却入一寸为明堂宫，却入二寸为洞房宫，却入三寸为丹田宫，却入四寸为流珠宫，即入五寸为玉帝宫。明堂上一寸为天庭宫，洞房上一寸为极真宫，丹田上一寸为玄丹宫，流珠上一寸为太皇宫。凡一头中有九宫也。
　　两眉间上丹田宫，心绛宫中丹田宫，脐下三寸下丹田宫，合三丹田也。赤子居上丹田，真人居中丹田，婴儿帝君居下丹田也。丹田中有上元真一帝君居之，即合二人共治丹田宫，守三元真一之道是也。
　　守寸双田者，其裹有黄阙紫户、绛台青房，共构立守寸之中左右耳。守寸左面有绛台，右面有黄阙，其宫真人出入，皆从黄阙绛台中间为道。故以道之左右置台阙者，以司非常之气，伺迎真人之往来也。守寸双田中，有二大神居之。
　　明堂宫中，左有明童真君，右有明女真官，中有明镜神君。此三君共治宫中，并着彩锦衣，腰带四赤铃，口衔赤镜，铃并赤玉也。貌如婴儿形，坐俱向外面，或相向也。
　　洞房宫中有三真，左为无英公子，右为白元君，中为黄老君。三人共治宫中，此飞真道也。
　　丹田宫正四方面，各一寸。
　　流珠宫，司命之所，行其道妙矣。
　　玉帝宫，玉清神母居之。
　　天庭宫，上清真女居之。
　　极真官，太极帝妃居之。
　　玄丹宫方一寸，紫房绿室，朱烟满内，其中有泥丸太一真君治之，貌如婴儿始生之形也。坐金床玉帐之中，着紫绣锦衣，腰带流火之铃。流火之铃者，无质而赤光，动之声闻十万里，盖上清中黄太一真人之宝铃也。正坐玄丹宫，向外左右无侍者，故谓之太一真君也。
　　夫三一者，乃一身之灵宗，百神之命根，津液之山源，魂精之玉室。是以胃池体方以受物，脑宫圆虚而适真，万毛植立，千孔生烟，德备天地，洞同太玄，故名之曰泥丸。泥丸者，躯形之神也。
　　太皇宫，太上君后居之。
　　上清洞真九宫紫房图竟
　　
