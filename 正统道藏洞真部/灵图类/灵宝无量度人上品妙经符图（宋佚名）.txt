灵宝无量度人上品妙经符图
　　经名：灵宝无量度人上品妙经符图。原不题撰人，卷首有宋徽宗序，当出於南宋。三卷。底本出处：《正统道藏》洞真部灵图类。
　　灵宝无量度人经符图序
　　宋徽宗御制
　　原夫华灵隐蔼，藏三炁於鸿蒙；神景含辉，潜万真於至赜。虚无郁秀，劫化自然，中有妙极神一挺生，是为元始之尊。开图帝先，凝粹流形之本，玄黄植象之宗也。故其判辟天地，分序阴阳，四始循度，八索盈亏，并禀承於上德，咸统隶於司权。隐配其神，协孕其性，列位开方，造育裁成；九和十合，无物不臻；绵绵而来，难极难穷。道以强名，号为灵宝。盖灵宝者，太元生化之本根也。自尔幽机发明，启迪晨精，当思上古立运之前，融结万品，朗耀英鲜，至理昭彰於龙汉，妙文炜着於赤明。圆罗敷灿，周布云章，五方焕落，八角垂芒，微蕴遁於真奥，神用晦於元纲。将恢大教，慈惠流芳，书按於皇人之笔，义宣於太上之言。或为符图，或为隐篇；或演妙於浮黎之土，或藏玄於黍米之珠；或付之於我等，或受之於玉虚；或秘在於药珠芝宫，或严崇於神府华堂。开联品秩，别类分条；散则经维於六甲之数，合则总括於一元之标。为大法梁，超涉玄津，无所不度，无所不禳。抚运数於穷厄，保祥社於隆昌，安镇国祚，封掌山川，巍巍大范，靡不弥纶。此其谓之灵宝者，实为元大之高称焉。在其上馆大有之宫，宝禁此经，万天至重。有勤苦而闻者，须审其贤，遵明科於紫微之格，视仰俯於神王之仪；不许轻出，万劫一传。我昔总真玉境，开化妙庭，拥瑞霞之九映，飞凤盖於三华，陆耀景之龙台，盻运会於元扃。考校历数，称庆太平。仰祈上帝，降世度人。后至壬辰、庚子之年，炁应九阳，邪法消荡，正道方行，开悟群黎，授度无穷。是其时也，启紫泥之宝笈，解玉钥於琅函。琼编药简，当用宣明；希真之子，得以见之，岂不幸哉！．我每居於碧琳之房，宴接於玉晨之范，啸咏高虚，研扩微诠，备明要於神府，览至理於澄鉴，故得披释元义，齐玄妙输；辩深旨於本章，析宛丽於灵音；阐无量之枢辖，精详究於杳冥。将可以登玄峰於万仞，济浩荡之溺渊者焉。盖濯罗腾焕於虚清，无不照於幽沉之间，妙纪敷扬，存乎简易之道；昭昭可别，开悟有缘。学者无忽於至用，修而进之，则可以召灵炁於三关，蔼宝华於九户，功满德就，名书上清，逸辔高上，翱翔太明。德化之大，岂可议其津极者哉。
　　灵宝无量度人上品妙经符图卷上
　　灵宝者，以至道言之，即是神化之生也。混沌一判，元始开图；真炁罗络，普植神灵，滋演长存，生成无穷。盖人之生也，唯物之珍；具其情识，变用无方；原其大本，悉禀天常。覆载陶育，包括纪纲。神降为灵，炁聚为宝，神降炁聚，具质成形。无所不生，无所不明，无所不立，无所不成。是以左居无英，右结白元，太一、司命，桃康、合延，三真、九宫，散布俱全，复何拟议而容心焉。故其黍珠纳受无鞅，媾孕传播，蕃息绵昌。大以天地，小以一形，下逮草木，品汇之真，莫不由此经营自然。故其道也，弥纶万天，范围十地，推运阴阳，调和寒暑；统行八卦，率御三元，部制鬼神，保养民物。故其文也，招真召灵，度人无量，为万道之宗，称上品之经者也。盖灵宝一门，洞该三道，上通上清，下兼洞神。神炁玄合，元精之根；巍巍其名，崇大尊高，莫甚於此者矣。
　　道言：昔於始青天中、碧落空歌大浮黎土，
　　天真皇人以紫笔记灵宝之炁，交始青之炁、变化之象也。主世间及天地鬼神之生道，能资蓄生炁，以抱魂结，炼以得真也。兆能有之，以青书竹帛之上，面西北服之，保生延年，神炁不散，固全生道也。佩之则生炁归身，返老回婴，应运灭度，身经太阴。带服始青变化之图，始青帝君与兆同升，逍遥太空也。
　　天真皇人曰：碧落之炁在人物为缕脉筋络，连贯穿注。其炁生於碧落始青之天，在人生三百六十脉、三百六十经、三百六十络，又生眇络、支络、丝络、@络。大范之炁，以为其元，中结此文以成图。佩用者，神仙以碧书尺素召十方天真，空歌一奏，万圣齐闻。服用施行，亦同上法。
　　天真皇人紫笔定书，以青为地，黄为文，赤为界。封此图为浮黎土者，区贯跖穴之所在也。中黄太上明梵之炁回旋流演，以正域内宫阙楼观之所存。有能佩之，百神朝身，三界司迎；魔王禀命，五帝侍轩。中黄太一帝若与兆洞章同升紫房，此图主人脾胃，荣养太和，服用同前法。
　　受《元始度人无量上品》。元始天尊当说是经，周回十过，以召十方，始当诣座。天真大神、上圣高尊、妙行真人、无鞅数众，乘空而来，飞云丹霄，绿舆琼轮，羽盖垂应，流精玉光，五色郁勃，洞焕太空，七日七夜。诸天日月星宿、璇玑玉衡，一时停轮。神风静嘿，山海藏云，天无浮翳，四炁朗清。一国地土、山川、林木，缅平一等，无复高下，土皆作碧玉，无有异色。众真侍座，元始天尊玄座空浮五色师子之上，说经一遍，诸天大圣同时称善。是时一国男女聋病，耳皆开聪；说经二遍，盲者目明；说经三遍，喑者能言；说经四遍，跛痾积逮，皆能起行；说经五遍，久病痼疾，一时复形；说经六遍，发白反黑，齿落更生；说经七遍，老者返壮，少者皆强；说经八遍，妇人怀孕，鸟兽含胎已生未生，皆得生成；说经九遍，地藏发泄，金玉露形；说经十遍，枯骨更生，皆起成人。是时，一国是男是女，莫不倾心，皆受护度，咸得长生。
　　道言：是时，元始天尊说经一遍，东方无极无量品至真大神、无鞅之众，浮空而至；说经二遍，南方无极无量品至真大神、无鞅之众，浮空而至；说经三遍，西方无极无量品至真大神、无鞅之众，浮空而至；说经四遍，北方无极无量品至真大神、无鞅之众，浮空而至；说经五遍，东北无极无量品至真大神、无鞅之众，浮空而至；说经六遍，东南无极无量品至真大神、无鞅之众，浮空而至；说经七遍，西南无极无量品至真大神、无鞅之众，浮空而至；说经八遍，西北无极无量品至真大神、无鞅之众，浮空而至；说经九遍，上方无极无量品至真大神、无鞅之众，浮空而至；说经十遍，下方无极无量品至真大神、无鞅之众，浮空而至。十遍周竟，十方无极天真大神一时同至。一国男女倾心归仰，来者有如细雨密雾。无鞅之众，迮国一半，土皆偏陷，非可禁止。於是元始悬一宝珠，大如黍米，在空玄之中，去地五丈。元始登引天真大神、上圣高尊、妙行真人、十方无极至真大神、无鞅数众俱入宝珠之中。天人仰看，唯见勃勃从珠口中入；既入珠口，不知所在。国人廓散，地还平正，无复欹歌陷。元始即於宝珠之内说经都竟，众真监度，以授於我。当此之时，喜庆难言，法事粗悉，诸天复位。鲦欻之间，寂无遗响。是时天人遇值经法，普得济度，全其本年，无有中伤。倾土归仰，咸行善心。不杀不害，不嫉不妬，不淫不盗，不贪不欲，不憎不@，言无华绮，口无恶声。齐同慈爱，异骨成亲，国安民丰，欣乐太平。经始出教一国以道，预有至心，宗奉礼敬，皆得度世。
　　道言：元始天尊说经中所言，并是诸天上帝内名、隐韵之音，亦是魔王内讳、百灵之隐名也。非世之常辞。上圣已成，真人通玄究微，能悉其章。诵之十过，诸天遥唱，万帝设礼，河海静默，山岳藏云，日月停景，璇玑不行，群魔束形，鬼精灭爽，回尸起死，白骨成人。至学之士，诵之十过，则五帝侍卫，三界稽首，魔精丧眼，鬼妖灭爽，济度垂死，绝而得生。所以尔者，学士秽炁未消，体未洞真，召制十方，威未制天政；德可伏御地只，束缚魔灵，但却死而已，不能更生。轻诵此章，身则被殃；供养尊礼，门户兴隆，世世昌炽，与善因缘，万灾不干，神明护门。斯经尊妙，独步玉京，度人无量，为万道之宗，巍巍大范，德难可胜。
　　道言：凡诵是经十过，诸天齐到，亿曾万祖幽魂苦爽，皆得受度，上升朱宫，格皆九年，受化更生，得为贵人。而好学至经，功满德就，皆得神仙，飞升金阙，游宴玉京也。上学之士，修诵是经，皆即受度，飞升南宫，世人受诵则延寿长年，后皆得作尸解之道，魂神暂灭，不经地狱，即得返形，游行太空。此经微妙，普度无穷，一切天人莫不受庆无量之福，生死蒙惠，上天所宝，不传下世。至士赍金宝、效心盟天而传。轻泄漏慢，殃及九祖，长役鬼官。侍经五帝、玉童玉女各二十四人，营卫神文，保护受经者身。
　　道言：正月长赍，诵咏是经，为上世亡魂断地逮役，度上南宫。七月长斋，诵咏是经，身得神仙，诸天书名。黄箓白简，削死上生。十月长齐，诵咏是经，为国王帝主、君臣父子，安镇国祚，保天长存，世世不绝，常为人君，安镇其方，民称太平。八节之日诵咏是经，得为九宫真人。本命之日诵咏是经，魂神澄正，万炁长存，不经苦恼，身有光明。三界侍卫，五帝司迎，万神朝礼，名书上天，功满德就，飞升上清。
　　道言：行道之日，皆当香汤沐浴，斋戒，入室东向。诵经之日，先被服盥漱，置经於案。然后焚香，礼请跪启修诵之意。即东向正坐，焚香披读，注心历目，微声诵咏。若或错悮俟，则却上三十字读，勿促勿速。苟贪遍数，翻为失功，俟人不少。调声诵咏，令神魂和畅。常令香炁不绝於室，已下依法存叩。叩齿十二通，上闻三十二天，心拜三十二过。叩齿者，当以中齿上下两两相叩，令响。内以集神，外以彻天。《真诰》云：叩齿三以集神，咽津以和真。次则存拜三十二天，每想天帝，存一拜之。从东北方首始，东行左旋，止於西北。闭目静思，身坐青、黄、白三色云炁之中。玄炁青，元炁黄，始炁白。内外蓊冥，有青龙、白虎、朱雀、玄武、狮子、白鹤罗列左右。日月照明，洞焕室内，项生圆象，光映十方，如此分明。密咒曰：青龙左，白虎右，朱雀前，玄武后。狮子左右各两行，行有其八，对坐相望。白鹤亦然。日在额左，月在额右，光明一室。项生圆象，九色相间，青、赤、黄、白、黑、绿、红、紫、钳，照彻十方，存令分明如睹。即密咒云。密者，口动无声。
　　贪罗郁罗，符无苏陀。太冲太极，阴阳包和。出有入无，出生入死。鬼神莫测，变化自然。元始混炁，玄中又玄。上干有顶，下洞太渊。诵之一褊，沉痾自痊。炼魂浴魄，真阳自全。斋戒礼诵，万过飞仙。无上秘咒，万神绵绵。心中心咒，重复宣传。贪罗洞轮，玉清太极。九炁氤氲，分灵而然。降注付身，形神俱妙。变化飞升，一如令格。统摄万灵，急急如律令。
　　无上玄元太上道君，玄元始三炁，化生三宝，各居一天。三天在人额上发际中，为清微天，天宝君治之。左为禹余天，灵宝君治之。右为太赤天，神宝君治之。凡诵经，当存思三帝君。召出臣身中请我身中众官。三五功曹、直使功曹在心，从口出。正一功曹在胆，从左目出。治病功曹在脾，从鼻准出。左玄功曹在肝，从右目出。右玄功曹在肺，从鼻出。上部功曹从眉间出，中部功曹从口中出，下部功曹从脐间出。左右官使者、左官使者在左胁，右官使者在右胁。侍香金童、在左眉间。传言玉女、在右眉间。五帝直符、五帝，五藏有五帝直符五帝，又有左扶、右扶、侍中。直日香官各三十六人出。上、中、下三境，每境八人，三八二十四人。三魂七魄，阴阳二君，共三十六人。掐玉皇诀，移下至丑，勒至巳上剔出。关启所言，受法箓即具位。如未受法箓即言奉道。弟子当尽心中所，欲言。然亦贵在简当，至诚默奏。今日吉庆长斋，今日某日言庆，随其日言之。如长斋即言长斋，如不长斋即不言。清堂修行至经，若知三洞中盟之道，见行事即言修行至经，自非此人，即不言修行至经，但言清堂诵经。无量度人，或为一事而诵，即言为某事诵经，若为十方幽爽，乃可无量度人之句言之。臣及甲、乙，转经受生。若常时自诵，即言臣及祖考。若为他人，即言臣为某人，但以意而陈述甲乙者。某人，某人之理也。当愿所启之诚，上彻径御无上三十二天元始上帝至尊几前。元始上帝者，即非元始天尊，乃上帝高尊，位齐元始者。或云元始上帝即天尊。毕，引炁三十二过，引者，以鼻引而咽之。三十二过者，东、南、西、北方，每方八天，各一引。东方青炁，纳於肝。南方赤炁，纳於心。西方白炁，纳於肺。北方玄炁，纳於肾。洞彻五脏之内，然后诵经。东向诵经。东方，长生之方，诸天所尊重。诵经之格，初一遍从序诵起，至此存思。毕，即诵后经。第二遍则直从元始无量度人上品妙经起诵，每十遍为一过。若欲禳禬济拔之类，须得十遍为佳，以遵十回度人之义也。或有事务暂起，亦得若经时稍久，即须依前诵序存思。
　　灵宝无量度人上品妙经符图卷上竟 
　　灵宝无量度人上品妙经符图卷中
　　元始洞玄灵宝本章，上品妙首，十回度人，百魔隐韵，离合自然。
　　混洞赤文章
　　元始开运，太玄肇灵。虚极无象，一炁流形。化生二景，五纬凝精。混合自然，怛除结婴。总真布景，焕赫九清。炎持廓奕，七纪齐并。析师卢浩，丹天耀晶。朱光炼度，赤霭散明。三华郁秀，辉映帝晨。
　　太极妙化，神灵混洞赤文章，昔天真皇人降玉隆腾胜天，授虚皇天尊灵宝大法，谓东华上卿、洞神大夫领下元生籍左官及诸仙官，日九霄总梵八帝治天，非混洞赤文不能摄化九阳而明天度。是以神霄玉清虚皇天，泛上灵景华九阳清真虚梵之炁而成天境；丹霄南极玉文天，泛丹灵妙华洞阳景真元梵之炁而成天境；碧霄太虚真极天，泛广灵太华上阳元真灵一之炁而成天境；玉霄玉灵素华天，泛玉灵素华纯阳至真元一之炁而成天境太霄太灵真元天，泛大灵洞华三阳九真太一之炁而成天境；琅霄素灵皓元天，泛素灵皓华六阳洞真至一之炁而成天境；紫霄元灵上极天，泛元灵紫华清阳妙真天一之炁而成天境；景霄妙灵宝华天，泛妙灵宝华景阳精真虚一之炁而成天境；青霄玉华无极天，泛青灵玉华元阳天真纯一之炁而成天境。此九霄九天，皆混洞赤文之所开化，明焕妙梵清英、紫丹上灵之秀而成天篆真文矣。故赤文化混洞，混洞化弥罗，总天元九炁之道，下复九因至八梵真玉官，亦此文之化也。是以太丹天内有赤明帝宫宛利城弃贤世界，梵宝丹灵赤帝君所理，中有朱陵之府、流火之庭、大炎之宫、赤明之馆、丹丘火池。元始天尊炼真文之所，乃混洞赤文之所化梵也。天中，中下二真由不能得此，吾以此文并混洞梵元图，并付之於汝。此去六九运亨，壬辰合度，庚子政化，自然敷露，其诸秘妙，符应皆定，莫可测矣。
　　混洞赤文梵元之图
　　乃神霄玉府、三五璇玑、中黄分炁、九霄混阳、元梵弥罗之炁，化生九天。其所行之法；具三五璇玑、洞阳天仙秘录中，此不备载。
　　混洞赤文九光之炁化生九天之图
　　九霄朕兆之初，摄洞阳九光之炁，混洞赤文，招摄天元，分灵散炁，而成九霄。其诸玄奥，神府内禁，所秘至重，不可轻露。
　　混洞赤文，无无上真。元始祖劫，化生诸天，开明三景，是为天根。上无复祖，唯道为身。五文开廓，普植神灵。无文不光，无文不明，无文不立，无文不成，无文不度，无文不生。是为大范天中之天。郁罗箫台，玉山上京，上极无上大罗玉清，渺渺劫仞，若亡若存。
　　三华离便，大有妙庭，金阙玉房，森罗净霐。大行梵炁，周回十方。中有度人不死之神，中有南极长生之君，中有度世司马大神，中有好生韩君丈人，中有南上司命司录、延寿益算、度厄尊神，回骸起死，无量度人。今日校录，诸天临轩。
　　东方无极飞天神王长生大圣无量度人，讳忽。
　　南方无极飞天神王长生大圣无量度人，讳飞。
　　西方无极飞天神王长生大圣无量度人，菩。
　　北方无极飞天神王长生大圣无量度人，云上。
　　东北无极飞天神王长生大圣无量度人，度仙。
　　东南无极飞天神王长生大圣无量度人，无镜。
　　西南无极飞天神王长生大圣无量度人，涤色。
　　西北无极飞天神王长生大圣无量度人，那郁。
　　上方无极飞天神王长生大圣无量度人，玃元。
　　下方无极飞天神王长生大圣无量度人，瑛。
　　十方至真飞天神王长生度世无量大神，并乘飞云，丹舆绿辈、羽盖琼轮、骖驾朱凤、五色玄龙；建九色之节，十绝灵幡，前啸九凤，齐唱后吹，八鸾同鸣。狮子白鹤，啸歌邕邕；五老启途，群仙翼辕。亿乘万骑，浮空而来。倾光回驾，监真度生。诸天丞相、南昌上宫、韩司主录、监生大神，执录把籍，齐到帝前。随所应度，严校诸天，普告三界。
　　普告三界符
　　无极神乡，泉曲之府，北都罗酆三官九署、十二河源，上解祖考亿劫种亲，疾除罪薄，落灭恶根，不得拘留，逼合鬼群。
　　元始符命
　　元始符命，时刻升迁。北都寒池，部卫形魂。制魔保举，度品南宫。死魂受炼，仙化成人。生身受度，劫劫长存。随劫输转，与天齐年。永度三涂五苦八难，超凌三界，逍遥上清。上清之天，天帝玉真，无色之境梵行。
　　三境玉函隐讳
　　四方总隐讳
　　三清金阙隐讳
　　元始灵书上篇　道君撰：
　　东方八天大黄皇曾天，帝郁褴玉明。正音云：开玄摄明天，炁黄，系梵炁。
　　太明玉完天，帝须阿那田。正音云：梁玄道灵天、炁绿，系壁宿。
　　清明何童天，帝元育齐京。　正音云：明生九真天，炁青，系室宿。
　　玄胎平育天，帝刘度内鲜。　正音云：飘轮默然天，炁赤，系危宿。
　　元明文举天，帝丑法轮。　正音云：开生舒天，炁苍，系虚宿。
　　上明七曜摩夷天，帝恬侩延。　正音云：延虚明天，炁黑，系女宿。
　　虚无越衡天，帝正定光。　正音云：镜无翘天，炁碧，系牛宿。
　　太极蒙翳天，帝曲育九昌。　正音云：阿难洋明天，炁紫，系斗宿。
　　南方八天
　　赤明和阳天，帝理禁上真。　正音云：治安保仙天，炁白，系梵炁。
　　玄明恭华天，帝空谣丑音。　正音云：飞音洞灵天，炁黄，系箕宿。
　　曜明宗飘天，帝重光明。　正音云：翘贞英天，炁绿，系尾宿。
　　竺落皇笳天，帝摩夷妙辩。　正音云：难玄明天，炁青，系心宿。
　　虚明堂曜天，帝阿＠娄生。　正音云：弥玄明天，炁赤。系房宿。
　　观明端靖天，帝郁密罗千。　正音云：朗观曜明天，炁苍，系氏宿。
　　玄明恭庆天，帝龙罗菩题。　正音云：威清道玄天，炁黑，系亢宿。
　　太焕极瑶天，帝宛黎无延。　正音云：洞真永瑶天，炁碧，系角宿。
　　西方八天
　　元载孔升天，帝开真定光。　正音云：阁光竟真天，炁紫，系梵炁。
　　太安皇崖天，帝婆娄阿贪。　正音云：晖莫阿魂天，炁白，系轸宿。
　　显定极风天，帝招真童。　正音云：回翘威天，炁黄，系翼宿。
　　始皇孝芒天，帝萨罗娄王。　正音云：君华大权天，炁绿，系张宿。
　　太皇翕重浮容天，帝闵巴狂。　正音云：惠威光天，炁青，系星宿。
　　无思江由天，帝明梵光。　正音云：朗法元天，炁赤，系柳宿。
　　上揲阮乐天，帝勃勃监。　正音云：峦元真星天，炁苍，系鬼宿。
　　无极昙誓天，帝飘弩穹隆。　正音云：飞天虚英天，炁黑，系井宿。
　　北方八天
　　皓庭霄度天，帝慧觉昏。　正音云：无清明天，炁碧，系梵炁。
　　渊通元洞天，帝梵行观生。　正音云：法权道先天，炁紫，系参宿。
　　太文翰宠妙成天，帝那育丑英。　正音云：灵熏慧光天，炁白，系觜宿。
　　太素秀乐禁上天，帝龙罗觉长。　正音云 : 阳威耀清天，炁黄，系毕宿。
　　太虚无上常融天，帝总监鬼神。　正音云：摄灵真天，炁绿，系昴宿。
　　太释玉隆腾胜天，帝眇眇行元。　正音云空微道明天，炁青，系胃宿。
　　龙变梵度天，帝运上玄玄。正音云：掬灵妙光天，炁赤，系娄宿。
　　太极平育贾奕天，帝大择法门。　正音云：永玄久生天，炁苍，系奎宿。
　　此诸天帝玉讳，皆以赤晶之玉，碧字刻之。秘於上清帝宫之中矣。
　　三十二天、三十二帝诸天隐讳、诸天隐名，天中空洞自然灵章；诸天隐韵，天中之音，天中大尊，天中之神，天中之魔，天中之灵，九和十合，变化上清。无量之奥，深不可详。敷落神真，普度天人。今日欣庆，受度历关诸天。
　　历关诸天符
　　请灭三恶，斩绝地根，飞度五户，名列太玄。魔王监举，无拘天门。东斗主算，西斗记名。北斗落死，南斗上生。中斗大魁，总监众灵。
　　青帝护魂，护得道者三魂，使其通灵澄彻。
　　青帝歌曰：
　　东望重拜手，苍帝玉皇君。灵风鼓橐钥，育物布元春。云龙辔严驾，玉卫拥琼轮。枯萌泛沾及，大惠无不均。万仙歌以道，委曲戒天人。心根迷自固，拱跽戴洪仁。
　　青帝护魂之符
　　姓阎，讳开明，字灵威仰。
　　右青书白素佩之，以立春之日受。若吞服，书以竹膜上，三枚。
　　白帝侍魄，　侍得道者七魄，使无散乱，闭绝鬼道。
　　白帝歌曰：
　　六甲抱金关，七政守灵坛。流铃掷
　　化火，威剑巨龙蟠。恳彼素灵真，明宪孰敢干。束制妖鬼魔，凛落霄风寒。沴炁既已息，万天俄而安。真俦荷大庇，抵颡相歌欢。
　　白帝侍魄之符
　　姓上金，讳昌开，字耀伯宝。
　　右白书紫素佩之，以立秋之日受。若吞服，书以竹膜上，四枚。
　　赤帝养炁，赤帝主火，能生养元炁。黄帝曰壮火食炁，少火生炁，炁得温而后养。
　　赤帝歌曰：
　　太景开玉枢，洞堂启金除。骞林荫瑶砌，丹鸾踏琼株。宝房名曲丽，明珰神所居。飞游豁云道，引目盻真都。天日永不夕，重烟锁清庐。太上勅印开，帕几罗简书。裨风树玄化，悫辛谅有余。
　　赤帝养炁之符
　　姓洞浮，讳极炎，字赤熛弩。
　　右丹书黄素佩之，以立夏之日受。若吞服，书以竹膜上，二枚。
　　黑帝通血，　护育得道之人，使血脉通利，荣盛一身，无有窒碍。黑帝，太元水帝也。水在人身而为血。
　　黑帝歌曰：
　　无质统有物，渊兮上帝心。不启不发道，蕴妙化机深。恐尔漏未尽，阴想勿侵淫。转轮无涯波，苦道相迷寻。万年尝谨约，一旦自湮沉。无冲落鬼境，殃谴不可任。
　　黑帝通血之符
　　姓黑节，讳灵会，字隐候局。
　　右黑书青素佩之，以立冬之日受。若吞服，书以竹膜上，一枚。
　　黄帝中主，　营卫中府，拘制万神，不令错越。若近取一身，则肝藏魂，肺藏魄。绛宫丹田二炁交媾，则赤炁下降，玄泉上升。心藏血，肾藏精，二炁返复，交相生养。黄庭之中，神意所在也。
　　万神无越。
　　黄帝歌曰：
　　黄天拱中宸，控驾玉化根。翘机贯亿历，洞朗辟四门。大有混皇真，＠制星宿魂。非帝道不运，有方赖之存。威忿即霜秋，和预为阳春。生成握元纪，仰荷戴无垠。
　　黄帝中主之符
　　姓通班，讳元成，字含枢纽。
　　右黄书绛素佩之，以土王之日受。若吞服，书以竹膜上，五枚。
　　青天魔王巴元丑伯，赤天魔王负天担石，白天魔王返山六目，黑天魔王监丑朗馥，黄天魔王横天担力。五帝大魔，
　　万神之宗。
　　东方青灵始老青帝消魔王咒曰
　　洞耀育元晶，青华开太明。布育九天炁，始生荐无英。扶阳通摄御，丹林合总真。积霄始晖上，郁迭明霞晨。灵光焕罗落，卫育保形魂。混化合玄景，仁惠消魔群。万遍道已超，功当书上清。
　　南方丹灵真老赤帝消魔王咒曰
　　三炁蔼灵阙，明虚焕玉丹。朱陵有帝真，华云飞绛軿。统御万界中，抚运超亿千。执策按简录，洞章敷神篇。解结散祸根，流金摧凶奸。志能成此道，魔试俱无前。保度冥劫津，宴盻无穷年。
　　西方皓灵皇老白帝消魔王咒曰
　　西灵徊七度，太渺郁明华。白元维我神，皇真御景霞。皎皎三素辉，昭昭破百邪。摄音延至炁，金晶育三田。练结固玉质，宝耀映琼鲜。魔精当灭试，逮地无沉连。逸辔高清馆，齐轮太上仙。
　　北方五灵玄老黑帝消魔王咒曰
　　北玄三秀蔼，太上紫皇居。总炁摄幽机，造化敷灵纲。下统虚危精，宝育天元房。灵通太妙神，缠罗卫百关。豁落灭魔试，凶灾永不干。大道保自然，寿命无亏残。万劫享庆会，白日登云轮。
　　中央元灵元老黄帝消魔王咒曰：
　　混化归冲妙，元皇总帝灵。真老闭黄阙，四御齐玄钧。圆华太张上，同携坚玉君。结津固百骸，琼耀拥胎仙。晨晖注明景，魔映自灭形。万道保无亏，返老回童婴。五会合一炁，飞驭超云京。
　　青天魔王制邪玉文
　　姓斌，讳齿成巴。
　　郁蔼苍晶，洞景开明。始阳九炁，停华育魂。流．英妙府，灵真上神。琼碧云冠，飞光羽群。青腰玉女，太上真人。保度仙箓，消魔却氛。
　　右文与青帝大符通灵合变，节度同功。
　　赤天魔王制邪玉文
　　姓佛，讳由肃。
　　昌阳真老，赤灵尊神。统御丹天，检制魔群。严驾朱凤，三角之麟。上道泰清，玄元之根。炎熛三炁，盘徊降云。育养丹府，保制长存。
　　右文与赤帝大符通灵合变，节度同功。
　　白帝魔王制邪玉文
　　姓赤，讳张布。
　　七灵皓炁，三景元真。中有皇老，制摄魔精。庚辛官将，七十万兵。羽旗云节，金虎云奔。断除妖妄，练育华英。与道长存，历劫无倾。
　　右文与白帝大符通灵合变，节度同功。
　　黑天魔王制邪玉文
　　姓徐，讳直事。
　　北阴郁单，玄炁之官。帝真灵会，驱神驾龙。室有玉女，夜光之童。掌握图箓，摄制魔踪。虚危合化，紫烟激风。宝晶练育，后天无终。
　　右文与黑帝大符通灵合变，节度同功。
　　黄天魔王制邪玉文
　　姓天门，讳波狂。
　　元皇上灵，冲妙之尊，混合真朴，造化玄根。感激幽微，挺生大神。摄召万炁，齐会华房。消荡百魔，与道俱昌。保度却灾，灭试除殃。
　　右文与黄帝大符通灵合变，节度同功。
　　五帝符
　　青帝御魔总真符
　　右符吏启华，领兵九十万人，守卫其文。其符并前赤书真文、以春甲乙之日，朱书紫上，置於东方，禳却万灾，保镇无穷，召延嘉祥，物阜时康。学道之士以时服之，三年之后，生青玉之英於肝府之中，光映形外。道成，青帝召迎。志诚佩之，未消殃患矣。切须敬慎。
　　赤帝御魔总真符
　　右符吏明真，领兵三十万人，守卫其文。其符并前赤书真文，以夏丙丁之日，朱书青上，置於南方。禳却万灾，保镇无穷，召延嘉祥，物阜时康。学道之士以时服之，三年之后，生赤玉之英於心府之中，光映形外。道成，赤帝召迎。志心佩之，永消灾患矣。
　　白帝御魔总真符
　　右符吏茂成，领兵七十万人，守卫其文。其符并前赤书真文，以秋庚辛之日，白书黄上，置於西方。禳却万灾，保镇无穷，召延嘉祥，物阜时康。学道之士以时服之，三年之后，生白玉之英於肺府之中，光映形外。道成，白帝召迎。志诚佩之，永消殃患矣。
　　黑帝御魔总真符
　　右符吏守元，领兵五十万人，守卫其文。其符并前赤书真文以冬壬癸之日，黑书白上，置於北方。禳却万灾，保镇无穷，召延嘉祥，物阜时康。学道之士以时服之，三年之后，生玄玉之英於肾府之中，光映形外。道成，黑帝召迎。志诚佩之，永消殃患矣。
　　黄帝魔总真符
　　右符吏协冥，领兵一千万人，守卫其文。其符并前赤书真文，於四季戊己之日，朱书黄素，置於中央。禳却万灾，保镇无穷，召延嘉祥，物阜时康。学道之士以时服之，三年之后，生黄玉之英於脾府之中，光映形外。道成，黄帝召迎。志心佩之，永消殃患矣。飞行鼓从，总领鬼兵，麾幢鼓节，游观太空。自号赫奕，诸天齐功。上天度人，严摄北酆。神公受命，普扫不祥。八威吐毒，猛马四张。天丁前驱，大帅仗磨。掷火万里，流铃八冲。敢有干试，拒遏上真。金锚铖前戮，巨天后刑。屠割鬼爽，风火无停。千千截首，万万剪形。魔无干犯，鬼无妖精。三宫北酆，明检鬼营。不得容隐，金马驿呈。普告无穷，万神咸听。三界五帝，列言上清。
　　灵宝无量度人上品妙经符图卷中竟
　　灵宝无量度人上品妙经符图卷下
　　元洞玉历章
　　真阳开化梵无流通。金阙在上，玉府居东。郁结五文，焕散九空。妙炁自然蕴奥难穷。三灵共贯万圣攸宗。参稽学行，标纪真功。以神俱契，与道合同。安镇帝箓，亿劫无终。
　　昔混元溟涬，大梵弥罗，诸天未分，九阳冥合。三因九转，六变七徊。元始肇形，五劫初化，乃命梵元祖晨道君，笔录天元，运乘五劫。故元洞者，以明祖炁；玉历者，以纪天元。劫运五周，复归其一，自一炁化分，三因成九，若龙若蜓，蟠曲九道；漠漠无极，总九阳祖炁之元。
　　大上以三九运梵，三五乘元，合四十二炁，以开始青天。元祖气明，东方始青之元应九阳木王之初，故东方得九炁以分天境，劫号龙汉。次九因重复，阳炁开明，赤文流光，敷落五度，开图丹书。
　　太上以三乘五，三转朱英，合二十四炁，以开南丹天元祖炁。明南方丹光之元，应三阳火王之初，故南方得三炁以分天境，劫号赤明。次复九因重积，中黄化元，天纬周缠，梵元乘五，太上以五五三徊，混阳十二，合五十二炁，以开中黄天元祖炁，明中灵黄华之光，应五阳土王之初，故中央得一十二炁，以分天境，劫号上皇。次九元复因素景肇阳，七明焕梵，五纬乘天。
　　太上以七五三乘，合三十六黑，以开素灵天元祖炁，明西华皓景之光，应七阳金王之初，故西方得七炁以分天境，劫号延康。次复九因周竟，混化归本，一炁肇明。
　　太上以二五乘十三，积元阳合三十炁，以开北玄天元祖炁，明玄冥上景之光，应一阳水王之初，故北方得五炁以分天境，劫号开皇。是以五劫既周，昊天成象；一炁混道，八境流光；三积九乘，八方开景。八帝示形，九霄分化。
　　故元始天尊命天真皇人以玉历纪元，洞混化之初，劫运流复之本，诸天分境，结元洞正阳之炁为玉历，以纪天真、天民劫运，功积升退之道，明九圣九品之阶。其诸玄秘，在玉府之中，别有《九道太微神妙九品仙箓经》，具载其详。
　　九霄梵无之图
　　五劫开化梵元混明玉历之图
　　龙汉始青玉历宝章开九阳天元梵华之炁
　　九阳回妙气，三景散元精。碧霭浮灵篆，青林粲淑英。超遥玉清府，辽邈蓬莱瀛。真化通无间，神风滋万生。
　　赤明丹光玉历宝章开三阳天元梵灵之炁
　　浩劫开神运，龙文泛赤霞。八威奔电激，九凤破凶邪。炼度丹皇室，飞升元始家。炎明常继照，灵庆袭晨华。
　　上皇中灵玉历宝章开五阳天元梵宝之炁
　　混黄生一炁，感化结真形。上德持柔顺，金光洞杳冥。建中该九极，执本统三辰。炜烨天端上，飞芒耀玉灵。
　　延康素灵玉历宝章开七阳天元梵英之炁
　　黄老储灵粹，金精耀斗威。六天咸馘灭，万宝复幽微。爽炁浮高阙，寒光霭素辉。空同披玉勒，华丽九霄飞。
　　开皇玄上玉历宝章开一阳天元梵混之炁
　　五炁符元妙，诸天混太冥。辰精飞羽黑，玉女散华青。紫册封天宝，玄光凛帝庭。群魔钦至化，万国保安宁。
　　元洞玉历，龙汉延康，眇眇亿劫，混沌之中，上无复色，下无复渊。风泽洞虚，金刚乘天。天上天下，无幽无冥，无形无影，无极无穷，溟涬大梵，辽廓无光。赤明开图，运度自然。
　　弥纶天纪之图
　　元始安镇敷落五篇赤书玉字八威龙文
　　第一篇
　　明炁发育，木精飞英，仁惠之炁，滋衍万生。天界地纲，与时皆正。凝耀神乡，结为青书，光映万里。号太清九真安化上爱玉符。
　　第二篇
　　太丹之炁，衍光洞焕，飘掷化火，融炼九阴。赤字凝章，其文甚异。敷映九亿，精明炳天。号交神生明玉化之符。
　　第三篇
　　黄真之炁，结精飞英。中央虚落之炁，混沌黄元之精。交流历律，化感生文。光耀万里，精芒焜煜。天端之间，号真皇混丹肃玄之符。
　　第四篇
　　素威禁炁，流化粹端。飘权耀神，凝结成书。光映万里，其文甚异。列明凌芒，威摧万妖。号八威禁龙制虎飞英太白．玉化之符。
　　第五篇
　　玄精发耀，万物滋形。生端不竭，天历有纪。玉皇上相，高观灵化。接摘玄序，开明天教。册封万帝，玄真感和。天文敷炳，典约清律。天化大成，凝结玉章。光映九亿，号明纲玄兆大冥九化之符。
　　保制劫运，使天长存。梵炁弥罗，万梵开张。元纲流演，三十二天。轮转无色，周回十方。旋斗历箕，回度五常。三十五分，总气上玄。八景冥合，炁入玄玄。玄中太皇，上帝高真。泛景太霞，啸咏洞章。金真朗郁，流响云营。玉音摄炁，灵风聚烟。紫虚郁秀，辅翼万仙。千和万合，自然成真。真中有神，长生大君。无英公子、白元尊神、太一司命、桃康合延。执符把箓，保命生根。上游上清，出入华房。八冥之内，细微之中。下镇人身，泥丸绛宫；中理五炁，混合百神。十转回灵，万炁齐仙。仙道贵生，无量度人。上开八门，飞天法轮。罪福禁戒，宿命因缘。普受开度，死魂生身。身得受生一，上闻诸天。诸天之上，各有生门。中有空洞谣歌之章、魔王灵篇，辞参高真。
　　第一欲界飞空之音：魔王讳郁默。
　　人道眇眇，仙道莽莽。鬼道乐兮，当人生门。天道贵生，鬼道贵终。仙道常自吉，鬼道常自凶。高上清灵爽，悲歌朗太空。唯愿仙道成，不欲人道穷。北都泉曲府，中有万鬼群。但欲遏人算，断绝人命门。阿人歌洞章，以摄北罗酆。未送妖魔精，斩馘六鬼锋。诸天炁荡荡，我道日兴隆。
　　第二色界魔王之章：魔王讳摩罗。
　　落落高张，明炁四骞，梵行诸天，周回十方。无量大神，皆由我身。我有洞章，万遍成仙。仙道贵度，鬼道相连。天地眇莽，秽气氛氛。三界乐兮，过之长存。身度我界，体入自然。此时乐兮，薄由我恩。龙汉荡荡，何能别真。我界难度，故作洞文。变化飞空，以试尔身。成败懈退，度者几人。笑尔不度，故为歌音。
　　第三无色界魔王歌曰：魔王讳韶。
　　三界之上，眇眇大罗，上无色根，云层峨峨。唯有元始，浩劫之家。部制我界，统承玄都。有过我界，身入玉虚。我位上王，匡御众魔。空中万变，秽气纷葩。保真者少，迷惑者多。仙道难固，鬼道易邪。人道者心，谅不由他。仙道贵实，人道贵华。尔不乐仙道，三界那得过。其欲转五道，我当复奈何。
　　此三界之上、飞空之中，魔王歌音，音参洞章。诵之百遍，名度南宫；诵之千遍，魔王保迎；万遍道备，飞升太空。过度三界，位登仙翁。有闻灵音，魔王敬形。动制地祇，
　　勅制地祇符
　　侍卫送迎拔出地户，五苦八难七祖升迁，永离鬼官。魂度朱陵，受炼更生，是谓无量，普度无穷。有秘上天文，诸天共所崇。泄慢堕地狱，祸及七祖翁。
　　诵洞章
　　龟山丹黄飞玄紫文，此是洞章正文，即色界魔王称我有洞章者也。
　　飞玄紫炁凝灵根，纲维玉灵总万神。空中郁勃结自然，上有陵层十二传。玉楼峨峨曜景云，流精紫阙带金轩。琼台玮铄绕八骞，中有青金九灵仙。丹黄真母号精延，飞青羽禲晨婴冠。左执玉节握灵幡，五色命魔对帝尊。把持符籍当生门，咀日嚼月噏玉泉。离罗吐晖炼五魂，内充外溢绛符欣。金光焕焕形正圆，从朔入金色沌沌。唯有开明晓此言，日五月十精北元。刻见华盖领仙君，紫炁左回与斗连。历度四七入金门，正是丹皇校万仙。有明此诀加精勤，披形密思每令分。妙景感会得要文，三年当审保长存。九年乘空致羽裙，凤衣轻翔升龙山。俯仰九灵谒玉晨，混合自然朝上清。修其道，常以正、二、三、四、六、七、八、九、十一、十二月，一年计十月。每月中三日、五日、九日、十五日、二十五日。一月五过，清斋诵咏玄文一徧。以半夜之后，露出中庭，仰思北斗华盖之中，有紫云之炁，从斗呈左回，历度二十八宿竟，还金门之上。若在人中，天阴无光，当於室内存思如法，每令分明。思毕，当心拜紫云四过，叩齿三通，仰祝曰：
　　天夜朗清，幽虚启真。流云徘徊，金华赐褰。丹皇敷晖，灵飞紫軿。是夕开陈，青金受仙。成我上愿，体应自然。结命月华，保年日根。三灵合景，永停龙山。密夜清披，请如所言。毕，便叩齿，口引紫炁二十八咽止。行此三年，刻有神降兆寝席也。身有紫炁，映络一形，九天书名，必获上仙也。天有紫炁之云，干於日月，五星之分，在其方国，皆有合道之人。得仙之君也。如此之侯，其象自见。得见紫云，便依文礼祝，不必须其常日也。勤加在意，刻得云降，升腾有会也。止可对之於心，不可轻以示人。道泄则灵散，仙炁无由成也。如文始先生尹君，侍金阙，圣君为标准矣。兆宜慎之，勉而行之。
　　道言：此二章并是诸天上帝及至灵魔王隐秘之音，皆是大梵之言，非世上常辞。言无韵丽，曲无华宛。故为玄奥，难可寻详。上天所宝，秘於玄都紫微上宫。依玄科，四万劫一传。若有至人齐金赍质心，依旧格，告盟十天，然后而付焉。
　　道言：夫天地运度，亦有否终。日月五星，亦有亏盈。至圣神人，亦有休否。末学之夫，亦有疾伤。凡有此灾，同气皆当齐心修斋，六时行香，十遍转经，福德立降，消诸不祥。无量之文，普度无穷。
　　道言：夫末学道浅，或仙品未充，运应灭度，身经太阴。临过之时，同学至人为其行香诵经十过，以度尸形如法。魂神径上南宫，随其学功，计日而得更生。转输不灭，便得神仙。
　　道言：夫天地运终，亦当修斋行香诵经；星宿错度，日月失昏，亦当修斋行香诵经；四时失度，阴阳不调，亦当修斋行香诵经；国主有灾，兵革四兴，亦当修斋行香诵经；疫毒流行，兆民死伤，亦当修斋行香诵经；师友命过，亦当修斋行香诵经。夫斋戒诵经，功德甚重，上消天灾，保镇帝王；下禳毒害，以度兆民。生死受赖，其福难胜，故曰无量普度天人。
　　道言：凡有是经，能为天地帝主兆民行是功德，有灾之日，发心修斋烧香诵经十过，皆诸天记名，万神侍卫，右别至人，克得为圣君金阙之臣。诸天记人功过，毫分无失。天中魔王亦保举尔身，得道者乃当洞明至言也。
　　诸天中大梵隐语无量音
　　元始灵书中篇　道君撰
　　东方八天
　　亶娄阿苍，无和观音。须延明首，法揽菩昙。稼那阿奕，忽诃流吟。华都曲丽，鲜菩育臻。答落大梵，散烟庆云。飞洒玉都，明魔上门。无行上首，回跖流玄。阿陀龙罗，四象吁员。
　　东方灵篆
　　叩齿九通，思九色之龙，导引从前后，青云九重，覆匝身形。诵念密咒曰：
　　赤明开图，八炁回真。总统元关，青帝大神。流化九外，缠络我身。灵音八书，六十四篇。洞明天地，与我合仙。运政龙驾，上升帝辕。
　　咒毕，引炁九咽止。行之九年，八天各以青腰玉女、青华玉童各八人侍卫身形，致青灵九炁之精，主身光明，彻见虚无。万遍道成，即得飞行，七祖同福，皆升南宫也。
　　南方八天南阎洞浮，玉眸诜诜。梵形落空，九灵推前。泽洛菩台，绿罗大千。眇莽九丑，韶谣缘邅。云上九都，飞生自骞。那育郁馥，魔罗法输。霐持无镜，揽姿运容。馥朗廓奕，神缨自宫。
　　南方灵篆
　　叩齿三通，思朱雀、凤凰翻翔其前后，绛云三重覆匝身形。诵密咒曰：
　　三炁徘徊，灵凤来飞。玉音八字，烂焕紫微。吉日大庆，我道洞开。朱丹哺饴，仰吸灵晖。身生水火，绛被羽衣。登空飞步，足践凤梯。周旋八天，七祖相通。
　　咒毕，引炁三咽止。行之三年，八天各以太丹玉女、太阳玉童各八人，侍卫身形，降致朱丹三熙之精，反白留容。万劫不倾，七祖超升，上入福堂。反胎仙家，即得更生矣。
　　西方八天
　　刀利禅猷，婆泥咎通。宛薮涤色，太渺之堂。流罗梵萌，景蔚萧嵎。易邈无寂，宛首少都。阿褴郁竺，华漠延由。九开自辩，阿那品首。无量扶盖，浮罗合神。玉诞长桑，栢空度仙。
　　西方灵篆
　　叩齿七通，思白虎、狮子导引左右，素云七重覆匝身形。次诵念密咒曰：
　　七炁金灵，八天尊神。白虎策辇，狮子捧辕。七炁缠绵，炼我成仙。身登金光，映照素云。内外变化，升入洞门。七祖出夜，九幽旋魂。亿劫开度，随运长存。
　　咒毕，引炁七咽止。行之七年，八天各以素灵玉童八人侍卫身形，降致太素七炁之熏，停年留世，万劫童颜。及七祖升度南宫，反胎更生，世世仙家。
　　北方八天
　　玃无自育，九日导乾。坤母东覆，形摄上玄。陀罗育邈，眇气合云。飞天大丑，总监上天。沙陀劫量，龙汉瑛鲜。碧落浮黎，空歌保珍。恶奕元品，洞妙自真。元梵恢漠，幽寂度人。
　　北方灵篆
　　叩齿五通，思飞龟羽盖蓊郁左右，黑云五重覆匝身形。神童玉女羽衣飞裳，侍卫身形。密咒曰：
　　天徘元徊，流景上清。大有启运，八字高明。飞天澄空，洞阴自生。五炁缠绵，灌我身形。冠带北单，受炼洞灵。肾府北出，内外光精。飞行三界，遨宴紫庭。七祖同庆，欢乐劫龄。七宝林中，反胎更生。长夜出离，南宫记名。黄箓白简，世世仙生。
　　咒毕，引炁五咽止，行之五年，八天各以太元玉童八人侍卫身形。降致灵滋五炁之精，还年留景，保命三清，庆及七祖，世世仙生。
　　道言：此诸天中，大梵隐语、无量之音旧文字皆广长一丈。天真皇人昔书其文以为正音，有知其音能齐而诵之者，诸天皆遣飞天神王下观其身，书其功勤，上奏诸天。万神朝礼，地祇侍门。大勋魔王，保举上仙。道备克得游行三界，升入金门。此音无所不辟，无所不禳，无所不度，无所不成。天真自然之音也。故诵之致飞天下，观上帝遥唱，万神朝礼，三界侍轩，群妖束首，鬼精自亡，琳琅振响。十方肃清，河海静默，山岳吞烟，万灵振伏。招集群仙，天无氛秽，地无妖尘。冥慧洞清，大量玄玄也。
　　灵宝无量度人上品妙经符图卷下
　　
