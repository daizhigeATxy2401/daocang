上清太玄九阳图
　　姑射山神居洞太玄子撰
　　经名：上清太玄九阳图。金侯善渊撰。一卷。底本出处：《正统道藏》洞真部灵图类。
　　序
　　法本无言，假立言而明道。神亦无像，假托像以求真。内通阴魄，外炼阳魂，适有无之理，应动静之机。一升一降，易三宫妙化之元；一浮一沉，御六洞飞玄之气。非用为用，成一真之性，不为而为，炼九阳之丹。丹适珠凝，精流天癸，遘日升霞，极乎万象之先矣。
　　颂曰：
　　未悟须凭万法，心开一物全无。
　　内有玄珠出现，寂然无侣太虚。
　　太玄混沌之图
　　夫混沌虚梵，溟津无光，玄精未兆，人物不分，体净冥无，不知所以然而然也。
　　颂曰：
　　洞寂无声无色，默然杳杳冥冥。
　　未分天地之象，深藏太一之精。
　　清冷　　　　　无为
　　道德 自然
　　未见之图
　　夫未见者，盖修真之士，不通道眼之分也。虽对日月之明，无能知自己之性。昼夜经行，不明诸有。然通物物，由瞀之精者也。
　　颂曰：
　　未见目生疵病，心通道览涤除。
　　悟则日中现斗，迷之浪失玄珠。
　　太玄制魄之图
　　夫内视无形，莹然虚静，象若玄霜者，乃固穷命蒂之元也。
　　颂曰：
　　柔弱冲虚至德，谦和隐弊无私。
　　闭目精思遗照，寂然内守真慈。
　　太玄炼魂之图
　　道非常见，可以真见。妙然神化，光於四达，煌煌兮混阳魂，游於象帝之先矣。
　　颂曰：
　　俊目扶眉光奕，撞透京山虚璧。
　　璨然灵宝滋纯，遍塞太空微密。
　　太玄动静之图
　　道之无心，寂然不动。默而玄之，静也。神之有应，感而遂通，涣然妙之，动也。一动一静，可成真道矣。
　　颂曰：
　　劈碎荆山寻玉，擘开世网搜玄。
　　两点清光莹彻，一输红日当天。
　　太玄有无之图
　　大道无为而无不为，为之有而体无，无之用而还有。通玄入妙，显道神德行，而是谓有无相生之理也。
　　颂曰：
　　玉桂深藏海月，琼林透出寒光。
　　玄照混然一体，含弘至大无疆。
　　太玄升降之图
　　仰之弥高，神而升之。见天象浮之兆也。钻之弥坚，神而下降，应地理沉之，备冲而用之，俯仰对接，通於万机，易乎上下之变也。
　　颂曰：
　　神化一升一降，道机上下浮沉。
　　玄中妙滋灵宝，光明照破天心。
　　太玄三要之图
　　太始之元，虚无之道也。遍昱之通，象帝之明也。胎光之凝，元神之照。三一混然，现于真空之理也。
　　颂曰：
　　金丹有如红日，至道全似青天。
　　但得眼光不昧，何须向外搜玄。
　　太玄六合之图
　　天道与人道相通，虚含虚也。冲和与混元相接，气含气也。慧光与象帝相凝，神含神也。六洞飞玄，是谓三及之道也。
　　颂曰：
　　日照冥阳洞济，风吹顶裂天开。
　　满国龙光进彩，神功两翼徘徊。
　　太玄九阳之图
　　如上之理，混而为一。一真之变，化於无状之状。焕然流光，明於八极，内外莹彻，是谓九阳玄象之真也。
　　颂曰：
　　明真察地观天，星飞悟入重玄。
　　到此由有微障，争如未始之先。
　　谨按《金碧古经》修真之图，月初三日，月出於庚位，得震卦，升一阳爻。八日上弦月出於，丁位，得兑卦，升二阳爻。十五日照望，月圆於甲地，得乾卦。十六日平明时，月在於辛位，得巽卦，复一阴生。二十三日，下弦月在於丙位，得艮卦，复二阴生。三十日月尽於乙地，得坤卦。经曰：如上三十日
　　坤生震兑乾，乾生巽艮坤。神功运移，如环无端。八卦布列，不失於节用者也。
　　颂曰：
　　中元易坎离，顿觉见闻知。
　　水火藏神圣，阴阳配耦奇。
　　心凝融素质，形释越青微。
　　混合乾元象，星光霄汉辉。
　　震象之图
　　初三日，月出於庚位，得震卦，升一阳爻也。
　　颂曰：
　　初九变成震，月三渐出庚，清眸开鉴处，始进一爻生。
　　兑象之图
　　八日上弦，月出於丁位，得兑卦，升二阳爻，颂曰：
　　震卦变成兑，八日月在丁。灵华盈秀目，阴退二阳升。
　　乾象之图
　　十五日照望，月圆於甲地，得乾卦之象。颂曰
　　兑卦变成乾，乾元法象天。圆明盈甲照，纯粹始通玄。
　　巽象之图
　　十六日平明，月在於辛，得巽卦，复一阴生。颂日：
　　乾卦变成巽，平明月在辛。阴生阳气减，进退若晨昏。
　　艮象之图
　　二十三下弦，月在丙，得艮卦，复二阴生也。颂曰：
　　巽卦变成艮，下弦二十三。玉环沉丙位，一半落深潭。
　　坤象之图
　　三十日，月尽於乙地，得坤卦，纯阴之象也。颂曰：
　　艮卦变成坤，坤元气象蒙。
　　纯阴从乙地，至道悟无穷。
　　离象之图
　　离中虚，在天为日，在人为目，望而知之为神也。颂曰：
　　高卦藏虚日，阳光满目清。
　　境宸开宝鉴，天地缅然平。
　　坎象之图
　　坎中实，在天为月，在人为耳，闻而知之者为圣也。颂曰：
　　坎中藏水月，灵耳悟清吟。
　　至圣功尤雅，无弦迭迭音。
　　颂曰
　　大哉元象，洞皇渊明。刚健中正，纯一之精。
　　颂曰
　　道往通亨，神物滋萌。嘉美之德，秀植光荣。
　　颂曰
　　道滋美利，万物咸宁。德施弘普，天下文明。
　　颂曰
　　一性纯贞，万化含灵。真元精粹，实结琅星。
　　太玄九阳修真之图
　　歌曰
　　混沌初开辟，元和易太初。三宫分上下，六洞应沉浮。梵气通周匝，元
　　华遍有无。乾坤为宝鼎，天地作丹炉。象帝含灵质，圆明洽太虚。神凝丹凤髓，气结碧蟾酥。炼就真精粹，纯阴尽削除。九阳神火聚，一变混元珠。
　　颂曰
　　传写作规模，其中辩有无。
　　有无明彻底，玄象化丹珠。
　　太玄十二时歌
　　夜半子，玄元圣祖留宗旨。阳素偏明太古风，梁宬自适冲虚子。各称能，奚尽尔，忘一机兮皆在此。子皋奕羽降神禽，不逢怪鹏缘何事。
　　其二
　　鸡呜丑，梦中唤觉明元首。阳光未出早开眸，天癸回灵潜斗口，启玄关，通机肘，默释无兮明自有。辑吁方知逃逸机，大音朴惔焉能吼。
　　其三
　　平旦寅，灵阳未现物华新。圆至明难启口，媔奕无知语甚频。忘浊质，换秽身，道伴仙居择上邻。不分真伪狂徒者，兀兀尘中争我人。
　　其四
　　日出卯，丹风御无萦恼。灿灿交光匝太空，辉辉照彻盈纤杪。上仙机，诀然了，玄真幽粹仍非小。璺释中华理易徽，天莹无尘传六宝。
　　其五
　　食时辰，密密天光照谷神。盈溥泊然融一体，入岁由咇论三身。道虚静，性自臻。混元凝化物滋淳。休将梼杌同琳苑，枫间灵椿出旧新。
　　其六
　　禺中巳，道自存三一生二。子钟馗瞀不精思，伸奕悉文圣意。悟真空，明宗旨，一灵觉性通天地。寂寥常处大虚间，到此归元孰可示。
　　其七
　　日中午，天光赫赫熠寰土。
　　子深居室中，眃清面皙忘甘苦。
　　悟与迷，各得所，辅正除邪须测度。
　　开明象帝出先天，运化纯风含太古。
　　其八
　　日昳未，庭中静绝金獒吠。
　　默守神功上善机，灵波滚底盈天地。
　　处玄微，真清丽，未悟之流须子细。
　　阐开玉户见星眸，道字一无孰善计。
　　其九
　　哺时申，乐天知命绝艰辛。
　　不羡启期三事美，非图林类百年春。
　　道为主，性为宾，二气凝然合至真。
　　窥上资蟾阙影，已逢浮木出波津。
　　其十
　　日没酉，孤然恢静无交友。
　　高岑月出散琼花，溪边风细摇金柳。
　　道自生，神思守，圆明湛湛无中有。
　　精阳豁落太虚间，吓退阴魔天外走。
　　其十－
　　黄昏戌，两条画烛明空室。
　　晃奕儿童玩此中，暒照赤子斯功毕。
　　运性光，神威力，形释心凝申退屈。
　　信哉一味太阳酥，慧师饵觉甘如蜜。
　　其十二
　　人定亥，垂帘掩户忘憎爱。
　　自适恬然物外机，逍遥任性无妨凝。
　　道滋符，真元在，天地盈虚明否泰。
　　屯蒙受卦禀生成，万圣千真皆倚赖。
　　上清太玄九阳图竟
　　
