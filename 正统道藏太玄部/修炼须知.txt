修炼须知
　　经名：修悚须知。元陈致虚撰。原系《上阳子金丹大要》第四卷（今本第七至八卷），后分出单行本一卷。底本出处：《正统道藏》太玄部。
　　修炼须知
　　运火行持
　　伯阳真人曰：阳燧以取火，非日不生光。方诸非星月，安能得水浆。二气玄且远，感化尚相通。何况近存身，切在於心胸。阴阳配日月，水火为效征。又曰：性主处内，立置鄞鄂，情主营外，筑垣城郭，城郭完全，人物乃安。《黄庭经》云：作道优游深独居，扶养性命守虚无。缘督子曰：今之修道者，不得正传，不悟平叔未炼还丹莫入山之语，唯欲避喧求静，遁世远人，出妻屏子，离尘绝俗，穷谷深山独居孤处，以为自高，如此则弃世间法也。无名子曰：夫运火者，先定刻漏以分子午，次接阴阳以为化基，搬六十四卦於阴符，鼓二十四气於阳火，天关在手，地轴形心。回七十二候之要津，攒归鼎内；夺三千六百之正气，辐辏胎中。谨戒抽添，精专运用，虑其危，防其险，不使顷刻参差，分毫差忒，故得外接阴阳之符，内生真一之体。苟或运心不谨，节候差殊，即姹女逃亡，灵胎不结。莹蟾子曰：采药初关，先识天癸生时，中关则知调和真息，周流六虚。自太玄关逆流至天谷穴交合，然后下降黄房，入于中宫。
　　上阳子曰：运火者，运内外之火。火者，药火也。候者，符候也。符者，符合也。圣人下工炼丹之初，须知铅汞两相逢迎，真一之铅将至，运己汞以迎之，铅汞一合而即得黍粒之丹，饵归黄金室内以为丹头也。夫运火者，始自复卦子时起首，疾进阳火，谓之下手用工，而进火谓之野战。〔盖野战〕则龙虎交合，是用三分武火，前行短之谓也。行符者，午时姤卦用事，则进阴符，包固阳火於内，故行符谓之罢功守城。夫守城者，以其鄞鄂已立，唯温养沐浴，防微杜渐，是用七分文火，后须长之谓也。然复与子皆从人身而求，须认自己生身之由，则得之矣，不必执文而泥象也。紫阳真人《金丹四百字》云：火候不用时，冬至不在子。学者宜子细求之也。
　　朔望弦晦
　　缘督子曰：一点阳精，秘在形山，不在心肾，而在乎玄关一窍。学者不知阴阳，不知时候，不能还返，止於自身摸索，而认彼昭昭灵灵之识神以为真实，转转差驰。《易》曰：与日月合其明，与四时合其序。朱震《易传》云：晦日朔旦，坎月离日会于壬癸。
　　上阳子曰：每月朔旦子时，日月合璧於癸，薄暮会于勖毕之上，此喻火之初生也。当此之时，纯阴已极，微阳将生，是谓潜龙。三日之哺，月生庚上，真阳已肇，庚属西南。《易》曰：西南得朋，乃与类行。《参同契》曰：坤初变成震，三日月出庚。盖是时也，药物才生，水源至清，未曾挠动，有气无质之际。大修行人急向此时，具一只智慧眼，则而象之，亦如太阴初受一阳之气，亦似坤之下爻〔交〕乾之初爻而为震，乃比人身纯阴而生一阳。即我师云：先天一气自虚无中来，点汞而入鼎也。是时鼎内阳气初布，砂汞立基。紫贤真人曰：一清一浊，金木间隔於戊己之门；一性一情，阴阳会聚於生杀之户。采二仪未判之气，夺龙虎始媾之精，入于黄房，产成至宝也。八日酉时，月到天心，其平如绳，是谓上弦，得金半斤。《龙虎经》曰：坤再变成兑，八日月出丁，以像鼎中铅汞，渐结流珠。是时金水气停，不进肠火，亦无行符，唯沐浴洗心而已。三五为望，望者日月相射，则阴中三阳已备而成乾，犹月魄得日魂而满。喻鼎中铅汞壮盛，真阳充满，火明金旺，将欲成器，是金火之气与汞固结，汞与其母两相留恋也。既望平明，月见辛方，乾初变巽，乃阴阳相承之道。始焉则纯阴得交微阳而生药，后则阴包阳气而成丹。巽乃承领阴符，阴气渐生，包固阳精，使无动逸，则金砂落于胞中，阴中含阳，是谓归根也。二十三日平明，月见丙方，坤交乾之中爻而#1为艮，鼎中物药自然凝结。是时阴阳之气复停，不行阴符，亦无进火，唯休浴涤虑而已。是时下弦，得水半斤。以上弦金半斤，下弦水半斤，两弦合一斤之数，以结丹砂。《参同契》曰：两、弦合其精，乾坤体乃成。二十八日平明，月见乙方，此时阴阳之气俱足，金汞结而成胎，坎离运气於鼎中，周流六虚於象内，此喻金丹之始终也。至于晦日，日复会于壬，则阴极而阳又将生矣。
　　上阳子曰：句裹虽已分明，而学仙子当体於身。晦、朔、弦、望，皆取证於身，不可泥文而着象也。夫月纯阴也，不感日之阳气，安能灭而复生。人亦似月也，当二八少壮之年，鸿蒙未判，则阳纯而气全，故其精方胜〔而〕欲泄。其未泄之前，是为纯阳，是号真人。故广成子谓黄帝曰：目无所见，耳无所闻，心无所知，神将守形，形乃长生。 一泄之后，那去一阳，而交一阴，是变为离。自此而往，情欲已萌，淳朴已散，精气日损，损之又损，以至於阳尽而阴纯也。夫惟不知金液还丹之道者，待其阳尽阴纯则死矣。唯修行之人，知其还返之妙，於其未尽之际，疾早修行，急急接助，扶救真阳，收领药火，以炼还丹而复其命。亦如太阴领览太阳之气，而复其明也。
　　防危护失
　　缘督子曰：学全真者，得师略指门径，而不知逐节事条，知神气相依，而不知铅汞交媾，既知铅汞交媾，而不知性命混合，妄拟火候进退，不知此〔皆〕不成。真一子曰：阳火过刻，水旱不调，则凝冬变为大暑。或阴符失节，寒暖相侵，则盛夏反为浓霜。金宫既砂汞之不萌，一鼎则虫螟之互起。大则山崩地圯，金虎与木龙沸腾，小则雨暴风飘，坎男共离女奔逸。以此观之，纵识铅汞二物，不晓火候，不防险危，实徒然耳。
　　上阳子曰：虑险防危，金丹之大事也。昔紫清白真人，既得泥丸翁之传，年已六十四矣。急忙收拾金丹大料，用尽万苦千辛，既得铅汞相合、入鼎烹炼。以其平日天资#2聪明，当是温养之时，用心不谨，不防其危，不觉汞走铅飞，无可收救，遂作诗以自解其愠。诗曰：八两日月精，半斤云雾屑。轻似一鸿毛，重似千秤铁。白如天上雪，红似猩猩血。收入玉葫芦，秘之不可泄。夜半忽风雷，烟气满寥泬。这般情与味，哑子咬破舌。捧腹付一笑，无使心脑热。要整钓鱼竿，再斫秋筠节。观此可不慎欤？若非白真人之坚固，他人安能再整钓竿，而斫筠节乎。又得紫阳仙师以《金丹四百字》授之，令其关防慎密，后乃成道。
　　夫虑险防危，不啻一件，自有数说。其初采药之时，日月欢会，龙虎将交，战争之际，真人已潜於深渊，浮游慎守於规中。盖是时也，闭塞三宝，唯当专心致志，否则有丧身失命之事。紫阳翁云：白虎首经至宝，华池神水真金。又云：依时采取定浮沈，进火须防危甚。最为初关之紧切，此其一也。采取之时，若或阴阳错乱，日月乖离，外火虽动而行，内符闭息不应，枉费神功，此其二也。若火候过差，水珠不定，源流混浊，药物不真，空自劳神，有损无益，此其三也。既得黍珠入鼎，须要温养，保扶心君，苟或未善，即恐火化丹失，此其四也。至有学者备历艰难，屡经危险，心胆惊怖，平时在怀得丹，入鼎切宜驱除，务令清净，勿使牵挂旧虑，以乱心君，是谓涤虑洗心，是为沐浴。偶或留恋，则恐汞铅飞走，此其五也。及其十月胎完，脱壳换鼎，不能保固阳神，轻纵出去，则一出而迷途，遂失舍而无归，此其六也。又有丹成之后，且要识真辩伪，若功行未满，眼前忽见灵异多端，奇特百出，以至生生之事，如有神见，皆能明知。若此等件，是为魔障已至，并非真实，切不可认为已灵丹圣。兹乃邪伪妖幻，见吾道成，乃欲引入邪宗，以乱吾真。於斯时也，且须坚固智慧，保养全真，此其七也。凡此七件，皆防虑之大者也。有一不防，非但无成，恐致失丧。正阳祖师曰：已证无为自在心，便须温养保全真。一年沐浴防危险，免见沈沦更用心。吾所以云虑险防危，余丹之
　　大事者也。
　　卯酉刑德
　　紫阳真人曰：兔鸡之月及其时，刑德临门药象之。
　　上阳子曰：兔鸡者，卯酉也。学道的人，须知卯酉，非止一说。有天地之卯酉，有一年之卯酉，有一月之卯酉，有一日之卯酉，有一时之卯酉。天地之卯酉者，氏房心为卯，正躔则房日兔；胃昴毕为酉，正躔则昴日鸡也。一年之卯酉者，春分为卯，时日中和；秋分为酉，序曰中秋。一月之卯酉者，初八日为卯，月满上弦，酉时月到天心；二十三日为酉，月留下弦，卯时月在天中。一日之卯酉者，日出为卯，而万物作；日入为酉，而万籁息。一时之卯酉者，盖攒簇之道也。簇一年於一月，两日半为六候；簇一月於一日，则一时分六候。故一年七十二候，簇.於一日也。是知一年之中，止有一日，一日之内，止在一时。大修行人，须辩时中卯酉，要知一时六候。盖采药取铅，一时六候惟用二候，犹三停而用一停。而一时之中尤余四候，别有妙用。
　　所谓刑德者，二八也。盖二八者，卯酉也。卯酉是阴阳平分之位，阳为德，德则万物生；阴为刑，刑则万物死。而卯月乃四阳而二阴，阴道将离，而阴主杀，是以卯之二阴，阴．已不能胜阳，然杀气未绝，至是而榆死，故为刑也。酉乃四阴而二阳，阳道将离，而阳主发生，是以酉之二阳，阳虽不能胜阴，然生意尚存，至是而麦生，故为德也。正阳访曰：尽是灵冥转消息，切须专志保初心。
　　沐浴心虑
　　《指迷诗》曰：沐浴之功不在它，全凭乳母养无差。五行和合阴阳顺，同坐同行共一家。无名子曰：阳气到天地之中，阴阳相半，不寒不热而温，故为泰卦，不进火候，谓之沐浴。阴气降天地之中，阴阳相半，不热不寒而凉，故为否卦，不进阴符，亦云沐浴也。
　　上阳子曰：沐俗者，适当阴阳相州铅汞气停，阴阳二气自然交合。於此时也，不必进火，亦不行符，恐反伤丹。唯宜洗心涤虑，以保养之，故谓之沐浴也。且何谓沐浴？大修行人尽将平时忧愁思虑艰苦之心、执着贪爱之念，翛然脱去，浑无一毫牵挂，直要形如槁木，心若死灰，是谓沐浴也。纯阳祖师曰：本性好清静，保养心猿定，丹阳祖师曰：水中火发休心景，雪裹花开减意春。又曰：俗人无清静之心，道人无尘俗之心，是谓洗涤。其时则近卯酉，其卦则云否泰，其候则属温凉，其象则为刑德。至此则罢火守城，故谓之沐浴也。《参同契》曰：候视加谨慎，审察调寒温。周旋十二节，节尽更须亲。《崔公入药镜》云：受气吉，防成凶，火候足，莫伤丹，天地灵，造化悭。紫阳真人与白紫清云：及其沐浴法，卯酉时虚比。盖不可执泥外象，当於药火到时而取也。古歌云：刑德同生杀，加临二八门。丹砂宜沐浴，神水灌灵根。闭兑留金汞，禁关养魄魂。不须行火候，炉裹自温温。大修行人工夫到此，可不慎乎！
　　生杀爻铢
　　紫阳真人曰：夫炼金液还丹者，要须洞晓阴阳，深达造化，追二气於黄道，会三性於元宫，攒簇五行，合和四象，龙吟虎啸，夫唱妇随。昔我师曰：学道之士，得内外药物之真，两般作用之全，合大造化，方得所传，苟有毫发差殊，未免天地悬隔。
　　上阳子曰：生杀者，阴阳二物也，龙虎二物也。龙乃阳中之阴而主生，故兴云致雨，润泽万物，而其中之阴能杀者也。犹人分阳已尽而纯阴，则死矣。虎乃阴中之阳而主杀，故呼风哮吼，常有杀心，而其中之阳能生者也。犹人分阴已尽而纯阳，则仙矣。夫阴阳二物者，顺则成人，逆则生丹。故不为万物不为人，则成丹矣，是所谓生也。且道生又生个什么？莫不是生天生地，莫不是生人生五行，莫不是生万物者乎。莫不是有大灵通智慧，有大神圣变化者乎？且道杀又杀个什么？莫不是杀那无明烦恼底贼，莫不是杀傍门愚痴底贼？旌阳祖师以五童女剑杀之，纯阳帝君以三清剑杀之，佛祖以金刚王宝剑杀之，德山和尚以入门棒杀之。故云护生须是杀，杀尽始安居。祖师云：斩魑灭魅了长生。魑者，痴也。魅者，昧也。若人早早杀了这愚痴暗昧底，则可以毕长生之道矣。大修行人定知毫发差殊，不能成丹，切须洞晓也。若悟阴阳生杀二物，何忧不仙矣。至如所谓卦象爻铢之说，铢也者，将准之而定也；爻也者，将效之而用也；象也者，将像之而为也。卦也者，犹挂以示人，使人以此而为则例也。爻与铢者，明轻重也；象与卦者，明进退也。积三百八十四爻而成六十四卦，积三百八十四铢而成一十六两，谓一斤也。斤足卦满，喻丹之将成也。修行之人，务在知轻识浅，知重识深，知难识退，知易识进，不过以法金丹内外二药也。《道德经》云：有无相生，难易相成。又曰：图难於其易，为大於其细。又曰：是以圣人犹难之，故终无难也。犹以复震为采药之初，则半斤为入药之数。如百爻之谓，以三十爻为文，七十爻为武者，则知采药之难也。以卦足而药成，则丹足二八一斤之数。故《火火记》言二百一十六，乃乾之策也；十八八个足，乃一百四十四，坤之策也。阴阳之数既足，金液之丹已成也。
　　修真七事
　　上阳子曰：道必日学，〔学〕必曰精而已矣。老子曰。吾非圣人，学而得之。孔子曰：十室之邑，必有忠信如丘者焉，不如丘之好学也。〔又〕曰：我学不厌，而教不倦也。〔又〕曰：君子学道则爱人，小人学道则易使也。《南华经》曰：南伯子葵问乎女偶曰：道可得学耶？偶曰：恶〔恶〕可，子非其人也。夫卜梁倚有圣人之才，而无圣人之道，我有圣人之道，而无圣人之才。吾欲以教之，庶几其果为圣人乎？不然，以圣人之道而告圣人之才，亦易矣。孔子曰：生而知之者，上也；学而知之者，次也；困而学之，又其次也；困而不学，民斯为下矣。释迦闻半偈而欲舍身，黄帝顺下风膝行而进，问广成子：治身奈何而可以长久？夫古之大，圣，亦未有不学而能知大道者乎？今时人也，而多妄诞，不肯下问，何时而得闻斯道也哉。
　　上阳子曰：道有立谈，道有心授。君臣也，父子也，兄弟也，夫妇也，朋友也，是纲常之道也。此可以立谈而非心授也。所言心授者，天命之谓性，率性之谓道，此可以心授而不可以立谈也。率性之道，即孔子一贯者也，即孟子集义所生者也。夫纲常之道，虽童稚亦可训之。彼有国有邦者，置所司以掌其纲常之道，万世不易者也。至如率性集义之道，前贤注疏，略不及焉。若贤人君子遇圣师口授而不惊疑，以集义率性之道而修之，是则谓之大圣也，方知纲常之道在其中矣。炼丹也，砂硫也，水银也，是修炼之道也。此可以立谈而非心授也。所言心授者，无为而不为也，为之而有以为也。此可以心授而不可以立谈也。无为有为之道，即金丹大道也。夫丹炉修炼凡砂水银之道，虽愚夫愚妇亦可炼之，故可立谈。至如先天真铅有为之道，虽上士至人遇师口授，亦不免疑焉。若上士至人得师，指示金丹有为之道，勤而修之，是之谓神仙也。顽坐也，守性也，持斋也，是坐禅之道也。此可以立谈也，而非心授者。唯正法眼藏，涅盘妙心，直指人心，见性成佛之道，此可以心授而不可以立谈也。正法眼藏，直指人心，即最上一乘之道也。夫持斋坐禅，虽庸人乳子亦可立谈。至如一乘之道，虽利根上智，於佛祖言下得证，犹不免疑焉。是以灵山会上，五千退席，五祖佛法不付神秀而与老卢，是谓可以心授而不可以立谈也。韩湘得仙，而昌黎有收吾骨之句，岂昌黎是下根之器哉。朱晦庵之遍参，而崔子虚不与以道，岂晦庵之不欲者哉。是云道不可以立谈，可立谈者非大道也。葛仙翁六十始遇师，白玉蟾六十始遇修炼须知师，皆成道也。是为道有心授者也。
　　上阳子曰：道有三悟。孔子翼易曰：近取诸身，远取诸物。是言道也，大修行人从近与远及身与物四者求之，眼下自有悟处。老君《常清静经》曰：内观其心，心无其心；外观其形，形无其形；远观其物，物无其物。是言道也，大修行人从内外远及心形物六者求之，日下便有悟处。佛祖云：不是心、不是佛、不是物。是言道也，大修行人从心佛物三者求之，脚腿下即有悟处。是之谓道有三悟也。且以三教圣师，皆晓以世人从物求道，以道为物，须当审思，切勿容易看过了也。盖道者乃万物之一物也，而物者乃大道之一物也。故老子云：有名，万物之母。又云：渊兮似万物之宗。是皆以物而名道也。悯夫一切常人，唯只寻常，不肯寻上。或以孤阴寡阳摄养兀坐，或以持斋守戒离俗绝尘，或以凡砂铅银缎炼炉火。凡此皆误而非悟也。能於是编言下投机，须有一个奇特之大悟处矣。
　　上阳子曰：道有三传焉。上焉者，文人善士寡言好善，能弃富贵，唯急於身，是云上士，宜传道焉。中焉者，质而不文，闻道笃信，能割恩爱，力行精进，不顾是非，〔是〕曰中士，乃有上士之志，宜传道焉。下焉者，愚而信实，乐善弃恶，舍己从人，勇於敢为，是云下士，其志可尚，宜传道焉。故得此道者，莫不勇猛精进，莫不坚固智慧，莫不遏恶扬善。夫善之一字，乃入道之梯航也。是以常人耳常闻善，则肾不走精；口常语善，则心不失神；鼻常嗅善，则肺能安魄；眼常视善，则肝能育魂；意常思善，则脾胃生气，黄中通理。大修行人，奚可以不善欤！
　　上阳子曰：道有三戒。凡学道者，心虽慕向，而乃骄其富贵，不肯下问，不立盟誓，是谓奸谲，戒而莫与；次学道者，略闻傍门小法，唯事强辩，以逞乾慧，是为诋眩，戒而莫与；三学道者，疑信相半，不以生死为忧，重财轻身，是不知命，戒而莫与。
　　上阳子曰：道有三去焉。一者虽智人材士，而好论状古人，是谓无德，宜去之也；二者虽善人胜士，而好诋排是非，妄议今古，是谓不广，宜去之也；三者虽好道向佛，而口谈心非，背真就伪，是谓无实，宜去之也。
　　上阳子曰：道有四异。四者何也？酒、色、财、气是也。一切常人饮少辄醉，平时端庄化为戏谑，平时正直化为谀佞，平时廉洁化为贪淫，平时谦和化为狂傲，因酒丧德，逃失性真。犹如山薮所藏者多，平时罔觉，忽然野火，山赪薮热，千妖百怪无所逃避。人若无酒，不失所行；山若无火，妖怪藏形。大修行人戒饮静坐，敛精怡神，不为酒乱，此为异耳。世之声色败人者多，一切常人肆情纵欲，贪着无厌。如彼蜉蝣以灯光为色，以焰为药，投光赴焰，来往不舍，贪着於焰，趋灯而扑。人亦如是，着於爱欲，精气以竭而情难割，情牵神失，意动气散，神气既丧，命亦随逝。色之为物，本无锋刃，而其杀人甚於刀戟。大修行人似同而异，酒肆淫房，未尝不戏，却乃非色为色，知色不色，不色中色，色无定色，此谓异耳。云何非色为色？如彼莲#3花，香引十里，花却为色，香即为声。大修行人不贵其香，不贵其花，而所贵者唯贵其信。信即为莲#4花之与香，不能长留；莲#5实可久，实能安心，此故云信，是以贵之。故太上云：其精甚真，其中有信，犹此意也。何谓知色不色？如彼河水，清流涓涓，水以济舟，至于彼岸，其舟与水，悉皆外物。祖师不云：道成而后，丹房器皿委之而去。此之谓也。何为不色中色？如彼枯旱，阴云四兴，甘雨骤至，须臾复霁。若乃求其向来雨云，一无所见，而唯五谷万物蒙润发生。《维摩经》云：游诸四衢，饶益众生，入诸淫舍，示欲之道。此之谓也。色无定色，其义云何？如彼宝月，岁十二度，朔望弦晦，无定之中而有大定。
　　上阳子曰：当评论之，三日生魄，色以大定；八日半盈，是云上弦；十五对望，圆明徧满，凡彼人间莫不瞻仰，而其光辉圆而复缺，乃不长在。若人再欲观其光彩，须别索求生魄弦望，是故《易》曰：与天地合其德，日月合其明。又曰：原始要终，故知死生之说。此之谓无定色也。一切常人贪财无厌，积而不散。为儿孙计，不悟天地日月盈虚消息之理。如彼石崇，富敌於国，财聚怨结，身戮家丧，祸及绿珠。大修行人既得其财，即以求药成丹，丹成而后尽散其余，此为异耳。一切常人争尽闲气，恼乱身心，好讼欺贫，量可即夺，不顾因果生死，不悟悔吝凶危，皆由此起。所争者少，所丧者多。如彼项王，英雄盖世，卒之乌江，身死尸分，后来视之，为汉鹰犬。人之所争，况不及乎。大修行人所争之气，非人所知，是先天地真一之气。上阳子曰：修仙作佛，皆此先天真一之气，若非是气，不系修行，不能长生，此为异耳。
　　修炼须知竟
　　#1『而』原作『面』，据文义改。
　　#2『资』原作『姿』，据文义改。
　　#3#4#5『莲』原作『连』与『蓬』，据文义改。
　　
