上阳子金丹大要
　　经名：上阳子金丹大要。元陈致虚撰。十六卷#1。底本出处：《正统道藏》太玄部。
　　目录
　　序
　　卷一　虚无
　　〔自序〕
　　卷二　虚无
　　道德经
　　道可道章解
　　卷三　上药
　　精气神说上
　　卷四　上药
　　精气神说下
　　卷五　妙用
　　金丹妙用章
　　药物妙用章
　　鼎器妙用章
　　采取妙用章
　　卷六　妙用
　　真土妙用章
　　火候妙用章
　　神化妙用章
　　卷七　须知
　　运火行符须知
　　朔望弦晦须知
　　防危护失须知
　　卯酉刑德须知
　　沐浴心虑须知
　　生杀爻铢须知
　　卷八　须知
　　脱胎换鼎须知
　　续须知七事
　　卷九　积功
　　金丹诗
　　判惑歌
　　咏剑五首
　　醒眼诗五十首
　　卷十　积功
　　道德经转语
　　卷十一　累行
　　与至阳子田至斋
　　与初阳子王冰田
　　与一阳子潘太初
　　与九宫碧阳子车兰谷
　　卷十二　累行
　　与宗子明素蟾
　　与玄阳子欧阳玉渊
　　与复阳子欧阳玉田金阳子周草窗
　　与心阳子余观古
　　卷十三　发真
　　生死事大
　　圣人之德
　　天地之大
　　道本阴阳
　　金液还丹
　　仙佛长生
　　道非言显
　　卷十四　发真
　　脱胎去留
　　三教一家
　　世人皆得
　　观水得道
　　见性成佛
　　卷十五  越格
　　与王祥翁
　　普说
　　卷十六　超宗
　　见性成佛
　　#1案据本书卷一作者自叙，《金丹大要》原本十卷。明《道藏》本拆分为《金丹大要》十六卷、《金丹大要图》一卷《金丹大要列仙志》一卷人《金丹大要仙派》一卷。另有单行本《修炼须知》一卷。
　　又本书中『匡』字均缺笔，避宋讳。疑其初刻本出於宋末遗民之手。
　　上阳子金丹大要序
　　伊川先生云：天下有大难事者三；一曰为国而至於祈天永命；二曰为学而至於圣人；三曰修身而至於神仙。斯确论也。天琮幼始知学，长而从玄，慨然信长生之道，可学而致。乃希高志，参玄访微，刮垢磨光，敛华就实，拟向孤峰绝顶，把茅盖头，侣洪崖，友赤松，抱鸡子之中黄，养蟾光之明素，庶几万一，克偿素愿也。岂谓天不爱道，善启其衷。乙亥夏五，际遇我师紫霄绛宫上肠真人於方壶天中，解襟倾盖，欢如平生，沦茗焚香，共谈丹道，机缄微露，针芥相投，时以去就，匆匆莫究衷蕴。既而赡候紫气，追随黄鹤，至交泰别馆，叩首上请，恳款再三，然后歃丹盟天，披青誓地，众真监度，尽授所秘。初则迅雷贯耳，惊骇异常；次则瘴雾中心，昧惑尤甚，乃至竟夕不寐，继日弗宁，既未敢诮其非，亦未肯信其是，反覆细绎，周悉搜罗，感神明之告人，忽心灵而自悟，於是掀翻迷网，打破疑团。比沈痾之顿苏，犹大梦之惊意，通身是汗，瞽目开明。遂将生平记诵丹经，如《参同契》、《悟真篇》等书，参订而印证之，则言言句句，若合符节，千变万化，总归一贯。而今而后，宇宙在乎手，造化备吾身，可以大休歇，可以大自在，观玄珠之有象，炼金液以成丹，白日登晨，清都进秩，皆分内事也。回视半生学问，犹管窥天，蠡测海，其大小浅深，固已悬绝。亦犹炊沙作饭，搅水为膏，欲求充饥继明，不可得也。吁，金丹之学，近代自紫清白真人返佩帝乡，世无真师，传多失实。谈性者，非流於狂荡，则滞於空寂。论命者，非执於有作，则失於无为。根器高而利者，不遇师传，惟祗求之方册，自证自是，自满自足。自谓一闻百会，眼空四海，已与锺吕并驾，宁肯谦抑而师问哉。根器劣而钝者，求之盲师，一知半见，自喜自幸，自执自守。自谓休心歇妄，枯坐无为，即道在其中矣，奚暇多事而更叩人哉。是非海阔，人我山高，毒药入心，鲸墨透骨。世无拔山竭海之力，又无补鲸去毒之方，莫之能救，可胜叹哉！我师上阳真人，驾拯溺之慈航，仗斩邪之慧剑，绍隆丹阳正传之脉，发泄青城至秘之文，明前代所未明，说古人所未说，推赤心於人腹，垂青眼於学徒。所着《金丹大要》十卷，条理敷畅，斗拱星罗，词意昭明，金声玉振，体堂堂说透骨髓，血滴滴吐出肺肝。恨不与法界众生，尽皆作大罗眷属，其慈仁忠厚，盛德之至乃如此。仆惧学徒不察真师之用心，将圣谛玄章，作泛常看过，非徒无益而生惑，或乃兴谤而自弃，因述己所遇而为之序。贵以拯拔沉迷，剖凿聋瞽，庶几摽指见月，发瓿知天，是亦一助也。金丹之妙，在乎三大要。一曰鼎器，二曰药物，三曰火候。然鼎器有阴阳，药物有内外，火候有时节，三者实为金丹之枢要。知此则到家有期，可罢问程矣。所冀头头会合，口口参同，慨兴进道之心，高中选仙之举。千年铁柱，久缔龙沙之盟；万朵玉莲，嘉庆天元之会。凡我同志，各宜勉旃。门弟子明素蟾天琮序。
　　老易泄天机，《古文龙虎经》、《参同契》作，以无为物祖，有为丹母，乾坤炉鼎，坎离升降，辟鸿蒙，当混沌，采药物，明火符，无非法天地阴阳造化生生之功，有顺逆而炼成金丹也。紫阳《悟真篇》继出，发挥玄理，殆无余蕴矣。唯火候之秘，妙存口诀，世之学者往往趋於旁蹊，出於臆度，未能闻其大要，况通其微妙乎。紫霄绛宫上阳先生，继真师之绝响，措后学之迷津，千载一时，百年几见。推明老易深造之道，细启仙圣未发之言，谓天人为物灵，具足此理，知而行之，顿超生死，真心化导，矢口成辞。演为《金丹大要》十卷，谆谕反复，罗缕再三。诚欲与有志者原始要终，心灵自悟，一得永得，同跻仙昨。其慈悯之心亦溥矣。茗漕冰田王公，吏隐仙材，夙深丹契，知音有遇，思广其传。山中主席〔潘公〕太初，提点道林，隆拣静宇深渊，耽味重玄，首唱绣梓。当时及门〔弟子〕，皆凤逸龙蟠，蝉蜕颖脱，列具序说，想见声光。区区寄迹紫元，留心玄览，种缘已熟，获聆绪余。所谓月现庚方，西南得朋，金归性初，杳冥有信，依时采取，三性会融，赤水玄珠，得之罔象。当斯之时，至愿毕矣。夫穷理尽性，以至于命，长生久视，而命在我《大要》之作，其老易之津涉乎。噫，将外老易而求之，奚言道。
　　至元改元旃蒙大渊献岁除月，门弟子庐山紫元欧阳天涛，拜手序。
　　上阳子金丹大要卷之一
　　紫霄绛宫上阳子观吾陈致虚撰
　　虚无
　　〔自序〕
　　上阳子曰：金丹之道，黄帝修之而登云天，老君修之是为道祖。巢由高蹈，籛铿长年，尔来迄今，历数何限。求於册者，当以《阴符》、《道德》为祖，《金碧》、《参同》次之。自河上公五传而至伯阳真人。祖天师得伯阳之旨，丹成道备，降魔流教。仙翁济幽，旌阳斩蛟，是皆逢时匡世救劫，斯乃真仙之余事耳。华阳玄甫、云房洞宾，授受以来，深山妙窟，代不乏人。其间道成而隐，但为身谋，不肯遗名於世间者，岂胜道哉。复有传世存道，序传诗歌，或隐或显，宁具知乎。至於功高德重，尊居帝境，宰制劫运者，又难备知。燕相海蟾受於纯阳，而得紫阳，以传杏林、紫贤、泥丸、海琼，接踵者多。我重阳
　　翁受於纯阳，而得丹阳，全真教立，长春、长真、长生，玉阳、广宁，清静诸老仙辈，枝分缕济，丹经妙诀，散满人间。唯紫阳《悟真篇》颇详，又得无名子诸公引而明之。我黄房公得於丹阳，乃授太虚以传紫琼。我缘督子得於紫琼，详见太虚真人传。缘督子间气聪明，博物精通，抱尽群书，或注或释，总三教为一家，作《仙佛同源》、《金丹难问》等书，到此而丹经大备。其意悯怜修道之人，率多旁门，以伪乱真，故於卷中指出：先天一气独是，谓若水银、朱砂、黑汞、白金、火候抽添、安炉立鼎，名之则是，用之则非。《阴符经》云：天性，人也；人心，机也。又云：天地，万物之盗；万物，人之盗；人，万物之盗。又云：人知其神而神，不知不神而所以神也。《道德经》云有无妙窍，玄牝神器，至有上善若水，不敢为天下先者，皆至言也。又如列子御风，庄周鹏运，虽皆寓言，却有深义。《金碧经》、《参同契》分明指出：金汞火候，弦气爻符，借易为准，其妙在於欲作服食仙，宜以同类者取象於月，以验采铅。后之所述，无以易此仙圣用心，普接未来，惟只先天真一之气而已。
　　致虚夙荷祖宗积善，天地卑矜，游浪人间，年且四十。伏蒙我师授以正道，厥后复遇青城老师，亲传先天一气坎月离日金丹之旨，抽添运用火候之秘，悉授无隐。粤从敬受以来，日夕兢惶，恐辜盟誓，且负所望。尽将从前浅闻陋学，烦恼业识，尽皆脱去，长为天地间一个闲人也。而为囊中丹材罔措，两稔于兹，访侣求朋，将集吾事，乃不敢秘，焚香告天，启白圣师七真五祖。遂乃引诸列仙丹经，作此《金丹大要》 。其中冒禁详述，开显条说，直与后来学仙之士，辟门引路。上士至人，或於此中得而解悟，同步逍遥，即满素志。重惟世有先后，人有贤愚，文愈出而道愈明，世愈降而人愈昧。乃以神仙之说而为渺茫，或谓仙佛天之所生，非人可学，流而至此，复柰之何。老子曰：吾非圣人，学而得之。中下之流，口欲修行，而不用心於此，究竟甘分轮回，可深惜哉。所幸迩来抱材负器之士，参问寻广，较之古先，比兹稍众。虽无旌阳拔宅之举，安知地仙八百，谶数将期。傥有识者，应期立志，疾早求师，成道必矣。世有千蹊百径，专则所趋必至。好正则君子喜，务诞则邪怪凭。勤织无寒，力耕常饱，学弓能射，习水能游，坚固修行，必成仙佛。今夫百工而不求师，艺岂自精，一经而不求师，科岂必中。专心积善而学仙，亦必有真仙至矣。
　　老子曰：谛观此身，从虚无中因缘运会，和合受生。我师数指先天一气，自虚无中来。致虚续曰：既自虚无中来，却非天之所降，地之所出，又非我身所有，亦非精，亦非血，非草木，非金石，是皆非也。谁得而知之乎！《易》曰：西南得朋，乃与类行。又云：君子以虚受人。佛谓西方莲华世界，马祖云西江水。《悟真篇》云：药在西南是本乡。又云：蟾光终日照西川。又云：铅遇癸生须急采，又云：取将坎位心中宝，点化离宫腹内阴。太一真人《破迷歌》云：如何却是道，太乙含真气。太一岂非西乎。西南者，金火所在也。坎癸者，水铅所居也。黑铅是先天一炁，而隐于北方水也。然本无方位，故云自虚无中来也。《参同契》云：真人潜深渊，浮游守规中。领悟於此，何忧不仙。曰阴阳，曰夫妇，曰男女，曰铅汞，曰龙虎，曰鼎炉，许多名色，无非先天一气。状如细雨密雾，亦如明窗尘，亦如黍米珠。其道易知，其事易成，初无难也。故我师云：形神无为，而精气自然有所为。是犹天地无为，而万物自然化育也。
　　修道的人，果得真师口诀，则恐光阴迅速，目下收料，汲汲成就我身，又何暇奔功名富贵，而共人闲论哉。盖非得真诀者，於丹经内默猜暗想，无一可成，只得旁引曲证，阔论高谈，以度岁月，复何怪焉。且无知者妄造丹书，假借先圣为名。如《葛仙访保生养命丹诀》、《达磨胎息经论》、《赵州十二时歌》、《庞公河车颂》，以至八段锦，六字气之类，其他文目更多，切不可信。要当以《参同契》、《悟真篇》为主，然未遇圣师面传，那有自悟。黄帝师广成子，老子师商容，孔子师老子，释迦师瞿昙，圣人皆拜真师。后世凡流却要自悟，何其诳妄。唯有俊流得师一指，闲处下工，无人知觉，一旦道成，显其神通，以为顿悟，此则有之。夫金丹一事，其中奥旨不啻一件，只如药物、鼎器、玄牝、阴阳、太易、子癸、复震、屯蒙、水火、金木、母隐子胎、情性、龙虎、铅汞、主宾、刀圭、媒娉、白黑、雌雄、颠倒、沈浮、攒簇、时节、朔望弦气、火候进退、斤两、爻符、抽添、沐浴、烹炼、温养、换鼎、脱胎，似此等名，虽圣师丁宁训诲，犹恐乖错，安得凡夫而自会耶。故纯阳祖师云：当时自饮刀圭，谁信无中养就儿，辨水源清浊，木金间隔。不因师指，此事难知。紫阳翁云：饶君聪慧过颜闵，不遇真师莫强猜。今留试金石三寸于此，别其真伪，凡学仙子，先一试之。若得至人传了，首以《参同契》、《龙虎经》、《悟真篇》，此数书内问，无不知顺了逆，明横串直贯，指南透北，识西就东，只此便是。何以故？盖圣贤之言，亦有顺求，亦有逆取，双关二意，晓了一般。若邪师俗子，妄谈臆会，问他已上数书，则懡其说，直也不了，横也不知，纵能直知，逆又不了，此处有着落，便试了也。且得人最难，纯阳帝君、海蟾、重阳诸祖，特悯世之间道者少，虽证帝位，立誓度人，故出没变化，往来尘世，必其可者度之。是此金丹之道，神仙能授与人，而不能必其成，却能知其必成之人，是以度之。必成之人，耳口自别。何哉？大智慧的，口求之而心愈低下，耳听之而思所以行。
　　上阳子曰：予昔未闻，拟若得之，要与世人尽谙此道，不相瞒隐。及既得闻，审思密，视，果无其人堪传此者。纯阳访云：茫茫宇宙人无数，几个男儿是丈夫。俗眼看来，丈夫而非男儿乎。蒙师密授，吾乃今而后，知真仙圣师意，岂不欲人人领悟，个个圆成，争奈世人不及者众，过者大多，百般蔽阻，无由见闻是道也。不可以言传，而非言则何以闻？谓不可以言传者，缘以时人习卑识陋，不足以语之也。必固语之，彼岂信受而行之哉？是曰不可以言传也。果若非言，云何口授？今人直以无言是道，宁知於中妙语更多，但非六耳所可共听。否则圣人明示直说，何乃从古隐到而今，转不可说。后之学者，慧眼未开，宜先审其忠孝、正直、善恶、贤愚。大道非正人君子，非素所好善者，端不可与。切莫嗜利妄泄轻传，傥非其人，彼此受谴，况欲其敬师成道乎？《黄庭经》曰：授者曰师受者盟，以代割发肌肤全、携手登山歃液丹、金书玉景乃可宣，太上微言致神仙，不死之道此其文。天地之间，此事最大，非重盟誓，孰敢泄机，比授非人，已彰明谴。紫阳三传非人，三遭其难。仙经具载，可不戒之。顾惟禁秘不传，则是拒抑二仙子不能接引，方来拒秘非宜，但当审择。仆之念此熟矣，遂作《金丹大要》，直述无文，便於观览。
　　所谓要者，在於庚方月现，子时癸生，取先－天地真一之气，是气即黑铅也。当此之时，药物真正，水源至清，然月之现，存乎口诀，时之子也，亦要心传。广成子谓黄帝曰：慎汝内，闭汝外，多知为败。我为汝遂於大明之上矣，至彼至阳之原也；为汝入於杳冥之门矣，至彼至阴之原也。老子曰：天地之间，其犹弃钥乎。虚而不屈，动而愈出。多言数穷，不如守中。孔子翼易曰：一阴一阳之谓道，偏阴偏阳之谓疾。魏伯阳曰：类同者相从，事乖不成宝。崔公《入药镜》云：是性命，非神气，水乡铅，只一味。是也。天性之道，或有自悟，天命之妙，必待师传。无名子云：偃月炉，阴炉也，中有玉蕊之阳气，即虎之弦气也。朱砂鼎，阳鼎也，中有水银之阴气，即龙之弦气也。金丹即此二火之气，调停和合以成。然吾所谓神与气精，迎送动止，凡百作为，皆主於意；色声香味触，皆关於意。意为即为，意止即止。故求丹取铅，以意迎之；收火入鼎，以意送之；烹炼沐浴，以意守之；温养脱化，以意成之。故崔公云：一日内，十二时，意所到，皆可为。此之谓大要也。有能猛省，如前试金石，则得《金丹大要》之要也。既得其要，不妨求侣间材，以成真人。噫，世有以万金而买功名者，其身安能久乎。世有以万金而济死者，其尸能载生乎。运有否终，唯道长久。亦有闻道之士，不肯直下承当，勇锐向前，疾早便做，乃欲待其功名志满，诸事已了，方成此道，又惑之甚。匆匆天不与年，身捐於世，悔何能及。佛果云：只今休去便休去，若觅了时无了时。祖师云：试问堆金等山岳，无常买得不来无。弃万户侯而为身者，张子房焉。弃万金赀而求道者，马宜甫焉。今之视昔，谁能及之，后之视今，蚤宜参悟。
　　上阳子曰：大修行人，已得师传，先结丹友。薛真人云：我今收得长生诀，年年海上觅知音。又云：几年湖海觅仙俦，不做神仙不肯休。泥丸翁云：若无同志相规觉，时恐炉中火候非。陈虎丘云：朝朝惟切寻同志，走遍东吴不见人。盖得知音道侣乃相规检，匡其不逮，以共成道。亦有善侣而未闻道，财则有余，是宜贸易，两相成事。故庞蕴溺财求药传，大士唱卖妻子，皆同此道也。是以释氏修定坐禅，以土制铅，以铅制汞，铅汞归鼎，身心不动，是云修禅入定。今之所谓禅者，皆琉璃瓶子禅，行也打碎，坐也跌碎。世惟皮可漏子禅，舍亦不断，咬亦不破。若人参得皮可漏子禅，则铅与汞自相投矣。三教一家，实无二道，其分彼我者，乃是一个盲人鞭骑瞎马，而与人较胜负，岂不为明眼底所笑。园悟云：禅非意想，以意想参禅则乖；道绝功勋，以功勋学道则失。直须绝却意想，唤什么作禅？脚跟下廓尔，无禅之禅，谓之真禅，如兔子怀胎。绝却功勋，唤什么作道？顶门上照耀，无道之道，谓之真道，似蚌含明月。佛祖留下数百公案，见性为先。是此《金丹大要》，禅道俱明，仙佛同证，性命二者皆要了知，既得了知，宜加精进。
　　上阳子曰：是此《金丹大要》，访诸仙圣之书，发明先天一炁之妙，开引后来之人，于中显露泄漏尤多。夫此何故？是予早年素有此志，未遇真师，不明其要，阅诸丹经，杳难捉摸，思考不及，研穷无方，废寝忘餐，每留此憾。神仙之道，因执为无，非遇圣师分明指示，则与凡流同归腐朽。是因师指，尽以其间难形言者，悉皆详述，作为此书，名曰《金丹大要》，以续往憾，与后来人出只慧眼。不可施於笔者笔之，不可发於语者发之，后道之士，因缘获睹是此《金丹大要》，如对圣师亲相授付，当知火药悉具，运用皆全。
　　上阳子曰：是此《金丹大要》十卷，首卷虚无三章，以象三才；二卷上药一章，以体法身；三卷妙用九章，以证九还；四卷须知七章，以验七返；五卷积功诗歌，以分邪正；六卷累行序说，使无着象；七卷发真问答，接引群生；八卷修真图像，示可印证；九卷越格拟古，最上一乘；十卷超宗酌古，见性成佛。卷卷皆备铅汞火候。学道之士，首卷不悟，须寻二卷；三卷不达，四卷须知。次第熟览，无一不备。吾之成此《金丹大要》，多重言者，切之故也；多俗语者，显之故也。宁免泄露，冒渎真诠。然恐方来无直悟底，自非宿昔有仙骨者，不能闻是《金丹大要》之名，况云欲得而诵之乎；非有大因缘者，不能存是《金丹大要》之旨，况云欲得而了之乎；非有大智彗者，不能入是《金丹大要》之路，况云欲得而行之乎；非有大功德者，不能亲是《金丹大要》之道，况云欲得而修之乎。
　　上阳子曰：大修行人，已证脱胎神化，若复得此《金丹大要》，可以再进向上工夫。其有十月圣胎已完，若复得此《金丹大要》，可以参证出入去来。若初下手，得药入室，是此《金丹大要》，可以保养全功。亦有闻道蒙惑怀疑，所未次者，是此《金丹大要》中，有试金之石，即可辨验，过得实疾早下工，更莫迟疑入道。诗云：人身难得今已得，正道难明今已明。此身不向今生度，更向何生度此身。
　　上阳子曰：复有得此《金丹大要》，不能明了於中奥旨，便可像绘祖师纯阳、重阳、丹阳三仙真形，晨夕香花，一心对像，诵念是此《金丹大要》一遍，乃至十遍百遍千遍，日积月深，初心不退，愈加精勤，自感真仙亲临付授，是学仙子顿尔开悟，理路透彻，心地虚灵，即时脚跟踏得实际。夫何以故？玉命见授丹阳真君，掌领仙籍，巡行天下，察人功勤，注上丹台。分遣已成真人仙子，下为人师，移文录司，主借材宝，成就学仙之士无上妙道，以成真人。是学仙子精专注想，因缘遭逢；是学仙子不惮苦辛，恳求至道；是学仙子勿以天高地厚，难以感通；是学仙子勿以大道窈冥，非凡可学；是学仙子勿以阴阳分位，非人能成；是学仙子勿以性命由天，非我所有；是学仙子不作是见，不作是闻，勇猛智慧，即得性海汪洋，命源流润；是学仙子列名书丹，冥心究竟是此《金丹大要》。或触事物，或过经筵，或在舟船，或行道路，或对镜容，或照水影，或观淫房，或睹屠杀，或因童戏，或见僧坐，筑着磕着，偶一觉悟，从之而入，裸裸洒洒，圆圆陀陀，得大自在。恰如贫人於房舍中，掘得祖父一窖金宝相似，方知此是自家之物，多年弃藏，一旦得之，受用不尽。上士至人，昔蕴大乘根器，又复得此《金丹大要》，一诵再忆，豁然见性，即佛即仙。如嗜宝人道傍拾得无价明珠，喜庆无量。学仙之士，愿以生死为一大件，早收药物，成事丹炉，白日腾身，高奔帝境，实我志也。
　　上阳子金丹大要卷之一竟
　　上阳子金丹大要卷之二
　　紫霄绛宫上阳子观吾陈致虚撰
　　虚无
　　道德经序
　　上阳子曰：道始无名，德亦非称。自伏羲画卦，苍颉创爻，玄龟龙马，河图洛书，文王重易，箕子洪范，皆存而不名。老子垂世，始强名之曰道。夫道之为说，先天地而位天地，始万物而育万物，草木根实，非道不生，胎卵湿化，非道不产。道果何物也？其可见乎，而功用若是；其可摸捉乎，而造化若是；其可思议乎，而变通若是。自老子一指出、一强名之后，千古之上，此道得老子以明；万世之下，此道以老子为法。天以清，地以宁，三光以明，万物以荣，圣人仙佛，以修以成。噫，道果何物，而若是其大也。孔子而佛，皆明此道，非别有一道也，后来乃分三教。儒者不明曾子、子思之相受何事，却猜之为日用当行。释者不能明心见性，只得念诵顽坐。道则不究金丹窍妙，以为焚修法术。皆非道也。盖未有所授受耳。道之为物，通气而生气，复资气而育天地万物？未有非气而自生育者。然吾所谓气，却非天地呼吸口鼻往来，要知是气之名，须究外内之道。气之在外者，曰黑铅，即金丹之道也。释云佛法，儒谓仁义，道曰金丹。三教大圣必用是气，而后方能成佛作仙，即此是道，非别有一路耶。气之在内者，曰黑汞，即修定之道也。道名踵音，儒谓中和，释云世音，即自然之道。三教大圣必用此道，故名虽殊而道则同也。是以天下无二道，圣人无两心。
　　昔者老子西游，关令君喜知为圣人，迎之曰：子将隐矣，强为我着书。老子乃着五千余言而去。其着书处，今京兆整屋县终南山宗圣宫是也。此书留世，始以老子名，分上下二篇。真人郑思远标注八十一章之目。唐赐号曰《道德经》。古今解注，何啻数百人。唯河上公所释，以授汉文帝者，语淡义深，今难得其真。本经中大意，第一章显而出之，了具眼者，於此早分利钝。夫道也者，本无名无为，且名亦既有，复不可常名，则无为而无不为矣。故三十八章曰：上德无为而无以为，下德为之而有以为；上仁为之而无以为，上义为之而有以为。熟於道德者，体无为而无不为也。无为者，无以为也；无不为者，有以为也。为是道者，慧饶颜闵，必待师传。
　　建言有之：古之善为士者，微妙玄通，深不可识。
　　上阳子曰：岂古然哉，於今为然。盖不可识财不可见，不可见则不可思议摸捉。我师缘督真人，授锺吕王马之的旨，南岳一面，悉拜其授。致虚年甫四十，虽居林下，癖嗜诗书。尝谓寂灭虚无，其说杳冥济谈。蒙师一指，芒刺脱然，眼下便见，方知脚跟元踏实地，犹如空中浮云忽散，宝月圆明。并得所解《道德经》。焚香启视，至此两者同出而异名，早是性命双题，愈觉浑身是汗。坐对老子坐，行共老子行，佛祖在脚跟底立，似三界中我的最尊，超然有何生死。则三清剑、五岳冠、有与无、物与窍、朱裹汞、水中银、日兔月乌、雌雄黑白，以至金刚、浮幢、灯笼、佛殿、正法眼藏、涅盘妙心、百尺竿、西江水、竹麻雀苇、棒喝照用，恒河沙量佛法，莫不皆是见了悟了。日夕照觑大机大用，有时得到休歇之处，尤为快活。何以故？只为此者双关二意，直要世人明了为期。且道同出却不同入，同出又不同没，只一已是强名，况复云此两者，於下重云众妙之门。圣人无空言，一字是一个铁汉点检将来。却似大路傍草裹有两颗骊珠，寻常人都蓦直过了。明眼人一见圆陀陀、光烁烁，收拾随身去，岂不欣然。何哉？盖今世人只是看经，却不观经。圣贤仙佛留下经书，要引世人皆为圣贤仙佛。一切常人不明其意，朝念暮谓，以为祷祈，更不於中究竟生死一件实事，抑何愚哉？犹诲人医，指以诀云：左心、小肠、肝、胆、肾，明了的便以此而脉人之脉，不必劳诵千遍万遍。若病而不诊，只诵此语，虽感得叔和立现，复奈之何。经书亦然，若看而不观，亦犹病之语而不诊者，但了其字，观者要了其义。了字则讹了舌头，了义则坐断舌头。讹了非了，坐断是了。不了的是人，了底是圣贤仙佛。喻如《金刚经》云：佛说非身，是名大身。六祖释云：色身虽大，内心量小，不名大身；法身虽小，内心量大，等虚空界，方名大身。色身虽如须弥，终不为大。此欲世人早明色身、法身二事，若只口诵，不观其义，轮回生死，何有了期。三教圣师立言垂训，皆欲接引方来，非各门异户以相冰炭者。师授是经，俾之续其言外意。
　　上阳子曰：大哉！五千余言。多以天下国家、用兵治民之说，以翼其道。然以之平天下、治国家、用兵使民，无施不可。仁者见之谓之仁，智者见之谓之智。故莹蟾子有治道、丹道、兵机、禅机之说也。将以无为之道，奏之於吾皇，以仿陶唐无为之治也。其将以有为之道，告之于宰辅，行治平日新之德也。其将以无不为、有以为之道，训诸学道之士，以修金丹也。得此道以无为而治天下者，汉文帝之谓矣。得此道以佐汉而定天下者，张子房之谓矣。得此道而其鬼不神者，张辅汉之谓矣。得此道而善摄生者，许旌阳之谓矣。妙哉是经，其言父则云教父，母则云物母。此其为《道德经》也。其旨意先有为而后无为，非蠢然无为也。本道德而后仁义，非毁於仁义也。先仁义而后礼，非弃於礼者也。如恍惚中有象有物，杳冥中有精有信，不贵难得之货，此皆直指大道，显露玄机者也。经内隐八十余异名，如众甫、神器、玄牝、橐钥之类，盖深注意於道，使后之人从是而悟，因悟而入，因入而有焉，即有为者，金丹也。噫，后之人峨其冠者，不明玄牝窍妙之门，曳其裾者，不修无为有为之道。使彼之有目者视之为异端之教，彼之有口者呼之为异端之徒。而世之明敏器识之士，甘与彼之下愚，或侪或躐，奔竞是非，至于老死而不知有神仙之道，惜哉。且三教圣贤之所建立者，始焉莫不各有其道，而继之者特未善也。老子者，圣人也，太上也，巍巍尊居三清之境，以生育天地，运行日月，宰制劫运终始，万物为心。其视天下民物，一不安者，若已有之。中下之人恣其狂愚，不知源流，妄诞诋排，谓彼之非圣人者罔谴，益彰惑之甚也。谓此之归太上者罔福，是未得其道也。原其着此书者，其欲引道修行之士以成真人，使天下有以匡世救劫者也。如降魔斩蛟，平潮弭灾之事焉。然悟者自悟也，迷者自迷也。悟也者，因缘时节之来也。迷也者，宿昔所未种也。君臣也，父子也，夫妇也，兄弟也，朋友也，此大道之纲常也，万世之不可易也。降魔也，斩蛟也，此道成之事也，适时而就其功也。老子之道，即金丹大道也。夫金丹之道，先明三纲五常，次则因定生慧。纲常既明，则道自纲常而出，非出纲常之外，而别求道也，是谓有为。故云和其光，同其尘也。乃至定慧圆明，是谓无为。故云知其雄，守其雌也。道至无为，则神仙之事备矣。知此经者，则明其道。故曰太上下知有之。不知者则辩其语。故曰夫唯无知，是以不我知。今遵师训，因并释之，每章就下转语。夫如此者，特为此老垂一只方便手，为天下人具一只智慧眼。垂手者接济迷途，具眼者早自明了，使人人回首，物物知归，长生升仙，必有真实根器的。
　　至顺辛未中秋后三日，紫霄上阳子观吾陈致虚谨序。
　　道可道章解
　　道可道，非常道。
　　上阳子曰：夫道也者，位天地育万物曰道，揭日月生五行曰道，多於恒河沙数曰道，恒河者，西之界，此河四十里，沙细如面，比数多者之也。孤则独一无侣曰道，直入鸿蒙而还归溟涬曰道，善夺造化而顿超圣凡曰道，目下机境未兆，而突尔灵通曰道，眼前生杀分明，而无能逃避曰道。处卑污而大尊贵曰道，居幽暗而极高明日道。是道也，有大识见之眼而无睛，有大智慧之耳而无闻，有吸西江之口而无齿，有诸妙香之鼻而不嗅，有杀活舌头而味不味，有金刚法身而在自在，有生死剑而武士不敢施用，有一字义而文人不能形容。虽黑漫漫，不许一眨，暗而日彰；任峭巍巍，辟立万仞，放身无怖。细入剎尘曰道，大包天地曰道，将无入有是道，作佛成仙是道。佛经五千四十八卷，也说不到了处；《 中庸》 三十三章，也说不到穷处；《 道德》 五千余言，也说不到极处。道也，果何谓也？一言以定之曰：气也。故郑真人曰：道乃气之用。当知体其道者，是气也。可道者，道有号，道有名，道有讳。比如道之号曰万物宗，是道号也；名曰涅盘妙心，是表德也。道之号与表，皆可呼可言，故曰可道。至如道之讳，却是生万物之道，虽有其名，而不可以常道，故曰非常道。何谓非常道？盖可自见而不可以人见、众生见；可自道而不可以人道、众生道，是云可道非常道也。何谓非常道？以其至广大而尽精微，故不可以常道也。以其浄裸裸、赤洒洒、巍巍尊高，故不可以常道也。以其杳冥恍惚，有物混成，先天地生，故不可常道也。是谓非常道者也。
　　名可名，非常名。
　　上阳子曰：夫名也者，事物用以称题曰名，人神借以呼唤曰名。可名非常名者，喻如乾阳物也，曰乾则可，曰阳物则不可。又如坤，阴物也，曰坤则可，曰阴物则不可。故曰可名非常名也。又如今有人名曰谷神，小名曰刍狗，而字曰众甫，讳与小名，上之呼下，可也，故曰可名。众人则不可呼，若众人呼人之小名，则其人勃然而怒矣。何以故？众人不可呼人之小名？若於僻陋之所，人不闻见之地而言之则可，若於稠人中呼之则必自取辱焉。故曰非常名也。何谓非常名？盖人人有一个讳名，或可以自题，而不可托人言，是云非常名。我师曰：道以用言，在人未尝不可行，但非泛常所行之道。名以体言，在人未尝不可称，但非泛常所称之名耳。
　　无名天地之始，有名万物之母。
　　无者，待之而后动也。有者，已动而将形也。天地始者，雌雄蟠纠而物所自晖。万物母者，阴阳感兆而气所自育。以无而偶有者，犹以天而配地。以母而匹始者，犹以气而合神。是知有与无二者峙，而天地位焉。始与母二者出，而万物育焉。我师云：人之灵明知觉者，即无也，神也。絪缊活动者，即有也，气也。此论玄远，安其大方眼，然后可以见不见之处，照不照之所也。
　　常无欲以观其妙，常有欲以观其窍。
　　一定之中而求变化曰常。未见之前而将兴发曰欲。冲虚至圣曰妙，包元含灵曰窍。常无欲以观其妙者，於一定之中而求变化，待之而后动，而於未见之前而将兴发，此即观其冲虚至圣之妙也。常有欲以观其窍者，於一定之中而求变化，已动而将形，形於未见之前而将兴发，此即观其包元含灵之窍也。我师曰；观其妙者，见其智慧之精微；观其窍者，见其功用之远大也。
　　此两者同出而异名。同谓之玄。
　　两者，道与名也，无与有也，始与母也，妙与窍也。皆云两者，而当以无与有为先。同出而异名者，有无同出於一，而名乃分矣。玄者，不可见、不可闻、不可说。同谓之玄者，无与有两者，皆不可得而见闻名说也。玄之又玄者，以其无与有两者，愈不可见，愈不可闻，愈不可名谓。即佛云不可说不可说。转不可说者，即此道也。众妙之门者，言其玄乃万物冲虚，至圣出入之所也。而我师谓：有言外意。
　　上阳子曰：有物先天地，眼下甚分明。道之体者，自然也。道之用者，虚无也。虚无者，先天地也。《契》#1曰：委志归虚元。《悟真篇》曰：道自虚无生一气。我师云：先天一气自虚无中来，此乃为之而有以为也。自然者，复天地也。人禀父母阴阳二气而生而长，浑混未判，抱一无离，此乃无为而无以为也。道本无名，强名之曰道，是有名矣。既有名矣，又不可常名，既不可常名，则不可得而闻见也。是道也，是物耶？是有形也，是无形耶？乃不可常道常名，而不可闻见者也。是以从古圣人以至于今，成仙作佛者何限，虽遗千经万论于世，而终不显题者，唯是道之尊，德之贵也。夫人本来清静，若脚跟下见得明了，无他障碍，何必更向经句上寻觅。盖为世人翻着见解，讷处不能讷，知处不能知，是故圣人慈悲方便，假名托字，百般迁就而为之讳，亦只先天地一物耳。三教大圣，殊途同归，初无差别。如孟子集义所生之道，即孔子一贯之道也。释迦拈花以传涅盘妙心之旨，即达么直指人心见性成佛也。老子有无、玄牝、物母之道，即玄关一窍，大道金丹也。深山妙窟裹，代不乏人。所谓透到是处，一明一切明，一了一切了。利根上士，获睹此经，字上求义，义裹通禅，句中得意，意外悟道，忽若智慧眼开，感得天人相与，宁不庆快。
　　上阳子金丹大要卷之二竟
　　#1契：当作『参同契』。
　　上阳子金丹大要卷之三
　　紫霄绛宫上阳子观吾陈致虚撰
　　上药
　　精气神说上
　　黄帝曰：知之修炼，谓之圣人。无上元君谓老子曰：长生之功由於丹，丹之成由於神，故将合丹，必正身心。《黄庭外景经》曰：玉池清水灌灵根，审能修之可长存。《心印经》曰：上药三品，神与气精。圣人言修炼合丹者，炼精气神而已。唯此三者，千古之上，万世之下，无以易之。而精、气、神有后天地，有先天地，今将此二说别而晓之。
　　夫精者，极好之称。美者言精，恶者言麓，夫物皆然。凡人唯精最贵而甚少，在身中通有一升六合。此男子二八已满，未泄之成数，称得一斤。积而满者，至三升，损而丧之者，不及一升。精与气相养，气聚则精盈，精盈则气盛。日啖饮食之华美者为精，故从未从青。人年十六则精泄，凡交一次则丧半合。所丧者少，即随日生而补之，所补者阴精而已。唯元精一泄，非先天者，则不能补。若有丧而无益，则精竭而身惫也。故欲不节则精耗，精耗则气衰，气衰则病至，病至则身危。噫，精之为物，其真宝乎，又奚可纵欲而丧躯乎。丹阳祖师曰：色者甚於虎狼，败人美行，损人善事，亡精减神，至於殒躯，为道之大孽也。下愚之人谓其寿命数定，恣欲为快其意。古之戒曰：油枯灯尽，髓竭人亡。是知精实一身之根本，未有木无根而能久乎。象川翁曰：精为生气，气能生神，荣卫一身，莫大於此。养生之士，先宝其精，精满则气壮，气壮则神旺，神旺则身健而少病。内则五藏敷华，外则皮肤润泽。颜容光彩，耳目聪明，老当益壮，神气坚强。尝见高年欲情未衰，此其蚤年泄迟之验，至此又能绝欲，则寿更多。精之全者，无如赤子。赤子受父母阴阳二气而生，日以增长。老子曰：骨弱筋柔而握固，未知牝牡之合而□作，精之至也。使赤子如有知，保固其浑然之精而无亏泄，待其年壮明敏，乃遇至人授以燮调之道，必作无为之真仙矣。兹事固少。此以人身中之精而言，乃后天地之精，若论还丹，却非此精。
　　夫金液还丹之精，姓金唤九三郎，讳元晶，号曰金华商夫君。居玉池之西，出入跨虎，乳名婴儿，晚则呼为金公。凡到邻家，便称主人，其情嗜交梨，此乃先天地之精，却为人之至宝。老子曰：窈窈冥冥，其中有精，其精甚真，其中有信者，此也。修炼之士，先有此精，既若明了，即可仙矣。是号为金液还丹，佛号丈六金身者，积精至十六两也。纯阳翁云：吞精食气先从有，悟理归真便入无。海蟾金丹歌曰：为甚神仙却爱身，也须借壳养精神。陈泥丸云：大药须凭精气神，采来一处结交成。大药者，即金液还丹也。昔者，尧得之於务成子，亟欲修炼，缘总万机，虑不得就，乃捐天下而授舜，曰：惟精惟一，允执厥中。舜以授禹，而增之曰：人心惟危，道心惟微，惟精惟一，允执厥中。后来龙互禅师乃云：人情浓厚道情微，道用人情世岂知、空有人情无道用，人情能得几多时。从古到今修仙作佛者，未有舍此精而别有路耶。
　　其后天地之精属阴，人若宝之，唯能健其身益其寿而已。学猥之徒，欲吞此精之秽，或采闺丹而咽，或运己精补脑，以是为道，不亦愚乎。独先天地之精属阳，圣人修炼以为丹者，此也。云房老仙曰：涕唾精津气血液，七般物事尽为阴。又云：四大一身皆属阴，不知何物是阳精。赵中一云：一身内外总皆阴，莫把阳精裹面寻。白紫清云：其精不是交感精，乃是玉皇口中涎。云门和尚云：乾坤之内，宇宙之间，中有一宝，秘在形山。孔子翼易曰：男女媾精，万物化生。若其上士，言下须有指归。何以故？曰男女媾精，万物化生，此为奇特。若当时孔子以世俗生养之说为言，则必云男女媾精，人乃化生。却乃普云万物化生，於此切莫浅易看过了。上士至人，一闻便了，中下之士，非遇真师直指密训，奚可暗猜。我师缘督子曰：何者为性命，人之一身至精至粹，至尊至贵，莫越精、气、神三者。举世罕能达此。《黄庭经》云：急守精室勿妄泄，闭而宝之可长活。广成子授黄帝曰：毋劳汝形，毋摇汝精。黄帝以之而修炼，后於鼎湖上升，自后言修炼之道为黄老术，抑愚矣。此乃金丹之大道也，不可谓术。世唯此事最大，人人可以修炼而成仙也。
　　夫气者，天地万物莫不由之。在天地之外包覆天地，在天地之内运行天地。日月星辰得以明，风云雷雨得以动，四时品物得以生长收藏，此唯天地间阴阳造化之气尔。独人身之中，全其天地阴阳造化之气，得勤而用之。又有二焉。二者何也？有先天地之气，有后天地之气，今以后天地之气为言。此气生於谷，故从乞从米，而蓄於胃，胃得谷而生气。黄帝曰：五藏之气会於胃，而气所由生也。叶文叔曰：人受生之初，在胞胎之内，随母呼吸，受气而成。及乎生下，剪去脐带，一点元灵之气聚於脐下。凡人唯气最先，莫先於呼吸。眼耳鼻舌身意，皆由是气，非是气则色声香味触法，都不知觉。气之呼接于天根，吸接地根。气之在人身，有八百一十丈，与脉偕行，衰旺相关。积而壮者倍之，因劳欲而丧者无一半而已。人唯宝精则气自裕，气裕则精盈。日啖饮食之精热者，益气。人年二十面气旺，节欲少劳者，则气长而缓，多欲而劳倦者，则气少而短。气少则身弱，身弱则病生，病生则命危。试以日用常行见之，凡交感之后，气即促急。叶文叔云：众生迷蒙，醉於情爱，日夜漏泄，不知其几何也。本去根枯，之死必矣。世人但知养生止於禁欲，殊不知一念若动，气随心散，精逐气忘。为此道者，当心体太虚，内外如一。噫，气之为物，奚可不爱之乎。下愚之人，日则逞力多劳，夜则恣欲丧精，气因以乏。不知气乃命之蒂，未有花无蒂而不凋乎。养生之士，先资其气，资气在於寡欲，欲情不动，则精气自相生矣。气之盛者少病，内则志坚骨强，外则筋力勇锐，身体秀实，齿白唇红，老而不衰，步履轻快。且气之全者，无如赤子。赤子禀父母阴阳之气，日渐长而无亏，加以乳哺饮食，日以增羡。老子曰：终日号而嗌不嘎，和之至也。碧虚子陈景元注曰：天和之气至全也。故真人之息以踵，其嗌不哇。使赤子如有知守其浑然之气，与精同保而不亏泄，年壮又遇至人，晓以永世之道，亦可作无为之真仙矣。兹事又少。丹阳祖师曰：薄滋味所以养气，去慎患所以养性。又曰：守气之妙，在乎全精，尤当防其睡眠。《黄庭经》云：元气所合列宿分，紫烟上下三素云，灌溉五华植灵根。孔子曰：血气方刚，戒之在斗。夫人遇行走则气急而嘎，甚睡则气麓而劓，唯坐静则气平而缓。又气属火，而脾因气以运。盖人睡则脾损而色黄，冷食亦然。多吃冷饭之后，而又行房，则能使人心狡而色黄。何以故？饭窒於气，而意多婪，复嗜睡，而损脾也。此以人身中之气而言，乃后天地之气。傍门迷人，欲咽其津而纳此气，以为是道，犹炊砂而得饭，不亦惑乎。紫阳翁云：咽津纳气是人行，有药方能造化生，鼎内若无真种子，犹将水火煮空铛。
　　唯先天真一之气，可炼还丹，乃自虚无中来。此气姓白，唤太一郎，名元炁，号曰宇宙主宰素练郎君。寄居西川，出入乘白马，乳名真种子，晚则呼白头老子。到邻家便称父母，好食乌龟而多情，此为先天地之真气，却是人之至宝。《阴符经》曰：天之至秘，用之至公，禽之制在气。老子曰：万物负阴而抱阳，冲气以为和。又云：或嘘或吹，或强或羸。大修行人，先须洞明此之一气，若得之，号曰紫金花，又曰摩尼珠。茅真君靖中吟曰：气是添年药，心为使气神，若知行气主，便是得仙人。
　　上阳子金丹大要卷之三竟
　　上阳子金丹大要卷之四
　　紫霄绛宫上阳子观吾陈政虚撰
　　上药
　　精气神说下
　　海蟾翁《金丹歌》：炼形成气归真一，炼气成形谒紫宸。《丹髓歌》云：昔日遇师真口诀，只要凝神入气穴。《悟真篇》云：道自虚无生一气，便从一气产阴阳。石真人《还源篇》云：气是形中命。无名子云：真一之气，生於天地之先，得於虚无之中，恍惚窈冥，视之不见，听之不闻，搏之不得，如之何凝结而成黍珠者哉？盖圣人以实而形虚，以有而形无。实而有者，真阴真阳也，同类有情之物也。虚而无者，二八初弦之气也，有气而无质者也。两者相形，一物生焉。所谓一者，即先天地真一之气，凝而为一黍之珠也。原其天地之内，已有形质者皆后天地之气，属阴；独先天地之气属阳。崔公《入药镜》云：先天气，后天气，得之者，常似醉。形如明窗尘，一似细雾烟。何谓先天气？重阳翁云：五行不到处，父母未生前。丹阳翁曰：喘息莫教粗，上下宽舒。《参同契》曰：枝 茎花叶，果实垂布，正其根株，不失其素。《悟真篇》云：万般非类徒劳力，争似真铅合圣机。盖世间从石而出者，凡铅也；从造化窟中出者，真铅也。何谓真铅？即先天地真一之气。《契秘图》曰：离纳己，为日、为火、为心、为丹砂、为龙、为汞；坎纳戊，为月、为水、为肾、为铅、为虎、为气。在《易》之初爻曰：潜龙勿用。夫子翼之曰：港龙勿用，阳气潜藏。三教中人观书，莫蓦直读过了，内有做官、作佛、修仙的道理在，须下了些工夫始得。
　　上阳子曰：若阳气潜藏，必难求之也。直要有力者，然后能求之。达磨初来曰：见此赤县神州，有大乘象，成道必矣。此达磨之来，欲仗有力者为求是气，以成其道，岂料谒梁未谐，至魏方得成佛。因知是气无其力者，必不得之。紫阳真人乃依马处厚之力，王冲照乃得韩富公之力。石杏林授薛紫贤云：可往通邑大都，依有力者为之。是知此气每好潜藏，无力者安能得之。太一真人《破迷歌》曰：如何却是道，太乙含真气。白真人云：此气即非呼吸气，乃知却是大素烟。我师曰：先天一气自虚无中来。
　　上阳子曰：谁能承当得此一句，便是活仙了也。盖虚无中来，却不是从天上落底，既不从天上落，又非自己所有。孟子曰：吾善养吾浩然之气。其为气也至大至刚，以直养而无害。又曰：是集义所生者，非义袭而取之也。又曰：持其志，无暴其气。又曰：志至焉，气次焉。次者，随而至也。又曰：志者气之帅。既为气之帅，必为气主。为之主者，使之来即来，使之住即住。又曰：配义与道。若大智慧底，於此便分清浊。何以故？曰吾善养，既而曰以直养。此乃发明易中之直曰：夫乾，其静也专，其动也直，是以大生焉。故周子《爱莲说》曰：中通外直。亦是意也。又曰是集义所生，非义袭而取。后云配义与道。以是而知，孟子以仁义言之。又曰持其志，无暴其气；志至焉，气次焉。则知孟子非特善养，而亦善取。曰云何取？曰以直取。曰云何来？曰义所生。曰云何见？日以志为帅。以是知以是见，孰皆出头顶着，则他也有是知是见了。《参同契》曰：此两孔穴法，金气亦相胥。《金碧经》曰：造化泉窟，阳气发坤，日晷南至，五星联珠，日月合璧。葛仙蒲《流珠歌》曰：流珠流珠，役我区区；云游四海，历涉万书；忙忙汲汲，忘寝失哺；参遍知友，烧竭汞朱；三十年内，日月长吁；吾今六十，忧赴三涂；赖师传授，元气虚无；真阴真阳，一吸一呼；五液灌溉，洞房流酥；真人度我，要大丈夫。仙翁得此先天真一之气，依法修炼，白日紫云腾空升举，天下后世受其赐也。
　　天神者，妙万物而言，依形而生。《黄庭经》云：至道不烦诀存真，泥丸
　　百节皆有神。神名最多，莫能枚举。身中三部，上部八景：发神、脑神、眼神、鼻神、耳神、口神、舌神、齿神；中部八景：肺神、心神、肝神、脾神、左肾神、右肾神、胆神、喉神；下部八景：肾神、大小肠神、胴神、胸神、膈神、两协神、左阴左阳神、右阴右阳神。身中九宫真人：心为绛霄宫真人，肾为丹元宫真人，肝为兰台宫真人，肺为尚书宫真人，脾为黄庭宫真人，胆为天霐宫真人，小肠为玄灵宫真人，大肠为木灵宫真人，膀胱为玉房宫真人。又有元首九宫真人：双丹宫、明堂宫、丹田宫、泥丸宫、流珠宫、大帝宫、天庭宫、极真宫、玄丹宫、太皇宫。又有金楼重门十二亭长。身外有一万八千阳神，身内有一万八千阴神，共三万六千神。所主者唯绛霄宫真人，亦名肉团神，即心王也。又有三身神、四智神、三魂神、七魄神、七元八识神。假名异字，难可悉数。
　　心王乃一身之君，万神为之听命焉。故能虚灵知觉，作止任灭，随机应境，千变万化，瞬息千里，梦寐百般。又能逆料未来，推测祸福，大而天下国家，小而僻陋罅隙，无所不至。善藏喜怒哀乐、慈爱恶欲，又能随人。其人表正，其神亦正，其人谄曲，神亦邪佞。人若绝欲忘情，精气壮盛，神亦发旺明丽，形容美好。若人多欲劳损，神将衰而不守。其人恃酒风颠，污名短行，神亦随顺，反益助之。《悟真篇》云：柰何精神属阴，宅舍难固。又云：修真之士，若执己而修之，无过炼精、气、神三物而已。柰何三物一致，俱是后天地生，纯阴而无阳，安能化形於纯阳，而出乎天地之外耶。此言一身之精、气、神也。紫阳盖欲提省世人，未得先天地之阳神，与身中精气神相配，终不仙也。犹傅大士《金刚经偈》云：饶经八万劫，终是落空亡。
　　今以先天地之神而言，其神号无位真人。佛云纥利陀耶佛。若识认得此神，却有妙用。此神专主杀人，专主生人。修仙求佛者，必要此神主之方得。此神元来无头无尾、无背无面、无名无字，乃能与佛同名同号，能顺於人。若人姓张三，其神亦云张三。其人名金刚，其神亦云金刚。其人讳法跟，其神亦云法眼。人好食火枣。神亦好食火枣，盖其性善随人之所好，此乃先天地之神。《阴符经》曰：人知其神而神，不知不神而所以神也。大修行人，先明此神而敬惮之。若能明了，即神仙矣。此神之功，能驱用四心神、四智神、八识神。非特能用，又能使之变化。八识变为八金刚，四智化为四菩萨，四心化为四佛。〔四佛者〕，一名纥利陀耶佛、二名阿赖陀耶佛、三名质多耶佛，四名乾栗陀耶佛。四智菩萨，一名大成就菩萨、二名妙〔意〕观察智菩萨、三名平等性智菩萨、四名大圆镜智菩萨。八识金刚〔者〕，色识金刚、声、香、味、触、法识金刚、传送识金刚、含藏识金刚。
　　道呼神帝、神名众多，不知修炼底人，反为此神所役，安能驱驾而用之哉。《黄庭经》云：仙人道士非有神，积精累气以为真。又云：方寸之中谨盖藏，精神还归老复壮。纯阳祖师云：精神气血归三要，南北东西共一家。又云：精养灵根气养神，此真真外更无真。曹真人云：比来修炼赖神气，神气不安空辛苦。又云：神是性兮气是命，神不外驰气自定。虚静天师云：神若出，便收来，神返身中气自回。白真人云：此神即非思虑神，可与元始相比肩。是皆不外神气精三物，是以三物相感，顺则成人，逆则生丹。
　　何谓顺？一生二，二生三，三生万物；故虚化神，神化气，气化精，精化形，形乃成人。何谓逆？万物含三，三归二，二归一；知此道者，怡神守形，养形炼精，积精化气，炼气合神，炼神还虚，金丹乃成。只在先天地之一物耳。要此物至，却凭先天地之神功，役甩八识神，使之采丹取铅，堤防固济，传送保护，皆其力也。八识之中有法识神，主人之意，意行即行，意止即止。又平等性智菩萨，主传送识金刚。又大圆镜智菩萨，主含藏识金刚。皆听意神以主之，意使之去则去，使之来即来。下工之初，全仗此神以炼丹。故曰：神仙虽得此神，要知其家。《金丹歌》日：身譬屋兮屋譬身，却将居者比精神。又云：中央神室本虚闲，自有先天真气到。《资生经》曰；脐下三寸为下丹田，方圆四寸，着於脊梁、两肾中间，左青右白，上黄下黑，中央赤色，名曰大海，贮其血炁；亦名大中，极言人身上下四向最为中也。中央正位，即丹田，金胎神室也。《金碧经》曰：神室者，丹之枢辖，众石之父母，砂汞别居，出阳入阴。又曰：神室用施行，金丹然后成。又曰：神室设位，变化在乎其中矣。神室者，上下釜也。设位者，列雌雄配合之密也。变化者，谓铅汞之用也。
　　我师曰：圣人恐泄天机，道家以妙有真空为宗，多借喻曰朱砂水银、红铅黑汞、婴儿姹女、丁公黄婆、黄芽白雪等类。近於着实，致令迷人妄乱猜度。学人将似是而非者执以为有，却谓金母是圆外药，滞於有形滓质，采战秽行，而终莫悟真空之妙。释氏以妙空不空为宗，多喻之曰狐孙狗子、露柱剎竿、黄花翠竹、棒拂花草、灯笼佛殿、西江水、赵州茶等类。全无意义，使人不可解悟。学者思之不得，议之不及，遂云禅机因执为无，流於顽空静坐，入定出神，而终莫悟不空之妙。岂知禅忧顽坐，道怕傍门，学佛修仙，一件事大。
　　我自得师一言之下，如光明镜挂於高堂，物去物来，无不照了。今特指出一条大路，共诸人行。彭真人云：一日可以夺四千二百二十年天地正气。无名子曰：天一生水，在人曰精，地二生火，在人曰神。大修行人，早用妙意观察智菩萨，役使纥利陀耶佛，八月初三夜子癸时，急走西川，采铅取金，疾驾白虎，与传送识金刚一同回还，付与妙观察智菩萨，送归神室，与勾陈神君、螣蛇神君，而同收贮，关锁封固。初则虎龙交战，后则龙虎降伏。妙观察智菩萨，与乾栗陀耶佛，戮力同心，不可暂离，日夕卫护。如此保顾十月之后，却有一个金色头陀，道曰上阳真人，在内作主。二佛仍前照管，不使轻离远出，一周二载，二佛分付与上阳真人之后，方可受赏言功。正阳翁曰：纵横天地不由亲，其是之谓也。章思廉《出神诀》云：得太极全体，见本来面目。先天一点真，后天却是屋。吕祖师云：九年火候真经过，忽尔天门顶中破，真人出现大神通，从此天仙可相贺。后天地之神及先天地之神，亿乘万骑，随逐已成真人，同驾云骈，径诣三清，均受仙秩。是之谓白日升天也，是云大丈夫之事毕也。
　　上阳子金丹大要卷之四竟
　　上阳子金丹大要卷之五
　　紫霄绛宫上阳子观吾陈致虚撰
　　妙用
　　金丹妙用章
　　《金碧古文〔经》云〕：丹术着明，莫大乎金火。金火者，真铅也。又云：元君始炼汞，神室含洞虚，玄白生金公，巍巍建始初。又云：神室用施行，金丹然后成。伯阳真人曰：金来归性初，乃得称还丹。
　　上阳子曰：金者，非云金也。指铅以为金也。铅乃金银之祖，故总题为金。盖非世上金宝之金，非从凡间土石中出者。此金乃先天之祖气，却生於后天。大修行人，拟太极未分之前，体而求之，即造真际。是以高仙上圣，於后天地已有形质之中，而求先天地未生之气，乃以此气炼成纯阳，故名曰丹。夫纯阳者，乾也；纯阴，坤也；阴中阳者，坎也；阳中阴者，离也。喻人之身亦如离卦，却向坎心取出阳爻，而实离中之阴，则成乾卦，故曰纯阳。以其坎中心爻属金，故曰金丹。须求先天未形者是，若后天地已有形者，人也物也，非金丹也。然又非金、非铅、非银，乃其气也。我师缘督子所以云：先天一气自虚无中来者，此也。《黄庭经》：天回紫抱黄，入丹田幽室内，明照阳门。又云：呼吸元气以求仙。魏师吕《先天大学书》曰：圣人能返一气，而归根复命，与元神道合，生生无穷，总括万象，谓之得一，强名曰丹，非法术也。是乾道变化，阴阳不测，太极无上至真之妙，包含性命之宗，谓之金液归真形神俱妙之道，至简至易，一得永得，得其口诀，虽至愚小人立跻圣位。要之，所谓神仙者，以能杀阴而回阳，抱神以致仙也。丹阳翁曰：性定则情忘，体虚则气运，心死则神活，阳盛则阴消。大修行人既得真师盟授，趁早分去身中之阴，而归至真之阳也。莹蟾子曰：一切常人分阳未尽则不死，大修行人分阴未尽则不仙。盖念虑绝则阴消，幻缘空则阳长。故阴尽阳纯则金丹药熟，丹熟则飞神仙境。此谓之神仙矣。
　　药物妙用章
　　黄帝曰：人，万物之盗。又曰：日月有度，大小有数，圣功生焉，神明出焉。《金碧经》曰：炼银於铅，神物自生。《参同契》曰：同类易施功，非类难为巧。丹阳祖师曰：神气是性命，性命是龙虎，龙虎是铅汞，铅汞是水火，水火是婴姹，婴姹是真阴真阳。紫阳翁曰：咽津纳气是人行，有药方能造化生，鼎内若无真种子，犹将水火煮空铛。又云：要知产药川源处，只在西南是本乡。
　　上阳子曰：从古到今，上圣列仙留下丹经，不肯明示药物一件，其间所指金木水火、铅汞砂银，此皆譬喻。而凡俗直以煅炼为事，却将凡铅水银砂硫为其药物，以盲引盲，可胜怜悯。吾今分明与世泄露。夫药物者，须知此药从物中出，非凡世金石草木之类，亦非有形有质之数，却又在有形之中而得。似金非世金，似水非凡水，亦有内药，亦有外药。夫外药者，坎中求先天真一之水，水中取先天未扰之铅，铅中采先天太一之气，此气即黑中之白，阴中之阳也。《悟真篇》云取将坎位中心实者，是也。盖真一之水，即真一之精气，此气为天地之母，阴阳之根，水火之本，日月之宗，万物之祖。《契秘图》曰：坎为水、为月，在人为肾。肾藏生精，精中有正阳之气，炎升于上，精阴气阳，故铅柔而银刚。虎性属金，而金能生水，颠倒取之，母隐子胎。故虎向水中生，虎乃配铅，是谓阴中之阳也。此上宫外药者也。
　　夫内药者，离中求先天真一之液，液中行先天久积之砂，砂中运先天至真之汞，此汞即白中之黑，阳中之阴也。《悟真篇》云：点化离宫腹裹阴，是也。《契秘图》曰：离为火、为日，在人为心。心藏生血，血中有真一之液，流降于下，血阳液阴，故砂阳而汞阴。龙性属木，而木能生火，颠倒取之，母隐子胎，故龙从火裹出也。龙亦配汞，是谓阳中之阴也。此止言内药者也。莹蟾子曰：大凡学道必先从外药起，然后及内药。高上之士夙植德本，生而知之，故不炼外药，便修内药也。内药者，无为而无不为也。外药者，有为而有以为也。内药则无形无质而实有，外药则有体有用而实无。外药者色身上事，内药者法身上事。外药是地仙之道，内药是天仙之道。外药了命，内药了性。夫惟道属阴阳，所以药有内外。无名子曰：离外阳而内阴，坎外阴而内阳，以内阳点内阴，即成乾卦。喻如金丹，是至阳之气，结在阴海之中，取来点己之阴汞，即为化纯阳之身矣。
　　上阳子，羞不得，两片皮，说又说，不厌烦，留丹诀，令后来，皆通彻。海蟾前《金丹歌》：若要超凡入圣处，无出阴阳二品丹，阳丹须得先天宝，中有五色包至道，阴丹须认先天气，常以性根护命蒂。阳丹者，即外丹也，即外药也。造化在二八炉中，不要半个时辰而生，立得成就，此即先天地真一之气，号曰真铅，又曰华池神水真金。故真一子曰：未有天地混沌之前，真铅得一以先形，而渐生天地阴阳五行万物也。大修行人采此真铅，归于悬胎鼎内，点汞入室，是谓外丹也。阴丹者，即内丹也，即内药也。大修行人既得外丹入鼎，却行阴阳符火，运用抽添以温养之。丹阳祖师云：心液下降，肾气上升，至于黄房，氤氲不散，则丹聚矣。《悟真篇》云：谩守药炉看火候，但看神息任天然。神息者，即庄子云：真人之息以踵；即广成子云：丹灶河车休矻矻，鹤胎龟息自绵绵。此龟息、踵息、神息，名虽殊而用之则一，此即谓之真火，以为内药也。饵丹之后，非真火元以育圣胎，是以坐看神息。夫天一生水，在人曰精，地二生火，在人曰神。人之精神，营卫一身，运阴阳，合呼吸，以呼吸用神气，以神气取水火，以水火炼胎息，胎息绵绵，游泳坎离，坎离交感而生金液，金掖还而丹成也。
　　鼎器妙用章
　　《阴符经》曰：爰有奇器，是生万象。太上曰：当其无，有器之用。《龙虎上经》：圆中高起，状似蓬壶，关闭微密，神运其中，炉灶取象。《黄庭经》云：出入二窍合黄庭，呼吸虚无见吾形。伯阳真人云：此两孔穴法，金气亦相胥。紫阳真人云：先把乾坤为鼎器，次搏乌兔药来烹。
　　上阳子曰：鼎器之名非但一说，匪遇圣师难可拟议。曰乾坤鼎器，曰坎离匡郭，曰玄关一窍，曰太一神炉，曰神室黄房，曰混元丹鼎，曰阳炉，曰阴鼎，曰玉炉，曰金鼎，曰偃月炉，曰悬胎鼎，曰二八炉，曰朱砂鼎，曰上下釜，曰内外鼎，曰黄金室，曰威光鼎，曰东阳造化炉。名虽多而所用亦别，且如内鼎外鼎之说。内鼎者，即下丹田，在脐之下三寸，一曰脐后肾前，一曰前对脐后对肾，一曰脐之下肾之上。凡此说者，犹暗中而射垛也。有道之士，只要认取下丹田之极处为准。盖下丹田是神气归藏之府，方圆四寸，一名太中极。太中极者，言当一身上下四向之中，故曰太中极也。大海者，以贮人一身之血气，故曰大海。《悟真篇》云：真精既返黄金室，一颗明珠永不移。李清庵云：乾宫交媾罢，一点落黄庭。即此内鼎神室也。
　　外鼎者、亦名谷神，亦名神器，亦名玄关，亦名玄牝之门，亦名众妙之门，亦日有无妙窍。凡此数者，犹聋人而听管钥也。有道之士，只要认其经营采取之所。紫阳真人云；要得谷神长不死，须凭玄牝立根基。叶文叔注：以玄牝为两肾中间混元一穴。无名子题曰：误矣，殊不知玄牝乃二物也。若无此二物，安能有万物哉。故内外二丹从此而得，圣人秘之，号偃月炉、悬胎鼎也。《参同契鼎器歌》：圆三五，寸一分，口四八，两寸唇，长尺二，厚薄匀，腰脐三，坐垂温，阴在上，阳下奔，首尾武，中间文，始七十，终三旬，二百六，善调均，阴火白，黄芽铅，两七聚，辅翼人。《悟真篇》首云：周围一尺五寸，中虚五寸，长一尺二寸，状似蓬壶，亦如人之身形，分三层应三才，炉面周围一尺二寸，明心横有一尺，立唇环匝二寸，唇厚二寸，炉口偃开锅釜，如仰月状，张随号为偃月炉。此上言外炉也。仙师之意，借物为喻，使后来人易於领悟。只如圆三五，寸一分，此非真师详诲，岂有自知，况其下文多少深意。如叶文叔自叙，丹丘有遇，了然明白。岂谓玄牝之说，不得师传，妄意紬度，果何益哉！后之学人，既蒙师授，当明大要，不可寻文而泥象也。又详阴炉阳鼎之说。偃月炉者，阴炉也。中有玉药之阳气，即虎之弦气也。何谓偃月？盖此炉之口，偃仰之间，如偃月之状，阴海是也。先天自然真一之火，月生日长於其中，是曰阴炉也。朱砂鼎者，阳鼎也。中有水银之阴气，即龙之弦气也。号曰悬胎，以其不着於地，如悬於灶中，此鼎入炉八寸，身腹通直，是曰阳鼎也。似此之类，皆不可泥文，切须寻其义也。
　　采取妙用章
　　《阴符经》曰：其盗机也，天下莫能见，莫能知。君子得之固穷，小人得之轻命。《黄庭经》云：玄膺气管受精府，急固子精须自持。《参同契》曰：采之类白，造之则朱。又曰：昴毕之上，震出为征，阳气造端，初九潜龙。《金碧经》曰：磁石吸铁，隔碍潜通。正阳翁曰：有无交入为丹本。紫阳真人曰：铅遇癸生须急采。又曰：甘露降时天地合，黄芽生处坎离交。朱震《易传》云：晦日朔旦，坎月离日，会于壬癸。又云：三日暮，震象，月出庚。
　　上阳子曰：看书要达古人意，若只念字又何益，且如日月会壬癸，三日之暮震始生，此固不可以猜晓，况只寻常看过乎。谓如有无交入，癸生急采，天地合，坎离交。此无真师口授，强猜不得，是云真实希有之妙义也。何谓交？曰：交以不交之交。何谓合？曰：合以不合之合。何谓采？曰：采以不采之采。何谓不采之采？曰：擘裂鸿蒙，采以不采之采。何谓不交之交？曰：凿开浑敦，交以不交之交。何谓不合之合？曰：恍惚窈冥，合以不合之合。盖鸿蒙未判，须寻太易之先。浑沌既分，则究癸生之际，窈冥无象，以求其真。何谓鸿蒙？曰：形如鸡子之初，比似中黄之义。何谓浑混？曰：月出庚申之上，震生昴毕之方。夫鸡卵分形，知未始太极之肇；庚方月现，推癸生复至之时。何谓恍惚窈冥？曰：劝君穷取生身处，种向乾家交感宫。无名子曰：癸生者，时将丑也。紫阳翁云：白虎首经至宝，华池神水真金。象川翕曰：癸日子时急采，不得逾时，是言采取也。但癸与子非天干地支之拟，又复与震非易中爻上之文。吾所谓大要者，如坎离会癸，月出震生，恍惚窈冥，鸡子大易，皆於人身求之，是以冬至不在子也。
　　上阳子曰：今之言采取者，当明以何物为采取之具，何者为采取之神也。缘督子曰：人之灵明知觉者，即无也，神也；絪缢活动者，即有也，气也。正阳祖师曰：钻天入地承谁力，妙用灵通须是神。盖是者此也，神者物也，言必须以此物为采取之家具也。丹阳翁曰：速把我人山放倒，急将龙虎穴冲开。《参同契》曰：耳目口三宝，闭塞勿发通，真人潜深渊，浮游守规中。此皆专心致志，躬己以听命也。又曰：离炁纳营卫，坎乃不用聪，兑合不以谈，希言顺鸿蒙，三者既关楗，缓体处空房。委志归虚无，无念以为常。此则言去我之声色言语，而有所待也。当其采药之时，关防慎密，谨戒尤切。在易之复卦曰：复，其见天地之心乎。又曰：先王至日闭关，商旅不行，后不省方。此易中之谨戒也。《指迷诗》云：塞兑垂帘寂默窥，满空白雪乱参差，殷葱收拾无令失，伫看孤轮月上时。兑者，口也。帘者，目也。白雪者，外丹也。此正阳翁令后人於采取之际，当如此而谨戒者也。广成子谓黄帝曰：慎汝内，闭汝外，多知为败，我为汝遂於大明之上矣，至彼至阳之原也；为汝入於窈冥之门矣，至彼至阴之原也。又曰：彼其物无穷，而人皆以为终；彼其物无测，而人皆以为极。
　　上阳子曰：以为极者，立人之极也。至阳至阴之原，即无穷无测之门，玄牝是也。紫阳真人曰：但将地魄擒朱汞，自有天魂制水金。地魄者，虎之弦气，坎中之阳也。天魂者，龙之弦炁，离中之阴也。虎为铅、为君、为主，故先取之将来擒汞；龙为汞、为臣、为宾、故后用以制铅。是故虎以阴中之阳火烹炼乾龙，龙即发阳中之阴火以应之。铅汞相并和合凝结了，即时饵归金室。古仙诗曰：香从臭内出，甜向苦中来。正阳翁曰：及夫采药於九宫之上，得之而下，入於黄庭；抽铅於曲江之下，般之而上升内院。玉液、金液本还丹，般运可以炼形，而使水上行。君火、民火本炼形，般运可以烧丹，而使火下进。五气朝元，般运各有时；三花聚顶，般运各有日。神聚多魔，般真火以焚身，则三尸绝迹；药就海枯，运霞浆而沐浴，则入水无波。又曰：龙虎相交而变黄芽，抽铅添汞而成大药。玄武宫中而金晶才起，玉京山下而真气方升。走河车於顶上，灌玉液於中衢，起龙虎而飞金晶，养胎仙而生真炁。
　　上阳子曰：圣师接人，唯恐不至，且修炼事大，既非烧煮，而下手采取，又不得而闻见也。其言采取者，采何物也，取何等也？吾今重为显说。夫采取者，采先天之气，取真一之铅；采坎中之爻，取水中之虎；采黑中之白，取阴中之阳。却非傍门采精取血，又非入室补脑还精；非用灵柯一深九浅，又非三峰采战秽行。彼皆一等浊俗愚夫，不求真师，迷迷相指，非唯自失，并害道真。大修行人须究生身，明太极已前之心，参造化未始之妙。晦朔屏耀，月映太阳而复明；西南得朋，光吐庚方而成震。究竟到此，则知人禀先天虚无窈冥真一之气而生者也，则知母之复有母也，则知真铅之宗祖也。何谓真铅宗祖？夫浑沦已判，乾乃成巽，久变为离，而其真阳寄于坎中，是以坎中之金，元属於乾，此为真铅之宗祖也。何谓母之母？在天地未根之前，有物混成之中，含灵至妙之瑞，此为母之有母也。大修行人既明采取，又悟生身，须考气候。且一月之中止有一日，一日之内唯在一时，一时之中分为六候，止用二候以为采取，则一时中尚余四候，四候之内却名合丹。合丹之妙，急以己汞合铅於斯时也。调和真息，周流六虚，自太玄关逆流至天谷穴，而吞入黄金室也。斯乃元年起火下手之工。故真一子曰：立创鼎器，运动天机。初则全无形质，一如鸿蒙混沌之中，既经起火运符，便应元年滋产。《参同契》曰：冠婚气相纽，元年乃芽滋。是为受气之初也。古歌曰：黄芽铅汞造，阴壳含阳华。是谓之男子怀胎也。端坐面壁之功，於此乎见。
　　上阳子金丹大要卷之五竟
　　上阳子金丹大要卷之六
　　紫霄绛宫上阳子观吾陈致虚撰
　　妙用
　　真土妙用章
　　伯阳真人曰：土游於四季，守界定规矩。《龙虎经》曰：土德以王，提剑偃戈，以镇四方。又曰：坎雄金精，离雌火光，金火相伐，水土相克，土王金乡，三物俱丧，四海辐凌，以置太平，并由中宫土德黄帝之功。又云：玄女演其序，戊己贵天符。又云：丹．砂流汞父，戊己黄金母。紫阳真人曰：离坎若还无戊己，虽含四象不成丹。又云：木金间隔会无因，须假黄婆媒娉。
　　上阳子曰：五行无土则不全，五金无土则不生，五谷无土则不实，金丹无土则不成。是以乾坤四向有土，东有氏土，南有柳土，西有胃土，北有女土，而复与日月同於四正之宫，此星宿中定位之土。坎中女土为戊，离中柳土为己，比为金丹之象也。一年四季分土而居，唯独夏末秋初土王适用，非土之用，则金不生。五行之中以木克土，然木非土，岂能生也。今以铅汞砂银土之五行为言，铅本生於兑，而母隐子胎，却於坎中求之，盖坎中有戊土者也。故以铅投汞，即流戊就己之义也。言戊土与己土一处相交，则金花自结，却吞入腹中，此为饮刀圭也。刀者，乃戊土中之铅也。圭者，乃戊己二土合为一圭也。离中己土辅日之光，居於午上，故夏日热而冬日暖。午为阴之首，而日为阳，是以己土乃阳中之阴，象龙之弦气也。坎中戊土助月之华，居於子上，故冬日暄而夏夜凉。子为阳之首，而月为阴，是以戊土乃阴中之阳象，虎之弦气也。龙虎怀戊己之真土，是以龙虎交而戊己合，戊己合而铅汞会，铅汞会而还丹结也。大修行人，求其意而莫泥其文也。且求意当求意外之意，参玄要悟玄中之玄。何也？
　　上阳子曰：金丹大事，全仗戊己二土者也。迷之则云泥异路，悟之则针芥相投。喻如两君相见，中有宾相，两国交兵，中有通好。又如天上鹊桥，人间渡子。又如百万兵众，必有将军，偃武修文，必有宰执。故号之为黄婆，名之为媒娉。指戊土为河车，是有守疆界之说，指己土为牛车，是有定规矩之妙。但金丹所言各有其事，所用各有其时。真仙上圣，欲提后人於火坑之中，使知有金丹之道，可以长生度世者矣。故托名借喻，令人易悟。是《悟真篇》云：赤龙黑虎各西东，四象交加戊己中。其谓金丹出於戊己也。盖戊己相合，坎离自交，龙虎二物居於戊己之中，顷刻凝结真精一粒，即饵归黄金室内，却运阴阳符火，炼成纯阳也。王道云：日有三照，月有三移。日月出於东而光耀於西，则西方白虎金德之正气，入於玄冥之内，化而为六戊。日月入於西，而光耀於东，则东方青龙木德之正气，入於玄冥之内，化而为六己。日月当於午而光耀於北，则南方朱雀火德之正气，入於冥玄之内，就土成形，化为黑铅。常居天地杳冥之先，为天地万物之根本，为金丹之，祖炁也。
　　火候妙用章
　　《金碧经》曰：发火初温微，亦如爻动时。《悟真篇》云：纵识朱砂及黑铅，不知火候也如闲。王道云：金液神丹，全在火候。火是药之父母，药是火之子孙。魏师吕曰：夫能尽性命之道者，无出於黄帝金丹。金丹之妙，在乎火记。火记之妙，象乎坎离相交，而生变化神明也。是以大修行人，不知铅汞火候，则不能成丹，明矣。昔崔翁授纯阳祖师《天元入药镜》，是必令其究火功，学者当宜尽心。道光禅师云：圣人传药不传火，从来火候少人知，莫将大道为儿戏，须共神仙子细推。泥丸真人云：扫除末学小技术，分别火候采药物，只取一味水中金，收入虚无造化窟，捉将百脉尽归元，脉住气停丹始结。《黄庭经》曰：知雄守雌可无老，知白见黑急坐守。栖云翁曰：人身有三斗三升，火不得风不着。《悟真篇注》曰：雄裹雌，即龙之弦气，汞是也。阴抱阳，即虎之弦气，铅是也。二物相交合，方生黍粒之丹，吞入腹内丹田中，点化阳魂以消阴魄也。且以一日之中论之，子时一阳生，人之肾中有一阳纯精之气上升，则进阳火，是为复卦；午时一阴生，人之心中有一阴至神之气下降，则进阴符，是为姤卦。
　　上阳子曰：火候最秘，圣人不传，今略露之。药非火不产，药熟则火化矣。火非药不生，火到则药成矣。且火候之奥，非可一槩而论，中有逐即事条，可不明辨之乎。夫金火为朋，而属西南，故三日庚方癸阳初生。当是之时，先究《参同契》内四十八章之旨，则知根乎天地之根，母其阴阳之母，是窈冥之内，恍惚之中，水源至清，全无挠动。紫阳翁曰：虚无生白雪，寂静发黄芽。火候之秘，此其一也。当其采取之际，用武火之时，一时六候，唯用二候以取药火，不可毫发差谬，宜穷《参同契》四十九章之旨。紫阳访曰：药物生玄窍，火候发阳炉。火候之禁，此其一也。虽已得药，入鼎要明斤两爻铢，勿致过当伤多。紫阳翁曰：木汞一点红，金铅三斤黑。《参同契》曰：名曰第一鼎兮，食如大黍米。火候之妙，此其一也。既而真铅归于黄金室内，匀十二节，进火行符。魏真人曰：周旋十二节，节尽更须亲。火候之用，此其一也。至於添汞抽铅，铅尽汞乾，金丹已成，婴儿将现。《契》曰：千周灿彬彬兮，万遍将可睹。火候之全，此其一也。圣师叮咛后人，以药物复谨慎，以火候亲切至矣。紫清翁曰：流俗浅识、末学凡夫，岂知元始天尊与天仙地仙，日日采药物而不停，药物愈采而无穷也。又岂知山河大地与蠢动含灵，时时行火候而无暂住，火候愈行而不歇也。只此火候与药物，顺之则凡，逆之则仙。古云：五行颠倒，大地七宝，五行顺行，法界火坑。紫阳饰曰：白虎首经至宝，华池神水真金。又云：依时采取定浮沈，进火须防危甚。大修行人已得圣师授以真诀，奚可不明火候者乎。古歌曰：铅为芽母，芽为铅子，既得金花，舍铅不使。盖铅是中宫金母，繁生真汞，汞结为丹，铅则不用。无名子曰：虚心则无我，万物皆空清，其天若也实腹，则炼铅乾汞，无摇其精。精者，汞也。守汞以实其腹，则金玉满堂矣。即老子云抱一也。一者，丹也。抱一以空其心，心空则尘不立，方其实也。炼铅以制之，汞乾形化，于以抱一，以空其心，心空神妙，与道合真。修丹之士，未炼铅金，无摇汝精，精少则还丹不成。大修行人#1翁曰：君火民火本炼形，般运可以烧丹而使火下进，故必有其道矣。水之就下者，理也。颠倒者则欲其水之炎上，水岂能炎上哉。正阳翁曰：玉液金液本还丹，般运可以炼形而使水上行，是必有其道矣。此即反阴阳者也。又如居家者则为主，外来者则为宾。颠倒者反以外来底为主，居家者乃为宾。一如女之嫁夫者，理也。颠倒者反以夫而嫁于女，故曰入赘，且名之曰养老之郎也。夫乃外来底，而却为主矣。此之谓逆取者也，此之谓大修行者也，此之谓逆则成仙者也。若火炎上而水就下，则人也物也，非仙者也。
　　神化妙用章
　　锺离祖师曰：访仙求友学烧丹，精选朱硫作大还。海蟾翁曰：卦行火候周天毕，孕个婴儿琐下田，霹雳一声从地起，乾户擘开光万里，翻身撞出太玄关，这回方是真仙子。《参同契》曰：寝寐神相抱，觉寤候存亡，颜色浸以润，骨节亦坚强，排却众阴邪，然后立正阳，修之不辍休，庶气云雨行，淫淫若春泽，液液象解冰，从头流达足，究竟复上升，往来洞无极，怫怫被容中。
　　上阳子曰：大修行人既得刀圭入口，运己玉芝以养之。凡运火之际，忽觉夹脊真炁上冲泥丸，沥沥然有声，从头似有物触上脑，须臾如雀卵，颗颗自腭下重楼，如冰酥香甜甘美之味无比，觉有此状，乃验得金液还丹，徐徐咽归丹田，自此而后常常不绝，闲目内观，脏腑历历如照烛，渐次有金光罩体也。泥丸翁云：我昔工夫行一年，六脉已息气归根。老子曰：专气致柔，能婴儿。此皆言温养也。夫温养者，隳肢体，黜聪明，终日如愚而不违，不可须臾离也。如鸡抱卵，暖气不可间断，则抽添之功自见矣。抽添者，以铅制汞之后，逐日运火，渐添汞，汞渐多，铅渐少，久则铅将尽，汞亦乾，化而为丹砂，号曰金液还丹之纯阳。则知形化为气，气化为神，是曰婴儿，是曰阳神。《黄庭经》 云：瞻望童子生盘桓，问谁家子在我身。正阳翕曰：孩儿幼小未成人，全藉娘娘养育恩。昔宋景定间，有仙蓝养素，炼金液大还得丹，入岳怀胎既久，得海蟾翁假李玉溪奉寄一语，乃抚掌大笑，顶门霹雳一声而去。今岳山长笑先生是也。纯阳祖师云：九年火候真经过，忽尔天门顶中破，真人出现大神通，从此天仙可相贺。到此则金丹之大事毕矣。
　　上阳子金丹大要卷之六
　　#1此处文字疑有缺漏。当作『大修行人颠倒逆取而成丹。正阳翁曰』云云。
　　上阳子金丹大要卷之七
　　紫霄绛宫上阳子观吾 陈致虚撰
　　须知
　　运火行符须知
　　伯阳真人曰：阳燧以取火，非日不生光。方诸非星月，安能得水浆。二气玄且远，感化尚相通。何况近存身，切在於心胸。阴阳配日且，水火为效征。又曰：性主处内，立置鄞鄂，情主营外，筑垣城郭，城郭完全，人物乃安。《黄庭经》云：作道优游深独居，扶养性命守虚无。缘督子曰：今之修道者，不得正传，不悟平叔未炼还丹莫入山之语，唯欲避喧求静，遁世逃人，出妻屏子，离尘绝俗，穷谷深山独居孤处以为自高，如弃世间法也。无名子曰：夫运火者，先定刻漏以分子午，次接阴阳以为化基。般六十四卦於阴符，鼓二十四气於阳火，天关在手，地轴形心。回七十二候之要津，攒归鼎内；夺三千六百之正气，辐辏胎中。谨戒抽添，精专运用，虑其危，防其险，不使顷刻参差，分毫差忒，故得外接阴阳之符，内生真一之体。苟或运心不谨，节候差殊，即姹女逃亡，灵胎不结。莹蟾子曰：采药初关，先识天癸生时，中关则知调和真息，周流六虚，自太玄关逆流至天谷穴交合，然后下降黄房，入于中宫。
　　上阳子曰：运火者，运内外之火。火者，药火也。候者，符候也。将者，符合也。圣人下工炼丹之初，须知铅汞两相逢迎，真一之铅将至，运己汞以迎之，铅汞一合而即得黍粒之丹，饵归黄金室内以为丹头也。夫运火者，始自复卦子符起首，疾进阳火，谓之下手用工，而进火谓之野战。盖野战则龙虎交合，是用三分武火，前行短之谓也。行符者，午时姤卦用事，则进阴符，包固阳火於内，故行符谓之罢功守城。夫守城者，以其鄞鄂已立，唯温养沐浴，防微杜渐，是用七分文火，后须长之谓也。然复与妮乎，皆从人身而求，须认自己生身之由，则得之矣。不必执文而泥象也。紫阳真人《金丹四百字》云：火候不用时，冬至不在子。学者宜子细求之也。
　　朔望弦晦须知
　　缘督子曰：一点阳精秘在形山，不在心肾而在乎玄关一窍。学者不识阴阳，不知时候，不能还返，止於自身摸索，而认彼昭昭灵灵之识神以为真实，转转差驰。《易》曰：与日月合其明，与四时合其序。朱震《易传》 云：晦日朔旦，坎月离日会于壬癸。
　　上阳子曰：每月朔日一子时，日月合璧於癸，薄暮会于勖毕之上，此喻火之初生也。当此之时，纯阴已极，微阳将生，是谓潜龙。三日之哺，月生庚上，真阳已肇，庚属西南。《易》曰：西南得朋，乃与类行。《参同契》曰：神功变成震，三日月出庚。盖是时也，药物才生，水源至清，未曾挠动，有气无质之际。大修行人急向此时，具一只智慧眼，则而象之，亦如太阴初受一阳之气，亦似坤之下爻交乾之初爻而为震，乃比人身纯阴而生一阳。即我师云：先天一气自虚无中来，点汞而入鼎也。是时鼎内阳气初布，砂汞立基。紫贤真人曰：一清一浊，金木间隔於戊己之门；一性一情，阴阳会聚於生杀之户。采二仪未判之气，夺龙虎始媾之精，入於黄房，产成至宝也。八日酉时，月到天心，其平如绳，是谓上弦，得金半斤。《龙虎经》曰：坤再变成兑，八日月出丁，以像鼎中铅汞，渐结流珠。是时金水气停，不进阳火，亦无行符，唯沐浴洗心而已。三五为望，望者日月相射，则阴中三阳已备而成乾，犹月魄得日魂而满。喻鼎中铅水壮盛，真阳充满，火明金旺，将欲成器，是金火之气与汞固结，汞与其母两相留恋也。既望平明，月见辛方，乾初变巽，乃阴阳相承之道。始焉则纯阴得交微阳而生药，后则阴包阳气而成丹，巽乃承领阴符，阴气渐生，包固阳精，便无动逸，则金砂落于胞中，阴中含阳，是谓归根也。二十三日平明，月见丙方，坤交乾之中爻而为艮，鼎中物药自然凝结，是时阴阳之气复停，不行阴符，亦无进水，唯沐浴涤虑而已，是谓下弦，得水半斤。以上弦金半斤，下弦水半斤，两弦合一斤之数，以结丹砂。《参同契》曰：两弦合其精，乾坤体乃成。二十八日平明，月现乙方，此时阴阳之气俱足。，金汞结而成胎，坎离运气於鼎中，周流六虚於象内，此喻金丹之始终也。至于晦日，日复会于壬，则阴极而阳又将生矣。
　　上阳子曰：句裹虽已分明，而学仙子当体於身。晦、朔、弦、望，皆取证於身，不可泥文而着象也。夫月纯阴也，不感日之阳气，安能灭而复生。人亦似月也，当二八少壮之年，鸿蒙未判，则阳纯而气全，故其精方胜而欲泄。其未泄之前，是为纯阳，是号真人。故广成子谓黄帝曰：目无所见，耳无所闻，心无所知，神将守形，形乃长生。一泄之后，即去一阳，而交一阴，是变为离。自此而往，情欲已萌，淳朴已散，精气日损，损之又损，以至於阳尽而阴纯也。夫惟不知金液还丹之道者，待其阳尽阴纯则死矣。唯修行之人知其还返之妙，於其未尽之际，疾早修行，急急接助，扶救真阳，收领药火以炼还丹而复其命。亦如太阴领览太阳之气，而复其明也。
　　防危护失须知
　　缘督子曰：学全真者，得师略指门径，而不知逐节事条，知神气相依，而不知铅汞交媾，既知铅汞交媾，而不知性命混合，妄拟火候进退，不知此皆无成。真一子曰：阳火过刻，水旱不调，则凝冬变为大暑。或阴符失节，寒暖相侵，则盛夏反为浓霜。金宫既砂汞之不萌，一鼎则虫螟之互起。大则山崩地圯，金虎与水龙沸腾，小则雨暴风飘，坎男共离女奔逸。以此观之，纵识铅汞二物，不晓火候，不防险危，实徒然耳。
　　上阳子曰：虑险防危，金丹之大事也。昔紫清白真人既得泥丸翁之传，年已六十四矣。急忙收拾金丹大料，用尽万苦千辛，既得汞铅相合，入鼎烹炼。以其平日天资聪明，是当温养之时，用心不谨，不防其危，不觉汞走铅飞，无可收救，遂作诗以自解其愠。诗曰：八两日月精，半斤云雾屑。轻似一鸿毛，重如千秤铁。白如天上雪，红似猩猩血。收入玉葫芦，秘之不敢泄。夜半忽风雷，烟气满寥泬。这般情与味，哑子咬破舌。捧腹付一笑，无使心脑热。要整钓鱼竿，再斫秋筠节。观此可不慎欤？若非白真人之坚固，他人安能再整钓竿而斫筠节乎？又得紫阳仙师以《金丹四百字》授之，令奠关防慎密，后乃成道。
　　夫虑险防危，不啻一件，自有数说。其初采药之时，日月欢会，龙虎将交，战争之际，真人已潜於深渊，浮游慎守於规中。盖是时也，闭塞三宝，唯当专心致志，否则有丧身失命之事。紫阳翁云：白虎首经至宝，华池神水真金。又云；依时采取定浮沉，进火须防危甚。最为初关之紧切，此其一也。采取之时，若或阴阳错乱，日月乖戾，外火虽动而行，内符闭息不应，枉费神功，此其二也。若也火候过差，水铢不定，源流混浊，药物不真，空自劳神，有损无益，此其三也。既得黍珠入鼎，须要温养，保扶心君，苟或未善，即恐火化丹失，此其四也。至有学者备历艰难，屡经危险，心胆惊怖，平时在怀得丹，入鼎切宜驱除，务令尽净，勿使牵挂旧虑，以乱心君，是谓涤虑洗心，是谓沐浴。偶或留恋，则恐汞铅飞走，此其五也。及至十月胎完，脱壳换鼎，不能保固阳神，轻纵出去，则一出而迷途，遂失舍而无归，此其六也。又有丹成之后，且要识真辨伪，若功行未满，眼前忽见灵异多端、奇特百出，以至生生之事，如有神见，皆能明知。若此等件，是为魔障已至，并非真实，不可认为己灵丹圣。兹乃邪伪妖幻，见吾道成，乃欲引入邪宗，以乱吾真。於斯时也，且须坚固智慧，保养全真，此其七也。凡此七件，皆防虑之大者也。有一不防，非但无成，恐致失丧。正阳祖师曰：已证无为自在心，便须温养保全真。一年沐浴防危险，免见沈沦更用心。吾所以云虑险防危，金丹之大事者也。
　　卯酉刑德须知
　　紫阳真人曰：兔鸡之月及其时，刑德临门药象之。
　　上阳子曰：兔鸡者，卯酉也。学道的人，须知卯酉，非止一说。有天地之卯酉，有一年之卯酉，有一月之卯酉，有一日之卯酉，有一时之卯酉。天地之卯酉者，氏房心为卯，正躔则房日兔；胃昴毕为酉，正躔则昴日鸡也。年之卯酉者，春分为卯，时曰中和；秋分为酉，序曰中秋。一月之卯酉者，初八日为卯，月满上弦，酉时月到天心；二十三日为酉，月留下弦，卯时月在天中。一日之卯酉者，日出为卯，而万物作；日入为酉，而万籁息。一时之卯酉者，盖攒簇之道也。簇一年於一月，两日半为六候；簇一月於一日，则一时分六候。故一年七十二候，簇於一日也。是知一年之中，止有一日；一日之内，止在一时。大修行人须辨时中卯酉，要知一时六候。盖采药取铅，一时六候惟用二候，犹三停而用一停。而一时之中尤余四候，别有妙用。
　　所谓刑德者，二八也。盖二八者，卯酉也。卯酉是阴阳平分之位，阳为德，德则万物生；阴为刑，刑则万物死。而卯月乃四阳而二阴，阴道将离，而阴主杀，是以卯之二阴，阴已不能胜阳，然杀气未绝，至是而榆死，故为刑也。酉乃四阴而二阳，阳道将离，而阳主发生，是以酉之二阳，阳虽不能胜阴，然生意尚存，至是而麦生，故为德也。正阳翁曰：尽是灵冥转消息，切须专志保初心。
　　沐浴心虑须知
　　《指迷诗》曰：沐浴之功不在它，全凭乳母养无差。五行和合阴阳顺，同坐同行共一家。无名子曰：阳气到天地之中，阴阳相半，不寒不热而温，故为泰卦，不进火候，谓之沐浴。阴气降天地之中，阴阳相半，不热不寒而凉，故为否卦。不进阴符，亦云沐浴也。
　　上阳子曰：沐浴者，适当阴阳相半，铅汞气停，阴阳二气自然交合。於此时也，不必进火，亦不行符，恐反伤丹。唯宜洗心涤虑，以保养之，故谓之沐浴也。且何谓沐浴？大修行人尽将平时忧悲思虑艰苦之心、执着贪爱之念，翛然脱去，浑无一毫牵挂，直要形如槁木，心若死灰，是谓之沐浴也。纯阳祖师曰：木性好清静，保养心猿定。丹阳祖师曰：水中火发休心景，雪裹花开灭意春。又曰：俗人无清静之心，道人无尘垢之心，是谓洗涤。其时则近卯酉，其卦则云否泰，其候则属温凉，其象则为刑德。至此则罢火守城，故谓之沐浴也。《参同契》曰：候视加谨慎，审察调寒温。周旋十二节，节尽更须亲。《 崔公入药镜》 云：受气吉，防成凶；火候足，莫伤丹；天地灵，造化悭。紫阳真人与白紫清云：及其沐浴法，卯酉特虚比。盖不可执泥外象，当於药火到时而取也。古歌云：刑德同生杀，加临二八门。丹砂宜沐浴，神水灌灵根。闭兑留金汞，禁关养不须行火候，炉裹自温温。大修行人工夫到此，可不慎乎。
　　生杀爻铢须知
　　紫阳真人曰：夫炼金液还丹者，要须洞晓阴阳，深达造化，追二气於黄道，会三性於元宫，攒簇五行，合和四象，龙吟虎啸，夫唱妇随。昔我师曰：学道之士，得内外药物之真，两般作用之全，合大造化，方得所传。苟有毫发差殊，未兔天地悬隔。
　　上阳子曰：生杀者，阴阳二物也，龙虎二物也。龙乃阳中之阴而主生，故兴云致雨，润泽万物，而其中之阴能杀者也。犹人分阳已尽而纯阴，则死矣。虎乃阴中之阳，主杀，故呼风哮吼，常有杀心，而其中之阳能生者也。犹人分阴已尽而纯阳，则仙矣。夫阴阳二物者，顺则成人，逆则生丹。故不为万物不为人，则成丹矣，是所谓生也。且道生又生个什么？莫不是生天生地，莫不是生人生五行，莫不是生万物者乎？莫不是有大灵通智慧，有大神圣变化者乎？且道杀又杀个什么？莫不是杀那无明烦恼底贼，莫不是杀傍门愚痴底贼？旌阳祖师以五童女剑杀之，纯阳帝君以三清剑杀之，佛祖以金刚王宝剑杀之，德山和尚以入门棒杀之。故云：护生须是杀，杀尽始安居。祖师云：斩魑灭魅了长生。魑者，痴也。魅者，昧也。若人早早杀了这愚痴暗昧底，则可以毕长生之道矣。大修人定知毫发差殊，不能成丹，切须洞晓也。若悟阴阳生杀二物，何忧不仙矣。至如所谓卦象爻铢之说，铢也者，将准之而定也；爻也者，将效之而用也；象也者，将像之而为也。卦也者，犹挂以示人，使人以此而为则例也。爻与铢者，明轻重也；象与卦者，明进退也。积三百八十四爻，而成六十四卦，积三百八十四铢，而成一十六两，谓一斤也。斤足卦满，喻丹之将成也。修行之人，务在知轻识浅，知重识深，知难识退，知易识进，不过以法金丹内外二药也。《道德经》云：有无相生，难易相成。又曰：图难於其易，为大於其细。又曰：是以圣人犹难之，故终无难也。犹以复震为采药之初，则半斤为入药之数。如百爻之谓，以三十爻为文，七十爻为武者，则知采药之难也。以卦足而药成，则丹足二八一斤之数。故《记》言二百一十六，乃乾之策也；十八八个足，乃一百四十四坤之策也。阴阳之数既足，金液之丹已成也。
　　上阳子金丹大要卷之七竟 
　　上阳子金丹大要卷之八
　　紫霄绛宫上阳子观吾陈致虚撰
　　须知
　　脱胎换鼎须知
　　《崔公入药镜》曰：盗天地，夺造化。又曰：初结胎，有本命；终脱胎，看四正。紫阳翁云：节气既周，脱胎神化，名题仙籍，位号真人。此乃大丈夫功成名遂之时也。紫清真人曰：夫金丹者，采二八两之药，结三百日之胎，心上工夫不在吞津咽气，先天造化须当聚气凝神。若也行持，惟凭口诀，至简至易，非色非空，无中养就婴儿，阴内炼成阳气。
　　上阳子曰：大修行人既感真师传授，若其未得真铅，先当收拾自己精神，不可恣情纵欲。凡於日用应与之间，似有如无，忘情绝念，以待药火之至。故纯阳祖师云：七返还丹在人，先须炼己待时。葛仙翁《清静经》云：人能遣其欲而心自静，澄其心而神自清，自然六欲不生，三毒消灭。夫人心虚则澄，坐定则静，寡言希听，存神保命。盖多言则损气，多喜则放情，多怒则触意，多悲哀思虑则伤神，贪欲劳困则伤精，凡此皆非修行底所宜有也。若得先天真铅合汞，又喜火候无差，又善温养保扶，均调神息，直至丹熟胎完，婴儿成就而成真人。三年九载，立行累功，或留形住世，接物度人，如安期生、蓝采和是也。或入仕途，匡时理世，东方朔、窦令君是也。至若七真五祖，慈悲接人，张、葛、许、浮丘诸祖师，乘时救劫，伺诏飞升者也。大修行人，若也再求向上之事，则移胎换鼎，可无难矣。何谓向上事？
　　上阳子曰：前胎完就，已成真人，则移居上丹，却重整乾坤，再造阴阳，子又生孙，千百亿化。紫阳翁曰：一载一个儿，个个会骑鹤。泥丸真人曰：一载胎生一个儿，子生孙子孙又枝。於此方是大丈夫也。若应时立功，则身归三清矣。丹阳祖师曰：神满太虚，一无所碍。故天有时而崩，地有时而陷，山有时而摧，海有时而竭。凡有相者，终归於坏。唯道成者，神与道合，永劫无坏，又兼功及九祖，则白日同升上清矣
　　续须知七事
　　上阳子曰：道必日学，学必曰精而已矣。老子曰：吾非圣人，学而得之。孔子曰：十室之邑，必有忠信如丘者焉，不如丘之好学也。又曰：我学不厌，而教不倦也。又曰：君子学道财爱人，小人学道则易使也。《南华真经》曰：南伯子葵问乎女偶曰：道可得学耶？偊曰：恶恶可，子非其人也。夫卜梁倚有圣人之才，而无圣人之道，我有圣人之道，而无圣人之才。吾欲以教之，庶几其果为圣人乎？不然，以圣人之道而告圣人之才，亦易矣。孔子曰：生而知之者，上也；学而知之者，次也；困而学之，又其次也；困而不学，民斯为下矣。释迦闻半偈而欲舍身。黄帝顺下风，膝行而进，问广成子：治身奈何而可以长久？夫古之大圣，亦未有不学而能知大道者乎。今时人也，而多妄诞，不肯下问，何时而得闻斯道也哉。
　　上阳子曰：道有立谈，道有心授。君臣也，父子也，兄弟也，夫妇也，朋友也，是纲常之道也。此可以立谈而非心授也。所言心授者，天命之谓性，率性之谓道，此可以心授而不可以立谈也。率性之道，即孔子一贯者也，即孟子集义所生者也。夫纲常之道，虽童稚亦可训之。惟有国有邦者，置所司以掌其纲常之道，万世不易者也。至如率性集义之道，前贤注疏，略不及焉。若贤人君子遇圣师口授而不惊疑，以集义率性之道而修之，是则谓之大圣人，方知纲常之道在其中矣。炼丹也，砂硫也，水银也，是修炼之道也。此可以立谈而非心授也。所言心授者，无为而无不为也，为之而有以为也。此可以心授而不可以立谈也。无为有为之道，即金丹之大道也。夫丹炉修炼凡砂水银之道，虽愚夫愚妇亦可炼之，故可立谈。至如先天真铅有为之道，虽上士至人遇师口授，亦不免疑焉。若上士至人得师，指示金丹有为之道，勤而修之，是之谓神仙也。顽坐也，守性也、持斋也，是坐禅之道也。此可以立谈也，而非心授者。唯正法
　　跟藏，涅盘妙心，直指人心，见性成佛之道，此可以心授而不可以立谈也。正法眼藏，直指人心，即最上一乘之道也。夫持斋坐禅，虽庸人孺子亦可立谈。至如一乘之道，虽利根上智，於佛祖言下得证，犹不免疑焉。是以灵山会上五千退席，五祖佛法不付神秀而与老卢，是谓可以心授而不可以立谈也。韩湘得仙，而昌黎有收吾骨之句，岂昌黎是下根之器哉。朱晦庵之遍参，而崔子虚不与以道，岂晦庵之不欲者哉。是云道不可以立谈，可立谈者非大道也。葛仙翁六十始遇师，白玉蟾六十四始遇师，皆成道也。是谓道有心授者也。
　　上阳子曰：道有三悟。孔子翼易曰：近取诸身，远取诸物。是言道也，大修行人从近与远及身，与物四者求之，跟下自有悟处。葛仙翕《清静经》今中淤曰：内观其心，心无其心；外观其形，形无其形；远观其物，物无其物。是言道也，大修行人从内外远及心形物六者求之，目下便有悟处。佛祖云：不是心、不是佛、不是物。是言道也，大修行人从心佛物三者求之，脚跟下即有悟处。是之谓道有三悟也。且夫三教圣师，皆晓以世人从物求道，以道为物，须当审思，切勿容易看过了也。盖道者乃万物之一物也，而物者乃大道之一物也。故老子云：有名，万物之母。又云：渊兮似万物之宗。是皆以物而名道也。悯夫一切常人，唯只寻常，不肯寻上。或以孤阴寡阳摄心兀坐，或以持斋守戒离俗绝尘，或以凡砂铅银缎炼炉火。凡此皆误而非悟也。能於是编言下投机，须有一个奇特之大悟处矣。
　　上阳子曰：道有三传焉。上焉者，文人善士寡言好善，能弃富贵，唯认急於身，是去上士，宜传道焉。中焉者，质而不文，闻道笃信，能割恩爱，力行精进，不顾是非，是曰中士，乃有上士之志，宜传道焉。下焉者，愚而信实，乐善弃恶，舍己从人，勇於敢为，是云下士，其志可尚，宜传道焉。故得此道者，莫不勇猛精进，莫不坚固智慧，莫不遏恶扬善。夫善之一字，乃入道之梯航也。是以常人耳常闻善，则肾不走精；口常语善，则心不失神；鼻常嗅善，则肺能安魄；眼常视善，则肝能育魂；意常思善，则脾胃生气，黄中通理。大修行之人，奚可以不善欤。
　　上阳子曰：道有三戒。凡学道者，心虽慕向而乃骄其富贵，不肯下问，不立盟誓，是谓好谲，戒而莫与；次学道者，略闻傍门小法，唯事强辩以逞乾慧，是为夸眩，戒而莫与；三学道者，疑信相半，不以生死为忧，重财轻身，是不知命戒而莫与。
　　上阳子曰：道有三去焉。一者虽智人材士，而好论状古人，是谓无德，宜去之也；二者虽善人胜士，而好诋排是非，妄议今古，是谓不广，宜去之也；三者虽好道向佛，而口谈心非，背直就伪，是谓无实，宜去之也。
　　上阳子曰：道有四异。四者何也？酒、色、财、气是也。一切常人饮少辄醉，平时端庄化为戏谑，平时正直化为谀佞，平时廉洁化为贪淫，平时谦和化为狂傲，因酒丧德，逃失性真。犹如山薮所藏者多，平时罔觉，忽然野火，山赪薮爇，千妖百怪无所逃避。人若无酒，不失所行；山若无火，妖怪藏形。大修行人戒饮静坐，敛精怡神，不为酒乱，此为异耳。世之声色败人者多，一切常人肆情纵欲，贪着无厌。如彼蜉蝣以灯为色，以焰为乐，投光赴焰，来往不舍，贪着於焰，趋灯而扑。人亦如是，着於爱欲，精气以竭而情难割，情牵神失，意动气散，神气既丧，命亦随逝。色之为物，本无锋刃，而其杀人甚於刀戟。大修行人似同而异，酒肆淫房未尝不戏，却乃非色为色，知色不色，不色中色，色无定色，此谓异耳。云何非色为色？如彼莲花，香引十里，花却为色，香即为声。大修行人不贵其香，不贵其花，而所贵者唯贵其信。信即为莲花之与香，不能长留；莲实可久，实能安心，此故云信，是以贵之。故太上云：其精甚真，其中有信，犹此意也。何谓知色不色？如彼河水，清流涓涓，水以济舟，至于彼岸，其舟与水，悉皆外物。祖师不云：道成而后，丹房器皿委之而去。此之谓也。何为不色中色？如彼枯旱，阴云四兴，甘雨聚至，须臾复霁。若乃求其向来雨云，一无所见，而唯五谷万物蒙润发生。《维摩经》云：游诸四衢，饶益众生，入诸淫舍，示欲之道。此之谓也。色无定色，其义云何？如彼宝月，岁十二度，朔望弦晦，无定之中而有大定。
　　上阳子曰：当详论之。三日生兔，色以大定；八日半盈，是云上弦；十五对望，圆明褊满，凡彼人间莫不瞻仰，而其光辉圆而复缺，乃不长在。若人再欲观其光彩，须别索求生魄弦望。是故《易》曰：与天地合其德，与日月合其明。又曰：原始要终，故知死生之说。此之谓无定色也。一切常人贪财无厌，积而不散，为兄孙计，不悟天地日月盈虚消息之理。如彼石崇，富敌於国，财聚怨结，身戮家丧，祸及绿珠。大修行人既得其财，即以求药，得药成丹，丹成而后尽散其余，此为异耳。一切常人争尽闲气，恼乱身心，好讼欺贫，量可即夺，不顾因果生死，不悟悔吝凶危，皆由此起。所争者少，所丧者多。如彼项王，英雄盖世，卒之乌江，身死尸分，后来视之，为汉鹰犬。人之所争，况不及乎。大修行人所争之气，非人所知，是先天地真一之气。上阳子曰：修仙作佛，皆此先天真一之气，若非是气不系修行，不能长生，此为异耳。
　　上阳子金丹大要卷之八竟
　　上阳子金丹大要卷之九
　　紫霄终宫上阳子观吾陈致虚撰
　　积功
　　金丹诗
　　大道从来是强名，阴符道德始存经。神仙次第丹经续，口诀安能纸上明。
　　我以因缘遇圣师，忽於言下大惊疑。方知玄妙无多句，此事如何容易知。
　　特推造化指方来，首捉先天一气回。先天一气是何物，不遇真仙莫强猜。
　　气从四向定生涯，一变水兮二变砂。三变汞兮金四变，五变金丹结紫花。
　　须识玄门与牝门，便安炉鼎定乾坤。内外二丹从此得，休疑大海指昆仑。
　　顺则凡兮逆则仙，实非草木与凡铅。谁知日兔月乌位，却笑他人颠倒颠。
　　月非日映不生光，人亦纯阴要复阳。若欲归根并复命，依他坤体补乾刚。
　　戊坎月铅气逐虎，己离日汞火从龙。白须老子通神广，赶虎随牛过水东。
　　虎之为物最难言，寻得归来玄又玄。一阳初动癸生处，此际因名大易先。
　　大易之先药料真，自然乌兔两相亲。东君切莫离房室，西得朋来是主人。
　　水中之物号金公，远隔西山几万重。黄帝按时宣土德，迎之以意入中宫。
　　一岁簇来一月看，月簇一日又何难。一时六候用唯二，拾取玄珠顷刻间。
　　三百八十四爻铢，反覆阴阳莫道无。大地山河俱是宝，葛仙六十咏流珠。
　　一身上下定中央，肾前脐下号黄房。流戊作媒将就己，金来归性贺新郎。
　　阳丹结在阴海中，犹如坎裹一爻雄。擒来离内温温养，此即神仙颠倒功。
　　坎中一画已外离，欲海波澄风浪低。刑德临门宣沐浴，盈虚消息早防危。
　　八日前弦金半斤，金蒲骑虎恐相嗔。过犹不及切须问，奎当抽添耐养神。
　　已知阴体得阳晖，和合雌雄入化机。白雪满空春意动，守形养气抱婴儿。
　　胎息绵绵渐渐完，气冲夹脊触泥丸。累累似弹胶中下，过了重搂香又甘。
　　既达返还九与七，此即木金三五一。气全神壮换胎时，照护孩提休远出。
　　性是神兮命是精，要知性命属心君。精神性命皆随意，意动人之善恶分。
　　正路当行人未知，呼天吸地验高卑。观音寻到脚跟底，闭息之流向此推。
　　求财求侣炼金丹，财不难兮侣却难。得侣得财多外护，做仙何必泥深山。
　　件件分明说与君，若无物药也休论。可惜几多富贵客，伪徒引去说傍门。
　　上士英雄学上仙，积功累行满三千。脱胎神化寻常事，白日腾身上九天。
　　判惑歌
　　上阳子，闻道迟，四十衡阳始遇师。从来不信长生说，及得师言便释疑。才低头，摸鼻孔，方信神仙有真种。乃觉从前万事非，不道这般真骨董。法这骨董、大奥妙，妙在常有观其窍。此窍分明在眼前，下士闻之即大笑。我得来，不敢秘，欲对知音论同异。近来世上几个人，空自谈天又说地。诸傍门，是邪径，翠虚吟中略举尽。除却先天一点真，分外多端总邪正。大道易，不堪论，只将窍妙定乾坤。奈缘失却中心路，傍指三千六百门。有数息，有闭息，於中错指也无迹。或炼三黄及四神，或炼五金并八石。要半夏，用木狭，搜尽药中诸草木。几多因此促其生，人参尚有杀人毒。纯阳道，张尚书，服药失明神气枯。不知还丹本无质，翻饵金石何太愚。欲调息，坐观鼻，似春沼鱼百虫蛰。其妙无穷在甚处，到老无成何所益。捉一处，存金光，认是丹田也不妨。自己固知行不得，但将此术教它行。体天地，望日月，二气吸归玄牝穴。按摩伸屈恣吐吞，朝暮嘘呵复咽咽。以土圭，定时刻，将谓似是而非实。会教自性有通时，且须观想以意识。动尾闾，撼夹脊，吞它稠唾及精溺。一生受用大阳丹，专采女人天癸吃。炼秋石，聚小便，溺便多处是它缘。更把此方为秘宝，若无财贿不相传。入淫房，大懊恼，伺候精行转补脑。如斯谬戾要长生，七祖九玄难作保。食秽恶，及乳溲，试看两脸曾红否。更待女男相会合，吞他精血作丹头。惜性命，全元气，一吸玉户中精水。老来毫末也无功，却怨寿光黄谷子。顶门响，腹中呜，此即龙吟虎啸声。态伸乌引空劳力，龟缩鹤舒何足称。保命诀，用灵柯，阴阳二丹传大讹。存缩吸抽闭五事，而今此术不胜多。传达磨，说归空，观物知胎语不通。生死定年次月日，临时更定五心中。八段锦，十号颂，都在无名指上用。蓦地浮云遮日月，大限到来宜稳重。度天魔，阴魔绝，又号天关般弄诀。甲子中宵见子时，运气七抽放在舌。指天竺，胎息经，谓能住世与留形。不知古德无多语，但要人从正路行。恣饮酒，却持斋，或断烟火不烧柴。前生不布种口禄，却向此生空打睚。顽打坐，只无为，守个空屋旧藩篱。早晚不充衣又冷，这般受苦早回思。持素珠，专念佛，见他荤酒欲呕咳。一心只要向西方，管甚东西与南北。多作法，遍祈祷，有是看经直到老。贪嗔爱欲不能离，安得此生延寿考。现行者，切莫用，积取方来业债重。若遇真师急拜投，或者一言便射中。未闻者，不须传，多少傍门乱性天。若要玄中端的处，唯当熟记悟真篇。行脚辈，号禅和，大机大用口头过。只争胜负闲言语，不向台山勘老婆。禅僧家，去须发，佛将此相令人察。成行成队不低头，见性明心无几衲。明眼人，见性者，升坐故将佛祖骂。棒喝指头机最深，而今把作寻常话。聪明底，谈性理，横言强辩唯他是。性与大道有谁明，颜子坐忘曾子唯。诵大学，讲中庸，不偏不易朱文公。正心诚意求章句，诚意元非章句中。顶七星，名正一，玄牝之门那个识。五千余言道德经，正得一兮万事毕。居山林，称道士，不知大道是何事。金丹名也不曾闻，况要教它明生死。云水客，号全真，却为朝昏且救身。祖师留下刀圭说，知者如今有几人。正阳翁，指迷歌，此道分明事不多。但愿人人都解悟，柰缘福薄执迷何。浮生事，水上波，人身已得莫虚过。有缘遭遇明师指，谁谓无由上大罗。
　　咏剑五首
　　寻常莫道黑漫漫，邪怪闻之骨也寒。挂在太虚宜爱护，要将杀虎补龙肝。
　　能活於人有大功，不妨奋迅立威风。十方世界当头截，变化魔宫作宝宫。
　　三尺镆铘倚大空，神威凛凛武英雄。圣凡不敢抬头看，一道神光牛女中。
　　非铜非铁亦非金，不假凡间炉火成。我剑本来天地骨，要知能杀又能生。
　　神仙非剑不成仙，剑匪神仙也不传。若说金丹灵妙处，其功先立地中天。
　　醒眼诗五十首
　　四十年前事已非，真师缘遇授玄微。从今卸却恩和怨，炼个真身跨鹤飞。
　　端有长生不死方，常人缘浅岂承当。铅银砂汞分斤两，德厚恩弘魏伯阳。
　　纡紫拖金列满朝，荒忙酒盏马萧萧。迩来事事只如此，收取金丹静处烧。
　　元来世上尽非真，唯有还丹是养身。将相位高忧国事，道人炉内药苗新。
　　未遇师传说道难，既闻玄妙却如闲。早将神气归金鼎，兔死形骸葬野山。
　　炼丹及早莫迟疑，休待功名到了时。只为光阴如箭速，吉凶祸福少人知。
　　下手速修已大迟，个中闻此急回思。喧阗鼓乐闹何事，前日英雄今裹尸。
　　浮世奔波功与名，道人苦口论修行。丹成回首看浮世，埋没功名荒草生。
　　我昔未闻大道时，起人爱敬最便宜。迩来得个长生说，路上行人口似碑。
　　掀轰闲气莫存怀，但把辛勤问药材。七返九还功行满，向来闲气入尘埃。
　　道成之后谤归尘，谤语端能坚固人。真觉比为甘露味，古来学道世多嗔。
　　世人冷语不关心，大笑实为吾道箴。但要神炉添药火，他时天上有知音。
　　万善无亏必遇师，须从言下悟玄机。若无善行难遭遇，纵沐师传未免疑。
　　手把丹经暗裹猜，回光返照便归来。就中问个虚无窍，到选仙场必占魁。
　　庄周鹏志运南溟，一去高飞九万程。只为子书多譬喻，后来谁想作丹经。
　　翛翛洒洒大闲人，为着真铅奈苦辛。志气终为云外客，还丹问药合同尘。
　　纯阳一阕沁园春，句裹分明药料真。有个乌飞曲江上，山头初月挂庚申。
　　也不看经也不修，却来世上作优游。有时吸尽西江水，炼个金输照九州。
　　总皆凡世播英雄，做尽英雄到底空。唯有金丹最灵妙，大罗天上逞神通。
　　真师训语复丁宁，八月初三是癸生。此即一阳初动处，若寻冬至枉劳形。
　　乌兔分明颠倒颠，月生庚上有真铅。金丹只此无难事，莫道仙师不口传。
　　炼形化气气归神，不是真阳谩苦辛。擘裂鸿蒙分造化，此身身外更求身。
　　不炼凡间铅与砂，常提宝剑斩妖邪。有人借问神仙事，一味炉中白马牙。
　　玉皇若也问丹材，偃月炉中取下来。驰骋英雄吞一粒，男儿怀了一年胎。
　　阳精一点秘形山，言语通时即可还。迷者尽他疑到骨，此中底蕴本无难。
　　元来一味坎中金，未感师传枉用心。忽尔打开多宝藏，木非木也不成林。
　　离内阴爻坤土真，坎中雄者是乾金。当初只为乾坤顺，一死一生直到今。
　　帘帏放下契全真，身外须知别有身。恰是金丹好消息，不为万物不为人。
　　曲江之上月初明，地应於潮天应星。若欲深探玄妙窟，金砂泛对吕仙亭。
　　木金问隔各西东，云起龙吟虎啸风。二物寥寥天地迥，幸因戊己会雌雄。
　　降龙伏虎也无难，降伏归来玉锁关。日月分明烹鼎内，何忧不作大还丹。
　　无不为之有以为，坎中有白要归离。水源初到极清处，一点灵光人不知。
　　修行人要识黄芽，若会金公却一家。天地未分名太一，此时擘裂产河车。
　　悬胎鼎裹炼流珠，已喜金来归性初。三教圣人同一辙，后来人我却殊途。
　　白云无事过前溪，中有神仙未可知。待我玉炉丹九转，坐乘五色宴瑶池。
　　多少人居富贵丛，到头富贵只忽忽。不如买取金丹诀，做个神仙不老翁。
　　得法无财事不全，法财两足便成仙。丹阳祖是东州富，弃了家财万万千。
　　个中仙子急修行，勤向丹田种又耕。人道金丹富贵客，谁知此内更长生。
　　小隐山林大隐廛，尘中造化妙玄玄。凡人未得廛中说，莫入深山隐洞天。
　　未炼还丹莫入阛，丹头多在闹林间。婴儿姹女一欢会，却向环中养大还。
　　红红白白水中莲，出污泥中色转鲜。茎直藕空蓬又实，修行妙理恰如然。
　　一条直路少人寻，风虎云龙自啸吟。坐定更知行气主，真人之息又深深。
　　饥餐渴饮困来眠，大道分明体自然。十月圣胎完就也，一声霹雳上丹田。
　　醒眼诗中妙更多，勤修趁早莫蹉跎。人身一入轮回去，来世机缘莫想他。
　　无事常观醒眼诗，其中奥旨说刀圭。有人会此醒醒法，便入金门作圣师。
　　曹溪传法不传衣，由此灯灯续祖辉。公案半千明佛法，后来却道是禅机。
　　剎竿柱杖酒台盘，秉拂拈槌总一般。悟了脚跟元踏实，不妨稳去坐蒲团。
　　指头棒喝赵州茶，为鬻心肝赞底沙。解悟真禅无半语，青青翠竹对黄花。
　　马祖磨砖作镜儿，笑他兀坐要何为。若还认得西江水，许汝一尊佛出时。
　　佛因半偈舍全身，高证巍巍万德尊。了得涅盘正法眼，金刚不坏体长存。
　　上阳子金丹大要卷之九竟
　　上阳子金丹大要卷之十
　　紫霄绛宫上阳子观吾陈致虚撰
　　积功
　　道德经转语
　　道可道章第一
　　众妙应须无以观，更将有向窍门看。
　　可名物母明明说，两颗胡珠转玉盘。
　　天下皆知章第二
　　美中有丧恶难成，前后相随高下形。
　　直到无为方了了，不言之教始分明。
　　木尚贤章第三
　　弱志须先以骨强，虚心实腹要当阳。
　　共君说段炉中事，一朵铅花子细详。
　　道冲而用之章第四
　　象帝之先万物宗，解纷锉锐阐高风。
　　苍颜老子垂双手，湛似渊兮道乃冲。
　　天地不仁章第五
　　不仁乃是大仁人，刍狗民生物化淳。
　　崇钥之中能不屈，当知愈出愈精神。
　　谷神不死章第六
　　谷神无始立天根，上圣强名玄牝门。
　　点破世人生死窟，神仙只此定乾坤。
　　天长地久章第七
　　圣人妙处岂无私，能外其身谁得知。
　　顺则凡兮逆则圣，由来於此定根基。
　　上善若水章第八
　　众人所恶上贤明，动善其时故下争。
　　一点灵光君未识，却将水火煮空铛。
　　持而盈之章第九
　　满堂金玉要长存，火候工夫细细论。
　　筌在得鱼蹄在兔，塞其兑则闭其门。
　　载营魄章第十
　　专气致柔生畜之，积功累行保婴儿。
　　一斤直要十六两，莫向人前更好奇。
　　三十辐章第十一
　　我毂能离三十辐，闲寻无处偷安轴。
　　得便饶也落便饶，君子唯当慎其独。
　　五色章第十二
　　十字街头认色声，双眸炯炯却无睛。
　　圣人去彼宁取此，下士闻之疑转生。
　　宠辱章第十三
　　大患秪为吾有身，分明得失总皆惊。
　　没身方是出身处，大患从来亦强名。
　　视之不见章第十四
　　不闻不见曰希夷，此事如何容易知。
　　乍睹西南一点月，纯阳疾走报锺离。
　　古之善为士者章第十五
　　豫涉川兮犹畏邻，此中微妙且同尘。
　　玄通未许凡人识，谁向亨衢问要津。 
　　致虚极章第十六
　　芸芸物物各归根，若也知常地自温。
　　昨夜溪头春水涨，朝来不见水流痕。
　　太上章第十七
　　上士勤行中士亲，只唯下士笑嚬嚬。
　　曾知老子怀胎久，始浴金盆发似银。
　　大道废章第十八
　　六亲不和慈孝生，颠倒乾坤正令行。
　　今日凤凰台上客，十年窗下读书声。
　　绝圣弃智章第十九
　　古人弃智定乾坤，说破死生骨董门。
　　不是个中滋味的，自戕自贼自炮燔。
　　绝学无忧章第二十
　　察察昭昭我若昏，水头清处好寻源。
　　不知求食於谁母，便把西江一口吞。
　　孔德之容章第二十一
　　眼前众甫即区中，杳杳冥冥内外通。
　　明了地天交泰卦，区中进步作仙访。
　　曲则全章第二十二
　　枉则直兮洼则盈，不矜不伐乃功成。
　　昨宵梦裹闻雷雨，今日江头春水生。
　　希言自然章第二十三
　　得与失兮两不羞，形容到了了无俦。
　　真人之德配天地，只在环中匪外求。
　　埪者不立章第二十四
　　群仙已笑露堂堂，跨者不行子细详。
　　一着错时看跌倒，赚人锦袋绣香囊。
　　有物混成章第二十五
　　有物混成天下母，字之曰道安窠臼。
　　乾专坤翕证无为，智者乐兮仁者寿。
　　重为轻根章第二十六
　　奈何万乘乃轻身，孰是疏兮孰是亲。
　　宝在眼前凡不识，往教密密论君臣。
　　善行章第二十七
　　知名非实要知情，窍妙之真号袭明。
　　不道善行无辙迹，石中流水岂闻声。
　　知其雄章第二十八
　　雄雌黑白坎和离？知则总为天下溪。
　　眼下十成须认取，由来散朴复婴儿。
　　将欲章第二十九
　　神器从来是假名，此名只许上贤听。
　　不过渡口寻舟子，枉诵玄玄道德经。
　　以道佐人主章第三十
　　果而不道露锋芒，却与凡人作祸殃。
　　迸烈岂容君眨眼，山中仙子浴金光。
　　夫佳兵者章第三十一
　　居贵左兮兵贵右，非人此道莫轻授。
　　有时恬淡乐无为，上天之载无声臭。
　　道常无名章第三十二
　　我相众生寿者相，权实照用一时放。
　　不通凡圣拟议乖，天地合而甘露降。
　　知人者知章第三十三
　　智与明兮自胜强，乾坤阖辟要相当。
　　若能守片闲田地，不是寻常孟八郎。
　　大道泛兮章第三十四
　　大道泛兮不可名，可名非道碍尘生。
　　平时不向西江望，踏破芒鞋未是行。
　　执大象章第三十五
　　出口淡乎其无味，能者用之不可既。
　　逢人好语说三分，过客欣闻乐与饵。
　　将欲歙之章第三十六
　　利器如何可示人，不妨勇猛奋精神。
　　参玄参到微明的，现出金刚不坏身。
　　道常无为章第三十七
　　朝朝只念观世音，识得观音辨踵音。
　　若也始终无悔吝，这回方是道人心。
　　上德不德章第三十八
　　仁之与德不多程，为与无为前后行。
　　待问有为何所似，夜来月在脚跟明。
　　昔之得一章第三十九
　　一者名为不二门，得门入去便安身。
　　当年曾子一声唯，误了阎浮多少人。
　　反者道之动章第四十
　　全璧而归也注心，有生无处此机深。
　　与君评论曹溪水，一滴谁酬万两金。
　　上士闻道章第四十一
　　大象无形道隐名，形名总不向人呈。
　　如今闻者皆应笑，夫唯道善贷且成。
　　道生一章第四十二
　　冲气为和大化炉，与君说了莫疑狐。
　　茫茫宇宙人无数，几个男儿是丈夫。
　　天下至柔章第四十三
　　炼气凝神入至圣，紫阳留下悟真篇。
　　元来三教同门户，先要参皮可漏禅。
　　名与身章第四十四
　　此身不是四肢身，解向源头问要津。
　　现自十成非外物，裙钗之下有全人。
　　大成若缺章第四十五
　　大成若缺直而屈，唯好观光於上国。
　　有时做个大闲人，清静之中无一物。
　　天下有道章第四十六
　　天下有道马不走，天下无道物不夭。
　　过犹不及岂忘言，到此一了一切了。
　　不出户章第四十七
　　目前一宝秘形山，何必长歌行路难。
　　踏破草鞋无觅处，投壶认箭落中间。
　　为学日益章第四十八
　　有为之道须落着，无为之道要着落。
　　莫向人前认色声，认色认声已误却。
　　圣人无常心章第四十九
　　百姓之心为我心，分明说了莫沈吟。
　　世人怎识和山鼓，一下能当几挺金。
　　出生入死章第五十
　　出生入死无穷已，唯善摄生能不死。
　　知生知死却成人，须入虎穴得虎子。
　　道生之章第五十一
　　道生德畜却无恩，须弥山上望昆仑。
　　若也另膛一只眼，便知落处道方尊。
　　天一有始章第五十二
　　知其子复守其母，不悟袭常空自走。
　　覆盆之下用其光，休向经中谈窍妙。
　　使我介然章第五十三
　　盗夸盗出自家珍，覆水难收费苦辛。
　　只为良田荒秽了，如何做得太平民。
　　善建者不拔章第五十四
　　观乡观国观天下，积德修身道有余。
　　善建亦知宜善抱，倚需得溥自安居。
　　含德之厚章第五十五
　　赤子何知乌不攫，未知牝牡而□作。
　　益生使气要长存，岂但筋柔而固握。
　　知者不言章第五十六
　　闭门塞兑得嬴金，电掣星飞何处寻。
　　便遣那咤千手眼，不知佛殿有观音。
　　以正治国章第五十七
　　天下从教多忌讳，我唯忌个小儿名。
　　不知奇处用兵拙，眼下知之即太平。
　　其政闷闷章第五十八
　　直而不肆极希夷，百尺竿头未是危。
　　识得圣贤心地用，早应臭腐化神奇。
　　治人事天章第五十九
　　有国之母重积德，深根固蒂可长生。
　　五更早起无巴鼻，却是街头有夜行。
　　治大国章第六十
　　两不相伤故德归，鬼非不害自无欺。
　　抱琴有意过西院，弹者弥多听者稀。
　　大国者下流章第六十一
　　下流非是下流人，以静胜人要一真。
　　牝牡之交宜处下，唯应分付下流人。
　　道者万物之奥章第六十二
　　善人之宝万物奥，不善之人之所保。
　　人之不善何弃之，日月去兮进此道。
　　为无为章第六十三
　　早知为大於其细，天下难事作於易。
　　我若不因师旨明，舌头那识味无味。
　　其安易持章第六十四
　　圣人心上起经纶，几事不密则害成。
　　能复众人之所过，月从西坠日东升。
　　古之善为道章第六十五
　　君子不以智治国，常知楷式是玄德。
　　千蹊百径要知归，若不知归名国贼。
　　江海所以为百谷王章第六十六
　　圣人处下复何争，江海纳污仍太清。
　　点着当前正法眼，抬头暗室月分明。
　　天下皆谓章第六十七
　　慈俭本为天下先，若加精进契前贤。
　　始惟不肖终当肖，正是千钱一贯穿。
　　善为士章第六十八
　　善用人者为之下，善弯弓者为之射。
　　万丈悬崖撒手时，方名了了弓弦卸。
　　用兵有言章第六十九
　　吾宝非金亦匪珍，若轻其敌丧其亲。
　　临深履薄如精进，作主先当会作宾。
　　吾言甚易知章第七十
　　知我者稀空碌碌，圣人被褐仍怀玉。
　　知之非艰行惟艰，千钱一贯为知足。
　　知不知章第七十一
　　大人之病病当心，不用乐医只用针。
　　针得血脓俱下了，脱除痨瘵似观音。
　　民不畏威章第七十二
　　自知已是已灵明，内养工夫熟且纯。
　　能自爱兮惟不厌，怡然理顺乐天真。
　　勇於敢章第七十三
　　善恶昭昭网不疏，伤人抵罪岂差殊。
　　种禾种粟不生豆，恬退无为是护躯。
　　民常不畏死章第七十四
　　不畏死兮却畏生，畏生之道在持盈。
　　八千兵散浑闲事，项羽头来落汉营。
　　民之饥章第七十五
　　无生之义最难言，人世轻生若骏奔。
　　趁得非生非死法，乾坤有限道长存。
　　人之生章第七十六
　　人死坚强木死枯，夫惟不死是长图。
　　五行颠倒人能用，有一物常死复苏。
　　天之道章第七十七
　　不欲见贤岂不贤，只惟平地有神仙。
　　真人指我回澜诀，向道女娲解补天。
　　天下章第七十八
　　受国之垢实希奇，到此方知寿可跻。
　　一得归来宜永得，彼河筏子上天梯。
　　和大怨章第七十九
　　左契犹如般若舟，人能执此任西流。
　　故云有德长司契，天道无亲亲善柔。
　　小国寡民章第八十
　　小国寡民复古初，寿同日月没盈虚。
　　岂惟老死无来往，天地推迁我自如。
　　信言不美章第八十一
　　既以与人已愈多，圣人不积抱天和。
　　五千言是金丹髓，信则修之上大罗。
　　上阳子金丹大要卷之十竟
　　上阳子金丹大要卷之十一
　　紫霄绛宫上阳子观吾陈致虚撰
　　累行
　　与至阳子田至斋
　　帝皇之得道者，若羲、农、黄帝焉。仕隐而得道者，若老、庄、关令焉。侯王而得道者，若子房、淮南焉。山岩而得道者，若锺、吕、希夷焉。道之在天地间，成仙作佛者，历历不可以指数也。后之罕闻者，茫茫而少大丈夫也。其王公大人折节下士，祗为有道存耳。士之学无止，亦唯未臻乎道。故明於道者，至圣神人也。仆以西行旅寓，思国宣贰，至斋田侯，扣首再三，欲闻至道，经年不倦，乃授之曰：
　　大道者，至人之所秘，圣师之叮咛也。古之真人，行其所不能行也。宇泰定者，发乎天光，天光发者，人见其人，备物以将形，敬中以达彼，以有为入无为。有为者与人为徒，无为者与天为徒。与人为徒者，炼先天之一气。与天为徒者，炼后天自然之真。夫人禀天地絪温一气而生，从微至着，壮而盛，盛而衰，气固为盛，气馁为衰。至人者盛则养之，衰则救之，使一气长存，历劫而不死者，金丹也。大修行人既得乾金，入于神室，心目内观，清静光明，以成胎婴，宝之十月，出入去来无灭无生者，天仙也。所谓气者何也？即两个阴阳也。一坤一乾，阴阳也；一男一女，阴阳也；一坎一离，阴阳也；一逆一顺，阴阳也。《南华》云：至阴肃肃，至阳赫赫，肃肃出乎天，赫赫发乎地，两者交通成和，而物生焉。采先天，炼后天，谓之交通。通则〔成〕和，成则物生，物生而为婴儿，长大而号真人也。
　　至斋言下猛悟，期以勤行，易其号曰至阳子。
　　与初阳子王冰田
　　道也者，不可须臾离也，可离非道也。惟是道也，在天地之间，旋转乾坤，昭揭日月，更代四时者也。一切人也，禀大道至圣至灵之体，合大道至精至粹之用。常人顺之，是以一生一死，若循环然。至圣神人以此道而逆之，故成仙作佛，而出造化之外也。三教大圣，皆体此道而用之。儒曰修身，释曰修性，道曰修命者，即殊途而同归也。粤后之人，不达圣人之旨，各尚所闻，而非其所是。岂知身与性命，必不可离者也。若一可离则非道矣。
　　初阳子王舜民，伟哉大丈夫也。出入仕途且三十年。仆闻之，舜民之仕也，利不能移其心，困不能改其操，断然有守。凡所寓以冰田自扁者，示无纤瑕小疵焉。乙亥冬，会溢江任所，一揖次若久要，握手输心，略无官况。仆睹其气宇高迈，骨相合仙，因缘遭逢，求我丹道，遂用盟天，以青城老师金鼎火符之秘，次第授之也。乃先除其执着，去其惊疑，道其缘熟，培其根深。仆之用心又如此者，盖欲将师所传，悉授不隐。顾惟闻道不难，行之宜谨。纯阳老仙云：便下手速修犹太迟。使上士闻道，必勤而行之，彼常人者听之，则且惊且疑，不肯疾早下工。电阵之光，石击之火，似箭之速，吁可畏哉。今语初阳，其毋忽诸。夫金丹者，金液还丹之道也。金液者，即人身中之真气也。以气合形而成真人，是为还丹。厥人之初生也，毓先天地至纯之道，逮二八精气日泄而朴散，则先天之气不纯。且世人之壮必昏必娶者，以续纲常也。若也中年却能宝爱其身者，圣人也。孟子四十不动心。庄子五十而知四十九年之非。孔子五十而知天命。今初阳子行年五十有二，而闻金丹久视之道，以其时考之，则可矣。况初阳子道缘既重，信心益坚，谨因师旨，授之曰：
　　古之真人欲理其性，先宝其精，欲理其命，先淳其气。是孟子曰：吾善养吾浩然之气，其为气也至大至刚，以直养而无害，则塞于天地之间。若以孟子为寓言，则圣贤宁如是乎？若以孟子为教言，则人一身之气，岂能塞乎天地哉？然必有其道矣。道者何耶？气也。气者何耶？命也。即经云：天命之谓性，率性之谓道也。夫欲了命，必先修性，性命双修，何忧不仙。且性也者何耶？义也。故孟子曰：是集义所生者，非义袭而取之也。若义袭而取，则物也，顺也，人也，非金丹也。唯集义所生，则逆也，是所谓金丹也。故云：配义与道。而孔子曰：成性存存，道义之门。释迦云：是诸法如义。老子曰：上义为之而有以为。圣人之於道，不离乎义也。义之道大矣哉。采铅炼汞者，集义也。西南得朋者，上义也。龙女献珠者，如义也。是义也者，即羲之易，一阴一阳之道也。夫一阴者，离中之雌；一阳者，坎中之雄。离中之阴为火，坎中之阳为水。配义与道者，以坎反上於离，是水火既济之道也。盖於坎中取出阳爻，降而入於离之中，换出阴爻，是为地天泰也。盖离中之阴为汞为．精，坎中之阳为铅为气。《心印经》云：上药三品，神与气精。然精依气生，神依气珏，神、气、精三者，无一可离。此所谓道也者，不可须臾离也。傥精耗则气惫，气馁则神离，气惫神离，可谓之人乎。此所谓可离非道也。圣师深虑世人不能明乎道，不能炼其气，乃借名为铅为汞、为鼎为炉、为龙为虎、为砂为银、为刀圭、为火候，百般譬喻，托物假名，以晓后之学者，亦岂不欲人人作仙；个个成佛也。缘为世人信之弗及，承当不得，偶或就中间有一二，复为旁蹊小径，着相执空，罕闻正道。若大乘根器，上士至人，际遇真人，一言之下生实信心，宝爱其身，积累其气，而勤行不怠者，则高仙地位，指日可跻。仆阅人多矣，今观初阳子姿禀非凡，神气充裕，祖师金丹之道，不敢秘者如此。
　　与一阳子潘太初
　　老子曰：上士闻道，勤而行之。至哉言也。仆自获遇至人，盟授大道，即欲图就所事。而以功缘未立，用是求诸仙经，搜奇摭粹，作成《金丹大要》。书成之后，不恤起处，每过名山及诸城邑，随方作缘，低首下心，开导世人，诱进此道。四三年来，求者纷纷，卒未见有大力量而精进者。比谒庐山太平宫，揖当代主人太初潘一阳。尘襟一见，惧如平生，茶罢复茶，有物外趣。颜童髭墨，神气裕如，肤泽脸桃，丰标洒落。其剿繁治剧，若不经心，而待物择交，似有定见。显官轩车而至者，皆得欢心；负义蓄材而来者，愿识其面。头颅且无尘俗。骨骼吻合仙姿，平川洗涤而疏明，大山嵯峨而增秀，天人交替，鬼神其依。仆每叹：夫福之与慧，二者不可得兼。太平闲暇，安富尊荣，此人之福也。通玄达妙，研精究微，此人之慧也。二美具全，则斯人也，不可以寻常而同年语。眷顾之初，言及丹道，仆未即应。既而情真语简，好笃谊深，叙其主领事繁，已觉年光流迈，念念急於兹事者，更来岁而又迟也。仆睹其开心见诚，列盟奉誓，乃授之曰：
　　大道者，与天地生物，乾坤覆育，日月阴阳同其造化焉。在人之身，不外是也。天地以阴阳为橐钥，人身以玄牝为崇钥。天动地静，动为阳而静为阴。阴极则万物不生，而阳气潜伏，及夫剥尽，则一阳初动，而梅先吐白者，以阳在地中，而将复也。世政以梅为报春之信，故《易》之复卦曰：复，其见天地之心乎。复之为卦，五阴一阳，其一阳在下，而阳为之主也。人身亦
　　然，自少而壮，壮必衰，壮为阳，而衰属阴。逮乎有阴极，则阳气欲尽而散也。至人於此，则能体，天地之道，以子为度，以日为符，以癸为候，以月为则，以汞为阴，以铅为阳。铅生於癸，而癸在坎，坎属北方，北乃子之正位。天地以七日而来复，复一也。太阴以三日而出庚，庚为金，而金为乾，乾之金寓于坎。人身亦犹是，而阳复有时。大修行人急於癸生之时，求彼先天真一之气，以为铅也。纳此真铅于离之中，配以离之真火，煅炼成丹，故曰金丹。则金丹者，无外乎坎离二物。且坎离为何物？要知只是两个真阴真阳而已。是知金丹之道，不外乎阴阳也。当其一阳初至，虽一身皆阴，而一阳自外来，彼一阳反为之主矣。今其号曰一阳子者，取义于此。一阳子既闻此道，傥不为则亦已矣。若也兴勇猛之心，奋勤行之志，吾知其功成也必矣。
　　与九宫碧阳子车兰谷
　　古之真人，其寝不梦，其息深深。寝不梦则神存，息深深则以踵。此即上德无为而无以为之道。至阴肃肃，至阳赫赫，赫赫发乎地，肃肃出乎天。此即上德为之而用以为之道。无以为者，后天自然也。有以为者，先天一气也。何谓后天？夫人禀先天一点真阳之气而生，为物之最灵者。此气日生夜长，与天地混沌之时同其造化。其神之所以存者－，鸷乌不能攫，兕虎不能伤，以其神王故也。及乎年登二八，真气已盈，复遇至人授以宝身之道，使天机不逐放事物，无劳于形，无摇其精，息以踵而不以喉，与天为徒，而世不能移其志，则比古人千二百岁，不啻过也。此所谓后天无为之道。何谓先天？且人生天地间，年壮而嗜欲俱，以酒为浆，以妄为常，恣情纵欲，亡精损神，所禀先天之气驱之劳之，犹虎奔而寓于西矣。即如乾之为物，纯阳也，始交于坤，则乾之体破而为离；坤之为物，纯阴也，潜夺乾之一阳而为坎。由此之后，乾体反虚，坤体乃实，则离坎者，乃乾坤之继体。乾坤顺行，男女奔放，精竭神去，一切常人至此则已。大修行人体金丹之道而修之，逆五行而用之。逆者何也？坎中之阳赫赫，即乾金也。离中之阴肃肃，即坤爻也。金丹者以坎而升於离之上，以己而合于戊之门；伏坎中之虎，以降离中之龙；取坎中之金，以克离中之木；纳坎中之水，以炼离中之火；采坎中之气，以补离中之精；回坎中之阳，以实离中之阴，即复纯乾而成真人。《传》云西南得朋，伯阳云真人潜深渊，天台云铅见癸生须急采，马祖云一口吸尽西江水者，皆此还丹之道也。故降伏自己之龙虎，采取身中之精气。然降伏者功在於德，采取者不外乎道。道无德不能采取，德非道无以降伏。所谓采取者，只须一时之功，非有迟疑之事。盖一时者，要在初三日内取之。当此初三之夜，月生庚方之际，此时水源至清，浑无挠动，急用半时采取，归於鹊桥之东，结成黍粒之丹，入于黄金室内，炼之成之，谓之金丹，谓之先天大道。世人一知金丹即我本来乾中之真金，则为微妙玄通之士，而深不可识矣。
　　九宫山碧阳子车兰谷，为玄门栋梁者，四十余年矣。其功业设施，表表在人耳目也。卓然道眼识人，不似他人之忌才者。仆以不检，唯志於道，不免沽痴自丑，贾愚自卖，既无华衣以浮饰，不能强容以求知。一揖之初，乃即深契，求我丹道，足所未闻。睹其神气裕如，遂将祖师先天后天金丹之旨，悉以授之，却加勉励焉。噫，世人之所以峨其冠者，入老氏之门，学老氏之道也。夫老氏之道，宝精气修返还，尚清虚，寡嗜欲，薄饮食，离尘绿，广慈悲，树阴德，损之又损，至於无为，是则谓老氏之徒。今焉处珠宫，披鹤氅，直以问道为羞为辱者，何不反思吾教之所学何也。间有一二希乎修养之说者，则丛聚而笑之。我太上曰：下士闻道大笑之。岂古然哉。夫既入其门，而不行其道，则为老氏之蠹也。蠹者，衣其服而妬其教，蚕其食而訾其道，是犹服尧之服，而非尧之言，吾不知其可也。纵负出类拔萃之材者，亦甘以清高至贵之身，弃之於浊恶之地，使俗之有口者，呼之为异端之徒，吁可惜哉。就中有能去傲除欲，节饮静坐者，虽不得真师之指，亦不为教门之罪人也。彼神仙者，慈愍为心，不顾讪毁，唯欲化人成道而已。昔者黄帝之问道也，膝行跪进，既闻道已，乃曰广成子之谓天矣。今之时人去古道远，以矫诈为诚，以妄诞为心。其未之闻，谓有何道，及稍有闻，自以为足。或始闻师之语，恐师未尽善，及略闻其端倪，则谓素所自有。借使造其阃奥，即萌侥幸而得之喜，惟恐师之求其所报，宁肯勤行哉。果若此，又孰得而臻乎极也。岂能如碧阳子，闻一且问二，闻二复问三，既不以才自矜，复愈高而愈进。山间林下，或有超然颖脱之器，以生死为一大件，如我碧阳子者出，研精究微，参玄造妙，还丹坎户，结胎黄房，若非白日而飞升，亦傍神仙地位而去，况其精进而勇猛者乎。谚云：一子出家，九族俱仙者，斯之谓欤。今碧阳子虽其主领事繁，犹能孜孜上道，直以坚固为实践，不以诳妄为虚彰，与彼梦生醉死者，大有径庭。《南华》云：卜梁倚有圣人之才，而无圣人之道，吾将以圣人之道告之，庶几其果为圣人乎。碧阳子今闻圣人之道，已早修有为之德，高证无为之功，以应龙沙八百之谶乎。异时名公巨卿，必有取法于子者。子其勉乎。
　　上阳子金丹大要卷之十一竟
　　上阳子金丹大要卷之十二
　　紫霄绛宫上阳子观吾陈致虚撰
　　累行
　　与宗阳子明素蟾
　　通今博古，注书立言，笔回狂澜，锦心绣口，此文章之学至矣。鲜不以是而自足者，斯人也其才胜德也。参玄入妙，穷神知化，积精累气，炼气化形，此道学亦至矣。鲜不以是而自高者，若能慈悲接引，斯人也可与锺吕并驾者矣。仆登九宫山，有曰明素蟾者，自弱冠弃亲出家，敏而好学。年几而立，卓荦不群，博采雄览，谦访浩记，谈今考古，作为文章，奔放横流，悦可人意，不兔盈而大溢，焰乃上飙，则於良明知己者少。既而求神仙家学，凡四方来者，虽旁蹊小径，莫不开心见诚，必尽其说而后已。前后阅数十人，自以为毕得金丹之道已。仆从容讯其所得之说，则亦有般运身中之神气者，然似是而非；亦有烹炼丹田之铅汞者，又似同而异。甚而非采战则烧黄煮白，非兀坐则注想空言。今兹弛焉自谓金丹之道，如斯而已矣。其於丹经符契，朗诵如流，又且枉释旁通，辞亦近理，俯视同辈，傍若无人，将有环中之期，而不可遏也。倾盖之初，试问我以金丹一事，睹其才高气众，貌敬礼疏，而所遇人无下手处，仆乃从而顺之，美之扬之，德之仆之。所以德之者，将有以化之也。盖所以化之者，为其滞於癖见邪说，使一闻至道，必若惊若疑。嗟夫时之高人胜士，负不世出之才，而执一方之见，往往不足以语大道者，非耻於相师，则过於聪明，况其下此者乎。仆见明素蟾资禀非凡，勇锐可授，特其平时流於敖放，泥於惯常，首须降其骄心，摄其狂心，去其放心，移其疑心，正其邪心，开以道心。明素蟾忽於言下幡然大改，顿然大悟。於是指令脚跟踏在实处，然后授以先天烹炼神气之道也。
　　曰：夫先天一气，即金丹之祖气也。要知此精此气此神，根於父母未生之前，是太极也。则人禀此先天太极之气而生也，成於浑浑沌沌之内，出於窈窈冥冥之中，当此之时，和之至也。故夫人之生也，男则万神唱恭，女则万神唱奉。恭则温良俭让具其间也，奉则委婉听从存其内也。男以刚健中正，而不敬恭者，是弃其生也。女有工容言德，而不奉顺者，是残其德也。且厥初至和之气，日生夜长，至于二八而阳又太极矣。生而知之者，於此行上德无为之事也。只为世人颠倒妄想，由此淳朴一散，纯粹难全，则向来所受之乾金，虎奔而寓于西矣。自是而后，名利心动，宠辱晨驰，投老而不知退步，以求自全者，吁可惜哉。凡人欲全此精．气神者，非先天太极之气，余则无可，故曰天下无二道也。是此先天太极之气，名为真铅，亦曰乾金，寄于坎中，是云母隐子胎。世人不觉不知，不明大道之本，而用采战采阴、补脑还精、肘后飞金之术者，是愈促其生也。大修行人要明生身造化，产药川源。坎水乾金，求之西南，东三南二，会在中央。真虎真龙，必得癸一而方战；真水真火，必得二八而始交。悟玄牝是还丹，辨刀圭即药物。龟蛇蟠结之际，横天上之鹊桥；木金间隔之时，会人间之牛斗。主宾揖逊，老嫩毋差，片饷工夫，十分谨慎。宝珠现于月地，稳稳收来；金掖至于丹田，温温调燮。当时且让，凡事宜谦、饶人先鞭，取他快意。如愚似请，显道人之家风；礼下不争，乃神仙之上计。方得临炉有庆，一点落在黄庭；养火何难，九转待行符候。洗心涤虑，以结三百日之胎；炼神还虚，成就大丈夫之事也。
　　明素蟾始闻而惊，再闻而疑，竟至通宵摸索，浑身是汗。忽然壁立万仞，直下承当，始悟性命即是两个阴阳，身心尽有许多神气，净保保亦是，圆陀陀亦是，满空白雪，便欲一口雄餐；西江清流，不待一口吸尽。方知大道不在丹经，以数十年精进之功，今而后知实未始有学也。众雌而无雄，而又奚卵焉？问之曰：明素蟾者，其有谓乎？曰：琮也，每慕白玉蟾者也。故用姓以谢覆载，名以谢亲，字以谢友。明即白也，素犹玉也，故谓明素蟾云。
　　上阳子曰：子真能求乎仙矣。慕其人，希其道，并以名而就之，抑亦至矣。子又知之乎？夫精通而不昧者，明也；闻道而勤行者，素也。惟蟾也，月中之物也，阴中之阳也，黑中之白也，雌中之雄也，坎中之画也。蟾之为物，止三足焉。三足者，为鼎器，取像为悬胎鼎也。则蟾之为妙，乃道之用乎。今子希紫清翁者，其谓此乎哉。虽然，吾将勉之。修行之人，用心若镜，不将不迎，应而不藏。我赵老师云：让而不争，财无愆尤。玉蟾《大道歌》曰：神仙仗俩无多子，只是人间一味呆。又云：世间学仙者，胸襟变清雅。又《云游歌》云：满面着尽笑，喝骂教吾去。噫，紫清翁且能受尽世人笑骂，而直一味呆之。叹今一切人，矜以自高自足之心，而欲希慕神仙之说者，抑何愚哉。子傥能以清雅而变於心胸，以谦让而出其傲忽，必能以呆而奉人之笑骂矣。自我丹阳之传黄房公也，又六传而至于子，子其勉之。
　　明素蟾曰：畴昔闻见，自谓人人可为锺吕。今乃深知，遍界无一人能。担负此事者。道妙玄微，天机深远，讵可忽诸。常谓玉蟾翁始得泥丸老仙之传也，歌云：阴阳颠倒入玄谷。又云：六十四年都是错。又云：前年仙师寄书归，道我有名在金阙。何其闻道之晚，而成之之易也如此。今承教者，孰知至妙至玄，最为难思难议者哉。始知五十八年都是错也。千经万卷总非裹许，便将捉住西山之白虎，摄伏东海之青龙，期集吾事而已，奚敢忽慢而傲世哉。就令书此，凡到诸方遇蓬莱仙侣，试一出之，将必有取则於此者，信夫。
　　与玄阳子欧阳玉渊
　　先哲曰：形以道全，命以术延。子书曰：鱼相忘於江湖，人相忘於道术。则知道与术二者，不可得而离也。术以道为主，道以术为用。要知此道 非泛常所言之道，乃天仙之道也。要知此术非泛常所用之术，乃长生之术也。仆於玄阳子有说焉。玄阳子，庐山欧阳玉渊也。讯道於上阳子，上阳子语以天仙之道，并以长生之术而授之也。
　　上阳子曰：是道也，极深而研几。《易》曰：唯探也，故能通天下之志；唯几也，故能成天下之务。极深者渊渊其渊也，研几者浩浩其天也。浩浩其天者，阳之极也。渊渊其渊者，阴之极也。故阴极则为坎，阳极则为离，是坎中有一阳之气，而离中有一阴之精。天仙之道，以坎离为之主也。长生之术，以坎离为之用也。孔子曰：慎斯术也以往，其无所失矣。术者何也？能颠倒坎离而用之也。古仙曰：五行颠倒，大地七宝；五行顺行，法界火坑。夫坎雄为金精，离雌为真火，取坎中之金精而降于离宫，以离宫真火而。煅炼之，是云颠倒阴阳之术也。然颠倒之术，在乎研其几也。几者，阴阳不．测之谓。阴阳不测，则鬼神不知，日月不照。为其日月不照，吾将以道而合乎日月也。合之者，月生于庚，则金旺水清，乃采金于三日，故云与日月合其明。合者，彼之庚金一生，即以我之真火而候之，是谓之火候。庚，西方也。西方，金之正位。颠倒之术者，则采庚金于坎之中，缘以其母隐于子胎也。是以坎之雄而补离之雌者，谓之天仙也。故几者动之微，吉之先见者也。几於道者，其长生之术也。几之为言密也。《注龄经》曰：斗步子形，光映子精，密而行之，方得成道。玄阳子研乎几之妙，极乎探之旨，密而行之，勤而修之，则由长生之术，以入天仙之选者，其玄阳子乎。
　　与复阳子欧阳玉田全阳子周草窗
　　金丹之道三十四传，而得双玉翁，又三传以至於予。予始得缘督赵公之语，虽素有志，未兔迟疑。后羁旅中，复拜至人，以青城至秘之文悉授无隐。敬受以来，日夕不遑。嗟夫金丹一事，自长春老仙庆会而后，真仙圣师不肯降世者百有余年，凡今之士直以为无。若即自善于身，则於功行何在。乃作《金丹大要》十卷，书成之后，又虑世人非得口传，宁有自悟，遂用拥书朅蹙，屈己求人，稍有可招可挈者，莫不低首俯身，奖辞劝诲，冀进此道。或遭诟骂，姑自隐忍，偶获一人两人之知，即来千人万人之谤。但欲行道，不顾是非，遇诸讪则喜而受之，是法器则勉而进之。其间可及门者，则引之而入门。可入门者，则引之而升阶。可升阶者，则引之而升堂。可升堂者，则引之而入室。凡用心至于如此者，欲续大道於一钱，提流俗於火坑，使世知有金丹之道不诬也。庐山有欧阳玉田、周草窗二子，皆尚操行而清高者。玉田盖恬淡为心，机圆应物，素有志於物外，唯恐此身之堕於尘笼也。故平居暇日，群而不党；处稠人广众，和而不同，以未遇真师，是拘於枯坐而已。草窗则幼而敏锐，习於程朱事业，持己以方正，为德先孝友，主乎忠信，立其敬义，可谓君子矣。衣冠不同於俗，犹善场屋之文，此其志有未艾。相逢湓江，一笑适契，方知性理之学，程朱未尝不究。今知其有未至者，既闻予说，虽群疑积毁，而顿然深者，是其明也。然二子素守如彼，若使陆闻至秘，宁免惊疑。予乃从容引喻，以渐为堤，又摘丹经中最警句而启之。复以正言而析其轻易，必其坚固，增其智慧。然后授之曰：
　　金丹者，即老子观妙观彻之道也。妙也者，无为而无不为也。徼也者，有为而有以为也。无为者，安而行之也。有为者，勉强而行之也。夫人禀上德之资，本来清净，岂知日凿一窍，而浑沌之体不全。常人以爱欲而就不全之体，至於殆而已。今吾命玉田曰复阳子、草窗为全阳子，岂无旨乎？盖大修行人，以其不全而图其复全也。世之千蹊百径，俱不能复而全之，唯金丹之道可以复全。复者何也？要我真阳之复归也。全者何也？要我真阳之纯全也。牵将白虎归家养，复阳也。产个明珠似月圆，全阳也。阳复则有火候，阳全则有脱胎。金丹之道，其斯之谓欤。虽然，其要又有三焉：口诀而心传者，一也；决烈而勤行者，二也：以定而制动者，三也。口诀之心，传之既尽，我之真矣。决烈勤行，定以制动，则在乎二子之用功耳。昔正阳之授纯阳也，以十事而历试之。重阳之授丹阳也，以分梨而十化之。前圣后圣，艰难若此。吾之与子，曾不一试，然而盟誓至重，子其守之。上不愧于神明，中不负於师资，下不羞于同学，三者既备，二子之金丹必成。金丹成而圣胎圆，圣胎圆而真人见。於是时也，则身外有身，皆分内事。神仙之道三十八传，而今附二子。宜相矢励焉。
　　与心阳子余观古
　　世之所谓贫贱富贵者曰有命，而寿夭穷通者曰有数。然数系乎命，而命系乎天矣。世固有年相若而道相似也；固有出其类而拔其萃也。至若越乎寿夭穷通之域，超乎富贵贫贱之外者，唯古之真人也。比揖余舜申观古心也，谩逢适契，一语投机，芝兰其香，烟霞同味。剧谈之外，则畅饮衔杯，丰神洒落，扬眉吐气，议论高远。拂意者弛然而不答，快心者作焉而不辞，飘飘匪尘俗之拘，翛翛然物外之趣。予乃不倦细而询之，始知年俱上章摄提之季夏，日既同而生之时又同，甫大笑曰：是真同年也，不兔道亦相似。试征之，吾乃江右之庐陵，而舜申亦江右之武宁，是其地同也。昔长者字予曰观吾，而舜申之号曰观古，是名又同也。观古居九宫山头，而吾家三山高处，则居亦同也。偕诵老庄之言，而明周孔之易，咸簪晋代之冠，俱乐尧舜之道也。盖常病古人多癖此而非彼者，今吾二人得兼而明之，非唯道相似，是均所同也。就其间审有同而异者。予借名观吾者，止乎一己而已。而舜申之号观古者，盖善观乎古人者也。以道德仁义观乎古人，是得古人之心也。以礼乐文物观乎古人，是得古人之实也。观古而希尧，是尧而矣；观古而希舜，是舜而矣。此观古之所以为胜也。且吾有大不胜於观古者。予之癖於金鼎火符之道也，欲运坎而实乎离，儗驾龙而娶于虎，将求西江之水，以来西南之朋，潜采黑中之白，以化阳中之阴，期若蜕蝉而冀神化者。夫既不能如舜申之观乎古日，但务此恍惚杳冥为一大事，唯恐不至者，此吾所谓大不胜也。且夫松桧桂栢，植于陵阜也，地则同也，树之时又同也。日视之，性有曲直而凋瘁者，影有婆娑而凌霄者，岂其造化之悭也哉，而况於人乎。虽然，观古之与观吾，有大同而不肯自异者，为能弗拘拘於命数也。不徯袍带之荣，无羡万金之富，然食饮足以充饥渴，衣帛足以御岁寒，以淘汰乎神情之渣滓，逍遥乎无何有之乡，越寿夭穷通之域，而超于富贵贫贱之外，与彼之求田问舍，贪名竞利者，犹许之洗耳而污夫巢之犊也。
　　岁纪乙亥六月八日，肩彘笼鹅，会于所寓，参杯交贺，亦人生之希有，因书以见同异焉。观古心曰：何其多同也，还能以金鼎坎离之道，龙虎神化之旨，以相授受，庶足其所同。予应之曰可。明年再会，询兹益勤。仆且箴之曰：金丹大道必先积德，而后可闻，否则为之颠踣。今子饵於射利，挚於计虑，殉於嗜欲，弃於嗔疑，如是而求德诬也，如是而求道难也。故道之与德，如阴之与阳，二者不可一缺，若阴而无阳，不得谓之道，若道而无德，未可言金丹。古仙云：言清行浊休谈道。且士之为学，不学则已，学则期於必成，而况道乎。仆之所以不即相付者，犹植树焉，将欲固之，必探其根。观古心闻，而唯唯不逆，於心发其悔艾之辞，将刈嗔疑之妄。仆乃授之曰：
　　金丹者，以有作合无为，以外铅合内汞。汞，精也。铅，气也。采先天之铅于坎之中，是云有作；合后天之汞于离之内，是名无为。采铅则一时，合汞须十月。一时者，月生三日也。十月者，丹成九转也。知雄守雌者，三日之内一时也。知白守黑者，九转之功十月也。如斯而已，信则行之。观古心言下悟，乃觉疑信在人心也，而彼乾金在坎心也。方知天下无二道，圣人无两心，遂更名曰心阳子。
　　上阳子金丹大要卷之十二竟
　　上阳子金丹大要卷之十三
　　紫霄绛宫上阳子观吾陈致虚撰
　　发真
　　生死事大
　　上阳子清斋夜坐，弟子侍曰：弟子见师闲居入室，抱神毓精，似广步妙庭而身未尝移，似怡情真馆而形未尝离。其逍遥而真游乎？其恍惚而无为乎？弟子敢问。上阳子静坐未应。弟子曰：司听以默，其驾景窈冥之乡乎？司视以静，其飞神虚无之境乎？弟子敢问。乃三问而三不发。弟子曰：弟子不度无材，获事我师，实以生死一事最大，流光奔电，过隙飞星，冉冉年华，其不可止乎？而芸芸姤复，其又可已乎？圣人已还，寥寥而何法乎？富贵贫贱，纷纷亦何杂乎？天地之大，可得原乎？至道之妙，可得闻乎？何三问而三不发，其秘耶？其靳耶？上阳子欣然视之曰：善哉，而生之问也，庶几而身之问也。来，汝斋，吾将条而语汝也。弟子乃各摄衣起敬曰：斋矣，敢问其生。
　　上阳子曰：无者，生之太一也。有者，生之太极也。太一者，兆无之先，含灵蕴精。太极者，兆有之后，凝胚剖孕。其道之物乎，其生之问乎，其地水乎，其火风乎，其婴儿乎，其赤子乎。子独不闻之地水火风之四大者乎？发齿骨甲假之于地，涕精血液假之于水，温暖燥热也。其於物也，与圣人天地合其心，而同其有也。圣人也，德我也，而不数数我也。天地也，有我也，而不常常我也。父母也，生我也，而忽忽遗我也。是生非我长也，有非我常也，德非我良也，而师教也。德且至矣，其有且多矣，非师恩也，奚陶铸之也欤。
　　圣人之德
　　弟子请进於上阳子曰：弟子因缘遭逢，获亲大道，敢闻圣人之德，以启发於蒙迷也。
　　上阳子曰：圣人也，生而知之者也，亦学而知之也，亦困而学之也。圣人也，学而不厌，乃无所不通也。圣人也，知天之所为也，知人之所为也。圣人也，非多能也，乃多学而识之也。圣人也，非自然也，唯善格其物也。圣人也，非生而知乎道，唯道乃求而得之也。圣人也，善终其天年，而不中道夭也。圣人也，息以踵而不以喉也，不知说生而恶死也。圣人也，德盛仁熟之称也。圣人也，躬大道之本，明大道之正，成大道之事也。圣人也，其状义而不明。故庄生曰：凄然似秋，灯然似春，喜怒通四时，与物有宜，而莫知其极也。圣人也，成天下之亹亹者也。条万物，明历数，造书契，垂衣裳，树五谷，通舟车者，圣人也。无为而治者，圣人也。不言而教，不令而行者，圣人也。圣人之在天下也，河出图，洛出书，圣人画易以形道，是易也。成天下之大，尽天下之务，定天下之业也。是以圣人贵精，而不从事於务，死生无变於己，乘云气，骑日月，游乎尘垢之外也。圣人神矣，常善救人而无弃之，衣被万物而不为主，不为天下先，而德交归焉。难得之货，圣人则不贵焉。圣人不积也而愈多，先天地生而不为久，长於上古而不为老。故老子曰：圣人处上而人不重，处前而人不害，天下乐推而不厌。故夫圣人生而不有，为而不力，立天地而不偏其恩，久天地而不见其劳，仁万物而不私，德万物而不居。圣人非唯不居也，而生非其爱也，而身非其有也，而名非其存也，唯其不存，是以长存。
　　天地之大
　　弟子复进曰：敢问天地？
　　上阳子曰：天地之大，莫可得而论也。故庄周曰：六合之外，圣人存而不论也；六合之内，圣人论而不议也。且我而为天地中之一物，犹大海之一滴也，恶得而论天地。弟子曰：传云有真人而后有真知，请因所闻而闻所不闻之闻也。
　　上阳子曰：无已，则我借言之，汝亦妄听之。夫天地一大身也，天地之未始有始之始也。一气蟠积，溟溟涬涬，窈冥莫测，氤氲活动，含灵至妙，是为大一，是为未始之始始也，是为道也，故曰无始。夫天地之有始也，一气动荡，虚无开合，雌雄感召，黑白交凝，有无相射，混混沌沌，冲虚至圣，包元含灵，神明变化，恍惚立极，是为太易，是为有始之始始也，是谓道生一也，是曰元始。夫天地之太极也，一气斯析，真宰自判，交映罗列，万灵肃护，阴阳剖分，是为太极，是为一生二也，是曰虚皇。阴阳既判，天地位焉，人乃育焉，是为二生三也，是曰混元。阴之清者升上，而焕丽也，则日月星辰布焉，故天左运三光右旋。阳之清者腾上，而会于阳也，故风云动而雷雨作焉。阳之浊者重滞，而就地也，则海岳奠峙，而五谷草木昌焉，故岩岫出云，山泽通气。阴阳之气，闭而不通也，则雪霜结而冻冰焉。阴之浊者，积冱而下凝也，穴岩幽藏而深邃，故五金八石以错杂焉。天地之中，阴阳正气之所交也。圣人焉，仙佛焉，庶民焉，贤愚寿夭，寔所殽焉；胎卵湿化，无有息焉。是为六合也，是为三生万物也，是为万神听命也。子来前，予语汝。有道之士，就中取则也。盖九天之上，铅汞已乾，九地之下，重阴积固，唯中也是有道焉，是为一小天地也。子不闻之，天地之外有大天地焉。子又不闻之，佛祖之法言也。其言曰：何物高於天？生天者是；何物厚於地？育地者是；何物宽於虚空？包虚空者是。夫以是知天地之外，复有大天地也。子抑知之乎？今之天地，属大天地之中之一物耳，即如人是今天地中之一物也，即如道乃人身中之一物也。是故人身又一小天地也。子抑知之乎？其大天地也，且孰为其大？汝来，吾今直以语于汝。是道也，能以之大而且久也。故有生而无终穷，有结凝而不散，是以包乎天地之外，而且不自知其为大。夫惟不自大，故能就其大。
　　道本阴阳
　　弟子复进曰：天地之外有大天地
　　者，弟子谨受教矣。所谓道能成天地之大者矣。而又云道乃人身中之一物耳，何小大之异也？是道也果何物也？而灵通变化若是者也。弟子敢问以释惊疑。
　　上阳子曰：夫道也，生天也，生地也，成仙佛也，类万物也，是先天地之道也。夫唯今有天地也，有人也，有万物也，是复天地之道也。而道也者，乃行乎其中也。吾所谓先天地之道者，其功溥博，其用莫测，天之所秘，不可思议，不可妄说，汝亦不庸於妄听也。曰：何谓也？曰：夫道也者，难言也。曰：愿闻教旨。曰：未也。夫上士急於闻而勇於行，中士试於闻而怠於行，下士闻之嗔谤乃生。弟子跪而进曰： 天地之间，道惟至大，岂中下之人能闻能受者也？弟子不自揆度，而以愚下之庸，不敢轻忽怠慢，愿闻至道。
　　上阳子曰：至道之妙，吾尝释《道德经》矣。其於道可道章，指出稍详，行将授汝。且道也者，即一阴阳也。子不闻之乎，天地一阴阳也，人一阴阳也，万物各一阴阳也。日月星辰、风云雷雨、雪霜冰电、山川草木、胎卵湿化，莫不各禀一阴阳也。而正也，而偏也，得其道之正者，天地也，人也，是曰禀阴阳之正气也。而圣人仙佛也者，盖善於用阴阳者也。故抱阴而负阳，则冲气以为和；入阴而出阳，则有生而无已。故太上以为善摄生也。子抑不闻之乎？天地之道也，阳极而阴，阴极而阳，故万物终焉，万物生焉。人之道也，阴极而已，世故有生死焉；阳极而已，世故有金丹焉。世之生死者，后天地之道也。有盈虚焉，有消息焉。唯金丹也者，即先天地之道也，不为人也，不为物也。非顺求之，乃逆取之，有生也，无死也，是之谓圣人也，是之谓仙佛也。子独不知夫先天地之道，是为金丹乎？世人非唯不知先天地之道为金丹，设使闻之也，则非笑毁谤随之矣。故夫子曰：非圣人者，无法也。天地长且久，而犹有坏，未若金丹之超然独存，非金丹之能自存也，实在乎人用之何如耳。唯其不自存，是以能长存。
　　金液还丹
　　弟子再拜以进曰：金丹之谓也，是先天地之道，弟子谨受教矣。弟子不揆短末，念此有生斯世也，未有若是之愚也。弟子尝试而有为也，人莫我若也。尝试而有以也，人莫我其多也。每读书也，人以我为浩有。每学易也，人以我为粗通。弟子而今也，乃知所未至者也。若鼠之饮于河也，故未能测其深，而乃妄云知其源。因承师训，惘然如失，岂唯见之未见，实未试闻而未之闻也。愿垂慈悯，指示金丹。
　　上阳子曰：道也，唯金丹之秘。六耳不可言，坐立不可谈，饮食不可见，非斋沐不可得而闻也。弟子各敬而退，一之日沐，二之日戒，三之日斋。斋肃而进，稽颡言曰：弟子宿生庆幸，遭际真师，实以愚迷，恐堕生死，一失人身，同於朽腐。谨受教矣，敢问金丹。
　　上阳子曰：道也，唯金丹之所难言，不可得而易闻也。曰：何谓也？曰：子不闻佛之为说乎，佛之言曰：若说是事，诸天及人皆当惊疑。来，吾语汝也。且夫士有贤愚，人有明暗，若说是事，或惊或疑，此则有之。是无他也，为其根器浅薄，智识昏陋，是以然也。云何诸天亦复惊疑？则当於此究竟审问，须要知其必有可惊可疑之事者也。为他一切人，孰肯於惊疑二字上以索之。我缘督子作《仙佛同源》，每章晓以惊疑之说，使学者探思其旨也。子抑闻之庚桑者乎？陈人有庚桑楚者，自号亢仓子，得老子之道，着书九篇，居畏垒之山。其臣之画然知者去之，其妾之絮然仁者远之，拥肿之与居，鞅掌之为使，南荣趣闻其有道也，往而师焉。楚曰：奔蜂不能化藿蠋，越鸡不能伏鹄卵，其才有巨小也。吾才小不足以化子，子胡不南见老子。趣因楚见老子。老子曰：子何与人偕来之众也。趣瞿然顾其后，府而暂曰：今者吾忘吾答，因失吾问。老子曰：何谓也？趣曰：不知乎，人谓我朱愚，知乎反愁我躯；不仁则害人，仁则反愁我身；不义则伤，被义则反愁我己。我安逃此而可乎？老子曰：若规规然若丧父母，揭竿而求诸海乎？朱愿闻卫生之经。老子授以至人之说，趣勤修之。是封曰洞灵真人。子乃不闻之六清净乎。道也者，非六清净不可得而易闻也。
　　弟子悚而退，一之日不染诸尘，得身清净；二之日，慎内闭外，得口清浄；三之日不贪诸色，得眼清净；四之日不着於声，得耳清净：五之日香臭自分，得鼻清净；六之日不起妄想，得意清净；七之日焚百宝香，叩首而言：弟子今而清净已，敢问金丹。曰：尔惟六识得而清净，外有二识，安能清净？曰；何云二识？曰：含藏、传送，此二识也。非容易知，况欲其清净者乎。且金丹之道，天之所禁，若欲闻者，奉誓盟天，登坛歃丹，非率尔而可言，非一汝心而莫可听也。弟子乃率卜吉，裂帛书丹，盟天告地，资金为信，尽有为诚，心无所澄而清，志无所挠而一，顿首跪而进曰：弟子幻身，罔知所措，光阴迅奔，生死是惧。伏惟金丹之道，可以不死，可以长生，喘息已残，愿垂矜悯，敢问金丹。
　　上阳子曰：而独不闻之广成子乎？广成子千二百岁，而形未尝衰，其抱一守和之至也。其非金丹之道也，安能若是其久乎？而又不闻之广成子乎？广成子曰：至道之清，窈窈冥冥，至道之极，昏昏默默，无视无听，抱神以静，形将自正，必静必清，无劳汝形，无摇汝精，乃可以长生。而复不闻之巢父乎？巢父之让许由也，上流而饮其犊也。世之唯知巢父之洁也，而不知巢父之道之尊之。夫唯是道之尊，非巢父其能自洁，子抑听知乎？曰：敬受教矣，金丹之要，其是之谓乎？曰：未也。曰：敢问金丹。
　　上阳子曰：大修行人，其志清静，用心猛烈，使闻金丹之道也，纵荣极要地，若弃粪土然，何哉？唯急於身也，而以名为恶中，为疾也。其商山翁然，其张子房然，其扶摇子然。子岂不闻之扶摇子乎？扶摇子之得麻衣仙翕之道也，其小睡也，三年而一觉，其大睡也，未可以年而计。以劫为度也，而且无浊劫焉。其以诗而复宠命曰：刚被山童一向应，为言天子诏书来；无非只说名和利，撇在床头不用开。是知名与身孰亲，是谓知止不殆，可以长久也。其次也，有富家翁焉，有贵公子焉，以精进勇猛为心，使闻金丹之要，则弃其所爱，改而行於大道也。其陶朱公然，其庞居士然，其马宜甫然。子岂不闻之马宜甫之说乎。马宜甫者，东州富室也。重阳老仙授以至道，乃即弃其所有，舍其所爱而修道焉，即丹阳祖师也。是知身多於货也。又其次也，若困若娄，财之不充乎用，而志也坚，唯忙忙汲汲也，复忘寝失哺也。既闻至道而乏丹材，则兢兢业业，遇有余而好善者，则相贸易也。是名法财两用，彼此而不欠也。是其心诚之不可移易。其张天台然，其邓郁之然，其薛紫贤然。子不闻紫贤之说乎。紫贤削发为僧，〔名〕曰薛式，究竟佛法真性，积年无落着。一日寓杏林驿，蒙真人石得之授以性命真要，且戒之曰：疾往通邑大都，依有力者图而为之。紫贤从之，是成道焉。子复不闻神仙邓郁之之事乎？邓郁之与真人徐灵期遍投师焉，一日一忽遇至人，授以金鼎火符之道，遂谋修炼。而二人所带货财，唯克一人丹材之用，郁之悉让灵期。灵期得以成道上升，而郁之闻道乏材，艰难未遂，唯志不移，忽感祖师怜悯。一日台司奏云：少微星现南楚长沙分野。武帝勑采访之，遂索得郁之以应命。诏问所以，曰：贫道修炼金液还丹之道，而缺丹材。乃赐金帛子女，许於南岳选地，置上中下三宫，修内外二丹二年余，就石坛而升天也。是其心也，急於道成也，是其心也，恐负师旨也。今时人也，方其未闻道也，亦不知急於闻也，且不知为道之何谓者也。或因以见之，或偶而闻之，亦不急於行，亦不果於成。唯事多闻也，唯事多知也，唯事辩也，唯事能也，展转而蹉跎也，依稀而皓首也，同归于泯灭而己矣。英雄功名如斯而已，子女玉帛莫之及已，是之谓下士者也。复有多疑而少信者，谓之常人。又孰知金丹大道，是一何事也，是云何谓也。或而闻是道之名也，则毁笑随之矣。彼人也，其谓仙也、谓佛也，天之所生，必从天而坠者也。彼且相聚而议曰：世人而欲学仙学佛者，所谓见者也。噫，覆盆之下而求大明者实难。曾不知彼酰鸡也，离於罂瓿则失；夫又恶知乌之栖深山也，其飞则冲天，安有区区之恋恋者乎；又恶知鱼之游于江湖也，洋洋焉悠悠焉，禹门之跃也，三跃而化龙。彼酰鸡之卑微也，岂得而知乎龙？彼人也，斯之谓也，岂得而知乎仙？彼人也，乃不知夫即有待之速者也。地也待其齿毛，水也待其血液，火也待其光华，风也待其活动机变。是四者已待之速，而复有待之甚也。是轮回也，尤速於待者也。又待之多者也，彼人也，甘也分也，曾莫之悔。汝其记之。弟子皆悚栗。
　　上阳子曰：是金丹也，非有大智慧之根器，非有大丈夫之真实，非有大因缘之遭遇，又奚可得而冒闻者乎。今夫真仙圣师，未逢精进勇猛之士，奚又可得而昌禁者乎。弟子伏地曰：愿广慈悲，开济愚暗，今身不死，是即再入於炉精也。弟子誓已，敢问金丹。曰：金丹也，不辞为汝道。夫得易也，则失於轻；夫妄闻也，则信不笃，上累师资。紫阳真人之慈悯故也，三传於人而三遭谴。册载事存，可不戒之乎！弟子悲泣曰：宿缘会遇，使走骸余尸再生再活，弟子不敢泄慢，不敢背违教旨，傥渝盟也，则一身屠戮，九祖同愆。伏愿哀悯，指示金丹。曰：来，汝之身也，而祖也，是积累之有，吾岂不为汝道也。然知之非艰，而行之惟难。其敬之欤，其慎之欤。弟子再拜曰；师恩罔报。
　　上阳子曰：金丹者，即金液大还丹也。以金而就木液，故谓之还；以金木养炼而成，故谓之丹。何谓金？盖金者铅也，而非世间之凡铅，非从土石中出者。是铅也，隐於造化窟中，乃从先天地而生。此铅既生之后，日夜增长，至二八一斤之数，是云足也，故於后天地而存者也。是以非内非外，而又亦内亦外，是假名之曰内外二丹也。又经云：上药三品，神与气精。一切学人将此经语，直以为身中之物，乃运气般精，以为养神，谓之修行，非也。此精也者，非交感之精，乃金精也。此气也者，非呼吸之气，是铅之气也。此神也者，非思虑之神，乃金刚之神也。发明到此，方信所谓诸天及人，皆当惊疑者也。方知下士大笑之说者也。是故上士闻而勤行者也。弟子敬喜顿首，问曰：既云金即铅，却云非凡铅也；既引经言精气神，又云非身中之物。弟子以幸闻而喜，因闻所未闻而惊者也。愿始终开导，以释下怀。
　　上阳子曰：夫天一生水，是为气也。水居北，正北为坎位，坎中有铅，故曰非凡铅，乃真铅也。是谓铅之气也，故曰非呼吸之气也。何谓金精？夫地四生金，金本居西，西乃兑之正位，取金当於正西，兑位是也。大修行人颠倒取之，盖先天地之金，乃寄胎于子，子正位为坎，故於坎中取此金也，是曰金精。是云逆而取之也。坎中之金，乃兑位所寄，乾乃坎兑之中也，故曰乾金。大修行人取此乾金，归于黄金室内，运调真火，炼以成丹，故曰金丹也。弟子感悟再拜，信受如不胜闻。
　　仙佛长生
　　弟子伏地而起，曰：仙也、佛也，上阳子曰：而不闻之老子乎？老子之得无上元君者也。无上元君谓老子曰：子不闻长生乎，长生之功由於丹，丹之成由於神。老君得此，勤修而成。后士成绮问道，老子曰：夫道於大不终，於小不遗，广乎其无不容也，渊乎其不可测也。夫至人极物之真，能守其本，故外天地，遗万物，而神未尝困也。老子之谓南荣趎曰：能总一乎，能勿失乎，能舍诸人而求诸己乎，能修然乎，能同然乎，能儿子乎。儿子动不知所为，行不知所之，身若槁木之枝，而心若死灰。若是则福亦不至，祸亦不来，祸福无有，恶有人灾。老子之谓孔子曰：至阴肃肃，至阳赫赫，肃肃出乎天，赫赫发乎地，两者交通成和，而物生焉。夫真铅者，至阳也。真汞者，至阴也。大修行人将彼先天地之真铅，归於悬胎鼎内，以真汞合之，炼成金丹一粒，吞入黄金室内，养就婴儿，胎完卦足，神化出入，纵横天地，无有死坏，是为仙也。帝释谓释迦曰：诸行无常，是生灭法，生灭灭已，寂灭为乐。此即交通成和之义也。释迦修之而为佛也。
　　道非言显
　　弟子复进曰：道即金丹也，而道始无名，至老子乃强名之曰道，而老子着五千言，未尝言金丹者也。弟子实蒙疑焉。敢问何以？
　　上阳子曰：老子未尝不言，特不之显题耳。曰；何谓也？曰：老子曰常无欲以观其妙，常有欲以观其窍，此两者同出而异名，同谓之玄，玄之又玄，众妙之门。老子曰：有物混成，先天地生，寂兮寥兮，独立而不改，周行而不殆，可以为天下母，吾不知其名，字之曰道，强为之名曰大。是以后来称之曰大道者，此也。古之圣人也，或正言，或方言，或卮言，或寓言也。是金丹也，皆存於言之表，而言之中乃含之而已矣，奚可显而言之者也。曰：老子之不显言也，千古之上固未有显言者，万世之下复不可得以言而显之也。世渐薄而人闭，自非师旨，寝不可以闻金丹之大道也。曰：昔者广成子之授黄帝也，广成子曰：慎汝内，闭汝外，多知为败；我为汝遂於大明之上矣，至彼至阳之原也；为汝入於窈冥之门矣，至彼至阴之原也。黄帝稽首再拜曰：广成子之谓夭矣。黄帝修之，鼎湖之举，骑龙上升，后之继修者多矣。若傅豫焉，若录图子焉，若务成、巢由焉，若善卷、锡则焉，若支邑、郭叔焉，若老彭、鸱夷焉。且隐而深密者尤多。老子者，犹龙者也。以道为已也，惧而将息也，乃优游以存其道焉。或出或隐，非世人所能识量者也。故自关令之八传也，黄石公出焉；又五传也，河上公出焉；又三传也，阴徐二真君出焉。魏伯阳真人得之於徐也，乃准易而作《参同》之书，指出铅汞砂银，而以传于辅元天师也。自张、葛、许、吴之功成，而锺、吕、王、刘之派接，列仙相踵，子传序书，皆明此金丹之道也。天台紫阳《悟真篇》出，金丹火候愈明，我师缘督子复作《金丹难问》、《仙佛同源》等书，是金丹之道至此而大备矣。世降，人浮华而不实，上士乃不一见，又安足以语道哉。
　　上阳子金丹大要卷之十三竟
　　上阳子金丹大要卷之十四
　　紫霄绛宫上阳子观吾陈致虚撰
　　发真
　　脱胎去留
　　弟子复进曰：敢问金丹之言脱胎者何也？上阳子曰：天机深远，未可狞闻。弟子曰：今而不言也，夫时也者，可乘而不可失，此因缘时节之来者也，今而不闻也，非乘时之谓也。曰：将语乎汝，若秘之焉。夫先天地铅汞之一合，而归于黄金室内，是云金胎神室也。却运火行符，十月乃足，是云男儿怀胎也。曰：胎完已后，其功何如？曰：十月功足，是圣胎已就也。则移居上丹田，保养之，长大之，一周二载，则化为阳神。阳神出入去来无碍，是云脱胎而去也。曰：是则此身抑有死坏耶？曰：难言也。曰：愿师指示。曰：夫一切常人闻暗识污，其谓神仙既得道矣，必合留形长生，永居於世者矣。此凡俗之说也。仙与佛则不然。曰：敢问其方？
　　上阳子曰：盖有身则为患，仙者欲去其患也。虽然仙道已成，无所不可，各随所欲焉。有白日而飞肉尸者，黄帝之谓也。有优游而住世者，彭祖之谓也。有受命而居天职者，天师之谓也。有或隐而或显者，黄石公之谓也。有拔宅而上升者，旌阳之谓也。有示疾而终世者，重阳之谓也。有尸解而脱壳者，紫清之谓也。有入仕而匡世者，东方朔之谓也。各随其所欲，初不拘於长生而住世也。曰：若是则飞升而居天职者为上，长生为次，尸解示疾又其次也。曰：否。曰：愿闻其略。曰：子不闻之河上公乎？河上公之居于河滨也，声闻于阙，文帝车驾礼焉，曰：普天之下，莫非王土；率土之宾，莫非王臣。域中有四大、王居其一。子虽有道，犹朕民也。不能自屈，何乃高乎？朕足使人富贵贫贱。须臾，河上公冉冉升于空中，曰：今上不至天，中不累人，下不居地，何民之有。帝悟，礼谢，遂授以《老子章句》，毕，失所在。子抑闻之苏公堤之说乎？宋有苏云卿者，乃管仲、乐毅之流也，隐居豫章。张德远荐以为相，高宗令其寻访之。德远奉命作书，托守臣躬亲禀请。及造其所，乃一人独居茅舍，日以种园织履为生。得书不剥，佯许诣朝，其夕隐去。翌早，守臣悉来迎接，唯见请书留案，遗一诗云：多年别作一家风，岂料闻名达帝聪，自有时人贪富贵，莫将富贵污苏公。后名其处曰苏公堤。云斯人也者，其列御寇之流乎，其子陵之流乎，其范蠡之流乎。子不闻之列御寇乎？列御寇居郑圃也，四十余年，人无识者，其始事壶丘子也，闻道而志不笃。复师老商氏，友伯高子，相规以道，御寇行之九年，乃能御风以行。子又不闻范蠡乎？范蠡之为越相也，一举而灭吴。乃曰功高不可以久处也，遂飘然游于五湖。齐君闻其贤，往聘而相焉，曰：大名之下，不可以久居也。乃去之，易名更姓，称陶朱公，将营财以养其老。忽遇濮上人文子者，辛鉼音刑字计然，授以长生之道。乃又曰财者所以就事也，道成则无用财也。且财曰利，利能害人，如此则财不可以久积也，孰若吾身之多於财也。竟散其财而隐去，后修其道而仙焉。若此者多，不可以枚数也。噫，彼神仙之云为，岂世凡所能测之者哉。
　　三教－家
　　弟子曰：蒙师指示金丹之道已，敢问古之圣人立教分三，师乃合三教而归一家。夫如是矣，道唯一乎？抑有三乎？
　　上阳子曰：天下无二道也。昔者孔子曰：参乎，吾道一以贯之；老子曰：万物得一以生；佛祖云：万法归一。是之谓三教之道一者也。圣人无两心。佛则云明心见性，儒则云正心诚意，道则云澄其心而神自清。语殊而心同，是三教之道，惟一心而已。然所言心，却非肉团之心也。当知此心乃天地正中之心也，当知此心乃性命之原也。是《中庸》云：天命之谓性；
　　《大道歌》云：神是性兮气是命；达磨东来，直指人心，见性成佛。是三教之道，皆当明性与命也。孔子曰：一阴一阳之谓道；老子曰：万物负阴而抱阳；六祖教示云：日与月对，阴与阳对。是三教之道，不出於阴阳二物之外也。孔子曰：成性存存，道义之门；老子曰：玄之又玄，众妙之门；佛云：无上真实，不二之门。是云三教各门而同归者。是以教虽分三，而道则一也。若言有二者，即非圣人之心也。后之所谓三教者，各指其门而不能升其堂，况欲入其室乎。是以尊孔子者谓之儒，虽读其书而不知其性命之道也。尊释迦者谓之佛，日拜其佛而不知屋裹之真佛也。尊老子者谓之道，日游於中而不知金丹之大道也。是皆名而不实也。其崇儒者，是非今古，訾毁佛老，却不明孔子一贯之道是何物也；其尚佛者，口谈禅机，勤劳枯坐，却不明最上一乘之道是何物也；其习老者，烧竭朱汞，弄尽傍门，却不明金液还丹之道是何物也。若知还丹之道而勤修之，则谓之上仙；若知一乘之道而勤修之，则谓之真佛；若知一贯之道而勤修之，则谓之大圣人矣。
　　曰：三教各门，而道则一。弟子敬受教矣。而又有一贯、一乘、金丹之道为异，敢问其名之不同欤？曰：一贯即一乘也，一乘即金丹也，金丹即一贯也。夫人皆禀阴阳二气之全而生者也。既禀阴阳二气，则必能变化矣。物之久者成精，松之久者袂苓，鱼之久者化龙，草之腐者化萤，而况於人乎。人也者，为万物之灵也。人能久固其真也，谓之真佛；人能久存其神也，谓之神仙；人能超凡而入圣也，谓之上圣。皆不离於性命，皆不逃於阴阳，而皆出入於中心，总谓之金液还丹也。是云圣人无两心也。
　　曰：上圣大贤，已证高仙佛果，其视下也，一撮尔已，祸福奚为。乃谤道诋佛之人，多有报之者，何也？曰：否。一切仙佛已成道矣。或居天职，或住世间，以匡救劫运为心。一切凡间万宝供养，百般布施，立寺度僧，写经造塔，奉迎佛骨，音声法事，是皆无益。论者亦欲正其所正尔，抑又何罪焉？但其辞峻，又未得其道，乃引古之是而证时之非，不能济事救时，反成萋菲#1旋受其咎，宜矣。彼仙佛者，奚屑屑於是哉。后来缁黄之流，见其排斥之文，以为晋己，何其昧哉！儒者见佛老之书，不肯深明其道有可取者，例言异端，即肆诋毁，以昭其名，是又惑之甚也。夫汉之贤子房为高，乃从赤松子游，万世之下无能及者。唐之贤李白为首，而号为谪仙。宋之贤子瞻为亚，而呼为坡仙者也。以其教则毁之以为异端，以其名则美称而借重，假使识得其道，而为真仙真佛，则孰云不美乎。见之偏者，各不识羞，故相毁也。古之圣贤自相尊礼，唯明是道而已矣。今指佛老为杨墨，差了多也。况三教多儒名而墨行者，亦多墨名而儒行者，况仙佛乎。上士至人唯求其道，而弃其余也。故云：天下无二道。
　　世人皆得
　　弟子问曰：古今之所以成仙作佛者，贵富乎，贫贱乎？
　　上阳子曰：此莫得历历而尽也。贵富也，贫贱也，皆可修也。若大路焉；若旁蹊焉，在人之行何如耳。曰：弟子敢问所以者何？曰：昔者黄帝问道於广成子，广成子谓黄帝曰：彼其物无穷，而人皆以为终；彼其物无测，而人皆以为极。得吾道者，上为皇而下为王；失吾道者，上见光而下为土。今夫百昌，皆生於土而返於土，故余将去汝，入无穷之门，以游无极之野，吾与天地为常。黄帝修之，骑龙上升。无上元君谓老子曰：神丹入口，寿无穷矣。老子修之，是大道祖。后言金丹之道为黄老术，不知圣人所传乃金丹至道，修仙作佛之大事，非术也，是道也。非得真师口传，安有天生而自会者邪。人但坚心求师，无分富贵贫贱也。是以老子为柱史，彭祖为大夫，仇生仕殷，吕望太师，伯矩为卿士，尹喜为关令，辛鉼、崔瞿皆上大夫，庚桑隐毗陵，子休治漆园，留侯帝者师，四皓辅汉惠，常生执鞭，琴高执笏，育封陶正，方回闾士，辅光仕汉，马丹仕晋，旌阳为令，锺离弃宦，许大雇仆，纯阳应举。海蟾帝君，燕国之相，弃富贵而修行，故有诗云：抛离火院三千口，屏弃门兵百万家。丹阳祖师，富家者也，两试殿庭，年四十五遇重阳翁，乃捐万有归於虚无，待师乞化，备历苦辛，结谭、丘、刘、郝为弟兄，自相规戒，忍诸忧辱。其云游也，常引古诗云：三山有侣人情淡，四海无家道义深之句，得其传者亦多，唯黄房公最先道成。我太虚真人得黄房公之传，以授先师紫琼真人，而我师缘督子，是得紫琼之道焉。凡此，言其略也。又如东方朔之於黄眉访，安期生之於羡门子，鹿皮翁之於王方平，陆修静之於孙游岳，陶弘景之於王知远，叶天师之於罗公远，种放之拜希夷，处厚之就紫阳，富韩公之於王冲照，朱晦庵之礼崔子虚，刘志略交六祖，庞居士礼马师，傅大士会嵩头陀，崔相国参东寺会，陆大夫见投子，陈尚书见睦州慈明，依昭阳良遂见麻谷，赵霜台送仰山，杨文公见石门，李万卷见归宗，裴相国礼希运，于迪参紫玉，房孺问国一，韩昌黎礼大颊於广，李刺史礼药山於荆，范文正礼古塔主於江东，李文和参石门於京南，杨翰林礼惠琏於西京，张无尽礼雪峰於湖南。类此甚多，不能悉数。是皆王公大人折节而卑礼者也。虽然，参有实参，亦有妄参。妄参者意裹非真，实参则言下悟旨。悟旨者进求非真，则诋谤。诋谤者岂知自毁，进求者必成道焉。进者更在心坚，毁者终为口业。口业者虽贤能，而失本真；心坚者虽愚贱，而跻圣位。信背只在眼下，学者可不戒之。且已仕而闻道也，因在仕以济其道焉。闻道而未仕也，将假途以成其道焉。或隐於仕宦，或隐於贱役，或隐於城市，或隐於山林。财之足用则散之也，财之不足则求之也。唯务道之成，何分於贵富贫贱。
　　观水得道
　　上阳子示诸弟子曰：来，予有以语夫汝也。且吾尝而观夫水焉，夫水之道，暗合於吾之大道也。子不知夫水之道乎？抑不知夫水之广乎？则讵得而知乎水之清也耶。子来，且将以语汝也，语汝以水之源者也。子学夫道，而不知水之源，其於道也若有适，而不知其舍也，则将焉往乎哉。今语以水之源。
　　其源也，县崖壁立，孤峰危峭，峻险万仞，仰之则弥高；旷穴难测，钻之则弥坚。思而不可得，瞻之在前；见之不可用，忽然在后。是圣也，是凡也；是神也，是鬼也。目如奔电，不敢以一窥也。深窈窈焉，黑漫漫焉，须弥山上望之，若大海焉。此为水之源也，故名之曰涅盘境界。其中有泉出焉。皎皎如甘露，滴滴如明珠；溶溶似龙涎，涓涓似骨髓。亦琼浆之谓也，亦酥酪之谓也。其始之流也，若经乎洪波秽浊，〔对〕待夫两昼夜，旖旎乎三百里。此焉而得水也，是水之至清者也，是云水之源者也。有华池焉，有曲江焉；有癸穴焉，有庚涡焉。此水也者，其白如银，其清透底。且吾得闻至人之真言也。至人曰：水之清也，中有白金，化为黑铅，纷纷如空中雪，皑皑若太素烟。此水也，得先天地一阳之正也。此水也，不寒也，冬温也；不热也，夏凉也。热热者浴焉，思渴者饮焉。饮此水者，无饥渴之害也，无睡眠之恼也，无生死之念也。子其记之。是水也，或清或浊，浊者远而清者近也。浊也者，人饮之而醉也。清也者，人得之而醒也。是水也，又流五百里而漏焉。当其漏也，弗观也，无庸而知也。行且一月矣，至于万丈洪崖，壁绝之口。有月窟焉，有子汇焉；又有子午谷，有金华池。於此而复得其源，是源之再清也。或曝焉而逆注，或寝焉如血液，或浮焉如素练，或科焉如碧潭。恍惚杳冥，总流而合于溪，溪合而会于河也。至河则汪汪焉，汤汤焉，浩浩焉，渺渺焉，不可测其涯涘也。于是时也，私谓得其水之至矣，而犹有所未至者也。於是分泾渭，泛五湖，泝黄河。清流也，则行焉；洪波也，则息焉。遨游而至于大海也，乃索焉而惊。大海者，无边际也。专于一诚，战战兢兢，唯一精纯，则不至於丧身而失命。子其记之。吾复闻至人之言曰：大海者，天下之水归焉。昔蒙庄之鹏运也，以六月而一息。其息也者，则饮于此海也。子其记之也。大海者，人不得而窥其洋也，不得而测其深也，不得而知其广也。有真人焉，吾就而问之。真人之旨曰：大海者，万谷所以流入者也，百川所以归纳者也，为江汉之所宗朝者也。真人之旨又曰：此特其近焉者耳。夫知大海之说者，水逆流焉。大海之水逆流者，上接于天河，水之逆流至于天河，故有一消一息之道焉。子其记之也。夫水之逆流，是水之至者也。吾乃今而所以知得水之至者矣。夫得水之至者，有道存焉。子其记之也。与弟子曰：诺，水之至者，有道存焉。
　　上阳子曰：汝来，吾复有以语子也。且吾尝而学焉，其昔之为学也者，工骈俪、习声律、穷今古、喜注述、谈性理、分是非、大而易、小而术，益不倦于学也。私谓为学之至矣，而未知其有所未至者也。且不知夫世之有真人者也，抑不之信世有成仙作佛之道者也。我师赵真人从太涤山修行，来授我以金丹之道，并合天河逆流之说。吾乃今而所以知为学之有夫至者矣。子其记之也。水之道，未至逆流则不知其极也；人之学，未闻长生之道，亦未为学之至者也。夫海之接于天河，则知水有逆流之道；人之为学而知夫道，则知身之可以长久。子其记之也。与弟子曰：诺，为学而知夫道，则知身之可以久长也。是闻一也，而得三焉。得水之道焉，得为学之道焉，得长生久视之道焉。
　　见性成佛
　　弟子问曰：天下无二道，固则然矣。老子之道，唯金丹之道。金丹之道，是性命之道也。而达磨西来，唯直指人心，见性成佛，岂此而出金丹之外乎？
　　上阳子曰：达磨之道，即金丹之道也。世人根器各有利钝，佛祖慈悲，方便立名。后之学人智者过之，愚者不及也。夫何以故？智者不明脚跟底实际裹，一件大事辉耀今古，迥脱牢笼荆能杀能生，一死一活。此处既昧，则任脚跟走也，故云过之。愚者不问肉团上有个无位真人，担荷大事。此处既昧，却以诵经念佛，持斋兀坐，将此而求见性成佛，抑何愚哉？故云不及。曰：见性即成佛乎？曰：傅大士云：饶经八万劫，终是落空亡。夫见性犹闻道，而成佛犹成道也。闻道须行，故上士闻道勤而行之。见性须修，故雪山修行积年而证佛位。奚有不学不修，而以见性为成佛乎。
　　问曰：蠢动含灵皆有佛性。又曰：见解智识为灵明觉知。二者云何而能成佛？曰：见解智识之性，不能成佛，唯蠢动含灵之性，则能成佛。曰：异乎所闻，敢问蠢动含灵之性为己性乎？曰：然。曰：何哉？曰：然见解智识，乃是非业障之性；此蠢动含灵，乃造化万物之性。人唯不知蠢动含灵之性，所以难逃生死，迷於涅盘。彼见解智识之性，以声色争爱而为执着妄想；此蠢动含灵之性，处污秽而有大机大用。彼见解智识之性，起於六贼门头，日为恩爱缠缚，无有休歇；此蠢动含灵之性，在脚跟后如如不动，得大自在。古德云：地狱未苦，袈裟下不明大事，是为最苦。世人岂认蠢动含灵之性即真佛性，悟此真佛则知屋裹自有，却非木雕泥塑。故云：真佛屋裹坐，到此方为见性成佛。所以道即心是佛。若不悟屋裹真佛即我之真性，却认见解智识之性为佛性，犹认他姓为我子，差了多也。所以道心不是佛。既悟我之真性即屋裹之真佛，则此性此佛犹是四大假合底，未及长芦四会之功。所以道非心非佛。若悟我性是我真佛，分明了也，假之而修，假之而成，所以道见性成佛。故雪山四十二年，少林九年玲坐，实皆为此一段公案者也。
　　上阳子金丹大要卷之十四竟
　　#1萋菲：疑当作『薄菲』。
　　上阳子金丹大要卷之十五
　　紫霄绛宫上阳子观吾陈致虚撰
　　越格
　　与王祥翁
　　净裸裸赤洒洒，是一大事因缘，是个见成公案。有大力量，密示神通，立极造端，撑天拄地，迥超宇宙，独耀古今，无始以来，灵光不昧，穷劫之际，真性常存。上圣至人，高仙诸佛，由此施设，由此仪刑。所以道三世诸佛也恁么，弥勒下生也恁么，七佛已前也恁么，七佛己后也恁么，西天四七也恁么，唐土二三也恁么，历代佛祖都恁么，且道古人千般计较，都不会安名也。不肯立字，唤作恁么。子细看来，无头无尾，无背无面，总只是恁么了也。自从达磨西来，至于曹溪单提别唱，而后天下丛林伟器，以恁么事话会不少，就中更无一人肯为他标个名目。若是个大善知识出来，或者脱却娘生，袴子未举，先知若是钝根，都教他向人前句裹说心说性，寻个本来，认影认光，竟无落处，到老破赚，却去怨祖怨佛，此辈可深惜哉。上阳子只得不惜舌头，为他前圣后圣说出极到之处。且道如何是恁么底？当知这恁么即是那净裸裸、赤洒洒底，天下后来都会得那裸裸洒洒即是恁么事也。则知父母未生以前也恁么裸裸洒洒，父母既生已后也怨么裸裸洒洒，一大事因缘也恁么裸裸洒洒，这见成公案也怨么裸裸洒酒。只今个样分明说了，后之人才举目看，便知裸裸洒洒即恁么底，恁么即裸裸洒洒底，夫复何疑。岂不道昔日摩耶夫人左手攀枝，释迦老子右协降诞，九龙吐水，沐浴金躯，便乃周行七步，目顾四方，一手指天，一手指地，作大狮子吼云：天上地下，唯我独尊。一场话靶，古今禅林举扬者多也。有作实事看去，也有作灵迹看去，也有作怪异看去，也有作话会看去。今若不饶露个消息，把释迦老子只容易看过了，将来孰肯承当。且道摩耶左手攀枝，释迦右胁降诞，岂不是他离了生死岸头底。那九龙吐水，沐浴金躯，岂不是那恁么净裸裸赤洒洒底。周行七步，目顾四方，岂不是貌堂堂显露底。一手指天，一手指地，岂不是八字打开，中有个见成公案。作大狮子吼云天上地下，唯我独尊，岂不是一大事因缘。人中最为第一，点检将来，也是好中不足，暗裹藏刀。后来云门道：我当时若见，一棒打杀与狗子吃，贵图天下太平。云门拳拳奉扬宗旨，只得恁么骂佛喝祖。及后园悟云：释迦把断要津，云门知恩解报。他岂不知释迦无伴无侣，是以云门特恁欺主。园悟深知家丑，却又白日叫鬼。且似这般话头，是障碍底，是方便底？若谓障碍，是瞒你了，若云方便，目前便见。是临济云：赤肉团上有个无位真人，当从诸人面前出入。岂不是直指了也。一切常人暗中摸索，是又不是。他器识底，直下便知那无位真人，即是恁么净裸裸赤洒洒的。古圣云：性由自见，命待师传。若本分底有个真实，方寸之下真常独露，全体见成，何必又待许多诠注。便知净裸裸是真佛性，赤洒洒是真佛性。一大事因缘，恁么见成公案，无非是真实佛性底。莫道释迦老子有此一个大事因缘，各各当人分上皆有如是一大事因缘，元不阙少。尽乾坤大地，一时收来，云门出世，也道一句不得；园悟再生，也不敢拟议。於此处便知性是自家底，世人如何瞒得自家，方知道性由自见。若到这田地深深密密，尽他业风沙起，沧海尘飞，须知净裸裸底如如不动。那赤肉团上稳稳当当，尽他万生万死，须知这赤洒洒底如如不动。此为不落窠臼，不迷境物。磨睚到腊月三十夜，孤灯自照，忽听漏尽锺呜，又说新年佛法去了，岂不是大解脱，大光明。不迷生死岸头，不拘得失流转，当知龙光佛时也。只恁么来也，若构得去，与三世诸佛齐肩，弥勒为奴，亦不小了大丈夫汉。切莫做个蒙蒙□□，当断不断，脱衫着袴，无有了期，疑上疑下，着实说空，语言裹寻窠窟，文字裹寻公案。是皆妄想，何时得返照回光，脱胎换骨也。
　　我赵老师云：今时人脚跟前脚跟后，不认点地处，即是这个了。却乃无端指性说空，直赚到老只如此语，岂不脱露机锋。然这老师舌柔齿刚，不许人道恁么，亦不许说裸裸洒洒，亦不许说见成公案，亦不许直指，亦不许棒喝。如是岂不〔入〕作家缘？为时人将他佛祖面目做情识见解去，我这老师接上等人，唯撑眉弩目便是下梢，却饶一笑而已。予过刑南，逢一伟器祥翁道人，自叙往者访谒禅林，深得其趣。询之，乃应庵之裔也。其师瞎翁每指云：与他相挨厮伴，暂时不得舍离，方有少许入作之分。又云：更须识取个空烂底髑髅，试向夜静灯灭时，打个蒲团独坐，密密地体取。只这语言，瞎翁费尽老婆心多少了。常人看来如此，予谓瞎翁不当引人落草，千古之下惹人提掇，无有了期。虽然入作底事，还要入作底人，故其所出《金刚九还大义》，乃曰佛示初中后三日分，岂非入作事也。祥翁自裸裸洒洒而来，蕴利根智，得师印证之后，而唯独一无侣，二六时中认主人翁，以此自照。比来请益，求脚跟转处一句。乃为普说裸裸洒洒之真谛，使祥翁权以金刚为体，实以涅盘为用，净裸裸作大狮吼，赤洒洒奋雄虎势，得了便住，遇缘即宗。然后悬崖撒手，大休歇去，岂不是个少林冷坐底工夫也。到此方知非唯脚跟转处事，须知亲为佛子已上事也。此去诸方，遇着衲衣下瞌睡汉，不妨饶舌云是我。
　　普说
　　拄杖剎竿，棒拂拳喝，一机一境，是皆佛祖旁开户牖，提振纲宗。亦有大机，亦有大用，亦有权，亦有实，一喝不可作一喝用，一棒不可作一棒行。要知宾主交参，前后际断，昭悬日月，把定乾坤。在昔阿难问摩诃迦叶：世尊传金襕袈裟外，别传何法？迦叶唤云：阿难。阿难应诺。迦叶云：倒却门前剎竿，着此岂不是直指人心，独露全体。则知当年世尊所传涅盘妙心、正法眼藏，只消迦叶一句总在裹许。虽然直截，要先识破他的处，将如之何是他底处。世尊传来饶得微笑，迦叶传来饶得一唤。只此一笑一唤，方知佛祖无可柰何，落草寻人。若不恁地，怎得那西来意，怎得个消息底。这般提唱以来，厥后诸佛诸祖，遇因立缘，随方设便，以棒拂拄杖行，不如一喝，省了多少计较，除非明眼人举头便知。是故马祖一喝，百丈三日耳聋。吃茶也是，受食也是，鼻孔也是，灵骨也是，即心即佛也是，非心非佛也是，一株花、栢树子、麻三斤、衫七斤、风与月、石与泉，前圣后圣所遗公案，一题着总是了。若使钝根之器，到了总不是也。只如释迦老子云：以大圆觉为我伽蓝，圆觉且置。且道如何是伽蓝？后来举世以伽蓝为招提所在，僧衲所住者，尤为可笑，却不知伽蓝本是一物。故下云：身心安居，平等性智。今之禅僧，言及平等性智，便自无处寻头，况与他说伽蓝。有般强底人，见人题平等性智，随云是他的心，又怎知道他心非是心。故佛祖云：非心非佛。又云：心不是佛，智不是道。佛祖慈悲，为一切人自性不明，起立模样令人自像。故不得已，乃至竖拳倒拂，吐舌低头，其以此机至浅至近，令人易见。而一切人不肯承当，遂至骑山门向佛殿上，放佛殿於灯笼内。且道佛殿须要供佛，如何移山门於其上，岂不触了？灯笼内着佛殿，大似光灿灿地，又至山河大地，须弥昆仑。有辈禅流，见此等语，浑如嚼蜡，全无意义，总谓禅机葛藤，置而弗看，难似佛果。云：上无攀仰，下绝已躬，外不见大地山河，内不立闻见知觉，直下摆脱情识，一念不生，证本地风光，见本来面目。祖师心印，何幸人人领悟，个个圆成，挨拶将来，了不可得。及至末后，喝佛骂祖，走释迦，奴弥勒。凡此皆要诸人各认自己心，莫作他人见。谁知后来见喝也喝，见骂也骂，不知古人向自身内说将出来，暴露消息底意。那一等人专事机锋，待尔招积口业，总迷了这个道理。饶他声前句后，寻觅猜想，明来暗合，也只野狐精。见解一到如此，奚谓五百年，纵万劫千生，何时是了。古之人蕴大根器，若不猛利，犹自蹉过。是以园悟奋志，南询长庆，坐破七个蒲团；雪峰三登投子，九上洞山；马祖因悟磨砖，六祖躬役确舂，二祖断臂立雪，释迦闻半偈而舍全身。古圣先贤波咤到了，方讨得个生死义路。今时人也，口诵尧之言，而行桀之行，皆是笑破自己心，赚破他人口。若人人到那田地，猛着力，暗中求，不惊不疑，无退无转，忽然相似，脚跟后稳稳当当，绵绵密密，照天灼地，岂不是弥勒下生，释迦亲见。到彼时节，回首观着一切常人皆立下风，方知道有何难事，低一着是凡，高一着即佛了也。
　　真法眼问云：佛法还有本末也无？上阳子曰：自威音王已前，佛生佛灭，绵绵历历，不可穷已。从过去庄严劫来，曼殊室利为七佛师。至见在贤劫，释迦文佛告摩诃迦叶云：吾以正法眼藏，涅盘妙心，实相无相，秘妙大乘，今付於汝，汝当护持。迦叶礼足白言：我当体救恭顺。佛故自尔灯灯相续。至菩提达磨受法於般若多罗，乃至中国，而得总持、道副、道育、慧可四人，乃授法焉。后将西返，谓道副曰：汝得吾皮；谓尼总持曰：汝得吾肉；谓道育曰：汝得吾骨；谓慧可曰：汝得吾髓。复云：昔如来以正法眼藏，涅盘妙心，付大迦叶，展转祝累而至于我，我今付汝，汝当护持。慧可传来唐土，二三逮至慧能，遍传天下，於是滥漫矣。故达磨告慧可云：二百年后，法周沙界，明道者多，行道者少，说理者多，通理者少。就中有能悟实际地，了心空法，三身清净者，然后得证大乘也。
　　密多闻越次问曰：大乘、中乘、小乘、此三乘法，皆成佛否？上阳子曰：唯正法眼是为最上一乘。故经云：十方佛土中，唯有一乘法，无二亦无三，除佛方便说，但以假名字，引导於众生。吾所以云中乘、小乘皆假名字，唯最上一乘真空无漏，真实希有，无非以真心真空为之极则尔。岂不闻大珠和尚云：心是佛，不用将佛求佛；心是法，不用将法求法。佛法无二，和合为僧，是谓一体三宝，则知三宝本同一体，奚有二乘乎。
　　妙香佛陀问曰：如来说法，学人听法，听法说法，有功德否？上阳子曰：如来证佛为上根，菩萨说法以度天人，非如阿含为小机说也。故提婆谓罗喉罗多云：本对传法人，为说解脱道。盖诸说法听法者，本具一体三宝，方能说方能听。一体三宝者，法身、报身、化身，三身是曰一体三宝。昔神会大师云：说法则先佛而后法，听法则先法而后佛，听法则顿中而渐，悟法则渐中而顿。故色身善说法，则法身低头稽首而听法。法身善说法，则报身摩肩耸耳而听法。报身善说法，则化身清净无为而听法。然四大色身，法报化三身，俱不解说法听法，唯座上有一无位真人善说法听法。是以义玄和尚云：虚空不解说法听法，是汝目前历历孤明勿形声者，解说法听法。所以道心法无说，佛法无听。
　　多口阿师问曰：三身且置，云何是色身，云何是法身？上阳子曰：色身是幻身，亦是妄身。法身是清净身，亦是圆满身，亦是自在身，亦是如来身，故号为真佛。大鉴云：色身虽大，内心量小，不名大身。法身虽小，内心量大，等虚空界，是名大身。此即佛性，此即真心。诸修行人把他做个主人翁也。所以佛祖安名立样，棒拂拳喝，灯笼佛殿，拄杖剎竿，千般计较，形容不到了处，是谓不可思议功德。然随用而立名，借物而喻．色，总而论之，只是个功德法身也。
　　法体如如问曰：三世诸佛还住世否？上阳子曰：过去佛过去已，未来佛且未至，见在佛不得见。曰：我师还见否？曰：汝为甚不见。曰：有形容否？曰：寻常顶礼，接引众生。曰：我师独见，复谁可见？曰：见者不说。曰：我还可见否？曰：汝不信佛，佛不汝见。如如低头曰：发心信已，若何见佛？曰：开汝一只眼，佛即在目前。曰：过去佛神通若何？曰：覆载包含。曰：现在佛神通若何？曰：生育造化。曰：未来佛神通若何？曰：多宝藏将开也。曰：云何是宝藏义？曰：总归一大藏。曰：一大藏教云何指示？曰：普摄有情。曰：大藏亦有情乎？曰：无情若何名藏，因尔无情，强名曰正法眼。缘此法眼不属内外，不在四旁，秉生杀机，为佛法祖，是曰正法眼藏。曰：正法已闻，若何是眼藏？曰：汝且道什么，一件物无眼。曰：此眼藏即虚空藏否？曰：佛法一般，名不虚设。夫参学人莫学客语，莫学异见，须知脚跟有此宝藏，大包天地，光耀古今，形容无尽，妙用无穷，故云无尽藏。物去物来，如如不动；亘古亘今，如如不动；生死岸头，如如不动；得大自在，如如不动；演出大藏，皆如来说，故云如来藏。
　　宝如仓问曰：迷悟两途，迷者多而悟者少，敢问何以？曰：昔南阳忠国师云：众生迷时，结性成心，犹寒则水结为冰；众生悟时，释心成性，犹暖则冰释为水。上阳子复喻云；众生迷时，犹隔水而求鱼；众生悟时，犹水涸而鱼鳖自现。是慧海云：凡夫见性即非凡夫，以能顿悟上乘，超凡入圣；佛子若迷即非佛子，以其论凡论圣，终为下鬼。悟人超越生死涅盘，迷人唯学说事说理；迷人今生作来世福德，悟人目下顿见活维摩。所以迷底人修因待果，如逆风而渡海，何有了期；悟底人了心是佛，似月下观影，真伪自知。故鞠多尊者云：心自本来心，本心非有法。则知本心无法，而本来心乃是法身。是以迷人以清净法身为五蕴色身，悟人以清净法身为我佛法身也。
　　优婆夷多问曰：自曼殊室利而七佛法偈，皆言幻起灭空罪福，至释迦传来言法，而十七祖僧迦难提以来又言心地；二十二祖摩挈罗以后皆言性，二十七祖般若多罗与唐土二三佛，又只言华种；及曹溪别唱，天下老和尚唯直指单提，各呈面目，千般百计，指小喻大。有如山河大地，棒拂花草，灯笼佛殿，拄杖拳喝，似此等样，以为传授大乘，何前后之相戾也。敢问是同是别？
　　上阳子曰：迷人说法迷法，见性迷性；悟人悟空非空，悟色非色。故前迦叶云：即此身心是幻生，幻化之中无罪福。后迦叶云：何於一法中，有法有不法。十八祖迦耶舍多云：有种有心地，因缘能发萌。二十五祖婆舍斯多云：我今悟真性，无道亦无理。东土二祖云：本来缘有地，因地种华生。此祖祖灯灯，唯在明心而已。自风旛论后，各立宗门，别出模样，直到于今。岂离心之外而别有大乘者乎，离大乘之外而别有佛法者乎？
　　大传送问曰：夫生而有形，死而魂散，有形则有性，魂散则性泯，理之常也。比形住而性存，犹华之有香；比身逝而魂去，犹叶之坠地。虽然人为万物灵，到此得有性也无。
　　上阳子曰：造化之内，无明壳子为卵生，烦恼包裹为胎生，爱水浸润为湿生，钦起烦恼为化生。四生之中，各从其类，狐兔不能产凤，明也。为人之灵者，本性而已。性之於人，犹烟焰之於火，泡沤之於水。形存之性，犹火之飞焰；魂散之性，犹呕之归水。此一切人失其真性，流浪轮回，万死万生，迷迷相指，皆谓如是。道人之性则不然，超乎造化之外，生以不生，死以不死，亦唯真性而已。守此性如防盗焉，敬此性如供佛焉，爱此性如护宝焉。是故法此性，即名法性；佛此性，即名佛性。若见此性即是佛地，岂干生死之义乎。十四祖龙树云：佛性非大非小，非广非狭，无福无报，无死无生。所以悟我性无生死，见我性无地狱，修我性超乎造化之外也。
　　上阳子金丹大要卷之十五竟
　　上阳子金丹大要卷之十六
　　紫霄绛宫上阳子观吾陈致虚撰
　　超宗
　　见性成佛
　　上阳子曰：威音王已前，这一段公案，不在左右，不在偏傍，不在中间，不在外。当其时也，既无师匠，又无宗旨，七佛且未出世，弥勒尚未下生，此一大事，出模走样，昭一天烁地。哆哆和和之后，佛已在世，人人具足，个个分明了也。尔来到今，而一切人将自己的别了，寻问他人。且道他家底事岂容你知，犹你家下之事容他知否？所赖先哲慈悲开示，祖祖单提，达磨大师直指人心，见性成佛，大过则了。岂唯后人愈行愈远，总将日用现前，一切不问，却乃千思万想，向那边觅，而欲见性成佛，此辈可深惜哉。岂比天人师明星出时成佛了也。
　　弟子再拜稽颗，问曰：传云释迦生下，周行七步，一手指天，一手指地，曰天上地下，唯我独尊。若是则世尊生而知之者也。上阳子哂之曰：非也。曰：敢问所以？曰：释迦文师瞿昙乃得金丹之道，修之而证佛也。以其修金丹而成仙，故曰金仙。盖金丹者，二八两之弦气也。二八合成一十六两，故云丈六金身。世岂有天生自然之释迦者乎。曰：唯我独尊，复从何来？曰：此佛法之谓也。曰：敢问所以？曰：后之佛祖将此语题以为公案，因谓之佛法。使后之学人蕴利根上智者，以此公案常题常拈，照破自己，脚跟踏实而明心焉，而见性焉。转相悟入，因之仍之，佛祖继出，各呈面目，形容益多，语殊意合，是以非理可释，思议不得。或以小而喻大，或以残而比贵，不涉程途，难堪训诲。大根器识，一见了然明白，更不惊疑，直下承当，有何言句。下士愚人，思考不能得，拟议又不是，只得妄云此乃葛藤之语也。若有问其如何谓之葛藤，则谬云即禅机也。如此宛转支离，却不究竟佛法实事。所谓葛藤禅机之语者，乃齿外之浮辞，而为佛法之喻也。唯大智慧底，则去其口头之虚论，而见其佛法之真实也。下愚之人，诳谈锋辩，至有公案，韭理可释去处，则去禅机也。彼以禅机为辞之属底，如百尺竿头不复可进，又安知有佛法哉。
　　弟子进曰：佛法者，世尊以灵验而示人乎？抑以天龙护卫之神而见之乎？曰：皆非也。此乃常人所谈之佛法也。今夫生死祸福，影响灵验，幽冥报对，浮辞彰虚以示於人者，此之谓常人之佛法也。若真实佛法，唯灵於己，倏忽广大，变通须臾而复自在，乃能过人之过，而亦自知其过，此为真实佛法也。盖真实佛法，圣凡不敢一窥，况可以示人乎？若真实佛法，则诸天捧花无路，魔外潜觑不得，况云天龙见之乎？曰：如此则佛法之大，唯世尊能有也。曰：世尊已无佛法，唯人有佛法。曰：人之佛法复在何处？曰：挂向太虚，壁立万仞，视之不见，听之不闻。曰：有灵验否？曰：显大神通，澍大法雨，撑天拄地，作佛成仙，古今专生杀之权，顷刻有感通之便。是《十翼》曰：寂然不动，感而遂通。故鬼神不敢视，邪怪不能凭，所以破灶堕云：本是泥土合成，灵从何来，圣从何起。谛观此语，岂非大灵验乎。〔日〕：何者是人之佛法？曰：人以性为佛法。曰：既以性为佛法，则诸佛祖、一切常人，皆以见性而成佛，是不必於金丹之道也。曰：否。曰：何谓也？曰：一切常人，且不知性为何物，而假言金丹之道乎？曰：一切常人唯不知性，而诸佛祖是见性而成佛也。曰：否。曰：请问其义。
　　曰：子不知夫达磨之说乎？昔者达磨西来，不立文字，唯直指人心，见性成佛，固有其道矣。生皿道之一事，不可得而形容思议者也，如之何可以立文字？且人心不可得而闻见者也，如之何用直指人之性即真佛者也，如之何待见而成乎？此即老子观妙之道也。是以达磨下工於长芦，於少林修炼。是云金丹之旨，即达磨直指之旨，即释迦独尊之旨，即迦叶所受正法眼藏涅盘妙心之旨，即马祖非心非佛非物之旨，即六祖共永嘉无生无速之旨，即庞居士悟一口吸尽西江水之旨，即药山一物不为头之旨，即丹霞烧水佛之旨，即石巩弓箭之旨，即赵州萝卜栢树子吃茶之旨，即归宗先天为心祖之旨。以至山河大地、拄杖剎竿、棒喝露柱、灯笼佛殿、山门库堂、金刚王宝剑、洞山麻三斤、石霜百尺竿、俱胝脂头禅、黄龙赤班蛇、乌窠吹布毛、法灯天真佛、法眼透声色、思和尚米价、遵布衲、浴佛僧、奚仲造车孚、上座摇扇、雪峰辊球、云门胡饼、盐官扇子、青平搬土、伪山水枯、禾山打鼓、秘魔持叉、香严击竹、首山竹篦、仰山拂子。以至顶门拳肘眉眼、鼻尖米粟丝毫、钉鞋木履、清风明月、晓锺画角、芥子须弥、圈蓬漆桶、银山铁壁、葛藤寒松、黄花翠竹、枯桩乾极、古涧寒泉，源头路口、翅乌狮儿、大雄猛虎、牛车羊角、狗子猫儿、胡孙鼷鼠，此等公案，备难悉数，莫不皆是见性之旨也。
　　上阳子复谓弟子曰：从上祖佛，做模打样，百般迁就，托物立名，为一切人指个真实佛性之处。然其各随方便而说，谓之随方结缘。而一切人不到性地，及为多事，如引过河之网，未提其纲；若牵识金之花，不编其综。吾今分明指出了也。似风云雷雨，蓦然黑暗，须臾散去，红日当空，谁不见了。恐你诸人以光明之眼如翳障了，以智慧之性为尘扑之，一向弄舌头，不顾损神气，是又不是，修又不修，如此蹉过，走破脚跟下皮肉，赚到老来可惜了也。比来说禅者，明立高座，聚众问答，口头活弄，性地蒙迷，以辩论敏捷为能。所以多记公案为明了，人示以一指，随以二指应；或而向下，他即儗上；或云眼前，即疑背后；或转脚跟，他便走了。似此捏伪，那知真实。此为设辞应敌，岂能见性明心。如与聋人觅物相似，与之索蛤，聋乃掬水；指令下鞍，聋反勒马；指向脚下，聋遍拾芥。虽云近傍不远，孰知所差太多，此乃聋人误听强猜者。今一切人本皆聪识，见物如蔽，若彼聋人强猜妄臆，其中以误为悮，能有几人不兔。再为诸人各各现个本来面目，这回莫只又做个蒙□底人也。
　　圆悟云：父母未生以前，净裸裸赤洒洒，不立一丝毫；及乎既生之后，亦净裸裸赤洒洒，不立一丝毫。佛祖慈悲，兴言至此，欲为世人作个指踪极则。而一切人既闻此语，便以裸裸洒洒为冷俐快活看，却不知裸裸洒洒即本来面目也，即是性也。且道既生之后，裸裸洒洒不立一丝毫，钝根错想而不明了，亦不足怪。何以故？此盖常人而纽於常也。且道云何父母未生以前，亦云裸裸洒洒，不立一丝毫？此言杀过则了。利根之士即於见前，早办一个入头之处，安有不明了哉。吾之说此者，非但为汝诸人提题拈起，亦使丛林禅僧、天下一切人诵此《金丹大要》，究竟超宗释义。如悬夹镜相似，人立其中，若顶若足，若背若面，不必求人，莫不自见。如今多少住禅剎者，不知禅是何物。率三二百人，或至千数余众，唯只顽坐，禅棒夜巡渴睡者辱。日则限以规程，何暇见性；夜则劳神废寝，安知真佛。此谓一盲引众盲也。岂不闻大慧云：一种杜误汉，脚跟下不实，只管教人摄心静坐，坐教绝气，真可伶悯。六祖又云：长坐拘身，是病非禅。石霜诸禅师，堂盈千数，长坐如杌，识者呼为木众橛多。三藏师於曹溪大鉴，一日见僧结庵而坐，藏即前唤之曰：我西域最下根者，不堕此见。马祖南岳住庵，日唯坐禅，以求成佛。让禅师故砖於庵前磨。祖云：何为？曰：磨作镜。祖曰：磨砖岂能作镜。让曰：然坐禅岂能成佛。马祖顿悟，言下得旨。昔玄沙因共雪峰论佛法，峰云：世间阔一丈，古镜阔一丈。沙指火炉云：阔多少？峰云：如古镜阔。沙云：老和尚脚跟未点地在。从那到今，有辈禅流因名行脚，摇唇识解，不知落处，走遍丛林，踏破了草鞋，不肯认他脚跟，如之何是点地处？佛祖大慈大悲，指出禅名，使人觉悟。如东禅、西禅、南禅、北禅、圆通禅、广佛禅、圆学禅、真佛禅、无位禅、如来禅、祖师禅、大方禅、城市禅、脚跟禅、龙女禅、蚌壳禅、老婆禅、新妇子禅、一味禅、指头禅、皮可漏子禅、口鼓子禅、琉璃瓶子禅。千名百样，惟要世人早自见性。今世衲僧以顺寂入涅盘，为终世过化之奖辞，是为明眼所嗤，宁不惶愧？彼安得知涅盘之际，是衲僧脚跟下求向上之事也。又称僧名唯求下字，何乃讳上而不讳下者乎？不认佛祖欲人见性，以下为体。人部不知性是身中之物，乃以性为见解智识，犹认灵台以为心地，不悟灵台即是性也。世人孰肯若良遂者哉。良遂再见麻谷，眼下见性，瞒他不得，出谓众曰：诸人知．处，良遂总知；良遂知处，诸人不知。为他诸人或出或入，向六根门头做尽颠倒，良遂故云总知。而良遂之所知者，乃真佛也，诸人难识得真佛，所以云良遂知处，诸人不知也。今尔诸人遂知得否？时诸弟子罔知所措。
　　上阳子曰：甚矣，性之易见也。信矣，人之难悟也。汝来，且道性命是汝自家底，吾已擘破面皮，为汝说了，汝尚不知性为何物，命为何事。若不就你心上体认去，却只於语言文字裹话会，待将从舌头调了，有甚干涉。吾又再四与你呈露，无一肯认，若得掀倒禅床，则败阙了。今复为汝讨条活路，做个了也。夫此一事，不过是个有为法也。昔者神人商容，以有为之法欲授老子，乃先示以柔弱之道，遂因吐舌。老子即悟曰：舌柔齿刚，此是有为之法也。夫有为之法者，须知甘露之门，掣电之机。故世尊云：梦幻泡影，如露如电，谓之有为法也。而一切人闻甘露掣电之说，则谓露电是天上落来底，梦则以为睡中所见，幻则以为化凡易脆，泡则以为水上浮沤，影则以为相因而出，皆非者也。凡此皆是妄猜谬度，不向分内以求真实也。世尊是大圣人，岂肯空言闲论，无益者哉。所说皆指实事，令人各自见性。其用意处，言近指远，以大喻小。上士闻之一言千悟，一切常人任佛说到下梢，反以为禅机之语言也。
　　尔时，众中忽〔有〕一弟子，若脱了桶底子相似，豁然大悟，眼下见性，惊喜过望，即前伏地稽首而言：师慈悯，开我愚迷，指以非佛之佛，而说非法之法。弟子万劫千生，遭逢如是，群疑妄想，一切释然，犹暗然炬，外内洞明；又如傍水观影，上下俱见，真实而希有也。
　　上阳子知其根器不浅，乃曰：来，汝所悟者，是汝性也。汝性非性，汝心非心，心即是心，性即是性，性非汝心，心非汝性，汝试为我言汝实性。应时答言：弟子鄙见，性即云性，心即云心；心无所心，性无所性；性亦非心，心亦非性；性非心心，心非性性；性性非心，心心非性；性无有心，心无有性；性本无心，心本无性；性则言性，心则言心；心若有性，即非佛心；性若有心，是名佛性；佛性我性，是真实性；我心佛心，是妄想心；心若妄想，即不见佛；性若真实，即是真佛。更乞我师慈悲，开显真实妙义。
　　上阳子曰：汝於佛法，惟只八成。吾今告汝，两下圆满。名何云心？有肉团心，有虚空心。此虚空心，是名何心？是金刚心，是涅盘心。彼肉团心，复名何心？是妄想心，是烦恼心。世人思虑，总皆执着，故是为障得。心有障得，因缘不来，因此无缘，轮回生死。若金刚心，若涅盘心，是虚空心。此虚空心，即智慧心，即真实心。上士一闻，发大智慧，勇猛精进，是云真佛。此真佛心，是坚固心，是成就心，是圆满心，是真佛心，是真人心。此一切心，历劫不坏。彼一切心，争爱贪着，见色迷恋，闻声惊怖，是非分别，无有穷已。此一切心，凡所见闻，如如不动。霹雳大震，如如不动，况彼声色，岂能动摇。生死岸头，如如不动，况彼水火，岂能焚漂。如金刚剑，有大精进，如百尺竿，直而不屈，尽世甲兵，无能摧折。此精进心，有大勇猛。诸天及人，见此精进，欢喜无量，假此精进，成佛作祖。云何名佛是虚空心，云何虚空而名真佛？此虚空心，悬崖壁立，智慧精进，倏尔变通，因尔虚空。前无所进，后无所退，执着不得，思议不及。是云真佛，亦云法身。缘此法身，住虚空中，得大解脱，得大自在，遍十方界，广大神通。故云南无十方虚空，常住三宝。离此三宝，无有法身。离此法身，即不明了。此法身外，更觅何心，更觅何性？若有所觅，即不见性。为不见性，肉团心起，六贼烦扰。世以此故，犹梦中梦，无有了期，唯觉是了。真佛之心，常如梦觉，智慧灵明，无有颠倒。大修行人，以此为悟，悟无不了，悟即进修。若大智慧，心即云佛；若大了悟，佛即云心；若大解脱，非心非佛；若大因缘，即心即佛。此心即性，此性即佛，性佛不离，佛性明了。
　　上阳子曰：性由自悟，命待师传。演禅师云：悟了须是遇人悟了，若不遇人，十个有五双杜撰。子不闻庐〔山〕惠能者乎？惠能是新州樵夫，年已半百，闻客诵经，顿见佛性，致母出乡，远叩黄梅五祖，才见数语投机，使役碓舂。经八个月，因闻秀偈，始露锥锋大满，授之衣鉥佛法。能得指归，又无法财，乃得神会足之，又得刘志略为之外护，遂隐于四会县猎人之中，而下工焉。性命双修，以土制铅，以铅制汞，二归金鼎。却入深山兀坐修养，道成之后，潜抵番禺，吐风幡之语，以显神通，为大宗师。是与达磨出处同风。
　　弟子问曰：黄梅数百余人，其中岂无一人可授佛法，何乃直待惠能至而授之。五祖乃若是乎？曰：五祖何幸，早得人传。若说是事，岂唯数百人中而无一人。昔者世尊灵山会上，五千退席，且无一人。尔道方今之时，四海之广，其真得佛法者，复有几人焉？是之谓希有者也。弟子思之，再拜伏诺。
　　上阳子曰：今时修行的人，安知得传之后，无量艰苦，方能就事。其所云苦，与世不同。彼所谓乐，此以为惧，此以为得，彼反谓失。若人於此下个柱脚，是敢保他有落着处，是知神气一用，性命双修者也。若只见性为是，则大鉴何必往黄梅，永嘉何用往曹溪
　　乎？是以我师赵真人曰：坐禅入定一件，在得牟尼之珠，圣胎已成之后，谓之抱一守和，知白守黑也；谓之面壁端坐，修禅入定也；谓之炼形化气，炼气归神也。是名形神出胎，亲为佛子已上事也。故《玉皇集经》云：顿悟大乘正宗，渐入虚无妙道。大乘之道即今金丹之道也。所以达磨有云：见此东土赤县神州，有大乘气象，成佛无碍，是载巨舟，实以众宝，三周寒暑，来求大乘之道。是知达磨始则见性得法而来，终则得丹成佛而西归，是之谓直指人心，见性成佛者。时诸弟子皆得解悟，再拜而退，信受奉行。
　　上阳子金丹大要卷之十六竟
　　
