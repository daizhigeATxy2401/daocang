太玄金锁流珠引
　　经名：太玄金锁流珠引。原题李淳风注。约出於唐宋间。详述正一、上清等派符咒禳灾法术。二十九卷。底本出处：《正统道藏》太玄部。
　　目录
　　太玄金箓金锁流珠引序
　　卷一
　　三五步纲引
　　卷二
　　三步九迹图
　　卷三
　　初受三五法
　　卷四
　　五等礼师引诀
　　卷五
　　太玄元炁所生三元引
　　卷六
　　存使周将军法图
　　存使葛将军法图
　　存使唐将军法图
　　存使七斗法图
　　卷七
　　说中篇上部转身存用图
　　卷八
　　说上元三部将军及三功曹等图
　　卷九
　　上元上部将军步纲图
　　上元中部将军步纲图
　　上元下部将军步纲图
　　卷十
　　存诵中斗七星名法图
　　说存使四斗法图
　　说倚配衣存行法图
　　说立配衣存行法图
　　说眠配衣存法图
　　卧斗法
　　说坐配衣存法图
　　说使柱天力士击敌凶恶图
　　卷十一
　　说佩诸天隐讳
　　说佩诸地隐讳
　　拔宅上升天宫
　　老君授拔宅内纲诀图
　　卷十二
　　五行六纪所生引上
　　卷十三
　　五行六纪所生引中
　　后圣君告四时五行符
　　卷十四
　　五行六纪所生引下
　　卷十五
　　五行六纪所生下之下
　　卷十六
　　六甲阴功上
　　卷十七
　　六甲阴功上之上
　　卷十八
　　六甲阴功下
　　卷十九
　　六甲阴功下之下
　　六甲灵书阳功
　　卷二十
　　六甲七星步摄为国战贼救度灾厄符法
　　卷二十一
　　二十八宿旁通历仰视命星明暗扶衰
　　度厄法
　　北斗二十八宿醮祭日月时法
　　卷二十二
　　醮七星二十八宿法
　　杂使天关动国安家护身出灾度厄救人济物众法
　　言赤章助国伐贼法
　　发符檄制止三官中凶恶为祟害人物等法
　　卷二十三
　　行符断邪治病法
　　出引用符治病护身镇厌除害却祸消怪等事。
　　治救、病疾禁止鬼神追捉妖祟出牒等法
　　卷二十四
　　伏虎使龙禁蛇法方
　　考召法师及志道之人等家每年正月一日早朝人未起前自发牒符保护身家令平安无疾疫法
　　为一切官人保护身家口发牒住处社庙及宅保一二年合平安法
　　为百姓除祸镇灾殃保护身家同前用法
　　考召法师将家口或自身行往他州界先发贴牒太庙扶迎拜送保护往还法
　　诛符破庙法
　　三会日醮祭言访迁赏吏兵法
　　卷二十五
　　表奏请补考召法中灵仙职大迁举赏三元六甲七星九天二十八宿三十五神官五岳九州社庙法
　　州国郡府州地多水火疾病灾害不安作符章镇厌法
　　国郡府州破山□鬼及妖精鬼作祟乱者遥与收断禁止法
　　考召法师身家常自厌镇口舌法
　　为官人及百姓厌镇口舌法
　　为官人百姓断内外注祟鬼贼妄为虫蛊杀人不止法
　　为官人百姓断瘟法
　　发诸色符牒牒远州收为祟神鬼邪精法
　　发牒问远亲故平安请报消息法
　　为国克断妖星恶祥异气欲作灾怪法
　　为府郡官人断妖灾怪祟乱身家法
　　为百姓家断妖怪祟乱身家法
　　卷二十六
　　为国王帝主拜上大元辰千车五墓却
　　死来生令疾病除差平安如愿章法
　　为诸侯三品五品等大官上大元辰千车五墓却死来生令疾病除差平安如愿章法
　　为国除蝗虫灾损食人种植香苗五谷使天火消之法
　　志人为国及身家修道合用法器等科律法
　　志人为国及身家修道用式等给数科仪通济法
　　志人为国及身家修道传法箓及救人物疾病合用太上前圣老君法印二十四窠法
　　志人修道恐灾及身逃避及助国行水不没不溺法
　　卷二十七
　　志人学道缩地往来之法
　　入洞天法
　　功成名遂欲乘龙驾鹤乘风上天入地入水入石法
　　画地为江河或为众山法
　　变壶器盛天地六甲七星府天营出没隐见法
　　卷二十八
　　考召法师说巡游图法
　　考召法师存思说召延寿六星君名图法
　　卷二十九
　　考召法师存思木官起屋救病法
　　考召法师存思说身巡游病家图法
　　考召法师存思说青龙白虎朱雀玄武镇疾图法
　　金锁流珠引#1卷之一
　　中华总真大仙宰王方平张道陵赵升王长司命李仲甫茅盈许玉斧等系代撰述
　　中华仙人李淳风注
　　三五步纲引
　　夫步纲者，是强身健神壮魄之法也。先从地纪，坚劳其身，壮健其神，神炁自然镇藏，然后通天地，感使神灵也。
　　注：此法一能治其身，二有余力，救治於人。
　　用之速於水火。老君授太虚上灵飞晨中央黄老道君，以作地纪，形七斗。
　　注：斗七星之形也。
　　从本生命五苦之地出长生。
　　注：五苦者五运之所算也。假令金命人，命在巳，巳为长生。死在子，墓在丑，子丑为五苦，从五苦步出长生，故曰出死入生。木命人，命在亥，亥为长生，死在午，墓在未，午未为五苦。水命人，命在申，申为长生，死在卯，墓在辰，卯辰为五苦。火命人，命在寅，寅为长生，死在酉，墓在戌，酉戌为五苦。土命人与水命人同，用其五苦，命皆取死墓为五苦，取衰病为八难九厄也。上古真仙皆教人行此法。
　　此谓度五苦八难，消九厄，治百病，师前引弟子登也。后圣君引方诸大童君、小童君，出五苦，入长生。讫又从生入王相，
　　注：金命人生於巳，王在酉。木命人生於亥，王在卯。水命人生於申，王在子。火命人生於寅，王在午。土命与水命同算用之，五姓皆不能相克。
　　以消五行相害之灾。又告王、张
　　注：王是总真，张是天师。
　　一真曰：夫人者，身从五行始生，亦从五行所灭，吾知之早矣。况知之晚，亦被所刑害也。皆先作禹步，蹑地纪，顺倒返三等了，诵五行祝消之，一年消灾矣。
　　注：五行祝在金锁流珠上卷第一中，有五首。先行束向，鸣天鼓三十六通，勑身如法，发炉，出官，坐思头太一府。讫即立，思存出吏兵，如图左右，配衣七斗周匝哭配衣出官讫，步纲。步纲毕，即诵祝五首，破五行相克。毕，又步纲五斗。周毕，诵十二首咒，以克支干等一十二神，取长生，消五行灾。
　　言一年辟非，二年辟兵，三年辟鬼，四年成地仙，千害万邪众莫敢干。自此已往，福庆无端，致神使灵，驭驾飞龙，太极赐芝，玉帝给童，行之二七年，为上清真人。
　　注：此说言金锁上卷先行用，后方便修行天纲飞步之法，即得依前行后圣君言。若单行天纲，未必便辟非矣。此法应须前行地纪，后修行天纲，即可有恶据此法，若行天纲，不行地纪，都无通灵之应。昔上古广成君教黄帝飞行天钢，试之三十年不通灵。帝再求之，方与金锁流珠金箓第一，论地纪修行之事。一年之内，用收鬼神，无不如意。二年灭蚩尤，三年力可以搏虎豹，二七年能分形变万端，二十八年上升矣。夫人虽天生地养，种植皆地为基，向忽求之无地所立根源坛基，便作天法，如楼台之无基，可自得浮空而立也。
　　前圣后圣、皆亲降见，引教弟子行事也。
　　注：师引弟子登纲，度五苦八难。讫即合与弟子，配着七斗如似衣，谓之配衣也。
　　师与弟子左右配衣。
　　注：男先从左发，女先从右发。
　　第一斗肠明星。
　　注：左手为□，盖头左肘为□，左肩为□，心为□，右肩为□，右肘为□，右手为□是也。
　　一斗成，子生人主之。平倚，举手覆头上。
　　注：禁始止凶人恶鬼，使右手指之，随禁捻诀，诀在掌诀中行。
　　初配衣於身，未用便系指。
　　注：闲即未用，急时便即得连於水火。
　　第二阴精星。
　　注：右手为□，右肘为□，右肩为□，心为□，左肩为□，肘为□，左手为□。
　　二斗成，丑亥生人主之。平倚，举右手覆头上。
　　注：禁蛇虎豹、鬼物、毒、默、凶恶鬼神，以用□，手把□星，一一指之，如人前但转手约身用之。
　　配星着斗之左右，以着星。忽急用便获，如闲未即用之为上，上便到七星用，更速验也。
　　第三真人大星。
　　注：左手为□，左肘为□，左肩为□，心为□，右肘为□，右膝为□，右是为□。
　　三斗成，寅戌生人主之。
　　注：主之，或寅成生人行之，或寅戌生人求长生，或被人谋解之成，加彼恶人鬼祟、虎狼猛兽、山鬼毒神、妖怪之人鬼，但来於东方寅、西方戌地，等至来者，捻都监诀，使第三真　人星□击之，皆自伏死。如若有敌来者，左手为魁盖头，右手为魒指之，自伏。不伏被北斗饮血，不逾旬日而自卒，心痛而死。道者慎勿为之。前二星用之，亦与此星同也。
　　屈右手於前，左手覆头上，便用之三、五指。
　　注：指之皆言叱言是也。求长生算禄品位，行往兵甲利，但向日，日中时隐为之，彼自败。
　　夫真人不受步蹑，受配衣於身上，用之甚验，但以修长生人夜卧，存呼在左
　　注：女在右。
　　肩上。令人神安稳，不畏一切人鬼为祟，彼心自伏。往往如此一年之中，辟非矣。
　　注： 夫配夫一月，日三为之，一年之后，用之如神出没。
　　第四玄冥星。
　　注：右手为□，右肘为□，右肩为□，心为□，左胸为□，左膝为□，左足为□，□成指之。
　　四斗成，卯酉生人主之。
　　注：主之二用总得。一自用修行，请福禄寿，治身灾厄疾病。二为别人总得，若行禁炁之法，七星总须用百禁也。
　　屈左足於前，右手覆头上，便用之三五法。
　　注：法甚能禁止兵火之事，及官病为上，余用七星同。
　　第五丹元星。
　　注：左足为□，左膝为□，左肘为□，心为□，右肩为□，右肘为□，右手为□，□指妖精邪魅。
　　五斗成，辰申生人主之。
　　注：主之同第四星用之。
　　屈左足於前，右手覆头上，用之同前。第六北极星。
　　注：右足为□，右膝为□，右肘为□、心为□，左肩为□，左肘为□，左手为□，□指用禁制。
　　六斗成，巳未生人主之。
　　注：主用同前。
　　屈右足於前，左手覆头上。
　　用同前。
　　第七天关星。
　　注：左手为□，左肘为□，左肩为□，心为□，右肩为□，右肘为□，右手为□，□指用。
　　七斗成，午生人主之。
　　注：主之禁制一切恶人妖鬼，千精万邪，千鬼万神，作祟碍之者，皆悉用此星为指制也。诸星虽依次用之，步星第数存用而禁制，唯此天关之星，独能力制天地之中鬼祟人物，兵官疾病之事万端，但行用之者，速於水火。
　　夫七星有数种醮祭，子须知之。但能依科仪而祭，祭有时。春正月、二月，秋七月、八月中，用本命晴明祭醮。除此不可乱祭醮，返却招祸，莫言求福者也。又常行步纲，须以春秋二度醮常也。
　　注：若行纲蹑纪之人，每月修行，须以每年二度祭醮，兼上钱财，并酒晡面食饼果时新之类祭之，祭自有正文仪，在《流珠经》中下品。
　　此是后圣君告天师，北斗者是中斗也。中斗九星，下变为九灵，步作九迹，谓之星纲。禹见鸟步星纲，转石木，取蛇食。禹学之三年，术成，能覆九斗，配星於足，以足指物即转，不知手为之。后登剡刻山岭之巅，有神人谓之曰：足履手指，何以足履，亦使足指。王不见灵乌足履觜指，禹拜之而受。后得道，驱使神鬼蛟龙虎豹，开决山川，引理江河，分别九州。后登帝位，方取道解易形变，而升太极。
　　注：虽不得上清真人，而在太极左太一之府，掌下界之水旱。
　　禹受神人，
　　注：是务犹子授禹言也。
　　言曰：此看北斗者，中斗天关星也。
　　注：道家经言中斗大魁，总监众灵，如是即中斗是也。《大金锁流珠品》云：今看北斗，是中斗也。有人卒急官兵，并疾患，求之速於水火，用之在人心手，相应不离人手掌，身心亦有所主之诀，在掌图中。
　　太上老君曰：中斗主管四斗，二十八宿星属管也。一日一夜，周天一匝，北斗畏敬，而朝帝尊二大真星也。其中斗第三星号真人星，以管此天下求真仙之人。所以修行学道之人，故当合随履，不敢触犯真人星，恐有克折人之名命也。并有九星，亦须步纲时存念，捻真人帝尊等三星之诀。
　　注：诀在《金锁流珠掌中诀》。又在心中，存见三真。
　　常以一月之中，一月之中，五度步纲，
　　注：纲亦有七星，即不画辅弼星也。真人星位不合，用避不蹋，须履步之。
　　世号之曰蹑地纪。今此法须步北斗七星，除灾度厄，上生出死，收摄凶人神鬼、龙虎豹精、妖祟毒蛇之类，天地大魔。皆须用北斗，就配衣收指之。即止，不用中斗也。其北斗七星，正名斗、牛、女、虚、危、室、壁是也。而用法正名，即呼配斗君也。即呼□、□、□、□、□、□、□。
　　注：缘人不知北斗正名，所以呼阳明阴精，非也。此是中斗，添益人年寿，着功於人间，阴与仙品，与北斗同行之。先从北斗修行，次即中斗修之。有功有厄，求救救人，速於水火，验也。
　　后圣君告总真曰：卿与吾传至真上教，须是志人。
　　注：非人不传。志人令心志传说教授。
　　如是志心之人。即教授此法，分付令得真人修行。勿令志人失功损命，卿则非总真人之任也。吾令一一传卿，卿须一一传教志人，志人修行，莫过於此也。传授醮用，
　　注：传《金锁流珠正经》之后，醮祭以毕，则依此法行之。
　　后每日夜行，用吾告祭以毕，则
　　注：告命无勑，配七宿之名於五斗君也。但一斗当直，便即封名。□、□、□、□、□、□、□等位轮天卫人，自得其真。修行常如含影图。
　　封位者，任志人驱使。
　　注：志人不以驱使七星盖身，如被衣之用，不以存使魒关，损煞物命。日则静处，步七星图，使魂魄俱与身同登也。使身神常备体不散，七星辉耀，鬼神畏之，含似含影，出似含弘，其道自真，天地敬卫，神鬼从使，天魔保迎，三官奏功，功满白日升仙，真人也。
　　行住坐卧，莫得离身。
　　注：志人存七星，不论昼夜，常思念盖身，一年身神如星光明也。
　　一年象真。
　　注：如此行法一年，眼中神光变为七星，常盖头上。知者往往闭眼如见，似七星之形，长数寸，在头额上，有时居胸上，有时入五藏之中。智人知之，想像存思，自成七星在身也。天魔地精百鬼，见而自伏。经云：一年辟非。
　　二年含真。
　　注：一年行住坐卧，常存告封七星不休，七星降精，入至身中，转轮周行，如转天，故名含星真炁轮星真，名入上清，故能辟兵。
　　三年定真。
　　注：志人行住坐卧，常叩齿捻诀，诀在掌图中。名都监、都师、大道等三诀。存七星不休，三官畏於七星，敢有留寻，又不敢令三尺，定志人善恶功过，上奏天帝。所以九会无文，可凭善恶，便注入真仙，落除死籍。又无杀伤怨对，身长履蹑天纲地纪，无病坚固不死，定魄制魂，取真不退其心，故名定真也。
　　四年地真。
　　注：志人修行地纪，又步天纲，行住坐卧不休，兼服灵符、六甲、三皇，如此之者，得人中之真，故名地仙真。且如经言地仙，但单行步天纲，或单行蹑地纪，即得地仙之位。鬼神精祟，不能干其一人身，家亲犹被恶神精妖所祟，未能镇一家，何况於他人。如此得地仙人之位。但是天地神灵鬼精、妖恶龙虎畏敬，受使如奴。非但一家一身，能以符力救护他众人，居凶恶之地，反为福德之乡。坐灾祸之家，消为吉祥之宅。神力既得如此，不可妄行用。如忠良太上后圣二君。切不许轻泄，慎之。
　　五年之后，渐妙通神。一七年，
　　注：一七年行北斗七星也，又一七年行中斗七星。此二七等星，太平金阙后圣玄元玉皇上道君，勑符告封七星，卫佐人身，名位号□、□、□、□、□、□、□等仙品，佐佑人。令志人受者，立能取仙真也。如有上智志人，辨知此二等同修，则一十四年得天真之官，白日上升。或举家奉修，则拔宅鸡犬犹得同去，何况人口同升。
　　五斗当直。
　　注：五斗者，东西南北各一斗也。各七星，并中十有五斗。斗有一君，七星官各有名，在《金锁》第二卷中。后圣君勑封地纪天阙，名七星□□等者，皆众斗君差星官，依□、□等位当直也。假令春以东方君，差角、亢、氏、房、心、尾、箕直中斗，为号□□等，用禁指也。夏南斗，秋西斗，冬北斗，四季中四斗君主，差所主北斗中斗也。
　　七斗配衣，用以毕。平坐，魁头向纲，鸣鼓十五通。
　　注：前七斗配衣，亦有出官修行法，具在前项。须行出官毕，然始配七斗衣，后行用亦如之。毕，方始步祝，解五行大害。
　　谨出臣
　　注：则玄。
　　等
　　注：是弟子妻子继代孙即，余人不合。
　　身中三五功曹。
　　云云，《金锁流珠》上卷中，旧亦有，不似后圣君，再添授全具，故赤书也。
　　出官了，即立。先存手把景星，先举左足，祝曰：三五举足作。万神诺，三五成，万神并，三五行，隐影形，入青云。便行事，握固，闭炁，戴天柱一过。若消灾厄，急用左衔剑，禹步，步祝三五首。
　　注：三遍，诵五首，速於水火，其灾自消。
　　第一祝：吾受天地炁，当为天地使。云云。
　　在《流珠》上卷中，旧老君授。
　　第二祝：
　　注：后圣君下再授天师。
　　吾生於父母。云云。
　　《流珠》在上卷中。
　　第三祝：
　　注：太上道君教老君，老君授於夏禹，禹反之，出乾坤祝。
　　吾生於父母。云云。
　　第四祝：
　　注：禹翻太上老君第三祝辞一句，□得乾尊耀灵四字，天降成成去灾赐求长□祝常修行用，此法赐禹，禹诵行之得道。
　　乾尊耀灵。
　　注：此四字禹言。报注：坤字，天□口演出。
　　顺内营，二仪交泰，六合利贞。配天享地永宁肃清。应感玄黄，上衣下裳。震登艮兴，□成离明，巽王兑生，虎步龙翔。天门地户，人口鬼行，卫吾身者，吴天旻苍。今日禹步，上应天纲。鬼神宾伏，下辟不祥。所求如愿，万灵无敢当。叱咄。
　　注：则玄。一云是吾。
　　身中五苦八难，九厄百病，千灾万祸，凶人恶鬼，图谋口舌，天罗地纲，皆伏魁纲之下，无动无作。急急如新出老君律令。
　　第五祝：
　　注：禹步禳灾求愿祝，常用修长生。
　　乾元重覆，坤大厚载。云云。
　　在《流珠》上卷中。
　　后圣告天师曰：五首祝，若但消灾，至三尊辟非二首止，便步纲收灾祸，人鬼他自伏休。
　　注：计通前八首便步纲。纲是北斗女虚中斗，顺倒反三，又禹步三，即止。
　　又须捻人鬼力支。
　　注：支诀也。
　　三日灾散事休，即勿捻诀。若求长生，乃可悉用后九首祝。
　　注：《金锁流珠》上卷。前后发庐，出官。祝启天师。常以甲子日收灾害。又云：有灾害病即行用，不在甲子、晦朔、庚申。
　　一月三旬，旬行一日。
　　注：天师一旬二日，修长生，与中斗同修行。
　　又庚申、本命、六甲日。
　　注：甲子、甲戌、甲申、甲午、甲辰、甲寅日也。
　　修行之前，修北斗，后中斗，别自有经，在《流珠中篇》。
　　注：《金锁经上篇》四卷是，其《流珠中篇》五卷是也。
　　谓太微天帝，飞步天纲。
　　注：用此音纲纪之字，不用此刚字，本步罡即是此字。禹因理水登山，刚步法成。禹用之不方，用蹑地罡法术，此字即是。
　　经后圣君授，故名《大丹隐书》。上古谓玉箓，后圣君改为流珠，金箓改为金锁。别名曰《太上隐书》
　　注：今人有不识之者。
　　第六北斗罡图，图七星，无辅弼星也。从斗第一星起，男左足前登，右足至牛星。
　　注：是北斗星名，二十八宿之数也。
　　次女星。
　　注：皆顺天道转，左足常令前发。女即右足，常令前发是。
　　次虚，次危，次室，次壁星也。七星周遍，以左转身一匝。阴祝：来生去死，又：祸去福生。
　　注：此是顺行也。
　　又倒行一遍，倒行从第七星，向第一星是也。又返行。
　　注：从第一星向第七星是也。即分为禹步求真。
　　次即禹步。是禹演天纲地纪，出为禹步，求真，禁百物。人神龙物，鬼精虫兽，蛇毒之怪等，伏而勿杀，拒而不伏者诛之。其理有并五斗作三步九迹，或三十五迹，大禹步，有一十五迹。是此二等禹步，去灾出厄，求仙入真之内诀矣。
　　注：道士只知有飞天纲之法，而不知有地纪及禹步之法。但用二七年，不获神而非之，为不神不圣之言，非神仙之书。且后圣君分明改示《三五金锁流珠》之书。三者，一　元，三步纲有诀。临步之时，五色丝缚诀，诀在掌诀中。若求长生，捻司命目，三官目。若百禁，捻某物目。若敌兵，捻天兵目，大将军目等用之。
　　金锁流珠引卷之一竟
　　#１金锁流珠引：原题中华总真大仙王方平、张道陵、赵升、王长，司命李仲甫、茅盈、许玉斧等撰述，以系假托，不足据。然此书内容为《混元圣迹》所引，故当为北宋前着作。其注多自署『风读』、『风见』，似与李淳风有关。全书凡七十八简，详述步纲踏斗，书符持咒、考召神鬼、斋醮作法、煞伐行运、消灾去疾等述，融天师、上清诸派三法术为一家，为研究北前道教法术状况的重要文献。
　　太玄金箓金锁流珠引序
　　中华仙人李淳风序并注
　　太上三五太玄金箓者，即元始天尊传太上大道君也，号高圣太上玉晨玄皇大道君。
　　注：元始分身也，或云天尊弟子，为万道之主。
　　道君传紫清太素高虚洞曜三元上道君，君传紫晨太微天帝道君。
　　注时号上清至真道尊，
　　为三十六天之主也。
　　君传紫明太微九道高元玉晨道君。又传太上老君。
　　注：一云太上老君，是太上道君弟子，非师太微天帝，应是传太平金阙帝晨后圣玄元上道君也。此亦是太上老君分身，故称托胎出号老子，而授流珠履年之法。
　　太微天帝君之下，玉晨道君传紫元太微八素三元玄晨元君，君传紫微元灵龟台九灵太真元君。
　　注：主教训天下学真之人。
　　君传大灵上霄飞晨中央黄老君，君传太元东霞搏桑丹林大帝上道君。君住搏桑，传二十真人。中土绝传。紫晨太微天帝道君，传上清太平金阙帝晨后圣玄元玉皇上道君。
　　注：一云玉皇帝大道君是也。主下理十天，封掌兆人，上通上清，为后圣君。
　　前圣太上道君，称万道之主，号曰虚皇。后圣太上老君，称万道之君，号曰玉皇。自有金阙帝君，官臣具足，亦如世人君人臣之任，各有主掌，天宫九野皆周也。君姓李，名聃，字伯阳。改金箓名之曰太玄三五金锁流珠经箓，正论履斗步纲之要。箓有八十六篇，四十三卷。上诣太上老君，号高圣太上玉晨玄皇大道君。请此四十三卷，下传世人，系代为真君真臣，愿度十天。
　　注：九野之数，并下天界，曰十天。
　　世界，为上天神仙都玉京，称玉皇上帝也。以自撰略为一十五卷正经，及掌诀图书，论步纲蹑纪之事，总号之金锁大名，次流珠，次飞步天纲，次即禹步地纪。传二十卷与尹君，君号后圣大法师左上卿。卿传方诸大真人，皆佐后圣。圣又传后圣太师，
　　注：天师是也。
　　太微左真保皇道君。
　　注：主封校兆人，三天之上九天宫主。
　　后圣又传九微太真玉阙上相大司命高
　　晨师东海玉明青华小童道君。
　　注：主教知真而得真者。有志修之人，得正度传法，为上真仙都玉京金
　　阙后圣玉皇帝常下仙之臣。
　　后圣君又传肢圣上保，
　　注：君封此位。
　　司南极太丹元君紫元夫人，
　　注：主教当为真人者，便授太丹之经，流珠之诀。
　　夫人有二人。一紫微夫人，姓李，后圣君第三女，曾事清何王君
　　注：方平。
　　小子也。子为周穆王上宰相，年百年而已，性不於道着功，夫人劝行履斗之法不行也。
　　注：名仲春。
　　君又传白山太素真君。
　　注：令同王下教真道也。
　　后圣君又传后圣上宰
　　注：仙家上宰上宰，臣总真之位，如世上尚书宰相之位。
　　西极总真王君，
　　注：主教成真者，便行教修金锁流珠金经金箓之道，侈有版宅上升，家口俱去者至多也。
　　总真传南极南岳真人左仙公太虚上真赤君。
　　注：主教当为真人者， 即授此流珠飞步之道，与君下再与行之。
　　又传侍帝晨领五岳司右弼王桐栢真人王君，佐后圣君。后圣君再授玄洲
　　注：一云玄州字是也。
　　二十九真人
　　注：主关奏仙名，应合受师，奏授箓法，今试不遇与过者校量，先奏后圣玉皇帝，可保仙官职名。二十九真，各主九地万国，千山万水，下界人名主之。秦楚南海，小童君主之。燕齐北真，大童君主之。宋卫郑梁，西灵童主之。都管东海者，大童君主之。
　　各主诸方界关奏合有仙功着仙，闻於太平金阙后圣君，便令教试，依功给道，可仙给仙，可真与真。其中除仙真外，亦有三等，上等着功者。
　　注：功是内心先行仁德於人，救治疾病贫界后行履斗服符，日月年岁之功也。非世广造土木为观寺，是人天之善，未必得为功德，与道永乖也。风见西胡人神之教，亦不令人苦造土木等寺庙。亦令守心，行十善之教。如年夏深成可告天。天给金刚本佛受者经，乃言功德。功德满，道成矣。今见时人至心舍家舍力、为搭庙殿宇者甚多，不见有一人得道也。皆却被五行行瘟之鬼与土木之神，返害其身，丧家灭代者多。风读《梁志》萧帝好重佛教，仍令朝臣以佛经为业，一年於都下起三百六十大寺，广度僧尼，不修兵甲，后果被贼臣所禁，身死国亡。岂非此之事，非功德之理也。夫人欲学至道，须明功德之理，慎勿以此慎修行之业也。
　　第一等者，修身慎行谨言无妄，修炼真心，好乐经典，读诵立功，香火连宵，与人治患。更遇六甲神符，服而年深，且得不死，人中之仙矣。再修得遇仙师，授此图经，方以履步纲斗，亦得为真人神仙。第二等者，好炼金石，以为真至之药，救人疾病，坚身理藏，服饵於山间林薮，亦远万寿，百年不死，死后亦不为下鬼，便得托生，受其本福。第三等志心好道，随从明师。不远万里，舍心供力，不惮劳苦，年月深远，师自与言功记德，即教此经，传授之后，志心修行，却获功德於师先，得关奏后圣。当与给道，补为真人者多矣。此三等说，后圣告正一真人，
　　注：张天师也。
　　及总真王君金阙圣君。又授紫微左夫人，
　　注：主教当成为真人者，三试过即先奏金阙，给道封真也。
　　又下教授二十四真人，升天为二十四玉京左右金阙上真宫御史臣。
　　注：主教检诸天诸地、生民之事，量定得真之功，修年月深浅之数，奏度章表。
　　又使王君总真下校，授茅盈、李仲甫等，为司命君。
　　注：主领教学道，当为真人者，而试之。
　　令教合道之志者，当以教之。盈以训二弟及二许，
　　注：子父仙也。
　　杨左六人，尽以授修，行此经也。后以诸方仙真得者，皆因此经。
　　或以天尊上真前圣虚皇上帝大道君授传，或以前圣太上大宰道君所传后圣玄元玉皇帝大道君，或分身再传，或以后圣大宰天师总真，系代相授，赐拔宅，妻子俱升。如此得仙真之众，或亿去，或见白日上升者，人数盖多，不可一一而书记也。今以略举，相继以为引首之目，叙其前圣后圣金口所传，
　　《金箓玉图流珠示引》。次用前后合行用，依科排比篇名，一一图分，折其秘要内诀，引入其大道之门。修行得者，继代付授后学高贤，心命合仙之士。即不得妄传非人。此引黑书者，老君所授。赤书者，后圣君再言。天师受告，及王君传录，具一一注於书后篇用，二随卷题配之。
　　太玄三清金锁流珠谱序
　　此金锁两字，本尹君传王君，又传流珠两字。
　　王君问曰：何为《金锁流珠》？ 尹君曰：太上老君还太真尊位，号上清太平金阙帝天师。及王君授弟子王二君，
　　注：一王长，二王子登。
　　曰：前圣虚皇上帝大道君，即元始太上道君是也。后圣玉皇上帝，玄元上道君是也。
　　注：一云太上大道君，应前位。
　　玉晨后圣玄元上道君，改金箓名，号金锁名。始其意，金锁本说锁魂炼魄，求生去死之法。本说坚身如金，留神系锁。
　　注：一云留神如锁，谓之金锁。旧金箓说之。
　　口诵金锁，
　　注：咒名金锁，是理自身流珠，乃助国以救他人。
　　足履金纲，
　　注：步天纲，蹑地纪是也。
　　故名此两字，以授后贤，晓达其名，应时得道。王君再问，流珠何不解说。尹君曰：流珠是北斗九星也。
　　注：北斗七星见，二星不见，并不见者九星也。
　　人以修行步纲，故曰流转随珠。
　　注：画夜斗转，周天无穷，如水流之不绝，星圆如珠，故曰流珠也。
　　本名金箓行法。
　　注：旧金箓辞言，行法锁神。
　　四字为首。后圣君改行法名流珠，即今飞步七星，配衣九斗，伐恶收逆是也。太上尹真人於后圣君，传授金锁流珠四字。指有三清，
　　注：玉清、上清、太清是也。
　　天师造三清序，尹真人着三清词，王君歌三清曲。
　　注：皆言从一得三，从三得五，从五得七，从七得九，此言三天阳数也，足於九也。
　　上极太一，
　　注：一天也。
　　下包二仪。
　　注：地也。
　　二仪生四，四生六，六生八，八生十。
　　注：皆从道始生，极阴之数也。
　　玉清之上帝曰虚皇大道君。
　　注：元始之号。
　　玉清之中帝曰高皇太上道君。
　　注：太上道君之号。
　　上高皇。
　　注：太上道君也。
　　上清之上，玉清之下，帝曰玉皇。
　　注：太上老君也。又一云：后圣太平君。
　　太清之上，上清之十曰天皇上帝太一尊神。
　　注：太一道君是也。一云：太一师天也，太极之尊神曰天也，道之子。
　　学道之人，知三清正主，可以学当今上清之主后圣君，
　　注：道主也。
　　太清太一君，
　　注：天主也。
　　主之。夫章奏，皆先从太清过，入上清，注入仙名。亦先从太清注，讫始入上清注，上金牌也。后圣君告诸真人，欲求真之道，先须从禹步，即飞天纲。
　　注：禹者，衣也。本羽字。是正音。因夏禹理水，得遇此天文步纲之法，禹学之四年道成，使蛟龙虎豹鬼神之法，开决江河，归海理水有功，后入圣真，改为此禹字。因禹也功满后三十年，肉身升仙。禹今为太极真人，群臣时见。禹妹俱去。以收衣冠葬于会稽山，山留遗庙。
　　名可着於三清。如空步天纲，不知禹步之道，身不得升三清，三清亦无名籍。为地府不奏，天曹无名。
　　注：夫人虽是天生，植养於地，生死之命，虽属於天，善恶之功，须关於地。地之灵者，先须制之。故制地步地纪，制天蹑天纲，神灵伏也。
　　世人不知此道，不得朝三清。其《金锁流珠》本经，本起玉清大道君也，本名《金箓玉箓内经》。
　　注：天尊名之《金箓玉箓》也。
　　后圣改之金箓名金锁，玉箓号流珠，因以传授矣。
　　金锁流珠引卷之二
　　中华总真大仙宰王方平张道陵赵升王长司命李仲甫茅盈许玉斧等系代撰述
　　中华仙人李淳风注
　　三步九迹图
　　此图老君授禹，禹步三步九迹。
　　注：禹镊前地纪，顺、倒、返三事讫，即先两足。不论禹步小大，二事不用便履斗，但依图存用之。
　　右左右禹步，求长生克灾害等用之。
　　后圣君告天师，初为飞天纲，蹑地纪，禹步翻为九迹，亦中斗数也。顺、倒、反三遍也。
　　注：三遍履，不如三纲三度，作禹步左右作之。
　　若急速欲之得力，但三步履旧纲，左右各一遍。男童左，女童右。
　　注：左右讫，更须一重遍是三。
　　是代顺、倒、反三遍也。如若收凶恶行兵之法，欲恐有灾於身，步二十八宿之禹步而出之。百步纲讫，三十五日之内，验於水火。
　　注：按老君告禹初授蹑斗，成后、但禹步耳。
　　二十八宿，后圣授王君也。先从北斗而起，次东斗，次南斗，次西斗，毕登中斗，而不履真人星。夫履北斗，求请法，捻甲子诀。东斗捻甲寅诀，南斗捻甲午诀，西斗捻甲申诀，中斗捻甲戌、甲辰诀，此是随方斗诀也。修行长生，以朱墨涂司命诀目，不者即五色丝缚之，即步纲。三年，成地真，以至通司命来下，与除死籍。
　　注：甲子等金命人，以丙午、丁巳为
　　司命。木人以庚申、辛酉为司命，水
　　人以戊辰、己未为司命，火人以壬
　　子、癸亥为司命，土人以甲寅、乙卯
　　为司命，修行用。
　　凡此步纲三等，毕即诵后九祝。
　　注：祝讫，存二十八宿於身如图。图在《金锁第三中元图》中。
　　后十二祝三祝入前诵，亦须列其名。第一，一行一过，祝：昔受玄师，教我步纲，所求者得。云云。
　　散行一转纲外，捻禁鬼诀及游师诀。第二，行纲一过，
　　注：祝步斗。
　　祝曰：五行相推。云云。
　　步斗二，捻随命配宫诀。
　　第三，行纲行纪，
　　注：步斗二遍。
　　五行相推。云云。
　　捻天关诀，少时。
　　第四，三步向魁，蹑纪一过。
　　注：步三过，倒行也。
　　祝曰：昔受玄师，教我蹑纪步纲。云云。
　　捻都禁、都师目。
　　第五，三步向魁，蹑纪一过。
　　注：三过步，从第七星向魁星是也。
　　祝曰：三五作纬，中有经曰炁。云云。
　　消灾目，金人灾在火。
　　第六，务魁一过，刺蹑凶恶，
　　魂鬼。
　　五行之灾害，身己者还击。
　　注：金木水火土，金常畏火为鬼，故步纲克火求土为当，救之福却祸也。
　　祝用五行祝。祝曰：五行相推，纲最持威。云云。
　　捻鬼目。
　　注：祝后添今日务魁，万事皆宜。
　　刺有图，上魂下鬼。
　　注：此伐凶恶也，不妄行。
　　若修长生，即二为三元。
　　注：天地水。
　　中鬼下是五行，克我身者，常以步蹑消之。
　　注：为五行要有王相衰厄。若为灾害，虽有其声而无其形，故能久行，永得长生。
　　余祝刺者，皆同此解说。左足蹑□星刺鬼，左足又丁行，存如坐至□星，向□刺凶。
　　注：捻凶鬼目及力支。
　　下用左手拳击，如重一十五斤。上用右手。
　　注：准上。
　　第七，务魁一过，刺蹑还祝，从纲头步第一星、第二星。
　　注：思左手剑刺五行相克之凶等，解灾。
　　又上到四星止，捉凶，打七拳。
　　注：拳重十五斤。
　　祝曰：五行相推纲，最持威六纪。云云。
　　捻五行宫相生我身诀，并司命等二诀，吉。
　　别用入兵，为人佐国，任别存击，不得妄行。小小者凶者凶恶，不得蹑用天机。第八，步纲一过，蹑纪还刺，从第七星倒步，至□第三星，捉天杀恶鬼，与我身不相宜者。左拳右蹋，蹋重二十五斤。九拳十蹋。蹋足，祝曰：五行相推纲，最持威六纪。云云。
　　捻左手第三指甲下三官天杀鬼目。
　　第九，步纲一过，蹑纪还刺，左手把剑，右手把头，刺恶鬼三尸，欲谋杀我身者。可存禹步收捉，得以刺耳。九过，左膝槌之七下，即斩之。祝曰：五行相因，刚最先嗔。云云。
　　捻天鬼目，左手第四指第二节右边不正节心，唯在右边是也。
　　若治恶魂，亦如之。即可三刺耳，三槌止。
　　注：如过逆即任意。
　　第十，左足蹑纲，至纲头，左右蹑纪还。
　　注：第九、第十总须蹑纪。第九右脚蹑纪纪，第二星也。第十左脚蹑第四星。
　　消天灾地灾凶恶鬼，左足蹑第一星，至纲头坐第六星。鬼在纲内。
　　第一星内，刺之。
　　左刺九下，右刺十下。祸曰：五行相推。云云。
　　捻鬼目正中心。左手第四指第二节。
　　此法第一能消口舌，速於水火。
　　第十一，右足蹑纲，至纲头，左右刺。蹑纪还，回身西面、履魁星至纲头，左手把凶恶邪精头，右拳十下，下有。
　　注：十五斤重。
　　祝曰：五托身三五之中。云云。
　　诀左手第四指第一根节缚节。
　　当禹步此纲三年，天下邪病人，以将符遥治之，邪鬼自被符吏，诛斩，应时差愈。
　　注：若欲追之，以手遥指其方，遥指帖社庙迫来。
　　第十二，
　　注：从魁裹散步纲头，以左足登天关上丹元，右转向钢，左蹑纪，还至魁左上阳明，左右报击。
　　此步，以收五行不宜我命者灾衰，天地水三官凶恶之鬼。以右手倒悬，左手为拳，拳十五下，
　　注：下重十五斤，击魄步毕，埋鬼天桥下。
　　存天桥星在北西，存祝曰：五行相推，金木相伐，水火相灭。云云。
　　捻鬼刀支诀，在《流珠掌图》。
　　此祝及前十一祝，甚能除家国祆祟，并疾病厄，有须消之。从初祭告周匝，先诵五祝，及十二祝，启自灭应口除。
　　须履三台五星，各三遍，万事无能害者，即言功。
　　右初言魁头击祝事讫，言功，东向，鸣鼓十二通，口启：
　　注：案文亦得，不必口启。
　　臣则玄谨请天师女师。云云。
　　文在《流珠》上卷中。
　　此法后圣授天师，天师系代相传付。行之一年万妖伏，二年万兵畏，三年长生，天下万鬼千神，皆自宾伏。
　　注：有人双修，直至十四年。有人行此法三四年，通神验后即不为，但飞天纲而已。要除灾害，驱使主兵，使为之速於水火之急也。
　　昔王君长双修十年，便升天真。若飞天纲，蹑地纪，失一则万无成事。须先从地纪授，后乃依法，直到天纲。三日三夜，九时行道，方始得周。非人不传。此书欲传，师皆前试之，以作嗔炁色恶言骂辱之，不动心色，乃可付授书写。
　　金锁流珠引卷之二竟
　　金锁流珠引卷之三
　　中华总真大仙宰王方平张道陵赵升王长司命李仲甫茅盈许玉斧等系代撰述
　　中华仙人李淳风注
　　初受三五法
　　夫志人受法箓，初受三五之法。未知其理，分别三者三元。
　　注：上中下三元。
　　前圣老君谓之太一
　　注：出太玄，故曰太一。太极真人受之於太上老君，分符破契，以盟二天。师与弟子伺在坛中，一一唱将军姓名，而度弟子唱受。受后不得妄行。元勑，令刺手血，以为水水和之，师弟子饮之为盟。各下发为结，结镮为誓约，约不背师友道，及背三官。当以考召其身，史兵先坐其罪，可不慎之。谨其身，故为盟誓也。
　　之法箓。本有一千七百九十卷，以太　一为名，谓之天教。三者名日三元箓，五者名日五行箓，其三五之法，则为上中下三等法也。修真道之部，上部。天人所修，中部神仙所修，下部世人所修。故从三元而修，上至天真，中至神仙，下至人仙。世人属居下界，故先真仙下法，所修进中上也。此书上极毕上部，中极中部，下极下部，号曰《太一三五金箓玉箓内典》
　　注：后圣改为正一之法，名曰《 金锁流珠》 也。
　　后圣君传授正一真人。
　　注：张天师是也，号正一真人。
　　便因名三五，正一为号。三者是三元，　五者是五行也。天地之精，亦人之五灵。
　　注：五行在天为五星，在地为五岳，在人为五藏。若能存思安镇五藏，五行神常备具，则圣牢不败不坏，便是真人长生不死，谓之曰五灵也。
　　能明三五法，即得长生。此正一法箓，本一千七百九十卷，三千六百二十四阶，后圣君以为三元部之。上部名曰上元，主天。
　　注：应是天上大真大神大仙之众，皆有箓掌主也。
　　置三大将军箓，部领一千三百六十阶箓。
　　注：二百二十四阶，传於下土洞天中，足一百二十阶出世。世人得足者，皆任神仙天官上品，即长生真人也。若欠阙不足，即不得长生也。
　　中元主人，亦有三大将军，主领一千阶箓。
　　注：五百六十阶，传下世洞天中，足二百四十八阶出人世。世人得足者，皆任大真官。久阙不足，即不度世也。
　　下元主地及水，亦三大将军，主领一千一百五十二阶箓。
　　注：八百七十二阶。传下世洞天中，足五百五十阶出人世。世人得足者，皆任地仙也。欠阙不足，即不得延命寿，托化贵门也。
　　以为三统部领，立三元将军，防卫於内，治身救人。置三官，主掌於外，驱鬼使神，制约人物。皆是三元五星之所主也，皆秘於上天。正一之箓，都有三千六百二十四阶。下界修行之人，知有其数者，亦得入长生之位人也。何况受得传留，或流世足者，便是仙人。更以修行十年之外，白日上升天真。
　　后圣君再言：人世有修行之士，上元足者任为天仙，中元足者任为人中之仙，下元足者任为地仙，三元俱足者，其任为天仙之官，真人之位，功满白日拔宅上升。如世有师，可一一依师口言，立誓及信，不得违犯科盟，犯即天罚，三官记录，不得为真人。故言初受三五之法，授受不可妄行。卿须教授初学者，使依师约，命行用令。后人继代存师，有灵有验。
　　注：后圣为道陵之师。陵日日思存不休，如卧亦想如见，捻诀存之。一年功力神通，制伏祆祟鬼贼，畏而伏罪合死，陵以放之。不伏罪之者，陵以诛之。於是蜀川鬼狱之地，为福德之乡，人鬼得恩，无不敬奉之。时天地举功，后圣迁为三天正一真人，号三天大法师，子孙继代，拔宅上升，是其志心存想。今传授正一上清法师之功。应验修行，年数功满，举家得道俱升矣。
　　继代神通，流出吾法，谓之流珠，此即是大道上足弟子也。若遇非人，所见所闻，问以虚言，但以不言，皆以他对，此即名金锁。故改神仙之正法，名《金锁流珠》。三五之法，初受义也。小王君曰：夫为师之道，先明其三五太一。
　　注：太一者，本上清太玄之法也。
　　老君取名太一之经箓，定三等也。正一后圣君再言：正者，正其心。一者，通其道也。
　　注：陆法师解：正直其心，从一取道，道之性元偏党，正直过心。若能志节抱直，而行心性，不生二三，则道不离心性。故经云：道生一是也。
　　其正一之名，管通於三五之部。
　　注：上部上元，中部中元，下部下元，五随之。
　　上部言上清，中部言正一，
　　注：正一言人身之事，故言居中元中部。《灵宝五符》、《五岳真形图》言地上之法，故合居下元下部是也。
　　下部言五法。是后圣君传授之时，有三部分付大王君
　　方平，
　　二百五十六，号曰三元，置三元斋。
　　注：时秦昭王四年正月十五日授度也。茅君喜时，同七十卷，而为仙人，王君为真人而已。
　　分为三元法箓，
　　注：法是经，无史兵将军神人形名。箓是天符，书天之文，管天之神，符书赫弈，形影零零，上则正於天，中则正人制神，下则检约地水龙鬼精妖之炁，令归正道也。
　　谓之天地人。上元约天，通箓上清。
　　注：上清经法符箓，皆属上元所部，形影三百六十阶。
　　中元制神助人，逮通治病助国。下元摄箓地水神鬼精妖之炁，役使神灵鬼精等，佑人除斥灾害之法，用下元之法也。后圣君曰：上元之法主天官，中元之法主人身中仙灵官也，下元之法主地水中仙灵官也。各有主将吏兵，以约三官中神鬼精妖，今不为人天祟害，故上圣置三五经图正一之道。
　　注：正一者，正心取道，更无二三，故名正一。后圣君见其大道门户稍多，后学者初心迷惑，恐失其真性，故上於太上大道君前，请改金箓玉箓经名，教化下界人民，令一心敬信者，入一门中精修，便令得道，而取名曰正一。此法者一向正心，求修至真，不以邪见惑志，以至功德得道。不在拾妻弃子，不在绝谷栖山，弃官隐世，后令成道。后圣君三为宰辅，七百五十年仕殷周，事六十四天子，而上升为上清太平金阙帝晨后圣玄元玉皇上道君，岂在山林之中，弃拾妻子，绝谷隐世而得也。
　　初受及修求门户，
　　具前注。
　　初受上清法引。老君曰：夫上清法者，是上清高上至真至圣太上大道君内玉箓金箓大法也。以管上清太上诸君丈人、诸天帝君、大神之官、上仙真官、上灵官将军兵士吏等，百千亿万众，皆上清经法箓之部使也。初受时可斋戒七日，告盟天地日月星宿。讫仍令别一道者，启告於保举师，请保某身心，谨直节志，虔恳奉慕大道，万里寻师。
　　注：如近，即云负笈寻师。
　　伏乞尊师，慈仁见照，与某保举。凡身进启某尊师门下，进受上清玉箓，云云。等二十四阶，或三十六阶，得恩赐许。敢负违盟约，七祖为盟誓。敢轻师负道，身谢三官，以死无恨。谨陈口启，未敢冒辞，再拜。
　　注：如许即於传度仪上，具辞投辞讫，一一依师所破用。而力所不辨，即拜告请言，此物辨力所不及。尊师放得，即立坛三日三夜，陈告十方，奏启太上道君、太上老君、太平金阙帝晨后圣玄元玉皇上道君、三圣天尊，皆黄表赤文。得告报后，方始得授传，授传皆依仪法。
　　初受三
　　注：上中下三元也。
　　五。
　　注：五星，五灵，五行，五声，五形，五藏，五指，五头，五炁。《金锁流珠经》云：在天为五星，在道为五灵，在神为五行，在乐为五声，在地为五岳，在人为五藏，在手为五指，在法为五头，在禁术为五炁，故为之三五一十五。人之性命，属此五行也。后圣君告尹真人口诀云：人知受三五者，各有其功，随师指受也。志人依师，师与依仪不违，署付法诀投授，如此之志，皆得成道。经云：至道为师，志人受道，受极三元，亿劫长存。受毕，五星回出，长生神仙，度世飞升，上清之法。
　　法在他国，亦往他国。
　　注：经云：明师上法，在他方国土，欲求寻受者，身不远千里而求师，不可苦请师来，来亦非法也。如若有王命，身不由心，即礼请。礼请不违科律。
　　法在灵山，亦往灵山。
　　注：后圣君告后圣大司马曰：卿学道仰贵轻贱，不可得道，备卿之身。夫道在於山，事须依山而受。道在城市，事须依城市而受。道在下愚微贱之人，亦须依指示而授。不得轻师慢道。言似有轻，即失人身，而为下鬼者，更不复人身。轻浮虽是下人之妻身，且有道德，卿曾关膝下拜为师，何忽失言轻笑他，自责己身，骂以小年，无知於庸下女人，受三五及上清等法，痛之甚，卿岂不有此言。孟司马对曰：却是询凡愚庸下，及笑於师，且术轻浮。今得上真之位，称上天夫人，询至愚至凡，肉眼无识死罪。伏愿天尊大通道力见念，令作何法礼谢，见拾其罪。后圣君再告：卿但於三五正法带佩於身，本命日悔过，谢其言之，及甲子日亦须谢过，二年之内，必当得道。询依言谢之，二年后圣君召为后宫南府大司马，主教十天合得仙，莫轻师之道。后圣君再告尹真人：一师并凡常其理，亦不得言其师有过失。况其师有志道，更不得失言，亦便为试不过。太上遥见，必加其罪。罪书轻师，师弟失神仙之品，退仙二阶，师亦退阶。慎之慎之。
　　老君曰：夫为师传受大道之法，若自未究其道源，通灵通天地，济世之术有功，即不合二为人师，妄传至道，令其继代失道宗元，彼此得罪不轻，此等天曹判轻泄之罪者。黄帝时有南山君，
　　注：姓南名山君，隐山有学，知儒礼乐之典甚深。
　　称积德积仁，深入大道之教。栖山四波十余载，不出人间，传弟子一千人，以名多。忽闻上帝勑令侍仙真人，下勘其南山君曰：责卿学道，师何人，今传道法於众。山君对曰：师西山君。
　　注：姓西名山君，今改姓白，取白西义，名西番地。
　　於是真人令司命召西山子到，又青曰：卿辄称有道，何德於天，何德於地，何功於人。忽榭至道於南山子，传众百姓，多以泄露天文，熏浊真圣，炁秽天文。且子身未通灵济身，未得老病垂死，忽尔度人。太上大道君令我召汝，问其妄度人之由，速须一一具说其由，我当上奏，亦与子开正方便，出过减罪。西山子对君，以志心学道，久隐山中，本自修行，后当济民。而被南山子苦以膝行，求受炁术并五帝灵符，
　　注：今真文是。又五符是。《三皇内箓金经》，
　　注：《金锁流珠》是也。
　　玉箓，
　　注：二十四道君玉箓也。
　　参等三十六卷。且臣昔於吴天氏边受得，以代相继，不许妄为。伏愿天真哀救西君泄露天书之过。非敢妄不受而则，自传不相代，伏受正盗传度之罪。真人曰：不道，君妄传为受法，自已未得通灵，年限未满，何积违科，别无盗用之名，据此罪，亦合退仙。子但育得保举人广成君，保无泄露，即身得无过。西山君再拜，称死罪再谢。真人上天宫，启太上适罪也。
　　注：若据如此，即不可妄传，传须得其理依科也。
　　后圣君告天师曰：卿继代传三五正法、上清真经内箓等，周三元五灵。
　　注：五灵法中法，周备中谓之五灵也。
　　毕，即受真炁。
　　注：炁有三等。上等三元为之，元炁上天为大道文法。中等五行为之，真炁上天为之武法。下等六甲谓之，神炁天上人中地，谓之一文一武，禁炁通神之力。故学道初门，为神仙初品。告令后学人，莫不先依之以受法箓，周毕者受此三等真炁，以知修行之门，得日日言功。上士功满三千，白日升天。
　　包三元五行，六甲七星。
　　注：星蹑步天纲地纪法。
　　六法
　　注：正一，三元，五行，六甲，七星，八卦九宫，六法俱管天地神灵，周遍无不伏心，受驱使之。
　　俱周毕，分旌，分节，授剑。讫即师分旌节名简，於洞府地户九仙宫之门。
　　注：地户仙宫，正是括苍洞天。括苍山中，是东正乐成，西连括州，南正永嘉，北接乐安是也。
　　师於门授毕，书写人间法箓经籍灵书等法足，即从六甲法中及蹑步中，修行言功，功满白日上升。如欲人间，及本师言奏，给世上真官之位，卿须继代着书，封入仙乡里贯，一一上奏，系天曹籍。於是天师奉太上之言，封西蜀山二十四所为治，置治官以通地户九仙之意。
　　注：天师云：去东南地户远所，以封置蜀山，请为二十四治。每治请系合升天仙一万人，以代地户九仙宫之义。当天师在世时，移地户仙宫事於蜀判。天师上升后，又移於括苍山东正洞天中判。但地上有事，皆此宫奏上天曹，取报告，天符即下。
　　老君告东海东水陆仙母：
　　注：水陆仙母，彭夫人也。彭祖长女也。初嫁王家，十年夫亡。再嫁孟家，夫又亡。遂即清高，尚心学道。初见地蛇於尘中，行屈曲之路，因以学曲行三步，常往往行之，喜弄耳。如此得七年，忽见一女曰：学步纲也。对曰：闲以乱行，非为步也。因每日学蛇行，所以履之稍熟，令人好行之，非有心求道。如此妄行，某岂有志心求道，作此妖妄，更令人心修，有何所益。女子曰：蛇步龙纲，捍辟不祥也。吾是西王母仲女也。见母好步纲，受以蹑地纪之法与之。母行一十四年，升东海东，太上封方丈山，女居之，为水陆仙母，令掌方丈及海陆地女人求仙主教天使，令所传而成至道。曰：汝世人也，受仙师之教，得仙在速。汝教世人，须以传其志人也。
　　亦令三五之法备周，直指其元，令得在速。非人勿传之，勿犯之，当退汝身，今近代传七女子皆得道。后圣统仙总真王君曰：从此卷向前，是上元之法也。
　　金锁流珠引卷之三竟
　　金锁流珠引卷之四
　　中华总真大仙宰王方平张道陵赵升王长司命李仲甫茅盈许玉斧等系代撰述
　　中华仙人李淳风注
　　五等礼师引诀
　　上奏章表安坛洗浴法。
　　注：并《金锁流珠经》，自有一一具。
　　天师曰：
　　具注於后。
　　思五藏三神，勑身卫灵咒，发炉，礼四方，出官，读章，复官等法，陵并一一具出，在《 金锁流珠经》 中。唯礼师具，未尽其元礼师。太上老君授黄帝礼师法，别有科仪，具用五等。一奏章表礼师，二步纲礼师，三考召治病礼师，四行禁炁天地间万物礼师，五行兵入军、入山入水、行往他国礼师。第一，奏章拜表礼师。《天师旧仪关奏典录》曰：治为本受正一之师治版，都功全具，治炁分明。
　　注：何谓分明，夫天师治有二十四阶，正治官正炁，总受得二十四治，二十四生炁，足者即是正一度师。存礼三拜讫，愿师下二十四生炁入某身中，当令某出官，如章所请，官将俱出，出者严装，备卫某关，启允达上言也。
　　谓之正一度师。愿领二十四治，治中二十四生炁，下降入臣身。又领治中吏兵功曹使者，俱入臣某身中。即存之如见，着紫衣，芙蓉花冠，如法简刺，领兵从西北而下，礼三拜。次箓师领三将军功曹使者下，存见着降执丹衣，莲花冠。愿师领功曹使者吏兵，下降某身中，礼三拜。
　　注：如若治师，兼授正一箓了，即只存一师而已，不用别存也。
　　讫即依拜章表诀捻之，即上香，是具足法。后圣君告天师曰：若欲奏章拜表，先言太玄都正一平炁，系太上阳平治左平炁云云。卿所传吾此治与弟子，弟子若奏章，即云系天师阳平治左平炁云云。即存治师为尊师，冠剑紫衣，依前项思存讫，即行法事，系代灵验。
　　第二，步纲蹑纪礼师。《玉京飞步秘箓》曰：夫欲蹑地纪，飞天纲，变禹步等纲禁之法，先存纲头大度师
　　注：樊夫人作《纲纪论》曰：钢头师名大禁师，若受此飞步之法，须是通灵威动，感天地鬼神畏敬，德行　重，行用不泄，如此之师，可师为纲头大禁师。於此师受法，弟子后修行思存此师。一年往往梦见教法，二年之内弟子通神灵，威动天地，驱使社庙，无不如意，依口顺言。妾师罗文强，受《金锁流珠经》一十五卷，箓法正一灵宝三百六十阶，地纪天纲天纲之图。后修行不经二年，感应神灵天地，知妾身愿求皆通，降应事足多。
　　李惠举
　　注：今但随本师名，小声呼之。
　　尊师来，乘九色飞云仙衣，紫服冠简，带剑，从天而降，礼三拜。
　　注：或心礼，或真礼。
　　讫，愿师得仙，位极上清上真人。弟子
　　注：则玄。
　　同得仙，相继代代不绝於今后，身无凶灾，永去疾厄，得入长生，身家安稳，人口无他，敢负师恩，乞垂灵佑，谨启。即捻三师诀。
　　注：诀左手第四指第一节上，徧向左边是。行事日五色丝缚之。
　　捻诀毕，
　　注：经云：五色丝缚之讫，更须捻五色丝上，然后念一咒。咒毕；即行法事。此咒是后圣君秘，不传世人。一字万金，不传。
　　念后圣君授赤松子咒。
　　注：令万金不妄传一字，秘之。
　　太平之号，今出是时，天地相传，皆因大师。元始初得，天地结为，元始传授，道君先知，故称太上老君。保持系代，盘古天皇受之。人皇、地皇，第自相师，变生五帝，六甲，十干十二支，明日月星宿，璇玑七政，交备正授，羲，神农，黄帝，世代家宜，因藏务犹。
　　注：务犹子藏，不传五千年。尧磷之代传西胡，西胡为王作师，盛千五百岁。千五百岁后，更始兴盛道也。
　　化出西驰，
　　注：出西，化胡王作佛。
　　一千五百年，
　　注：年满令归中国也。
　　令正合归。金阙后圣代代为师，教臣诵咒捻目诵之。
　　注：此后圣授尹真人，为师相传。
　　正咒曰：
　　注：此咒是元始天尊，结算诸天之炁，以为真言咒，代代以称师授之，然后即行纲，有之凭验。
　　三天离，苍天神，赤天光，七天罗，吴天明，青天姓，八天耀，皇天珠，禹余天吞，九天郁，龙天苏，王天玄，上不至天俗，大罗天林，玄天茂。右十五文，言我八十一门，赤女母水门可。
　　注：已上是后圣君授玄洲二十八真人，一时同诵，思存师。七年之内，二十八人俱一时同升玄洲为真人。此是阴阳五行之内诀讳也，又是北斗内真妃女之隐名也。后圣君非常宝秘之，非人切不可妄傅。引叙其十一字，在《金锁流珠》上第二卷末。时人见不知作何行用，须以此引开解，方可知也。更有北斗中真人名讳二字名，呼之，即存师在面前，三步小言，启师发心步纲，愿师教示，臣步蹑地纪，飞入天纲，求生得生，求贵得贵，求疾差愈，所求皆得，所愿皆合，学道成仙，举家受福，内外沾恩，弟子敢负师恩。再拜，闭炁三息，唱斗中真人名，讫行事。
　　斗中真人名阁。又府君名间。三呼之，捻北斗诀，便步纲也。
　　第三，考召法安坛礼师法，《正一考召仪》曰：夫考召法，是考鬼召神也。事大不小，须以清净，安坛立纂，建狱开门，引绳系坛及狱，坛开四门，禁步结界。以青香案明灯，夜一更三点及可。结界劫水禁坛，禹步居心，丁字绕外，噀水坛中。讫即西立，存三元考召正一法师李尊师，紫衣飘飘，冠剑，紫云飞飞，皆从西北而来，绕坛三匝。即与臣禁坛，领阳兵往天曹人间，共臣身中箓兵，同心并力，为某家或收恶鬼，或某事，云云。又周尊师领阴兵，助某身中，入地狱中，及水中，某家墓中，捉祟害某家鬼贼，来到坛中，勘问所由，关启闻奏，
　　注：一云，又奏用此文奏。
　　追捉。臣行法依天科，行天心正一之法，愿赐阳师阴师。
　　注：如无阳师，即自身存作，代本师身。讫即捻天师诀目，合天师降真炁，一下身中。
　　佐臣身行兵布炁，放水放火放师子，发遣三元九天将军，与臣同心并力，共击破某山某庙某贼凶囚宅恶鬼营侣，悉令砂崩瓦碎，火烧水荡，捉取精祟腰斩，令得疾病差愈，某事即遂，云云。任於此下添，
　　作辞亦得。
　　即行考召事。
　　注：夫考召，思存师於身之前。领兵士者三元总九将军，五德将军五人，兵马百千万人，罗列围绕彼人屋宅。及自用即备自屋宅门户，把捉每一门，差一十六人把一门八人列门一边，把刀刃向地，一一立驻刀，一如行军，布列行阵，把捉营门户，相似严勑。讫即存见本师，乘九色云，或师子，从东而来，与弟子领兵，巡前件人门户上下，结界禁咒，追捉符牒，事事须秉。尊师於空中放出光明，涌出兵士，罗海截地，绕天检狱，与臣拔出某亲表某人三魂七魄。若是女人，云十四魄。三魂得离鬼。庭之中，附着本身，令疾病即时差愈。捻三师诀。诀在左手第五指第一师是也。本师诀，第二节是。天师诀，第三节是。本师召天师门下助兵诀，后圣君告天师曰：夫系代思存本师，其本师解此法，即可思存，有灵验。如不解此法只明相传继符录经法，即不用存思，之来不益，行法不成，禁物不伏，反其祸。不可妄行，忌之忌之。
　　思师出兵，一一如法。
　　具前注。
　　即思存二十八宿，罗列於身上。次九将军吏兵，三元备具如法，具含弘图。
　　注：图中三元兵将具足。
　　即捻三元将军诀
　　注：诀在左手大指第一节心是。
　　讫，即向按边坐仪读文，召神鬼上，考问作祟之者名字，判付狱收禁。后上赤章，请天兵诛斩鬼祟，令疾病速差，及某事速遂，云云。即答恩效，讫辞师。
　　注：有辞在行兵法中，此不具重出耳。
　　后圣君告天师曰：此考召法有六种，通於人。第一，能与人治邪注疾病，收捉祟妖，诛斩。第二，能与人勘天曹地府，年命长短，贫富贵贱。第三，能与人禁断公私冤对相害。第四，能与人夫妻男女生命相克者，令不相克，永世相宜，出得金木之灾，水火之害，从顺无碍。第五，能与人解除公私咒诅，冤鬼害神，生人死鬼，图谋口舌之害，皆能消之，彼此无害。第六，能除天地灾害，风雨不时，四炁不正，毒龙凶鬼，淫水淫旱，瘟毒鬼炁，若非正天行者，此法能除之。
　　又再言告天师：此六等考召法，是太上大道君，结习天地真正炁，为符箓经法，约有三元正箓，一千三百八十一阶，足即合为考召大法师。开文武部，置左右推巡官，判官，副考召法师。如此者是大道，妙上救人济物之大法。能受能行，不欺不妄，立取上真。此法功满三千，白日拔宅，家口鸡犬，共得升天。
　　注：言功三千有二等，是开文武之义也。一等文法，以学《金锁流珠》，蹑地纪，飞天纲，散禹步，捻真诀，年年月月，为之不休，行阴德，除声色，口不妄宣，心不妄传，内修阴德。服六甲符文，并带五符，步五行，真伪，隐闭少言，不惑人物，令广造土木宫殿，声杂锺鼓，此色能除之。但守心内修，按书步蹑，并服符，存正真妙法。二七年，太上大道君、前圣虚皇与太平金阙帝晨、后圣玄元玉皇上道君三天尊，遣使下迎，白日上升，文仙真官，谓之文理法。一等武法，是老君先授，即行考召六等，救济人物疾病，功满三千，人物命亦三千万，度疾病人知道，并及於有功者，得以欢心，润益三千人，此谓之功众，总满三千，白日升天。此文法一等，唯得一身而去，不得拔宅上升。若一文一武俱行，即技宅家口，鸡犬同得上升，为上天仙王之位。
　　第四，行禁炁天地间万物礼师。壶公先生禁炁箓叙云：禁天师李伯阳，
　　注：老君字也。
　　禁地师罗文强，禁纲师即壶玄藏，此三人是结习纲禁之主首也。学禁之人，先须思存此三人，从空而来，云盖宝光，圆合於项，紫衣九云。手捻都禁之，存见面前三步之内，心礼三拜。若炁入处，正礼九拜三人，一人三拜。毕若即依本诀，行禁某事某物，甚有灵验。
　　注：其诀依本禁各捻之。
　　捻行禁炁三师诀，在左手第四指第一节，又在第五指第一节文。捻诀讫，禹步三遍，作禁咒。
　　注：咒各随禁某事行用。
　　后圣君告天师曰：夫欲知禁天地万物，师名当又别。　
　　注：应是相替代也。
　　禁天师姓赵，名伯琴。禁地师尹傅之，禁鬼师黄天生，禁人师张突陵。并新补，并须相共前师，同存心礼，而后行百禁，皆通神。天师系代须有，何必只是前人而存礼，总须三拜。
　　第五，行兵入军，入山入水，行往他国，有惊怕，恐失身之事，卒急礼师相救之法。
　　注：此救身家，不得妄传，非人必反损於师。
　　黄帝得《玄女兵机急要录》曰：夫从军入兵不伤者，妾有九天隐闭之法，帝可授之於妾后。忽要用，思妾为师，领兵卫出九天之上，离九厄之中，隐身而去，万骑无追。
　　注：从此兵法使式，式有九天之上，九厄之中，有九地之下，虚空之中，八阵之内，八阵之外，五行之内，五兵之外，足可算取其九天之上。思　本二式师，十二式师，三十六式师，在九厄之中，与出万里之兵，九图八阵之中，得隐身而去也。此法甚妙难明，须是先师一一面点示，犹恐不得行。
　　帝授之，后果逢五十九战，七战蚩尤等，皆大败。帝隐思本师玄女，转雷公太一六壬之式，盖身而出，万兵兵不能见。得见帝身，身出九天之上，
　　注：九天之上，自有式经，具载不复出。
　　回离灾害也。令学道之人，虽无主兵之事，然且得道力，忽蒙上帝恩，盼念见赐天符，作十万之阵，救百万之众，忽应命合。先思式书师着执丹衣，执节持式，飞空而来，保卫弟子，身出九天之上。愿师而降，领将军吏兵，
　　注：将军中元下元，有六将军，式中主兵将军六人，思见各领兵五万众，随师而下，围身三匝，又更绕身三匝，隐身於九天之上，急急如律令。
　　百千万众。师李某与弟子为大将军，保举师为副将军。即思存纲头大禁师
　　注：授《金锁流珠》师，是纲头大禁师。
　　李惠举乘云而来，驾五色狮子，手把天式紫衣，到面前三步，心礼三拜。次礼保举式师，各三拜心礼。讫捻三师式诀。
　　注：诀在左手第五指第一节右边。
　　怀中取式盖头上，走马突围，而出入军阵不伤。符五道，一入兵不伤符，二令彼兵大将感畏敬不被损伤符，三战难贼符，四出将令强敌符，五令众军安心强力能战雄猛所求如意符。
　　天上术入兵保不伤符第一
　　卷内符并朱书
　　右入兵敌十万人，书彼将名符下，以太冲加月建，天帝印封符。
　　不被损伤符第二
　　右天上术，入兵保大将，感彼军众畏敬。
　　战难贼符第三
　　右天上术，入兵战难贼。
　　出将令强敌符第四
　　右天上术，出将令强敌。
　　令各军安心强力符第五
　　右天上术，令众军心安力强。
　　已前五符，并皆是师一一书，甲子日授与弟子。弟子后因入军用，思存本师，即自一一通灵。朱书使用，皆大验，如神出没。不可妄传。天师在西蜀，与鬼神战二十八交战，每阵皆思存后圣君在前，鬼神望见后圣君，便大败倒戈后伏死，敢有拒敌。
　　老君告左右先生曰：卿学道，须长存思本师行法法术，早得成道。上帝逼喜，赐得神通，出离三界。水火土。常六甲日及本命日，立存本师，如见在虚空中五云之上，飘风仙从。三元，
　　注：三元将军九人，各领功曹吏兵百千万人。
　　五德，
　　注：青龙、白虎、朱雀、玄武、黄庭大将军各一人，兵士各随方万数驱御，皆本师所使。东方八十一万人，西方三十六万人，南方六十四万人，北方二十五万人，中央十二万人。此是天师告王真人之言。
　　六纪，
　　注：纪有六人，人各兵马一十二万人。
　　柱天大将军一十二人，
　　注：人各兵士三万六千人。
　　六甲中干支将军二十四人
　　注：人各兵士六万人，官将一千八百人，直符使者三万六千人，玉童一千四百人，玉女二千四百人，皆随师从弟子，入兵不惊，兵士不伤，神官佑护，入阵皆强。急急如天曹太一道君律令。
　　右件将军吏兵，百千亿万众，随师李周冲虚
　　注：李是法师，周是箓师。
　　等，行法救弟子，出此兵阵，破击彼众逆党，令如山崩地裂，倾没海水，大风扬波，走浪冲破。众弟子军众，心雄力壮，保得全强，彼须大败。急急如太一尊神律令。即捻都监诀，三师诀，游师三诀。
　　注：都监在左手第一指第一节，游师在第二节。捻之三诀讫，即禹步三遍了。即动鼓为阵，看取去就而战，便保无他，固更为上。
　　老君告十方真人曰：
　　注：十方真人，蔚那台、郑仁、善胜、净加、徐来勒等，是十方真人之号，有十人，经文呼为十方天尊是也。此十人从盘古、三皇已来，至於今代，唯十人而为十方天尊之位，不退不迁，镇於十方之地。
　　卿为十方之师，镇於十方世界，劝善度人，正传道法。不得传其非人。非扬正教，改易邪用，翻师易典，妄说是非，如是之人，切不得传度。妄传得罪，师弟俱破。如有此辈，吾当与卿忏悔，令彼此无罪。
　　於是西南方真人善胜启曰：臣下有一弟子真净能，为人古雅能言，美用唇口。或臣又见曾於世师上经法道士路子真，受上经上法周备，虽未通灵，而且极法。臣即授与《金箓玉箓上经》，
　　注：是《 金锁流珠上经》 三元五行正一之法也。上古谓之《 金箓玉箓》 ，金真飞步名也。
　　并引四十余卷授与。初受之时，写书未毕，臣令且写。写毕，即一时以署师名，并保师名。而净能与书阴暗
　　注：古人谓阴谋为阴暗，相知也。
　　相知，代署作父真王靖名，称我是继代祖父文书，不令臣署。如此之罪，其复如何。伏愿天尊，赐臣大慈大悲之恩，见舍妄泄之过。
　　老君告曰：卿罪犹可贷，净能罪多，不可见舍。此名自反心神，谋道背师之罪，罪大於不孝父母，天地自责，不久即亡身败家。
　　注：后十年身家俱灭，岂非天责也。
　　吾此恩弘，舍小小非谤，及授世代善经教法，相继声教者，即可度脱其罪。而况是金箓玉箓引法，皆解脱大道，内心印诀，蹑履天地，斗服星
　　注：一名配衣。
　　回天，转地纲，纪天关，此是正真之道。其罪科律无舍，卿亦退仙一阶，五十年为下界人师，治病三千人功，而补其患。后果被退仙一阶，为扁鹊先生，善医病，三千人满，复其本位。为师之人，及思存师之人，切须精慎。故授此盟，为存师思师之诀，令其师弟，各自谨节心，思其报告。
　　注：夫为师授弟子，未可尽一受其道内言秘要之诀事，须再奏天曹，校勘可不给付。天曹报云得过，可责保举状任付。亦未可便授，亦须更三试五试，事事过者，乃可授之。不然前授经法箓三等，且令修行。若也精虔身心不退，敬奉道师，即可授诀。然其口诀不可全，两卷、三卷传付道要，事须秘惜，渐渐授与，以喜天心。上帝遥敬，重此师弟专志之心。
　　后圣君告尹喜曰：为师甚难，弟子不易，彼此难易，故为难易。
　　注：为人心不同，多有反败师道。又以师传不真，灭落符文，断截前后诀要，所用不通，师弟子俱得其罪，慎之。
　　许传文以三试，试之得过勺可先传经法箓三等。又且试三年、五年，志心不退，及可给与灵书内引，引入道门，即得继代，思师存道，行用有灵验也。修身助国救民，
　　注：夫道志之人，常行救济之心。每尊师道之教，而若尊重，即代代圣验，威灵通神，相承不绝，思存有神有灵。若也告命不行，违逆道师，思存救急，甚难有其验效。
　　制鬼理神，上贤志道，依此径诀，以为师弟，位入仙真。
　　注：老君说师志心，与弟子志心，奏授正引法诀，正度弟子。弟子志心奉道，孝师思存，用后即立验也。
　　后圣君告诸初修为真者四十九真人
　　注：四十九真人，初学真人行，是徐甲、施存、孔方外、扬真、李子期、李八百、刘根、张渐成、吕经间、周上和、王登，魏华存、樊真瑛二人是女真，李少君、李少纲、王子年、韩元信、张少真、石帆公、秦交、黄泰等四十九人，系代相承师道也。
　　曰：夫为正受法箓灵书正引诀旨要弟子者，在於思师存师也。若行往离家百步外，或二百、三百步，不论远近，但是所到之处未坐前，皆存纲头大禁师，乘云龙及从兵将至，心拜三过，愿师得真仙王，升度上天登高位。为我
　　注：今仙皆不称我，此非礼。今称臣某，是其正礼。
　　开度五道，
　　注：后圣言三道八难，今张天师改为五若八难，相承未敢全用也。五苦八难，名入仙箓，永成真人身家长，蒙降赐道恩道力佑护，敢负师道之恩。毕，叩齿二十四通，捻三师诀。此法甚妙，行之一年，百病离身，千神保卫。二年之内，身家人口，永以平和。三年，驱使通灵，天地感应心口。四年，仙人也。但以心怀正直，无党无偏，五年之内，永为仙人。二七年，欲升即升，欲住即住，人间求仕宦亦得也。
　　金锁流珠引卷之四竟
　　金锁流珠引卷五
　　中华总真大仙宰王方平张道陵赵升王长司命李仲甫茅盈许玉斧等系代撰述
　　中华仙人李淳风注
　　太玄元无所生三元引
　　太玄
　　注：太玄上清等，上清之始，元炁之初。
　　元炁生大道，大道生太一，太一生三炁之色也。玄黄，元白，始青，此三炁之色。三炁烟煴，交通往复，黄生赤，青生炁，此五色之炁也。炁生色，炁色相生，三五无极，炁色结形，号之曰神。神形有名，标其位明有尊卑，更相转助治邪，佑正藏身，求仙出名。咒印佐国卫家，解罪布福，护善诛恶，皆成将吏兵马。前后世异，立法不同。简略之时，或从委曲之仪。滋繁之日，或宜省要之科。是以道应抑引，隐显参差，后学成真，受命玄职，姓名乡居，随世代出，或一无不可具载，今记先师所传者如左。
　　后圣君授道陵曰：子欲修行，先知始生。始生祸福，立有分明。得福者王，失福者衰。又得祸者死，失祸者生。能除刑祸，以辨始生。假令甲子金命人，元炁在辰，辰巽之乡总也。始生在巳，成午、未，荣申，王相酉，酉为福德，休在戌，废在亥，刑在子，祸在火。名兀星。木命人，始生在亥，成子、丑，荣寅，王相卯，卯为福德，休在辰，废在已，刑在午，祸在金。金元星。水命人，始生申，成酉、戌，荣亥，王相子，子为福德，休在丑，废在寅，刑在卯，祸在土。土元星土命人同水命人，用火命人，始生在寅，成卯、辰，荣巳，王相午，午为福德，休在未，废在申，刑在西，祸在水。水元星即身从五行始生，亦从五行所灭。卿能出刑祸，变入长生，则成仙人。往往如此，四年，名入地真仙也。金命人，荧惑惑火星为祸星，常欲祸金命人。人知之，以求辰为福星，常救止伏其祸，祸自减不敢行，人得长生。木命人，太白白金星为祸星，常欲祸木命人。人知九之，以求荧惑为福星，常救止伏其祸,祸不敢行，人得长生。水命人，镇星土星也为祸星，常欲祸水命人，人知之，以求岁为福星行，常救止伏其祸，祸不敢行，人得长生。火命人，辰星水星也为祸星，常欲祸火命人，人知之，以求镇为福星，常救止伏其祸，祸不敢行，人得长生。土命人，岁星木星也为祸星，常欲祸土命人，人知之，以求太白为福星，常救止伏其祸，祸不敢行，人得长生。
　　夫修行之人，常先履禹步，次北斗，次中斗，
　　中斗名天纲也，故飞步。
　　次三台，次五星。即用《金锁流珠》上卷第十二咒，及飞天纲咒，及请於则玄身福岁星君，与则玄克镇星土炁，不得妄行刑祸。若刑祸於则玄身者，星君与青童君斩克之，急急如律令。余仿此。《五星灵书》中，自有行用五星符，克五行之刑祸，度厄守元气。始生者，父母也。
　　注：父母金木命也。配与己身相克以符止克，今己身不相克者，以明始生。
　　假令母命金，子命木，母克子，子必不寿，以符止克之，母子俱吉。母命土，子命木，子克母，亦以五行符止克之，母子俱吉。
　　注：余皆仿此。
　　此例者言始生元炁，不相刑克，修道大吉，带五行符克镇厄。讫，诵父母始生咒，捻刑祸已身诀。
　　注：假令金人，火为刑祸，诀在五行掌诀中具载也。
　　祝曰：
　　吾生於父母，长在俗间。
　　云云。咒在《 金锁流珠》 上卷中，有两咒。咒讫，步始生禹步一十二步，克始生灾厄，每至本命日为之。
　　步纲讫，又祝曰：吾生於父母。
　　云云。是后咒。咒亦同一处也。
　　始生行之，一年，辟非。二年，金木不相克，水火不相害。三年，去死来生。四年，成地真，与人解始生灾祸厄。二十年，名升天真，位列诸天，三五所元炁。
　　次列三五所生。
　　注：三者，天地人，谓三才三元也。
　　三才各居一元，故谓之三元。
　　注：上元主天，中元主人，下元主
　　地，谓之曰三元将军。
　　一元一人为将，主之吏兵，一元合清，三千万众人随从也。上古太上大道君受之於元始，元始传道君。
　　注：道君出时，天皇之世，世人未有法律。
　　上元上部将军一人出，号曰姓唐，名短，神力勇猛，化身长九千万丈，领兵带剑执简，兵士九千万众，主天上上极大罗三清之上。
　　注：玉清、上清、太清是也。
　　上元中部
　　注：中部是上元中将军，主人身中一人之身，亦同天同地，以身配天配地，一切俱备同也。
　　将军一人，姓李。
　　注：因老君姓李，自令改姓李。
　　名拒。身长七千万丈，领兵带剑，右手持戟，兵士七千万众。上极三清，中入人身，上除天罗，中除五行之灾，下消地祸。唯李将军甚能佐卫於人力，能
　　除诸天始生灾厄。
　　注：古人以金作，长一寸，戴以绛袋，安头上，善於厄中救人也。
　　上元下部将军一人，姓东海古姓。今后圣改姓徐。
　　注：今用徐姓是也。
　　名康。身长五千万丈，领兵带剑，右手持玉阳之节，兵士五千万众。上极上清，中入人身，善能治病，消除诸天十方、九地始生之处、灾厄刑祸，五行金木水火相灭克之害者，能以道力消除之。又有三元三功曹三人。上元上部唐将军下五刚神功曹一人，姓姜，名毒。身长九百九十丈。领兵百千万重人，朱衣赤帻，手把金符，带剑，在大罗之上。上元中部李将军下五刚神功曹一人，姓张，名季。身长七百七十丈。领兵百千万重人，赤积，右手持戟，腰带剑，在太极之中。上元下部徐将军下五刚神功曹一人，姓温，名舒。身长五百五十丈，领兵百千万重人，赤帻，右手持玉阳之节，腰带剑。
　　注：上极大罗之天，天上天下，及入人右肾之中。已上三元功曹出入，各从眉间天门中出入，甚能令人得法得术，叱喝鬼神虎豹、毒蛇凶人、毒龙精妖魅鬼等。
　　此说三元上部三将军姓名也。
　　注：上元上部将军一人，姓唐，名短。上元中部将军一人，姓李，名拒。上元下部将军一人，姓徐，名康。并三功曹，是上元一部，主天也。
　　中元三将军，始生上古人皇之代，三大臣为道，随人皇修行道成，得中元三将军。
　　注：风安、罗强、天生，是三人姓名也。
　　后周穆王三大臣，替前三人风安等。又有三人后任。唐宏，
　　注：为谏议大夫，即今之宰相也。又为司徒司空等官也。
　　葛雍，
　　注：为侍郎司常卿，即今之太常卿也。字文度。
　　周武，
　　注：为侍丞中，即今之右丞，同右相位也。
　　三人学道，随穆王修六甲三元九宫之法，便去官。穆王得洞府之仙，隐游王屋山，托解尸而去，莫能寻求。遂各精修胎息服炁，烧炼金丹而成，服三服未得升仙，但得不死，五百余年，在峨媚、太白等山中。三人结盟志，共寻求至人，愿得至道，白日上升云天。我等今知上界，新有大道太平金阙玄元后圣玉皇帝上道君，今共结至心，愿我等三人，得佐为臣。至心常愿与玉皇得行，志要佐助玉皇，下受道之人，取千百亿万功，功成我等三人，岂敢言功劳。常怀救度之心，乞愿上天太平金阙玄元后圣玉皇上道君圣恩，遥见念发愿之人。行之三年，果有所遇於太白山。秦更始二年七月七日，太平金阙玄元后圣玉皇上道君，降于太白山。
　　注：古名大圆白天山。
　　授唐宏等三人《三五金锁流珠经》一十五卷，蹑步天纲地纪之法。各行修三年，得地真。
　　注：真是能行纲禁之法，救人疾病者多。太上后圣君大喜其道，真心内情，立即见再授。
　　行之十年，再下授此引诀一十卷。三人日夜修行，二年，果仙，得朝后圣君，补以充中元三大将军之任，主领三天正一之法，以配斗为衣，衣斗，履斗，飞斗，戴斗，顺斗，倒斗，反斗，横斗，低斗，逆斗，昂斗，坐斗，行斗，卧斗，
　　注：卧斗，是安外眼未闭前，存斗如被盖身周遍，以随月建所止之神斗魒，亦同斗建。
　　指斗，魒斗，务斗，魁斗，刚斗，柔斗，阴斗，阳斗，邪斗，正斗，收斗，捕斗，诛斗，
　　注：是步斗诛鬼斩鬼之步，亦转展舒星斗而斩之。
　　禁斗，
　　注：存步七星而禁凶恶，作斗正形为罗，盖务魁之狱，禁系鬼神而坚止下也。
　　含斗，
　　注：含七星於心腹之内，明照五藏。
　　弘斗，
　　注：弘满天地，以去妖恶，
　　等法。并以禹步相添，正行正一之法，立能兴动风雨，天地顺心。太平金阙后圣玉皇上道君，给兵三千万众，随正一三将军箓及禹步箓等，二十四阶多论步纲禁法之事，立能救济之术，功满拔宅升天，如在洞府之间。得箓使之，如手应心，神力立验。故能上可飞升，得在太平金阙圣君左右，中部道将，助卫宫殿，追伏魔王，摄录三官之用。细能佐护受箓法修行纲步之人。人能精修心念感用，妙在三图。
　　注：二图，一含身，二出用，三含影等图，旨以存思，出入於心肾之中。用即身长一寸，从心肾中出，渐渐长八十一丈，领兵三千万众，或收捕凶恶之众，或五藏中病疾，即从眉间入，身长一寸，心肾之中，安镇五藏百脉也。
　　守之坚五藏。
　　注：志人日夜精思，唐将军入在左肾，葛将军入在右肾，周将军入在心中，镇治五藏及百脉中，除诸邪妖炁疾病之根元也。
　　此即后三元始生也。
　　注：此是后圣君秦始皇时，更始二年七月七日，於降蜀太白山。
　　中元三将军，本太平后圣君所置也。赐白日登仙将军之位，上天入地，入水入火，大能包天地之极，细能入人身之中，护正破邪，如霜见日，故能常通威於善行之人。每执节於凶恶鬼神，保身助国，随箓言功，定志取仙，在心不失，故能坚刚於己，智慧生心。须在中元，同力度人。
　　注：人行符役使将军吏兵，济度危厄疾病，唇齿山海，毒蛇猛兽，龙蛟风水之难，皆与度之。此功则－以人神俱因符帖而获功，
　　谓之同力。谓之得度。而今得度者生欢喜心，知有道化。谓之中元三将之功，施惠也。中元三将军始生於人皇之世，而以道感天，赐授中元三将军，保卫人皇也。后三将军始置替者，即后圣上道君，请於太上大道君，将下授张天师，即言始於后圣君置也。
　　注：按《神仙太玄正经》云：中元三将军三人，上古人皇以前，太上大道之主虚皇元始天尊，赐授太一，下为主将，领主太一之府。后圣玉皇奏请下界合得道人，替前三人。此前人以升天真之位下界三人，即替三元之位。后圣君请入下界，名箓正一，以佐护受道之身，并诸结心，用印掌诀，随符箓驱使，今人授箓者，能使结法步纲，存之立验。取道之子，受道之后，得诀依师行住坐卧，长如坐忘，结结捻诀也，印，存想如图。一年，无病，能立去恶救人。二年，辟兵，恶鬼猛兽见伏。三年，去死籍，四年，补正一地真。五年，神通，神力无比，手指凶恶皆自伏。心不可妄行。行须是损己之害者，己避而不得者。须捻其本诀，而阴思斗衣於身，斗魒於手指之动，中元三将，军领兵各三千万人众，水火狮子毒蛇，而一一击之，必自心伏死，不犯於己。若不伏者，捻凶恶刀支，再使斩刺，应乎吐血而死。阴诵五行咒，金木相伐，水火相灭，云云。此是阴，而慎之勿行，道人不得已而行之。
　　又告使诀，在左手大指第二节近左取之。
　　注：近左，是当节须近左边是也。但是三元三部九将军，总管於第二节也。上元正心中，及下元在左，常存用之出如图。左右男女，男左手是诀，女右手是也。
　　常以存用，不惑不妄，
　　注：不幻惑於心，不妄惑加於忠良也。
　　立取天真，邪毒
　　注：邪，魔王妖气也。毒，蛇龙鬼兽也。
　　畏敬，惠施
　　注：志道之人，常以符术，济惠贫病困乏，慈力度人厄难，行惠恩德，教授贤人是也。
　　通神，目长坚身。
　　广成子授黄帝曰：帝欲求真，莫过坚身。帝欲坚身，莫过通神。神通之后，
　　注：欲得见神者有六等，一授箓法。二清心宝秘，莫泄非人。三得真经，真师传付。四得纲纪具足。五须得此引，修行志人，入门见道。六既见门户，修行事，得诀，所用无失错。此六等修行之法，唯诀为一，不得此诀，五事俱用不通。今世人得授箓法极於上清，兼声教修斋念道，香火不绝，清心不退，全前四等事，俱修老一生者至多，不见有一人得者。皆须求明师，兼传引诀印，方始神通。既得神通，未得道，得道须是明师再诀，得度心神。心神不起妄想，　忘加备人物，只可度道，得道白日拔宅上升者亦多。至如天师、许逊、王长、尹子兄弟，上古三皇之徒，皆拔都城宅而去，皆莫不因此上中下三元九将军，五德六纪等将军，及七星精五斗众星，但天地水三官，合《金锁流珠》一十五卷中所部者，众神众真仙灵，将军吏兵，极通之法，即得白日而上升，或拔宅俱去也。昔周时西国胡神成道者，是太上老君为务成子之时，教胡王。再托身纲诀之法，得为右玄真人，师事大平金阙玄元后圣玉皇帝上道君者，亦因此法诀得度。平等心，不非不妄之德。
　　子名地理，力可千夫。三子地皇，五子地王，等兄弟三人，有力勇猛精进，智慧强人，无名君，故封为下元三大仙官将军之位，领兵卫护得度法箓之人。
　　注：后圣今替三人，故取以姓，应前将军名为号。今下元三将军，姓李，姓黄，姓王，应前三人名也。今下元三将军之始生也。人学道不知上中下三元大将军始生之因，万无一人得成道也
　　而令见道，劫亿以满。
　　注：满前三将军，得替后李黄王人，后圣君封为三将军，替前位始生也。
　　前人迁升天真，后替依前，部领卫护有志修行之士，并主下元人地水中，恶人神龙，鬼精祟妖等，不正道生行。
　　注：夫有炁之物，皆好生而畏死，常欲取生道而行其中。有凶恶之徒，妄行妖祟，以禽兽蛇龙之物，皆须诛剪灭绝。不论人神龙鬼之物，皆依法行律诛灭，即此上中下三元九大将军，行军之令。令有六条；一降伏天魔。二制止凶人，不行邪道，不逆君师。三常护法与法，救人疾厄贫乏。四摄龙鬼精妖，不为妄祟，妄者诛之。五感通志心求道之人，贵贱男女。
　　注：大道不问贵人贱人，但有道性，志心传学，得法箓修行，便与言功，当令九等将军，保护此等人身家。永无魔难之厄。
　　永令无厄难，厄难皆与度脱。六常卫护至人，行住坐卧，身家无有外魔所惑，并急疾关奏，章表启告，允达上闻，令合天心，言功赏善，无失科仪，功满扶志道之人，与依功，白日上升，拔宅神通，神仙得者，上住三清。上中下三元九等将军，各加迁太清太极大真仙上品，各依三皇世三元大将军迁替品位。
　　注：言迁者，得迁仙真品位也。替者，各替三得，受此真人右位也。至令释门中隐呼为佛。结印之法，即言心印是，此图言引书捻诀是也。
　　度心平等，
　　注：心得度平等，非身受度衣服之，是无益之事也。
　　不疾不害，
　　注：真心，无妄无疾无妬，自是真人也。
　　不欲
　　注：欲爱物入意者，得之则喜。爱物心思者，不得则嗔。
　　不嗔，
　　注：真人之性，爱欲得之，本有失之与不得，心念本无，真心定性，无真，故名之真人也。
　　能行修三等，
　　注：坚身一，通神二，度心是三，真人常行三等。
　　身自含神，
　　注：身神自备，如含影之图，弘使则系代，如含弘图之用，无不应。
　　用之万事皆通。
　　注：真人心起念，念物便得，恶凶自消也。
　　天地水三官，俱与同心。
　　注：夫修至道成真人，用心慈弘济度之恩，同於天地水三官，生成制止，万物之功化也。
　　下元三将军，始生上古。地皇之代，九王子
　　注：九王子，三母生之也。
　　随父母学道。老君时号五灵大道君，或号太上无极先生，或号无名君。
　　注：按《老君内传》云：太上老君，先天地生，姓李，名元，字文始天王。盘古以前，号曰元始天尊虚皇大道君。盘古之世，号曰太上道君。天皇之世，号高上老君。地皇之世，号曰无名君。人皇之世，号曰常存君。始置上中下三元九大将军，皆是后圣君前后应号所度，封补将军之位，与大道将引后学道之士见，并力保己，救人疾病，教度有性之人也。
　　与地皇说《地内经》十四篇。
　　注：正是此《金箓书》，论吞日吐月之法，及正履斗衣星食炁之理。地皇行之，十四年满得道。九子亦行之，而封为将军。
　　地皇修行十四年，白日上升於清微天，号曰仙卿。九子随父王修行一十五年，亦白日拔宅，上升天宫，其长。
　　注：将军之位卫护，行而不绝者也。
　　太上老君元勑曰：大道生一，一生二，二生三。即此之始，上元主天象。
　　注：象日月星宿，官属城宇宫阙，河源云霞，雨雪霜炁之类也。
　　中元主人物。
　　注：物，神龙鬼精，猛兽灵禽之属等物。
　　下元主地水中。
　　注：水中龙蛟鱼鳞，甲物之类也。
　　千精万灵，皆下元三将所主也。以正道给兵，各三十万众，涌身长九丈，或三丈，赤帻大冠，或黄帻大冠，身甲剑，主制地官，却除厄病死之籍，注上生名。则玄欲使也捻下元诀，
　　注：下元三将诀，亦左边更向外一文左是也。一云指甲下。
　　佩下元箓图，及鬼戟箓图，步地纪，及禹步三步九迹之要，诵五行相克咒一十八首。每一月之中，三为之。自得消灾却祸，去死来生，入兵入水，入火入病，入山远行经过之处，有凶人恶鬼，毒蛇猛兽，妖恶精物，皆自归伏，不生毒害心也。即身得长生，计功成真。
　　注：即前，一年辟非，二年辟兵是也。
　　老君曰：上元辟天魔，制天官，度星宿，飞天纲，佩於头中。前圣有告命上元将军命词，北斗九精九真七星命词。曰：上元唐卿，法主上清，日月星宿，轮转无停，三元北斗，本无住形，天除魔将，道炁清明，宿运则玄命合长生，与卿蹑星，魂魄俱行，俱行乘龙，太一来迎，恭诣华宫，后圣君城，佐辅后圣，同为仙卿，毕飞天纲。
　　注：按未步前是也。
　　后圣君告命三官北斗符，符在《金锁流珠□飞天纲篇》中，有符。又在《大有太丹隐书》中，两处有。又有中元，辟人魔，制阳官兵灾厄，及金木水火土天地罗网，口舌之徒，凶恶人鬼等众灾，有七魄三魂命词咒，
　　注：咒在《太上隐书》，及《金锁流珠》上卷中。金木相克，木火相灭是也。
　　后圣君告命九精镇身飞步天纲蹑地纪符九符。
　　注：在《太丹隐书》中。
　　又下元辟地魔。制止阴官不清我身，修行之人三魂七魄，随则玄身俱蹑天地纪纲，千回万转，变现成真，出入江山，神灵拜送。皆存下元三将军，引领三部兵众，驱御雷公，风云叱咤，清前荡后，百用百中，千谋千成，人鬼畏敬，龙兽受使，坐卧常存，万无不允。秘之。
　　后圣君告天师曰：上元中元下元，各有三将军，小画真身形，如箓形带佩。
　　注：上元安头上冠巾之中，中元系之在左肘后，下元右肘后，便存之，从袋中出头上、肘后左右。如中、下二元存用二图中，相似出阵也。上元如含弘等图，即行用也。若不用时，坐卧如含影图。
　　求长生，即禹步。
　　注：禹步不论日月，闲即为之。及家有人疾病口舌，即代为之，亦不逾三两日，自消。多遍速於水火之急。秘之，勿传非人。
　　有灾厄，即禹步，能消万灾。禹步讫，即咒。
　　注：咒有两咒，一咒消灾求长生，咒在《金锁流珠》第一卷中十八首，尽诵。一咒勑阴官六宫，咒在后具。
　　勑阴官六宫咒，亦后圣君告授。
　　咒曰：吾是太上弟子，下统六天。六天之宫，是吾所部。不但所部，乃太上之所主。吾知六天宫门名，是故长生。敢有犯者，太上斩汝。此咒不论禹步，但每日修行了，出静户外，心诵之一二遍。非常辟灾害，护身家中，有信敬人诵之，益命不死。太上老君告太极真人
　　注：太极真人，夏禹也。
　　曰：卿傅正教，下仙皆知，其始生始灭。天仙上品中品之流，亦未能得度生灭。卿今听取，一 一与吾教授合仙之人，令度生灭。夫下界人物，不论贵贱，皆从三五始生。
　　注：三是三元，五是五行。夫人皆从三五始生，即授王相之炁，亦从三五所灭者，即逢休废之炁而灭。
　　亦从三五所灭。
　　注：反身皆受三元之炁，五行始生，即有金木水火土之属也。而即转轮岁建，身有盛衰，三元之炁王，而致来福星卫佑。三炁若衰，即祸来克己，金木相克，水火相刑，即身出灾，福不出也。
　　能知三五，禹步之宗门。即入长生不死之道。此法妙秘，不传非人。妄传师退仙阶，弟子被考。三元主生，运炁天地，
　　注：上元主天象，下元主地水。
　　通人。
　　注：人通天地。
　　人亦象三元。
　　注：且三元有九将军，法天原地通人。人有九孔，通出，纳三元炁也。
　　人是五行始成，亦是五行所刑。
　　刑，灭也。
　　能解五行。
　　注：解，是《金锁流珠》上卷十八咒，及禹步地纪也。能解天地人中三元、五行，相克刑祸之灾。次即《流
　　珠》中飞步天纲咒。云：金木水火土，五行相推，七星焕焕，天纲最威，云云。行之一年，便不死，立取长生，此后圣君告王君。右此《三元流珠引》五行别卷传说。
　　金锁流珠引卷之五竟
　　金锁流珠引卷之六
　　中华总真大仙宰王方平张道陵赵升王长司命李仲甫茅盈许玉斧等系代撰述
　　中华仙人李淳风注
　　存使周将军法图
　　天师曰：周将军在后者，为卷之首、何也。太上老君言：为周将军主人之心，故人一身之中，以心为身神之王。故令撰周将军，为中元三将军，《流珠》卷之首。若据《正三元经》，即中元上部唐将军为首，葛将军第二，周将军第三。今依太上勑，排虽为首，而用之者，须依《三元正经》所用也。夫用法，欲使中元要法诀者，是老君口诀。先蹑纪五遍，讫散为禹步，三步九迹。讫，配衣七斗，思之如法。毕，便先思左肾中唐将军一人，从左肾中出，初只长一寸，惭长八一丈，领兵三千万众，往某州县乡里某人家有某事，云。
　　注：此心中或言捉某祟鬼，或凶人。又捉鬼救病，或有恶神鬼，及县官口舌之人，见谋於我者，种种思之，得一，在人意后用也。
　　后圣君告张天师曰：本三元之法，
　　注：上中下三元，以主天地人也。
　　修道保护身家，用以制凶恶。
　　注：凶是人，恶是鬼也。
　　不为己崇，并救他人一切之灾厄，亦得即蹑纪三遍，散为禹步，三遍，即配衣。讫，咒曰：
　　吾生於父母，长在俗间，云云。
　　咒在《地纪经》中前咒。
　　诀在左手第一指第二节。
　　老君曰：周将军者，人之心神也。人若学道通灵，以起心念便行，不必在於步蹑之道，备具之法。
　　注：备具，足先蹑纪，次即禹步，次即配衣，次即捻诀诵现，是某备具之
　　法也。
　　第一修生，即须备具，缘初学之人，虽受法箓，法箓具备，
　　注：法箓贝备，从正一毕於五法上清也。
　　步蹑未感神通灵，要须步蹑。
　　注：步是飞天纲，蹑是地纪也。
　　取通神感灵。
　　注：昔刘纲妻樊氏，步纲镊纪一十四年，潜行之，不令夫知，常以候夫不在家，则为之，不论凶吉之日。且其夫尝为县宰，日有两衙勾当县事时，妻辄为之，往往如此。七年，忽一旦有神人乘五色云，从者二十四人，玉童玉女各四人，下谓樊夫人曰：汝功就力通，可心念便得也，有何所要。夫人对曰：要水住而不流，要虎伏乘而不伤。神人曰：小事。乃授夫人止水之法，伏虎之符。汝行之便验矣。汝更勤修行，满一十四年，要升则升，要住世则富贵。后果夫妻俱升，天仙人也。
　　方则一念，便得感应，天地为之感通。如未得通神，事须步蹑，具备图诀，思神配衣，咒诵行用。亦存周将军主在心。心至则得通，神一起念，心皆自合，愿愿善而无不应，立在须臾。
　　天师受诀图，有五等用之，三将军皆同一用。一者自身在外修长生，思存将军，来山林精舍道场中，遣恶人恶鬼，存卫身，令无患害。二者或身在外，思将军归本住道场，检校辟除人鬼患害。三者思辟凶恶逆流。四者存思，与人治疾病急救，遣截鬼祟，应时得平差，立限应心，在於须臾。五者存念助国助君，收捕凶贼，及善道友被枉谋害。已上五事，非志道之人，不可妄令知见，莫道妄传，殃及九祖，非独子身。
　　周将军禹步纲法
　　经云：不步不使，使之皆步纲也。如行之年月岁深，自得通神感灵，不必在步纲蹑纪，使心念便是。天地为之纪纲，神灵为之走使。昔禹皇妹飞仙娘，
　　注：一云名。
　　见兄步纲，因而学之。一年，小疾除。
　　注：一云：百病除。是定本洞中大仙所注言也。相承本即小疾也。
　　二年，身轻。三年，入军辟兵。四年，名入仙籍。五年，通灵。六年，道术成。七年，能隐形。八年，履水行。九年，上朝中清，封为女圣仙姑，如仙卿之位也。皆按此图，为法甚妙。诀在左手第三指中节，以五色丝缚之。讫即配衣，存使周将军如图，存使兵吏师子猛火，烧彼凶恶鬼贼之宅。事事如图思存，使之神验。
　　存使葛将军法图
　　天师曰：将军是右部将军，使之为第二，何也。太上老君言：为其周为前部，属阳，合居阳数，即第一次。即合阴数，第二，合其双数之义也。即言唐将军居左，亦属阳数，即第三也。
　　注：据先师常先思唐将军，次即葛，次即周。今以周将军为第一，是表心神之大也。故於巷中为第一，以应上元神将之像，人神将也。若用即先是唐将军居前。即松呼有应验之凭也。
　　又按《三元肘后灵书》 云：唐将军为第一，又属上元。次即葛将军第二，属阴数，又属中元。次即周将军第三，又属下元。此两说不同。何也。《太上老君秘录枕中记》云：不用法术，即依三元之法。次唐将军为上，即第一，顺天道数而行。若修行及用诸法，赏罚善恶，遍行天下，收录鬼神，即周将军，居心属下元，为人，又且是下元之中，即周将军居前为第一，逆行天道，攻伐恶逆，迁赏善道，即可依《流珠》行用，有验之，可凭也。若依阴阳，《太一太医神仙方》云：左为肾，右为命门。即可依此言也。且唐将军为左肾之将军，葛将军为男子命门也。故以步纲使法，皆存为第二之将，各领三千万兵，以防护命门，后从西方而径卫臣则玄身。讫，即从右发阵行法领兵，如图。讫，即步图兵－纲。讫，即又存使之，如图捻诀行用，无不验也。步纲。
　　注：步葛将军禹步法，右脚为先，以象阴也。常初起即如此，勿令失错。此纲不同周、唐等二将军之法也。
　　后圣君告张天师曰：步纲，书符吞之，后即步纲，有上中下三符。
　　太上告命文令，先步三元纲，后即配衣存使之。昔有道士刘根，常行此三元之步，后散为九迹禹步。如此三年，一切神鬼敬而受使，力能移山河。一旦被郡主
　　注：郡主，古之太守官也。
　　追而欲害，令使我自日见鬼，我即放汝生命，若不令我见鬼，汝即为鬼。根大嗔，以脚行中作纲步，向郡主厅上，借郡主按打之数下，心存配衣在手，以魒星指郡主本州县乡里住处地界社庙，及冢侯墓伯，先追禁郡主某亡父母。讫，即以左手捻诀，使三将军往取郡主父母，以绳缚手，送从南门边壁中入，郡主见，下床迎拜。骂郡主，吾生汝身，为官不解与父母，为福佑於亡人，何忽触犯仙官，令使追捉吾於此，汝火急拜谢仙官，放去。汝得生命。如不肯，汝须立死。郡主再拜谢根，根即云：汝去。须臾之间，一时与根，俱不见也。此是三将军禹步之功也。诀亦在左手中指中节，是皆以初学人，五色线缚一年。
　　存使唐将军法图
　　老君告罗天师曰：经中使存三将军，以唐将军为第一，主上元，皆是寻常修行用之，即依上元为先。若有急难，及心有事，故用以击伐，先以心起，即周将军为先起下元。吾闻天尊言，修吉善道，起於上元；救治人病，起於中元；攻伐恶逆，起於下元。其《金锁流珠》本天尊太上等始置者，皆为天魔《人神龙鬼》障人修道，不许道者修行成道。故以立此《流珠》之经一百五十卷，分为三元。一元各有五十卷。五者，主其五行之数。
　　注：昔天尊告太上道君：每元五十卷，一元皆管五行，金木水火土之数。以令学道之子，身履流珠，出五行，去百邪，通神灵，上为国，中为身，下为家，志心修求，无有不成也。
　　吾
　　是太上老君也。
　　并略除繁取要，为九十一卷。以令初学易为，晓悟其理，得道成仙者，皆五转用之也。
　　夫使上元唐将军，击正西方鬼贼，先步南方禹步，等唐将军起人左肾，男子左肾属木。先步木入火，火即入金，即克伏彼人神龙鬼之灾害贼祟。
　　注：贼是人，祟是鬼也。
　　即得应心顺口，消灭灾害不生也。若使唐将军击北方鬼贼，
　　注：鬼祟鬼也，贼人作贼也
　　先步东方，入中宫土，即击北方凶恶灾害，应口自消。若南方火乡，有鬼贼来犯我，我以步东方，入北方水乡，转出南方，而击伐之，无不应心顺口，自消散灭绝也，如中及四季，
　　注：四季属上，辰戌丑未是也。
　　有鬼贼者，但从东来。直存击伐备出。讫，更出，无不如意之者。
　　此法非但存唐将军，葛、周总存之共击。此说只论前后存出击伐，非独一军出，三军总出。讫，更出五德将军佐助，击伐天魔。事非轻小，切须在心正直，行大道无有阙失，皆得随口顺心。夫步纲，使大道吏兵三将军为先。如大阵战敌贼鬼，皆须出九将军，非独中元三将军也。上元、下元，皆须出佐助之，如含弘图。大约是中元三将军为前，使前出击伐，自是一部雄猛，偏能救急难之事，偏能理鬼神妄作妖怪，治人五藏，伐恶举善，无偏无党，宜猛行道之神将也。
　　后圣君更再除《金锁流珠》、繁重之处，撰为一十五卷，兼添修正引三十卷，引人入神仙流珠之门，令后学之人稍易得道。给授张道陵，显说用流珠中之事，亦於后学法箓中为宝，非人不可妄传，老君授王君步中元上部纲法，并迹为丁纲步斗，并散为禹步之法。或为正纲，或为丁步之法。
　　《金锁流珠正经》云二使五五步纲，皆先存使唐将军一人为首，领兵三千万众，左手把金符，右手弩力震筋，捉凶恶鬼贼之势甚雄，大猛之状，吏兵斫凶恶鬼之宅。回面看中元、下元将军等号令，令齐心一意，急急齐到某凶恶鬼贼之宅，各吐自然天火，烧凶恶鬼贼之宅。亦有自然狮子，吃凶恶鬼贼魂神，令不敢为祟害，害於人物及我等身。又呼召唐将军，下自有三千万吏兵速速到，并与二将同心，并力交阵，左右围远鬼贼营域庙舍。次副唐将军者、葛将军一人，身长七十二丈，右手把戟，左手弩拳，筋力震转，雄烈壮猛，力势崩山，到来。同唐将军一心，共并凶恶鬼贼屋宅及身，亦吐自然天火，狮子他弋大蛇，铁‘色班文吏兵等，凶烈毒猛，把刀剑，同入凶恶鬼贼屋宅之中，一一诛斩，勿令脱漏一鬼一贼，急急。又狮子毒蛇咬吃鬼贼，急急。次副前后将军周将军，主人心神。故《金锁流珠》录之，为首一者，主心之弘道，使神也，
　　注：此是老君官告玄洲二十四大真人，修行步蹑天纲地纪之法，一一皆得真仙，从心使使将军吏兵之功，功而着积，积满三千，深累成道，皆心主之，故主於一也。
　　诛鬼也。今据后圣授张天师、王君小童君等言，即是周将军为前部。或为后部，不合专使为第一。若修行求道长生，即合唐将军居前为第一。若欲求救疾病，收捕凶恶，即以周将军前居为第一，亦可得矣。若能通大道，即用唐将军为第一。周将军左手把节，右手震筋弩力，走来捉凶恶鬼贼，驱之，即在后来。即可足明，是副唐将军之行阵，可为第三。今所解，且依经引解指注用，即依修行正典，取为第三。但任流珠书为第一，自心使，依次使用也。
　　注：此是赵氏所添益言，非老君正金口所说用。
　　老君告王君曰：夫三元管四时，
　　注：春夏秋冬是四时，神入太一雷公六壬等式法用。
　　四时
　　注：天公之神。
　　管五行，五行管六甲，六甲管七星，七星管八方，
　　注：天上八方，地下八卦，乾坤兑巽艮震高坎，是并中官，即呼九宫之位。
　　八方管九宫，九官生十直，
　　即今十干。
　　十直生十二支，皆起大道自然之炁，呼之相应，使之相助。能一心志精，至妙知之，得三元五行所卫，修求久而不休，获得长生久视之道。吾昔授此道於神农，神农但只解寻究三元，而不知有六甲，有百余岁，而无衰老之容，后得尸解之道。吾知六甲力，能守神治身，通神三元，能守人救人，治身通真，取真七星，能摄鬼通灵，立制邪精。久而修求，
　　注：修者，步蹑配衣之法。求者，是醮祭存咒术之道。昔女仙樊夫人，每至本命之日，常行祭醮之法，往往行之。十年一旦，北斗七星女天真下，教以步蹑之道，功满白日上升。唯夫妻旧衣，俱不将去，邑人收葬之，至今人传刘樊旧衣之冢也。
　　立得长生。皆须从三元而通七星，相假始兴行，能知此即位仙卿。秘之，勿妄传非人。吾故从一起，立二，使三，通四，翻五，服六，御七，指八，存九，应仙之法。教之通神入真之道，无不因三元将军得通者耳。一起初法，一者元炁也，在身之先生，故名元炁，为一。
　　注：身内神也，在泥丸之中。又太一是也。
　　一有二等，一等身之外者，天也，太一之神。一能使二，二即地神也。
　　注：在身即肾脾之神是也
　　龙神之长，曰地祇也。一等身之内者，心也。正一之神能使二，二即肾脾神也。添左右肾
　　注：男左肾，女右肾也。
　　曰三也。法曰：二能使三，即唐、葛、周是也。三能摄伏百灵，医治百病，散解千灾，收灭万毒，.
　　注：毒祸之类是也。
　　皆此法为上，一炁之功也。一法先步一字之纲，主心。
　　注：一者，元炁，脑神太一也，入藏主心。
　　后圣君谓王君曰：一神入五行，是也。心起一念，便是行法纲纪之理。纲纪既行，感摄百灵，使之无有不成。但以心生口声，祸福罪善，起念便成。古人尊一，使之不动。坐二，使之不行。投三，使万兵卫我长生，余恶不行也。心使万神，三元为首，六甲为并，能使也。
　　注：能用能使者，使之依道，不有损伤人物之事，即为之使，使之有益也，善功之着。使之损者，恶贯之盈，不可妄也。
　　能用立通神灵，可以长生。三匝，讫，方始立纲步也。
　　老君曰：夫欲使三元将军，先存太一、天一、心一等神，步太一、心一等纲，配衣即勑，依法存使之，如将使兵也。后圣君曰：心一能存，君告天师使於太一、天一。太一能使收摄百邪，天一能使通达神仙，心一能使
　　注：能使者忠直解用，正心修行是也。
　　白日升天。
　　注：天师依言，举家得道。
　　步太一法，次步太一纲，先以左行三匝，讫，即立纲也。
　　老君曰：夫欲步太一纲，使三将军令应心口者，常欲使之时，先吞告命三官符三道，后可步此纲，使三将军唐将军为首，存使之，捻诀。
　　注：诀在左手第三指第二节，欲使之时，可以五色线缚之，即行有验。
　　后圣君告张道陵曰：子欲求长生，须作太一之行。
　　注：太一纲也。
　　欲得不死，存入天一纲裹。
　　注：天一者，正一三五步纲是也，正
　　一之法，存神步蹑之道也。
　　欲便飞仙，心一起，在众法之前。
　　注：心一存，一身之内，起在心也。□ 夫修至道之人，先以心起念在众一之前，皆心作王，既知心为修行之主，即用心行正法，於太一之前，即得正一之性，与心一俱司天仙也。
　　常行心於三，一不失身，得神仙。
　　又告东海小童君曰：本命日步心一，上元甲子日步太一，中元甲子日、下元甲子日步正一。往往如此，九年仙道成，三一备矣。又告西山老女生，
　　注：一云香女生是也。
　　步三元将军元法，寅时用上元唐将军为首，午时午后用葛将军为首，申时向后用周将军为首。此老女每五日一为之，七年，反老，为少容三十许。十年，道成，年可十八女子形貌也。老君告黄帝
　　注：为广成子时，教帝步上元上部纲也，非中元唐将军也。上元自有上中下三部，上元上部唐将军。中部李将军。下部徐将军是也。
　　曰：三元将军，统领五德，而出五行。知此之道，可学长生。帝因学之。教帝从上元太一步纲法，起於上元甲子日步。次即中元，是取中元甲子日步。次即下元，取下元甲子日步。上元步太一，中元步正一，下元步心一。上元太一唐将军，主领天官天曹官吏之事，皆此神将管约之，通於上元上部唐将军也。修道志人，切欲得知也。中元天一将军。主领地司，五岳四读，北酆都神灵，冥司之任管，通於上元中部李将军也。修道之人不知，被北冥之记录。知之常行，存三将军击伐，皆以葛将军为道也。下元心一将军，主水府，及北方元极大荒之地，四海九江，千江万渎，溪源湖济之灵，悉皆主领管约，用以击伐收管，皆以周将军为首也。上以应上元下部徐将军也。步天一，
　　注：天一，是正一盟威法之步也，以纲常以与身勿伤骨。
　　亦先左脚前步。步毕，都使三元，得三十六部散，三遍。
　　老君曰：欲步正一者，足未起而心存念正一之中，三大将军吏兵等。毕，以步纲。步纲毕，一即捻诀，作於正法，配衣七斗，或四斗。
　　注：俱有图，在於《流珠》之中也。
　　成以左右配衣如法，随意使用也。老君授黄帝
　　注：帝时老君为广成子，或为无上先生，或尧舜时为务犹子也。
　　曰：帝欲求真，去病先求其修身法，守神术，去病
　　注：术，今之符箓是也。上古呼箓
　　为道术，经文之事。
　　符坚体炁运津，能行三者，自得天真，此是修三一之道。后圣君曰：三将者，人身三元之神也。又是人之三魂，能以通神。上神通天，中神通地，下神通水。此三神名曰三将军，朱衣，赤帻，大冠，手持器仗旌节，或持刀剑，能制鬼贼邪魅，通真。人若知其长存，以步驱使，令取仙道长生，立能救人病差。人知之，令以辟害报人外谋，及相害种种，能知报人也。
　　老君曰：奉道之人，有小疾厄者，常存箓三将军，早朝入左右肾及心中，治身中疾病痛若之处。先呼吸入病痛之处，然后闭炁，随左右心等将军，往痛处攻击，往往如此，五日当自差退，神验。更加纳口闭炁，存使炁随将军，往痛疾之处，同攻击疾病，三日内消差。又忽有恶人时口毒舌者，当取压口舌符，下书名姓，以式加临。讫，使三将军往击之，此人自伏心休。彼更不相犯，即休，勿苦用心相伐。又相损无益。
　　后圣君告天师曰：道生於一，一是心也。记录道如记食道，自合同心神，便与此三神将，同心力之通也。兼授别诀，令三将军同心。上元将军诀，存在心上。中元将军诀，在心下一寸。元将军诀，在心正中。是三诀也。但以存之，如图出一出，一出又入。如子下杀上毕此长行之，一十四年，通神仙也。
　　老君曰：上元三将军在於额，中元三将军在於五藏心肾，下元三将军在於脾藏，诀在手心应於。捻左手大指第二节心，应於额。捻左手第三指中节，应於脾。
　　存使七斗法图
　　老君告韩逍子
　　注：逍子是女仙也。
　　曰：夫言一斗成者，是魁星使也。先步地纪天纲，讫次即三将军纲。三纲讫，即存斗使击伐也。经云：先步后使北斗七星摄杀也，此是第一成。便回手指物，未即依口也。须以久学习熟。二者有功，北斗与随，口所欲意，用使指验也。夫一斗自有图，存想成用。待想成讫，祝曰：
　　一斗成，三五并，回天覆地，随吾使令。急急如律令。
　　二斗成者，是□星使也。亦存一斗成，即二斗成也。世人存使之於身之，功成通灵，身能威物保生，救济摄，无有不成，此名二星之使威也。二斗亦自有图，存想成用之，应验。祝曰：
　　二斗成，三五灵，收摄鬼贼，凶恶伏听。急急如律令。
　　三斗成者，是□星使也。亦存二斗成，毕即三斗成也。存使之身渐威灵，三曜流光，一身之上，赫烈斗之形。三斗亦自有图，存想成，指用之验。祝曰：三斗成，天地肃清，斗随我身，见者奔惊。急急如律令。
　　四斗成者，是□星使也。亦存三斗成，毕次即四斗成也。使之人赫然火周回四斗，如斗之形，精鬼凶恶心死摧伏。四斗亦自有图，存想成，使之得验也。祝曰：
　　四斗成，三五盈，行周万里，风火无停，杀灭鬼贼，凶恶敢行。急急如律令。
　　五斗成者，是□星使也。亦存四斗成，讫即五斗成也。使之人光炁浮天，如斗之形，光照四方，鬼贼凶恶自远去百里，百病自消，魔邪伏灭。五斗亦自有图，存想成，使之有斗形，真影照千里外，鬼神降伏。祝曰：五斗成，五行陈，五金秋浮，落灭木精。
　　注：精鬼之众也。
　　五木春茂，克伐土星。五水流荡，断截火行。五火兴隆，五金敢呜。五土净镇，我与万物俱生。急急如律令。
　　六斗成者，是□星使也。亦存五斗成，讫即六斗成也。使之人精光天地，照曜八方，鬼贼潜藏，凶恶并迹，身通灵炁，性合真仙，百鬼畏敬，千神卫护。六斗亦自有图，存想成，使之应效。祝曰：
　　六斗成，三五俱行，除恶并凶，万里流清。我使六斗六甲，俱并卫我身家，尽得长生。急急如律令。
　　七斗成者，是魒星使也。亦存六斗成，讫即七斗成也。使之周匝七星，身带七斗，光照十方，身同北斗，妖凶自慑，祥瑞随人，万里肃清，卫兵千万。亦自有图，故全七斗使之。今备七星，存使立验，应於心口，如电照身通，存斗成力，使神灵久久如此，存使身飞上清。祝曰：
　　七斗成身，与六甲并，驱使三元，回转五行，位入神仙，太一同行，力制九天，九土自清，愿家俱仙，举宅同生。急急如律令。
　　老君曰：六甲之精，化为七星。七星变动，监察万灵。
　　注：万灵者，谓人神龙兽精鬼等。但是天地之内，生育有灵通神之者，曰灵也。
　　万灵所畏，北斗七星。故以学道之人，皆知有北斗七星，而常存思戴履者，降伏三官，断绝四司，落灭死籍，注上长生。令我学者仙道自成，故号斗成。
　　注：一二三四五六七，皆同之成也。立其北斗，是先天地之众象成立，以令纠察天地之内万灵，立使令其死生，皆是北斗所主也。故以人知学道者，皆以存戴配着，如人之衣。衣之好恶长短之殊，而蔽身一等，周遍不失。欲令万灵畏敬，而苟欲取其命长生也。
　　乃以随功一二之斗，其功深浅大小，使成之力，不失分毫。初学之人，须以日夜勤心，记此之法思存，勿失星名字，常给记在心。道不离心，心亦不须离道。两不相离，计功立取神仙也。
　　金锁流珠引卷之六竟
　　金锁流珠引卷之七
　　中华总真大仙宰王方平张道陵赵升王长司命李仲甫茅盈许玉斧等系代撰述
　　中华仙人李淳风注
　　说中篇上部转身存用图
　　诸道士苦心修道，读经念真，朝暮朝礼上香，或一日三时，或一日六时，或一日两时之者。如此用心，或十年，二十年，三十年，或毕一生，皆无所得，老病枯灭。或即绝榖栖山，烧丹炼药，年数深远，都无神灵，何以凭托。如此之子，灭渡至多。若不的门，有何可据。若凭於斋戒清高，绝妻弃子者又众，不论道释，此子更多，总无一人得延生延命，长生人世，何况觅於升云鴐龙，上为真人。今释氏典云：今生修来生，所有所受，不可为凭。
　　注：佛经云：今生修，来生受者，非也。我大道犹不许起念，要国王大臣之心，恐要永固其身，何必舍今生骄富之心，欢求来生重报。此言妄极，不可信为。须求受至道之门，修行至道之要，今生而见，为道君臣，岂不全於身心，在道今道在此，身心俱修，取不败坏之体，岂不妙也。
　　此说因缘，下教
　　注：佛经多说因缘，此下人及无知女子，多一说死生答报之因，诱於愚布施。
　　不可。上人奉行，道说自然，天生地育。既天生地育，水火而始成身，长成人身，乃至於老死，亦是天地水火而始灭。故生灭之本，三界之中，事事皆在自然，非在修种。
　　注：佛经重修种之言，不受自然之教。
　　但以直於身心在道，道种因福，亦在此身心。万行内修，岂关外种。
　　注：真人修身心，不修土木塔庙。真人炼身心，不炼金石。事事在自然之教也。
　　故上真用法诀，不出一身之内，弘弥天地之间。
　　注：舍弘图之说也。
　　后圣君告西王母小女曰：汝少读书，长大事人。后数年，见人读《老君经》始学读，乃识文字。既识文字，如身中神名遍知否。因闻说知神，乃授此转身幽思结心印诀之法。
　　注：正是此流珠之内诀法也。
　　后大神通，却教王母。
　　注：母先但能长生，乘龙行天地，呼即可龙驽，不能自摄龙鹤师子。今起念云龙满天，兵史暗地，母子俱得，今号仙王也。
　　又再下授天师，令以精思，兼考召之法，法成身受考召中正法之师。此世天官，亦同大郡守主之任，身法不轻，百日一思巡。
　　注：巡检世之妖神祟鬼精邪，令不为人祟。
　　十日一存用。
　　注：用者，思存用法，观世界恐有恶精邪神龙鬼，妄为祟害於人，及天地中，常恐有毒炁，浊乱於人物。又恐日月不明，星宿不行，风雨不时，神　鬼欺人，如此等事，是其一。其二即自理身，常令三魂七魄俱正，正炁常行，精魄分明，可以长生。
　　生之如图，日月分明，星宿内照。
　　注：存七星俱入五脏之内，镇守身神。欲存出道父之形状如图也。
　　或在军阵，或在山草，或作大禁之所住止，闭炁一息，禹步十二迹。
　　注：此禹步十二迹，四步十二迹，主十二支，并十二月是。
　　太上老君授禹，禹因传世，谓之禹步。左手持道父，
　　注：父者，阳也。男以左手持忽起，起讫，便思存之，如人，头戴莲华冠，紫服，在左手中，渐渐上头心前，如自身。存长短自身，存长九丈，紫衣，四边兵将执戈戟，左青龙，右白虎，玄武朱雀，罗列五云容。即右捻鬼目，神目，虎狼目，恶人刀支目，以朱涂之。左右手相对於心前，即叩齿三十六通，开目而祝。
　　存身为考召法师，
　　注：今对奏请，为考召使名也。昔太上老君，尧舜时为务犹子，往西国二百五十年，内化明王达利为佛，使无极子为考召法师，彼号曰观音，理世人疾病，无夭伤之人也。
　　兵将左右罗列如图。
　　注：图在《金锁流珠经》中。如法巡游於世界，口中吐大风云，弥满天地，行道之命也。
　　捻诀咒曰：
　　天明明，地灵灵。吾为考召主，先天地始生。巡为天地使，立为天地兵。祸恶逢自灭，福德见自生。非但禁虎狼，兼亦摄五兵。神龙不敢神，妖邪不敢灵。指山山为崩，指水水为竭。指石石走转，指日日为明。吾身行坐卫，从有三百六十万兵。随吾手指，指则风火雷电，立即自生。急急如律令。咒毕，捻诀。
　　注：诀在左手第一指，都监及游鬼目，游鬼目在四指第一节。
　　太上老君授十二迹禹步於黄帝，
　　注：广成子时授帝也。
　　尧舜之代授禹，禹传世人也。
　　老君曰：夫求长生之道，皆须步纲捻诀，并及救人制鬼，伏神龙虎豹之法，瘟毒疫疠之处，五兵之中，皆能独身回出。亦能禁制，亦能令众兵出害。此法微妙，不可得闻。见闻见者得通神，神人卫护。得此法皆须是明师，先传经法箓，后乃经三年、两年后，方始传此法诀。此法诀皆以口传授，一一依科法度。不得一时三卷、五卷并传。皆别言他事，破除传日，即三事、两事作口诀，一一传是。依前圣后圣之科，便喜前圣后圣大道君至尊之心。知不妄泄，师弟俱得真仙。岂非师之不妄传，弟子志能请授。
　　夫修求至道，皆以倾心顿首，谨信再求，不可言言求师，即分付如此。世上凡师，以顺人情，妄传轻泄道法
　　注：上古大仙，传经法箓毕，令修求三千日外，方可传引要法诀，风今以见忘人修求，命在旦夕，所以奏请教戒，并以观试三事五事，得遇心志不移，志求长生，愿得济世，不泄非人，遇人乃许，便口传授。本不传於文字，为其志道之人，皆有健忘之疾，记录不习，地府因此奏天曹上帝道君及后圣君知，恐真人圣师下。口口传，弟子不得仙。罪责及三官将，是天地水三官所害而死。不是其人妄却口诀，修奉无路，所以不得仙。於是前圣老君，便令掌法诀真人光妙音，撰习引诀，引入道门。於此结习一十五卷，付授穆天子及诸圣人，修求之门。盛世知有后圣君，又勑王方平撰述三十卷，传授诸天及洞天。或有出世得传者，张天师、张冲虚、李延年、李少君、李八百、李景佑、李法舟、李常仙、李仲甫、茅盈兄弟三人、元少康、真元子名仙、韦仲宽、朱少阳、乐巳、东方朔、尹喜、徐甲、徐察、徐回、是甲子、介象、李不极等数百人，皆习此道，而一一得为真人，自相继习，为道讲录十五卷。从上古盘古之代，结习继代，至於今时也。
　　之罪。
　　注：昔黄卢子葛越，在少室山中，忽有一志心求道者，不遇师。□ 忽通越，求越为师，越许之。遂还家，得金帛，顿求受之。越告卿，早死罪也。夫道法先传箓法，后授灵书法诀。卿太急逑，罪及吾身。遂不与授。此人而去。后果有神人下告越，卿甚能用道心，无有轻泄也。太上老君告黄帝曰：幽思转身，告命万神。
　　注：告命万神者，是身转纲纪之步，一十二迹是也。以告身中万神，三魂七魄，五藏百脉，千筋万灵之神，令正定各、王所司，行生布炁。兴法动禁，与天地神，阴阳之神，日月星象神，合成一体，往往如此。於甲子日，或六甲日，一年，道灵使兵。二年，去千毒，摄万兵。三年，而仙道成。子但行心之处，行住坐外，常存本师，元不通灵。
　　合通天地，自得成真，本命为首，
　　注：本命日常行思存如图，一年便通神，神鬼畏敬。一年之后，使天地万神，皆应心口，无不如意。
　　岁岁言功。行之一年，加五灵。二年，法备为真人也。三年、四年，上清渐亲，上感玉女，中遇神人，下摄万灵，无不追身。行此之法，无不成真。后圣君告上元真人李方期曰：卿欲言功受考召，
　　注：考召法，治一人病差，是一切。三千人，是三千功。
　　欲得通神幽，
　　幽，静也。
　　思转身。
　　注：步纲之迹，事须转身。古人言之转身，即今之步纲是也。
　　欲得成真，步蹑速频。如此行修，上界天真，再告言卿。若行道功勤稍熟，身有故不得行，心存行之不绝，即得。亦如身行步之法，验灵其一也。
　　注：上古仙人，皆是心存之。夫人行法精久，心自存记入心，作念便是，即不为难也。
　　长存行之，子孙相系，功加六亲。
　　金锁流珠引卷之七竟
　　金锁流珠引卷之八
　　中华总真大仙宰王方平张道陵赵升王长司命李仲甫茅盈许玉斧等系代撰述
　　中华仙人李淳风注
　　说上元三部将军及三功曹等图
　　卷内符并朱书。
　　老君曰：上元上部将军一人也。主掌三清
　　注：上清、太清、中清。之上。
　　大罗之中。
　　注：大罗，天名也。罗者，都盖三十六天，谓之大罗也。其大罗之中，列於四方，一方八天，言东西南北之地。四八三十二天，中清至於太清三天三十五天。更包上清一天，总三十六天之世界也。元始天尊说《度人经》云：有三十二天，三十二帝。皆说中清之下四方天也。又不说坐者中天。若总元始说法天，总三十三天，是其下界都数，天地世界，皆有帝王。
　　巡检人神龙鬼之徒也。从官百亿万众兵士也。本姓盘，名体。
　　注：上古上元将军一人，姓名。
　　至三皇天皇之世，太上老君为太上大道君，万道之主之时。迁盘将军一人，入大真人位。以唐短替上元上部大将军之位，因兹始也。用法思本师在身之前。
　　注：传此法师，即可存之。如不传此法，不可妄存，反损存用之人。昔地皇民不受妄存，忽一旦将军见。身长九千万丈。声似天雷，呼地皇为地氏之子，子师何人，摄呼我身。於是地皇对曰：臣师是五灵老君。将军又曰：子缘不师於五灵老君，若师老君，我更见身。责子将作何也。子师束来子为师，且束来子身受经法，玉录不足，金录全无。口诀云：我受道於东夏子，夏子是来子父。虽父在之日，传於经法，从来不曾简写。妄言授简道於灵山，是何山上。妄言妄语，殃及子身。容子　三年理人，后当代责子之罪。於是地皇日夜忧惧恐死，即登山涉水，寻求五灵老君，五灵老君见来，遥知被责，便言曰：大皇奉道不真，骂道不神，今被天神所责，怨在何人。於是地皇氏再拜老君，唯称死罪。鄙性好道，修求不真。自身本是愚人，今逢愚匠，今某妄修行，天官责罚。敢望人身。伏乞大道大恩，赐纳驱使，免得三年之外，天官责罚其罪，恐失人身，何敢更受皇位。老君即变大神道，闭炁，捻诀，西土人谓之结印是也。须臾之问，唐、李、徐三将一时俱下，与地皇氏为保奉，度大道金录玉箓八十余阶，天皇、地皇、人皇《三皇内文》内箓等经四十九卷，修行十四年，得道，理世八万九千年后，而升玄丘之台。
　　自身在本师后，捻诀。更存思上元上部唐将军一人，姓唐，名短。
　　注：小低声呼之。此神是太一尊神之上将也，不可妄呼。
　　身长九千万丈，上五纲神功曹一人，姓姜，名毒。身亦长九百丈。领朱衣百千万重人，朱衣，赤帻，手把金符，带龙洲之剑，领兵百万众，在三十二天之上，太清之极，总领天宿星斗之神，
　　注：太上老君告盘古王曰：天宿者，二十八宿是也。星斗者，中斗九星九精也。应是天上九野星斗，皆属此神管领也。号曰功曹，如国中宰相之位也。上元将军，如天子之位也。故曰巡检三清之极也。大罗四方之中，一切生死，皆由注落，注生落死也。王须知之，则长生。不知则短寿。盘古王知，长存於眉山之上，出入左肾之中，如此十四年，得道，理国八万九千年，而升太极，一国男女同升。
　　从天而下。存见郁郁从云中下，皆在人泥丸
　　注：泥丸，是身脑之宫，名曰上元，上部将军所止之宫，住也。与左肾神相应相通。人常存之止泥丸，镇於左肾，女人镇右肾是也。如若不能知辩者，看於含影图，即思存，得天地万神，与身神通镇一身之内。更捻司命之诀，即能立取长生。不虚也。此是后圣君告命於五岳灵山修行之人，葛越、彭寿等二十八仙，所记於修行灵山。述记叙录，不传世人。
　　之宫。
　　注：《金锁流珠》云：泥丸之中，后圣君告云宫。
　　藏在左肾裹。
　　注：夜卧常存镇於左肾，女右肾。白日有事，或冲出，从左眉上而出也。逼满天入来覆人。
　　忽思用，冲出左眉上，从天门双出也。
　　注：《金锁流珠》中无双字，后圣君告命浮丘公有双字是也。何以知也。夫人修道，更身得道，亦象天地，故合相应。且上元将军是天神大仙官，虽通人，人以箓强录在左肾肾中者，是人神与天神通灵相应。故人身神出，从左肾而出天上。上元将军即从天门出，同於人身。人身亦存眉为天门之状，如奏章存图　也。
　　团团云中转来，覆人身家也。
　　注：《金锁流珠》无此三字。后圣君告命浮丘公有此三字。至如修道之人，得道之后，济家助国救人，何况只一身一家，而能济无极他方世界之人。
　　若身家
　　及他人亦得。
　　有急事，向北斗呼之，即有降下。与卿
　　注：《金锁流珠》元三字，后圣君告命中有。
　　解灭灾祸，囚神龙鬼。
　　注：亦无此八字，是告命中出。
　　即身转天关，於手结法印於指。
　　注：是捻诀也，诀在左手第一指甲下。以右手就捻之少时。
　　禹步十二迹，或九迹。
　　注：大禹步九迹，小禹步十二迹，此是后圣君言大小禹步。若太上老君言，十二迹是大禹步。
　　举天关，指有祟之方。
　　注：或兵官，或病人所住之方是也。或恶人鬼来处之方也。
　　即自消灭，速於水火。
　　注：言此法急速之应，立能通灵。
　　无事轻唤，身心家灭亡
　　注：《金锁流珠》并无无事家三字，亦是告命中出，注上引。
　　太上老君告黄帝曰：身家国无事，妄存身家灭门，不可轻唤为。金箓云：轻唤北斗及上元上部将军，身心灭亡。太上又告安和子
　　注：安和子是神农之弟，学道於恒山，遇太上老君，降授於上清三五飞步天纲地纪之法。常存三五之要诀引，感得三元神降下，教授修行之道，白日上升，炎火南极之天世界，火炼金石，而为根之地。
　　曰：三元之中，上元上部为贵尊，如世天子之位，甚能令人得道。存用有日，不可妄为。除本命日、甲子日、上元日，
　　注：甲子是上元，甲子日是除此日之外不可妄行损人。
　　存修行用为之。如忽有身家急疾事，被人谋害，重病垂死，兵贼，存呼之，立即灭亡，极验。不在此日，亦得。
　　后圣君告天师道陵曰：卿欲教人求出灾害，入长生之道，取彼人上元
　　注：甲子中有上中下三元历日中取。
　　本命之日夜，於北斗下烧香，思存本师。讫，存见上元上部将军，下入泥丸宫，次入左肾。次中元、下元，
　　注：中元入右肾，下元入心中。夫思神先令止於泥丸，入於心肾，安镇五藏。即捻诀，禹步四步十二迹。讫，思存之出覆身，如含弘之图，周备三元五行，雷公五雷，八卦日月星宿。周毕，即诵五行十八咒一遍，求长生。一年，便入不死之道。二年，名入长生，辟兵出厄，通灵，感动天地，心欲便成。
　　俱入泥丸。后各依入心肾中。少时安镇身神定，即出之，如含弘图。毕，捻诀，闭炁，禹步十二迹，求生出厄。一年之内，神验立成，甚能佐天纲地纪之道。卿其勿妄传非人。此法三元内五法，能以直径入大道之门，秘之吉，泄之凶。
　　老君告上古三元神君曰：夫修三元，皆从上元本命起。次即中元，次即下元，三元周备。修之一年之中，或得五度。
　　注：上元甲子六十日中，有本命一度。中元甲子中，有本命日二度。下元甲子中，有本命日三度。以次到上元，周而复始，取本命为之，二年之内得十日，修行即得其不死之道。
　　后圣君授上元上部将军符一道，与张道陵吞。吞毕，即存使之，无不如意。并勑令系代相传志人。
　　注：仁人，是其志人。志道之士。令得真人之道。
　　后圣君授上元中部将军符一道，与道陵吞。吞讫，行中部事，并令系代传其志人，令同得真道。
　　后圣君授上元下部将军符一道，与道陵吞。吞毕，行下部事，并令传志人，代代相继，同称至真之道。
　　后圣君授三符，一一吞之，主告命上元三部将军，令佐助受太玄三五正法之人。修行思存，呼召立到，依口顺心，直使令应心口。急急如律令。
　　三符并朱书。
　　又告善行子：
　　注：行子是李少君之孙，承祖之福德得道，升西岳洞天中，自称善行子。因而为名。
　　卿好道学虽功勤，不得其理，理从三元，而修从五行而入。子可师道陵。於是行子入蜀，投受上三部之法，五行之要。修十四年满，升西灵仙掌洞天。兹后有数百人，承此三五之法，皆得为真人。
　　太上老君告人皇曰：王求至道，欲得真性。真性在於三五三五之力，是为道祖。如水出泉，得其流源。如人出穴，得其门户。
　　注：上古穴居，故言出穴。
　　王受之，寿极天地。
　　注：人皇受之。果得长生，在位八万九千年。后全宫室上升太极。亦留文於世，今传《人皇文》。
　　老君曰：大道有千门万户，其要甚少。前叙三五始生引，亦说三元，犹未尽其根本。今一一具件於卷后。纲诀咒符存用等，为少言语，径引直入重门见道。
　　注：此卷说三将军毕，说步纲正诀符存用咒术等，应是上元三部中之事尽说，一一具件题目。
　　次思上元中部李将军一人，姓李，名拒。
　　注：低小声呼之，是太一之尊神中将也。
　　身长七千万丈，领
　　注：《 金锁流珠》 总不言领字，前圣君受引书上中下皆有领字，多应有此字。《流珠》出世年月深远，世书写人漏失之故。必非先无，必有。今行用依引言得。
　　五刚
　　注：据洞天中本作此纲字，前圣君授引此刚字。后圣君因教松子，言五刚功曹，即是此刚字定也。风为《流珠》本是《金箓》，前圣后圣犹不赐改易，风未敢便改。
　　功曹，姓张，名李。
　　注：一云：季字是也。
　　身长七百丈。
　　注：《流珠》本无身长七百丈，此五字前圣引有五字。
　　百千万重人，
　　注：按《流珠》说不周细，其事并不显。若按后圣君告命东海小童君言，上元中部将军一人，姓李，名拒，身长七千万丈，领五刚功曹一人，姓张，名季。领天兵百十万重人，莫知其数。此说即是二人，是将军功曹也。其余百千万重，即兵吏也。
　　赤帻，右手持戟，腰带消魔之剑，
　　注：《流珠》云：上部唐将军，腰带龙浓之剑。中部将军，阙字无名。太上老君授引消魔之剑名也。后圣君授东海小童君云：三部将军三人，腰带命魔之剑，是上部也。消魔之剑，中部也。按天师言多有失处，盖从古如此，非近代人书失。
　　在太清之中，上清之下。
　　注：老君告韩义子是太皇曰：天之孙，太清是太极之号也。上清是大罗之中，是三清之中之号也。
　　中天之上。常降入人泥丸宫右中，
　　具前言。
　　少时入右肾之内，镇按事毕，须臾出於右眉上，如含弘。讫上应天门出来，
　　注：后圣君告天师曰：卿出上元三部神将，本存从上三清，之下人身泥九中，少时又存入右肾中，镇身藏讫。即思从肾中上右眉头出，如出天门是也。此谓从天而降我身，受我之使，使巡天检地，灭凶恶之故，命三官见我身，与天地大道通。诵之通神我身，则千神万鬼，百灵千邪，万精人龙，畏敬於我。我则身无为之德，便得长生之道也。
　　存之如图。
　　注：含弘图存在右眉头出，出渐渐高长，身亦随之长大，高十二千万丈。讫即收手，捻三元将军诀，即步上部、中部二部，并步步讫，叩齿三十六通。
　　即开目，咒曰：
　　前圣后圣，教臣一云称名长生，飞步三元，九将万营，行御六甲，配衣七星，吞六使七，
　　注：六，六甲符也。七，七星也。
　　凶恶斩形，金木相顺，水火相成，人无干犯，鬼无妖精，若有犯我者，天关灭汝生。
　　注：即转天关，指之即消灭也。
　　咒讫，即步上元将军纲三遍。次即中元，次即下元。三部各有纲图，一一各三遍。步纲一遍，步匝皆云摄摄，
　　注：童言亦三遍。
　　叱叱。
　　注：若有凶人恶鬼徒，即云叱叱三遍。
　　若治凶人，捻恶人刀支。
　　注：人刀支在右手第五指第三节上右边。左，主杀。右，主放。放摄皆得其理，不可妄行。行之切须依道。
　　治恶鬼，捻鬼刀支。
　　注：鬼刀支在左手五指第三节上边，总是鬼刀支，具一一言其某鬼，即依捻之。
　　金锁流珠引卷之八竟
　　金锁流珠引卷之九
　　中华总真大仙宰王方平张道陵赵升王长司命李仲甫茅盈许玉斧等系代撰述
　　中华仙人李淳风注
　　上元上部将军步纲图
　　前圣老君授禹，
　　注：禹受三等禹步，一三步九迹，二十二迹，三二十八迹，今此三五大法通，其禹步不传，世世绝此步。后圣君再授方诸童君，及尹喜真人王君，及张天师等，因此朱书者，皆后圣君再授也。
　　右脚蹈地，左转一转，即随事所言。
　　老君授黄帝，求长生等法诀七条。
　　一，求长生於世为荣贵法诀，捻司命目，诵五行祝一遍。金木水火土祝云云。
　　二，追召天狐法，捻兽目，言请上部功曹，追限某日到。
　　三，召龙捻龙诀。
　　四，召天神司命，与上长生，捻司命目。五，召杀天上妖魅，捻天鬼刀支。六，欲召请日月星辰神，捻日月星宿诀。
　　注：左手甲下是也。
　　七，欲升天，及思自身神上天，欲追天魔妖精龙兽，天狗天豹等祟，祟人合死者。前思本师，承后出诸部，如含弘兵共寻追斩之，捻都监诀。
　　后圣君曰：步讫，即捻上元上部将军诀。
　　注：诀在左手第一指甲下，又在中节二处。
　　都欲上仙籍，及修行出灾害。
　　注：如有灾衰恶疾，一一具为辞状言之。或为人求福德，收祟去灾厄，亦具辞状言之，一切悉能消灭。
　　老君曰：上元本命日求长生，先从上部将军起，次中部，次下部。其中元上部同。
　　注：中部、下部，总同用之得。
　　上元本命，步上部三遍，捻诀。讫存上元上部唐将军
　　注：坎中元上部唐将军，同从上元上部入泥丸宫。
　　等，入泥丸宫，少时即入臣则玄左肾中。
　　注：思存如含影图，此名正魂魄也。
　　行之二年，神仙不死之验，上部事毕。
　　上元中部将军步纲图
　　禹受前圣步纲之道，以於中部，
　　注：中部属人，上部属天，下部属地。三部之内，中部、下部事多过於上部数条，中人中事，下地中事。
　　甚精。或使效功，或收捕有德，驱役人鬼，决水开山，制鬼助人，使龙使虎，分变九迹，成卫万端，积德累仁，飞身太极。留其中部，教授有心。
　　注：上部将军步传世，世号之曰大禹步，亦一十五步，典折而行，故稍难於上部。而下欲有相似，若通者亦不为难。
　　志道之人，役使蛟龙虎豹，济助世人，兼令得道，乘龙御虎豹也。
　　左脚踏一转讫，但依心愿言之。此中部李将军行禁，五行六甲，七星九精五斗，散此禹步，依之如衣，使之如仆，随心顺口。后圣君告命，祝初起纲，又祝曰：
　　太一是吾身，吾是天中仙祖。头为太一府，足为天柱，五藏为六甲，主守天关，驱使北斗。叱喝一下，千神万灵，俱随口走。急急如律令。即思将军入心肾中。老君告黄帝及方诸童君曰：此法一十六条，是中部将军合管使部，行用步纲三遍，毕即捻中部将军诀。
　　注：诀在左手第一指中节是。
　　第一法中部虽是上元主人，人是中部，中部自有三将军。
　　注：亦上中下三元。
　　此中部将军，能与人求正仙道，可以中元本命日，行此十六条事，总人间用要之法即行，不要但步纲。
　　一，自身中元本命日，步中部李将军纲，起三遍，正魂镇魄。祝曰：李将军入臣右肾中，葛将军为副使，令臣则玄长生，人世久视，无畏无惧。
　　注：便存入右肾中，存之如含影图，肾中坐镇肾也。
　　祝讫，叩齿十二通，捻中部诀。
　　注：诀在左手第一指中节。
　　此法行之一年，便长生久视，百法立验成。
　　二，自身出灾害厄疾，还取中元本命日，从自身五苦地起，步纲一遍，出王相
　　注：王相算命，具在上五行引中注。
　　祝曰：出死入生，
　　注：夫修行文书及章表，有死字在上行，其生字不合於下书。忌。
　　生生无极，得见太平。
　　君位毕，捻水火土刀支。金命人捻火刀支，木命人捻金刀支，水命人捻土刀支，火命人捻水刀支，土命人捻木刀支，随命，各自有破五苦八难九厄百病刀支，步纲於三五法中消之。一年之中，未便消灭，灾厄不克，己身长生。其五刀支具掌图中。
　　三，自身坐宅及院不安，即取中元甲子日，步纲绕宅，取三市，或长禹步，不论迹数，以遍为极。讫三遍，即祝曰：
　　乾尊耀灵，坤顺内荣。云云。
　　在《金锁流珠》上巷中，祝讫便安定。
　　四，自家宅中男女多病，人口不安。取中元甲午日、甲申、庚申、壬寅日，於中庭步上中下三部将军纲，各一遍，捻明堂诀，
　　注：诀在左手第二指第二节捻之。
　　噀水四方，存出三将军，各领吏兵三千万人，绕宅三匝，出火水狮子蛇兵等，趁除鬼祟妖气，流清荡浊。讫即书镇宅符，帖门户上。
　　注：其镇宅符在三部杂符文中。
　　即祝曰：
　　符制百鬼，伏灭邪精，玄武息盗，白虎云云。
　　五，自身被兵围绕，或行兵，心中存作中部禹步一十五迹，次下部十五迹，转天关，指之，存三部
　　注：上中下三元总都部九将军掣击之，立即走冲破，便出，即捻刀支诀。诀在左手第五指弟二节右边，是刀支诀急捻之，欲血出即得。
　　以配五斗衣，五度指之，所指之处破，乃领兵冲之，立见倒过出后，即解刀支，彼人不死。不解即死。祝曰：
　　出死入生，立到天庭。青龙扶我出，白虎卫我行。我是天使使天关，冲破汝五兵。急急急急急急破。急急如律令。
　　注：即扬旗走马，击鼓破之，立出。
　　六，自身远行，经过山草，恐有蛇兽劫贼来害，及恐有诸凶毒
　　注：凶是人，毒是蛇兽之物。
　　相害者。但觅无草地，步中上下部三将军禹步，各三遍。讫，捻生人喉头目，及刀支，并蛇目虎目等。讫，身出九天之上，
　　注：九天之上，是算孤虚也。一不逢众凶毒众凶毒，忽逢且以孤击虚，一女子打九丈夫不畏。
　　永不逢贼兽等。忽相遇，彼自惊走而去，永不相干。祝曰：
　　亭亭白奸，汝死我还。我按三元，闭水封山。贼兽远走，不须路间。路间地轴，缚汝不难。不肯去，急缚急缚急缚。急急如律令。
　　注：按此法未发之时，在家中步纲作法了，行无有贼兽之物敢干人，干人贼兽自死也。
　　七，自有亲族在他方州县疾病，及无围隔者
　　注：按此说父母伯叔兄弟表外之亲皆得，非亲道友弟子亦得，外人非义者，切不得救之。
　　从中部起。
　　注：纲为人在中部，次上元下部，各三遍讫。
　　后圣君告天师曰：亦须蹑天关地纪各一遍，
　　一云：顺倒返三遍。
　　即存中元上部唐将军一人，长八十一丈，赤帻，通天大冠，带剑，把戟，领兵千万众，前往彼宅，放火烧鬼飞走，把刀入门，大叫三五声，狮子龙蛇入彼人屋内，床上床下，屋上屋下，屋前屋后，屋左屋右，凶殃毒杀患者，皆诛斩之。令砂崩瓦碎，鹿走千里，诛斩清荡。事讫，令其病速差，其贼某兵速败。讫报者云云。
　　注：作辞，捻上元诀。
　　次中元中部葛将军一人，身长七十二丈，赤帻，通天大冠，带剑，执节，领兵三千万众，往某州县乡里某家宅中某身染患云云。
　　注：须依疾病，各恐被某鬼神妄祟所害。
　　与放火水烧，流鬼贼众，把剑入门，大叫三五声，师子云云。
　　同前之言。
　　次中元下部周将军一人，身长九十六丈，赤帻，通天大冠，带剑，执节，把符，领兵三千万众，往某州县云云。
　　同前言辞。
　　即捻诀。
　　注：诀在左手第一指第一节，急捻之，将三将军阵飞天而去，满天蔽日，到彼，杀毒行病鬼贼。如《金锁流珠》中篇三元三将军法图，行用思存之。
　　八，自身及六亲道友，被人作口舌谗谤，妄行谋害者。以步天纲地纪各一遍，讫即散步出，存地阔各十五迹，中元将军禹步三遍，讫捻彼人刀支。
　　注：刀支捻少间，不损前人。若久久捻之，十日五日彼人即困至死。须看云就，不得便妄损人，慎之慎之。
　　一月半月间，
　　具前注。
　　即云：为某事被某人作某口舌谗佞，某身不安。今请中部将军一人，集上部下部将军各一人，兵士各三千万人，为臣则玄解除凶人要妄，作口舌相谋之事，镇厌勿令有发动之时，急令彼人自伏匿，自受灾害。口舌之事，永去我身，反自作害彼人某之身。急急如律令。即诵《金锁流珠》蹑地纪十八遍咒。咒曰：吾受天炁，当为天地使，云云。
　　十八遍咒，总在地纪经中，一一诵之。
　　讫捻诀。
　　注：诀在左手第五指第三节文上从而上右边。捻口舌诀，在第一指第二节及指甲下捻之。
　　九，常自去身中三尸虫，令无妄白日过失，及作身中疾病，永得长生者。可取中元、庚申日，步中元三将军禹步三遍，讫即诵十八篇咒，咒讫服符。
　　符在一百五十将军灵书中有之。
　　十，则每年取中元、甲子日，步中元将军禹步三遍，讫服制魂魄符三道。
　　注：一符上元，一符中元，一符下元。
　　讫诵飞步天纲五行咒。咒是金木水火土，五行相推，七星焕焕，天纲最威是也。又诵地纪五行咒，五行相推，金木相伐，水火相灭，铜口铁舌是也。毕一日素食。
　　十一，常以一年之中，取中元日，排镜七面，可为一尺八寸阔，照身中神，看有七魄以否。若欠一镜中神，即谓之神不足，即吞安魂镇魄符。讫履中元将军禹步三遍，讫诵地纪祝父母篇一遍。
　　注：五生於父母，长在俗间，云云。
　　安魂、镇魄符二道。
　　安魂符
　　镇魄符
　　十二，取中元、甲子旬中，取自身本命日，书三符以带之，度九厄八难，上中下等三元符。
　　上元符
　　中元符
　　下元符
　　右五符并朱书。
　　书此符讫，勑之曰：天之所育，地之所成。某甲佩符，符与身并，仙人辅己，玉女卫形。五色变化，黄白赤黑青，二十八宿，合升紫庭。神符却祸，蒙福长生。急急如律令。
　　注：符并带之用后，男左女右。
　　十三，常护身保家者。以朝修行后，存中上下三将军，出巡家及身。讫存入心肾之中，常以卫护，谓之卫身。济人有时，即存往某州县乡里，围绕某家宅舍，驱除凶恶之众，镇守某亲之身。
　　此后圣君告天师十三条，谓常存法也。十四，入山水火，渡江河用法，常未离家之前，三日或两日，步中上下三元禹步，各三遍。讫即言臣则玄欲入某山，渡某河海江，恐有蛟龙虎狼，恶贼所谋臣身。伏乞过度灾厄，令不逢见，见即与敌，令勿损臣等身。急急如律令。即捻虎目贼刀支。天师曰：我受先师后圣君之教，入山捻山王鬼刀支，或捻虎狼目，入江海捻海神目，入兵捻众人刀支。
　　渡江河海符二道
　　勑曰：弓弓逢逢，河伯导前辟蛟龙，万恶自灭天帝明。急急如律令。
　　入水入火符
　　入山符
　　夜行入山符以带之
　　勑曰：恒山之阴，太山之阳。精魅不起，毒蛇伏藏。虎狼见我，尽皆惊忙。有姓李名耳，猛虎见摧牙折齿，毒蛇见者盘不起。急急如律令。捻都监诀。十五，欲得一身及一家无病。常正朝岁日，步三元将军三等纲，从中元起，次上元，次下元。
　　注：为人属中元，故从中元起步纲，讫捻都监诀，及都鬼目，及三师等诀
　　讫诵地纪十八篇。咒毕，又诵天纲祝一十二篇。讫便捻都监都心两诀。
　　注：大都监诀在左手横文，如人拳相似。都心在左手第一指甲下。急捻之，是千变万化之内诀也。
　　吞一符。一年一身及家若干人，总无病。
　　每一人吞一符，即得一年无疾也。
　　正月一日，服此符一道。
　　勑曰：太上老君，所生受使。驰收缚精，速去千里。当吾者死，视吾者亡。急急如太上老君女青玄都律令。十六，常以六戊日，
　　戊子、戊辰、戊寅、戊申、戊戌、戊午是。
　　以取六戊上土，以为饼子。长三寸二分，厚三分，阴乾数日。即步中上下三元纲，各三遍。毕，诵地纪祝十八篇。毕，系此饼子，并着两脚心。履水如行地，永渡江河。避难得诀在左脚下，海神、河神等目，以朱涂之，其土饼子系着地心地神目上，即禁得一切江海河湖中，行水如地也。此法妙极，秘之。其上元之中，唯中部法通人，使神制鬼，救民求仙，入真妙极之一法，在於中部。
　　上元下部将军步纲图
　　次上元下部将军一人，姓徐，名康。身长五千万丈。领
　　注：《金锁流珠》上无领字。
　　下五刚神功曹一人，姓温，名舒。
　　注：按《流珠》只言功，不言人字。言姓温名舒，即合是一人而已。言百千万重人赤衣，应是兵士，必非功曹也。按后圣君告天师曰：上元上部将军一人，五刚功曹九人，主事功曹九千人，上元中部将军一人，五刚功曹七人，主事功曹七千人。上元下部将军一人，五刚功曹五人，主事功曹五千人，兵士各百千万重人。并莫知其万数也。
　　按此是后圣君授，即是真数，上元五刚功曹九人定，
　　上真、中真、下真、上仙，依此数也。
　　百千万重训多也人，赤衣赤帻。大将军右手持玉阳之节，腰带龙渊莫耶之剑。
　　注：按《老君传》云：斩邪之剑。
　　大罗天之上游检，下入人身心中、右肾中。存思右眉天门中出。
　　具用依前上中部将军用也。
　　后圣君授天师拔宅升天诀云：此三元大将军，上元三部是也。并天皇代前圣大道君，封补其上仙将军之位也。
　　注：其《流珠》云：并是三皇向前，太易之代非也。中元三部，即后圣君置也。
　　其下部徐将军事修行用法，一一依上部中部修用也。大约下部主地水心行之事，悉皆起念，便是用法。一一皆主地水神龙鬼之物也。
　　后圣君告方诸童君及诸大真言：上元三部将军，步纲以正镇三魂，北斗步纲
　　注：是飞步天纲。
　　以定七魄，
　　注：不论天钢地纪之法，皆同制於七魄之法也。夫人学仙道，皆须先正三魂，后制七魄，令定是法之具，入仙道之门，功满上升。
　　禹步之纲，以治万神，万神正定，五藏坚牢，法成身真。故曰：真人其行，修下部步纲，皆以下元甲子中本名日修行，步三遍
　　注：三遍一从初起闲两迹上迹步上，至十五迹是也。
　　即诵地纪十八篇祝一篇，天纲祝十二篇，一遍。讫即捻都监诀，少时即毕。别行用，并依前用。
　　金锁流珠引卷之九竟
　　金锁流珠引卷之十
　　中华总真大仙宰王方平张道陵赵升王长司命李仲甫茅盈许玉斧等系代撰述
　　中华仙人李淳风注
　　存诵中斗七星名法图
　　第一星名贪狼，字露神子。二名魁，三名阳明，四名若为，五名神武，六名玄枢，七名天英，八名耻符，正名否留，内名阙。上属岁星，镇应徐州也。是天御史中丞，西河人。
　　注：此一星有九名，多是古星官之位名。又言御史中丞者，亦如今国家有此官也。北斗御史中丞，即天曹官位。
　　子生人属之也。
　　第二星名巨门，字贞之。二名□，三名喻见，四名阴精，五名敢武，六名天根，七名法提，八名已无，内名□。上应太白星，下应益州也。是天大司马，南乡人。
　　注：扬州之南，霍山之侧地生也。
　　丑亥生人属之也。
　　第三星名禄存，字子宜。
　　注：一本无宜字也。
　　二名□，三名真人，四名历击，五名神刚，六名天柱，七名命机，八名老鬼阳，内名
　　注：内名者是真名也。
　　关。上应荧惑星，下应冀州。是天少府九卿，长沙人。
　　古长沙县。
　　寅戌生人属之也。
　　第四星名文曲，字世惠子。二名□，三名玄冥，四名庚与，五名天杀，六名集击，七名天唇，八名索诺，内名□。上应辰星，下应荆州。在天为司徒光禄大夫，会稽人。
　　一云吴中人。
　　卯酉生人属之也。
　　第五星名廉贞，字子衡。二名□，三名丹元，四名邹收，五名四王，六名板王，七名鱼行，八名楼张，内名□。上应镇星，下应兖州。在天为大夫鸿胪卿，益阳人。辰申生人属之也。
　　第六星名武曲，字大车子。二名□，三名北极，四名度头，五名生门，六名□□，七名诛兔，八名槖□，内名□。上应岁星，下应扬州。在天为廷尉卿，益阳人也。
　　此县出两大夫官，上仙也。
　　已未生人属之也。
　　第七星名破军，字大时宾。二名魒，
　　注：魒主指万物摄杀之炁，故天上地下，人神龙鬼，万物被指，七度疾，二七度病，三七度衰，四七度死。世知之常存之，自然通神。存指凶恶鬼贼，应时而伏止，大验也。
　　三名天关，四名敢健，五名金方，六名执光，七名天冲，八名刺心，内名□。上应太白星，下应豫州。在天为领军步兵，
　　注：国家旧有步兵官号也。
　　鄱阳人，午生人属之也。
　　右七星见，主生民死鬼之事。包指万象，巡察九天，一日一夜，周天一遍，以管约天地水三官，弹紏万物，下界人神龙鬼，精邪万物，皆畏伏而不敢拒。太平金阙帝君故示九等之名於天师，付授有道之子，令不迷惑。
　　老君曰：七星见者，主理生民万物。
　　注：言万者天地之间，但生死之物，皆北斗七星官君主也。上生落死，事事皆由七星之官，不历於别宫曹
　　也。
　　莫不生死，皆属之。故以有道心孝顺师父之人，可以口传九名。如非人，不可妄传。殃及七祖，非一身也。
　　第八星名太上真君，一名同玉，二名天枢，三名戢应天蓬。下应坎宫，正镇冀州，在天为外部，隐形不出，知水官之事。
　　第九星正是高上玉皇帝。
　　注：高上玉皇帝者，北斗九官之主也。非大道太上玉皇帝。此是天司，纠察七政九宫中，百司君官，司吏万兵，高上玉皇帝，主判万象星官内禁杀伐之事，兼主人物，皆总列属也。外察生死之时，无不先知，以奏大道太上玉皇帝知，不得有非妄也。
　　内名□，二名天正，三名摄提，四名益阴。事内不见人世，人有见者，益寿三百岁。
　　后圣君告玄洲二十九真人曰：夫欲知其内道者，先诵中斗九名。
　　注：即今之北斗是也。时人不识，呼为北斗，是中斗也。太上老君传教，亦呼为中斗，令求道之人但自知之，不用教授凡愚之人。
　　即得除死籍，上生名。心存身着，
　　注：心存尊帝二星之名，入五藏，长日夜存诵之，在心不休。身着是一斗二斗成，是着为衣。
　　一十四载，使入长生。
　　法诀授二十九真人法曰：但以本命日，及甲子日、庚申日旦一暮，
　　注：白日午时为上，次巳时，中申时，下夜亥时为上，子时为中，丑时下。
　　存一斗二斗成法全，至七斗□、□、□、□、□、□、□，数足，各诵咒遍。讫更诵地纪天纲咒遍，即毕。得之，一年无灾，二年不死。三年得地仙，四年入不死，五年功力甚通天地，救济人物，皆得应顺心口，六年神通长生，自在之验力。不可妄为之，秘之吉，泄之凶。
　　注：此是太上后圣真言教授，不可妄行之也。
　　老君曰：夫作一斗二斗成者，各须先捻本诀，然后存履使，
　　注：使者，存魁斗或时使左肩为□，或为□，心为□，或手为□之使，谓之履使存用。
　　步成斗，方有神验，可使使也。乃从一斗，至於七斗，皆本文正诀，捻之而用。第一□星文，在左手第二指中节上，第二□星文，在左手第二指第一节中。
　　上节是也。
　　第三□星文，在左手第三指第一节是。第四□星文，在左手第三指第二节中是也。第五□星文，在左手第四指第二节是。第六□星文，在左手第五指第二节是也。第七□星文，大在手第五指第一节是也。
　　老君曰：夫配衣成斗，皆须前知有七星本诀，即可存步之於身，身即通神。欲使通神，捻此诀，遍七星文，其斗中二尊帝神，三妃二夫人，二娇女大君官，遥以敬贵於子，与子注上生名，下落死籍。后来至学之士，谨节孝师供道赍金玉宝重之帛，纳师玄房宝座之下，请受此诀后，方始依《流珠》上存用之，乃可进入仙阶，名书玉箓。北斗之君官，与司命司录，度名青简之书，句落黑簿之历。此皆道力使摄文诀，使使即得，身心通於天地之神，神力可用也。若不知此诀，依经存一百年，存用无益一分也。此法诀得之行用，得知其元，一年便通神使灵，二年去死辟兵，三年仙官矣，一十四年要升即升，要住即住，太平金阙帝晨后圣君，补子为世仙官，必任去住。此法秘之，切勿传非人。直是七百年三传，一传只三人。过此师被大考，师退仙阶，弟子盗行，灭身杀族，切禁。
　　后圣君告张天师曰：夫欲行纲，履衣北斗，取成一二三四五六七，用济身助国安家，救人急疾，兵疫水火者，先须知识手上文诀，此便是得道之力也。
　　闻见凶恶之徒来，
　　注：闻者犹远，可得存一斗二斗，见者立到，不可更存。斗成，便以捻文急指之，即走避之，得元人之地稍宽，即存斗成，止杀之。
　　便捻一星、二星之文，直到七星之文，足。心急配衣，左手存魁魒止之，立住自伏。且休少时，急去。后到稍无人宽处，捻诀，存斗成，更止之，凶恶魔难之徒伏心而退，不肯退而死。此法大验，不可妄行，慎之。
　　又告王君曰：诀云一斗成收魄，二斗收魂，三斗收神，四斗收身，
　　注：罪重便信法得也。
　　五斗饮血，
　　饮血，是禁诀之别名也。
　　六斗诛神，
　　是考责人魂魄别名也。
　　七斗止身。
　　注：止之不住斩，大约止是斩之别名。
　　又云：志人常修行，长存一斗成者定魄，二斗成者炼魂，三斗成者调神，
　　注：神是炁之精物，形脉之神，因炁而动。
　　四斗成治病，五斗成去贼坚身，六斗成神灵卫人，七斗成道备通神，行之七年，上为天真。
　　注：名入天真之位，未得上升之法，一十四年上升天，得云龙凤鹤，笙歌鼓吹，玉童玉女，夫人卫兵，千万俱下迎，或全家拔宅而去。
　　老君曰：修至道之士，欲使北斗司命，取长生者，法诀在手法经左肘。
　　注：经是灵书之经，法诀印式之要，符文行用，内秘之诀，是短巷子，锦袋盛，系肘后也。
　　其行纲步，在经图。
　　注：纲是天纲，纪是地纪也。
　　老君曰：修行之者，常存斗不离身，夜思斗在头，盖身如被周遍。白日思在额之上，小形方寸之斗，
　　注：白日思在额上悬之，逐建时转，长一寸，已下轮之，於天中之间，印堂之侧，令鬼精见而常畏，降伏毒心也。
　　不离於额。祝曰：额悬七星，毒鬼奔惊。敢有祟害，反视斩形。急急如律令。
　　说存使四斗法图
　　老君曰：四斗图者，是一身之上，存作四斗形也。以举左手额上，如斗之势，曲仰如图。掌中仰托□星，左肘□，左肩下胸上为□，心为□，直从左下左脚内阴视为□，左膝为□，左足内踝为□。右亦如左边算相似，各皆成斗之形。又倒存，亦如之算。
　　注：倒数即左足内踝为魁，向上算取七星数足，即此名四斗之法。依图用无失也。
　　又左手向上托魁星，下至左足内踝为魒星，为左斗成。又右手向上托魁星，下至右足内踝为魒星，为右斗成。此说前面一斗，背后亦存如面前。左右为斗。则有四斗成矣。
　　注：老君法即呼前面为阳斗，背后为阴斗，左右有两斗，故曰四斗成。此斗能去万灾。
　　此四斗能消四杀，落灭凶恶灾害，兵甲鬼妖，立能消
　　消兵甲。
　　伏。
　　伏鬼妖之祟也。
　　经云：七斗消天上灾凶，六曹祟鬼。四斗消地下灾杀，太岁土官，地狱四司祟鬼。五斗能消五行，金水木火土之灾害也。皆存斗而二等，制伏凶恶
　　凶亚心具上秩注。
　　五兵，瘟毒蛇虫等兽。诀在五刀支。
　　注：五刀支金水木火土刀支，具掌诀中。
　　说倚配衣存行法图
　　老君曰：配衣者将斗为衣，如人着衣也。亦有左右，男子左。
　　注：男左边先起，女右边先起是。
　　男子起倚配衣法，先是四斗成图，讫即捻诀，
　　注：都监诀是也。
　　少时便存□星，存左肩下胸上，
　　注：案图在左肩下，胸左边，近项，是名胸胁头，又腋堂是其正名。
　　名左右胁堂。□星居心，□星居左足伏鼠，□星居左手腕中，□星居左手掌中，
　　注：申五指是大掌，当好好乘取。
　　□星居左足膝上，□星居左足内踝右边。女思之并同，左边思存呼用也。此法男女常行之，以辟凶殃灾祸。修行人要若欲收凶恶，先用倚配衣也。又修行人入山林深谷之中，恐蛇虎者，先存之为上。
　　后圣君曰：此法从三元将军存使，至七斗。七斗至四斗。四斗至倚配衣，倚配衣至立配衣，立配衣
　　注：此法同倚配衣也。倚配衣，面南立，即男回面向东，女向西是也。图中有名而无画，应是同，故不着。本《流珠》中无也。
　　至眠配衣，眠配衣至坐配衣。坐了，即存使击，捻凶恶刀支诀，而自消。
　　后圣君再勑天师，此法不得妄传，妄传则招祸咎，秘之，真人也。老君授此法，与黄帝伐蚩尤，与禹治水，与周伐纣，乃以伐恶救民，令民为善也。老君常念其善恶不分，故令人君人臣，伐恶取善，以安万姓，令行天道，济助国土，及得身安，修生有益。
　　注：史书记历代相承，皆是天命。天使神人，下授兵法，即此驱役。引书云：代代皆是老君下应号而出，人口知其姓名有改易，不知身是一也，而应时改姓名也。
　　说立配衣存行法图
　　老君曰：立配衣者，立即成也。案上古真人行用此书此图，兼掌诀受本师付受口诀，修行精熟，立思立念，便是立成，俱使应心顺口，无不得者。
　　说眠配衣存法图
　　老君告西山胡王达利曰：我得天法，教吾眠斗，召兵百千亿万，而下围吾师，而来摄汝，过度灾厄，不被彼害，吾师摄食。吾师畏我天兵，合当救得。汝胡王怕急，唯投老君。老君一念，卧斗少间，百千亿万，而下围吾师兵马。吾师知老君意，退而散去。吾师
　　注：吾师是老君弟子，故假变化形，佐助化胡，乃飞身从天下。领天兵欲伐杀胡王兵众。胡王畏急，乃投老君为计，急求生路，奴仆敢辞。老君即申脚着床，卧存四斗救之。因此胡人大王伏而乞教道，舍位从道，以因眠斗之法。
　　骂胡王曰：我之大众，有百万人，皆欲食汝眷属为饱。今有上天大真仙尊，与汝思眠斗之法，以隔我天兵。我以未能便食汝，后日当下来食汝众。言讫，当领神兵而去天上。於是胡王以头首叩地，以石自搏，乞大真仙尊教我王众等，作思眠斗之法。於是老君遂作诫二百五十条，诚胡王。王依诫不违，其吾师便不下。经数月日，胡王告徒众，此老道人甚有眠斗之法，能断绝得吾师不下，吾徒众故当合学。於是胡王领徒众，礼老君三拜，长跪前问，请我徒众非道士所护，皆被天魔吾师杀食。我今叩头请受，取此法以御此魔怪鬼贼，侵食我等。是时老君受与眠斗之法，胡王精思不退，更请进受道法，后便得正成佛法，皆因卧斗之法，而获阴仙。
　　注：阴仙是佛也。
　　卧斗法
　　右以左手盖头把□，□居左肘，□居左胸，
　　胸左边是也。
　　□居心，□居脐，右手案脐，
　　注：脐不合受星之炁，故将右手以覆脐上。存星居手背之上，如法每夜卧皆如之，长存之长生不死也。
　　□居左膝，□居左足内踝。
　　左右同思存。
　　又右同用。
　　用以左手□同，存用右肩为□，□同在胸，□在心，以次同用。
　　又外盖身者，左即从足魁星，建向头。
　　次排□、□、□、□、□、□、□，七□之头也。
　　右即从头魁星，建至足。
　　注：同前也。
　　说坐配衣存法图
　　老君曰：坐配衣者，以斗星左右算存用也。以坐合两手，存□在左肩，□在两手，□在左肾下一寸，
　　存在衣上是也。
　　□在左肘，□在膝上，□在左膝下三寸，□在右外踝。右算存亦如是。
　　说使柱天力士击敌凶恶图
　　太上老君曰：世人学道在人中，或於山林之下，道路之上，忽有凶恶盗贼等吏，横为身害者。闭炁，捻诀，而凶敌之。
　　经云：及其宅舍遥敌之。
　　其贼自伏而走。此亦避之。
　　注：为其相避，有慈悲之道，故得伏而前避之。彼若不伏，即敌之，至彼贼败死，为止之验也。
　　不伏敌之，取上极而止。
　　注：上极是败，死尽为极。
　　曰：先闭炁捻诀，
　　注：诀是刀支诀，名凶恶鬼贼刀支是。
　　存其彼凶鬼贼
　　具前上袟中注。
　　宅舍，作四斗收凶恶鬼魂魄，令不得东西南北，上下飞走。自身作四斗配衣煎注：前者口，后者后孔，放炁。
　　便写炁，交手胸前作弓弩，
　　注：男左肘为弩，右为弓，皆存之，验用。
　　张捧箭射之。仍踰地三过，叱叱凶恶贼即倒。
　　注：经曰：若展衣步。
　　金锁流珠引卷之十竟
　　金锁流珠引卷之十一
　　中华总真大仙宰王方平张道陵赵升王长司命李仲甫茅盈许玉斧等系代撰述
　　中华仙人李淳风注
　　说佩诸天隐讳
　　太上老君曰：诸天隐名真讳者，皆是九天帝君祖讳祖名也。常蹑地纪，飞天纲，皆须带佩於左肘后。及九地隐讳隐名，皆须同一袋带之。带佩飞蹑讫，即诵十八篇咒，依法捻遍诀，便行大法也。后圣君告天师张道陵曰：卿欲修仙道之要诀，须佩诸天大魔真名隐讳，三元五星，七星北斗，二十八宿，三十五星官，六甲九州，五岳四渎，八方万国，千山万水，真名及隐讳，在身百灵，不敢告言。卿一生罪咎之书，皆以至心畏敬卿身，齐为保举卿名。言阴功之数，不言阳罪之过，及司命司录亦如之也。其度佩真讳，自有文仪，在《金锁流珠》中篇。
　　说佩诸地隐讳
　　老君曰：本命日及六甲日，佩带修行为上，诸天言功保举，为上仙所尊重，诸真讳真名也。昔黄帝得广成君，教佩此九地真讳，经过之处，神灵俱见，拜送扶迎，不敢为患，受驱使
　　注：昔高丘子忽入山中，遇一道士，授与九州真讳，及五岳名讳，佩在身。丘子食素一百日，便常将此讳行往。一日至咸阳，日已将晚，忽见四十九人，着绛衣玄冠，来迎丘子。丘子问何故，答曰：伏缘先生身上佩某乙上祖真言真讳真名姓，某乙令受驱使，今来迎见也。恐此土地社庙不知，故以先告报，令知委也。
　　当直。后帝常行蹑纪，得升云天。又说西山赵芮，向上七代，佩天地之讳及名，皆代代能驱使鬼神，救人疾病，累代着功，前后得道者计三十余人，得长生，或尸解之道，或洞府之仙，唯赵升为天仙，白日拔宅，俱随身举。至孙芮甚能炁禁，非法杀害鬼神太多，所被谪仙，令为考召书吏。
　　注：今之典名。    
　　二千年后，方得大仙。
　　注：按《九州地纪》云：西山古荆州地分，即今西山，名洪州是也。
　　拔宅上升天宫
　　太上老君曰：吾受元始真言正法，太上道君为保举，制伏天魔地灵，方始得身白日上升。唯一身而上游，谒诸天，朝拜太上道君，后方得朝元始天尊，而不得拔宅上升。今余以志心精思，撰述众法经文秘诀，及诸天隐文真言等，得太上金箓之要，众文中撰出，拔宅全家，男女得道，鸡犬一时俱升云天。从此之后，始出拔宅。
　　注：向前无拔宅流行，时人不知，将作药成服，得升云天，俱家拔宅，鸡犬俱得同行。
　　拔宅上升，始於太上老君也。
　　注：向前无拔宅流行，今时得者，往往有之，皆是行此法，计数十家也，见在上天。李王张许彭韩等数家，俱以拔宅也。
　　李是后圣君，於西域竺乾国，化胡王成佛。后拔广慈道场，宅院一百余间屋俱升，今紫微上宫，后圣君旧宅是也。后圣更添奴婢鸡犬，赐与俱升，
　　注：案此是后圣大慈大悲，恩流赐言功，功大积着多者，便许及妻子子弟子奴婢鸡犬，同得俱升。
　　拔宅正法。
　　老君告五帝
　　注：五帝是五方大帝君也。前圣上清，言素奏丹符，后圣君告真文中五帝亦是。若据前后圣人所说，及天尊说经中言五帝，是一等五大帝，别无五帝位也。自有真名姓，於真文及老君秘符。叙上云：是儒书所云五帝配位，非正五帝之位也。
　　曰：卿欲全家拔宅，上升天仙，为五方帝之位者。先须变五星，出五行，竖五藏，超五灵，可以力摄五精，驱役万兵，妻子俱仙，奴婢宫阙居舍，拔宅上升天庭，位号一方之帝，统领群灵日月星，
　　注：日出皆照四方中央，五帝之界，皆有日月星，三光俱照，皆是五帝随方统领者，亦随方属於五帝。
　　天地水三官。有魂魄，有形，
　　注：有魂魄，有形曰精。
　　有炁无炁，有声无声，皆属五帝之功，生成含育之道。是卿所行
　　行令也。
　　法诀。
　　老君授诀於五帝，及三皇万仙人，
　　注：老君先天地生，始生为道主，代代传教不绝，前后传者，计有万仙人已上，今略算且言万。
　　举身拔宅之法，修行飞蹑。
　　注：飞天纲，蹑地纪。
　　一十四年，欲功满，即以取春甲子日起，呼甲子王文卿等六十人旬将，与神将一十二人，六甲玉女六十人，六丁玉女六十人，从官九百余人，
　　注：《六甲录》上有从官直符正数，此三本不同，故不再上。
　　兵士一百万人，存呼在身后身在前。从宅西北乾上起
　　面向南
　　步，作禹步行，绕宅三匝。
　　注：三匝，夜静无人知见，行之。即　得，亦不得言之。
　　更存出三元五德将军八人，各领兵
　　注：三将军是中元唐葛周三将军也，兵士各三千万人。五德是青龙、白虎、朱雀、玄武、黄庭大将军等五人是也，存之如含弘图。
　　随配
　　三元随配兵士，具前注。
　　逐方。
　　注：五德将军，东方青龙将军一人，兵士八十一万人，西方白虎将军一人，兵士三十六万人、南方朱省将军一人，兵士六十四万人，北方玄武将军一人，兵士二十五万人，中央黄庭将军一人，兵士一十二万人，各随本属，官领兵士而来。
　　又请《金锁流珠》中六纪将军六人，兵士各一十二万人，柱天将军一千二百人，
　　注：人主一日，故一千二百日一周，直柱天上也。
　　人各兵士一十二万人。各金锁流珠，光芒精锐，兵马众三十六万人等，随心应口，而与臣则玄结此宅界，方圆若干亩，厚十丈，百尺厚和屋舍与地俱升。急急如律令。即捻天神地神诀。
　　注：天神诀在左手第三指第三节是，常以五色线缚之。又以每到月生一日，以朱墨涂之捻之。
　　地神诀在两足下。
　　注：左足下近心有文，如鱼相似，是地神诀也。
　　常以欲步纲日，近三日向前，以朱墨涂之，即步纲。又须捻宅神及水神鳌神诀，诀在左手第四指第二节，都宅神是。都监月十二神，亦捻都神目、降宫诀等。讫即勑神曰：东方甲乙寅卯辰支干五神将，领吏兵八十一万众，以禁步拔此宅，东方则玄宅外界，入地十丈和土拔，须上令得上，随身及家口男女鸡犬，同升天庭。急急如律令。
　　又南方丙丁己午未支干五神将，领吏兵六十四万众，以禁步拔宅，南方则玄宅外界，入地十丈，和土拔，上令得上，随身及家口大小男女奴婢鸡犬，同升天庭。急急如律令。
　　又西方庚辛申酉戌支干五神将，领吏兵三十六万人众，以禁步拔宅，西方则玄宅外界，入地十丈和土拔，上令得上，随身及家口大小奴婢鸡犬，
　　注：见上古本无奴脾字，见《后圣君内传》中，说拔宅有弟子男女，及奴婢之字分明。又见往往有弟子，及有男女奴婢，鸡犬牛马，得随上升者甚多。风所添之，故向前东方勑，未敢言之。及从南方起，终於四维四正四定等言之，以传志道之士，非人勿传。
　　同升天庭。急急如律令。
　　又北方壬癸亥子丑支干五神将，领吏兵二十五万人众，以禁步拔此宅，北方则玄宅外界，入地十丈和土拔，上令得上，随身及家口妻妾男女等，
　　注：上古亦无妻妾男女字，唯见后圣授天师拔宅法勑将吏，有妻妾及男女字，入在勑宅北方勑文中。言妻妾三人。及女四人，并儿一人。所峡具於拔宅北方勑中。以传志　人，明知学道功多，妻妾同升上天宫　仙真之位。
　　奴婢鸡犬，同升天庭。急急如律令。又四维
　　注：寅申巳亥，是四维神也。又一云：是四孟神也。
　　又四正
　　注：子午卯酉，是四正之名也。
　　又四定
　　注：辰戌丑未，是四定也。又一。云：四季是地上名四定，以主人心也。一定东南，二定西北，三定东北，四定西南，故称四定。经云：一定之处，必有大灾，配以属土，故以土星所临之处，皆有大灾。后圣君知，故制拔宅神通法，立名四定定之。却祸除灾，灾不敢州犯。大道神通，正定之力，大拔宅。
　　三四一十二神之力，共拔宅上升云天，金阙帝晨后圣上道君七宝玄台玉京上宫，罗天大城之内，空闲宝地之上，十亩之内，居宅得住宅，佐转后圣之宫，身得为小臣之数，长生久视，得事后圣乞如所愿，勑勒拔此住宅急急如律令。
　　又戊己六戊将军六人，六己将军六人，兵士各一十二万人，随臣则玄步禁，拔宅上升，天仙同心併力，与四方一十二神将兽士兵马等，俱拔宅结界，与人俱升天庭，金阙玉京之内。急急如律令。读诵。
　　注：读须把卷，即不如诵之，大验也
　　老君曰：夫欲拔宅升天庭，
　　注：庭是太上玉皇之庭，谓之天庭也。
　　先呼存人门之神，
　　注：人门申神也。
　　宅西南至西北，申上神是猴头人身，白衣，左手捉箭，右手持弩，名监兵，守天西南角，将兵百万众。西上神鸡头人身，白衣，左手捉箭，右手持弩，名子恩，守天正西，酉上将兵百万众。戌上神狗头人身，白衣，左手捉箭，右手持弩，名弓隆，守天西北角，将兵百万众。西北至东北，亥上神猪头人身，黑衣，左手持钩镶，名不临，守天西北角上，将兵百万众。子上神鼠头人身，黑衣，左手持钩镶，名执明。守天正北上，将兵百万。丑上神牛头人身，黑衣，左手持钩镶，名阿君，守天东北角，将兵百万众。东北至东南，寅上神虎头人身，青衣，左手执矛，名孟章，守天东北角，将兵百万众。卯上神兔头人身，青衣，左手执矛、名门之，守天正东，将兵百万众。辰上神龙头人身，青衣，左手持矛，名天禽，守天东南角，将兵百万众。东南至西南，巳上神蛇头人身，赤衣，左手持戟，名寄房，守天东南角，将兵百万众。午上神马头人身，赤衣，左手持戟，名陵光，守天正南。将兵百万众。未上神羊头人身，赤衣，左手持戟，名除君，守天西南角，将兵百万众。左将军从北斗南门出，在左飞行。 中将军从北斗南门出，在前飞行。右将军从北斗南门出，在右飞行。右存呼三将军名字，阴呼。讫，
　　注：左将军姓唐，名宏。右将军姓葛，名邕。中将军姓周，名武。三将　字总在三将军箓上，记取案法，只得书名，於引书字於箓。凡见数本，无三将军字，所以不注。
　　又呼左青龙，右白虎，前朱雀，后玄武，当门师子，中庭白鹤，紫云盖宅。即从地户入
　　注：地户，东南，是门也。
　　宅中庭，蹑地纪三遍，又飞天纲三遍。讫即散为大禹步一十五迹。讫，配衣七斗成。
　　注：前后法用配衣者，皆一斗成，或二斗成也。今此拔宅之法，大事须七斗成。是《 金锁流珠》 第二卷上，是蹑地纪之事，是方始得七宿炁足，即千神万灵，卫佐身形。讫方转天关，指四方，及中宫，四维四正之正，往往如此。不逾三年，宅随身家口男女等，上升天仙。
　　转天关，指东界甲乙之乡，木，寅卯辰三将也。人各百万众兵，竖架此宅东方，上坚牢土木，下筑铁围坚钢，东方仰堪、随臣则玄得上升仙日，及臣家口良贱鸡犬，得升天仙，人鸡犬同得上升天庭。急急如律令。
　　次面南向，转天关，指南界丙丁之乡，火，已午未三将也。人各百万众兵，竖架此宅南方，上坚牢土木，下筑铁围坚钢，其南方仰堪，随臣则玄得上升仙日，及臣家口良贱鸡犬，得升天仙，人鸡犬同得上升天庭。急急如律令。
　　次面西向，转天关，指西界庚辛之乡，金，申酉戌三将也。人各百万众兵，竖架此宅西方，上坚牢土木。下筑铁围坚钢，其西方仰堪，随臣则玄得上升仙日，及臣家口良贱鸡犬，得升天仙，人鸡犬同得上升天庭。急急如律令。
　　次面北向，转天关，指北界壬癸之乡，水，亥子丑三将也。人各百万众兵，竖架此宅北方，上坚牢土木。下筑铁围坚钢，其北方仰堪，随臣则玄得上升仙日，及臣家口良贱雅犬，得升天仙，人鸡犬同得上升天庭。急急如律令。
　　次向天门立，仰面，看中宫及上下，转天关，指中宫及上下四季之乡，土，戊巳辰戌丑未六将。
　　注：经云：六纪将军是也。人各领一百万众，都总六百万众，皆属九土之神兵，以依九地神通之力，甚能移山遏海，技宅功力甚大。与四方支干神官数士大将军，以同心并力，拔宅浮空，如等闲之事，不足为难易。
　　人各一百万众兵，竖架此宅中宫，上坚牢内堂三间，东行廊，西行廊，厅门库，东西南北四院，静堂仓困，高脚井灶，中庭书堂，奴婢住屋等若干间。
　　注：天师一百二十间屋。
　　蜀张天师有一百二十间屋，俱得拔升金阙内城，玉京东南空地，六十四亩为住宅，佐玉京金阙后圣君，为左仙宰相，位屋土木，下筑铁围，坚其中宫。屋宇大小，瓦木坚牢，内三间，东行西行廊，厅门库，东西南北四院，静堂仓囷，高脚仰堪，随臣则玄得上升仙日，及家口良贱房院，鸡栖马厩舍屋，总须随同，得上升天庭。急急如律令。
　　又勑四正，
　　卯酉子午。
　　四定，
　　辰戌丑未。
　　八卦，
　　乾坎艮震巽离坤兑。
　　守宅三将军，井灶五行，六甲六丁，一切诸神兵，并随臣则玄口勑，随口所使，拔宅屋宇，飞行同身，上升住止。急急如律令。便息，更捻都监诀，及天理地理诀，或朱墨涂之，讫便毕。往往如此，行用三年，神常备宅身，得升举宅便同行。此功甚妙，不可妄传非人。
　　后圣君告玄洲二十九真及张天师曰：卿起今已后，教有道心志好之人，先着积阴功於人物，
　　注：阴功具上引注中。
　　勿育阴毒之物，多积阴德之行。
　　注：阴功成而道功着，子孙盛荣，而拔宅随身得升举。
　　勿生阴谋阴妬，常行阴善阴力。
　　注：力及於人物，如此之道自觅人，非人觅得其道。昔苦行真人常力求财物，施惠於人，功德满三千，白日有神下，与技宅上升云天。意况拔宅阴功，着德感卿，更修此纲咒之法，摄感诸大神灵，与人拔宅上升也。
　　於人并以步咒，感摄天地大神，与卿拔宅，上升天庭。
　　又告天师曰：卿欲得宅，及养育之物，随身仙驾，上升天仙。但新建立屋宅周备，开四门约，如郡乡之宅，
　　注：宅如观相似，新坚牢实。
　　新坚牢实者。但依前步蹑纲诀之法，功满千日，自得随卿上升。天帝君卜吉地，筑基架树，於玉京之都，常使天神，护此宅不休。又告天师曰：夫人宅不安，并有损失人口者，以四孟日，书五色石上，作消灾却害字，各镇五方。
　　注：东方青石，南方赤石，西方白石，北方黑石，中宫黄石，天子千斤，诸侯六百斤，各重一百二十斤。案《镇宅仪》，五品三百斤，已下一百二十斤，各书作四字，埋之入土，定三尺，是三等诸侯。百姓一尺，道士三尺，是其本法尺寸也。
　　后若欲拔宅上升。此石不用移动。此法是上界镇宅之法，秘之，勿妄传非人。老君曰：此法临拔宅上升，修行法
　　注：此言是欲修行拔宅法，步咒临行日夜是也。
　　时，先存本师於前，从者玉童玉女，三元五德，六甲八卦，
　　注：八卦，甲乙丙丁庚辛壬癸，是八卦之神。
　　十二支，千二十四炁神，扶车御云，龙驾而来，在身之前，身在本师后，令似《金锁流珠》之图。往往如此三年，师勑地神，令地轴常巡住宅，在左右卷。摄诸灾毒害之炁，常令清静安宁。排神列位。专候宅主上升之日，随本师差使，
　　注：按神仙正经，有一人得道，皆因本师弟子自合孝顺於师，常玄空知弟子心孝。得道之日，奏太上差使下迎於身，引以朝谒诸官，告尊卑拜数，后始安告今诣某处受仙位上住。
　　下迎宅主。此等将军浮屋宅，入五云，地轴地关卷浮地，随主上升，不难飞云，龙虎雀武师子凤鹤，立便轻举，於须臾。
　　老君授拔宅内纲诀图
　　此宅西从北向南，五百六十步。
　　此宅东从北向南，五百六十步。
　　今此不依此，此是天师宅数，方一图如此。今人但任长短太小为数也
　　老君曰：步纲毕，存土中中郎神一千二百，手把剑，身长六丈五尺，一踯高六十丈，甚能有力，助人披宅。步纲讫，捻诀讫，存而到，使之助神拔宅，甚有灵验。助力甚疾，上势如风形，图在可经中。
　　注：在《流珠》中秩中元三将军部中也。
　　金锁流珠引卷之十一竟
　　金锁流珠引卷之十二
　　中华总真大仙宰王方平张道陵赵升王长司命李仲甫茅盈许玉斧等系代撰述
　　中华仙人李淳风注
　　五行六纪所生引上
　　太上老君告太极真人曰：道生一，
　　注：一，天也。太一尊神，号太阳之炁，吐太阳之精曜，凝结而为日。日炁下与阴合。
　　一生二，
　　注：二，地也。阴炁之精，上腾为月，月炁同下合阳，故阴阳交炁，凝结为人物，居天地之间，号曰三才也。
　　二生三，
　　注：三，人也。既有人，即有寒暑春秋四时轮回，周而复始，乃生四天公。此说出《雷公式》，是黄帝叙录，用应四时，而生四足。每足主一方行令，名曰四时，春夏秋冬是也。号之曰四天公，合用四式，加临主四天也。
　　三生四时，
　　前注具言也。
　　四时生五行，
　　注：五行，此所生也。五行生六甲，六甲生七星，七星生八卦，八卦生九精，九精生十干星，十干星生十二支神，十二支神生二十八宿，二十八宿　五斗三十五官星，五斗三污五官星生周天万象，周天万象生无穷也。
　　五行即此之所生也。名金水木火土，五星也。人之命始生，因配五行，而得命。亦运五行，而出衰盛。
　　注：志人学道，常推金木相克，我不受克。金水相生，我即随生。水火相灭，我不受灭。火木相生，我即盛荣。五行不害，我欲长生。
　　五者，天有五星，人有五藏，地有五岳，三五也。一是万道之主，神明之宗，大无不包，细无不容。
　　注：一云细无不入，大无不包是也。
　　故能生人灭人。
　　注：五行相扶即生，五行相克即灭也
　　人所生也，皆主五行。假如东方木命人亥为，所生水，
　　注：水能浮木，土能成木，木命得此二星之炁，王相也。火能烧木，以大王。金以克木，木畏金也。
　　所生土，
　　注：木虽克土，土且能活於木，木而无损有生成王相之象，故能长佩土符吉也。
　　所生火。
　　注：火与木会，虽木而被烧成火，不损消化之炁，得大而王，宜佩火符求财。
　　所畏金。
　　注：金克木也。常以甲子之中，有六十日，常以金克木之日。何日甲子、甲午、壬寅、辛亥、壬申、癸酉，已上六日是也。修行如常，以丁卯火日，书荧惑星君符佩之，六十日一换符也。
　　火命人用寅为，所生木，
　　注：木能生火，土能成火。一云浮火，是水能克灭火，火故畏水。长带土符镇之，长生也。
　　所生金，
　　注：火虽克金，亦成得金器，故能相成之道。
　　所王亦於木土。
　　注：火得木王，得土而安。故用木符王，以土符安神也。
　　所畏水。
　　注：水灭火。是以火命人少，小足病多，厄难鬼贼者，为其水能灭火之故也。其如四命之中，只言相克，不言相灭，唯独水火即有此言。须常早年投道。以佩土木之符，镇克其火，即得身安神守。又长呼土木星精之名．卫护臣某乙之身．却除刑害水星长精，常令去某乙身神，三魂七魄，二千里之外，勿相干犯所常。取火日书木符，金日书土符，永带佩，吉。
　　金命人用已为，所生土，
　　注：土非正土，巳犹借寄辰位，辰即正土。已即正火。火能克金，非金正始生。上古大仙所以移宫寄位，取辰又辰，是季神不合正受所生，又须推正位於已。已且　属火，故以取火位为所生。但常思土星，带土符与火符，同带之，永不相克，而相生相成，王也。
　　所成於木火，
　　注：火虽克金，又炼易成器之金。圣人正意云：前小凶而后永吉也。又金能克木，木能成火，火无木而不生，故言木火相生，而能克金。金人须用水土行星，翻转相克相成。讫然每夜卧，长存辰星水神护身，前木    神，后火神，常卫己，并带符於己，永能相成也，不相克害也。后圣君告赤松子云：卿金命人也。始生於已，已属火乡，於乡常承，为所属於身损也。可以取辰为寄宫，土乡於金，永吉。并木符水止之，无妨害之炁，炁自消灭除之也。
　　所王水，
　　注：水能生金，故取为王炁也。常以用水星符，戴之於头上，永吉也。
　　所畏火。
　　注：火若单行克金，金则受害。若水来在火前，火则不能克金。故以金求救者，水也。金人常以夜思水神，以图於身左右状帐之间，存常如见者。火星辰精不敢来，自一生不被刑害。修行即得计功，功满白日上升。后圣君告天师曰：非但金人一畏火，但是五命之人，皆有相克相灭，皆依此金人算取相生，教后人也。
　　金虽畏火，得火炼铸成形，得水相扶，自得坚贞，黑金之用器也，金即五色金也。
　　注：金银铁铜锡，是五金之数也。皆须从大，而成真形矣。
　　水命人、土命人等，所生同宫，以申为，所生金，
　　注：金，西方金也。水土所生之乡。五行经水生金，或云土生金。二物皆能生於五金，非五金生於水土。所言始生金者，以西方庚辛之地属金乡，故水土太阴之炁，而结为水土之形，是其所生本乡地属金也。
　　所成木，
　　注：木虽浮於水，能以成水之德。
　　又成火，
　　注：火得土而安，土得火而成坚刚，故乘於火成器也，故云相成也。
　　所生金。
　　注：金是水之子，子毋见而得王炁，故配王於金水之用符也。二行用法，总同前法。
　　又所王同，水算金，是土之王也。
　　夫五行之炁，各有相成，亦有相克。故人得相生命能长，被相克寿为短，非关天也。自身不知，故受死无疑。身心若知，寿永无衰。
　　注：此老君告尹喜言。
　　圣者莫若天地，犹生其病。
　　注：病云风雨愁，是之病也。
　　病亦是五行之炁相克败，故谓天病。吾常思存坚刚其身，犹得出病。出病之法主五行。
　　注：金水木火土五行也。
　　长生之神，前圣所授，黄帝行之。
　　木人取丁亥土日，或癸亥水，捻水星诀，步五星五遍，以受长生之诀也。常以乙卯日、丁卯日，建卯行步五星，除灾厄，去病，上入生荣王盛之宫。捻去灾诀，步五星九遍，诵五行咒，十八篇一遍。
　　注：十八咒在《流珠》上快第二步纲是。
　　捻水土之诀，福德助佑，我木命人身长生。往往行之，三年，便获不死之道，长生久视之身也。
　　火人取庚寅木日、戊寅土日，捻木土之诀，步五星五遍，以受长生诀也。常以甲午金日、壬午木日，建午行步五星，除灾去病，上入生荣王盛之宫，捻去灾诀，步五星九遍，诵五行祝、十八篇一遍，
　　注具前。
　　捻金木之诀，福德助佑，我火命人身长生。往往行之，三年，便获不死之道，长生久视之身也。
　　金人取癸巳水日、丁巳土日，捻水土之诀，步五星五遍，以受长生诀也。常以乙酉水日、己酉土日，建酉行步五星，除灾度厄去病，上入生荣王盛之宫，捻去灾诀，步五星九遍，诵五行祝、十八篇一遍，捻水土之诀，福德助佑，我金命人身长生。往往行之，三年，便获不死之道，长生久视之身也。土人取丙申火日、壬申金日，捻火金之诀，步五星五遍，以受长生诀也。常以甲子金日、丙子水日，建子行步五星，除灾度厄去病、上入生荣王盛之宫，捻去灾诀，步五星九遍，诵五行祝、十八篇一遍，捻火金之诀，福德助佑，我土命人身。往往行之，三年，便获不死之道，长生久视之身也。
　　水人取庚申木日、甲申水日，捻木水之诀，步五星五遍，以受长生诀也。常以壬子木日、甲子金日，建午行步五星，除灾度厄去病，上入生荣王盛之宫。捻去灾诀，步五星九遍，诵五行祝、十八篇一遍，捻木金之诀，福德助佑，我水命人身长生。往往行之，三年，便获不死之道，长生久视之身也。又五行生命人，各依本属，算取所生相宜者，行之一年，则身无百病。
　　注：亦一年辟非，二年辟兵，三年去死籍，四年玉行之精，皆总扶助子身，天上五星，各化为人，下教子真道，得地中真，修行功满，五老下迎，上升金阙，佐后圣君，仙宰之臣也。
　　直至二七年满，要升则升。
　　注：如二七年，不要升仙，但请人间为游乐，请本师封掌考召中一仙职，即得行乐，不问妻男女之事，但以心不离道，道亦不离其心。但能为世官官，迁任无妨。昔仙祖老君，代代为帝王之师，亦曾为宰辅，历殷周之朝，三为柱史，四为宰辅，事六十四天子，育八十二夫人，有子孙三百六十人，七百五十九年后，方升上清真人，号太平金阙后圣玉皇上道君是也。
　　太平金阙后圣玄元玉皇上道君，告王总真方平、张天师、善胜真人曰：卿欲为人天度师之道，妙法可为人师。
　　注：按《太平金阙后圣君纪》云：是汉安二年三月七日，后圣玉皇上道君授众真二十五人，卫从仙人灵神，吏兵千乘万骑，莫知其数，飞云紫炁，五色浮罗，告授以终，忽然失仰之所也。
　　於是王君等人，再拜起言：臣等愚心暗昧，不晓科法，多违多犯，恐招罪责，不敢为师，传授大道正法。今日遇闻，开佑千载。幸因得遇道恩，慈赐开教，蒙昧蒙聋晓闻，闻后则敢依法，传授真仙之法。
　　道君曰：夫志心学士，栖宿山林静室，烧香读书，
　　注：书是道书也，世人号曰经。
　　清斋素食。或有绝谷休粮，或三十年，四十年，五十年，六十年，老病而死。或居世广聚人物，作高台观宇，志功土木，千间万间，飞台百尺，亦当衰病而死者。更多如此之流，岂不欲得道。然此之功志，且与道俱乖，去道渐远。夫人物皆假阴阳炁，而结胎受生。胎数满而产，产育之日，算五行之所生。
　　注：生日便算五行，何也。岁是一，　月是二，日是三，时是四，并算母元受胎之月，是五行也。
　　生育后长大，亦是五行所王成
　　注：夫人行年至盛之时，算五行皆相扶，并无相克。及有衰厄，所算五行，果有相刑，此即圣君言之实也。
　　亦有五行所休灭。
　　注：休者，衰厄穷困之甚。灭者，被祸来临身灭池。
　　卿欲为真之道，早须知之。卿虽三五百年之命，未是真身。须以近去五行，远结三台。
　　注；州五一行是害身之贼，三台是护魂魄之神。远吴长勤存三合，近是动作法隔五行。存神来卫护我身，隔断五行之害则免主死之难也。
　　即稍与真人道合，可亦传此法，教授弟子，以为后来真人。卿可蹑地纪，制五行，
　　注：地纪优禹步七星，生北斗是也。五行是大金箓配衣也，在《流珠》上篇步纲中是。
　　登三台，
　　注：蹑纪不用履三台，但作登三台之步者。有三步一步三迹，三步九迹，是一名禹步。是太上老君教夏禹也，因而名禹步，三步九迹之要也。
　　入天门
　　注：夫志学道，先须结齐心，静寂空室，蹑地纪七遍，即步下三台，禹步九遍，三步九迹，存入天门中，即方飞步天关之图。图各自有油，日各在本经具也。
　　飞三五，
　　注：三是三元，五是五行。三即存三元将军出，同蹑纪，收捕三元天地人中之恶凶害我者。存之如流珠图。又如存用含弘等三事，用之防护身也。又五星中有祸星，欲常害我身命者。每以飞蹑之日，及每夜欲卧之时，但仰卧，思五德将车。东青龙将军一人，身长八十一丈，领兵八十一万，居吾身之左防卫，张弓布箭。西白虎将军一人，身长三十六丈，领兵三十六万，居吾身之右，手捧弓弩。南朱雀将军一人，身长六十四丈，领兵六十四万，居吾前，鸣角在前，兵士把刀。北玄武将军一人，身长二十五丈，领兵二十五万，在吾后，槌锺负鼓，兵士执杖，在吾后防卫。黄庭将军一人，身长一十二丈，或七十二丈，领兵十二万，或七十二万，在吾面前或背后，守卫於吾身。若恶星凶宿，与天地水中凶神恶鬼恶人，欲有阴谋阳害之者，五德将军五人，及兵吏同心并力，共三元将军，当与收捕诛剪，令灭绝之，应口消灭，如霜遇日，自当消尽。在左手第一指中节。
　　上天门。
　　注：天关中斗九精，九星斗也，名飞步天纲之经是也。
　　制刑祸。
　　注：作三五法，去自身中刑祸之星炁，及五行害克之灾，并一天上克我星炁者，皆须禹步九遍，捻某星诀，请某星於天，救我之宿。勿令某星犯我之宿。何谓之，某星且如金入，畏　火星。火星犯我所生之宿，我求水星，救我本宿。
　　求水星法，常以子日夜半时，星月见，即出室北户外，握固，闭炁，仰观辰星，拜三拜。启曰：某乙行年若干岁，某月某日生，本宿某今被荧惑火星作祟祸害，某乙今请紫微天皇君，北极辰星之神，往克灭之，勿令犯触臣所生本命之星，及生日所管之宿。当与臣等速救度，却令火星之精出，自急退散，害炁自消，敢负上圣之恩。乞令臣长生久视，身家平安，敢负上圣紫微天皇君之恩。即禹步一遍，摄地纪三遍。配衣，转天关，指荧＋惑火星九度，捻水星诀，存九泉大海，而隔灭之。即祝曰：五行相推，金木相伐。水火相灭，铜口铁舌。逆吾者杀，云云。在《流珠》上卷中。 
　　注：老君先传紫微天帝言，朱书是后圣君传祝诀，余四星相克，解说具后。
　　修求福，
　　注：太微天帝君授后圣君言，夫修志心，常思静念，念自身神光化为北斗之星，常悬额上。夜一度思便卧，白日亦存北斗，为配衣於身上。如此三年，通神，天地降福，日月为之照明，五星为之修福，六甲为之防卫。一云：吞六甲符，佳七星为之转关，随手所指，救人生产立生，救毒恶死立生，万事随手所指。不可妄传非道之子，必反损身也。
　　令身出三灾，
　　注：天灾者，罗横祸衰厄，口舌疾病，兵雷之类也。地灾者，居宅造作土木之炁，或五行吉凶相克之厄，或居宅前后空危，东西高下，四维长短，太岁行建向灾伤害人口，或东邻西舍造作，黄黑方灾害炁，土木相刑，之灾人灾者，或夫妻年命相克，或朋友喜怒相谋，兵甲相逐，或疾病温注，人鬼之炁，递相染着，口舌谋合，相打战伐。如此之灾，蹑纪登天门，踏地户，皆自消灭。如恐不灭，禹步配斗，并转天关指之，一一能自消灭除之也。
　　度五苦。一云五恶。
　　注：五苦是也。一云五行五星是也。身若能依金水木火土相次解辟，步纲蹑纪，转天关而指五星从金。而先绕禹步图外，行三步，指金星五度，捻金星诀。次蹑金星，指木星，蹑木星，指土星，蹑土星，指水星，蹑水星，指火星，各一一捻诀度之。即诵消灾祝曰：五行相推，金木相克。水火相灭，云云。出《流珠》中。
　　如此晓夜，身为仙祖。
　　注：古人学仙，如读书人心忘劳苦，志成名遂，方得官禄。仙家事业，亦复须应如此之勤劳志苦，乃成仙道。
　　此是后圣君勑弟子言。老君曰：夫五行克灾修行身者，其法至多，其中妙者有次。
　　木星被金星来害我本命生位宿。
　　注：本生命宿木人，东方，甲乙、寅卯两位本也，角亢氏房心尾箕。
　　常以戊午火日夜初，星宿见时，於中庭或於门外。握固，闲炁，仰观荧惑星，拜三拜，启曰：臣某乙行年若干岁，某月某日生本宿某星，今被
　　注：若常行之，即云恐被云云。
　　太白金星之灾作祟祸害，某乙今请南极丹台太初君，南上荧惑星之神，往克灭之，勿令犯触臣所生本命之星，及生日所管之宿。与臣等速救度，却令金星之精出自急退散，害炁自消，敢负上圣之恩。乞令臣身长生久视，身家平安，敢负上圣丹台太初君之恩。即禹步一遍，蹑地纪三遍。配衣，转天关指之太白金星，九过，九度捻金诀，存九炉猛火而膈克之。即祝曰：五行相推，云云。
　　水星被土星来害我本命生位宿者，
　　注：水宿，北方，亥子丑，斗牛女虚危是也，二星季星位也。
　　常以辛卯木日夜初，星宿见时，於屋东回地，握固，闭炁，仰观岁星，拜三拜，启曰：臣某乙行年若干岁，某月日生本宿某星，今被镇星土灾相祟祸害。某乙今请东极青台太元君，东上岁星之神，往克灭之，勿令犯触臣所生本命之星，及生日所管之宿。当与臣等速救度，却令土之精出自急退散，害炁自消，敢负上圣之恩。乞令臣身长生久视，身家平安，敢负上圣青台太元君
　　注：本无君字。
　　之恩。即禹步一遍，蹑地纪三遍，配衣，转天关指镇上星九过，九度捻土诀存九岗林木折来，刺之隔克之。即祝曰：五行相推，云云。
　　火星被水星来害我本生位宿。
　　注：火属南方，巳午未，井鬼柳星张翼轸是。火，南方宿也。
　　常以辛丑土日夜初，星宿见时，屋东北方闲静地，握固，闭炁，仰观镇星，拜三拜。
　　注：其镇星并无定位，但随某所在之方行法，第一佳也。
　　启曰：臣某乙行年若干岁，某月某日生本宿某星，今被辰星水灾作祟祸害，某乙今请中极黄宫上台太真君，中上镇星之神，往克灭塞之，勿令流出，犯触臣所生命之星，及生日所管之宿。当与臣等速救度，即令水之精自塞断绝急退散，害炁自消。敢负上圣之恩。乞令臣身长生久视，身家平安，敢负上圣上台太真君之恩。即禹步一遍，蹑地纪三遍，配衣，转天关指辰星九过，九度捻水诀。存三山九垄土压塞之，九泉之水膈断之，勿令流动。即祝曰：五行相推，金木相伐，水火相灭，
　　注：旧五行祝言也。
　　水流土绝。
　　注：太平金阙后圣玄元玉皇上道君，再为尹君。是火命人，常被水星炁克身，於十年五年之内，忽一月十日衰，稍如有疾。尹君告玉皇，玉皇传此祝，改变於前，一同不失。
　　火生土上，水死自热。铜口铁舌，逆我者杀，逆天者灭。土水相克，反还自贼。云云。
　　具前法讫。
　　金锁流珠引卷之十二竟
　　金锁流珠弘卷之十三
　　中华总真大仙宰王方平张道陵赵升王长司命李仲甫茅盈许玉斧等系代撰述
　　中华仙人李淳风注
　　五行六纪所生引中
　　太上老君告太极真人
　　徐来勒是也。
　　曰：五命之中，唯火命帝王则吉，似衰则病。
　　注：按《五星论》云：火命入小年多忧病，及长大时，忽不称意亦病，长助王时即吉。上仙皆用此法，转令常王盛。
　　吾今说此妙法授卿，令卿常王，不衰不病也。卿可常用庚寅、辛卯木日，可作小坛子，
　　注：按《五行相成记》云：夫醮祭作坛，须向用日前，先结土为坛，三级，高一尺五寸，古仙为之也。今志人修求，以黄土布地为坛，佳也。此是作一时之用。但於净室空院之中，用黄色土乾筛，过布地为坛，祭醮为上。如不要，却扫除之，不妨。
　　高一尺五寸。
　　注：令人心存坛高一尺五寸，用得。
　　用酒五升，或五斗。
　　注：夫大醮五斗，小醮只五升，或三斗。
　　醮脯
　　脯用鹿脯，鸿鹭脯也。
　　一斤，五盘饼果，
　　三果及时新物等。
　　酒杯一十五，席六领。
　　五方五领一领按前。
　　菜二十五楪，酒蹲一坐，褥铺设如法。画岁星君，带之左肘后。祭醮岁星君，以王火之意也。然五君总请，俱会於坛，此即请客迎宾，共作福力之意是也。须作启请王相辞文，读所请五星。从岁星起。
　　注：文在下醮祭引中具说讫。
　　一画岁星君一人，与青童一人，及木符三道，同袋系之於肘后。一云：香木为之，长一二寸，戴安头，此谓之戴王入相，盛之无穷。
　　注：香笺沈木堪，余木不可也。有人用金银为之戴头，且此即不入，相成王盛，为火克金，此入相克也。
　　异域香木及香不入中华，用者不堪，犯道禁。
　　注：夫大道中华正教，天地神仙之言，我中国神仙之乡人，不合夷戎蛮狄之宝，为神仙之器。不合烧异域熏臭秽毒烈辛之香。此香犯道禁，又非真人常修行之香也。真人爱紫微幽木之炁，笺沈之木，闻之皆喜。胡狄之香，故皆恶。闻其炁，上真为之辛烈毒恶之炁也。王桐栢谓王子登曰：苏上卿爱烧辛烈之炁，冲於中华天尊形象之前。地府奏上，太上大恶之，退仙一等，减位阶。又长令掌西国陀佛台，永不离胡身，胡地仙人也。
　　卿可能依此之法，十年位为真人，一生无衰病之时也。徐君依行。以笺香沈香为岁星，长一寸，及镇星君、青童君三身，各长一寸，以锦袋盛之，戴头上，五年并思存如见。三君为之，下化为老人，告徐君曰：公以身坚体王，万邪不敢干也。可能转乾坤於指足，
　　转乾坤，是飞天纲，蹑地纪是也。指是掌诀，皆在指节足，自身左右脚，足步钢蹑纪是也。
　　纳三六於心胸，
　　注：三是三元将军，皆能纳入人身。六是老君六甲符，修行吞符，一十四年真人也。
　　如此十年，白日升举为大仙真人也。君初闻不识，及其日久，渐有悟知。为之八年，白日上登太极，仍传数弟子，不转乾坤也。犹数百岁，后隐於山，而绝世也。土星被木星来害我本命生位宿者。
　　注：土虽居中位。为戊己而无正位，寄王在四季，辰戌丑未之地是。
　　常以甲午金日，壬午木日，夜初星宿见时，於中庭净扫地，握固，闭炁，仰观太白金星，拜三拜。
　　注：太白星有不见之时，若不见，即存其位，即得，不秘须见。
　　启曰：臣某乙行年若干岁，某月某日生本宿某星，今被岁星木灾作祟祸害。某乙今请西极上台太素君，太白星之神，往克灭绝之，勿令生出，犯触臣所生命之星，及生日所管之宿。当与臣等速救度，即令木精自消，不生灾害，急自退散，害炁顿消，敢负上圣之恩。乞令臣长生久视，身家平安，敢负上圣上台太素君之恩。即禹步一遍，蹑地纪三遍，配衣，转天关指岁星九过，九度捻木诀，存九鼎金隔断绝之，勿令生动。祝曰：五行相推，金木相伐。水火相灭，云云。
　　又五命之中，唯土星三十余年而一周天也。所以逆行，不随日月星之例行也。常以临人生命宿，皆不成吉，而衰厄之甚。不问金水木火土之人，皆须常存，呼木星君姓名，带木星之形图，於左肘后，吞木星之符。如此往往行之，则别同星宿人当受之，自身得出过也。太上老君告於修行欲真之人曰：
　　注：欲真之人徐来勒、光妙音、常归一口山、李元布、真定光、妙含元通等，未得仙时，受此诀於西乾竺国等传授。
　　卿今修五星之法，不论於命相克者，即修行之。不克者不修，亦不可也。吾授卿等此法，不论衰厄强健，皆须随月取日，修朝五星，谓曰朝皇也。夫五星是五行之主，又号曰五星之皇，故曰朝皇。行之一年，五德常备於身。二年，使之立验。
　　注：夫五星化为五德将军，青龙，白虎，朱雀，玄武，黄庭等五将军是也。
　　朝皇五通曰：正月六日午时，二月一日申时，三月七日子时，四月九日辰时，五月十五日子时，六月三日午时，七月七日子时，八月四日午时，九月二日寅时，十月一日寅时，十一月六日子时，十二月十二日子时。至其日，入靖室密处，烧香，北面，五再拜，心呼五星上真皇君、五夫人名字，三遍。
　　注：每一再拜，中心一呼曰：某星真君，某星真君夫人，以王星为始，心再拜呼星，依当时所终次行。
　　木岁星真皇君讳，
　　澄澜，字清凝。
　　夫人讳，
　　宝容，字飞云。
　　火荧惑星真皇君讳，
　　维亭，字散融。
　　夫人讳，
　　华瓶，字玄罗。
　　金太白星真皇君讳，
　　寥凌，字振寻。
　　夫人讳，
　　飙英，字虚恩。
　　水辰星真皇君讳，
　　启喧，字精源。
　　夫人讳，
　　玄华，字龙娥。
　　土镇星真皇君讳，
　　藏睦，字耽延。
　　夫人讳。
　　空瑶，字非贤。
　　毕，叩齿五通，
　　拜讫立叩齿。
　　解巾长跪曰：
　　注：说巾置地，便长跪执笊，注心临斗，目，视炉微言。
　　某州县乡里
　　注：官人言官品，位寄某州
　　上清玄都大洞三景弟子某岳某帝小兆真人，臣某乙年若干岁某月某日生谨。上启日月五星上皇高真道君夫人，玉清太止上清上皇上帝大道圣君几前。某七世父母在生之日，所有愆过，逝段之后，被诸考谪者，乞蒙原赦，使幽魂得从禀陈。又某长生在俗，不知经教造诸罪过，不可忆识。又入道受经已来，违负盟誓，犯破科戒，以蝼蚁余息，遵慕学业，希求庆会，特赐恩荡。乞得解脱二写告下天帝，使罪名荡散、削除黑簿。乞赐兆与五星之真，俱奔华辰，上登上清，交行玉门，都毕。
　　注：稽颡泣请良久，乃着巾，更烧，五再拜出，勿令人知。
　　恒修太上隐法，招存五星上皇者，五年之中，彷佛形见。七年，都见，与之周行。一十四年，五皇一合来下，共乘玄华之舆，三素紫云，前导五帝，后从万真，五星携之，共载白日登辰，上朝玉清，受书为上清上真人。五行所生成后，各自别变，所生众物。
　　注：万物因五行所生，亦从五行所生，前后论之。
　　众物入通灵者，亦能守固，镇治人身，故以名传授。
　　注：后圣传尹真人，真人作《五行符记》传世，墨书具后。
　　《尹真人五行记》：金行初起，
　　注：世本合木行在初，为是后圣君授飞天纲祝金水木火土用金为首，所以不敢改也。若据时人论五行，即木行起为首。
　　金是太白星，下散而为金也。金既能变化精魄，假太白阳气而生商。
　　注：商是太白之阳气，凝结而为人是也。金阴气所生，商也。商是人也。既生为人，自取姓商也。既有其姓，即与羽姓之子，婚生六子。长子却取祖姓金。金之孙过海东，为国是也。二子姓银，分金之姓也。三子姓夏，非今代夏氏之祖，其元字为上下字。四子姓姜，即今之姜是也。五子姓章，即今章之姓是也。六子姓狼，即今胡姓康姓是也。而后年代久远，莫能既受者。以汉代京房推律，再定五姓，过而取其本立五姓，亦未知得定以否。若取元炁，而必不同。若其黑得同姓，与金合服，金而得驻颜延年久寿之益。《马君传》曰：服金液方，虽炼金而为液，不如服其粉，兼伏而为水。此三等别自有经，经在《上清法灵书》中。又服白金银铅之徒，皆与本姓合同，服而有益。不同，服之无益也。银粉以服银为银膏，皆以银为之，有方在《上清灵书》中。又伏铅为紫河车法，此法神妙，在《大丹法箓内诀柔黄经》中，不复具出。又伏铜为紫粉紫花轻雪方，在《大龙虎箓灵书》中。又伏五金银铜铁铅等归祖法，归祖金也。炼铜铁等为黄金法方用公云，云在《大龙虎箓灵书》中，此不具载。又炼铁为神宝器法，器剑镜鼎方，在《宝剑录灵书》中。
　　商者人也，
　　具前注说。
　　人是太白之阳气散，而结阴炁乃所生。
　　喻夫妻也。
　　金石者，是阴炁下凝土，而所结为物。故将商姓之人，教以金石相宜相益利者，烧炼丹药之功，添助修行，亦甚有佳益，
　　注：昔黄帝时，公孙怀常炼金为粉，或为丹，服之，而年三百岁不死，容貌如四十许人。帝因问何不升天仙。对曰：巨少小无师可师，自以寻求名山皆遍，至南炎洲之中，括苍、天台二山上，古名括苍也。遇华盖子教延生之术，未得升一之道。但五金之中，臣可以变易数名丹法药法，皆得度世，而得长生，千岁万岁年命，只是不可得升天仙之真。帝因问其故。对曰：金性重，故不得升天。帝再问方。怀对曰：臣炼金为粉法，炼金为花粉法，炼金为水法，炼金为苏法，炼五金为水法，飞五金为丹法，化五金为丹水法，炼五金丹水为苏法，炼蜜五金法，炼五金为液法，炼入金通神药法，炼液入玉通神法，炼前石入神法，已上药法，并皆只得延年驻颜，不老不死之道，游行五岳，养育子皆以百年八十、七十，住处即得。如过此限，即须再移居，改易姓名。得如不依，太上不许。帝再拜告，请此神经。怀授之。帝大喜，对怀为左右先生。此诸经方，并在《 上清灵书》 中，此故不具。
　　太上老君曰：吾常念於下土地仙，飞炼五金，推候水火，
　　注：夫五金水火，俱用涛飞也。
　　逾年成败，
　　注：夫飞炼者千人，无有十人得成，败者甚众。
　　辛苦。
　　注：夫炼合金石等，是得师旨者，下手得成上药大丹，九年得成，谓之九转。如不得师旨，冥冥自为，不论年月，皆是不成，辛苦至极，岁月虚抛，如此辛苦之甚。
　　不如服履五金之祖，
　　注：祖是太白金星。太上令依日修行，步五星，服太白及五星之炁，仍更进登斗，履天纲，蹑地纪之法，即白日上升。大胜烧炼金石水银之辈也。且上真人之药烧炼法。只在数字而已。
　　奔辰揖想，五行之主。
　　注：五星也。《登真隐诀》具说奔星行五星道也。
　　飞七斗，并馸灾。
　　注：七斗，北斗七星之数，是镊地纪之法。具发炉步祝俱足，配衣，此名七斗地纪之法。
　　步九星，镇魂魄。
　　注：九星，中斗也。是阳明阴精之九星是也。
　　固守内炁，
　　注：握固，闭炁，拊心，蹑履是也。
　　含弘吞液。
　　注：大仙自有金精玉液，行事之吞咽而已。
　　往往行修，功成仙伯。
　　注：行五行七斗，九星三元之法，一十四年，功满上升，往往白日拔宅而去者多矣。
　　此之乐，
　　好乐之意。
　　天之性，不假苦顿心神劳力。
　　注：此出《老君内传》中语，告元命真人言也。
　　木行初起，世木是岁星下散，而为木也。木既能变精，假岁星阳炁，而生角。
　　注：角是岁星之阳气散，凝阴而为木也。水阳炁所生角，角是人之姓也。既有其人，而取其姓，即与征姓之子，通婚生九子。长子祖木姓，二子姓大，后改为大巢氏。三子姓东，四子姓姬，五子姓姒，今总改为周。六子姓长，七子姓春，八子姓弱，今总改，不可一一具也。九子姓卢，今间丘家是也。即今合为角姓之人，即合服饵木芝，性与木炁合同者，即得延驻岁年，长生之寿。《木公内传》曰：东方木姓角，角能生於万物，非独人也。本性与金相克，常畏金不欲烧炼。五金反为六贼，於内五藏必虚，魂魄不守，居贼在内也。可以服月精食土之英，英芝也。出诸仙饮水之灵，具后可即养生。纪纲七星，先举天庭木姓，早成修易得成也。
　　九子之父，名先，姓角。角先有二妻。前妻九子，各自取姓。
　　具前注。
　　后妻亦九子，而不别分，总姓角。今按东方以九重数，故为九九之号也。前后各九子，以分散居东海，或海中者，皆岁星之散者。
　　夫修道之人，皆须知此木星之变化功大也。当知二九子所居之地，木之王火。夫木星皆宜益四命之人，火命得之为上，上道成也。何以火木相王，火生於木，木性好生，於火相得，故先力次金也。
　　注：为金克木故，若能下求木必得。次於火人受福也。
　　五命之中，唯土稍畏木。以人弘之则畏。若於五星宫，则不相克，何况其星君。
　　注：五星常会於人间饮酒并不相恶世人知之，祭吉。
　　其相克星之精也。以金木水火土性之故，而人能作诀法而用之，即无水火相克。大约木性善求受，使修行之人知之。故取冬至后、立春前，择吉日而祭木星君为首，后五君总请。行之五年，星君下降，受子木英之芝，生於户庭。八年，五君总降灵瑞，於子之室也。一十四年，五君下迎子於五都，游五色霄台。
　　注：东青玉之台，西向玉之台，南丹陵玉之台，北黑霄玉之台，中黄金玉之台，观仙乐，每台随方计日，东九日也，余方总如之。
　　祭醮木君，若得
　　恐合此得。
　　本命日第一。如无，即庚寅、辛卯即得。如土命人，即不用此日，用甲寅、乙卯日，戊寅、庚子、辛丑日，吉。用席十五领，香花灯烛时果，或饮馔，皆须肃净，致真降灵。
　　注：三五一十五君官精，总一时请，即一十五盘。
　　或三十五盘。
　　注：若更三盘三元将军，六盘六甲，三盘六纪将军，一盘柱天大将军，七盘十九星大众二十八宿，三盘三台众星九野诸星官将吏兵众。
　　菜楪八十一，
　　如斋楪。
　　酒杯八十一，坐褥香按香炉一十五，和香五两。
　　注：除树香、佛香、安息香、甲龙脑等香，臭炁者不堪，五星甚恶之。
　　用笺沈降真苏合檀丁香，酒罇，五香炉，五案六面，花灯四十九，或三十五，二十八，随力所置。
　　注：天子及诸侯论千论百，今之四十九者，修行人力办不得而已，虽是故少。
　　钱一千一一百，
　　少乏之人一百二十文。
　　或二千四百。
　　天子诸侯言一万二万，或三万四万，是镇坐钱。
　　素绢一疋，
　　天子至於诸侯言一百疋，或一千疋。
　　上金二分，
　　天子言斤，诸侯言两是也。
　　时果木珍部宝花十二箱。
　　天子诸侯八十一箱。
　　星月明夜，黄土为坛。铺设毕，即发炉祝，读文仪，
　　仪文别出云云。
　　三读九献。
　　三读文也，九献酒也。
　　礼毕，即吞五符，以求五德镇身也。镇咒，然后散施一切。不散招冥罚。
　　后圣君告四时五行符
　　九天春夏秋冬命符
　　木行岁星君符
　　火行荧惑星君符
　　金行太白星君符
　　水行辰星君符
　　土行镇星符
　　已上六符，后圣君授束海小童君也。童君是木命人，乃下故授之，令与诸命人修也。已上符并朱书。
　　太上老君告善惠真人
　　注：善惠真人，是西国胡人，是身今为后圣左玄真人。
　　曰：木行星炁好生也，可木王之日时，先从木星，履匝五星。捻金水火土诀。后圣君授天师五行主五星之诀，木诀丈在左手第二指第二节下，西上第二正节上王木诀。火诀左手第三指第三节左边，王诀节正中。土诀在第四指第三节。金诀第四指第三节，王诀节下一半米。水诀在第三指第一节，王诀了在第三半米是。此是五行诀一，常行事之时，以五色笔随点之，令诀得满，行修往往。如此三年，五星君变下、教子修真，所要皆得自然。至道之人，而一切不为，唯言好道，即与子道。下五星禹步三遍，尽诵五行祝十八篇一遍。行之九日，位上仙籍，迁仙品，定生真中之名，去九厄百病，三尸九虫，凶人恶鬼，图谋口舌，即得永入神仙。行之九年，
　　注：每年春季中有三月，每月中行九日，此法从天纲履至三台、五星。毕，方即禹步，击指。有凶鬼即拳拳，重一十五斤。常拳止凶鬼自伏死，敢言即北斗伐之，而不可妄行之也。岁星属北斗九星君真妃娇女等下。
　　岁星君与五方星君、北斗九真君真妃、五星君夫人
　　注：真妃，北斗真妃也。夫人，五星君之夫人也。
　　等众，补署上清真人之位。十四年，拔宅，妻子上升。
　　金锁流珠引卷之十三竟
　　金锁流珠引卷之十四
　　中华总真大仙宰王方平张道陵赵升王长司命李仲甫茅盈许玉斧等系代撰述
　　中华仙人李淳风注
　　五行六纪所生下
　　后圣君告玄洲二十九真人曰：卿欲为天人师，须传道要修真内诀，授於志人。非人不可妄传，反招其殃。夫真。人传此五行真诀，及此符醮祭之道也。且诸要真上道，秘重在於捻诀，配衣，转斗，指天。能飞云走雨，拔折树木者，龙也。志人得此妙道诀之者，但行蹑飞
　　注：二事翻出禹步。
　　禹步，三年，配衣，捻飞龙诀，转天关指之，应手坠落而死。虽能指落，不可妄行。妄行退失仙位。知此即不行也。一非人将为戏弄一时之能，不知其龙无罪而死，反自罪身，并罪及师也。须切审不之勿行。须有敌来害，身避不得，即可行之，少时速须解。
　　注：后圣授此诀，只与志道者保护身家。
　　夫此法左禁右解，
　　注：禁即捻左手指，解即捻右手指，圣君授天师左禁右解，用之无穷也。
　　炼河车法。张少真得太上老君教，且延驻一千年，为下土镇灾，后便未得升天，恐其五藏败散。方用青铅二百斤。
　　注：汞多者曰杯铅，泽精者曰磨，并不堪用。唯伊阳及波斯者，计紫为上也。甚有力。
　　右置一仰月铁釜，量大小着铅，用猛火炒之，候铅洋讫，彻底匀搅之，须臾自成青砂。初建火其铅，又有成青砂，又有未变者，但匀搅不停，变尽即止。如火转冷处，即为铅。欲便遣成铅黄花者，铅作青砂后，猛火不歇，匀搅之，即成铅黄花。乃青砂於盆中，少少益苦酒，渐添研之，用糖醋。不全用酽者，澄泸细砂。讫於瓦上曝乾，须臾，微微火炕之，取帝流浆粉，入左味团之，磁粉入左味也。不得此法，团鼓之不成。铅曝乾，即入铸道铁锅中，上下覆，猛火烧，皮袋鼓之铅，从铸道流出，其青砂须臾即变为，下着一铁器承取，以尽为度。其色白明，名铅孙，八反九一转，成紫色。凡一斤铅，九转耗折十五一两，得一两，强名曰金公丹。一曰紫河一车，一曰金狗子，一曰九转宝，一曰九一转铅精，用之云云。
　　别有经，在《上清灵书》中及《龙虎正箓》中。
　　东木星君授太极真人介子良《杏金丹方》
　　子良，介象之孙琰之。
　　君曰：杏子熟，和皮肉，留乾地。地若湿，以木板盛之。待皮肉自消乾，到秋初。即二斫尖头小孔。见裹，以文火烧之，滋滋作声，即金出。以竹刀取积聚之，方圆一寸起一斤，用作杳金丹。
　　注：丹经在《上清灵书中》，言黄花金是也。余金即山泽金，非上药也。以今仙人未得《金锁流珠上经》及此书者，未可得入真人升天。且延驻身命二一百年，寻求至人，此修行上　妙法也。合炼，以《上清灵书》具说，不再注。
　　后圣君告黄石公曰：子为人师，知岁星木精，下入桐木之中，以雷初震声之时，伐取东枝为符，授子房，以霸刘氏为主，岂不救得数十万人之命，卿可不是行阴德者之功。
　　注：《流珠外篇》用桐木符，是此授也。子房是汉将相张良也。以用黄石公之计术，灭於强项。项氏与汉氏争天下，合杀一百万人，项氏始灭。子房用兵，收强项后，算前后七十余阵，杀者五十六万人，而收强项余四十万人，得不还死之债，后各一一得其死。后所知前，合还项氏军之命，以阴中众，赞称子房、黄石生之德也。与我等四十万众人，出得不流血之刑，各得安卧而死，为清净之鬼者。思之重，功之大也。以众具启太山君，太山君知其事，闻奏天曹后圣玄元玉皇上道君，下将迁子房、黄石，生为仙官。虽不白日升众天，亦得形托解化而去。解化，木解，为尸而去也。补为青城山洞天仙卿，此木星化炁之功也。恐至人学道，但行阴功，救济疾病，危厄贫乏，及两敌相刑，解得散者，及世人被神龙鬼精祟害，灾害水旱，疾疫相谋，魇诅仰舌，如此之者，至人当与解之，甚有功德。后圣君告诸天真人曰：有修行至人，但以一心学道，得正道正炁，解不正之炁，功德甚多妙重。
　　太上老君告禹曰：
　　注：禹时老君季咠子，教舜禹之道。
　　夫木星之精为舟，泛於沧溟之野，以寻央水之所。又曰：木星之灵，为式天地。
　　注：式天，枫木也。式地，枣木也。二木相合，镌刻为天地万神星象，俱备上天下地，转轮相加，以禁止凶人恶鬼，如手遂心，可投万物，可制神鬼，回天转地，可佐助我，登步地纪天纲之道也。可役虎豹，可指万兵，可加凶恶，可止风雨，可役使蛟龙，可回言凶，种种之验也。造之可以纯吉人。凶孝秽之人，切不得用造此式并及木。先被未死，手把了，其人后死。其木亦不堪造式，并及死人之式，切不得看视。何况凡愚之辈，更取再用，大为秽犯。世人行不通者也。夫式不得僧尼见，犯便秽触也。若是其道士，自身居重服，出二十五日外，方可犯式用之。如自式要用，急解秽，吞解秽符，着吉服用之。若别凶孝僧尼产妇，切不得见，把行用之。如或女人受式，常自量用，有疾发。即且不用把得，须待遇疾后，用得无妨。桐栢真人王子乔告第二女曰：夫式者以防急用，正当用有疾，但吞解秽符，并解秽水，又咒用之，得。
　　可佐助行道之人，修禁制之法，百无不通，神力可验。自别有经图，吾当授卿太一。
　　注：雷公四时、六壬六甲、八蛮六戎等符，授禹。
　　禹修之十卷经，为四十九卷，号曰《 黄帝集灵记》。
　　注：今集灵上中下篇是也，并《黄帝式经》也。
　　后圣君授天师《六式经》十卷，《六壬箓》三卷，告曰：木精散下，枫树之上，生不高人者灵式，高人者凶式。
　　虽凶且不通灵，不中为式。
　　得之，依经所造，祭醮，行以佐道助人，如神应验，无不通济之者。力可以天地而同功，摄制在乎须臾。
　　注：式上为天，下为地，天地之神星宿神灵，无不书遍行之，如天地之功变化也。世人行之，得道仙人，出观之矣。
　　又曰：木星初散，化为枣树。枣树为万木母，枫树为万木父。
　　注：《式经》云：枫木为万木之长，枣木为万木之母也。
　　但枫枣之木，老多年者，即堪为式。何况别生式人、式子之者，通灵於九天也。
　　注：夫式人於枫树下速根生，不高人，灵也。夜能出，取身踊上，高於母。有人往往试，绵皆在树头。即知其夜上高於母身，灵也。
　　此之木是岁星真气，取之损人。凡不可妄斫损者，杀人也。取以道炁禁诀，
　　注：诀在左手第四指第二节，以五色丝缚之。讫，书取式符带之，吞符，即伐斫得之。
　　以符帖檄。
　　注：檄帖土地神官共取，谓之曰阴取阳。伐阴场，通天地，感动神仙，摄录神龙鬼，以人弘之。使之可移山塞海，拔出树木，入兵入水入火，皆不能伤也。此是人心智慧之能弘用，禀天地阴阳，自即通神灵，谓之妙用之。
　　能制而阴乾，吉日造制。主则端正，上天小，下地阔，相等类而则大小。大不得逾四寸，小不得无二寸。东西南北，不得长短阔狭。中有天柱，名配流珠，中相次用
　　注：流珠中有柱天将军，亦如之配号名也。且圣人之意，造式象，配天地，驱御阴阳，皆用之智。智若苞万物式，性亦即一同是。故万事从而用之即得，但以善用，天必从之。地必顺之，阴阳行焉，万事成焉。若以逆用，万事不得，损之也。
　　卿能造制，得一十二面式，力可以道同，行正一之右，真教正炁禁，为道之武。金锁流珠道之左，真教正炁禁，为道之文具。其文武备，则天地在於掌握，阴阳在於心口，
　　一云手也。
　　立能取道。须以忠心直性，
　　注：忠以孝师，直以济人，不邪不曲。
　　德济人物，用慈为本。先佐助郡国，后安身家。如此行心行法
　　注：法是流珠法，法中配衣履斗蹑纪是也。
　　行式，其功广大。卿可即举家拔宅上升，得为天人之师。
　　注：后果然如太上言。
　　今世上行用之，非禹定经也。名用黄帝之言，皆今古用之事。於今用之，即不如禹撰述经，通灵凭验，上应木星之炁。常以立春日后春分前，择吉日而祭式神，每年两祭醮。醮式毕，无事常封之。
　　注：六壬本欠式封之文。式上下天地相对，不令失对。对天上子，亦对地天子，雷式纲常加食神，食神鬼门也。六壬太一，皆以天地相对，勿令失对，损人。勿令纲加自身本命。四时式，春夏秋冬，各令相对用。即冬加春则临夏，夏则临秋，是其用也。其醮祭文仪，自在《黄帝集灵记》上具也。
　　常以五色丝缚之，勿令有移转，加主生命行年，
　　注：行年在元辰图仪注。算甲子行年，是大行年。三元行年，是小行年。八卦行年，是游行年。三者主三元之用，其余算非实算也，并无凭据验用。且甲子行年，是前圣老君虚皇所撰，为六甲内符行年。后圣了玉皇上道君，授天师号，曰六甲箓行年。算取元辰五鬼之地相重，必须叫上元辰章解之，即过度此厄。 如此之人长宜王相，即无忧厄。忽有灾厄加身，身出厄不出也。若据圣人，取此为行年，即别说行年，不是大行年也。
　　则有所损。夫人学转式，常谋他人，不算自身。一若自行年近於四门之神，
　　天门、人门、地户、鬼户。
　　切不得纲加四门也。行年若在四孟，
　　寅申巳亥是也。
　　纲即不加四孟行年。若在四仲，
　　子午卯酉是也。
　　纲不加四仲行年。若在季，
　　辰戌丑未是也。
　　纲不加四季行年。
　　注：已上如有急事，即捻都监诀，堑时十日五曰。事无，即急解之，即得。若更有急卒，未得解者，取天式上行年神位，上着长生符一道，镇克之，永不畏加临人害也。
　　长生符卷内符并朱书
　　此符一道，安天式上本命行年神位。镇却灾厄。一道带之於左肘之后，用加诸式不畏，反损己身也。
　　五行初起世水，是辰星散炁而水也。水能变精炁而从龙，龙假辰星阴炁而生羽，羽是辰星之阳炁散，凝阴而为水也。水阳炁，所生羽。羽是人也。姓羽，既有其人，而取其姓。即与商姓之子，通婚，生五子。长子取初姓水，二子姓羽，三子、四子总成羽姓，五子姓赤，今之赤氏，亦多改姓，朱浮吴氏是也。又三子、二子支中，后代多改易姓，潘、罗、甘、王、石之姓也。今据合是羽姓之人，合炼水银。水银属水，金属商，金水合宜，合二物为药，服而有益寿之理也。《浮丘公内传》曰：北方水姓羽，羽性润长万物。亦能灭万物，以随四季，而行令生灭也。皆用人弘之，令润益亦得，令从性损人物亦得。本无正心，而有正炁。志人行温冷在人，岂在乎水。
　　浮丘先生常以采水芝而食，生长二百 ‘乎年。遇太上前圣老君，教中斗地纪之法。四年，驾龙体轻，自能飞身。五年，辰星君下观试才，有九过，便以别驾一龙与公，公畏落身死。再拜求，乞自身生毛羽，即乘龙无或堕落，身粉为微尘，不可即去。辰星太真君乃问：卿姓浮丘，本姓羽也。与卿变履斗为禹配衣之法，行之五年，体自生毛羽，飞游洞天。此之仙官，至贵至大，何必要升天。其升天亦到天曹，引朝太平君，后即还配於洞天也。子若能，即可便教。公再拜请受。君曰：不闻有大禹之后是禹步，理水之时，太上下教亲观，履三步九迹。太上老君告禹曰：卿不见灵
　　疑羽鸟也。
　　鸟，犹作纲三步九迹，转石木取蛇。
　　注：鸟尚有心如此，何况人乎。禹受教寻学法，便成翻五斗，升於太极，假水精为尸，而葬於南越。公因悟而学之，五年体果生毛羽，一年能飞十里、五里，时人谓此人生毛羽能飞，众呼毛羽之客。因而名也。后七年，能飞千里，入洞天，来往人间数百岁。忽一日乘龙去不反。
　　五子各而有改姓，虽改姓不能离於北方，因而为五炁。
　　注：诸方皆因五姓，金水木火土为炁，数配五色。一色各主一方，今人故号某寅生青之子，因是也。
　　积水之德，舒禹之功，此即辰星之变化也。稍畏土，土虽克水，水多而亦不绝克也。其五姓之用，唯水利物，又能损物。偏与木之相扶，抱与金之相生相得。修行之人，常履水星，即捻木诀、金诀，顺水，水即能润真炁，而扶润於人。后圣君告大王君曰：方平卿弟子茅盈茅固，是水命人，可履步之时，先捻木星诀。又次手指木星，扶其身，固其神，乃可为下真，地上主仙位。为其年老神枯，不复可升飞。百年千岁之后，更不遇大仙人，方可待上真。太上老君告元极子曰：卿
　　注：是无极先生，秦人，姓郑，名季初。亦五姓之理，偏於水姓，有功，善能敬水，水龙见而授书。
　　善水姓，敬重於水。金命人姓重水，常履斗，偏捻水星诀，心常敬之故也。常以修行，又为水，捻土诀。如此五年，江海之神与之相见，教卿以役龙之法，使晴雨如手应心，立在须臾。岂非修行之时，留得於水之功，遂能奔龙走雨，速也。无极授后行之，实如告言，后乘龙而升玄洲也。
　　又尧舜之时，有山栖子许询，水命人，常好敬水为池，常令家中人以敬用珍重，因常行之。次常服水一合。如此六年，忽池中心出镜一面，阔六寸，圆美如月。询佩之，有镜神十六人随后行。又有玉女十四人，玉童十四人，将军一人。询问，对曰：我大神也。辰星大君还我掌以北霄水母之镜，恐君所失损君。令我试子。如实敬水，信重五行，常履星斗，得法不矫用。如试得过，即与授天真之位，后果试不过，而升太极，不得上清。后圣君授茅喜，
　　注：喜，盈曾祖，为乐巴之师。秦末得仙，能以变水为雨也。
　　变水为雨法。常以丙子日、甲子日，用水一椀，左手把之，履地纪三遍，
　　注：如若熟，但行步心存，为北斗地纪之形，不得作中斗形。中斗属土，使雨不通。皆须作北斗形。如若思存熟有功，不用步纲，亦得。但作行步思存，必验。三遍讫，即翻作禹步三遍，以散三野六遍，六野九遍。九野即满天行雨。得九遍。步讫，捻行雨诀，含九口水，向天喷之，须臾天地冥暗，即雨。此法神验，不可妄行。天忽旱已，切不得用之。为旱是上天帝所禁，用之入反天之罪逆。后圣君之告命，必被退仙品。此者圣君授为其志人。或被火灾，即可行用，救人屋室，及人被火难也。
　　散开，禹步三遍，舒为三野六遍，舒为六野九遍。步纲而所周九天，作万里之外雨也。四方神龙，俱奔云走雨，救某物某家火灾，云云。
　　注：即武帝臣乐巴，以对御饮得酒，谢讫，向西南喷为雨，救本家及亲属之火灾。消后帝方始知有，其功能灵验，必是神仙道卫之士，敬之书史籍。
　　咒曰：辰星之精，积水为形。飞火忽起，凭水之灵。散形舒灵，满天自生。灵飞冥晦，龙喷而行。霶霪五时，彼灾须宁。急急如律令。
　　注：王真人曰：此法切不得妄行，行之须是救家济人，方可任行之也。
　　金锁流珠引卷之十四竟
　　金锁流珠引卷之十五
　　中华总真大仙宰王方平张道陵赵升王长司命李仲甫茅盈许玉斧等系代撰述
　　中华仙人李淳风注
　　五行六纪所生下之下
　　老君告大禹曰：卿理水之官，可常以甲子之日，以朱书四海之神名，於薄纸之上。
　　注：四海神名，东海神名颇利尼，南海神名大遮迦，西海神名和罗问，北海神名文季间。已上四海神名，各风新注入，先并不书记。
　　早朝修行后而吞之，三年功满，理水如地，开江决河，海之神水官、四海大神，功满之立到。令决开江河，须捻四海诀，自理三步九迹，而其名呼召之立到，速遣此神。非但四海内，海中海外亦管。如问之，无不知。立令取雨，速在须臾。行之五年，依前法捻鬼王诀，
　　注：在左手第二指第二节中。
　　北方大鬼帅毗沙门神到，令与我助国，云云。
　　者，或伐某处反逆某贼，或吐蕃西戎类，悉用之。
　　又常以朱墨，涂其使鬼王诀目，使上天入地，入火入水入兵，无不如意。
　　其四方鬼王名姓，总此管主朝於辰星太皇君。修行之人，但步五星，
　　注：真五星图，在《飞步经》中，五星图步用。
　　五行。
　　注：即变五星图五行，金水木火土是也。
　　五星从金起，左行。毕，水。
　　注：从金上，入火，入土，入木，入水。
　　五行从木起，右行。毕，水。
　　注：从木起步，入火，入金，入土，入水。
　　各步蹑
　　注：蹑五星，步五行。
　　五遍。讫，即散步出纲外，更禹步四遍。即使四门神，助国伐逆。如三军之行江海山川，树木皆蓓雷风震雨，拔塞立而变改。
　　注：变改，江湖为之塞断，山川为之开决为江河，树木为拔出折。
　　亦能与人求长生久视之要。
　　火行初起，世火是荧惑星散炁，征。
　　征，天皇也，姓征。
　　余炁为铜赤石。天皇击石铜火，燧人钻木，变为火之生也。火生於天皇、燧人，从此用火水，变生为熟，是火之功，征。
　　注：征，人也。是荧惑星之子，自姓征。即与宫姓之土子，通婚生三子。长子改姓理，今后圣李君改取李之姓。二子姓纪，分姓戴、郑之姓等，有三十九姓。今正五姓之中，唯火姓金姓，合炼药以为正。当其理，皆必有延驻之功，有延驻大丹药尽成。黄帝内传师广成子，成子姓理。经云：广成子是老君分身，若据姓理，即是一身，代代出化人君人臣也。若炼金液，从金液中，再九炼为金丹。亦炼金石、水银、铅、朱砂、曾青等，为龙虎大丹，九年而成。帝服之，稍有少容，且力强，日行百里不倦。后履蹑天纲地纪，结心印，以在左手大指甲下，以右手就之存之。皆以八月三日、十三日、二十三日，大坐为之如图。或为之立，如含弘图。图以垂两手，是隐也。但存之如含弘，不论立与坐，皆由人意想。太上老君，虚皇上帝，教元明上真人，授结心印坐立总行。黄帝所以画图弘一坐一立，今以后人，但修一图而已。
　　三子后各有三子，所以三三九人也。以角宫为婚，后代盛茂，下足有出五行之人，去世皆乘云驾龙而去。常继代传法，云火姓，
　　注：姓是属征，姓是火也。
　　与火命
　　注：人生命属火，亦同征火。
　　甚畏水。
　　注：火行畏水何缘，水灭火之故。余姓皆云相克，水火独相灭，故甚畏也。
　　常以四季日，
　　辰戌丑未。
　　存蹑纪图，顺倒反三等。讫，散步三匝。便存地纪七星图处前，变作禹步，指水星，
　　注：星亦存之，如五星图五星是，是也。
　　捻水诀。讫，次指土星。捻土诀。即咒曰：
　　五行相推，金木相伐，水火相灭，云云。
　　咒在《流珠》中。
　　若一月之中，能三度为之。月有三旬，一旬之中，皆有四季。日行之，一年，一生无灾厄疾患。《流珠》及《飞步天纲经》云：一年辟非，此即是也。实但依此言，无有不得仙之者。若据手文经说修行，万无一成。所以书此诀者，是其志修志信直心之人，可一一传付。诀以口传，继代相付勑祝。是其人者任传，非人者万亿金玉不传。时若无良贤人传，封於灵山。又不得，火烧水流天宝。二年，辟兵。
　　注：行之二年，三五并可出五兵。后圣君告天师曰：子可仙王，三五俱则能强一。上元主天，即飞步天纲。中元主人，即演禹步。下元主水地，即蹑地。圣君言地者，北斗星也。俱镇水乡，故名地水。夫志心学仙，去仙履地水，即今蹑地纪图顺倒反，谓之下元。即为禹步，三步九迹，谓中水元。即履天纲，飞行九迹谓之上元。此说三者，以录三魂，制止三官。五是五行，此之说是也。
　　三年，通神，不死之道，立在坐亡。九年，入水入火，入石入木，入日月，无碍也。太上老君授火行符，与三天司命君佩，以辟水害命水官，戴安头上，
　　注：一云长戴，一云本命及水日，丹书戴之，永去灾害也。
　　去水害炁。
　　火行符
　　右第一火行，火命自带，去水灾害。
　　后圣君曰：前圣告命水官符，皆是文字。吾今
　　一云今解说。
　　解火行一符，后四符同，用太上符，火行蒸土，塞水害灾是也。
　　木行符
　　右第二火行符，以木人带，去金害炁符。
　　金行符
　　右第三火行符，以金命人带，去火害炁。
　　水行符
　　右第四火行符，以水命人带，去土害炁。
　　土行符
　　右第五火行符，以土命人带，去木害炁。
　　老君告司命韩君
　　注：名信向上，黄帝时韩信，非汉韩信也。上古信上，三天司命。汉时信为齐楚燕秦地之司命之官也。后英雄死者不继，得韩信司命，信汉将。
　　曰：五行之中，二行好人生成。东方九炁，主好生。南方三炁，主好成。今大道之教，以重生成。阴鬼之教，以重休废。休废属阴。
　　注：阴者，古谓之地教。近周朝，西国出胡神，姓释，号佛，称世尊，以盛阴教人龙鬼，中国名儒以号阴教。通人龙鬼之教，甚能劝善行心，诀与道同。且不合令劝人早化早生，如此之见，以重休废不虚。即不似重生成之义而为大。
　　阳神之教以重生成，生成属阳。
　　注：阳者，古谓之天教。本无别名。三皇之世，众尊无名，平等之教，强名名之大强。乃至黄帝之时，帝重大强，其名似不合大道之教律，改名曰天道。近禹代之时，而取正名，曰太上大道也。
　　阴与月为喻，喻命不用久长。
　　注：月即为三十日，十五日喻圆，十五日喻渐阙，以称阴之主。
　　阳以日为言，言长生久视。故阴阳二时，行木火好生成。是一二义。行金水好休废，是一义。又一行顺吉凶。
　　注：故土行顺吉，亦顺凶。是故云吉王顺吉凶，或顺凶。
　　我此之教，虽喻阴阳始生而作，回出阴阳炁，去吉凶之道，履斗步星，登上仙阙。后圣君告尹喜真人曰：太上虚皇，传此五行符於火者。火属夏热，能育成万物，又能火炼去尘灾，
　　注：金银炼去尘之染以出光，火炼去灾厄以出疾，是以火炼百功，故书火行。所传於火行也。
　　太上道君告老君曰：卿何命人也。老君对曰：臣木命人也。道君曰：吾火命人也。与卿俱已出於水火，已无忧
　　注：此二上真尊以身出於五行，身无败坏之期，故言者。所以忧下真上仙，难离於水火，身虽有延驻，不过千岁，水火轮回，衰苦相临，自当败坏，所生所杀，非道不救。故以师弟二尊，论於水火。后圣君告天师曰：吾闻至真二大天尊，论於水火，何也。缘其五行之中，水火相刑，甚多病疾败力，崩坏天地。何况人身，有不败坏之身难。且其火星精荧惑之星，顿散於阳炁，为火败毒。大风吹水，水之精辰星，顿散炁阴，为雷雨二物，并行相攻相伐，故为天病。受此狂风暴两，天被之崩石落星，地被之折树崩山，人被之败藏亡身。为此能病三才，所以上真高尊论意，欲得下真上仙之人，受听此言，以受法於内心。心须不受水火之灾败，兼身心令以得度，以得度出五行之路，求三清之心。水火之性，自然无忧，不被水火之灾厄。是故前圣三尊，将水火之喻，以诫下真上仙。令得度水火之灾，入无为之性，自然成真，道身坚体，净天地也。
　　於身，
　　具前注。
　　有忧於人。
　　亦具前注。
　　卿为人天之师，可传水火之符，度下真入上仙，令出水火之病。
　　注：夫志人修道，皆无水火之性，栖宿山林，精诚恳志，香火诵经，不休之者。或有烧炼金石服饵之者，或复绝壳服炁之者，数等之人，学道积有，岁年虔若，皆不出於水火，病衰老死，而无所得至多。太上道君令老君，教度志心之人，出於身中水火病，及过度天地五行水火病，致祝诀注解《流珠》中五星法要，故出此书，并后圣君传天师法，三五《流珠》之经，制太上三五正一符箓，八十一阶，护卫身家，出水火之灾也。
　　第一水符。
　　注：符在《 灵宝五符》中。大者云：是北帝符，墨笔书之，佩於背上。其五行总有符，老君授与黄帝者是真本，禹於荆山及再修行者小本，非老君亲手书本。即稍似，不如大本验灵。
　　第二火符。
　　注：此二符同在《五符》中，此不具书出。老君告南极真公曰：卿年多少。真公曰：年已一百一十七岁，须行即行，须走即走，炁力不退，须发白不再黑。君曰：发白是闲，卿身未离水火。云初不识，后自思量良久，方知。顿首再拜求请，伏望太上大慈，恩济枯朽之骨，得见长生之道。且崎常蒙师言，汝身未出水火之灾，岂得神仙之任。不知将何出於水火，其水火皆称坏劫之年，复是何年即到。老君笑良久，而言水火之劫，汝身也。身若不出水火，即皆败坏，故谓之劫坏。岂天地有坏崩之期。乃告水火之义符诀，此卷与之。行九年，道成，至今为南极真公。郑子崎，字仁安。《本行经》云：南方赤帝郑仁安是也。至今犹佩此二符，并五符带佩。
　　第三金、木、土符。
　　注：此三符，志修行人，随季带佩服朝礼，月三为之。又本命、庚申、甲子日为之。余日不用带佩，谓之五行符。其水火行者，常戴之头上，永不除，二年一换。书皆本师亲署名，书皆有日。后圣君告尹先生曰：五年，灵宝五符书各有日。东方青符，以立春日，请本师书，带之於肘后。南方赤符，以立夏日书。西方白符，以立秋日书。北方黑符，以立冬日书。中央黄符，以冬至日书。及春用清明日，夏以端午日书。各以依节候正气日书。不能依节修正炁日书，即五月五、九月九、十月十。此三月书之，亦得。夫书此符，本师书，清净，设斋素，方以日中时，授与弟子，应带佩是。木符左肘后，火符戴头上，金符右肘后，水符扶肚中，土符佩於背上。其五符上，须各以锦袋盛之。一书五年换。如无本师、老弱不解书者，即保举师书。如无，即众中法箓高三五足者，代书。得此人名，出五行之诀。不可妄行，令不禀灵炁之人书，及知之，五星五帝不伏也。
　　各以本师，传五法五符之日书之，与箓同，各授唱弟子，唱授明度法。如师不知五法是出五行之要诀，度大劫小劫之灵文，即应不别书符同度。即以立春日起首，
　　具前注中。
　　请明师书之，随季带佩。如恐五行灾有相临，即吉日书，或五月五日、九月九日，此二日是续命消灾之日，书得。
　　广成君五月五日，书水火二符，朝授黄帝。日中又授金木土三符，帝再拜请问，对曰：前除水火，后出五行。
　　注：天下真上仙之人，身虽得神通自在，犹未出於水火。心虽出得水火，身即未出。身心俱出天地，水火未出。夫言水火之灾，身心与天地俱出者，谓除水火，离三界，即中真大仙也。夫三界，金木土也。金，俗儒依佛，喻金玉珍奇七宝可女音乐不受。土，俗儒喻官爵荣贵、守土之骄富不受。木，俗儒释喻楼合台殿不坐，心无所着爱，谓之心出三界之外。此依道科，此名心出身犹未得出。身失败后，当来世身，却受荣之贵，正在三界之中，五行所管着，谓之身不出五行之中内。我得中真之要，除水火之灾，出五行之外，超三界之上，身心俱住，经天地水火，不能害及於身心。
　　行佩一年，五苦九厄自消。二年，能去万毒，降伏五兵。三年，却死来生。四年，受职人世一名书玉京。五年，得离水火。
　　注：离其灾非，是便不食水火之炁，其炁不能有毒，中於佩符之人。太上老君告尹先生曰：佩水火符，五年，水火不能害。佩金木土符，金木不能克，土木不能贼，五等离身，身坚久长生，不入下等神仙品位也。
　　六年、七年，渐更妙力。二七年，白日上升。
　　注：五行总妙，水火为先，是主生成疾败之宗也。
　　老君告诸大真曰：水火二字，非但下界人物，所畏成败。
　　注：缘人有命信，食饮於水，故以出成除败为难，故以畏者也。
　　乃至高真大仙常修行，次亦用诀步，不休於本生。
　　注：生，命也。道君寅生火命，常以丙寅，捻水，次火诀，以求取获长生。何况世人，不求长生，须以本命日记为。
　　命日土行初起，世土是镇星散炁宫。
　　注：宫，地皇也。姓宫，名风。
　　地皇以土德行世，积土为台，坚石为柱，筑土为穴室。
　　注：高筑土为山，百丈有余，四向穴孔为宫室居活，用此穴为宫字姓。　何以宫字重口。故宫室筑土为之，高台作数重，掘穴以安养人口，重累义所作宫字，故重口也。此台岁月久，上掘穴，崩坏损下。人皇观之，知上崩下损宫室，故以书害字，如宫相近，故作上口破损势。下口之所以用此字，行世记之，上克下也。因此则世流行害字，上应土星，即多害克之炁，行损人物病死也。
　　室大号曰宫，宫而为姓也。
　　今人以宫姓为长，起地皇之意重人，故尊土姓而为长，五行之初也。与征姓而通婚，生子六人。长子改姓风，二子姓工，三子、四子、五子、六子，已上四姓风也。征姓妻亡，又再与商姓子通婚，又生六子。长子改姓公孙，二子改姓力，三子改姓飞，
　　注：今改姓湛任是也。
　　四子、五子、六子，总承宫姓。且地皇有一十二子，以取土炁之盛。与五姓而同居通婚，子孙甚至王，象土星之轮回，逆行周天之意。故取土之寄王四季也。常以此土害炁，周行四季不停，以人命被临者，被十日即有其病。知之人捻木诀，步木斗，
　　注：东宿七星是木斗。
　　以消之即止。故土偏畏木，木能克土。土常扶木，木为之所畏。修行人若是土命，即捻金诀，止木灾。若木命人，即捻火诀，止金。若是金命人，即捻水诀，止火。若是火命人，即捻土诀，止水。若水命人，即捻木诀，止土。故立五行之中，唯土行最多刑害之炁。故以五行相生相克，皆附土行之中。又土星三十五年一周天，九野管五行。今五音之中，皆宫为首。若据飞步咒说，即金为首。二说不同。
　　注：按《三才论》云：天地人，谓之三才。从有天而即有地，地立之后，土是地生。所生前土，而土生金，故合为首。按《尹先生记》：《神灵具录》云：老君母金命，而生老君。老君复上升，迁后圣天尊位，故告命三官北斗咒曰：金水火木土，亦理不失缘。五行皆所以生，而以居地上，后圣君取金为首也。
　　夫土者，是三界之长也。
　　老君告诸帝君曰：吾常念下真上仙，学道不离於三界，何由可得不生不灭。卿等既明三界，何不起心，度於后未晓之人，令得永达，度出三界，不为魔贼所障。即出三界之上，三清之中，而为至真。岂非慈力济度之功。而益身无上之德也。火是三界之男人，无火而命不全。故须假炁以熟，生养身根长命之脉也。水是三界之妻，人无水而即死，人得水而即生，生死且须得水，水能养万物，何况独是人乎。
　　后圣君符告命三界魔王言：卿部三界，人物皆归。非三界不生，非三界不育，非三界不长。长成生死轮回，而不知其返。水火无停，生灭归土，无贵无贱，老少俱同，来去迷心，不知心从何，而出得我三界。魔王众俱稽首再拜，乞求出於三界之上，而心俱爱，不知令去水火，此身即饿顿而死。非水火而食不能熟，非土而水火不能居住相成。故知某等之人，寸步不得离苦，何为出得三界。
　　后圣告曰：出三界有六等法，若能依行，身心自出三界。何用禁食於水火。夫水火是阴阳之真炁，土是五行之主，何用而即除之。且上圣天仙，其用俱别。我今一一示卿，须听受之。一法，身心受教，离水除火。
　　注：水火二性也。夫水火之性利人，人谓之德。若起水火刑於人，谓之贼。是名二法。
　　天即不能祸，地即不能灾。
　　注：心除水火之性，天不能害，地不能败，身安也。
　　二法，身心土镇锁津
　　注：喻身上仙者精也。志人行房帷之事，闭精不泄，泄即损神，少津败身。能存归神，溢津润身通多，且行不陈，自有经旨，而得天真。
　　三法，制金理火。
　　注：本命日从地纪一遍，后散为禹步，捻金诀，在左手甲为火，五指指金星三遍，讫即诵金木咒，咒金木相克，云云。
　　四法，制木理金。
　　注：本命日从天纲一遍，后化为禹步，捻木诀，在左手为金斧，指木星三遍，讫即蹑三度，诵五行祝，曰天纲中咒，金水木火土，金木相推，七星焕焕，天纲最威，云云。
　　已上四法，是消三界之灾害，五行之相人於难克。若依此法，行之一年，身中五苦八，九厄百病，自能除之。此即是顺。本师履地纪，蹑斗，传度时受讫。今即本命日修真，出三界五行之法也。
　　注：按《太平经□内品修真秘诀》云：上清大真人未升天以前，皆一一取本命之日，修行四等法诀，后步履斗星，镊地纪，升登天门。便入金阙玉台，而后圣君也。
　　五法总制五行，於身之外，身出五行之上。
　　注：后圣君曰：授天师诀，制五行於身之外法。六甲有六旬，六旬之中，皆有本命日。先蹑地纪，讫即蹑三台，即履五星，各须五遍。诵五行咒十八篇，《流珠》上卷是诀。即步火纲三遍，顺、倒、反三遍是也。亦诵顺倒、反三等咒。讫即出东南地户上立，面西北，存思将军吏兵。先存中元三将军，领吏兵如图。中元主人。次下元三将军，领吏兵，主地。宫奏身有功，修行不阙。次上元三将军，领史兵下迎。次五德将军，次天公雷公等将军，各领兵马百千万众，五云飞空，金刚力士引身，上朝太平金阙帝晨后圣君。存之如三元将军图，具冠简，紫衣，如法诸卫从，如含弘等三图。存之，唯加具衣冠简。
　　六法，常以庚申初夜，
　　注：初夜一更是。己未日初夜，入五更是。庚申日定之也。
　　思存出，如含弘图。以断截三界灾厄，三尸六魔，三官九地，落灭罪根，添益寿算，落除三官死簿，注上生历神真之位。毕，叩齿三十六通。握固，即捻本身司命诀，服去三尸之符。
　　注：符在《五十将军灵书》中。
　　毕，即任安卧。卧起五更二点前后。又思存，一如前法。一度讫，吞符。行之一十二度，三尸虫永去，死亦不敢来，便是上真之人，可贵可保。此法微妙，不可妄传非人，殃及七祖矣。
　　金锁流珠引卷之十五竟
　　金锁流珠引卷之十六
　　中华总真大仙宰王方平张道陵赵升王长司命李仲甫茅盈许玉斧等系代撰述
　　中华仙人李淳风注
　　六甲阴功上
　　六甲者，五行之子也。
　　注：道生元炁，一生二，阴阳是。二生三，三元是。三生四，四时是。四生五，五行是。五行生六甲，甲子、甲戌、甲申、甲午、甲辰、甲寅是。六甲生七星，七星生九精，九精生十干，十干生十二支，十二支生二十八宿。二十八宿生三十五神官，三十五神官生四十九星，四十九星生六十四卦星，六十四卦星生八十一极数星，星数阴阳，故之曰小数之极，故号古法，数极八十有一。今此八十一生万象周天，不可知极之数也。
　　有三等。上等符书入上元，
　　注：号之老君六甲符，今服者是也。
　　谓之老君内秘，三符六甲箓。世人遇之者，志心修行有功，去百病，来六神。
　　注：一神六甲将军，二六甲直日人官，三六甲玉童玉女，四直日神从官，五直符，六符吏等六神也。使捕邪检精，无不通灵。学道步蹑，无此不成。如有志心好乐之人，皆须先攻修服符，安魂定魄，镇藏固形，永得长生之根元，得道之门户，关启章奏，无不呼存行用，是告启使者之首，部领三官之主将也。
　　《老君六甲符》序云：天地万神，皆六甲之部使也。
　　注：大天地之中，有千神万灵，千邪万精，皆六甲之所部录，亦六甲之所使也。所以世人知之，故受六甲箓，服六甲符，带六甲直神牌子，所以言功深浅，欲驱万神，助国救人。
　　上古修道之人，无不从六甲得道。
　　注：六甲是前圣老君后圣玉皇上道六，皆将六甲为首，修行之门户，出入之径路也。
　　中等六甲，号曰灵飞，管一千三百六十玉童，二千四百四十玉女。其老君秘符六甲，有大将军十一人，从官千二百人，玉童玉女符吏等九百七十人，兵兽使等，足可一十二万人为上等。太上老君置为天地六甲，军有六营，营有四处。一在人身，
　　后具有注。
　　灵飞为中等，
　　入上清数。
　　五行六甲为下等，此名三等六甲也。其三等六甲，学道之人皆须修奉。
　　注：上中二等，每日服之，一十四年登仙。下等六甲，推身出厄，算衰王之事也。
　　后圣君告方诸童君夫人：欲修身长生者，先修服六甲神符。前圣所秘重，世号之老君六甲秘符。服之法，每诵直官名，呼符吏旬将，及玉女名字。呼之必诵前圣长生咒两遍，即吞符。吞符三年，即服灵飞六甲符，同吞前吞老君六甲符。讫，次即吞灵飞六甲符。符皆记神直官符吏玉女等名，一一呼之。
　　师曰：诀曰：六甲神多有重名重姓，不能一一记得。以竹木为小牌子，书其神名将吏玉女名，一一记之。记带行住坐，皆记神名。防急疾事呼吹驱使，救人制鬼，收邪去兵，唇齿厄出牌子，便呼之，立应验也。唯夜卧若入女室，即挂之安静处壁上柱上，即得。莫挂安门户上，门户神恐畏，使彼不安。须以心记之。
　　应急驱使，如手应心，如心制口，
　　注：上古大仙直心制口，语有失错之事也。故心许即是口许，未真，此仙人之所行也。
　　呼唤立到。须以记名姓，及闲时长存之。急呼唤时，即征验也。并及吃食饮酒之处，先须心呼，存直日旬将玉女等，同臣则玄甘飨，吃某食某饮酒果等。常以日日存思之，同甘食饮之。后存用，大验。善摄兵害，伏天魔。
　　注：昔山中道者李伯药，常修六甲之法服符，在山中不出得五年。一旦，忽见一人，着青衣，乘豹，送一小瓶子。云：是大丹伯药，汝合道成，形神枯朽，汝须服此大药，即得长生。吾今故来授子之药，是真大还丹。以金瓶子与李伯药看，瓶子是真金丹，丸紫金色。谓弟子言曰：吾今得道，仙使送太丹，吾当受服而去世上升。汝须依吾修行，志心莫退，必当亦应得此丹药。去世之日，来天上寻吾。弟子韦祥未得对师言，唯闻林中有似数百人声相似，其中亦有女人声。须臾之间，闻一人处分云：捉来。即有十余人着朱衣，捉乘豹使者，抛头着地，化作老龙，豹化作老虎，杖二十下。叱之曰：李君学成功，虽未成名，早已着仙籍，安敢为祟，欲毒药害命。伯药知其非真人，即问其故。甲申玉女对曰：天魔毒鬼，化作老龙虎，以害君。君若修六甲不勤，必中毒而死。须臾之间，龙虎毒总化为鬼而死。非六甲神之功，伯药不得救，而被天魔进药而死。今具此记之行世。世之人但不应不受不服，他自收药，拜而自伏去。更不敢犯人，往往有此。
　　令人着功得道。卿於诸教告有心，令先修功三元六甲，久自通神。此法微妙，不可妄传非人。老君曰：此法有六通神力。一能通入大道之门，善假道威，伏神使鬼，制灭精妖，斩断凶祟。二能通天，感使天神天龙，诛魔伏祆。收云摄雨，逆横祆恶之炁，甚能摄除之。三则通地，感使地神地龙，风云雷公，电师雨师风师，五岳四镇，
　　注：四镇谓之四渎，水官之镇山也。
　　九州千邦万国，土地山川神灵，社庙城隍，
　　注：城隍神，是后圣君许地府置之。苏吴纪纪云：吴王苪是。
　　左社右稷神官。使令助国，护身家，济人物。四则通水，感使水神水龙，水中君官，将军灵吏，鱼鳞兽等。令佐道护身，助家国，济人物。五则通感卫於人。人能久修服，使身家出於五行，永。除五苦八难九厄，百病自消。超出三界，得入长生，驱使天地水三官神灵，立到分明。六则能通感使七星北斗君，神妃后女
　　注：北斗中有一正后，三妃，二夫人，并二娇女，皆为北斗之七君位号也。
　　等，以主世人之死簿。世人知之，以多取六甲日作图，先步地纪。次天纲，次禹步。三等
　　注：三等主三元数也。世人步纲，以地纪为上元。仙人步纲，以天纲为上元也。尹寿子曰：世人身未出三界，步地纪为先，则为上元。仙人身出水火三界，即步天纲为先，则为上元。且步纲法，须终三等足，谓之步纲数也。
　　谓之天地人，是应出三界三灾之法，身入神仙，长生不死之道。有诀在《流珠上引》中。
　　注：诀上引第一卷中。
　　世人学道者，可明此一条，足知六甲六通，得离水火三界之法，去七宿之灾害。
　　注：夫泄人不论贵贱大小，生则南斗所主王炁，令早得生荣长年，愿人不死。死则北斗所主衰炁，令早得疾病，病极而死。后圣君大恶之，故以前后易身出世，告命灵符秘法，演《金锁流珠》新名，改易金箓旧语，明出天纲地纪步蹑之道，以制伏北斗中六阴之神灾害炁，永出长生仙道，得离北斗之下。世人遇者，皆知修行，行而有功，北斗中六阴宫神君妃后娇女等，畏而受使，使之为衣，随手指转天关，摄天魔地祆皆伏，此是后圣君大传中言。
　　令人得道，上升云天。
　　太上老君叙六甲秘符文曰：吾服六甲符，初先师令服授文，为之六十日，始渐知。一百二十日，百病退。二百四十日，百病消除。三百六十日，玉女来侍卫魂魄，往往梦中如见。千日，玉女当直日分，直神直官。
　　注：往往有灵瑞征验事，不在言之限。
　　二千日，行符神验，身入神仙，直神如人，往往来见。但言之自当身不多见，冲近人也。
　　注：按此说老君不用人多言，见於直符兵吏玉童玉女等，恐世人疑言，相谤为妖，毁斥正真。故以代代相授，今正一心直，入无为之道，无惑无邪，无非无失，得一者也。
　　三千日，六甲玉女常多见身。一十四年，上升天，入摇光，低昂北斗。
　　注：夫人行步纲得道，须令登北斗后，即上入天宫。故北斗须迎此人，故谓入摇光，低昂北斗是也。北斗一为低，摇光之下迎。
　　老君曰：若欲步七星，六甲先成。
　　注：为人魂魄皆畏北斗，故吞符服六甲，能生於人，故魂魄不畏北斗也。故六甲能生於人，故魂不畏，常畏北斗。所以代代圣人，意取为纲步之一，令魂魄不畏。二伏北斗，为之衣，使之如从仆，敬之如兄妹。
　　欲步九迹，六甲先积。
　　注：积，服符修行积也。
　　皆六甲功也。其六甲有三等军，亦有三等府院。
　　注：府院如三军营，亦有三府也。
　　上等者，上元太一府，六甲军也。
　　注：在太极之中，谓之天上，六甲军营府也。有三官将以管，将军从官玉童玉女，名具《老君六甲秘符箓》中。兵士三百六十万人众，以制阴阳五行之逆炁也。故在上太一之府，上真中官，中镇河源，下镇人世，使四时行令不失，五行变化得时者也。
　　以太一使者主之一军，上镇天宫，制魔保举得道之人。太一使者，每一年三奏太上道君及后圣君也。
　　天师曰：今上等老君六甲一君，佐卫在太平金阙后圣玉皇上道君殿左阶下立。
　　注：如世天子，会立正朝之卿也，亦有左右。每一年三大朝，立仙真旗仗旌节，命魔威神制鬼之心，令以道威，正肃天地人神，龙鬼制魔，保举有道，消伏愆过也。
　　一年之中，三朝会礼也。
　　注：每年上元一会，正月十五日是。中元一会，七月十五日是。下元一会，十月十五日是。一年有此三日，天地水三元五行六甲等，神人真仙官兵将玉童玉女等，皆一一随天真大仙，佐卫朝於玉皇上道君殿前，明检十天之内，驱分左右，点记有心，前言成道之真人，见在未来其数，后检生民。十天之内，善恶功过，俱一一奏闻玉皇。玉皇面勑三官，各令制伏凶恶，令部生死，托受巡内贤愚，分判罪善，允其平等，列记十天。勿令死心屈於生死世界，明付司命也。
　　中等灵飞六甲一军，佐卫在太平金阙后圣君玉皇上道君殿右阶下立。
　　注：俱同左会日月也。
　　下等阴阳六甲，在人世记配金木水火土，得人之命，相生相克之候，候吉凶而相匹配也。
　　注：此言在世人夫妻水火相刑相克之事，我行大道，自消此相克也。
　　右些二等六甲，世学之人，知此三等六甲之法，六功修服步蹑，万事应心，自消阴速於水火，阴取长生，疾於步蹑。
　　注：言阴取长生者，言双行服老君六甲符，及灵飞六甲符，功着更着，更行步蹑天纲地纪之功着，疾成於步摄。
　　是知上中二等修服之功，一等以命运匹配，相扶相生相顺之功，志人善行，
　　注：下等别自有引，在上巷中言五行。
　　立入长生。第二等者，灵飞六甲上元正一府也，谓之灵飞六甲军。右营营中官将，一同左府具，
　　注：具官将兵士，同於左老君六甲军营官品人数是也。唯玉女一旬十人直经箓。且老君内符六甲，一旬一人，玉女直也。旬将二人。其灵飞六甲玉女，即十人直，而无神将当直经箓也。但世人学道之者，悉不知有此六甲左右军之法，即去道渐远，不知从何门而入见道也。此门前圣后圣，皆因此门成道。人总其知，唯世有葛氏，继代总自知之。为其用不依道，多作变术，惑於世人，后圣君大恶之。但与继代不死之道，而不得升天，任仙官之位。风常念其修行，寻求志要门户之人，尽皆不得门户。或有遇者，又用之太多，不依其理。今故以举箓，注其大道之性，以晓后生也。 
　　官将兵士也。而号曰灵飞六甲卫道右军。
　　注：军，天兵也。师以太一君为左天师，君为右，各举功过之事也。
　　金锁流珠引卷之十六竟
　　金锁流珠引卷之十七
　　中华总真大仙宰王方平张道陵赵升王长司命李仲甫茅盈许玉斧等系代撰述
　　中华仙人李淳风注
　　六甲阴功上之上
　　太上老君常敕左右军，修举其功过。
　　注：言功满三千者，可迁仙位。过犯三十条者，退仙一阶。敕三官，故常令甲子日言奏文状。
　　在於六甲君官将吏等，多以取甲子日言功。
　　功是阴功也。
　　其阴功有六，
　　注：一每日心礼天尊前圣、后圣太上大道君、天帝三尊、三元等君。言此功自在师口诀，受法之时，须口一一上问记取，莫忘此是口言功，为第一秘法。夫修行人不得此法，存礼百无有通。不知次第而行功，天曹并不言录事。须一一得师口诀以传　授，身心俱受。毕，便吞符，功可上天记录。一一与子，言其多少也。
　　闻奏不绝也。今具列言阴功阴德，阳功阳德，各具在。有七条墨书，是前圣虚皇上帝大道君，授合仙之人。骨命不合仙不授。
　　注：前圣，太上老君是也。
　　朱书是后圣玉皇上帝上道君，授合真之人。不合真不授。
　　注：夫为师传法，皆须细试弟子，察其情性。若多阳功，不须妄授。
　　内阴功有三，前圣授三皇君及四十九　真人。
　　俱得仙。
　　一则身授道后，内以直心阴修，救度人物疾病，自身常服。二等六甲，计日言功，前修老君六甲，三年服符，道炁镇神，安心炁治，五藏光明，神力有济，
　　注：济者，以符试救人疾厄，得差度者，谓之神力通。济人之难，得神之力，上感道恩。德合天心，功救得一人一物命，谓之功济也。
　　即添服灵飞六甲符，便以计修年月日修行之功，谓之第一阴功也。后圣君告东海青童君，及诸天诸方合为
　　注：合为者，是告此法之时，未得为仙真之位，犹是志心求修人。未得成道，受此法后，皆十年、十五年、十四年、八年、九年得道，成大真人。后圣君知其识性，合为真人，故言合为大真人也。
　　大真人曰：夫志人识性，真心修求大道，皆须内着阴功阳德，即积此功德，而为真人。
　　注：阴功阳德，具后注说。
　　非从宿因前业，所种生命，骨体合道，
　　注：宿因说生合官职，所种即合，有少许来由，若说求真，情性俱失。此名身外种植福田。资给来生，得受人中之因，不关身中得道之事。夫求真者，真人之情性，即得也。
　　即得为真人，此是妄言也。吾今一一具说此法，於《六甲引书》之内，而作三等阴功，三等阳德，授传识性，
　　注：识性者，识道之性而无妄。常行阴德阴功不休，故世人龙神鬼畏而敬之，谓之识真也。
　　继代为真人。
　　第一等阴功，六甲中修行，出五行三界之法。
　　注：法中服符祭醮奏章步纲等法，各各自有经传流行世。世虽有本，而无真者言功也。
　　第二等阴功，七星中步蹑地纪天纲，降九精，使九灵，衣七斗，消五毒，度三灾，入真境之法。
　　注：此法各自有经文，此言修行用功之科，具在《金锁流珠》中有也。
　　第三等阴功，变三五七九，
　　注：三是三元，五是五行，七是七星，天纲地纪。九是九真，上大道君九祖君。内说步纲之法，驱役万神之要诀。
　　禹步之要。
　　注：三是三元，即行九迹禹步。五是五行，上元三五禹步法，或十二迹，或十五迹。皆变天纲地纪之步，而多是受之於务犹子，之下后方变　为禹步。
　　右三等阴功，皆合墨书，为前圣曾授上盘古三皇，中古黄帝、夏禹，权代不绝。后圣方再授东海青童小君，一及诸天诸方大真者，即朱书也。
　　第一等阴功，有十条。
　　老君曰：第一条阴功，可以修服六甲服之，从甲子日始，终於癸亥又周而复始。於甲子，每至旬满，逢甲日辄有三大符，
　　注：一玉女符，一是甲直日符，一甲州日将符三符并吞之。
　　并吞之。即每日存呼神将旬将，旬玉女，六丁玉女，直日某神姓名，
　　注：假令甲子日即呼王文卿。
　　从官人数，符吏姓名等。即诵前圣太上老君长生咒一遍，方始咒曰：
　　令则玄发白反黑，齿落更生。神仙度准，心开月明。出入行来一万神见营。所求皆得，所愿皆成。既、却百鬼，又辟五兵。除某死籍，着则玄仙名。乘云驾龙，上升天庭。急急如律令。祝讫，便服符。日月年数，数一服不休。此是论一日功，一年三百六十，功亦三百六十也。年年行之不休，不论年月，身自坚牢，如金之体，百病不入，永无教坏之期。此之阴功上条第一也。
　　此太上老君，教三皇条之上上条
　　第二条阴功，常以慈心，救人济物。
　　注：人有疾病在身，被鬼祟所害，以符药术救之，令人得疾。差鬼得轻放，使人鬼相离，不为冤对。此为大柚功於人，大恩赦鬼，各得相一去离，不为患害，名曰大功於人鬼者也。
　　解敌释对，阴行止谏之心。常以得前一人言之定。讫於夜后，阴与某人解某怨对，令其二人各自退悔其过，不相谋恨。即须禹步，专大山隔断二魂神，不相恨念，毒炁各自消散。后日月稍多，自能彼此消恶。如此之功微妙，为上上妙极。
　　注：老君喻此阴功者，本是一人知有道，能制解江舌怨对，而法师领一人之言，便解谏，而人不相对怨，此名无上功德。                                      
　　步天纲图，蹑地纪图，顺、倒、反三遍。讫言曰：今有某州县乡里某官人，
　　百姓止言百姓某乙。
　　与某处
　　州县乡里。
　　姓名，与某相加谋，欲以相敌，敌却相
　　谋杀。臣今行阴纲，与隔解之。咒曰：
　　令被此不嗔，各欢相代，阻膈山海俱难。吾转天关，各指指后。欲前举心者，心身自寒，各须伏心获安。犯吾此令者，魂魄守天盘。
　　盘训伐罪也。
　　右斗上十二步，盘上三十四步。
　　旧说云：顺、倒一反於纲上，便为之。今之是顺、倒、反三遍。今按后圣君授方诸小童君及王君口诀云：顺、倒两遍，毕，向阳星纲头起，右散行三遍。讫，上纲左足蹑阳明星。次右足蹑阴精。又先前右足蹑玄冥，左足蹑丹元。次右足蹑北极，左足蹑天关，右足次前，与左足并，乃通气祝曰：
　　金木相克，木日相伐。水火相灭，铜口铁舌。前举者折，二心各退。两舌无说，二心俱伏。不相诛灭，吾出阴兵，制汝二人，心怨休歇。急急如律令。祝讫，各捻左右刀支少间。
　　注：刀支，上卷具注讫。此更云：在左手第五指第三节右边是诀。
　　此法为人修行，令怨对不相加伐，并被人谋害，自身为之。或彼人有心，此人不对，常恐来责伐我身，求请阻隔，令永不来者。以与三夜为之，不令人见之。见之即不神验也。
　　注：夫人行阴功阴德，其阴功阴德未成，便被阳人知见，见便即一口发言，千口动舌，却为阴过。更敢望修行其阴功助人，而复被阴官所责也。
　　若自行阴功，助国护身救人者，前从地纪三遍。讫
　　顺倒反三遍是也。
　　即飞天纲三遍，讫即散变三步九迹禹步，击止之。如恐不止，即十二步禹步一遍，又步十五步。存上中下三将军，领兵各三千万众，及六甲诸神，一一存如含弘图，及《流珠》中元下元等三将军图。击之三度，万事自消，亦不苦损彼人。若六度为之，彼人病，不可妄行，损己阴功。九度为之，彼立殒。
　　注：不可妄行之，损己阴功，以成阴过也。
　　禹步三等，并以图在上引中。讫今此禹步，以存作山隔断相敌之人，阵法诀步图。
　　右转一转，存为九重山，隔此人魂神，畏而不来也。
　　此名地轴禹步，存二十四地轴神，开一寸之地，而为万里江山，或万里江山，摄为一寸步之地。此禹步微妙，能伏摄於人身，腾空而不知远近也。诀在左手第一指根三横文中，是地心诀也。
　　注：亦得师示文理之极，露处得真诀。
　　步纲三遍，讫即以右手捻左手中诀，讫又踏地，举足下地心诀，及地里诀。即咒曰：
　　天清地平，日月顺行，人物俱泰，国得君贞。今有某人逆天喧呼，臣履禹纲，隔断常为。千山万坑不得过，过者全军身不生。以取本色石，掷之便止。
　　本色石，在六甲箓中看取，即得也。
　　此步纲非但作阴功救人，而常行之，三年立可缩地脉，往往甚速於飞空。
　　注：昔壶公先生姓施，名存。孔夫子弟子也。以师孔之业，求仕数不达。乃仰天而叹曰：我心犹欲，求至道至尊，玉皇上帝殿下之臣，万重云台玉京左殿卿相。何况於世人皇帝下，求一小臣，如许难得，即弃儒书，学道尊师。初遇西州赵公，遂法师学读经籍，声启朝修礼念之道，精志不休，三十七年，渐觉沈昏，困老无力。又仰天而叹曰：何幸天生我愚身，学儒儒道成而不荣，学道心志　苦而不明，岂非我身无宿因福，运命不行，奈何任老而死。须突之间，闷绝而死。死中忽见一女人，甚美貌绝世。告存曰：汝学道不逢明师，不知修行求智慧之心，坚金刚之身，劳遵花五色之藏，唯学歌音之声，诵读闲语，作小儿之学，学咔音句之能，去道渐遥。若为得道，汝可改行别学，须往少室山中，寻九灵先生，九灵先生是老君分身也。一云是老君弟子王夫人。人生善修行阴功阴德，今道已成，须以早去，勿在迟迟。於是施存得觉，便往少室山中，寻求三月日不遇。但以清净，齐心不移。忽於路傍逢一老人，年可七八十许，皓首，行步如虎，力状可负别人。施存视之良久，知是神人，即走趋下情而拜。路人惊怪，问曰：拜此老人何也。众中有一人曰：真人相见，趋谒之礼也。於是九灵先生责曰：汝来何迟，吾欲将汝入王屋山，谒六甲夫人，久待汝来，天曹有符，下令授汝，修行六甲阴功，服符治身，身今已老，何不早修。於是施存伏地，叩头再拜，唯称死而再生，得遇见先生。伏愿先生教以不死之法，得延贱下之躯不死。伏为奴仆之使，使不论年月，唯愿妆录，以乞余生。九灵先生便将入王屋山，三年，教行蹑步天纲地纪之法，吞饵六甲灵飞之文，及授地轴之符箓二十四阶，常转地轴天关，阴而修满十四年，道成。已将一壶，可容二升之器，以包罗大罗天之下、太极之中世界，以入壶中。或壶为六甲营，出炁禁之术为箓，授度世人，以行阴功阴德。岂非心之至，而感神人为师，教授成道。后更游世七百年，至晋时为费长房所遇，教长房缩地脉之法，三日宿壶中受法。归早三周年，一旦太平金阙后圣玉皇上道君，使仙人玉女下迎，上升为左仙上卿之位，如世太常卿相似。果其太上大道，不违施存之愿见赐仙卿。
　　第三条阴功，学道法成，阴功可济。若道功着，常观世间，有凶神毒龙妖鬼，妄行狂风暴雨，伤损人物，不论水陆，步蹑天纲地纪各三遍，
　　具前说步天地纲图
　　散为禹步九迹，十二迹，或十五迹，常转配天关，举手指之三六九，
　　注：或三度，毒祆自止，可不损其命。六度指病，九指频死，不可妄行禁杀，非道也。须以察知实，以害人妄作祆怪三度两度，人物众皆是安，乃可动法步纲。
　　度其妖自止。止而即放，不可便杀。杀之即捻其龙神鬼之妖精兽等刀支，其妖兽等即三日内自死。
　　后圣君告《金锁流珠》掌诀，众物龙兽等用诀刀支，皆在此中。用此看验得。君曰：不可妄行，行者皆伤他命，有罪於众人物。人物不安，伤人物命，或作水旱，败伤众命，以法收斩。
　　注：天关所止，指是九指，是斩也。
　　以一命而救得十命，谓之倍功。救数满三千，白日升天。
　　注：风按《晋书》、《神灵异记》曰：许逊身为旌阳县宰，而学神仙禹步之道。忽蜀山大蛇三条，汉江毒蛟六条，共蛇为祟吃人，前后横江截岭，捉人为食。上天知闻，逊法成禹步，蹑迹配，转天关，收而杀之。不过九物之命，而救者十万余人。此蛇作梦於晋武帝：臣今食江淮人十五万人也。晋帝大惊。不逾二年，逊独获斩遥，敕封逊正朝宰相，固让不受。地府书奏天曹，天曹奏上帝，太平金阙后圣玉皇上道君，遣使下迎，赐逊白日升天，家口拔宅而去世也。
　　此之故杀而无罪，却获阴功。又或有精妖祟人，累代皆结缚不断，或是阴精邪祟，疾病人口，宅舍不安，人多疾患，代代不休者，此准太上老君符命，与符治病，病者得差。转配天关，遥指之九度，并救六甲中某日直官名，从官人数直符吏等名，急急催促。如此治病符能变为神为吏，斩彼妖祟，而其病立差。如此之功，上天为上上，玉帝遥喜。秘之，勿妄用。右六甲阴功三条。
　　余七条在第十四卷。
　　金锁流珠引卷之十七竟
　　金锁流珠引卷之十八
　　中华总真大仙宰王方平张道陵赵升王长司命李仲甫茅盈许玉斧等系代撰述
　　中华仙人李淳风注
　　六甲阴功下
　　第四条阴功，老君曰：夫学道之士，於世修行之功，道法精能，符力成就。忽有百姓及官人，被时行瘟毒，瘴气疾病，染者死伤，可以捻瘟鬼目，禹步九迹三步，配天关，指某方
　　某方是病人居处。
　　三度，然后与符帖，一一救之，立差。其家有十人，三人四人五人见染，顿重欲死者，与符吞之，立差。未病者带一符，令共一林坐卧，炁不相染易永，令病者得差不死，未病者不相染易。一家有十人得十功，一家二十人得二十功，此符法阴功之大也。秘之，勿妄传非人。言功十条，此条要验，并后圣君授章，於六甲及六甲夫人。
　　章在《流珠上篇》。
　　后圣君告天师道陵：六甲之中，十条言功，治除瘟鬼救人条，其功甚大。卿可自身及弟子，观世人中有被者，急与治之。世人甚畏此疾，唧能救之，万民喜欢，皆言功力微妙，可以闻於上天。一生身障之罪，应言消灭。可宝而秘，勿传非人。
　　昔张天师未行此术之前，中国人民往彼故师求治，往彼者皆灭门，非咒术小小力之所能及也。
　　注：昔西国胡人师第三人，入中国咒此鬼，此鬼不伏，行炁冲杀其师。第三人具《流珠中篇》具述，不复重耳。
　　其瘟鬼诀目，在左手第四指第三节。
　　瘟鬼诀目节上右边，欲近指甲，是瘟鬼刀之。
　　注：捻鬼目，鬼自伏走去。捻鬼刀支，鬼三日而死。大验。昔左慈字元放，江东人。善禁鬼。魏文帝闻之，诏禁瘟鬼。鬼知来哭而相谓曰：江东左君，以铜爪捻我目，我当去耳，不去欲以刀刺，我当即死。大哭而俱去。三日之内，宫中病者差，不病者永健，不相染易也。
　　太上老君授八蛮箓中，有治鬼符吏， 存之如图符，瘟鬼自走。不走即死。大验。能助阴功。第五条阴功，老君曰：夫志心之人学道，本以慈心，济拯人物为本，制邪结正为心。若有邪，正炁不行不降。如能行符药，治邪妖之精，不干正。且之心邪者，亦与一符两符，与吞正之。如有久染邪疾，缠绵昏沈之者，十年五年，此是老精鬼魅，狐狸鼠獭之精，以符帖追斩之，无妨。救一人是一功，诛精是二功。诛之法以蹑地纪，飞天纲，各一遍。散九迹禹步一遍，配衣七星，转天关，而指某乡里某人家。三六九指，即存中下元六将军，在彼人宅上，放水放火，领兵三千万众，出如图到彼。如中元三将军在流珠经图中，存到门捉鬼收诛之，大叫绕宅。往往如此，三度思存，其精自死，疾病便差。此阴功亦可为大，世人敬爱。
　　第六条阴功，修行之人功力已备，坐救千里，可能以符，救人征伐，带之於人身上，辟去刀剑，不伤害己者。可取六甲日，呼六甲之神，步禹步三步九迹，奉以配衣，手指之三下，即给行军火符与带黠永不被贼伤害此身也。如若是大将军求，欲为国杀灭彼贼众，即与之万胜神符与带之，能使刀剑不能伤害。欲令带符军强为国者，可以步地纪九遍；天纲三遍，散禹步九迹三遍，十二迹三遍，十五迹三遍，讫配衣，转天关，指之法，望彼贼之方，指之九过，捻彼方人刀支，
　　注：看贼在东方，木人刀支。西方，金人刀支。南方，火人刀支。北方，水人刀支。四季，土人刀支。一云：亦随方配金水木火土用之，亦得。此两法同前。
　　并随方用水洒之，彼众自败。此法要秘，不可妄行。前圣君出此法者，所以救有道。之子难，并助有道之国难。不可轻用，非子之命，立在须臾。前圣君又告：雄黄赤色者，书大劫二符，
　　符在立法中，故不具。
　　又书入军符及六甲阴符六通，带之入兵，万不伤一。
　　符在《流珠中外篇》兵法中。
　　第七条阴功，天久雨不晴，百姓频被灾潦伤损，州县乡里人物漂损者，可以夜於隐密之室，蹑地纪三遍，飞天纲三遍，讫散为禹步九迹，至十二迹，十五迹，配衣，转天关，三指黑云暗处，三度讫，便出符牒彼社庙，限某日某时晴，即晴，捻龙目。
　　注：目在左手第一指第二节上左边近爪甲边，急捻之也。
　　第八条阴功，天久不雨，亢龙所为，百姓种植焦枯，田苗焦死，若此的非天命令旱者。
　　注：天令旱，不可妄为，损龙之命。上天赐龙罪，应时天诛也。
　　前帖土地龙神所为不肯行雨者，即夜於中庭无人之处，步地纪天纲各三遍，散为禹步，三步九迹三遍，配衣，转天关，三指深水之溪潭。
　　注：潭中计合有龙有神灵水府之郎，即得当时应验雨下，速於水火之急也。
　　平旦书直日符，及九龙水符，连牒牒土地社庙，
　　注：古无城隍今事，须先言城隍神官，及地界社庙水府灵官，与直日神官集众，令便画时下雨。急急如律令。
　　所由神官，速画时下雨，约限若干日内，通润百川，应口手之验。
　　老君曰：吾授此法，於世流行，以与修行志道之人，出世救人，以着大功。救得一天下人物，皆得安心喜乐者也。不可思议，承此功德，进益仙阶。此第八条中一切圣真，皆久以留心志学，学得此法，积功易满，是径门得道也。后圣君授告龙符三道，二道是六甲箓，中直日神之符，
　　注：在《六甲箓》中，用检取。
　　一符正告龙符、以依法行之，速於水火。
　　告龙符
　　右使龙诀，在左手第二指第一节是也。
　　太上老君曰：夫人学道之验者，未能知此使神役龙伏鬼之法，去道渐远，不可妄行。其道佐佑人身。吾见今时学道之人，唯以声像为道，
　　注：风见上古无为之教，今正入有为。今人闻声，耳目俱虔诚，见像，心神俱起，信诚归心。虽一时起善，不合道源，与道俱乖，徒修造弥天积山之功，身老自败而散。故上智之人，不以声像为教。故是小人嘻咔之功，徒行於世也。
　　以识性为德，
　　注：老君此言，训学者。言当今之人，以强作知识之性真，名有为德之心，不是无为之德性也。
　　终老一生，虚以困苦求修。如此之人，世间论万，无一成。吾常叹此，故留阴功之条有十，此条为上。昔舜帝时天旱一百日，帝命群臣乞雨。五十日日中，曝人以渴乏，死者甚多，广遍九州，山热草死，石同火炭，不可立人。忽有二仙人因行之，次叹曰：此等何人，为此苦热中作乐，何也。对曰：请乞雨降。仙人曰：雨是龙行，岂关人请。官人对曰：请龙下降，乞行雨也。仙人曰：子见龙识否。曰：识。子既道识龙，龙在何处，不请行雨。於是官吏一时下拜，请示龙。仙人忽尔，以手指一人脚，龙行虎步，
　　注：手指是转天关也。脚为龙虎行步，即今之禹步。
　　行三遍讫，叱叱何不行雨。是时龙走起拜，拜讫曰：天不许行雨一百八十日，某早两度潜行救人，皆被地府欲奏。此度不敢行，行即被奏，奏闻上帝，必天符下诛龙身。仙人即觅纸笔，书天符帖，帖社庙神官与龙同行雨。当时社庙神龙，领得符帖，应时行雨，雨限一日内限足。
　　注：按限一日内足，此法太辛苦，龙神急切行雨，须以狂风白雨，吹拔树木。此仙本意潜行雨，须令急速，恐天禁雨潜行，取遍罪任责龙。如上帝不责龙，即得命。如责龙，恐损也。此时不责，为是仙人慈悲，救一切世界人之，故不责龙罪。却得赏社庙及龙神八部，江海水府灵官众，得迁阶。讫来一一谢此仙人。
　　今若得此道，但限三日五日内雨足，却为大功。神龙人俱喜，依限雨足，须迁赏。其功效决在法师，以量功举，可赏酒乐。后有三会日，别表醮言功。
　　注：有一法不醮，但上言功章状，此不可也。其三会日，是大醮日，合设将军史兵之日，如世天子命诸侯臣，案领三军相似。每年事须春冬二时设，不可不为，不为违国之命令。此三元箓，总取三元日醮，并与一状，与言功即得。不必要须奏章事事，恐烦上帝道君。
　　第九条阴功，太上老君告方诸男真王方平、韩非正，女真李夫人、王夫人、紫微夫人等，七十二大真人日：夫世有志人，修行阴功，其大者莫过救人济贫，喜神理墓修坟。
　　注：理墓者，昔黄帝因巡於太山，路有埋尸，被水冲地以崩裂，中有数千露曝尸骨。帝见命以众民，一一与收板隔地，以高山取不植之地，深孔而埋之，筑土高三尺，名之曰坟也。因此之后，世人以学黄帝。此埋葬法，四片大板，隔四边土，一片大板，当上盖之，此是造冢之法也。乃至今人以棺器为板椁，转加新奇，号曰墓。后梦中有一千余人来见，谢言曰：陛下治人有道，治鬼有德，今臣某等约有一千七百余人，伏蒙陛下赐天恩，为屋盖着，得免某等曝露尸骨，某等昨日已上天曹通辞，言蒙陛下赐恩，移埋尸骨之功，天曹与为倍功之数。从此之后，四十五年，白日上升云天，当为上等真仙也。后果如所言。
　　获感通神。
　　注：《黄帝本章》出从立冢深埋死人之法，教世。世人学之，后以功弥满世界，神鬼喜欢。人死之后，或有精魂强智者，得为天神、地神、社神、稷神，不强者为鬼。鬼中亦有上中下三等之号。上等鬼以福佑人善行，报人之德。中等鬼不以福佑人，亦不以祸加人。如此二等，早得托生，於人天之报，名善鬼。太上喜念之，不令受道法箓之人所损，恐其鬼失生天之路。下等鬼常以行祸害祟人，行疾病於人世，太上后圣二君大嗔责之，常令受道之人，以法诀收而诛之。一被道科之后，鬼魂入北帝幽岳，系连年不决断，纵得诀断，不得人身托生。唯淮天科，以托生为毒虫蛇蝎之类，百死十生，不复人身。人龙庆贺，百川灵兽献上瑞图，四海龙鳞进於珠玉，岂非帝行阴功之德感通也。
　　又老君告苦行真人郭晋卿等曰： 卿行苦行救人，莫过种福，果熟於后人，赐宝赐薪，给於见乏，如此之功，可大可验，得道也。又以烧炼铜铁，而作假色金银，须薄取半直，
　　注：半直，真金十贯一两，假色者本是铜铁，而一两可於半中取半，则二千五百价一两。而上亦屈於本人，不可妄为。而此法是前圣后圣，教有道之士为之者，供自身衣粮，及家口等。并以布帛作衣服，於路诈作遗失之衣服，将布施贫病之人，以求阴德之福。昔有数真人为此之行。
　　给身家之用，兼救贫病，此亦为大功。不可妄惑於世，称为真金，重计珍宝高深价融惑世人之忠平者。如此之罪甚深，不可更觅阴功之报，慎之。
　　注：昔阴长生假金钱，让作遗失，以救贫乏，往往如此，以获阴功也。今人妄以将此道，诳惑平人云：烧得此金为药，天下奇绝，堪为仙药。岂有仙人行此於世。且仙人皆受轻身之法，可以意量肯，食金石之药，轻身飞腾，甚失见也。
　　第十条阴功，杂言真人行阴功，及师弟行阴功之德。
　　金锁流珠引卷之十八竟
　　金锁流珠引卷之
　　中华总真大仙宰王方平张道陵赵升王长司命李仲甫茅盈许玉斧等系代撰述
　　中华仙人李淳风注
　　六甲阴功下之下
　　老君告东来子曰：
　　注：东来子，是禹之子。学道不行阴功，唯行阳功，功心巧好，造楼於空野之地，上像道家形影，欲将此为一生之德，欲乘此功德，图身得道。称我造十万余功，合得大仙。一旦，忽二冥使追赴太山门下，被问何因造台，妄杀生命，祭於川野之鬼，牛猪羊驴数十头疋而言汝也。汝答承伏杀他，我即出汝之罪。若不伏，即当禁身责问。为汝父理水有功，今为太极真人，不可咒受杀生之罪。我当为汝，减父之福，以当救汝得放，当归世俗，作阴功过度他生命，即得成人，百劫千生，不复来觅命也。来子应曰：承伏。毕，推官果与谘太山君，君放即还死，经七日而活。活后常以直心，不害物命，常以己财帛，赎合死者生命，放之无限，往往如此。或以人禁系鸟兽，常行欢心令放。或以施食及衣，於禁狱之囚。如此三十年间，先杀者牛羊猪驴马畜等，总托生为人，永无怨对。如此之小功着，上感太上老君，示见正说阴功，行步履天地纲纪之法，施此六甲之功。一旦忽通神威，感天地，惊动人物仙人也，老君再降，赐告大阴功。
　　卿立身，先是好起楼台，杀生祭祀神鬼，将此以欲治身求真。
　　具前注。
　　既因冥使告知，今心知悔过，今当正教子着阴功。功之有十，一则服六甲真符，以治身疾。二则真心，不损不害，不杀不伤，不邪不淫，
　　注：自有妻妾，不合妄更侵淫他人也。
　　不妄不佞不盗，去九等之恶，为九等之善。一慈，二孝，三心有敬，四身有礼，五行仁德，六少言语，七不为人之先，
　　己虽大於彼人，亦须先让他为先，不损於己之德也。
　　八不妄害鬼神，九常怀学道，得道后救度一切人物。
　　注：昔严清常以烧炭，卖与贫者，减三钱四钱一秤，或以见乏者，与之一秤二秤。如此三十余年，一旦有玉女下授十卷符箓，六甲为先。令清跪受，一一分付，教以修行六甲符。清对曰：清不解书。玉女曰：犹解九等阴功，何不读书学书，取识文字，书但得成，即得。於是清便读史书，不识文字，玉女教之。不能书，玉女教写。如此三年成，书学满腹，问无不知，圣也。常行救治百姓疾病之功，传出弟子，皆以治病为事，时号曰严君之道。
　　后圣君告天师曰：卿为师行教弟子，行阴功者有二。
　　注：一师须明弟子心，二弟子孝於师。
　　一师先明弟子，有心无心，有信无信。
　　注：今时多有弟子，有口无心。若此等之人，切不得轻信传事。须信重他心，不可顿辨得。辨得即师亦无失，即可具传小法一阶。
　　若是志心好乐仙道，日夜思道乐真，丹恳供办，师量事依科中，一一减信，以行阴功。二弟子日夜知信心真直，常阴念道孝师，师亦感通，常示见弟子。弟子呼存行用立验，应於弟子心口，所为皆遂，除三逆之外，随意所欲。
　　注：一不逆君言，二不逆父语，三不逆师教。此三条是天师注授王长赵升语诀，行告弟子。
　　又告天师曰：夫与人阴启至道至尊得达者，是名心愿启善利人，是名阴功，而名行阴德，天常善之，后子孙继代，仕宦不绝。
　　注：善启救病，拔度灾厄，但行善事，凶恶不为，常心行济国救人，故名善事，而功德成就，白日升仙也。
　　若启愿凶，损物害人，若启至道至尊，虽应，终不大通行。再启得行，害人损物，是名阴谋，而名行阴贼，天常恶之，后子孙必有疾绝。
　　注：纵有子孙不绝，亦足疾病，无官无职，而为下民也。
　　吾此言再授卿，知令卿须系代为师，而教后学。勿为恶愿，皆须常善言。
　　注：声教为善言，心行为善愿也。
　　善愿为上。
　　老君告北斗真公曰：夫人行阴启，
　　注：启善言善愿，愿除妖辟恶，口舌厄疾，中有人鬼名，不欲人闻者，可以阴启，奏低小声读之，勿令外人闻。闻恐为所说，入一人之耳，出百人之口，不可令闻，为天曹未知，人道妄传，以为怨对，神鬼所知，恐於云中及关天门三所，为势力神鬼所截，关奏不允达於太上御前，诺下天曹下。
　　卿须急与关奏，上玉皇。若待地府二符俱来，而被怨对，怨炁及阴官地府故炁，共为所截，不御达也。卿须勿待阴阳二符。
　　注：符史也。夫人以顺事闲章表关奏之言，音调声律，言语高响，欲人所知。即集地府及法箓中史兵众，差阴阳神六甲中二直符，先启北斗君，北斗君转启关奏君，方始达章於天师君。老君诗天师君号释师，佛呼帝释是也。后圣政此位为天师，姓张，名陵。天师君署讫，只御达上太上御前中理。恐为天地水三官，妄以前奏云：某乙奏章，有妄太上无极大道。太上老君、后圣玉皇上道君等二圣，不与允达顺。慎之。所以置於阴启奏关之科。
　　老君告妙行真人曰：
　　注：妙行有八人，正妙行姓真，名定光。
　　夫人学知十等阴功，於人物之者，得此门长存行之，不逾五六年间，便得神道与通。得通神之后，唯以善救人物。人物积受其恩，渐闻天曹，事与关奏太上。太上喜之，一一听与，御诺天司，便注言功於仙籍。功满三千，太上给以十直仙童十人，
　　注：日得一人，玉童二人，玉女真官一人，从官随日人数直符二人。
　　十二直玉女十二人，
　　注：日二，玉女直一人，与录阴功一人，与外人物关奏行通，启章表之事闻天曹，便转与闻，奏太上御前。
　　真官一人，
　　注：甲子即王文卿，乙丑龙季卿，六甲中用，周而复始，无极於六甲中。
　　从官随日人数当直，以依日呼其名，而使之应道，存而所用，无犯也。
　　注：使应道即无所犯。不应道使之，即犯科律也。
　　直符二人。
　　注：当行直日之符，以救人物之疾害也。
　　当直修行六甲阴功之人，轮转无阙，又无犯者。
　　注：犯者妄行，用害人物，妄言惑人，令以淫祀，六甲阴功玉女、六甲君、北斗君大嗔恶之，反以为祸祸人。此名狐假虎威之义，惑人求财，其罪两及。一为惑人大罪，二被惑人之心身，本无厄疾，妄於北斗所求，即云有厄，此妄天地之罪。被转天关之神，嗔人淫祀，因转关之。次便转手指本生宿星，此人便却招罪，受病减算，注入邪道。如实有灾厄，修行亦须依北斗仪，不得妄为，亦是有犯也。
　　一一计得，阴功满便仙也。
　　后圣君告天师曰：六甲之阴功，可大功也。夫天地间万神，皆六甲君之部使也。使之功理正直，行於天地间，人物慈心爱敬，施法惠恩流福，润及於苍生，而称善行用，神灵有功。不杀不害，不妖不妄，此名阴福流济，
　　注：或符术治病，或决龙行雨，千州万乡，济润邦国，百姓欢泰，人物俱安，其功可大功也。
　　千州万民欢泰，功积山岳。非卿一身一家，继代得福仙也。使之不依经师，伪行妖妄，令人淫祀，天地星宿。其罪反招减算夺寿，彼此俱被责罚。夫正一之醮自有，仪出三元。
　　注：天师口诀告王长赵升曰：夫正减一之法，起自老君。老君秘此法於天台，次经劫数岁后再出，号为后圣君，从天降下授吾，兼赐授科仪三会醮酒供养，如世之社会也，如军有设也。皆须依时，失时不可，别日醮醮，即失科也。可为天地三元。一元得一日为社会，太上老君后圣君许以此日，礼集三元五行，六甲七星，九灵九精，二十八宿，三十五官，四十九官，百二十官将等，领天兵百千亿万，领星万像，是此日降会敌飨，皆以醉饱，得福於身家，并及下元五岳四渎。社庙土地灵官得醉饱，主人受福。若非此日，妄为醮会，或称本命，或称甲子，或言四时八节，皆为醮祭，用烧钱财，此入淫祀，闲鬼野神妄来就食，正一之神，星宿之神，都不来降。唯身中箓神三将军，在身者得食，在天地者不得来降食。即大怒，反损其身，何更欲求福德。卿为吾之弟子，慎勿为此。若不依永以失道，反损身家，慎之。
　　醮祭须依科行，万无不合天地水三官之神，使令得道之力。若不依永招非横，即名阴灾。
　　注：灾祸之别名。昔有人常行淫祀，得罪分明。
　　何更觅其功德。卿须知之分明，教授正一三元法箓弟子，勿行淫妖，妄惑世人。但依六甲之功，自然得道不失。
　　老君曰：此名六甲中十阴功也，修行之人得而宝秘勿泄，但依此修奉，自然得道。
　　六甲灵书阳功
　　又有《六甲灵书》，说阳功，有十篇。故书之十诀，略记其名。
　　注：《太上老君传》中具说也。
　　一是广起因缘，集社众，造土木楼台观舍，积功千万，谓之阳功，不入阴数。后圣君曰：此人结集社众，造此功夫，来生得为仕身，有财及高堂舍居，子孙富而无贵。
　　二修斋诵经，功积万遍，此名阳功，不入阴数。君曰：来生聪明。耳目清正，有善男女孝顺，有官。
　　三，劝人行善，令人布施，舍财千万，此亦阳功，不入阴数。君曰：来生为人之长，为肉食人众之首，子孙继代为之。
　　四，行心舍力，广造土木，结架殿堂，严列山路，此亦畅功，不入阴数。君曰：来生得为男身，有官职富有，奴婢人力驱使，二代不绝，身反即更不如前生，大道忌此心。
　　五，铸造锺像，功结神仙，像现世人一时之善，此亦阳功，不入阴数。君曰：来生能歌唱，亦得端正身，而财食乏少。
　　六，能读咒辞，闲妄呼诵，扬声高叫，叱骂鬼神，虽救及人，亦是阳功。君告天师曰：此功不得，平出於身，而虽救，为叱骂多，故来生少病，而乏子孙。七，路川开井，施水及浆，此亦阳功。虽施惠往人，合阴言功，为往来云，某乙造井。君曰：此人后代子孙，受半阴功，自身阳功，托化为善惠，给急乏之人。
　　八，因官借力，救拔人罪，亦为阳功。君曰：来生得福，或此生得报，善阳功也。
　　九，造建桥梁，往来通济，亦为阳功。君曰：来生常得，往来人惠及。
　　十，受结受戒，清净心神，不以婚娶，栖山高上。君曰：来生得道无为。
　　右此名十篇阳功，不入阴数。昔高真上仙，皆以行阴功阴德，不比十行所十史为。昔仙祖圣君，殷周之朝三为柱史，四为宰辅，事六十四天子，七百五十一年。而西过关往胡国，
　　按传云：有妻八十四人，有子二百四人。内传云云。
　　化胡王为佛仙，后上升为太平金阙帝晨后圣玄元上道君。继代而行阴功，积而为阴德，善教无为之道，不假栖止山林之人。久久高上，过去今身来生，受善报不失
　　金锁流珠引卷之十九竟
　　金锁流珠引卷之二十
　　中华总真大仙宰王方平张道陵赵升王长司命李仲甫茅盈许玉斧等系代撰述
　　中华仙人李淳风注
　　六甲七星步蹑为国战贼救度灾厄符法
　　老君曰：七星。六甲之子也。
　　女子七人也。或曾为皇后、皇妃、矫女等，各衣花服。
　　起自五姓六甲之后，盘古之初，即有七星见，为天人所见。此即是元始之号，化大道之始生。生乎浮天，回转於一日一夜周天，指地度数俱足，谓之七星。主十天万民之死籍，又主生人疾厄，灾哀祸害，杀灭鬼神，乃前圣大道君所主部使也。服以六甲符之功，合而使之。
　　六甲是七星之父母，故服六甲符者，图欲部使七星也。昔太上老君服之长生，部使七星，随手所使。又施存、李登、孟先、李夫人、西王母、麻姑、王方平，无不攻五行六甲，即使北斗得仙也。缘北斗主杀，阴官所畏，鬼神受使。不肯北斗使者，所手指之即死。谓天关指处，皆有死损。故上圣使令一日一夜，一周天遍也。
　　及配随衣着，故《流珠》谓之配衣。昔上古大仙修行，不祭醮北斗。小仙短见，即醮北斗。谓何也。为北斗是六阴之神，好杀不好生。太上大道君恶见之，故以教太上老君，继代配为身衣使之，有二十四条，
　　具注於众事条中行事也。
　　具列於左。
　　第一条，蹑地纪，顺、倒、反三遍。讫，
　　顺、倒是蹑地纪纲，起於前也，从地上天之义。
　　诵十八咒一遍。飞天纲顺、倒、反三遍。讫，诵十一咒一遍。为国遥指，言指千里亦得。但得在某方，即遥作法，反贼兵众，令我国家兵将全强，贼军逆气，全军大败。三遍为之，授符本国大将军，带之全强，彼贼大破，验。步咒讫，过符，捻诀
　　诀在左手第五指第三节上右边，以朱墨涂之，二十日，彼自心惊不敌。
　　后圣君曰：为国救民，安平杀逆，即得为上等阴功。若妄作异端，背反君主，天关返害於子身，立见祸也。
　　前圣入兵符
　　右入兵符吉，能飞腾千里。
　　前圣主兵符
　　右主兵符吉，北斗命转天关，指害我者贼，符自能飞腾千里。
　　勑符曰：白虎主万兵，玄素玉女为某将军，解灾除祸，以令大将某乙，战胜兵强，彼贼准符告命，速败兵亡。急急如白虎将军律令。勑毕，用红袋袋之，系大将军左肘后。一千人书一符，
　　一千人众用一符，大将军带万人，即十人带用之，强兵大战胜也。
　　后圣告曰：此二符老君授战难贼法，用万金不传。
　　一云：用加式助符。
　　第二条，飞天纲顺、倒、反三遍，诵十一咒一遍。讫，即步地纪顺、倒、反三遍，诵十八咒一遍。散为禹步三步九迹，转天关，指金铜六符，一一用救人物疾病。兵法心手相应，速於水火。
　　后圣君授天师此符，告曰：此符告命五行，而使使者，北斗关也。今有九符，二符是前圣出，乃主兵命，九星转关，指贼救人也。
　　后圣君更授七符
　　太上后圣君赐与师子王符第一
　　右符治白虎痛风走者，痛如刀刺，仙人起死而更生，大验，不可妄行之。妄行之人，必被天责。后圣君告天师曰：非至道友内亲、国君郡主，不可妄行。
　　太上后圣君赐与青龙符第二
　　右符甚能追摄龙神，能令晴雨，立在须臾。尔能追妖狐魅鬼，天上精祟，使追皆得大验。后圣君曰：惟国郡令正可使，非人不可也。
　　太上后圣君赐与白虎符第三
　　右符甚能领兵不伤，此兵中用，能破灭彼，善无失。一将军佩之一符，力敌一千人。后圣君告黄石公曰：兵是阳盗白虎神，故能辟兵，与北斗有转关力。
　　太上后圣君赐与朱雀符第四
　　右符甚能克於五金神，亦辟兵中刀剑之用，甚与木德相宜，治邪病，辟口舌，禁天神，使雷公，追电师零母，使之无不如意。后圣君曰：此符禁人行阳咒，辟非毁相诅。
　　太上后圣君赐与玄武符第五
　　右符甚能辟火灾，并善禁人身中三尸虫，甚能迁宫福禄，并通司命司录，添年益算，收捉水中精祟，用使追蛟龙虎豹。后圣君曰：此符如人积阴功阴德，行之大验。
　　太上后圣君赐黄庭将军刚风骑置符第六
　　右符甚能治蛊毒祆邪，并带之，及上章表用之，令得通达，并能度灾厄。
　　太上后圣君赐柱天将军麒麟凤凰金翅等符第七
　　右符甚能追捉逃龙，天兽天狗，及师子，一切毒精祆兽，皆追之立到，龙化为鱼物见靖中。太上老君曰：此九天符者，太上大道君授我，我以代代授传有道之人，以防身家助国，救治深灾，拔度重厄之人。欲行之，以纸绢等封之，二重勑印。讫，又从香上过，重勑，以锦袋盛之。病者带之立差，灾者立散，兵者立出，厄者立度、所求如意，所愿立成，所捉立到，所指立生。此符常有仙官助卫，玉女从行，所在社庙，拜送扶迎，天官从神，一符五千余兵。从此符，行此符，性直邪曲不行。若道友山栖，志士遇非害，及国君大臣，即与拯济救之，速於水火。
　　此九符是造化元始之文，太上大道君再修之，当以授余，余再又加添，及传后圣。
　　后圣具前注说
　　后圣再添兽形咒等，传诸大真童君及天师。告天师曰：前圣后圣，皆以此符，告命北斗真公，令七星行纪，察天步，行天令，校量功过，分别阴阳，
　　得上阴功者，自然见身，受此功德，若上阳功因绿者，是过去未来，受此因缘也。
　　决定生死，十日一报太平金阙。此是得道门户，不离六甲七星，此之九符，百无不通，谓之九天大阴符也。上帝秘惜，非道不传。
　　老君曰：北斗，如世天子立御史台，推勘功过相似。志人慎之，勿以淫求。
　　淫求者、无端无事，启告北斗君求福，却被减禄。不可妄行之。缘北斗杂伯女他拿注掌拌之官．常欲以明察天司，以为纠断，不受曲求，求故招其罪。
　　勿以淫祀。
　　注：同前卷具也。
　　第三条，顺、倒、反三遍飞天纲。讫，咒具如前一遍，及更步地纪顺、倒反三遍。讫，咒十八道一遍。讫，即自言某乙某月某月某日生，是某星下生，主行年本命，一生之中灾厄，当与度达，以符禁带之，长天晴明，日夜看本宿明，即少灾暗，即灾起事，须法而镇禳之，万无一失。
　　金锁流珠引卷之二十竟
　　金锁流珠引卷之二十一
　　中华总真大仙宰王方平张道陵赵升王长司命李仲甫茅盈许玉斧等系代撰述
　　中华仙人李淳风注
　　二十八宿旁通历仰视命星明暗扶衰度厄法
　　二月，三月，四月，五月，六月，七月。
　　一日：奎胃毕参鬼张。
　　二日：娄昴觜井柳翼。
　　三日：胃毕参鬼星轸。
　　　四日：昴觜井柳张角。
　　五日：毕参鬼星翼元。
　　六日：觜井柳张轸氏。
　　七日：参鬼星翼角房。
　　八日：井柳张轸亢心。
　　九日：鬼星翼角氏尾。
　　十日：柳张轸亢房箕。
　　十一日：星翼角氏心斗。
　　十二日：张轸亢房尾女。
　　十三日：翼角氏心箕虚。
　　十四日：轸亢房尾斗危。
　　十五日：角氏心箕女室。
　　十六日：亢房尾斗虚壁。
　　十七日：氏心箕女危奎。
　　十八日：房尾斗虚室娄。
　　十九日：心箕女危壁胃。
　　二十日：尾斗虚室奎昴。
　　二十一日：箕女危壁娄毕。
　　二十二日：斗虚室奎胃觜。
　　二十三日：女危壁娄昴参。
　　二十四日：虚室奎胃毕井。
　　二十五日：危壁娄昴觜鬼。
　　二十六日：室奎胃毕参柳。
　　二十七日：壁娄昴觜井星。
　　二十八日：奎胃毕参鬼张。
　　二十九日：娄昴觜井柳翼。
　　三十日：胃毕参鬼星轸轸。
　　八月，九月，十月，十一月，十二月，正月。
　　一日：角氏心斗虚室。
　　二日：亢房尾女危昴。
　　三日：心箕虚室奎。
　　四日：房尾斗危壁娄。
　　五日：心箕女室奎胃。
　　六日：尾斗虚壁娄昴。
　　七日：箕女危奎胃毕。
　　八日：斗虚室娄昴觜。
　　九日：女危壁胃毕参。
　　十日：虚室奎昴觜井。
　　十一日：危壁娄毕参鬼。
　　十二日：室奎胃觜井柳。
　　十三日：壁娄昴参鬼星。
　　十四日：奎胃毕井柳张。
　　十五日：娄昴觜鬼星翼。
　　十六日：胃毕参柳张轸。
　　十七日：昴觜井星翼角。
　　十八日：毕参鬼张轸元。
　　十九日：觜井柳翼角氏。
　　二十日：参鬼星轸元房。
　　二十一日：井柳张角氏心。
　　二十二日：鬼星翼元房尾。
　　二十三日：柳张轸氏心箕。
　　二十四日：星翼角房尾斗。
　　二十五日：张轸元心箕女。
　　二十六日：翼角氏尾十虚。
　　二十七日：轸元房箕女危。
　　二十八日：角氏心斗虚室。
　　二十九日：元房尾女危壁。
　　三十日：氏心箕虚室奎。
　　右具推一周年一十二月，有三十日，算其所本身属宿，即从一 日而始，毕於三十日，随月而配之。上古大真太上老君，受元始道君之教也。文书谓之《二十八宿经》，有一十二卷，二百纸，广大卒难寻究。后圣君降南山，
　　大业十三年，下降长安南山，今名终南山，告风有唐李氏，之王天下也。今撰略《二十八宿经》，为十二月三十日相配，则行旁通，示人算配本星，即视知衰盛。
　　令风旁通撰略，并为要诀，教以志人。故因上圣所出，旁通记也。
　　太上老君曰：夫修长生人，得知本生宿
　　本生宿，是生日所配者是也。游宿者，生命所属生地宿也。假如本生星正当位，是游宿犯本宿，甚恶有灾甚凶，游宿较轻。此二事尽须思侯之，明则身无灾，暗则身有灾厄疾病，须早向前，依符法启谢之，即得消灭疾厄，度达衰厄之事。
　　所在之处。每至本命日夜晴明，即夜，非人行时，潜看，明净者吉，暗动者有灾，不见者大厄。至即以蹑地纪，飞天纲，各三遍，散为禹步，转天关，指有衰厄人鬼之乡，
　　夫人所生，皆有灾厄之地。假如金命人，长生在巳，沐浴在午，冠带未，临官申，帝王酉，衰戌，病亥，死子，墓丑，败寅，绝卯，是也。如五命总有灾厄之乡，不论见宿不见，但有衰即为之耳。
　　即以自消灭。常一月三度为之，即星明朗，身则无忧，厄灾害自消灭。
　　夫学志道之人，皆须先明此法，乃可活得真身。若也不明衰厄之事，致病而死。此法能与人消灾度厄去病，救得六亲道友之属。长视本宿星，小暗不明，或不见，或使
　　星被差为使失位，杀本宿星，下生者一百八十人，随方也。东方一百八十人，西方一百三十六人，南方一百六十四人，北方一百二十五人，中宫一千二百人，何也。中宫属土，土失位倍多诸方损人，人应不知。知者步蹑性法，自出一身，更救十人，亦得。但是二十八宿，几一宿下应，有几千亿万人，在此星下生也。若能步蹑，出得百人，天下不觉，何况一身及亲友三五人，犹实能救得，是人自不知，公然受其冥使，来进呼取死，为极痛哉。
　　远天边本宿下，皆杀人千百。夫修生活身人，长以看本命位自星宿，以知自身王衰之候。此道甚要，无故身不衰病。又星明朗，即不用为步蹑，并祭醮。用者反招灾祸於一家，非独一身。老君徧令禁之，并白衣不受，反师道之人，常令天关使者，转指其人本命者。后圣君曰：白衣不受，《金锁流珠》七星六甲引书等人，并及罔师
　　言罔师者，口辞妄白师，借经图书毕写不受，或即受毕，如不今师押署，轻师称已，先有及称，别师边受得，如此之者，故罔之罪，不得其死。何况更觅其道，於身自不得其安。
　　诳道之人，天地水三官自知，必被三官上奏道祖，下白天师，祖师俱责此诳妄盗道之贼身，身家全被天诛灭，皆不得其死。
　　昔有张山子，名初见。小王夫人，是阿母之女也。有此书，一心礼敬，不曾失节，如此以涉五年。夫人念其志心，即与关奏，奏后书写，写毕授受，后不令夫人押署，后行用蹑履关斗，甚得通神。一千年间行不绝。夫人见之，不将为过，任行用。忽一旦，夫人於山房靖中，见七人总衣五色衣，称天使，我下勘张山子盗道之罪。夫人曰：他有何罪。使者曰：罔师盗道之罪。夫人教他於某乙边，书写《金锁流珠》登天纲蹑地纪之法，六式九符之经，皆以财帛金银纳某乙。某乙与奏名上仙，讫然后写书。写毕，随楚人葛越，而同坛授受，毕而去。使者七人齐问夫人，与署否。夫人心思，记得他忽去，不令仙署。使者曰：只此便是罔师盗道之罪，天令伐之。夫人全得不署之力，况他受了，有心反师，即罪傍累及夫人，身被责退何一阶，更一百年，在人间不得。如今以是他自取其罪，称我是李司命仲甫，不受此法，我岂师於女子之下受法，但是王侯之家，皆此言也。我等七人，又往嵩高山，勘问葛越，对亦如夫人之言。我等上奏后圣君，君大嗔，岂然当时下膝，拜女人为师。今以反师，是罔师盗道之罪。令与之病，又恐夫人与他署此经箓，法以正图，即涉他罪累。太上故令问夫人。夫人对曰：实不与署。天使临去之，次云：我是北斗君，及二十八宿官之使也。太平金关帝晨后圣玄元上道君告命，差我下勘，事非轻小。夫人且得不押署俱之人，助喜助喜。言讫而去。后不逾半年之间，张山子居太白之山，全家染瘟瘴病而死，乃至鸡犬马牛，亦被鬼之所杀。故风於《阿母小女内传》中寻，寻求得撰出，将教世人。世人慎勿此为行心，下负於师，上罔於道，而被天杀也。
　　何况更求其道，道法无私，不容人过。大道无偏，取人之无过。大道无党，不今人相罔。道法无欺，不许轻师。
　　见前注具不再。
　　如此之罪，学人慎之。
　　太上老君告上品四十九真人曰：此北斗君者，为四方宿之长也。主管一十八宿事，事皆北斗君先知之，不许众宿下主。有不孝逆道，背师反君，不孝父母，虽即一时来报，而日月深罪重报，即速於水火，皆不得其死。慎之慎之。
　　北斗二十八宿醮祭日月时法
　　老君曰：夫修道之人行醮祭，
　　五斗君法。
　　皆须依科仪，行用月日时。
　　《明真科》曰：春正月有本命日，秋七月有本命日，冬十月中有本命日，夜可二更时，星月明朗，以为上。如无，即移归屋下作坛，黄土布地为坛，随地关挟长短曲直而为之，明数十灯照坛，如月星之意也。后圣君告天师曰：卿欲祭醮，道法箓中将军吏兵仙灵官，并太一二仪，三元四时，五行六甲，七星二十八宿等，皆於此春秋冬孟之月，而取本命日，或拣吉日，与命相合利之日。当以晴明为上，风雷云雨星宿不见日者，是凶。卿前克日定，恐其夜风雨云暗者，以蹑地纪，顺、倒、反三遍，天纲顺、倒、反三遍。讫散为禹步三步九迹，配衣，斜指云雨之处，应时有开，捻诀，在火刀支，左手第二指第三节右边。咒曰：吾欲修行，祭醮五斗三十五星，某日是吾本命日，即仰云收雨静风靖，七曜朗明。急急如律令。须臾即晴。此法秘要，勿妄传其非人。妄为天地责罪，罪及於师也。
　　日与命相宜利者为上，不利者凶，不可用。凡取日者，一年之中取三本命日，春正月，秋七月，冬十月，此三月中得日为上，余月为之妄行，不依科仪，却被天地责罪。后圣君曰：若实有疾病，人命若风烛者，任觅吉日，潜自身为之祭醮。
　　如自身不能，道友及师。如无，夫为妇，妇为夫，子为父，父为子，总得。外人不得妄为，恐王皇知，北斗君为之得罪也。北斗尊严，及七宿官者，是女身不得往看视潜拜。如看之者，北斗君大恶之，皆身受生考，官中口舌，短促算命，不得其死。慎之。如不能，师弟父子任为，天师具撰一元中也。
　　本命日醮北斗，及二十八宿仪图，述之於此书中。
　　金锁流珠引卷之二十一竟
　　金锁流珠引卷之二十二
　　中华总真大仙宰王方平张道陵赵升王长司命李仲甫茅盈许玉斧等系代撰述
　　中华仙人李淳风注
　　醮七星二十八宿法
　　饼果十一盘，
　　饼子须新洁，果子取枣栗时新。
　　酒罇杓各二杯四十五，鹿脯四十五楪，
　　今并脯安果拌。
　　香炉三具，监豉各一，拌灯八盏，
　　各安纂上。
　　三台三盘，九杯一灯，九两脯作一楪，茶十片，熟十四盏，席八领，银钱二千二百贯，
　　或只醮，即不用。
　　小经案一面，安置讫，即解秽如法，步至坛，如常法。
　　起平立。
　　先叩齿一十二通。
　　小醮，若三十六通，着大醮。
　　次发炉。
　　太上玄元，五灵老若。当召功曹使者，左右龙虎君，捧香使者，三一正神，速上关启三天玄元太上老君。臣今正尔烧香列案，设醮行道。愿得太上十方正真生炁，来降臣身中。为人醮即某人臣等。所启速达，径御至真无极玉皇上帝几前。毕，乃平坐。
　　次三上酒。
　　次读醮仪。
　　次思存，见将军吏兵一半，从天门西北来，赴醮筵座。一半从额间出赴醮。
　　泰玄都云云，臣则云今於某处，奉设醮礼。
　　谨上请北斗七星尊神君，再拜。
　　谨请贪狼阳明星尊神君，
　　谨请巨门阴精星尊神君，
　　谨请禄存真人星尊神君，
　　谨请末回玄冥星尊神君，
　　谨请廉贞丹元星尊神君，
　　谨请武曲北极星尊神君，
　　谨请破军天关星尊神君，
　　谨请三台星神君，
　　谨请东方七宿角亢氏房心尾箕星官，
　　谨请北方七宿斗牛女虚危室壁星官，
　　谨请西方七宿奎娄胃昴毕觜参星官，
　　谨请南方七宿井鬼柳星张翼轸星官。
　　所请星宿神官，及司命君，司录君，解厄君，解刑君，消灾君，散祸君，具官来下临飨醮礼。臣某稽首再拜。
　　因伏席，思请神降在座上，三上酒上香。
　　次长跪曰：
　　臣某谨上启
　　北斗七星真人府君尊神，及诸星官。臣某肉人庸微，叨预道炁，得居荣禄，久积岁年。今年若干岁某月某日生，本命胎炁，不知善恶。行年支干，不测吉凶。幸蒙冥佑，以至今日。但为形神衰弊，疹疾侵染，魂魄不宁，梦寐虚妄。或前身宿衅，今身以来，积值凶害之气，多处刑杀之中，致有四杀，兼并，五刑交集，三丘五墓，天年岁杀，悬尸六害，孤辰寡宿，九宫八卦，绝命刑祸，天罗所缠，地网所绕，深恐身命，不能保全。自非玄恩拯拔，莫之得免。臣某归心至诚，启祈恩福，辄营醮礼，仰希照纳。伏惟
　　七星北斗斗中真人，及某所属某等星尊神，歆纳薄礼，昭允诚请。臣某稽首再拜。
　　三上酒上香。
　　臣某谨上启北斗星君一切尊神，
　　臣某如为人醮，即称彼人名。
　　立身以来，心迹愆过。或违礼教，或多伤杀，为四司所纠，三官所罚，书记罪名，日加深重。因今醮谢，辄乞哀原。伏惟
　　北斗七星尊神，二十八宿，三十五星官，司命君，司录君，解厄君，解刑君，消灾君，散祸君，一切诸神君，为某上消天灾，下灭地祸，调理阴阳，改易凶咎，解除年命厄会，三五刑克，非灾横祸，官私口舌，恶人凶鬼。乞蒙道炁，常保贞吉。臣某稽首再拜。
　　三上酒上香。
　　臣某谨上启斗星天宿阖座威灵，臣凡愚不闲仪轨，陈词谊杂，犯性威灵，千罪万过，并希矜恕。唯乞长生久视，臣某乙谨稽首再拜，奉送。
　　伏席，思神忽然上升。
　　次读内神咒曰：
　　臣设醮事讫，向所出臣身中将吏，功曹使者，一切诸官君，各从众妙门而入，在左还左，在右还右，各还宫室，缠身绕骨，弥纶天地，经卫百脉，无令错互，须召复出，一如故事。
　　次起，把取章函，诵复炉咒三：香官使者，左右龙虎君，侍香诸灵官。当令臣此设醮之所，自然生金液丹碧芝英，众真百灵，交会在此香火炉前。当令臣学道得道，求仙得仙，举家受福，天下蒙恩，十方仙童玉女，侍卫香烟，传奏所言，径诣至真无极玉皇大天帝御前。然四散酒食，即手把取简起，退步，还从束南角出，先右脚着履，揖辞坛。
　　次咒曰：
　　出阴入阳，万事开通。关启事竟，各备仙宫。讫，任意束西，当房宅内，十二之神，门丞户尉，宅舍将军，井灶之神，普同饮飨。与臣罗列，镇守房宅，使灾不过门，疫不过户，邪精鬼贼，莫敢当向。大道盟威，正一秘法，事在不轻。若守镇有功，兴福助善，三会吉日，同章举迁，不得懈怠，依法弹纠，一如天师律令。散酒食。如忽有急切，及疾病事，须祈解一不可待本命，即用此日。
　　注：此不写，已有在《醮本命仪》第二卷同。
　　杂使天关助国安家护身出灾度厄救人济物众法
　　太上老君曰：夫志人
　　凡志人学道，常以切心谨慎，师事於师，视师颜色，常恐师不教妙用之法诀。得诀志若穿石，不移习，不休转，尚年深，至诚不退，谓之志心取道，道不负人。今人有口无心，用心不真，非道无神。
　　修学志道生明，驱使七星北斗之法。法以助国安家护身，救人济物通神。是以万兵不能执，百鬼不能欺，千灾自灭，万祸敢为，入水入火，不溺不烧，惊畏之地莫测，心皆预知，通灵通神，成仙无疑，所愿皆得，志人不为。
　　夫志人心切慕道，不为诸法，除救人疾病之外不行。
　　后圣君曰：大道之使者，莫过於中斗也。
　　下界人呼为北斗是。
　　有九星，不见二星。常在斗中，一星名帝尊，是天地罚恶记善，万星之主。
　　经云：中斗九星，二星不见。一星主天地之星，使应大道，名曰帝尊。但九野中星，除五行六甲大星之外，总是帝尊一星君差为使，所主使也甚要。执权一星，是名玉帝，主天地之间星宿，天神地只，人神龙鬼，精邪奸祆，皆是此星君所部主也。有善功於天地人物，尽主也。有善功於天地人物，此星君勑天关使者关奏，上启玉皇上帝道君，以善功立，数迁阶进品禄，非独长生仙人，世之官将人民，皆所主也。若有凶恶祆逆之罪，亦主之。即令天关使随罪轻重，贬杀之也。天关者，上将也。
　　一星名玉帝君，上主关奏，启太上无极大道玉皇帝大道君也。故众官呼为玉帝星君。
　　主前注说。
　　老君曰：夫欲转天关，伐凶逆，助国安人之法。先带入兵虎符，入靖室中，以蹑地纪，顺、倒、反三遍，飞天纲三遍。
　　顺、倒、反三遍也。
　　讫，下纲，散为禹步三步九迹，又反为十二步，又再为十五步，足下纲配衣，左手把出军符，转天关，九指有逆国贼之方贼众，大呼其贼名。
　　近则呼声小，及人多亦如之。
　　即咒曰：恶逆某乙，为贼逆君，妄集妖群，盗劫财物，损杀平人。太上不许，大恶大瞋，令勑消转斗关津，三度九指，杀灭某贼群，一切禁制，口令传臣。命臣行法，转斗摄杀。急急如律令。捻刀支诀，诀随五方算，东来木人刀支，云云。一日之中，三度指，不逾百日，自败。此法甚验妙。
　　昔黄石姿用教太公姜子牙，用之甚验。太公后不传此法，有诀，诀在后注中。
　　老君曰：人者是五行所生，六甲始运，有盛衰。盛则南斗所主，衰则北斗所主。
　　南斗六星，故曰六甲。北斗七星，故曰七宿。南斗主生，北斗主死，故曰生死属二斗所管也。若人犯恶非违，便北斗所转天指也。
　　人之衰盛，皆属二斗所察。若造恶恶贯已满，天必诛之，则南斗落名，北斗斩形。
　　人造恶，皆是北斗之所杀也。
　　今若有五恶，反道背师，反君背父，如此之者，天早自知。更有志善之人，为国君，为师父，收凶逆，灭祆恶，行正道，安人物，其功可大可久，太上喜之，上补仙官，同治十天之任，位登上清太真之位。
　　余行用救身家，约此行用，用符术前法。
　　老君告司命隶君曰：
　　上古司命是隶君，非后隶君也。今韩君替，是此君位也。
　　中斗与南斗、北斗，此三斗性直，不爱无故干乱，启告求福，反招其祸。学道之人，须内自知之为上。
　　昔有志学之人郭声子，日夜烧香，礼念北斗不绝。如此一七年，被北斗君追责之曰：我北斗是纠察之官也，正直行法，一日一夜，回巡九天。若有星宿有罪有善，我皆先知，然始奏於上帝。帝频勑天使仙官，听察纠司，恐行不正偏党之事。我等九司，常惧罪及於己。汝是何人，如许凡愚，夜夜烧香，公天启於我等，求觅何物。令我九星之众，交见不安。今见上动五行，下惊二十八宿，总来问我，此人无事，妄以淫乱，天司纠察，何不前杀而后奏。我缘汝是凡下，不晓之故，不是故行毒心所有。声子再拜谢之，声子死罪之有余，将以烧香，供养斗君，求觅功德，及长生之福。不知反招其罪。但以拜谢，死不敢辞。仁恐罪及於上仙。北斗上真君曰：此是汝招罪有三。一入妄，无故无疾病厄难，救告天关，令转关使者瞋责，何人何物。二常烧香，遥礼北斗，斗君恐被辰星所纠，纠举我即入通人私受之罪。三北斗女星君是女性，以沉重静而清洁难犯，犯触枉杀子身。及北斗帝尊君、玉帝君，此二星性直难犯。今且放汝归，辄更勿为。声子得放再活，早死经五日，亲友问故，都更不言。后书於醮七星及二十八宿文仪中，令后人不为。
　　如有急难，被贼围宅，县官口舌，及病重启告。启告讫，步纲蹑纪，转天关，消之无妨，甚有应验，速於水火。后圣君告大王君曰：中斗、北斗有急难之心，求救有应，妄白祸生。
　　具前注说。
　　夫修至道心人，先以助国济人物以为上。如国不清，
　　有妖气也。
　　人不安，道不行，行道不能，如此用心，即非志道心之人。
　　此亦是老君言也。
　　昔伏夏子
　　是伏牺之小弟也，学道得仙。
　　学在人间，取小竹排以吹之，学凤声。
　　今之笙也。
　　有仙人下看，看讫告夏子曰：汝有兵厄也。夏子起再拜，而请问出兵厄之法。仙人曰：汝可以龙回，
　　龙回是令蹑地纪法之步也。
　　虎跳，
　　是今之飞钢之步也。
　　出阵，
　　心思破阵出。
　　引星，
　　即今之配衣也。
　　转杀於指指之。
　　即今之转天关是也。
　　而从基向坏，
　　基者，即今之日月建地也。坏者，即今之日破地是也。兵家算孤虚之法，相似此地，甚有凭验之极，上古神人悉皆用也。
　　击出得之。子既得出后，以此法救急难有道之人。
　　老君曰：道友及内亲，被贼围绕，欲伐杀者。如有计救得者，可以於行中蹑金地纪之势，顺、倒、反三遍。讫配衣，转天关，九度指之。又把入兵符，指也。捻贼某命人刀支。
　　刀支者，东来木人刀支，南来火人刀支，西来金人刀支，北来水人刀支，四季上来者土人刀支。辰戌丑未为四季。夫捻刀支，以当手自捻。讫，又以随色涂之。木刀支以金白色涂之，金刀支以火赤色涂之。水刀支以土黄色涂之，火刀支以水黑色涂之，土刀支以木青色涂之。
　　讫，更取出兵符，遥指之九度，须臾贼心自退，解围而去，不损彼反亲。若不肯解围去者，阴军击之，自相反相诛相害而死尽。此法微妙秘要，非人勿令见示。
　　后圣君告天师曰：此法入军
　　入军助国救人，出军救友及己身也。
　　有符，
　　虎王符也。以金铜为之，方二寸，或一寸半。令本师度勑，后锦袋盛之，永不得人见。唯得四人见。一本师保举师。如保举师遥克保举，度时不见，后亦永不得见。二则君受臣，臣受君。三父受子，子受父得见。四则夫妻得看。余人永不得看。但是道友内亲，欲带治病，但重重封之，与病人带之，病立差。若病人偷看，病即立发，发直至死也。
　　出军
　　出军者，自身领兵被围，众破彼阵出，须系符左肘。
　　有符，
　　白虎破强阵符也，亦金铜为之，方一寸半，行用法诀同前符注。
　　皆以金铜铸，系之左肘
　　入军符左，出军符右。
　　右肘。并式禁制加临相助，必获己胜，彼崩败如山，大验，非人勿令见视。
　　老君曰：昔西胡有大国王好道，吾令学胡仙，改号为佛。
　　佛是仙之别名也，胡呼为佛。
　　四天国不伏，各拥强兵四十万人，来围达此国城数重中。王乞解放，不肯。此王正心思存，吾於空中，见念吾求救。吾以蹑地纪散辉，禹步转关，指之三度，即走出军一符，往胡王案上。胡王见，带符左手肘，后开国门与战，与此王战者，皆自仰倒，兵众大败，被城中兵杀之。须臾之间，天地大瞋，雷风震天动地，白雨连杀四天军，军及王各散走归国，不失其位。故知符力之圣者，莫过於此，慎勿令非人见视，见视彼此被考，天大威之即死。事非轻小，慎之慎之。
　　言赤章助国伐贼法
　　太上老君曰：救者，助国之功，救国之难。
　　国王帝主，差大臣攻伐逆贼，却被贼围者。夫是掌法志道之人，与国救之，上赤章，使天兵，转天关救之，速於水火之急。
　　得国强贼退，两不损伤为上。若彼贼强梁不伏，奏上天公
　　今呼天公为玉皇上帝。
　　书言罪，此是为天施功。
　　功大天不伐蹑杀之罪着，为救人之阴功也。
　　安养人物。此天大喜，与计阴功。后圣言改书为赤章，章奏反臣章，言泰玄都云云。
　　上言谨按文书，某州县某人云云。
　　言某乙为某事反。
　　今国命某臣云云。某乙为将将，统兵若干万兵马，往某州界，伐某贼众若干千万。恐彼众强逆壮，粗勃故杀，平人应当，拒敌凶强，不受收伏。今某却被所围，在某城营中，不得出，恐命被诛，立在须臾。求臣救命。臣上请天兵，伏愿下九天大威神兵大将军九人，兵士九十万人，一合下，与臣箓兵九千万人，摄九地社庙神兵九千万众，阴中布阵行立。闻臣某乙阳兵发角打鼓，即声中发兵，助伐彼贼。其众凶媨之徒，一时令崩，如山倾倒粉碎，
　　一云石碎。
　　砂崩鹿走，归伏开路，与某将军兵众出生。又请白虎符将吏一万九千人，能伏众兵，威动天震地，力可拔山竭海。与臣某助某将军，击伐某贼云云。
　　后圣君告天师曰：卿须以意，想他是反君主，即可。如非，不可。慎之。勿妄下此兵权，罪及卿己。老君曰：大道无不可，用心即行。但以人心自，以量测可否，不得妄为。夫与志亲志道友之人，欲上此章，即须前量上章人身及己身无过，乃可与上。如上章人有过，傍人似无过，亦不得及己，更有过。此是二人自告天言，罪损身立即，须臾弟子反师，师却奏灵官章，
　　此章本在《大章仪》中具载，今更再书於此引中。
　　主降伏弟子及俗恶人，孤恩负道，却奏灵官，请解章使复病，如初章。
　　杂章仪有此，更不写，已具其目。
　　发符檄制止三官中凶恶为祟害人物等法
　　天地水三官之中，有凶恶凶人，神龙鬼精妖等是。
　　老君曰：告天头禁师罗文能强
　　姓罗文，名能强。
　　曰：夫人者，三才之数，除天地之外，以人为贵。万物之尊，莫不以重其身，而安养其性。
　　当思道法，常卫身命。
　　存师想道。
　　存金箓之师。金箓之师。金箓师即《金锁流珠》度师是也。想金箓之道，金箓后圣改为《金锁流珠》是也。
　　上古
　　真人重金箓之符，尊金符度师也。
　　出金箓之神兵，咄叱鬼神，走檄符，常救命，此即是吾弟子也。是道玄孙符计
　　檄，卫己卫人，取功甚易，后当得道，为上等真人。不从声
　　声是经诵声，赞修斋，念道叹道之声是也。
　　像，
　　像是立尊殿容像，官观神庙之属，皆为像教也。
　　能得。
　　老君曰：声像是人间之善，以训小童蒙小人之初门，令其小儿心起志善，善中渐以长成，即知有道，故名声像起善心之教，教而精学，久而无所获，为心不及。若能奔有为之言，反心更入至道，修行不言之教，进服阴功，精而行，即得入无为之德而成道。
　　吾道皆行阴德，借着阴功，功满道成，吾此道输转，年劫数满，皆以因师见遇，得受此书。受后勿妄传非人。世有贤达，信金玉而传。
　　老君告善行真人言曰：如志人传志教，人贤无信，以将心为信。志苦好乐，便与传之，而师共弟子众办信供，乃曰：告天而付授之，勿绝上天之道也。
　　贤而无财，师弟共办而传，不可无信不传，不可有财宝非贤达人，受财妄传。师弟俱死，被天责泄露天宝之罪。慎之慎之。
　　金锁流珠引卷之二十二竟
　　金锁流珠引卷之二十三
　　中华总真大仙宰王方平张道陵赵升王长司命李仲甫茅盈许玉斧等系代撰述
　　中华仙人李淳风注
　　行符断邪治病法
　　太上老君告罗天师曰：卿欲行阴功者，莫过赐符，救治邪病为上，救一人得十人之功也。
　　夫邪病之人，皆入人家，祟乱人物，一人染患，能乱入一村，祟搅十人之家，故得十人之功。
　　斩精鬼妖气故气，命非为罪，亦着而为功也。后圣君告张天师曰：卿与人治病，病差祟除，除祟有命斩之非罪，却着为功。若不为祟，妄使檄符捉斩，恐为祸祟，即非常正面之罪。卿师弟继代传教，慎勿为此，吾道无救赦之科。老君曰：欲禁断天狐，使不为人天祟者，行得被祟人姓名。讫，便捻天妖目，
　　或天狐亦得。
　　天兽目，
　　有天虎、天狗、天牛、天豹、天狐等兽之目。后圣君曰：天兽麒麟、师子、纲风骑置十二尘，世谕百六尘。六脚之兽，天此、天羊、天猿等，有三百六十名，不可一一记也。已上兽皆有诀目刀支，在《流珠》第七卷名掌诀是也。
　　诀刀支等，一切兽皆被禁即断，不来注病於人。人身中有此精妖注气不散，事须先与吞治邪病符，二七日，或三七，四七日，服符带檄，无不永差断者，此法大验。
　　符檄在三部杂符中。
　　其精祟鬼有所知通神者，即知退而不敢更来往注祟也。如有痴顽凶逆，不承道法之者，可以蹑地纪三遍，顺倒及飞天纲三遍，散为禹步三步九迹。讫，即变三步九迹为十二步，
　　前某有图在引上卷中。
　　配衣，以左手九指天中魔王宫，天使金铜龙符，右手把招之，九下此符，化为万丈大龙，往天曹魔宫，捉天狐兽等来，速如水火。决杖
　　经云：天狐不用杀，但决二十下，缚送东海，令水官掌十年，或五年，十五年，二十年，由考召法师处分。科
　　决禁系，此等天狐。此狐犯禁，其人之罪云云。
　　若干，下缚送水官，禁击若干年。
　　后圣君告天师曰：卿治百姓之疾，常行禁止之事，以量其轻重之罪，断之。断罪常以舍其鬼神，勿令伤重。重即令他失於本身，何况更求托生人中，为人之身。
　　按：《因缘说生死经》云：夫鬼精之身，早是不得意，而以更行毒害祟人。被人请师道以考召，伏罪合诛，勿示见斩。此鬼身毒气结聚不散，被斩便化为毒蛇，千年方得不转蛇身，只得为人中鸡犬之属，由未得人身。卿须以次非禁系他。他日月深久，自知退心，悔责其己求放，作梦托言警戒，令人知觅，放得即求去他方世界，受鬼年满，得托人中，亦为下人贫贱之身，安得良人也。
　　卿须记吾此言，慎勿妄行符檄。
　　又曰：符者，止是以假道之威力，止靖断精鬼，不为祟害於人物。檄者，骂也。所以假道之威，谏骂神鬼，不令妄作妖祸。卿须善行之，行之善有功，行之凶有罪。老君告三十三天帝君
　　《度人经》云：有三十二天，何以不同经说。四方一方八帝，四八三十二，中天不数。今老君并中天告，即有三十三天帝君，是其数也。
　　曰：元始天尊有金符八万四千道，玉符亦同。
　　称元皇上圣大道君。
　　太上大道君有金符一万二千，玉符同。
　　称万道之主。
　　太上老君有金符一万二千，玉符同。
　　称虚皇大道玉晨帝君，号曰前圣。
　　无上老君升位，号太平金阙玉晨后圣玄元上道君
　　《太平经》云：号玉皇上帝也。
　　又《金阙玉京》云：无上老君，姓李，名耳，字伯阳。老君分身也。
　　纪云：后身。
　　登上清道君之位，鬓发皓色，素衣玉光，位高后圣，尊号玉皇。
　　道中呼玉皇上帝，俗中呼天翁上帝。
　　有金符一万三千，
　　本合四千、为后圣君不受，故尊元始天尊之位。
　　玉符同。天帝君金符三千，玉符同。天师君金符三千，玉符同。以次小真上仙，只合居三百、二百、一百之者。司命司录君三十六符。考召正法师，
　　九州考召法师，是正师之位。
　　居三十六符。分巡各随位圣给符数，不得轻泄。
　　后圣君告大王君曰：正考召法师，加一十三符。
　　并前二十六符，都计四十九符也。, 其符有名，在拔宅下卷中。
　　分巡如给九符，加以金铜造之，带以冶人重疾，病出。兵用之法中，皆以重封锦袋盛之与人。勿令人见视，视即无神验之力。
　　缘其符性直，并又粗凶，不欲人见其形。见之所作神通，腾空勇猛，却损其病人，准前病发，不可能忍。慎之慎之。
　　上清三景弟子，可给七符五法。灵宝可给六符，正一盟威可给五符。若法极三元六式，为世足法，可准太上老君律，计给三十六符。后圣君法给四十九符。授此各依仙官大小高下等级，不得妄受行，天地不许。
　　昔仙葛玄本师，受金符一十丰道，以木书作文，用为法术，幻惑世人，及取金铜符，用印纸上作术，用杀害鬼神，及幻惑人物变化之事，甚多也。地府奏天曹，天曹启太上后圣，大恶之，退仙二阶，但与不死之道。为使道不真，无功於人，实虚害鬼。后学者慎勿为此也。
　　出引用符治病护身镇厌除害却祸消怪等事
　　诸法用事，皆须为之。
　　老君曰：夫有行道法之人，世号曰道士尊师，须得消其尊师二字。学与官人百姓书符，不给符引，妄书妄给，都不言其指归社庙神官，亦不知人受佩符信。如此符檄，为精祆反欺，为社庙总不闻知。若为令朱墨及故纸耳，岂能治得其疾病。如此之人，妄称道士，亦甚可嗟可叹，痛哉耳。
　　前三五句，是老君言，后是罗天师所说。
　　符引，言符若干道，往某乙家治病，限若干差。讫，报右仰社稷直符，随人送往。讫，报年月日时，引考召某官法师某乙。罗天师曰：吾受老君口诀，若与人符，须有过止，印署如法。
　　过止，今之引是。
　　给讫，即捻禁鬼诀，蹑地纪二遍，咒三遍。咒曰：
　　太上老君，先天地生。被照九炁，罢废群精。社公等祟，生无其形。世人死者，假易姓名。不上鬼录，合被诛刑。闻我符牒到，即变真形。但以汝是山鬼，不得枉害疾病，中伤道民某甲、三魂七魄，催遣急还，佩其真形，形如太上。急急如律令。诵此咒讫，其符甚验。疾病若是有鬼为祟，应口差愈。即为通灵道士，方可求仙。
　　罗天师言。
　　见世有道士，自身不能救治其疾病，而犹服其药，何况更欲救治他人。如此之流，犹尚望觅其仙道，笑痛之甚，笑痛之甚。
　　治救病疾禁止鬼神追捉妖祟出牒等法
　　《太上老君金口科玉条正律》曰：律，正邪制鬼，伏神佑人。
　　金科有三百六十科，正条有玉律三十卷，一万五千条。制止神人龙鬼，精魅妖邪之气，不正之鬼。各条律科罚罪诛斩行禁不轻。
　　本玉条有一万五千，分为六十卷。今於六十卷中，略出要行用者，三十六要咒法，於第九条中书出，行用救人制鬼伏神出牒符。
　　条中出牒帖，於三官中天神地只等制止，收捉勘问，决断罪善恶轻重之事以着功，安佑生人，制止鬼神，不为祟害。
　　第一，术法为国除凶恶，
　　凶人恶鬼也。
　　以发正牒某地界神，头首第一行石：考召法师，牒某岳某神官，
　　云云，须得兵神姓名号。
　　牒得某郡国地主某人状，有某贼姓名等，作某事於某，云云。
　　一依阳官公事文牒相似，唯后件即言：依法事须牒某社庙，不言依检事须云云，且太上老君行法，唯言法字也。
　　第二者，收鬼神为祟病人法，此小鬼神，即帖社庙及此人宅神，禁之永断。即云考召法师，帖某县杜稷，
　　今李天师先言添城隍神官。
　　右得百姓
　　若官人等，即云某官某乙。
　　状云：男女妻
　　但病人姓名号某乙。
　　去某年月日得某病，稍似有邪气在身，缠结不差，某乙以百方治救差损，今无处依投，以虔诚切心，归依大道，救治禁止鬼贼之病差损，伏乞处分者。考召法师
　　今封奏上玉皇上帝，请改考召法师号，为考召正使，天下鬼神具以知伏。
　　判云云。判语尽，即云：依法事须差直日符官，把帖追捉为祟鬼贼，科决云云。
　　罪重即言诛斩，罪轻即言央杖，收禁令病限若干日差。讫报上者后云。
　　某年某月日时典赵芮帖。
　　赵芮，是汉安帝时张天师弟子赵升之子，学道成，能禁术万端，不以道用杀人，常以将法，於人中戏弄之用。闲追鬼神诛斩，虽溥救人疾病，不以为功。常行诛害鬼神，闲禁蛇竭虫蛟虎豹，死者成群。能禁河断流，桔树生花叶，履水如地，结芦叶为船，过江以载数十人而已。其人在水中看船似船，及人上涯侧，是芦草之叶。至宣帝、成帝三朝重之，封为硕侯，以咸阳公主嫁之，转加雄、用。如此七十余年，天下鬼神被役使不停，鬼神怨怒闻天，太上后圣君大嗔，追责退仙二阶，赐与不死之命，罚一千五百年为考召法师下书史。风奏请为典者名目，因此风再奏，赐身归中岳修行，名为考召使，使行法救人疾病急难灾厄，以补其杀物命之过，后必得大仙。今且被责年数未满，代代传，后学得道力，勿妄行用，慎之慎之。风以常欺，以上仙葛玄之流，皆不免有此之过、失也。
　　第三，天下久而不雨，百姓种植田农枯损，实有燃旱死者。潜行法，劫龙牒社庙，遣行雨救之，甚有功德。老君曰：天下久不雨，实有损伤者，可以夜静，室中蹑地纪三遍，顺、倒、反。飞天纲三遍，顺、倒、反。即散为三步九迹禹步。讫，咒曰：太上李老君，在九重天上，万重彩云之中，骑麒麟。有勑令下界大真王乔出帖，帖龙王差直月直具直时三龙吏等，行雨。咒讫，即配衣归，右手为天关，指有龙溪潭中。指讫，使人将帖牒
　　有近潭大庙，即牒。无大庙，即作帖发遣龙行雨。 
　　潭中龙，应时下雨，速於水火之相灭。
　　有认在掌诀中，细看检取，本师口受。
　　第四，天久雨不晴，淹浸种植，此名天病，神龙淫乱之故，作法取晴。老君曰：夜静，窒中无人见视之处，蹑地纪三遍，即飞夭纲三遍，讫，下纲，散为禹步三步九迹，配衣，左手为天关，指万里云气九度久讫，咒曰：
　　太上李老君，金口所勑。今日某时遣晴，即消冶天病。天地清白，日月照行。讫，下将，令书吏书帖，直日符官把帖，帖－城隍社庙神，共把帖勑龙王将吏风伯雨师，令速收云卷雨，今日某时仰晴，亦速於水火。
　　第五，忽有大狂风，吹折树木，倒落屋舍，算非天神
　　天神行虽作风雨，而无损伤也。
　　过者，可作法收之便止。老君曰：告禁天大将军赵伯禽曰：
　　赵伯禽，是楚人，能禁天上龙麟羊豹虎等。
　　太微帝作步虚章云：天兽三百名，师子巨万寻。诸兽禽凤凰，鹏翔金翅等。皆一一禁捉，下地上科决，放令再上。并及风云雨雪霜露等，令不生，令便降生，总得随心应念，立止大验也。夫天上有灵禽兽者，正助天正气，道之念也。此兽亦能佐道正气，而常卫护有道之人。不可妄行禁制。禁制即不能雄猛，腾空云路力便日衰，
　　夫兽物之能雄猛勇力，被禁之后，不能勇力雄猛，腾空云路便日渐衰因而死。
　　渐至困死。妖兽妖禽，不可不禁。不禁下界作妖变，怪祟人物，人物不安，故合可禁止之。而若不为妖祟，不可妄有禁制，禁制是反天也。慎之。后圣君曰：龙有妖龙，虎有妖虎，天兽皆有妖怪之者，可须禁之，勿令为妖，祟害人物。禁之法，先须从地纪蹑三遍，即飞天纲三遍，各从咒遍。
　　地纪十八咒，天纲十二咒。咒讫，为禹步，配衣，转天关，而指之九下，即发牒随兽，使相类之者捉之，立到道场，而随罪责之。
　　咒讫，散为禹步，配衣，转天关，而指之九度，差合类使者，把牒而追捉之到，问罪科决，却放，勿得妄杀。止狂风法，老君曰：先蹑地纪三遍，后飞天纲三遍，诵咒。
　　阴咒，不得高，令人耳闻，闻则天龙神不伏也。
　　太上告命，北斗七星。天地之中，大道正平。神正无凶，龙正无精，鬼妖不得动，不正不敢行。何忽狂风，吹动天庭，树木摧折，屋舍倒倾。太上捉汝，符牒俱并。缚汝凶神妖龙等，辄不得风生。急急如律令。诵咒讫，即散为禹步，前三步九迹，次即变为十二迹，次即变十五迹。即配衣，转天关九度，转指之，阴出牒差日神与式神兵马，领社稷神所由兵，捉行风神龙鬼，科央，应时便止绝，速於水火。捻诀，诀在左手第二指上第三第二等节，捻之即止。
　　金锁流珠引卷之二十三竟
　　金锁流珠引卷之二十四
　　中华总真大仙宰王方平张道陵赵升王长司命李仲甫茅盈许玉斧等系代撰述
　　中华仙人李淳风注
　　伏虎使龙禁蛇法
　　此樊刘二真所重，人间有毒虎豹，天上有毒龙等，用此禁之。
　　老君曰：使龙者，夜於净室
　　无女人之处，即得。若有女人近左右，呼之不来也。
　　之中，勿入女子室，女莫入男房之中，三日，即可蹑地纪，飞天纲，
　　各三遍也。
　　散禹步九迹，捻目，
　　龙虎目也。
　　左手把符招九下，立到。
　　一云：更配衣，转天关，只得来也。
　　龙虎总得，各自有符在前者。
　　昔后汉灭魏初，有樊刘善召使之。
　　按《樊夫人正传》云：樊夫人者，本汉高祖时有功臣樊哙十二代女孙也。外氏王郇，王乔十七代孙，继代有炁禁之术。夫人自小失母，以外祖郇收养，少小好读书，外祖教之。年一十三，即休学，常自读《六甲》及《礼》《易》。忽於王氏家上十三代祖，秘法文书函中，见是老君《六甲符书》七卷，《七星步纲仪》十卷，及此《引书》二十余卷，所以日日盗开，看读於宅外林木之间。去宅百步，或五十步，往往如此。三年，忽见林木之际，有一女人甚年少。问曰：汝好道耶。对曰：某年虽小。甚好道。伏看此书，教人长生不死之术，后当得仙。此世界罕闻有此之语，世人不知此道书，世必绝无。所以小年甚好爱其说，读三五遍，方始定记得文字。女仙曰：我是仙人阿王小，教汝读书。汝但今后闲时，即港来此。我与汝上过，并教汝行用之诀。如此一依仙人所教，日日中时，辄独潜往。如此二年，外祖母异之，潜逐往见於林下读书，有女人共在。甚喜之，不告於大小。听之三年，学读道成。使鬼神如奴仆，如手顺心，通灵，追摄虎豹，百无不得。魏文帝时，天大旱七十余日，赤日无云，帝百方求雨无应。郡县举王郁外女孙，学道术成，追摄虎豹，骊使鬼神，必能求请。帝命内妃赵丹斋书锦帛，令以求请乞雨。夫人时在室，多羞不欲为之。妃因言喻，某是王家生，由是外表春情，何以讳借。当今天旱如此，救人皆得功德，天下人物得安，何以秘惜。夫人即作书与龙王，令人送之深潭水中，应时下雨。后年一十五，方事刘家，随夫为官，天下经过。后夫刘纲知，以礼求请，将此书十卷教之，授以三元六甲七星之图。后五十余年，夫妻俱得仙，会稽东山白日，妻坐云驾龙之车上而去，夫上皂荚树上，随妻俱去。玄即拜为仙官，中位下真也。
　　考召法师及志道之人等家每年正月－日早朝人未起前自发牒符保护身家令平安无疾疫法
　　太上老君金口勑《女青韶书保护身家正律》曰：天是吾志心，弟子及与吾行考召科援平直，救济人物疾病灾厄
　　灾厄者，有十种之灾。一天行瘟夹，与教得有功，天不责。二时行但禁决无妨。三官中非横事。四火，五水，六兵图。七被鬼注祟，八穷困，九聋盲，十内鬼等也。
　　之者。可是吾考召弟子，即每年正月一日早朝，书六甲中六十日，送恶鬼名，并女青律，总在鬼律中，於牒头三通，牒帖社庙阴司宅上三通。一周年，身家永无灾瘴疾厄，口舌之类自消。更须蹑地记，飞天纲，各三遍，散为禹步九迹。咒曰：
　　摄毒摄毒，摄毒摄毒，摄病摄病，摄邪摄邪，摄鬼摄鬼，摄蛇摄蛇，摄口摄口，摄摄舌舌，摄摄蛇蛇，摄摄鼠鼠，摄摄耗耗，摄摄散散，摄摄水水，摄摄金金，摄摄火火，摄摄土土，摄摄木木，摄摄奸奸，侯侯人。已上一百二十摄，摄急急急，摄消散。急急如律令。
　　此咒声高读之时，把文符牒於左手，右手捻都监诀，一一摄摄，须手招一下，甚吉。上真高仙，皆每年为之不绝。
　　老君曰：学道有门，求真有路。得门曰通。
　　通神也。夫人学道得门，皆威。力能使鬼神天地应通，谓之威。感动天地，未见人物，号曰神通。
　　得路曰仙。
　　仙，真人位。修真人行得此书三十余卷，洞晓金箓，后圣号《金锁流珠经》，通三元，出上清，包正一，谓之道路以通，必能乘龙驾空，名修道之路以通。后能乘龙蹑空，逍遥紫府，位近仙公。
　　但行之九年，永一家人口无病。行之二十年，举家得道力。此法颇入拔宅法。
　　按：此法欲作，法皆在旧年十二月二十六七日，书此牒帖符诏书鬼律，法师押署，讫即取正月一日早朝五更三点之中，勑读咒，今人不用读牒上言语，唯闻咒。
　　为－切官人保护身家口发牒住处杜庙及宅保一二年合平安法
　　亦有旧章法，在新章仪中也。
　　老君告徐法师曰：
　　徐来勒，是保护度灾厄法师，今是张替，号云三天正一法师。今又是小张，继大张为天师。
　　夫教弟子，欲为国师，为国家保护内宫，及安远镇州府百姓者。先奏天书六通，
　　后圣改号章文，为章书也。
　　上帝然，给符牒五岳四渎，都邑社庙，有大檄符书三十六卷。二十四卷镇内宫殿，五卷五行山，
　　后圣号为五岳山，即五是五行，木火土水金之数是也。
　　余七卷，六卷投名山洞穴，一卷投水府。已上皆是仪，读诵之低小声，不得音乐之响奏闻。此皆入阳法，人间之科诫。贤识
　　贤识呼、斋为社，撰习为功，音响之文，非仙真上圣所造，声呗告示。
　　自别，致人深识，不为此法。聚社
　　古来呼斋为社会，今又改为齐会。
　　会，识论经。
　　此是初学之人，未得其门，乃为之。
　　如此之法，卿莫令弟子为之，非正法上章。
　　章本自别书出，有五章文。
　　后圣君授符牒一十二道，以镇国保护，消灾度厄。
　　各有文仪，在下篇中，一一检取行用。
　　老君曰：为邦国主
　　今之郡县主是。
　　官长，
　　官太守长今也。
　　不用檄符，出牒三道，及符三十六道。一十二符镇十二神上，十二符门户上，十二符宅中，正口及家长带之。百姓随意为之，勿书三十六符也。章三通，
　　官人三通，百姓合得二通、一通。
　　勑符作法，先蹑地纪，后飞天纲，各三遍，散九迹为禹步，配衣，然后九指有灾祸之城屋宅，一切灾害气祟，随手而消。然后各依用劫文符，毕将符牒行依法安处，永一二年，无诸灾害。
　　为百姓除祸镇灾殃保护身家同前用法
　　老君律言：百姓符用二十四道，章二通，用行随法师意行法。其诀在左手第四指第一节，急捻之。
　　考召法师及弟子法师下，考召典书吏等人。将家口或自身行往他州界先发帖牒太庙及城隍神官，此神晋朝有之。
　　扶迎拜送保护往还法
　　老君役使社庙神灵记曰：考召使
　　本法师字。
　　行李，及有家口行往，皆须向三五日前发心帖，帖九州社长伍子胥是也。
　　如非正考召法师，即发牒及着上字是，下书史官吏之属。若是九州考召法师，即行正帖，不用牒，牒头无符，帖头有之。
　　老君告命一符连帖前，如法录官
　　官仙官受录高即官高，受录小即官小。时人今呼道士为仙官。
　　位小，牒云上件相言语。一依公行文牒相似，唯改一法字。
　　阴牒依法事，须帖社庙云云。
　　公中帖牒。即言依检事须云云。道家行帖，即言依法事，须帖牒社庙神及某神官，扶迎拜送，保护以界。付界行李，水陆平安，不得妄有他故者，云云。
　　诀法同前诀，在左手第一节是也。
　　诛符破厅法
　　诛者，责问符吏符牒运违时。不依急切，不肯允迟，有去无报，谓之诛符。破庙，亦责问社肤神官符牒章，有法无报，故合决杖停解，别　有差替，谓之破庙也。
　　罗天师传太上老君金口所说科律，一符不允，责在直符。再书
　　书今之章也。
　　不达，决解直符。可以蹑地纪三遍，诵十八篇咒，讫，散为禹步，九迹三步，配衣，转天关，指某日某地。
　　地者，偃如今日是甲子。即指子地，言某月某日，是甲子王文卿当直日。此日是何直符，传符牒为某事，其事不行，允合重凝停解差替，以周而复始。复圣君科，可责问其罪事，须依科劝问，科决不多，停解差替，如此即常安。於史兵社庙卿等事，须依金科玉律行下，说报。
　　即勑云云。
　　如前注中之符勃行用，速於水火也。
　　破庙亦可，蹑地纪三遍，诵十八篇咒。讫，散三步九迹，配衣。转天关， 指某庙某州县社，不肯传下符牒，天命令人破央脊，停解差替。
　　言若替即存其庙古人，但言停无替，即是破。
　　讫，报。
　　后圣君告张天师曰：夫诛符破庙。皆淤中上古志真人，请差天神大将军大官，下监决饵停破也。吾今但依元差三将军，天与身应。
　　天上一某元将军，身，中应出同行之是也。但曰上中下元，看取行用也。
　　即不得用重章，奏请天官下盈，诛符破庙。此二事行用，并有诀。诀在左手第三指第三节上右边，捻之。若行此私法三度五度，讫但捻诀，符吏自有推排有过之者。请罢，常诀以赦之，后符吏转加敬畏。举心便行，起、念便至。妄怎怎。慎之真人也。
　　三会日醮祭盲功迁赏吏兵法
　　社庙不迁赏酒，仍位坛外坐。
　　老君曰：夫受法之人，皆须准科仪行醮祭，则吉，妄行则凶。上志之人皆明此道。其科言上元月中上会之日，醮天官君上元唐将军，
　　上元上部唐将军，姓唐名短。中元上部又是姓唐名宏，为上元座之史，兵领中元下元，上部诸将军降临，醮席三上九献酒。
　　为三元主将吏兵，受醮之首领。三元将军吏兵，功曹司吏，诸箓中兵将，玉童玉女等，降赴就某席坐受醮。此日是正月七日也。上以召会九天之官，中以九地之官，下以人身中法箓将军吏兵及水官将军吏兵也。
　　后圣君告天师曰：夫三会之日，天地水三官中大神君将军吏兵等，俱会此一日为社会，求饮醮。此日醮除罪获善，福佑人物。
　　育养奴婢牛马之类也。
　　祸灭灾消，身家喜庆。
　　何也，为此日天地水三官三神，俱会於此日也。
　　上帝恩放，此日不朝集。
　　所以获福。又夫醮皆是入正日之夜，人定后一更时，或二更时，醮得大福佑。此时众神俱会之时。若过三更至五更，切不堪醮。何也。为神官皆属阴，夜中似如人见，日日早朝会家，闲客即得来。要客皆有公事，直至衙退，方始得来。其神官仙官将军吏兵等，入三更向后至五更，皆欲上朝天曹，以心攻前排整，车御忙，心乱思，不来受礼，来亦不久，忽忽不多周匝，所以不获福，却招恶也。如志人学道，先须知此为妙，慎勿妄示非人。非人妄说异端，即招天考。
　　又科言中元月中中会日，地官君上元中部李将军，及中元中部葛将军等，为醮主醮之。
　　后圣君告天师曰：天地之间，各二仪后，即有三元，中元为地，人两主也。
　　李将军领地官，葛将军主领人身三魂七魄，身中三将军，百五十将军，仙灵将吏。但是中元人身中受符箓为仙座，以主中元之气也，皆是李葛将军为主，部领天官水官等，三元俱足，官将史兵会也。
　　先领上元下元君官将军，兵士功曹司吏，六甲君官将军兵吏，玉童玉女，直宫从官符吏等，先坐，讫始中元李、葛二将军二人，及兵士方坐。师主心分主领指撝座位，定后方始启请，分明一一饮食在，师主指摄安置，上酒处分，般数取足。
　　令人更益密浆之属，保真见李尊师，令添茶，每座三四盏，保真令丁醮祭传法，伏依本师，不敢违阙，请后人相传继代，莫绝本师之教。
　　又科言下元月中下会日，水官君上元下部徐将军，及中元下部周将军等，为主醮之事。
　　后圣君告张天师曰：上会日正月七日，天真下观，子此日设醮，天官君兵将及地水官等，尽心须以虔恳，勿秽浊，受福无量。中会，地真来监醮，地官君兵将吏及天官水官君等，下会日水真来监醮，水官君兵将吏及天地官君等。
　　中会七月七日。下会十月五日，此三日并是三会之日也。
　　先领上元及中元君官将军，兵士功曹可吏等，先坐。讫，始下元徐周二将军二人，及兵士方坐。师主心分主领，指撝座位。
　　主是受三元箓人自醮，及入诸弟子等共醮，亦得，故云师主。
　　后圣君告天师曰：卿是三元法箓吏兵
　　师主，故上古为之师主，为有弟子及同学人兵，设醮即须各依辞云云。如若自辞，即不用辞。若读词毕，即读言功状一遍。
　　其状言功，迁赏吏兵。如实有功，即言。如无功，即不用言功。后圣君言功章本云：有功言之，将吏迁举。无功言之，保护身家平安，亦未是功。但军状言之即得，其史兵不在迁位举功之限，但言赏吏兵即得也。
　　状言有功举迁，法文某州县乡里，或任某州官，
　　道士言某观山道士。
　　系天师
　　古今太玄三元法箓云云。
　　阳平治左平炁总领门下大都功，并左廉察版署祭酒，上清玄都
　　古号太清无极，太上大道无极法师是。
　　大洞三景弟子，中岳黄帝真人。
　　上古三元法经箓总言也。
　　臣某年若千岁去，今正月七日已后，
　　随时，若是正月上会日，即云从年十月五日已后云云。
　　至七月七日已前，行符牒总救得若干人病，及有灾厄贫乏，具件
　　有并若干人病，行符药牒帖救得差愈，若干人贫乏病无钱财买药救治，臣给钱买药，或与药，一一具言之得愈者。或若干人被灾害官私口舌，得臣符救度得平出，无重科决者，具件总有若干人。臣使灵官将军，史兵功曹，玉女玉童，有方救拔得度，免见病死刑罚，此兵将有功，合迁一阶。
　　人数，悉皆得差允者。并於臣家，保护臣身家平健有功，将军仙灵官功曹吏兵，准科法迁阶言功。将军言功二百，仙灵官言功一百五十，功曹玉童玉女言功一百，吏兵等言功亦一百，直符言功七十，以赏劳效於人助国之功者，迁升真位。谨状。
　　此是古仪注，今但依此体，但任别改，其中文字体，请不移，但依古也。
　　日月具名状，其醮祭自别有文仪。
　　金锁流珠引卷之二十四竟
　　金锁流珠引卷之二十五
　　中华总真大仙宰王方平张道陵赵升王长司命李仲甫茅盈许玉斧等系代撰述
　　中华仙人李淳风注
　　表奏请补考召法中灵仙职大迁举赏三元六甲七星九天二十八宿三十五神官五岳九州社庙法
　　老君曰：夫天地中万神，皆有主领官属。大道仪律，禁制分明，赏罚俱行。人神俱有功者赏，有过者责，名曰考召。所主所部，条约科令也。
　　科曰：若有考召法师，奏一弟子，堪补考召法中官吏者，将军言功五百，仙灵官言功四百，功曹六甲将吏、玉童玉女、直符官吏，各言功三百。诸箓吏兵，各言功二百。左社右稷，大庙小庙，大社小社，各言功一百。有具在《考召仪》中选奏章中具，此故不载於卷中。
　　迁补自有文仪也。
　　州国郡府州地多水火疾病灾害不安作符章镇厌法
　　太上老君告罗法师曰：世有郡国之地多灾害，人物不安，卿可与安之。但以四孟日，
　　四孟日，寅、申、巳，亥等是也。
　　蹑地纪，飞天纲，各三遍。散大禹步十五迹，左手捻都监诀，右手把符，
　　符牒向前书了，即作此法，勅符牒，令使跪受将去。按后圣君勅天师，步纲时切不欲见，步纲了，唤使人向前，跪受之。
　　符牒前往。后与作书，
　　书表上镇克厌，制章二通得正。
　　并二十八道符往。符目在《镇宅仪》中。
　　上古一十二符，近张天师二十四符，风添二符，家主州县主带，镇身家母亦一符。
　　即授符二十八道往。一十二符镇安宅十二神上，十二符帖门户上，及后门灶上，并上贴四符，家主家母等带之。其灾害疾病，三年之内即永无也。更须一度镇之，即六年无灾，灾不起，更一度准前镇之，即永百年无灾害起。右仪云：高真上圣云：良宅三镇，永即无灾。
　　此法先在《太玄金锁流珠正一经》中。赵筒书出引中，用行救济人物同。
　　国郡府州破山魈鬼及妖精鬼作祟乱者遥与收断禁止法
　　老君教太极真人徐法师曰：卿若为国主府郡之主，作此法禁断，当以前书符牒及帖。讫，便蹑纪三遍，散三步九迹禹步，即捻都监诀，及山鬼目、刀支等诀。
　　山鬼目，在左手第五指第二节右边，急捻之。刀支等，五指第三节上，急捻之。
　　讫，勑符牒，
　　符在三部杂符之中。
　　分付时咒曰：
　　乾尊耀灵，坤顺内荣，云云。又勑曰：月建某神日某神，则玄启好日良辰六会，喜会宿天仓，则玄澡浴清斋，烧众宝香，供养诸天大圣，皇帝老君，北斗七星，二十八宿，乾坎艮震巽离坤兑八史神人。尽观弟子某乙，至心珍重，敬受神符。
　　谨请东方青帝神符音治角，执缚恶鬼付牢拷。南方赤帝神符音治征，执缚恶鬼付牢裹。西方白帝神符音治商，执缚恶鬼付镬汤。北方黑帝神符音治羽，执缚恶鬼镬中煮。中央黄帝神符音治宫，执缚恶鬼付镬中。五方恶鬼尽皆摄，一切精邪悉以除。从今已后，愿某州县乡里某乙，合宅大小并兴隆，谷粟盈仓，绫罗满库，千灾万祸，远送他方，恶鬼凶人，作口舌之徒，并皆消灭。叱咄。急急如
　　太上女青玄都鬼律令。又咒曰：
　　太上老君，先天地生。被照九炁，罢废群精。社公等祟，本无真形。世人死者，假易姓名。不上鬼录，合被诛形。闻我符牒到，即变其真形。但以汝是山鬼，及龟蝉等，不得枉害祟乱，并作疾病，中伤道民。某甲三魂七魄，催遣急还，佩其真形，形如太上。急急如律令。
　　太极真人曰：勑符帖即云：今日当直官某神直
　　其神假如今日是甲子，即云王文卿，从官一十八人，符史天季二人，须把符帖行下事允，不允事须告报。急急如律令。又如太上老君律令。
　　日，速把符牒往彼，与庙社城隍同心并力，出兵收捕勘责，云云。
　　云者，即有事须言，尽得允谢。
　　事须允达，讫报上考召院者。
　　考召法师身家常自厌镇口舌法
　　老君告徐法师及罗法师曰：卿为考召之法，常发心助国安邦，救治百姓。事须自厌镇口舌。天地水三官之中，多有婚鬼妬神，常令人心性凶粗，不依道恋，即致令身家足染人唇齿。常每年五月五日，辄书带一符，一年之中永绝。并正月一日吞一符，心不起口州夫口舌皆起於心性中生，如心性究，不生，外亦不起。如心无性静， 不曾妄妬娘於人，人强为己之口舌者，可以八月一日、五日，於静室中，蹑地纪三遍。
　　不用飞天纲，但地纪禹步。讫，即散禹步三步九迹，又重一十二步，又转一十五步，即呼彼作唇齿，人名小呼之。
　　此人妄作某乙身之口舌，罗列千言万语，某乙禁止，令即便止。止即吾已，不肯止者死。急急如律令。诵地纪一十八咒。
　　从吾受天地气，当为天地使云云，直到金木相伐，水火相灭，铜口铁舌等，十八咒毕也。
　　永断不发。一若不伏更发，即便诵咒，彼自凶败至死。
　　后圣君告天师曰：此法大验，不可妄行。须是真实、即可为之。太上老君不许妄为之，作害平人，身得罪退仙。夫人被自妄无故为口舌者，先且止之。三度止之不止，即可为此法。
　　为官人及百姓厌镇口舌法
　　太上老君曰：夫为考召法师者，以清净身心
　　清净者，身心清净也。性不食肉，娶妻育子也，但以心常直，不偏不邪，不食不欲，不妬不，不憎不爱，不侵不夺，不争不竞，不淫不滥也。
　　后圣君告张天师曰：常以忠直，无偏无党，不受偏嘱偏求之人，可行此法。
　　身心正宜，不生淫盗。天师曰：此两字难明，伏请开解告晓聋俗。君曰：自己有妻妾，不妄淫他人妻妾。子自有经法箓，须受，莫以冒法盗法，比之大恶之罪，慎之，至道不为。
　　若有志士精心学道，并为官清化，妄被妬之人，非谤毁斥谗佞，口舌来去不止者，可以与书符三道带之，彼人自休。
　　符在三部杂符中，检书得，不具此中。
　　如不休，以六壬雷公式等，共封之。有法在《式经》中。
　　《式经》中有符印，如法行用，一依之甚验，於水火之速也。
　　封式讫，於净室中蹑地纪三遍，飞天纲三遍，散为禹步三步九迹，配衣，转天关，遥指之。咒曰：五行相推，金木相伐，水火相减，云云。诵三遍讫。咒讫，捻诀，诀在左手第一指甲下。捻彼人合口，速於水火。此法神验，秘之。
　　为官人百姓断内外注祟鬼贼妄为虫蛊杀人不止法
　　太上老君曰：世人不论贵贼，皆有注祟，内外死亡。为鬼入人宅，妄求生人魂魄代死，遂作注祟。祟家中生人以兄弟，或父子相注，如此者往往有之
　　世人呼为墓，李尊师慧举。诀云：即今祟家疾也。
　　不绝。
　　可以求生替死者，为此死鬼被蛀虫咬死魂魄亦被虫蛀所侵食，如人被虫婿等所咬，不安恓惶至甚，所以求替代。道士若有法术，断得此疾，其功甚大，天地为之欢心，令子得道。救得一家，获一百功。功谓之阳人得不病不死，阴魂得离此虫食人苦切痛毒之难，托生为人身，便无怨注之气也。
　　道士可与救断禁之止，令断生死，得恩闻天地，道功也。
　　老君断注，有符五道，并牒帖地界社庙城隍神官
　　上古只言社庙，无城隍神。起自吴王芮，墓在吴中。至晋时太守刘文景，於吴中筑城，到墓上。至夜城壁俱倒，土尽被阴兵运除，明旦不见城土，俱不得往，如此七八度。太守即夜，令人捕捉。夜见一天子从地中出，从兵数万众，却捉捕之人，马之曰：我是吴王芮也，我墓入地二丈，卿何要苦筑，从墓上过。吾每夜使人崩城运土，非是别怪。卿能移城垣屈曲，离墓百步，吾与汝保护此城人物，令生世世平安。太守因此留墓，移城立庙，因此即有城隍神官。今诸处即有先葬在地府，与地府议，太上天帝便许所在州县有地主者，便令为城隍神官之首。符牒出勑，驱役甚验，应於口允达。
　　等众，出兵马，与直官把牒帖，
　　百姓行帖，官人行牒是也。
　　入某州县乡里某人家，收捉注祟鬼贼，云云。
　　牒依前引上仪课为帖牒。
　　太上老君断注符五道，
　　二道在此咒中，是验者。三道在三部杂符中，寻取多在正一三部中，非灵宝三部中。世有灵宝三部杂符，太玄三部杂符，六甲三部杂符，六壬三部杂符，六丁三部杂符等，总是太上老君所撰集，七十二卷，并出《老君正传》中法也。
　　二符神验，具於此书。
　　三符具前注。卷内符并朱书。
　　右符治病注人，困苦瘦甚，吞之除差，每日服一符。
　　右杀注鬼注虫，符用素净合盘盛水，安病人前。毕别一人，把符投水中，七日符沉，注鬼注虫总自死，人病安。神验，不可妄传非人。牒帖及带符门户上，符并具上引仪中，自意课出得。后圣君告天师曰：卿欲为万民治注疾者，可蹑地纪三遍，散禹步九迹，配衣，
　　着斗为衣，身如北斗，斗君真也。
　　转天关指之，
　　病人所住之方也。
　　即诵八卦咒一遍。
　　八卦咒云：乾尊耀灵，坤顺内荣，云云。
　　即坐与书符五道，与病人吞及带佩之，帖勒限若干日差。讫报便依限差，甚验。
　　为官人百姓断瘟法
　　老君曰：瘟毒之者，中害人物也。人物得气，
　　一人染得气，过杀十人。十人得其毒气，能过度杀於百人。
　　便有死损。死一人，十人忧之也。世人谓之无义病，不论贵贱善与恶，染病其命皆即难存。既以一人致命，十人为之随死，上古至今，往往皆自见也。吾常恐学道之人被多，与他人忧，故出此章，以防灾怪也。吾有符十九道，以能治此病者，为之差。
　　但染病，吞此符，三日大差，当日小差。此符是太上老君亲授黄帝，帝因行之留之，世代相传至今。是其真本，大验。二符神验者，书此卷中。一符未病人带之，与病人一处坐卧，不相染易。一符病人吞，当日汗通小差，三日内大差也。
　　右符病人吞服。
　　右符未病人佩带，共眠坐卧，不相染易。老君大符，长一尺八寸，下有勑曰：老君神符，主收五部鬼王刘元达、张元伯、赵公明、史文业、锺仕季等，五蛊行，百毒使，黄奴伯桑，杂俗六丁之鬼，得即腰斩，不问往罪。急急如律令。
　　此勑亦书安大符下，帖安大门上。
　　其符在三部杂符中，故不具书出此书。
　　三部杂符中，自有断禁瘟一章，符本细寻取。
　　后圣君有断瘟大章一通，上此章后，应口瘟病自消灭。
　　上此章须素食三五日，或三七日，或四七日，五七日，六七日，大驱。若先百日齐素，神验也。
　　在《金锁流珠》上帙中，不具於此书。
　　章在《金锁流珠》第一卷中，有十纸，已上未书之。
　　奏此章依旧法。
　　老君曰：夫欲断瘟法，先须得彼病人姓名，某州县乡里村郭住，
　　郭言坊也。
　　去某年月日，因某人染得瘟鬼气病至重，或死。
　　未死即言重，死即言死。经若干月日，差某人又染，恐后连注不绝。伏乞大道慈悲，一一请禁。伏望处分法师与判。
　　今更连注某人。云云具如辞状，法师判状。讫，即朱书符，於净室靖中，蹑地纪三遍，飞天纲三遍。讫，散禹步三步九迹三遍，
　　左右是三遍，更一遍，是再步是也。
　　诵咒曰：
　　吾托身三五之中，魁魁之下，千鬼万神，尽为吾走使。天下精邪恶鬼，皆伏死魁纲之下，无动无作。凶人伏匿，县官者消，口舌者匿，疾病者急急愈。叱叱叱。急急如律令。咒讫，便书符牒。牒讫，捻瘟鬼目，
　　目在左手第四指第三节，刀文在节上，捻之鬼自死，此法大验，吉。
　　遥与禁断永断。如不肯断，上大赤章斩之，鬼死人活，大验。
　　此瘟病切不得僧人咒术加持，他不伏，却被反损。昔吴王孙权内宫被此疾，僧人法超从西国来，甚能咒术，请咒被鬼所杀，师第五人死，宫中有数百所患人，政死也。
　　发诸色符牒牒远州收为祟神鬼邪精法
　　老君告黄帝曰：帝欲追鬼，名书大符，
　　太上即今牒帖也。上古谓之天符，人鬼同呼，即今人知是大道符，鬼准前呼天符。夫欲行此符，皆有法术文诀，追召勘问捕捉不同，故以分别之於后。
　　追速於水火。帝请问曰：何得知其鬼名。老君曰：但令彼之作辞云：某乙病经若千日不差，百方医药无应，有鬼毒精祟所为，伏乞追勘大王，但勑
　　黄帝即云：勑道士隐云判云云。
　　九州土地灵祇，
　　上古有天神地祇，无社庙。中古有左社右稷，亦无社庙。入汉魏晋宋已来，便有社稷神官。更入齐粱陈隋，即有城隍神官。后圣君勑下，为考召法师所管，呼为庙直符，所由城隍神官管佐，助考召之法，行符送牒，递过本界，以法相承，如州县相顺，以断奸非，城隍社庙相送，以捉妖祟，此是上天大道，养人锁鬼之术，驱龙使神之法，本起上天宫阙，后圣应代，告授有道之志人。
　　勘之即得本祟名字，便作法勑，令若干日差。决鬼禁地狱，
　　地狱者，上古之法，画地为狱，狱以三重画之，有罪之鬼禁於三重画内，十日五日伏承罪。讫即断罪，重者合死，死亦不逃走，不合死者，故即不逃走。因此相承，名曰地狱。后人不达时仪，称有地下地狱，受罪甚重，妄作言惑世人，自招其罪之大。今道术之士，帖社庙禁鬼，准上古画地为狱，禁鬼谓之地狱是也。
　　病差，帖狱放出，云云。
　　云云者，从今向后，切更不得为祟，后犯必诛斩者。
　　老君曰：夫书符檄帖牒，出於千里之外，万里之内者。先书符檄帖了，未封印前，作法於净室中，蹑地纪三遍，散为禹步三步九迹，配衣，转天关，指某方，心存思此去若千里，当直官某乙，
　　乙是六甲轮日直官名字也。
　　须把符牒帖，分付天神地祇龙鬼，
　　今时不用言天神地祇，但云付社庙即得。近代有城隍，具备行用，甚验。
　　行下某州郡令，捕捉某鬼某祟。事速允达疾病差，事得引达行下，如判讫报，即捻都监目诀。
　　都监，在左手第一指第一节是也。
　　发牒问远亲故平安请报消息法
　　老君曰：夫人修道志心，未得行往，彼州有亲，故欲得消息，知彼善恶，但书一牒付地祇，
　　祇，今城隍社庙是地祇也。
　　令当直日神官把送，仰二日内报者，
　　地远千里之外，即云二日。万里之内，即云五日，不得住滞，急切。
　　或云五日内报者。书符帖牒讫，即蹑地纪三遍，散为禹步九迹，配衣，转天关，指某方，
　　某方是亲故之乡，住处之方。
　　是某乙住处，其某乙是臣则玄某亲，
　　或叔伯兄弟姑姨之属，具名也。
　　善恶具报，捻星使诀。
　　诀在左手第四指第一节是也。直到夜，常看天某方分野，忽有一星飞去，即是天地差使，往彼勘问，即报。报来必实。如不见有星散入彼州分野，报来定虚，不可信。直须更为之，即得真实也。
　　应夜有星，须看之。若有星散彼方，报来必真实。后圣君告：夫蹑地纪三遍，即动天关。天关差使，往彼看勘，即报是真实。如无星使往，其报必虚非真也。是符神直官吏作假。须以再为，再为符神直官符吏问罪，后令往问。语云：符吏直官，不依科罪重准科。
　　科自被天上科决，十下已讫，甚验，不可妄言之，常闭口。
　　为国克断妖星恶祥异气欲作灾怪法
　　老君曰：天有妖星，祥见必行。
　　星者，日生也，故以上是日字，下是生字。故圣人云：星为姀，必臣反君，子逆父，弟子背师行之也。风见此世是常见有。
　　天有赤气，名曰恶祥。此二事臣反先亡。
　　天知有此恶祥，故见祥气令人见。人中有道术之士，为国镇克，一令莫发。君臣无忧无事。二不知觉，觉复以发，即以助国，令国强早攻收伏，此为第一之功。上天赐念功满，白日上升云天，为仙真之人也。
　　志道知之。须避臣。
　　或有修志道之人，在此臣界内者，见星气所临其州地分野，速须早出避之，上吉。切勿住居逆地，令志人失道，。且风闻李氏承上得仙祖者，继代行此阴功之德，天与之仙祖耳。
　　君而有道，与君僭申。
　　僭申者，此是有道之人，借行安居助国之法，即后法是也。
　　君之无道，易姓隐身。
　　逃他方世界隐避，改易姓名，此名志人指禳妖星法。
　　老君曰：以素食斋心，
　　心定志斋正心神，故斋心。
　　三日宿居别室，不近女子七日，
　　女亦不近男子七日。
　　即先蹑地纪五遍，天纲一遍，
　　顺也。
　　散为禹步三遍，
　　一遍三步九迹，二遍十二迹，三遍一十五迹，下出外。
　　诵地纪十八大咒一遍，配衣，转天关指之。往往如此，不过七日，日作三度，
　　旦午夕三度为之，如此二十一遍，星落妖散，国无灾也。如此之人，有功於国，百姓得安，获福无极。
　　灾星妖气俱灭。纵余气暂生，不过一年半岁，而自败散灭也。此法行用，亦须捻诀。
　　诀捻刀支，看在何方，定金木水火土，捻之。
　　后圣君命九天玄女下，亲授《金锁流珠外篇》第十卷，言九州十道万国符图，授李仆射靖。
　　为右仆射，用兵助国通神，济世忠谨，而号神将，使阴兵也。
　　靖用通神佐国安人，圣恩封为神将。
　　注：已具《流珠》中，引不载。
　　老君曰：此法名落星之法，只知有妖星之法，而除之。不须问其地界人名姓也。
　　此说太上慈悲之心，但看天上妖星，为国除之，不问地界反臣姓名，所以大圣之意，慈悲之言，不欲知有此人，故作此言，以诲贤达、大郡诸侯、忠臣良将，令起忠孝谨节之心，以尊奉上，不移之志也。
　　或以天上妖星不见，地下土地无妖，灾气不生，两得无灾平静，国泰人安，获功无极，往往如此，白日升仙，得为太清真人之位。
　　为府郡官人断妖灾怪祟乱身家法
　　老君曰：世人不论贵贱，皆有妖气，强来为祟乱，或为光怪，或托妖人觅食，或打人门户，或烧人屋舍，或病注於人，或偷人财物，或惊鸡犬，或送蛇鼠狐虫，百种灵异禽兽奇物，血水之属，入宅为怪祟者至多，不可一一皆具於此中。但是妖灾千变万化之物，来惊恐人之者，皆当与书符，禁断之永除。
　　三符在此中。其余符在三部杂文中，即具一一检取也。
　　书符讫，法曰蹑地纪三遍，散为禹步三步九迹。讫，配衣，转天关，左手指某人家三度，
　　是请符厌怪祟之人家口，存吐紫云盖他宅。
　　即分付符给引差当直日官某乙，
　　六甲当直日神是。
　　把符。
　　或书帖小，小即符断，大即行帖牒符止之，不过百日。如若恶精祟者不肯便休事，须将帖追科缚送出界。如更回，即便诛斩也。永无怪祟。
　　断百怪符
　　符主厌不祥宅中怪，阵光精鬼，妖犬缩鼻上床，井沸涌，蛇虫咬，见鼠血之类，以符吏斩之。
　　老君告罗文强天师曰：此符厌禽兽龙蛇为怪祟者，悬符版上，竹竿标之，高一丈二尺。不过十日之内，作怪者自死，必无能害人。若是鬼神为怪者事，更上赤章书，斩永断绝者。后圣君告天师曰：龙蛟作怪祟人，当以自身出牒，牒五岳四渎灵神官，九州社庙共作关津，同心并力收捕。讫，自身出天关之上，转天纲，加地户。
　　式也，是天式、地式、雷公、六壬、六甲、四时等七式。众力收捕追之立到。身为考召君，出门门之上，蹑地纪天纲，禹步，配衣，转天关，行不逾二十里，近十里之间，龙蛟被捉来见。即更禹步三步九迹三遍，进前大叫一声。讫，捻刀支，斩之为两段，便永绝灭之。大验。
　　步蹑各三遍，具三遍，
　　三遍前注。讫。
　　大叫一声，新之。不论水陆，自身不能变化腾空为之，假其威地，借其力圣矣。大灵验。但知考召，必行此功，前后相继。
　　晋时许逊为之，白日升云上天，天地大喜。
　　老君曰：妖精者，莫过於龙，且能上天。人能所获，妖气随至星剑。而威灵怪者，莫过於蛟，且能入水藏避。尚被禁术之所获，追捉在乎须臾。故以天生其人，人灵之甚。但以精心静志，勿妄行用，存想本师，法自成就，灵怪自消灭绝。水神水龙蛟刀支，在左手第三指第三节上右边。绛绢急缚之，妖怪死日解缚。除一龙一蛟，功获三千，白日升天，大仙真位也。
　　系代有道术之士，与世除祟害。
　　为百姓家断妖怪祟乱身家法
　　老君曰：天下人民家，妄被妖怪祟乱，身家不安者。但以真具辞於大道考召法师下，以滕投之，师具法以读辞。
　　今后圣君改令作状，道士云辞，官人百姓真为状投告，法师与判状。
　　毕，考召法师与判状付案切与禁断，出符
　　书今为帖牒也。
　　勑，勒即令为祟者，应时获断。符在杂符文中，此不具载。如辞言不肯者，便与蹑地纪三遍，飞天纲一遍，
　　一本云：夫行法总，不用飞天纲，但言行地记之法，散为禹步，不用余法。
　　散为禹步，配衣，转天关指之，诵十八篇咒，应口消灭，后永不为灾也。
　　老君授黄帝曰：百姓欲生，捻百怪诀。
　　诀在左手大指甲下，以右手指甲捻之。
　　金锁流珠引卷之二十五竟
　　金锁流珠引卷之二十六
　　中华总真大仙宰王方平张道陵赵升王长司命李仲甫茅盈许玉斧等系代撰述
　　中华仙人李淳风注
　　为国王帝主拜上大元辰千车五墓却死来生令疾病除差平安如愿章法
　　此是后圣李君授天师也。
　　太平金阙帝晨后圣玄元上道君告天师张道陵曰：夫人命有长短生死，皆天曹地府所配也。乃下至百姓贱品，亦属於天曹地府，何况人王帝主大人。如有疾厄顿重，即与上大元辰千车五墓出厄却疾病大章。若如命迍知穷，算尽寿终，
　　命迍知穷者，往往有也。昔汉安二年七月五日，帝游於南山，路见一老人，奏帝曰：陛下速归，此月十五日日中时，追使的到追陛下，陛下必不得返。陛下速归长安，早觅李少君，奏元辰千章五墓却死来生章，必更得反中国。若也不为，必当行也。帝闻大惊，转行百步，回视老人不见。令使追寻召至。帝问卿是何人。答云：金星也。李安期者，大仙也。唯此人奏得章，感上帝恩重，必得允。余人不可。帝令使人迎寻，得十三日，令奏大章。二通毕。帝十四日，忽卒得病甚重，去死分寸。十五日，追使作梦与帝，帝更得九年天子。适天符下云：得李景玄奏少君，一名玄子，安期是也。
　　即上大元辰千车五墓却死来生大章。即得益寿命，添算禄，更受生得为人王帝主也。
　　前注具说。
　　天师授得此章，本三卷，大约与老君本大同小异，添益处甚多。
　　今世行后圣本广者是。
　　老君告神农帝曰：人生虽有本寿，其中有不得寿者，百中有八九十人，是不得寿者。何也。人衰有厄，厄者福少，福多即过。除衰厄外，又有凶粗暴行，自取其死命，岂非由於人乎。余之不死，常以书章也表扶厄度衰，保身护命。命所能长，因授书与神农。神农作养生护命志，颇有大道之性，尝药救人，书表度人之厄，书神农古本，有三卷。
　　一卷却死章，二卷除祟章，三卷时号之曰与天公书是也。
　　老君曰：又授步纲为奏书法於神农，神农行干云之步，
　　亦是蹑地纪了，即散为禹步者，是干云也。
　　救自身亦得长寿。后教弟子行救度之法，系代相传，不绝纲步。今奏此书，须作法步纲，捻诀，收罗天地水三官之狱，拔赎魂魄出了，方始表奏上帝，更乞年限，即得更生，度诸衰厄，合死而亦更生。
　　李见者早数百人合死，弟子久风身救之，皆再得生命。
　　法曰：先令出辞书。
　　书，状也。考召法师得状，牒五岳四渎神官，九州社庙社公等神，令先救治奏启，当先使正上闻，而后章奏救治，即得允达。
　　考召法师受书讫，判帖社庙，与同申奏，令病且速退。若干日退，便即蹑地纪三遍，配衣，转天关，常指病处宫殿之内，即当时退。待奏上帝过，即病渐差愈。三日之内，捻都监诀等。并天心诀、地心诀。三诀是作法行禁坛上章。
　　诀在掌诀中。
　　天师曰：天子奏章，用信镇物。
　　已上论千贯疋二十石，并是别上章仪中，此书并不更写。
　　上章讫，三日内合有告报，此告报皆假托为别言语告，不依实言语。
　　何也。为天子之至尊，故以天曹地府，不作实言报。恐人以妄说，事未允而人先知。故以隐言隐语，深义为报言告。不令凡下人知之。此是天曹告报之法，如此也。
　　为诸侯三品五品等大官上大元辰千车五墓却死来生令疾病除差平安如愿章法
　　百姓附图法信物顿减，十分取一分。
　　老君曰：小国诸侯，
　　侯王也，即今太守官是也。侯有大小之位。
　　有重夹厄疾病，顿在床枕者。可与先作檄符书，
　　檄，今之帖牒是也。上古言檄符者，唯有法一名印，有三颗印，言无始五灵章， 今后圣印。云太上印，是时都印。更有时上天曹印，即三天太上之印。捉天狐祆兽，及诸侯治病，用此印。及受青龙、白虎、朱雀、玄武、黄庭等五德大将军箓，用此印楪，身补正炁，仙官用也。
　　檄之彼鬼神不为祟。讫即勒限某日差损。差损不用上书。如不损，即上书。
　　古呼章为上天公书。
　　今改书为章，改、天公为太平金阙帝晨后圣玄元上道君，一又云玉皇上帝，不名为天公之号也。於上天公，乞面勑三官，更与添年益算。必得十年、二十年。便咒步。准前上品中。
　　蹑地纪纲祝准前，用天子之法中祝步诀法一同，用书章稍似不同也。
　　书文则别出，不具於此，引中不载。其百姓在法师量其贫富，济辨得者，即於此件中十分取一分信。如不得者，量其辨得，依力令办，不得有阙，恐事不允达。
　　为国除蝗虫灾损食人种植香苗五谷使天火消之法
　　老君曰：此灾非天之所为，是土地神灵、不为助佑福德，致令灾起。可以丙寅、丁卯日，於室内蹑纪三遍，五星从木上步，毕於火星，三遍。配衣，转火星，为天关指符五道，如此三遍。讫，临分付前，禹步三步九迹。讫，左手分付符令，於种植处四角，以竹竿标之，高一丈二尺，蝗虫灾等渐渐自消除之。此功甚大。后圣君授蝗虫灾害诀，诀在左手中指第二节。符文五道，在《灵宝三部杂符》中，不再重书出。此五道符，本出上清都禁之中。老君授与尧帝，用之施功天下，人民种植，后即少有虫蝗之灾行世。向尧帝之前，九州每年行此灾一度也。
　　志人为国及身家修道合用法器等科律法
　　《老君禁诫科》曰：上等天仙道士，合用九剑，以佐卫天尊，驱御九野，剪截天魔。
　　一名等身剑，二名紫烟朝尊仪佩剑，三名制魂，四名斩邪，五名卫真，六名卫神，七名检天，八名检仙，九名检身，此是天仙道士合居之，此名天宝之器，用以带佩之。
　　中等神仙道士，合用七剑。
　　一等身，二朝尊，三制魔，四斩邪，五卫身，六卫神，七检天，此七剑也。
　　下等考召道士，合用六剑。
　　一等身，二朝尊，三制魔，四斩邪，五卫身，六卫神，此六剑主六甲。一为等身，后五剑主金木水火土五行也。此三等道士用剑，又出《后圣君内号老君正历世记》说。
　　余等人间，称上法道士，有道术济世，能助国安邦，救治百姓者，可用四剑。
　　一等身，二等朝尊，三制魔，四斩邪，是准法科。
　　余等人间紫衣
　　紫亦上法。
　　道士，合用三剑。
　　一勑水，二护身，三斩邪，已上合三剑也。
　　绛衣道士合二剑。
　　一勑水解秽，二斩邪，有二剑。
　　绛衣道士，中元四十九阶箓，下元八十一阶足，并一阶天师法箓治职炁，是绛衣道士也。但依天师后圣君旧仪注说。若从天师仪注后，即被陶、陆妄作仪注，各言二十四阶，以主二十四炁之像。又言其下元，即此之例，非是正一赤衣道士，此即是碧衣道士，亦未入黄衣之数。按仪
　　旧仪天师科也。
　　黄衣合赐二剑，碧衣、青衣合许一剑也。
　　此是风先师之言。
　　志人为国及身家修道用式等给数科仪通济法
　　老君曰：夫志人学道，先须得通灵济世之法，驱神使鬼之应
　　验如口手相应也。
　　者，莫妙於此法。此法以符式两行，谓之天兵。祝曰：阴阳
　　经云：符是阳兵，式是阴兵。阴阳之法，天下地上横行，但无偏无党，道业立成，白日升仙，得行云停，魂魄俱升，屋宅俱行，得为天真，往往有之，张许分明。张陵、许逊是也。
　　俱用，天地肃清。
　　此法诀俱行，天地日月星为之清明，太一为之下兵。
　　天地日月，分明敢停。风云散消，魔王奔迎。此道微妙，飞升上清。急急如律令。
　　此道是老君封式符勑符言也。一云封式，亦言之也。
　　老君曰：式居有等给，上等天仙道士，合居一百二十式。中等神仙道士，合居八十一式。下等考召道士，
　　上古考召法师上考召四君。一君主考召，一君主正一，一君主心，皆考召君都管三一者也。今人不达其义，都改为正一道士，其三等总除之，全失考召之号。此是陶、陆、张三家自意识性之总说，今后人根寻，莫知其大道之源，失其志人之心，门路忙忙，夫性也。
　　合居三十六式。
　　后圣君告张天师曰：卿为天师，须知三等用式。前太上以排三等道士，其君臣官人百姓末品。今请天子同天仙道士用式数，卿相同神仙道士数，诸侯官人同考召道士数。用之不失，百姓防鬼去邪合居式。
　　六壬式也。
　　老君告罗文强曰：天地之神，皆六甲六式之部使也。若能精思存用，先尊本师，师即不离左右，教示於子，百无不通也。慎勿妄行为功也。
　　志人为国及身家修道传法箓及救人物疾病合用太上前圣老君法印二十四窠法
　　老君曰：此印亦有三等，天仙道士得居二十四印，神仙道士一十五印，考召道士一十二印。以用印符引，并檄禁文书行用。又传法箓印佩板等，行用不绝，过於公中之官印，行用不绝。老君告天帝君曰：夫大道符印，给有三等道士。天仙道士号天官，主通天上三十六宫，一宫有二十四曹，故居二十四印，以判二十四曹君官司吏也。后圣君制《玉京玄都制令律》曰：天仙道士三十六，高上大臣之号有二。天师号曰上宰上相。又有三公九卿，六尚书，二仆射，俱如世天子官也。后圣再言曰：世天子以承上天之教，称号上天之子，故曰天之子，而称天子也。
　　即公臣官将，与上天同员数也。
　　老君曰：天仙道士行上清玉皇之印，次即元始之印，是常行用者。神仙道士行太上玉京之印，
　　亦六字也，用之与天仙道士同，而印字别也。
　　次即飞天九野之印。考召道士
　　上古号考召君，今天曹四君是也。
　　行太上老君印，
　　三字印也，主三元天地水三官，授此印驱役收捕不义之鬼，不正之神，邪精妖炁不伏，自作祆炁祟人，以此印印符檄，及书勑禁断之。如不肯伏，符印勑而奏，书而斩之。
　　次行三天太上之印。
　　六字印也。主六甲。此是考召道士，有功於人神龙鬼，即合行印传法，印牒印佩板，及上清五法用之，亦行大文牒，牒上天曹，即合用此符。如单行小小考召文牒帖大符檄等，用太上印也。
　　除此二印之外，更有封檄赐符传法别用者。是印符，符形如印，非正法印，名白天赐方符也。是人间考召及青衣碧衣道士，得小勑字印，及遂公印，即是一字之符印也。
　　封符二印，一印是单勑字，一印是单封字是也，名遂公印也。
　　使印令验法，蹑地纪三遍，散为禹步三步九迹，配衣，转天关，
　　於左手，男左女右。
　　把印，随星印符上。祝曰：
　　天灵灵，地灵灵，神印一下，百鬼潜形。急急如律令。印毕，便封符，符上又印。即如此作法，行之大验矣。如行之得三五年后，自通神去，永更不用步纲配衣也，但坐存转天关，随印
　　天关是北斗第七星，随印印符。
　　符自当验。
　　志人修道恐灾及身逃避及助国行水不没不溺法
　　老君曰：凡禁海神，得水行无难，履水若履地，水随心决流。当以六戊日，常蹑地纪。往往如此三年，履水之道成矣。
　　夫蹑地纪三遍，散为禹步三步九迹，即配衣，转天关，常召海神河神江神到，问欲步履水之事，并禁水令逆流，百种水术之法事，事令海神为之。后教我履水术，无难之法，总得还须着功於镊之道，不逾三年成。陆大夫行蹑地纪飞天纲之道，常须先学出水火之要法，然后始道成矣。常须六戊日记之，往往如此，水神出见伏，使扶水行。
　　六戊日行事法，先取季月中戊寅日，取六戊上土作泥，粗细如小指，长半寸，待乾，以黄线作绳，缚於海神理上，以黄蜜封之，印以大吉印，用成九巳
　　九息是也。
　　炁十一，勿陈炁。自覆天刚炁七，加海神理上，及所渡津济，立至与济。
　　此法师口诀云：先须镊纪，及加式有功，行之即得。济无功，临时为之，必无应验之能。
　　诀在两足下海神目。或渡河，河神目，渡江，即江神目。各各有目。常取六戊土乾者，当目上，以黄线缚之，渡一切江河，皆如履地，不沉不溺，此法甚验妙。后圣君告天师张道陵曰：此法履水，往来如地。卿须传授志人，非人勿传，传亦天伐。
　　伐杀，每有人物，人即流溺。忽有人得，履之如地。下人便因此水中往来之处。行非盗之事，人捉之，履而避人，天即伐杀。
　　老君曰：六戊土为人形，长二寸半，木皮和泥。
　　木皮者，纸也。纸作筋。此字音筋之义也。令人多用故纸筋之泥，筋具前注。
　　亦具戊日，造黄色线，缚於足下，并捻六壬、六癸等诀，履水如地。常往来之处，有水涉行过之津渡，无妨。
　　不可行，当今世人，多以恶妬嫉能，是以须勿为之，其隹。是志人道者之性，若妄为，必受此疾害而死为极。昔葛玄常为之，为世人所疑，呼为圣人，虽不被国之获罪，仍被地府所奏上天，太上玉皇嗔谪，退仙二阶，致只得不死之道。犹之制旨，令陆行五岳，不得妄轻虎豹，何况更不见乘云驾龙鹤凤升天，学士须早知之为上也。
　　金锁流珠引卷之二十六竟
　　金锁流珠引卷之二十七
　　中华总真大仙宰王方平张道陵赵升王长司命李仲甫茅盈许玉斧等系代撰述
　　中华仙人李淳风注
　　志人学道缩地往来之法
　　入洞天法附。
　　太上老君曰：夫学道精心切志，求有应验神通，年岁积多，皆以有应。有应之后，即是神通。神通之后，勿用勿言，以求至道之事。能以慈心救济人物用之，不为闲将戏弄逞世，说我神通，如此之人，非志人也。
　　法曰：先带地轴神箓於左，
　　地轴箓，是黄庭将军符，有三卷二十四将，将甚能缩地脉，缩千里为五里，或为百步之间，万里为十里，或为五步之间。昔壶公先生能为之，费长房遇之，因宿壶中一夜，长来以经三年。遂受此箓，能缩地脉，日行万里之外，不可能及其人也。只知有缩地脉，不知地脉亦属北斗所管。欲缩欲开，皆自由也。长房曰：吾能开寸步地为千里江山，千里江山摄为寸步地，神通自在之故也。
　　如系之於左，讫即蹑地纪，顺反覆倒再履，如此五遍，谓之金木水火土五行具也。又散为禹步，三步九迹三遍，即变十二步二遍，又为十五步二遍，配衣，转天关，指地，捻诀。
　　诀在右手大指根也，入掌中是，都监诀下是。
　　及捻士神及地神刀支，及地心刀支。
　　后圣君告天师曰：常以庚寅、辛卯、戊辰、己巳之日，地辰刀支及地心刀支。
　　地心，在左手大指对根节左边，常朱墨涂之，欲使地神，右手捻左手夬。学未成前，常记之，朱墨封之。三年，忽一旦使，立到千里之外，别州县者，皆地神所移，令到彼州县者也，往往有此事。
　　老君曰：夫行禁炁，移转星宿。断江缩地，皆是有信之人可以传授，非其人不得妄传。传得便妄用，用法又未全得神通。且为心之不平不直，性粗恶，急匆匆，心毒拓而妄用者，切只令知有更道，传授此人，大须禁之。盖此是道家上法，缩地往来，如回指掌。
　　入洞天法
　　后圣君告大王君曰：夫地下主者，有洞天之仙真，但能长生久视之道，名曰不死之乡。官有三等之号，一号洞天仙主，二号司命，三号司录是也。子欲入於洞，可三月、九月中六庚日，禹步地纪，
　　先蹑地纪，后为禹步三步九迹，又踏十二步，又十五步。讫报配衣，转天关，九度指洞门。往往如此，不逾三日，或五日，洞门忽然自开，见有女人，勿随入也。待玉女前入，计百十余步间，方可入。若男子出，便随入无妨。
　　配衣，天关，转指开洞门，人出直，随人直入。女子令前入，计百十步，即从后入，此是女仙窟宅。老君曰：入洞须存日月照耀前行，存野猪吴、鸳鸟、师子、白鹤、青龙、白虎、玄武、朱雀，左手捻洞门诀，右手朱墨，涂洞天诀。
　　在左手地心小刀支，是洞天诀，右手掌中心近臂直文，谓之地。毕次名洞天诀，欲入洞前三两月间，常朱墨涂之。后到洞门进，更右手捻之，自开，神出迎入洞天也。
　　入到洞门，门为之自开，神迎子入。
　　功成名遂欲乘龙驾鹤乘风上天入地入水入石法
　　老君曰：仙人作法，能召龙御乘，控鹤安驾。上天入地等。常以壬辰日，步蹑地纪三遍。散为禹步。癸亥日，飞天纲三遍，诵乘龙咒。咒在飞步纲中。三遍，讫散为禹步三遍，配衣，转天关。指束方青龙祖孟章，
　　姓孟，名章。是青龙将军。大约龙之初祖，姓孟。后有龙之子孙，各以分姓，以依於人姓名。今亦有姓崔卢李郑姜汤梁常之姓。至晋朝有两龙，从于阗国来，称姓田、石等，住江南、天台，往来住。
　　继代龙孙。
　　前注也。
　　又指南方赤龙祖陵光。
　　姓陵，名光世，大约朱雀将军种姓氏也。后子孙改张王赵章羊应之姓，继代赤龙孙。
　　又指西方白龙祖监兵。
　　姓监，名兵，大约白虎将军种姓也。后子孙姓白夏、商夏、仁文真陈前袁之姓，继代白龙之孙。
　　又指北方黑龙祖执明。
　　姓执，名明，大约玄武将军之种姓也。后子孙改姓留裴元刘皇甫官阮孔单仇邓之姓，继代黑龙之孙。
　　又指中宫黄龙祖黄庭。
　　姓黄，名庭，大约黄庭将军之种姓也。子孙改姓丁带雷壤梅邹池河歌罗和之姓，继代黄龙之孙也。
　　等继代龙孙，丁黄陈赵直日者，来奔。吾为天官，常入天门，用汝乘御，急赴吾存之。思存天地，天地为吾晴。吾思日月，日月为吾明。吾思江海，江海为吾清。吾游天地日月，灵山江上，急作急召海龙，须到急行。吾更经过八表，太极上清，急急到。急急如律令。后圣君告天师乘龙诀：
　　凡乘龙驾凤，皆用天纲炁，乘风乘云，乘烟乘尘，乘雾乘野马，所用纲炁。阳纲者为天一天庭，亦云天蓬炁。取之法，当知天一所居处，推之法用。如阴阳禁中，法更无法也。若欲之时，向天一跪，闭目，鼻取天一炁，并作紫云遍身内，二十四兼止。寻天蓬炁九为御者，又欲天纲炁五。行时伏龙云寻起，即捻左手第四指第二节，叩齿二十四通，又营目，闭炁为之，所法家之随意使见。此法时线作绳，缠神都目，时钳封之以时神印。印之时神者。所谓正月登明，二月河魁，三月从魁，四月传送，五月小吉，六月胜先，七月太乙，八月天纲，九月太冲，十月功曹，十一月大吉，十二月神后等神，所法家者立差。
　　唯乘龙驾凤，在足下龙凤理为法。男子乘龙，女子驾凤，时人也。昔列子乘风法，以此禁乘。女子驾白鹄，女娲驾鹤，皆是此禁驾之。若欲乘龙，取天一炁九过，以自覆。取天罡炁及白虎炁，各十一过，叩齿亦然，驾青龙，捻都，自取六庚上铁，大如小指，长一寸四分，隐於乘龙理上，白线为绳，缠之四十九雨，封以白蜜，印以白虎印，及从魁印印之，青龙立见，任意乃乘矣。事讫解之封印，捻右手第一指第二节，舒息七通，其龙去矣。诸世人不得不慎矣。禁龙凤云乌风烟尘雾等，唯求仙绝代者，尔乃得之。自非清斋山居，召至害人。慎之。驾凤乘龙，无有别法。唯知五官日神有异，及隐文别耳。
　　老君曰：驾凤法亦同，乘龙勑咒，唯改言东方青凤也。
　　五方勑请，之与龙法相似，诀别。
　　五方言之，此凤以女师乘也。凤诀在左脚下凤文，是图云：驾凤之诀是也。乘龙右脚下龙文，是图云：乘龙目及文已上二等诀法，并在掌图中。但用桐木为小龙凤，画色成，缚之本文理目上。
　　五色线也。秦女弄玉乘鸾凤而游八方，得萧子之教法也。
　　讫，蹑纪三遍，禹步九迹，配衣，转天关，指东方天上青凤来控，御驾而乘，上天周游，八方来往，不倦於仙府也。
　　画地为江河或为众山法
　　老君曰：夫志人修道，道成因行人间，遇恶人所追，及有贼欲盗劫仙经符法，秘诀灵药者。遥望见十里五里之内外者，可以避入路边，蹑纪三遍，散为禹步，三步九迹。讫，配衣，转天关，指步之内，化地为江海，过不得。自身退藏，藏后化为平正之地，案变彼贼众之眼。
　　上古仙人往往有也。有人直强而过，溺水而死者。多为其天地直炁行，行被炁干冲始要令，似溺水死。若据所杀者，北斗中兵众所杀也。
　　捻人刀支诀，随金木水火土诀。
　　东方人名木，南火诀，以五帝配。
　　老君曰：若被恶人妄有追捕身者，不可妄与追杀，即当存如前，步蹑纪，配衣，转天关，指草林木为山山相连接，便入此山中时隐藏避，人散后出此山。讫便变为旧林木，无山也。追人莫知何灵异，失山所在，一生追之，不得即休也。
　　变壶器盛天地六甲七星府天营出没隐见法
　　太上老君
　　太上者，老君也。是太上弟子，故后众仙尊号为太上老君。曰今人不知。但作老君字，不合除太上二字。
　　曰：夫志人修六甲，二等功成。
　　一等人间，太上老君自服者六甲符。又一等是灵飞六甲符也。
　　及蹑纪飞步，三等功成。更佩受三元五德
　　三元，是三元法箓也。五德，是青龙、白虎、朱雀、玄武、黄庭法。是自有三十六阶志修道者，学此法，皆须以受箓具足，自得通神，可指小器之物，以盛天地。奇功至神之验，不可测之。昔壶公先生教费长房为之。
　　法箓，具足自然通神，变化不测，可以能变一升之器，可容天地，如初造化自然之功也。可以取春庚子，日种小仙壶，
　　仙壶者，似小罂子，可容一升半者，巧种，取庚子日种於宅东南之方。二月中有庚子日，即得也。种时不令女子见之，女子种不今男子见之。到八月堪实者，留三五颗，令实收取。经云：一根留二颗，上三颗是中，唯中上留之，下不用不中为法，恐不多实，故不留多耳。
　　子上色坚好者两器，先盛朱砂五两，
　　一云六两是正法也。
　　六十日。次曾青一二两入砂中，六十日。以雄黄六十日。次入上色轻墨二小铤，六十日。次入雌黄二两，六十日。次入银泥二两，六十日。次入金泥二两，六十日。次入胡燕脂一两，六十日。已上八种物投入壶中，各得六十日，都计六八四十八，总得四百八十日。已上器盛之，其朱砂盛得六十日，便取书六甲二等符四百道，投一壶器中。两器同向靖中东南柱壁上挂之，着梓木版，隔断地炁，勿令冲损实器。以甲子日，起首步蹑，
　　步者，天纲。蹑者，地纪。故为步蹑。
　　各三遍。讫，各诵祝取周。
　　周，地纪十八祝，天纲二十九祝也。
　　咒讫，散为禹步三遍，
　　三遍，从九步，毕十五步。
　　配衣，转关，九度指二壶，每一壶皆九指。指讫，祝曰：
　　吾欲升仙，变汝盛天。吾欲立治，用汝盛地。左营右营，六甲七星。左营管符，右营主兵。符兵俱会，受六甲北斗之炁。日数
　　千日满，即通灵。昔壶公先生口诀教长房。
　　满，与吾致神使灵。神灵变化万端，扶吾上升天庭。急急如律令。但逢甲日，辄为之，五年，大通神验，立取神仙。
　　此是太上受壶公口诀，长房受得，亦口传余。
　　老君曰：夫为法者，先起於心。人若以心可忠，能盛着天地，作此法即成。心若不平，偏邪曲妬，学得法术，徒欲损人，又欲幻惑人，不为正直之道，事有邪假，身在天地之间，尚被鬼神所杀，不得寿终於天地。何况欲将小器，化成大罗天地，此非即至心真志，神志圣造化功力，不能得见此法。况其欲行之得力也。子若得见受者，须以心宝重，而法不负人。
　　天师受后圣君告命北斗九真，有二十四条正法，使北斗君斗神夫人妃女等，及斗兵斗官功曹使者，依条受驱使变化，厌制救拔，出灾度厄，来生却死，入水入火，出兵隐形等，无不成者。得此门户使用，速於水火。其第十一条在北斗引第九上下两卷中，其一十三条在拔宅等向下两秩二十卷中，所管其中，亦言说北斗之中甚多。
　　其北斗是天之使，在大道之桥津，法门之路，但天上人间，皆须用北斗之法，禁制即有凭。
　　太上老君曰：天地之间，有五斗真人。中斗为首，今人间呼为北斗是也。且中斗为君，有帝尊二星，北斗为臣，有七后妃娇女之位。
　　按此人间说所言，亦有所凭。以将中斗为北斗者，以古人之意，未有贤达所解，所以执一为定。风今按《天文图》云：即疑知有别。今按《天师传》：后圣君告有五斗君姓名号，并言帝尊玉帝二星於二斗。及《流珠经》言，亦如此说。即知飞步者，是中斗。后妃娇女者，是北斗。如是天神居位官高恩重，兼有妻子，巡察之任，分别以两权也。并后圣君授天师《金锁流珠》秘隐不泄，圣语不妄授人，百姓无凭得识，所以一名呼之。令清志学道，须依此引行之即得，有凭有验，法衍及行，鬼神畏敬受驱使。
　　说二十八宿，二十八宿正引。
　　二十八宿引已解，《流珠》中欠阙，无法用者言之，如有者不言。从东方起右转，终於北方中宫，不言也。
　　志人修求至道，常行不言之教，内以修治其身，外救家及他人。
　　夫志士修道，得此书并法，法是《流珠》。常行不言，内常自依法，修治其身，令感内真，应法通神，力坚炼魂。外以救家及他人，不修外律声识形像之教。令人轮转，堕於往来人间因缘，恩爱生死之道，贵贱等级之教，皆非正道。志人须切知之，请依道经之言，但行不言之教，处无为之事，自渐觉悟，勤而修之，白日升举。
　　老君曰：东斗君者，一人，吴人也。姓秦，名除，字干犯。
　　周前得道，封为束斗君，管於东乡七官大宿，及东野万象星官。
　　管於东方角亢等七大宿官也。但是七宿下生人有灾厄，及恶星宿相加相临者，依《流珠》上言语诀法，行用陈告。讫即蹑地纪三遍，散为禹步，转天关，指东方十八指，捻司命及东斗法诀。
　　诀在左手大指根，急捻之。
　　讫诵一十八祝，
　　地纪一十八祝是，七度行。
　　七度。如此灾消厄度，疾病差愈。
　　此是言自行之。
　　天师曰：志人常行之，二十四年，便为仙人。如或有亲友有厄疾，为行之，亦得。行之一依自己，法唯名别。天师曰：余南西北斗，一依东斗法，步祝行用。唯其斗君名姓别有，具列於后诀。唯有一诀，步纲祝启，乞愿临时由人作辞，及口启，元在其二十八宿名星图，具在《流珠正经》。以意详用，即得。次南斗君及七宿法。
　　老君曰：南斗君姓唐，名鹿，字宣道。太原人。次西斗君七宿法。西斗君姓刘，名起，字石婴。长安人也。次北斗君七宿法。北斗君姓陈，名奉，字百万，江夏人。云云。
　　在《流珠》中。
　　右斗君四人星官二十八人，皆受志人配使，并乞愿，皆如心手相应。无事切不得妄行，却招反损人也。次司命法。老君曰：左司命一人也。姓韩，名思，字元信。长洛人也。司录司罚佐命，有三十六大员官。右司命姓张，名获邑，字子良，广阳人也。司录等亦有三十六大员官也。
　　天师曰：韩、张二司命，皆是汉高帝之臣也。老君曰：得左右司命名，可以六甲日，蹑地纪，步祝，如前二十八宿法。唯诀各随命，配为司命诀，捻之。往往行之，二年，便获长生，出消灾厄秘之法。久久行修，白日升举。
　　金锁流珠引卷之二十七竟
　　金锁流珠引卷之二十八
　　中华总真大仙宰王方平张道陵赵升王长司命李仲甫茅盈许玉斧等系代撰述
　　中华仙人李淳风注
　　考召法师说巡游图法
　　太上老君告无极真人定光曰：
　　姓真，名定光。按《葛玄传》云：有三真人，下授付玄经，不知是此真人，真定光否。恐同名，不姓真。定光，六国时得道，是秦人。步蹑上升，为左无极真人。
　　夫行步蹑之道，要须以常行考召之法，救人物，着功於天下人物世界之中，即名修求，真人之行也。夫以为考召法师之法，先须存五德者。
　　五德，青龙、白虎、朱雀、玄武、黄庭，是五德将军也。昔老君出此法，先有三元，后有五德。今按《金锁流珠图》画五德，无三元。不知其三元将军，别出三等图。上元含弘图，余中元自有一图，下元亦自有一图，而用并归一图，则含弘图是也。
　　三元而更有六甲，
　　六甲，是六丁六甲，玉女真官也。
　　六纪十二神官之属，六戎八蛮，皆一一如法，存使如经文。出巡人世，禁止凶顽祟祆邪精之害，害於人物者。依科法责之发遣。如不肯者，按法而诀禁。诀禁不肯伏者，步斗，
　　步斗，是蹑地纪之法，在后。
　　奏章表而诛之。讫，牒社庙而禁断若干年。
　　由法师户处分年月日也。
　　仍给彼人符牒，即依年限也。夫欲行此步斗之法，先於净室中蹑纪三遍，散为禹步，一十五步，配衣，指所往之处州县乡里某病人之家，及拔宅亦用之，如图。
　　风曰：仙人皆常思存此图，用登天朝真，或拔宅，常存用。须思本师於前，自身在师之后，勿思於师前。
　　后圣君曰：夫志心求道，须每十日一思存，游巡世界国土之中，领将军吏兵，行数十里之外，如大将军行军布阵相似。亦存摄御前军，
　　前军者，是上元将军唐，中元将军葛，左右而行，朱雀将军居中，行导引如法，把戟旌旆幡赤色，周将军及五德将军在后，围逵数匝，与玄武六纪将军，合为数阵，飞空而行，五云飞飞，旌旗赫赫，盖天满地，不可当敌。又本师前领也。
　　引导冲灭凶顽妖精。思复军，复军回合，卫我正真之炁，志人之身。亦救未晓之人身家灾害，助国安邦，济救危厄，两兵相伐，彼此俱散。志人长巡，即救得难，以着阴功，功满升仙也。此径妙之甚得，须秘之，勿妄传非人。老君曰：金箓图但有五德将军，而无三元者，为是外出五行，内镇三元。
　　三元镇内，随从后束西在其内，防镇自身，恐恶鬼所祟害己身也。天师传后圣君，受道功小力微，未能救人，且自防身，内镇三元之神，自有上中下图。图在含弘正一是也。上元在含弘，中元下元在正一别图。
　　五行救人，三元卫身，六甲捉鬼，
　　六甲直符兵马，随日逐时，与追捕恶鬼。
　　七斗呼神。
　　一切神皆是北斗使，追捉立到也。此则天之使臣，即北斗是也。但一日一夜一周天，巡检天地万神，与六甲而同於天地也。
　　二此法画玉女贵妃是前，引导考召法师是也。
　　六甲合有六玉女，北斗有七贵妃，娇女也。自古金箓图有书之，今即是《 金锁流珠》 上篇，画玉女贵妃於前，引导师於前是也。以古故尊於法师。
　　此巡游之图阵，不是为一，而弘之有万端。或以与国王帝主贵人等治病，或以救度灾衰，或以救彼人兵难，或云路有劫贼猛兽，或有水火相隔，或有瘟黄疫病相染，或有凶人恶鬼阴谋内祟，或道释之子法诀相侵，或咒诅祭祀相反，令心迷意倒，或以因官假力相害，或辞言状语，相诉鬼神，妄申章表，如此等种种之灾害，并以巡检，与人允直之。先允自身家，次即他人。此法至妙至微，不可妄行妄传，慎之。
　　老君曰：有前种种之事欲救者，须以每日存一，巡游彼家，万毒自消，千神百鬼自灭，灾厄度脱。初欲巡之时，先入一净室中，蹑地纪三遍，散为禹步，三步九迹，吐气为紫云，先盖身遍。讫次即往彼，盖彼人屋宅周匝，及彼人身。或兵阵种种，使之皆验应，立在须臾。
　　盖万物皆应成也。
　　即捻左都监，右都监，次即游师诀，及三师诀。讫即配衣，七斗成。
　　七斗七星俱在身，手把魒星，遥指之三下，即诵地纪五首咒。后圣教授天师口诀，有大事总诵地纪咒十九首咒，为上，无不应验如意也。
　　指之三度，万事立消灭。即
　　求事得成，害事消灭，不相染害於己，及他人之己。
　　咒曰：太上传教，后圣流行。天师亲受，九千万兵。巡察十方，市炁三清。神无凶党，鬼无妖精。人鬼各居，不得有争。行祸者死，行福者生。祸福吾知，随手分明。左指三灭，右指四倾。勿犯吾道，吾道甚平。有罪无赦，无罪自宁。天赐吾法，令吾按行。莫犯吾威，威猛七星。饮汝血，食汝精。一切但平等，吾道不令刑。一切心毒害，吾道令斩刑。急急如律令。咒讫，便行思之如图。图有三等，如图。
　　图在《流珠》上篇，第三步纲，配衣拳打之是也，一等。又有三五三元将军配衣图，是二。又中元、下元图，及上元含弘图，是三等。法思存行用者，真也。
　　老君曰：夫为考召法师，巡游天下十方世界，救度人物，常行平等，为国治身家，救人济物，着功於天地之间，行德仁闻玉京之上者，功满上帝使仙迎上，补为大仙真之位，白日上升天宫。昔有人皇，常行阴德於人，善敬天地水火四等，不伏阙。又以每日思身，自巡游天下，检校人物，不平不允之事，抱屈之徒，愿令得达，入梦中见我，我与之申屈。常以心愿，如此以一十四年，百姓有不平之事，抱屈之人，皆各自梦见人皇断之。梦觉，各自知罪，彼此两自责己，数千万人，往往如此。功满，太上与之长寿，为人皇寿一万八千岁，后升玄丘之仙宫。
　　昔有术士乐巴，善思存巡游世界，救济人物，制神伏鬼，数十年於人，人知生与之立庙数郡。郡中忽有灾，郡人祭巴，灾皆自消散也。非巴身之通神，存思感应也。又是巴常行此法，鬼神畏敬，皆先预知，自伏退散。即知此法通神妙极。
　　老君曾降蜀郡，告巴曰：此法一能救人立功，二能得鬼神畏敬，三能立取仙道，四能入兵不伤，五能入水火入瘟病皆不相染，六能去一切口舌，官私灾害，七能立禁断一切蛇虎猛毒之虫兽，能以伏心，不敢损伤人，甚验也。夫作考召之法，先须於明师边，受本经箓。
　　本经箓，金锁流珠是也。自有经图，如法三元五行是也。一本云：无三元将军，只有五行将军之图，有六甲七星玉女图。其三元将军各自有图，所以画出。上元三将军，即在含弘图中。其含弘图中，日月三元，五行六甲，七星八卦九宫，雷霆雨师风伯，尽皆一一画具足也。
　　讫三年后，方可受此引书。如未受，切不得见此书。此书是天地之元始炁，结而成文，真人写之。初是天书，后儒方近改定儒书，即世人有知此法求仙也。辟毒降魔，以兴道教。周秦之后，前汉之中，即足多人修行此法。世足术士相反，遂被仙人隐秘不传。前仙者上升后，得秘绝世阙其七百年。后晋初，方有左、
　　左元放，是江东人也。
　　许，
　　许逊，是秦人，今蜀中旌阳县也。
　　继代称仙。於江西洪吉之源，出弟子一十人，皆称仙人。学此巡游，救人济世，着功修道，相继一一上升。后十一人中，更不传弟子，后绝仙人。百年后齐初，方传弟子葛玄。玄行世之后，郑思远二代，又无人可继。学者皆称器，
　　器，大斗之器曰硕，如儒家所称也。
　　得者而无一合。
　　喻世绝仙人也
　　老君告尹先生曰：巡游法，志心求用一无不神通。一念便行，物无通碍，上通天，下通地，中通人，妙通神。故能却鬼救人，百用百中，千邪敢亲。昔广成君教黄帝能用，得获天真。玄女授黄帝用此巡游之法，九年法成，灭鬼威神，行道变法，伏牛乘马安人，樊氏
　　夫人是。
　　梦游，感得神仙方平，
　　王君也。
　　游巡朝谒者，万神天师，巡游仙乐。连天真人，巡游救度群生。太上巡游，万帝来迎。后圣巡游，诸天俱迎，来朝万圣，制伏百灵，安养群生者矣。
　　考召法师存思说召延痲六星君名图法
　　老君曰：延寿六星君者，南斗六星君也。从东向西飞来，师存思之面向东，存来下也。又存一十二真人，从西向东飞来，师回面向南，左右顾视之。又存思左司命、右司录掌籍掌算，俱到，悉乘飞龙凤凰，龙骑大车，仙童玉女，手把十绝灵旛，散花郁转郁转，盖病人床上，散诸香花、致病人身上，付诸骨节。药彻药司命录籍，责主人守宅，三将军灶户并井神，先亡辞别，序病根源，上天人北宫中救命。法师存身为太上老君，含真带瞋，
　　相邈不失。
　　身坐千叶莲花之上，端严。
　　似瞋，责守宅三将军，何得鬼祟入宅，作祟於忠良谨慎之人，火急令取病人魂魄来。
　　问司命，责宅神及地界社庙，土地神官，名山洞府水司，何神管此间，何神判此地住处司命，致令鬼贼害人。今仰火急，检某病人年命寿数文按上，并便令此病，限若干日差。仰速报待凭救治，
　　此法仍书牒帖等，帖宅神守宅三将军，井灶龙神，千神万灵，用此法兼帖庙社。
　　便作符檄。
　　古人谓之符檄，即今之帖是也。又一云：檄者，骂勑之辞，令鬼祟敬畏而去。不肯去，檄令社庙与守宅三将军、门户井灶之神，同心并力而收禁，与帖檄直符，齐号令而斩之，无罪也。而制止之，鬼祟病人，给二七日或三七日，无不差者。
　　后圣君告天师道陵曰；夫人受生配命禄，
　　命者，生命之身。人受生之配属禄者，官品之位，食禄之地是也。
　　皆有生死。生死之害，在於五行相刑。克之鬼贼相谋运也。若先知此，则从五行之中，算解制止之，立即止。如不肯者，蹑地纪，配斗身衣，收而斩之，永绝此祟。则人自便修行，永得长生矣。
　　此法又上秩五行引中。
　　后圣又告尹真人曰：卿学道，须知六甲日。
　　六甲，甲子、甲戌等六日也。
　　蹑地纪三遍，散为禹步，三步九迹，后配衣，存二景三元，四时
　　青龙、白虎、朱雀、玄武，号四时，主春夏秋冬是也。
　　五行，
　　经云：四时之神，添黄庭将军一神，即号五行是也。又云：在天为五星，在地为五形，在人为五行，五行是五德，太上封名号之也。
　　六甲
　　直日神及玉女主君也。
　　七星，八卦九宫，
　　七星是斗也，八卦，八方之地是。九宫，地亦及中宫，人皇像以九州之号，所明九宫之数。则三元，一元得三，故曰三三如九，皆不出五行。九宫，添中宫曰九数。又云：小九宫，九州之地。人皇之世，致亦名九宫，此说小九之数。今天地间八方，中宫之九，数大也。故庄生云：天有九野，号曰九宫也。
　　含雷击电，如图。
　　图具含弘图中，存用之，夫众法尽存用之。
　　折辟，又捻司命六星等诀。往往如此，能救治身家，及他方人疾病，救死得生。行此六年，南斗延寿，六星君及司命司录等下见身，与子言救人治病之功，迎子飞升上清。
　　老君告帝曰：为此法者有九。一，修行除自身厄疾。二，为家亲治疾病。三，为国王大臣治病，各有等目品第所说。
　　上第一，为天子治病。先思上元上部唐将军，次即上元中部李将军，次即上元下部徐将军，次即中元上部唐将军，
　　此将军姓唐，是名闳，与上元上部唐将军相继年数。上元唐将军，名短，天皇时人，得道，身长九千万丈。
　　中元中部葛将军，
　　穆王时人，相去甚远也。
　　次中元下部周将军，
　　亦同，穆王大臣也。
　　次即下元李黄王三将军。六国时人。
　　李将军姓李，名立志，会稽山人。秦时得道，太上令知下元上将军。
　　次即周遍思之，如图。
　　含弘是也。
　　即请延寿六星君六人，并南斗中真人一十二人。次即北斗君九人，次即司命君、司录君、掌籍掌罔算君等五人。次南斗注生官，北斗落死官，一时并到，并从官吏兵等百千万人，
　　言百千者万万，大众之数也。
　　俱到某国。殿三十四席，
　　东七席，南七，西七，北七，中宫七，八卦二，日宫二，月宫二，余九席七祖之位，有四十九。
　　为坛，黄土布地，地上铺席，席上用青色露席坐褥，如法。
　　如法，是具足之言，自有别醮延寿六星君文仪。
　　以具醮文。
　　其醮文上，已具用物及有数等定，此中略说而不具足也。
　　讫，存思延寿六星君，及司命司录等，作法依前法，治病无不差者。
　　中等第二，为诸侯大臣治病。即先呼存上元中部李将军，次中元中部葛将军，次下元中部黄将军，备具方即思延寿六星君，司命君、司录君等，延命治病，依步咒，无不差者。下等第三，为州县官长及百姓。不问男女，即先思上元下部徐将军，次中元下部周将军，次下元下部王将军，备具即请延寿六星君，及司命司录等，降延度疾病，救治生死，便有征验，立在须臾。夫治一切人病者，但依此三等，无不差者。其符在《三部杂符》中，随病所名，使主皆有验。
　　四，能入兵，令人不见伤败，护己保众，用如前法，符别出。
　　符在《黄帝集灵记》上卷中，出此符也。
　　五，能入水，捉蛟龙水害鱼鳞之类，用法以蹑地纪七遍，飞天纲七遍，
　　此飞天钢，不於图上飞步，但以存地上作步似图，即得。如若飞步熟有功，不必要步纲，但存之如图，亦得。夫有急事，心存手诀口念便行，其神便应，何要作步看图。此是初学之人，恐不应，须亲步纲也。昔有道术之士赵芮，学纪纲法一十四年，道成，心便存使，不用步，常行捻诀之道，入水如地上行。
　　散为禹步，九迹九遍，主九江。又变一十二步，主四海。以六己土缚脚心上，便得入水。入水时捻六戊诀，勑水神，任意捉使总得。六，能使人入山草不迷，毒蛇猛兽自伏，并入火禁火，皆不有伤损，验用依前法。七，能令人得入中仙，长生不死之道。
　　可以本命日，常存思南斗延寿六星君，及司命司录君，掌籍掌算君降下，如图。
　　图在《金锁流珠》中篇内，有用。
　　讫，即蹑纪飞纲，
　　纪地纪纲天纲也。
　　散步，配衣，捻诀诵十九首咒。讫，又捻司命君诀。
　　诀在《流珠》下篇卷中也。
　　即诵咒。
　　咒十九首。
　　毕即止。如此行之四年，便任地仙。八，能令人得大仙。
　　大仙者，天地中仙人也。一云天仙、地仙，山中居止也。
　　九，能令人久久行之，得上真仙人之位。
　　一云真人，上清太极大仙官之号，为真人也。
　　昔上天真大圣广成子等数百真人，皆是蹑纪飞纲，衣斗思斗，
　　衣斗者，北斗也。思斗者，南斗也。北斗九星，二星不见，世人见者七星也。今以呼为七星君，不知有九星，九精二君也。南斗八星，不见二星，世人见者六星，今呼为南斗六星君，不知有八星，八卦二君也。一延寿君，二司命君，余即掌籍掌算君，上生落死君，是世有人知此道，长生不死，立得仙人也。
　　不离心神，久而修行，总成天仙。
　　金锁流珠引卷之二十八竟
　　金锁流珠引卷之二十九
　　中华总真大仙宰王方平张道陵赵升王长司命李仲甫茅盈许玉斧等系代撰述
　　中华仙人李淳风注
　　考召法师存思木官起屋救病法
　　老君告救苦真人郑仁安曰：子为真人行者，莫过救於重病之人也。救一人病，天地，记为一功也。夫人身者，名为舍宅，如屋相似。故为欲救之理，以呼存木官
　　木官者，五行之中，有木官也。假如甲子生人金命，呼戊辰木官为上，不得呼壬午木官起屋，却害病人也。
　　来降，与某病人起屋正屋，其思如图。伐树正屋，修换梁柱。如此三日，万病退差。又曰：夫人病重，子为师欲救治，但存思与他人正屋倒树，即有应验，病退也。经云：屋正身正，屋邪身邪。屋倒身倒。又一云：夫人身病屋，左右足多树、其魂神飞散出身，寄
　　附其树之上，往往有人见有光明者，是衰病人魂神也。子为医救之人，先存木官斫倒宅左右树，存取此树为木与病，造屋於生炁地上。
　　是病人六甲行年生炁之地是，又亦游年上存生炁地起屋，又修见住旧病屋。三等屋若成正，其病三魂守定。但有一屋不正，辄一魂不定。若为医师，先明此法，则有验也。
　　病人即退，其神却入身，一夜梦上仙入谷半苦，即是神入身也。觉白汗流，是大退差之征也。
　　老君曰：授此法有二等，一救人之病，二者臣反君，子逆父，弟子不从师命者，便与其病。亦使木官云云。
　　用如前法相似。
　　老君曰：夫为此法，先蹑地纪三遍，散为禹步，初九迹，又却反
　　反却回纲头，再发是也。
　　开为十二迹，又反开为十五迹。讫，左右配衣，
　　图中有左配衣法，及有斗名。右配衣法，图亦名四斗，谓左右配衣。《流珠》上卷第一步纲图，皆一左一右是也。但检用之即得也。
　　即存思木官起屋
　　起治生。
　　倒屋，
　　倒治死。
　　二等任意为之。诀在左手第四指中节，捻之。
　　或以五色线缚之久长。
　　勑太上老君，先天地生。勑摄枯木花叶再生，能治人病，速即差平。召摄魂魄，令归身形。正屋正身，早起立成。急急如律令。
　　后圣君曰：木官存下，与病人起屋者，有数亦有等级。上为国王帝主治病，起屋正屋四十万人，
　　一方十万人是也。
　　中有宰辅大臣四千人，
　　一方一千人是也。
　　下即五品，至於万民四百人，
　　一方一百人也。
　　共为正屋起屋，伐木匠木，握土开草，
　　草者，俗寸杀炁也，又为殃。
　　树柱上梁架屋。获时存之立成，屋成人差。告命曰：木官急急造屋，屋成人福。福人生成，魂魄归形。疾病自差，受福长生。急急如律令。捻还魂入神正魄诀，诀在左手大指中节，五色丝缚之，二七日。
　　老君告罗真人曰：
　　罗文强，殷时大夫，甚能禁咒之术，常与人物救灾治病，功满三午，白日上升。
　　此法数般用之。一能治病，二能辟恶，三能治患害，四能消口舌，五能禁，六能移，七能败。此七数吉凶皆能为之也。余在师口中，以口相传，秘而勿泄。
　　考召法师存思说身巡游病家图法
　　老君告文强真人曰：夫道士与人为师，步禁疾病，实不为易。切须清身净心，一禁一咒，皆是救百病，功之为大，此一法治病，法师先思存巡游病人家，入病人门内，直入户房内，见病人床上卧，师即呼召，存一阵野马散吏兵，把棒驱之，踏杀作祟鬼贼，惊叫奔走而散。又存野堵大象师子来，一一而并入房，吃食作妖精野鬼奔走。又存蛇蜈蚣等毒物，捉捕作祟鬼贼精邪之物，趁捉亡散。而书次某鬼，
　　诀各有山鬼，或精鬼，或伤鬼魍魉，邪精猴鼠，魑魅精鬼也。
　　诀在《流珠》掌诀中。
　　法诀曰：师先蹑地纪三遍，散为禹步，三步九迹三遍，配衣。配衣讫，左手把魒星，指之七遍，即存身着紫衣远游冠，侍从将军吏兵如法，巡往某病人家，
　　某者某州县乡里某官人某百姓，言百姓某已染其病，云云。
　　领吏兵以绳驱马，奔踏祟鬼，
　　《流珠图》上不画师子，唯画猪马吏兵，亦少。按师云：存师即得，不必要画之。口诀云：蛇蜈蚣禹乌之猛禁之类，食鬼治病，用之立差也。
　　及师子等兽，奔突入宅中左右内外，捉鬼祟食之，其病即差，无有不差者也。天师曰：吾授后圣口诀，此法有三等用。一救人病，二能令恶人自病，去不来害我。三即破鬼神居止之处，立即见消也。
　　昔有扁鹊，常行此法，以救治病者，皆.差。往往如此，十四年，一旦太上大道君遣使，下授以起死人之法，忽能破腹治肠，分别五藏。虢太子、周顺侯、燕王次妃，皆得从死，因破腹治肠而再活，皆得二十年、三十年、十年者又死。鹊后七十九年在世，往往与人治死而再生，莫知其数。后一日有风吏雷师，前来迎以御前，青龙、白虎扶左右，迎官数千骑，引於南山而去。不知起死法，付授何人。今世不见有行者。又赵山
　　山是汉武帝时为西河令，妻孟氏，号常真，少而学父，思此术得成也。
　　妻孟氏，常性好道，小年八九岁时，读书识文字，见父有此书，□ 常观读之熟。后忽有人告疾者，切以思心存身，与往救之。往往如此，亦有得差者多，后人知求者甚众。夫后知，不许。妻但闻人说有疾，但以心念，如此四十五年。争一旦太上后圣李君遣使，授以六甲符文，与孟氏书服之。一十四年，后忽去，肉身迥飞上山，不知所在。
　　考召法师存思说青龙白虎朱雀玄武镇疾图法
　　老君授赤帝
　　赤帝郑仁安，於西国受也。
　　驱使神灵告命符文曰：世有四镇大神，能守镇於人，制御鬼祟，卫人无夭伤，可学道之人着功行，如此之者，功满上升。左有青龙之神，本上天木星之神也。好人长生，性长护生，
　　生是人物生命也，此神长好人物生成之炁。
　　制御死。
　　死是人物死者，此神恶见之，太上故符命命，令护於世生人，制死鬼，故存镇生人之宅。
　　偏去非横口舌，凶鬼咀人，蛊毒扉□，
　　此二字是非尸之字是也。
　　蛇竭之物，亦能辟伏，不敢来为祟害也。
　　作此法常以每日夜，
　　以日兼夜，日一度思之，夜一度思之，如此不逾，存之三日，应验并差。
　　皆以先步，存
　　步者，是步纲也。存者，是心存为纲步钢之法。后圣君告尹真人言：夫蹑纪禹步，以七年有功，不必自身亲步也。即心存之，如纲图。存身履纪纪钢过，即得效。如未有功效，即须步纲镊纪之法。
　　地纪三遍，禹步三步九迹，配衣左右。讫，即存四等镇守其病人，及镇护主人宅。如此不逾一七日，重病者退差。不善，重加。
　　此是老君言也。言病者是忠良之人，病与救之。不善之人，背逆之流，用此法存念，却即自生背道逆天之心，病乃天与之。今世人不知，但怒怨鬼。鬼实不能自为此害，皆因假天地官之威，即乘威而作祟也。夫任仙官之位皆有威，役使天神地只，九土万国，社神庙神官也。
　　此二等，
　　一等救治吉人，一等征伐恶逆之徒也。
　　皆以天之救征也。以子身受天之法，带天之文，身是天官，便行天令，可执直其心取仁，无亲无偏党之性，无傍偷之欲，清高志远，
　　志人之能久远生生，不退知进之人。
　　可授此法。掌行天法，悔救之诀。非人不可妄传，罪及七代，殃没一身。天师受后圣君诀，在左手第四指第一节，用五色丝线缚之，莫令解之。五日及夜，鬼目盲，人目青，十日自消矣。
　　后圣君曰：夫为道术之人，须以真心，无妄无欺，无贪无嗔无痴，如此之人，乃可行持之法。如心未真不直，痴嗔贪妄，不可行法。勿效恶人。须自身清直保得，乃可为之。今但行救人治病之道，天地与子着功，得仙道日。近昔有道士黄卢子，
　　是葛越也。
　　常好行炁禁之术，存四神及地神地轴神，摄御江山，如回手掌，回山
　　回山者，一里之地，开为千里江山。千里江山，摄为一里之地，不难也。
　　缩地转海。法亦先经蹑地纪，六年，长呼存四神及地神地轴等，常带地神地轴等箓。即蹑纪三遍，散为禹步三遍，又步绝地脉步三遍，配天，左右交击纲三遍，捻地心目，大叫三声，即唱摄即地镇四神，及地神地轴神，移山河江海，变动阔狭，远近立成，即不难。亦加天地式相应，少时出没自由，验极之法，此法有五等。用之具口传授。
　　金锁流珠引卷之二十九竟
　　
