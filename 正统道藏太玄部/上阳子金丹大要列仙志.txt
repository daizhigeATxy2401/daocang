上阳子金丹大要列仙志
　　经名：上阳子金丹大要列仙志。元陈致虚撰。原系《金丹大要》之附录，后分出别为一卷。底本出处：《正统道藏》太玄部。
　　上阳子金丹大要列仙志
　　东华帝君
　　姓王，不知其世代名号，或云名玄甫。得老子之道，后隐昆仑山，复居五台山紫府洞天，自称少阳君。於终南山凝阳洞，以道授锺离正阳。六月十五日生，十月十六日上升。
　　正阳帝君
　　姓锺离，名权，字云房，号正阳子。京兆咸阳人。仕汉为将军，因兵失利，入终南山，遇少阳君，授以至道。隐晋州羊角山。道成，天〔帝〕封号太极左宫真人。乃束双星，衣槲叶，自称天下都散汉。有诗行世。后於澧水以道授纯阳。四月十五日生，五月十八日上升。
　　纯阳帝君
　　姓吕，名岩，字洞宾，号纯阳子。祖居西京河南府满柘县永乐镇招贤里，今曰蒲州坂县。生於天宝十四年乙未四月十四日巳时，一云生唐德宗贞元丙子。从父海州刺史，因家焉。以科举授江州德化令。因纵步庐山，游澧水之上，遇正阳授道，至今在世。天帝颁诏为九天采访使，五月二十日奉诏诗云，纠司天上神仙籍之句，世就以此日为上升。有诗词名《浑成集》，行于世。以道授海蟾、重阳。四月十四日生，五月二十日上升。
　　海蟾帝君
　　姓刘，名操，字宗成，号海蟾子，又改名玄英。燕山人。仕辽，登宰相。因遇纯阳，即辞相印，佯狂远游於秦州。纯阳授以丹道，乃作诗云：抛离火院三千口，屏去门兵百万家。后道成，遁迹於终南、太华之间。以金丹授董凝阳、张紫阳。十二月十四日生，六月十五日上升。
　　重阳帝君
　　姓王，名中孚，字允卿。又易名世雄，字德威。后入道，改名哲，字知明，号重阳子。咸阳大魏村人也。生宋徽宗政和二年。壬辰十二月二十二日，於终南县甘河镇，遇纯阳授口诀，有诗四十八上始遭逢之句。明年庚辰，醴泉再遇，复得金丹之道。乃作穴居修行，名活死人墓。又与和玉蟾、李灵阳结庵而坐。初，有史处厚、刘通微、严处常，相继受道。后焚其庵，东出关，抵宁海州，以金丹之道授与丹阳。又授丘长春、谭长真、孙不二、王玉阳、刘长生、郝太古。乃以纯阳所授秘诀五篇，尽付七人。有《全真前后集》、《韬光集》、《云中集》、《分梨十化说》行于世。十二月二十二日，正月初四日上升。
　　丹阳真君
　　姓马，名钰，字玄宝，号丹阳子。先名从义，字宜甫。宁海州人。生金太宗天会元年癸卯，即宋徽宗宣和五年也。五月二十日生。家富，号马半州。娶孙氏，生三子，曰庭珍、庭瑞、庭珪。大定七年丁亥，重阳至，因食瓜从蒂起，师怪而询之。重阳曰：香从臭内出，甜向苦中来。复叩云：何名道？重阳曰：五行不到处，父母未生前。乃请归家，师之。戊子岁，以家事付三子而出家。重阳以所得纯阳金丹秘诀五篇授之，并口指其诀。遂顶三髦，而修行成道。因分梨十化，多受辛苦。时求道者，有李大乘、赵蓬莱、韩清甫等，唯宋披云得师金丹之旨，乃先成道。有《金玉集》、《渐悟集》、《行化集》、《成道集》、《圆成集》、《精微集》及语录，一皆行于世。七真之内，皆多师也。五月二十日生，十二月二十二日上升。
　　长真真君
　　姓谭，名处端，字通正，号长真子。宁海州人。初名玉，字伯玉。生金太宗元年癸卯三月初一日。中年患风痹，师事重阳。每旦重阳以盥余令以洗面，久而疾愈，乃授以道。以宿业重，因遇醉徒驱击，折齿流血，师皆不问。丹阳闻曰：一拳消尽多生业。道成，有诗后句云：涌出阳神独自归。书毕而逝，异香满室者数日。有《水云集》行於世。三月初一日生，四月初一日上升。
　　长生真君
　　姓刘，名处玄，字通妙，号长生子。东莱武官庄人。生金熙宗皇统七年丁卯，即宋高宗绍兴十七年也，七月十二日生。大定九年，即宋孝宗乾道五年，师重阳。道成，於宋宁宗癸亥嘉泰三年二月初六，呜鼓集众，曲肱而逝。有《仙乐》、《太虚》、《盘阳》、《同尘》、《安闲》、《修真》文集六，及《 道德注》、《阴符演》、《黄庭述》留世。七月十二日生，二月初六日上升。
　　长春真君
　　姓邱，名处机，字通密，号长春子。登州栖霞县滨都人。生金熙宗皇统八年戊辰，即宋高宗绍兴十八年正月十九日生。二十岁师重阳。二十七岁乃入磻汉，穴居修行。三十三岁复居陇州龙门山，苦行如磻溪时。道成之后，四十二岁赴金世宗召馆。六十二岁齐鲁入于宋，宁宗召师，不赴。六十五岁成吉思皇帝召见，详见《庆会录》 对策。禳灾救旱等事，为元朝功臣。有《磻汉》、《呜道》文集二，《西游记》行于世。丁亥岁七月初九日，师升堂示众，以生死事留颂坐化。正月十九日生，七月初九日上升。
　　玉阳真君
　　姓王，名处一，字玉阳，号伞阳子。宁海东牟人。生金皇统二年壬戌三月十八日。师重阳受道，居云光洞，志行确苦。道成，大着神异，度人逐鬼，踣盗碎石，出神入梦，召雨撼峰，烹鸡降鹤，起死嘘枯。金世宗闻其名，召对，大副宸衷。嫉者饮之鸩，师归入水，水涸而不死。有《云光集》、《显异录》行于世。三月十八日生，四月二十二日上升。
　　广宁真君
　　姓郝，名大通，字太古，号广宁子。宁海人。生金熙宗天春三年庚申正月初三日。巨富。师事重阳。初名璘，号恬然子。虽入道而志不苦励，长真、玉阳劝激之。至岐山，遇神人〔授〕与金丹口诀，为改今名号。遂游赵魏间，修行道成，留颂而逝。有《太古集》、《心经》、《救苦经》、《解大易图》及《示教直言》行世。正月初三日生，十二月三十日上升。
　　清静元君
　　姓孙，名不二，号清静散人。宁海人也。生宋徽宗宣一和元年己亥正月初五日。父孙忠显，俾适州之马宜甫，生三子。重阳主以分梨十化宜甫夫妇，仙姑出家学道，居洛阳风仙洞修行。夫妇每自相激励，俱成道。有诗词行世。正月初五日生，十二月二十九日上升。
　　黄房公
　　姓宋，名有道，字德方，号黄房公。沔阳府人氏。行诸阶法，无云则能以符而与云，有云则能披云而见斗，故时号披云真人。一日遇丹阳，授以金丹火候秘诀。行之两年，能贰其身弗死你因进东海，适皇元太祖成吉思皇帝，召长春邱师叔时，公与十八人为之辅行之首。世祖皇帝封通玄弘教披云真人，武宗皇帝加封玄通至道崇文明化大真人。后以至道授太虚李真人，而黄房公莫知所终。或云在燕之长春〔宫〕坐逝。
　　太虚真人
　　姓李，名珏，字双玉。蜀之崇庆府人。既得黄房公金丹之道，改名栖真，号太虚。即往邵武之武夷，潜修金丹。七阅月而道将成，乃回途，道经龙虎。先夕，雩坛有梦真人至者，时久旱析祷弗应。次日真人果至，众皆弗知，唯梦者见一贫道人来，曰：是此人也。众请祈雨，应时雾霈。而去至真州玉虚庵，结园而坐。后出圆，以道授张紫琼既，嘱曰：金丹宜潜修，大道当授人。后云入青城，莫知所终。正月初十日生，八月十五日成道。
　　紫琼真人
　　姓张，名模，字君范。饶州德兴人也。后闻道，改名道心。初，太虚真人偶寓安仁熙春宫，紫琼求授金丹，太虚弗与。继而适市，因见施丐钱三十文，乃曰可授已。遂以金丹之道付之。次年复会真州，始全火侯。紫琼既闻真要，后以至道授于缘督赵公，乃即隐去。十月初二日生，十二月二十五日成道。
　　缘督真人
　　姓赵，讳友钦，字缘督。饶郡人也。为赵宗子，幼遭劫火，蚤有山林之趣。极聪敏，天文经纬、地理术数，莫不精通。及得紫琼师授以金丹大道，乃搜群书经传，作三教一家之文，名之曰《仙佛同源》。又作《金丹难问》等书行於世。己巳之秋，寓衡阳，以金丹妙道悉付上阳子。六月十八日生。
　　上阳子金丹大要列仙志竟
　　
