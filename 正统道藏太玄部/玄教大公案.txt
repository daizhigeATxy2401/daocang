玄教大公案
　　经名：玄教大公案。元苗善时（字太素）撰，门弟子王志道编集。二卷。底本出处：《正统道藏》 太玄部。
　　玄教大公案序四篇
　　道统之传，其来久矣。始太上混元老祖以象先之妙，强名曰道，而立言以德辅翼之，而五千言着其中。然存言外之旨，微妙玄通，有不可得而言者，深不可识，亦强为形容焉。自道德受关令尹子，其十子各得其妙，如列、庄诸子，至安期生、李仙卿、葛仙翁众真，更相授受，各有经典。然枝分派利，於洞天福地亦代不乏人。自周汉以来，惟尹子嗣祖位，金阙帝君继道统，授束华帝君，帝君传正阳锺离仙君，锺传纯阳吕仙君，吕传海蟾刘仙君，刘南传张紫阳。五〔祖〕紫〔阳〕北传王重阳、七真，道统一脉，自此分而为二。惟清庵李君，得玉蟾白真人弟子王金蟾真人授受，为玄门宗匠，继道统正传，以袭真明。亦多典集见行于世。实庵苗太素师事之，心印其要，盖青出于蓝而青于蓝者也。实庵抱负此道，以列祖道统心法，模范学人。采摭诸经枢妙，升堂入室，举其纲要，於列祖言外着一转语，复颂录之。以易数为六十四则，又入室三极则。门弟子王诚庵辈集成编，名曰《玄教大公案》。言言明本，句句归宗，体用一真，圆混三教。使人於羲皇画外纵横，玄圣象先游泳，至哉。华阳真逸唐公，捐金绣梓，以广其传，义亦宏矣。诚有决烈汉，向此《大公案》外，具无极眼睛，觑得七穿八透，豁然四达六通，则道统明明，相继而无息，岂不美欤。
　　金陵渊嘿道人柯道冲，敬序。
　　无极天心，中融万法，象先慧目，圆烛无方。性至虚则八达六通，心云障则千差万别。是故欲得豁开天外眼，必先明了世间心。仆幼习儒业，长慕玄风，每研理性之元，参究天道之妙，遍求愈远，默探愈深，果谓不可得而闻也。夙生何幸，得诣中和，时闻实庵老师法诲，使人累释心清而造元返本，神凝气息而安命乐天。切切多方，谆谆曲化。一日，中和上足出示师之升堂入室，举演法海宝珍，道统心法诗颂，目之曰《玄教大公案》。仆静咀玩，见其剖判一元，结绝万法，抖擞群真骨髓，贯通列祖肝肠。为人硎慧剑，砺神锋，斩三尸，诛六贼，解缚缠，脱桎梏，破忧疑网，断烦恼障。活死汉，救生灵，诱明达，彻大用大机，造极乘极奥，优游未始，真乐无生。其性理天道之妙，明心见性之机，圆混于中，一一明白。诚此透彻，岂果不得闻欤。然此亦皆师之绪余耳。仆既沾受用欣然，不揣命工绣梓，与天下福慧大丈夫，同向此按欸中具一只眼，拶翻关捩，粉破太虚，全本然，反纯朴，逍遥无极，啸傲先天，是所愿也。
　　金陵青溪九曲逸民唐道麟，顿首谨识。
　　圣仙至道，体玄先天，用妙万法，以精诚中息而密固本元，以谦敬和顺而美利天下。实庵先生《玄教大公案》，体用全彰，行功圆备，融一真而入妙，混万理以归元。俾夫养元炁融冲慧命，寂本性安平道心，伟乎美矣。岂忧寂空无机锋，口鼓一曲异端之比哉。仆昔闻先生补注《伊川易传》三分未尽之旨，默然惊叹曰：伊川先生乃前宗六夫子中一夫子，尚有未尽，今实庵先生补注其未尽，是何人也？恨不能飞见。偶授南台职，暇日与同僚三五，特踵中和相访。一见先生，清寂安恬淡如也。及乎黑敬请益，雍容豁达，随问随答，的当通畅，使人廓如也。又得观补注《易传》未尽，及易网解惑，果谓辞简理贯，纯粹精明，将仆等积年参学疑难，一旦冰释。如《大公案》始一则，将三教枢机精妙、中正体用、偏执见解，已尽剖判。中引诸经，一事一理，一玄一妙，若对镜观形，精粗圆照。如云三身混极，六欲沉空，虚极反元，动静体道；以宽慈养天性，以俭约养道心，以谦巽养玄德；日用五音毒气、十般贞病。至于举兼山之艮，明静止真功，题日昃之离，明死生妄幻。画前至妙，象外重玄，秉羲皇宝剑，劈开列圣玄关，现元始黍珠，照彻群仙天谷。实前代道儒宗师，皆未尝道。可谓妙超今古，玄混始终，非先天之高明，其孰能与于此。宣圣云：先天而天弗违。信哉。仆敢不师礼事之，兹略序师之道德体用、事理实迹，其先天言前之妙，在乎同志慧力绵密中之体式。
　　行台监察御史王主敬从义，顿首序引。
　　真金不惧火，煅炼愈精明。美玉绝纤瑕，琢磨成宝器。朽木惫铁，匠手难为。故南华老仙云：有圣人之才，受圣人之道，易矣。或生而知之者，几何人哉。然夙根灵慧，一彻万融，亦在乎明师提挈，方可直超最上。我辈福薄根钝，业力常胜道力，大言直超顿彻，恐亦自昧耳。若从师匠炼琢，自诚明而虚通，犹戒定而慧彻，步步踏实地，心心体太空，久久澄搅不浊，攧磕不碎，自然纯粹坚固，岂不美哉。吾师实庵仙舫，道隆方外，教阐环中，发明太上心玄，剖判羲皇骨髓，掀翻三教，融混一元，扫荡邪宗，豁开正道，斲削后学，造大本宗，烹炼高明，达先天境。是以良朋霞友云集，明公贤相风从。虚而往，实而归，诚不言而信；近者悦，远者来，咸无为而成。乃知言未尝言，弘众妙迥出思议之表；〔可〕道非常道，备万德独立象帝之先。非极高明而通至化者，其孰能与于此。仆日侍玄堂，幸沾法雨，录集升堂之珠玉，缉熙入室之宝珍。然义适多方，理归一极，历代圣仙未结绝案款，吾师一一决断明白。目之曰《玄教大公案》，列成六十四则，以象周易六十四卦； 入室三极则，以象三极。诚有决烈汉，直下承当煅炼，向中默会力行，泯声色，渊识情，莹天心，开道眼，顿超生灭，耀彻古今，大用大机咸备於斯，其真乐奚可胜计哉。诚能如是，庶不负吾师谆谆之教，亦乃千载一时之遇也。虽然，仆亦驾渡舟一夫云耳。
　　泰定甲子，门弟子诚庵王志道，顿首敬序。
　　玄教大公案卷上
　　金莲道师实庵先生苗太素举门人诚庵王志道集
　　升堂明古六十四则
　　第一则
　　太上《道德真经》云：道可道，非常道；名可名，非常名。只这两句，扫尽三教一切有无声色诸法，使学者於动静语默外密密承当。故夫道也，非形非相，不色不空，物物全彰，人人本具。乃天地未始之大象，父母未生之至灵，不属思求，非从言会。盖遣无定体，心妙无方，乃知不可道之道，乃真常之妙道；不可名之名，即本然之强名。若执可名，即成外道，若执可道，即是异端。大众，既不可得而名道，毕竟云何领会？诚，诚。颂曰： 
　　强名曰道，嚼饭喂儿。言思着意，摸壁寻篱。沉空滞寂，幽入傍蹊。屈伸存想，泥法守规。举无默坐，惺惺着迷。观心转物，自碍呆痴。无无自纵，放旷无知。去识内觉，带水拖泥。机锋敏捷，竖拂拈槌。语默敲喝，瞬目扬眉。随情说法，即事起疑。精魄热乱，识神弄奇。大言阔说，根本支离。以此学解名道，不悟悉堕狐狸。宁如纯纯朴朴，诚诚息息微微。恍惚大虚体一，生前面目巍巍。诚会不神神的义，掀翻众妙乐希夷。
　　第二则
　　太上云：圣人处无为之事，行不言之教。又云：为无为。又云：道常无为，而无不为。旨哉，神领意会，目击道存。卓尔於象帝之先，超然於形骸之表，此不言之妙也。所谓无为者，非土木偶人，推之不去，呼之不来，逼之不动，块然一物也。贵乎一点灵明，圆混混，活泼泼，无心为而为，时止时行，以辅万物之自然。所以道：道常无为而无不为。且道为无为者谁噫？颂曰：
　　不言之妙，无为之益。寂然威感，天下希及。贯彻万理，融归太一。一归何所，混元无极。无极中主，生化不息。生生无生，绵绵密密。不动动中烹紫金，无为为处煅琼璧。嘻，切忌错识。
　　第三则
　　太上云：谷神不死，是谓玄牝。玄牝之门，是谓天地根。绵绵若存，用之不勒。此一篇尽道心妙有之玄，慧命真空之本。空而无物，虚而有灵，无象之实象，不神之元神，是谓谷神也。虚灵不昧，即谷神不死也。不昧虚灵，强名玄牝，枢机圆活，故云玄牝之门。此乃向上玄关，虚无妙窍，为天地之根本，性命之渊源，辟翕元炁，升降自然，大众拨转玄关绵密密，诏然皇极先天天。颂曰：
　　谷神不昧性明圆，玄牝阖辟造化旋。狮子眼睛明朗朗，象王鼻孔息绵绵。千和万合中绵密，一混三元体自然。心息相依无间断，恍然父母未生前。
　　第四则
　　太上云：恍兮惚，其中有物；惚兮恍，其中有象；窈兮冥，其中有精。只这物象是甚么物象？咦，此三者不无不有，非阴非阳，五行不到处，七情未发时，是我本元实象，无极至真，先天祖炁，浩劫元精，三者本一，一体三身，是谓清浄法身，是谓妙有空身，是谓真无道身。诚能元精固，欲海枯，则清净法身圆；真息调，业火灭，则妙有空身健；元神凝，妄心死，则真无道身着。三身一混，万法中融，光辉宇宙，德备鸿蒙。大众，且道如何了当？○此止息息，弩力努力。颂曰：
　　非心非性亦非仙，一体三身中混然。寂寂凝神潜至密，绵绵息浩毓重玄。慧风扫尽山头雪，劫火烧乾海底泉。此乃极乘玄外妙，知音仁德可心传。
　　第五则
　　太上云：有物混成，先天地生，寂兮寥兮，独立而不改，周行而不殆，可以为天下母。昔日我祖纯阳帝君，语此一篇，与南岩俨禅师，同度湖南何祖师成证道果，至今三真一脉，香火木绝。后禅师以此义作一颂云：有物先天地，无形本寂寥。包含万象体，不逐四时凋。大众，只这一物是甚么物？师寂然良久云：不与万法同侣，所以独立而不改；大圆通无断灭，所以周行而不殆；得此道者，能化化而不化，能生生而不生，故可为天下母。母，道也。咦，诚、诚、诚。颂曰：
　　诚诚诚极默中中，一颗玄珠辉太空。寂寂周通无眹迹，寥寥独立不雷同。先天天表凝元炁，无极极中振祖风。体用大机明彻了，生生化化妙无穷。
　　第六则
　　太上云：载营魄抱一能无离，专炁致柔如婴儿，涤除玄览能无疵，明白四达能无知，天门开阖能无雌，爱民治国能无为。此一篇尽明心心明之妙，见性性养之微，养浩工夫，金丹妙用，悉备此章。如抱一专炁，乃纯然无间也。涤除玄览，莹彻天心也。能无疵心，清净光明也。明白四达，见性而无碍也。能无知，含光厚养也，天门开阖，真息绵绵而无间也。身为国，炁为民，炁顺身安，为而无为也。诚了此章，金丹之道毕矣。其或未然，审予后颂。颂曰：
　　阴魄营营扰，阳魂不得安。抱一调元炁，彻通玄上关。心天纯莹玉，性月印寒潭。赤子金元体，婴儿复粹颜。君享安国乐，民无人我山。魂清魄灵圣，大智乐闲闲。
　　第七则
　　太上云：三十辐共一毂，当其无，有车之用。云此一章，教人即物明本，忘幻全真。毂因辐而成轮，车因输而成用。当初本无，以其断木成器，故假名曰车，成车之用。譬我一身，上至泥丸，下至涌泉，内则五脏，外则四肢，假合幻形。当初本无，以其有此幻形，强名曰人，成人之用。形而上者曰道，形而下者曰器。故有形者以无为便利，中无形者以有为运用，器与室同一义。且道只今无形中主，如何了悟？耸。颂曰：
　　辐来辏毂车成用，念复归中道大通。车运器成谁着力，只今谁是主人公。
　　第八则
　　太上云：致虚极，守静笃。万物并作，吾以观其复。此一章明入室大定，复命归根，真空实际，切切真功。空诸幻有，不染一尘曰虚。万法纷纭，此心不挠曰静。工夫致极，六脉俱澄，一真寂朗，复其本然。到这裹通身是口，难措一言。我若露泄，汝等工夫忽至此，必然骂我饶舌。我不说破，又恐汝等到此着邪。所谓不知常，妄作凶也。毕竟云何？颂曰：
　　虚之又虚，静之又静。身心两忘，气融神定。一片玉虚，天心光莹。复未生前，谁凡谁圣。非真非仙，非心非性。本无可言，亦非可证。寂然诚诚，中中密印。
　　第九则
　　太上云：视之不见名曰夷，听之不闻名曰希，传之不得名曰微，此三者不可致诘。真空无象，视之不见；大音希声，听之不闻。此妙也，如云出岫，若月印潭，难为摸索，传之不得，既非耳目所及，拿捉不住，又不可得而言。问毕竟如何？嘻，此道也，昭彰在上而不明皦，潜密在下而不昏昧。所以仰之弥高，放之弥满六合；钻之弥坚，收敛全无眹迹。迎之莫见其首，随之莫见其后，辉今耀古，莫始莫终。且道只今是谁主、是谁御道来？○颂曰：
　　无形无影寂无声，耀古辉今号赤文。妙有有如潭底月，真无无若岭头云。遇缘常默灵光照，对镜休生业火焚。和会三元归一极，主人终日醉醺醺。
　　第十则
　　太上云：善行无辙迹，善言无瑕谪，善计不用筹策，善闭无关枪而不可开，善结无绳约而不可解。可谓鬼神莫测，方士莫知，乃知圣人大机大用，无门可入，不可度思，皆自然而然，无可不可。南华老仙言：圣人终日行，未尝行；终日言，未尝言。故未尝不行，行必在道；未尝不言，言必中节。发无不中，何必筹策；无为而成，何必绳约。故圣人之道，一以贯之，自然均齐方正；美利天下，自然条当宽弘。故能常善救人、常善救物，作之君、作之师，不自爱贵、不自矜伐。虽大智慧，同大愚人。嗟乎，我辈行不遵道，言不中理，甚至于思虑计较，密察关防，卖弄精魂，好为师范，自是自见，自祸自殃，去道远矣。若不直下悔过自新，果行育德，则安能承袭太上真明，光晖天下，利益群生。其或未然，听予颂曰：
　　行满天下无怨恶，言满天下无亡过。倒携慧剑倚长空，万法来前迎刃破。行时行之坐时坐，饥则养兮睡不卧。中中默默袭明公，就裹壶天如许大。
　　第十一则
　　太上云：道常无名，朴虽小，天下不敢臣。心本无迹，道常无名，朴虽至小若微尘，神用无方，含造化端，居万象之先，所以天下不敢臣也。故得此道者，顿超物表，性象太空，周流六虚，动静无碍。是以道之在天下，犹川谷之於江海，泛兮其可左右，微兮其可色声，瞻之在前，忽焉在后。虽然如是，诚能万缘顿息，一念归中，方知道元来自有，不必他来。大众还会否？颂曰：
　　心即道兮道即心，不劳思想别追寻。
　　利名雪化灵台莹，恩爱冰消慧海深。
　　风卷尘清金虎伏，云收雾散玉龙吟。
　　天清皎日光圆朗，万籁寂呜息大音。
　　第十二则
　　太上云：反者道之动，弱者道之用。原夫念有偏倚，则以正反之；心有妄想，则以觉反之。正觉然妙，亦是道之动也。圣人心若太虚，清净自然，无一毫偏妄点染，体乎中道，其正也、觉也，何用修为？故曰：绝学无忧，清净为天下正，履谦处顺，和同柔弱，礼也，亦道之用也。故天下万物因生而有，无生则无有矣。大众，正以反邪，觉以照妄，犹是道之动，道之用。若自尊自是，不反不弱，则道之丧矣。颂曰：
　　天下本无事，人心自热忙。雨收山色翠，云散月圆光。体道神清泰，安常德义香。诚中狂作圣，偏妄圣为狂。本性无欺昧，不必更参详。
　　第十三则
　　太上云：不出户，知天下；不窥牖，见天道。其出弥远，其知弥少。是以圣人不行而至，不见而名，无为而成。夫天下犹一身，天道即本心。心虚明，则天理昭彰。身中正，则天下安静。乃知道在自身，向外求则远矣。明在本心，向外观则昧矣。故圣人反身而诚便到家，反照隐密则明德着，不动而变则不理当。大众，多少省力，又不费心，还委悉否？休，休。颂曰：
　　不涉程途便到家，何须着境苦枝植。
　　旻天清肃家家月，春日和融处处花。
　　气泰款斟王母酒，心清奚用赵州茶。
　　安闲自在全无事，何又喃喃书五车。
　　第十四则
　　太上云：上士闻道，勤而行之；中士闻道，若存若亡；下士闻道，大笑之。不笑不足以为道，故建言有之。夫上士元本清高，根基纯厚，所以一拨便转，八达六通，自然移掇不得，天地莫迁，轻轻快快，绵绵密密，精进力行，终始无昧。中人则业识牵缠，利名萦绊，未免半疑半信，若存若亡。小人骄矜浊富，夸恃虚名，专尚浮华，憎嫌纯朴，故闻圣人之道，则大笑之。若使小人闻道而不笑，则不足以为至道。故小人建设巧言，笑侮有之，不足为怪。夫何故？达道了明之士，顿忘形体，若昏昧之人；事物无心，若退惰之人。卑下混同，类族平等，大体洁白，外若污辱，广德充满，常若不足，建立阴德，密切若偷，质朴真纯，茫然若渝。若大方无际，大器缓成，况大音希声，大象无形，视听不得，道隐无名，摸索不着，清虚寂寞，与彼相反。已上皆下人可笑。惟在道高明，包容含恕，善假方便，委顺曲化，故曰善贷且成。大众，修行人三千功，八百行，尽备此章，勉旃勉旃。颂曰：
　　物物中含太极真，奈人暴弃自蒙昏。
　　下愚执僻心茅塞，上士虚中性玉纯。
　　识性空无名本性，凡人了达即真人。
　　回光直入玄元境，庶免区区再转轮。
　　第十五则
　　太上云：生之徒十有三，死之徒
　　十有三，人之生，动之死地亦十有三。夫何故？以其生生之厚。夫圣人不有去来，了无生死，是以太虚一体，动静不居。嗟夫，一切人此心无主，忽起忽灭，出机入机，无有了期。夫何故？以
　　其生生之厚。欲养生之富厚，则贪婪者衣食常不足，富贵者利名常不足。以其心常不足，故纵六欲七情，三尸六贼，用心役力，巧智其神，致使心火上炎，精水下湿，水火相违，以致病患苦楚，至死未休。惟达道者，明悟虚幻情缘业识，故反情复性，虚心体道，自然火不上炎，水不下漏，水火既济，神炁密融，果证无生，故无死地。乃知人之生，动之死地，皆由水火既未，神炁合离，故亦十有三也。火数七，水数六，合十三也。此章多解不一，各执自见，着相支离。或言九窍四关，十分有三分生，七分死；或以月之亏盈，然合成数。於切己进修，全无干涉。惟祖师玉蟾真人言七情六欲，先师言水火既未，最为切当。上下文理顺贯，便得受用。若情欲不息，水火不济，则中无定主，安能出得虎兕甲兵之惊惧？以其神炁一融，自然物我两忘。大众，明彻此章端的大义，力行将去，不必问生死事大已已。颂曰：
　　人之生死藉阴阳，超出阴阳自反常。
　　水火混融忘死地，炁神密固卫生方。
　　人牛俱泯性圆朗，鸥我无情机两忘。
　　假象指贤归故里，休迷相数弄文章。
　　第十六则
　　太上云：道生之，德畜之，物形之，势成之。万物莫不尊道而贵德。道之尊，德之贵，夫莫之爵而常自然。夫大道生生不穷，玄德畜养平等，物随气而赋形，势因时而成就。是以万物莫不尊道为本，贵德为元。故道之尊高，长於上古而不先；德之最贵，成於万物而不先。故体道之士，天下莫敢臣，侯王莫能友，常乐自然。昔帝尧让位许由先生，辞而避之；帝舜让位善卷先生，避之而入山。又如庄子休於子陵，辞黄金百镒，不受相位。古今达道志士，有至于三诏不赴者甚多，可谓道之尊，德之贵，而莫之爵。今之我辈，未造实理，不有真功，未知道妙深奥，玄理幽微，恃自井量管见，扇惑愚俗，彰扬口鼓，要誉利名，不羞之甚。上忝仙圣道风，下缘市尘俗气，似此违避太上慈训，胡不寒心。速改速改。大众，尔等欲知之而速改乎，欲奋志而力行乎？嘻，老拙更为饶舌。颂曰：
　　极品簪缨世慕之，道人看破笑嘻嘻。
　　沤生沤灭莫多事，花谢花开能几时。
　　素履自然宁意马，实颐宁肯舍灵龟。
　　优游不事王侯志，何愠人轻与不知。
　　第十七则
　　太上云：含德之厚，比如赤子。夫含养德性，纯纯朴朴，则比如赤子也。赤子如初生婴儿也。未三月时，元炁纯粹，元神寂冥，不知动静声色，两手握固，百骸柔软，一团和气，纯纯全全。所以终日号哭，而咽嗌不破嘎，毒虫猛兽亦无螫伤。盖与物无心，物亦无伤也。太上以此喻修真之士，心切切矣。我辈欲反本还源，归根复命，以此为则，不亦简妙乎。今心无所主，性不安闲，安得元神凝寂，元气冲虚，而比如赤子乎。大众，执柯以伐柯，其则不远。咦，休休息息，绵绵若存去。颂曰：
　　含养工夫妙，中中密密绵。婴儿心溟涬，赤子性纯全。
　　今古谁消息，死生孰变迁。太虚中大象，玄外更无玄。
　　第十八则
　　太上云：为无为，事无事，味无味。大众，此三句妙理，如自家了彻，则一真洞彻，万行毕备。其或未然，老拙借口与汝等装点。如我辈省悟得，世间一切事物，俱是虚幻空华，此心厌倦，常慕幽静处，诸缘顿舍。似古庙香炉，冷灰灰地，默默然一切人事，来如土水偶人相似，判然不惹，是则故是，然则未然，实非圣人真清净之妙。夫何故？圣人之心，若悬宝镜在堂，物来则照，物去则空，随机应变，活泼泼、圆混混、虚豁豁、明皎皎，因其利而利之，以辅万物之自然。无可不可，乃为而无为也。圆通万变，无所往而不在乎道。如王秉剑，万法来前，迎刃而解，乃事无事也。咀玩道德，精妙入神，含养元炁冲和，如饮玉液琼浆，乃味无味也。大众，汝等欲知之乎，欲力行之乎？噫。颂曰：
　　万里无云障，碧天日正中。圆明晖宇宙，光朗曜虚空。
　　照物无私照，通幽彻大通。我心无点染，何事不圆融。
　　方便和人事，随机阐祖风。
　　第十九则
　　太上云：千里之行，始於足下。只这一步，向何处起脚。大众会么？师寂然良久，空中画一画，云：夫大道蓦直坦平，宽阔无涯，十极八方，六通四达，绰然无碍。南华老仙云：终日行而未尝行。多少省力，全无眹迹。诚向这裹会得，回转头来，力行将去，忽然踏着故乡，纵前许多熟境路头，尽净都忘。所谓顿超物表，游咏仙乡，逍遥真乐，岂不美哉？○看颂曰：
　　举步不在脚，也是涉途程。不行行至妙，无处不宽平。
　　心路诚虚绝，天衢道大亨。踏翻玄妙窍，庆快乐无生。
　　第二十则
　　太上云：我有三宝，持而守之。一曰慈，二曰俭，三曰不敢为天下先。夫宽居仁行，济人利物，悯惠一切，谓之慈。慈所以养乎天性也。素分安常，省心节事，谨言慎行，诚一无妄，谓之俭。俭所以养乎道心也。虚以受人，谦以自牧，柔和卑下，逊让持后，谓之不先。不先所以养乎孔德也。大众，诚能慈，无敌於天下，故曰勇；诚能俭，真乐有余，故曰广；诚能不先，谦尊而光，卑而不可踰，故能成其器长。道人家若不慈、不俭、不谦，不惟亡道，凶祸随之矣。可不戒慎，以保永终之元吉乎？师下座，端诚拜礼大众，而说颂曰：
　　富贵谦为本，尊高下作基。谦谦君子吉，行行惹人非。
　　克己心无昧，恕人心不欺。息心无可欲，和顺乐希夷。
　　第二十－则
　　太上云：言有宗，事有君。夫惟无知，是以不我知。知我者希，则我者贵，是以圣人披褐怀玉。故志士乐道而忘贱，安德而忘贫，外虽狼藉，内怀至宝。故圣人本体圆明，则大用美利无穷，是以言言中节，事事公当。盖言未发时，中有宗本，事未萌时，中有君主。夫惟无知此妙之人，言多不善，事多偏倚，乃不知我道大体妙用寂然，中主应化无方之故。然知此道者希有，诚能反观本主，卓然存乎中，则言也、事也，无不条当，无所往而不利。作之君、作之师，天人敬仰，岂不超绝。故曰则我者贵矣。大众，且道只今言默作为，是谁主使？○颂曰：
　　七情未发妙，六欲不生时。寂寂诚忘我，中中的是谁。
　　言言说奚说，事事为无为。美玉藏中蕴，神珠光自辉。
　　嘻，明明拈出家中宝，无奈人迷不我知。
　　第二十二则
　　太上云：知不知，上；不知知，病。夫惟病病，是以不病。圣人不病，以其病病，是以不病。前经云：虽智大迷，是谓要妙。故达道之士，若拙若
　　愚，若昏若讷，洞彻本元，含光寂照，自昭明德，光而不耀。故曰知不知上也。今之我辈，未悟为悟，未明为明，萤光井量，自为了达，强辞口鼓，卖弄精魂，此乃不知强知之节病也。圣人秉气纯厚，德性朴真，八达六通，常若无知，三才一贯，常如不及。以其中虚安静，恬退柔和，并无昧己自欺，好胜争能，自见自是，许多节病。故曰：圣人不病，以其病病，是以不病。大众，诚能顿觉自己昧心，强知自是之节病，克己改过，自然明德日新，乐天无穷矣。颂曰：
　　百拙无能懒散人，腾腾兀兀乐天真。人前默讷全无用，就裹含容席上珍。
　　性若良金无杂伪，心如美玉绝瑕垠。休夸口鼓机锋敏，免尔劳叨堕法尘。
　　第二十三则
　　太上云：圣人不积，既以为人己愈有，既以与人己愈多。原夫天地乃无心圣人，圣人乃有心天地。天道运而无所积，故生生化化，美利天下而无害。圣人虚而无所积，故纯纯全全，道济天下而不争。所以厚养人民，於己愈有；博施济众，於己愈多。可谓法海宽弘，而无尽藏。大众，只这利而无害，为而不争的道妙常存，日用天地大生之德，圣人大化之仁尽在己矣。伏惟珍重。颂曰：
　　至道玄虚妙莫评，枢机造化主生成。乾坤健顺生生化，贤圣诚纯化化生。
　　舜禹体天奚有害，羲尧心道了无争。物丰时序人安泰，天下淳风乐太平。
　　第二十四则
　　《文始妙道真经》曰：一情冥为圣人，一情善为贤人，一情恶为小人。大众，一情善恶即不说，且道一情冥时如何领会？嘻；若就此处直下承当，则天心朗朗，成性存存。其或未然，听予烦曰：
　　善恶虽然是二途，道人不若悉捐除。七情冥息忽忘我，一道圆光曜太虚。
　　第二十五则
　　《文始真经》云：鱼欲异群鱼，舍水跃岸即死；虎欲异群虎，舍山入市即擒。圣人不异众人，时务不能拘耳。
　　乃知古者达道隐士，明白四达，默默昏昏，故若愚若拙，和光混世，所以方士莫能知；时行时止，应感随宜，所以鬼神莫能测。是以时务不能拘耳，得大自在。今之我辈，恃斗筲之量，彰萤火之光，好为人师，做模作样，矜夸自是，要誉沽名，殊不知反招魔障，以致灾殃。大众，圣人设喻鱼跃岸、虎入市，以致丧身失命，戒之深矣。以此为龟鉴，都不如安贫养道，素分乐天，久久自然有无量快乐，作个本分道人，岂不异哉。烦曰：
　　弄巧翻成拙，彰明莫若愚。侍才招奏剥，本分得中孚。
　　索隐令人谤，要名不自如。安常能省事，长泰乐无余。
　　第二十六则
　　《文始真经》云：圣人多敛万有於一息，无有一物可役吾之明彻。散一息於万有，无有一物可间吾之云为。大矣哉。夫人之一点虚灵，大体大用，在乎一息之间。故放开则充塞乾坤，绰然无碍；收敛则潜归黍粒，全无朕迹。灵灵无昧，体用全彰，事莫能迁，物莫能问。大众，诚能於此明悟了达，则语默动静得大自在。且道只今如何体审息息？颂曰：
　　惚焉天地表，恍尔黍珠中。独立一毫上，昭然体太空。
　　迎之不见首，随之不见综。倏尔忽相遇，非彼亦非侬。
　　第二十七则
　　《文始真经》云：圣人以有言、有为、有思，所以同乎人；以未尝言、未尝为、未尝思，所以异乎人。南华老仙云：终日言而尽道，言言皆道；终日言而尽物，言言皆物。道物之极，非言非默。以此推二祖师士一以，意是一耶，是二耶？大众，诚能於此通彻，则言也默也、为也息也，悉自然而然，无可不可。其或未然，反照去。颂曰：
　　堂前悬宝鉴，圆朗绝纤尘。照者从其照，人观亦听人。
　　妍丑都自见，此镜了无心。目观耳听得，方许尔知音。
　　第二十八则
　　《文始真经》云：圣人道虽虎变，事则鳖行，道虽丝纷，事则碁布。又道云之卷舒，禽之飞翔，皆在虚空中，所以变化不穷。圣人之道亦然。乃知圣人条当天下，寂然神化，文彩全彰，应变随机，均齐弘道。夫何故？圣人大体玉虚，纯然无碍，所以任其所化。云龙禽翔，风雷雨雾，变化不常，大虚未尝变迁。大众，今我辈常常沉滞声色，迷惑有无，着物肆情，强能多事，所以云为失措，动止有妨，安得本性大虚，绰然自在。噫，若之何，各自理会。颂曰：
　　威风凛肃，鬼神莫测。和气雍容，美利万物。
　　为而无为，欲其不欲。飘然无碍，不疾而速。
　　第二十九则
　　《文始真经》云：蜣螂转丸，丸成而精思之，而有蚊白者存丸中，俄去壳而蝉。彼蜕不思，彼蚊蠕白？乃知玉不琢则不成器，天不寒则不结冰。大众，我辈实非天生圣人，欲学圣人之道，须假修习。真真实实，纯纯朴朴，切切下工夫始得。眼下胡枝撑，口鼓胡摆拨，济个甚事？圣人以蜣螂转丸，精思志一，虚白中辉，蜕壳而蝉。物类尚然用工而成，我辈岂不尔思。所以道：修及无修，是为真修；学至无学，方名绝学。今块然一物，蠢尔无知，云不必下工夫，绝学无忧。正所谓隔靴爬痒，枝撑摆拨，久久都无结果。可不勉之。老拙自觉饶舌，伏惟珍重。颂曰：
　　一闻顿彻妙玄玄，福慧根深风善缘。性命双融圆太极，形神俱妙体先天。
　　达摩九载玉心莹，文祖六年金志坚。今古上仙超越者，皆由功德得成仙。
　　第三十则
　　《文始真经》云：众人以魄摄魂者，金有余则木不足也。圣人以魂运魄者，木有余而金不足也。故木喻魂喻性，金喻魄喻情。常人随情逐妄，故情有余而性不足也。圣人摄情归性，故性有余而情不足也。故修真之士，渊情泯识，则本性圆明而无欠余；死魄安魂，则慧命坚固而无渗漏。性情混然，则金木无间矣。虽然，喜怒哀乐爱恶欲，皆情也。寂湛圆明，性也。性一而情七，彼众我寡，所以常被业力胜吾道力。大众，且道如何胜得这七个
　　畜生？嘻，别人难着力。颂曰：
　　七个大魔鬼，常害主人公。主人无志力，营魄骋英雄。
　　慧剑诛白虎，灵宫卧玉龙。太平无个事，鼓腹乐玄风。
　　第三十一则
　　《文始真经》云：人之计生死者，或曰死已有，或曰死已无，或曰死已不有不无；或曰当喜者，或曰当惧者，或曰当任者，或曰当超者，愈变情识。大众，今之修行人，皆言为生死事大，以此经义推之，都是空头烦恼。有无无有，喜惧任超，愈变情识，殊不知我本无生，孰云为死。予尝谓死生乃昼夜之常，则要心无迁易；去来乃动静之变，则要性无昧昏。故南华老仙云：死生亦大矣，无以动其心。虽然如是，也要只今分晓，方为了事人。夫何故？诚能日用间，逆顺不能迁，则夜间梦寝不能昧，梦觉既如一，死生了无碍。其或未然，且请究竟。颂曰：
　　我本无来去，谁云有死生。日月常出没，太虚何暗明。
　　逆顺心无染，梦境自然清。无生真乐妙，历劫庆升平。
　　第三十二则
　　《文始真经》 云：意有变，心无变。意有觉，心无觉。惟一我心，则意者尘往来尔，事者倏起灭尔，吾心有大常者存。故心喻火也，意喻土也。火生土，犹心生意也。无心则无意，无意则无情，是以情生而意觉，举意而心照也。大众，日用间以此照觉，则情识俱空，事物两忘，应用随机，忽起忽灭，皆浮浮然。夫何故？吾心有大常主宰存焉。还会否？咦，颂曰：
　　云去云来山静止，潮生潮退海澄平。潮云无意时来往，山海无心日翠清。
　　第三十三则
　　《文始真经》云：有人问於我曰：尔何族何氏，何名何字，何衣何食，何友何仆，何琴何书，何古何今？我时默然不对一字。或人叩之不已，我不得已而应之曰：尚自不见我，将何为我所。予尝见朱文公语录云：禅自道家起，释氏於道家经典抽出，翻头换面，
　　做宝藏卖弄。予始疑之，思道家安有禅。及熟玩此经，及《南华》等经，方知文公不虚说矣，信乎。冯尊师云：鸠摩罗什未生，已有南华、列子。文始真人设此几问，云：不对一字。大众，是否诚能於此悟的切当，忽然省得真仙微妙，已对了也。其或未然，且向尚自不见我，将何为我所参详去。颂曰：
　　有人问於我，将何为我所。直面定心拳，教伊无处躲。无处躲，无处躲。
　　第三十四则
　　《文始真经》云：譬如大海能变化亿万蛟鱼，水一而已。我之与物，蓊然蔚然在大化中，性一而已。知夫性一者，无人无我，无死无生。夫三才万类，皆自太极中变而有自，各赋形以来，物物具一太极，存一天理，在大化中生化化生而无穷。况心流精衮，事风物浪，无时定止。所以自古至今，翻形换壳，不得超脱。大众，诚能悟此虚幻空华，忘物省事，反情息心，自然一性圆明，不与万法混。这个主人公，超然自在，倒大来轻轻快快，又何人我死生之疑碍乎。珍重珍重。颂曰：
　　鱼龙变化皆同水，人我生成总一心。同异异同忘彼此，黄金同土土同金。
　　噫，纯然一性太空体，寂寂明明绝古今。
　　第三十五则
　　《文始真经》云：均一物也，众人或其名，见物不见道；贤人析其理，见道不见物；圣人合其天，不见道不见物。一道皆道，不执之即道，执之即物。《周易》孔圣《系辞》云：形而上者谓之道，形而下者谓之器。器亦物也。故君子体物而不遗，旨哉。释氏云：人能转物，即同如来。以此章妙推之，费力不少。夫何故？物自物，我自我，何必转，何必去。是以圣人纯一不杂，体合乾坤，自然物我两忘，道心不二。大众，诚能如此见彻，同物我，全天理，这个主人公，活泼泼、圆混混，绰然无碍，无可不可，体妙象先，顿超物表，真乐无穷，又何固执意我矣。珍重珍重。颂曰：
　　滞有到头成幻妄，执无毕竟堕顽空。　有无不立心超绝，不明通处亦明通。
　　第三十六则
　　《文始真经》云：天地万物，无有一物是吾之物。物非我物，不得不应；我非我我，不得不养。虽应物未尝有物，虽养我未尝有我。勿曰外物，然后外我；勿曰外形，然后外心。道一而已，不可序进。大哉，圣人之言欤。物来则应，应之以诚；物去则空，寂然无着，所谓不即不离也。夏葛冬裘，饥餐渴饮，安分随宜，时行时止，皆平常本分事也。可用则用，可休便休，随时消息，辅合自然，又不用心，亦不费力。所谓事于无事，为而无为，多少轻快。又何外物、外形、外心之分别？大众，应物忘物，养我忘我，自然一了百当，本性超然。故曰：道一而已，不可序进。颂曰：
　　对境如无境，同尘绝点尘。我人俱不碍，大地法王身。
　　一彻万融无个事，乾坤内外总吾身。
　　玄教大公案卷上竟
　　玄教大公案卷下
　　金莲道师实庵先生苗太素举
　　门人诚庵王志道集
　　第三十七则
　　《文始真经》云：不可非世是己，不可卑人尊己，不可轻忽道己，不可讪谤德己，不可鄙猥才己。夫非世人而是己，自是也。小看人而尊己，自高也。轻忽人而重己，自尊也。以毁谤人而德己，自能也。以人鄙愚猥琐而才己，自矜也。
　　大众，已上五事，文始真人力救我辈学人节病，当直下明悟反照，如或有一，速当悔改，做个好道人。若拨无因果，昧己不改，从此五事生五般毒气，将来自祸自患。必然自是不改，积生凶恶之气；自高不改，积生强豪之气；自慢不改，积生骄欺之气；自能不改，积生愠怒之气；自矜不改，积生矫傲之气。如是之气，皆系禀赋轻薄血气之性，俗风染污习气之性使然。既有此五毒，则生嗔恨烦恼、灾厄苦楚，自为障魔，德行俱丧。至本然真性，烟雾昏昧如此矣，尚言明心见性，硬夸玄妙禅机，正所谓掩耳偷铃。嘻，慎之慎之。颂曰：
　　贫者生来太蠢痴，无闻无见更无知。人间鄙拙无如我，岂我人前弄爪蹄。
　　第三十八则
　　《文始真经》云：昔之论道者，或曰凝寂，或曰邃探，或曰澄彻，或曰空同，或曰晦冥，慎勿遇此而生怖退。天下至理，竟非言意，苟知非言非意，在彼微言妙意之上，乃契吾说。大众，此一章痛针我辈，执着言辞以为玄妙，坠於一边，不能圆混大同。诚悟不可言之精妙，直超最上方，契合《文始真经》实理，当在语言之外承当。颂曰：
　　凝寂为顽静，邃深属幻阴。空同何实际，澄彻入昏沉。
　　冥晦幽无照，微言堕法尘。一齐无碍了，庆快乐天心。
　　第三十九则
　　《冲虚经》云：有人忧天地坏。真人解之曰：彼一也，此一也。故我生不知死，死不知生，来不知去，去不知来，坏与不坏，吾何容心哉。又云：精神入其门，骨骸反其根，我尚何存。大众，死生犹昼夜，去来若冬春。故圣人明达此妙，生死去来，心一太虚，都忘所知，自然而然，此身亦天地。故云彼此一也。乃知精神反本，幻化归空，一真同乎今日，超然巍独，何必更问我尚何存。诸公若各向此了得，只今便请如此，休待末后再去商量。颂曰：
　　幻化有形终有坏，真元无象故常存。只今一切了无碍，超然三界独称尊。
　　第四十则
　　《冲虚经》云：鲁君闻亢仓子深得太上之道，能以耳视而目听，使上卿厚礼聘至。鲁君卑辞请问。亢仓子曰：传之者妄矣，我能视听不用耳目，不能易耳目之用。鲁君曰：此增易矣，其道奈何，寡人终愿闻之。亢仓子曰：我能体合於心，心合於炁，炁合於神，神合於无，其有介然之有，惟然之音，虽远在八荒之外，近在眉睫之间，来干我者，我必知之。乃不知是我七孔四肢之所觉，心腹六脏之所知，其自知而已矣。鲁君大悦，以告孔子。孔子笑而不答。
　　大众，忘我造玄，虚心体道，则身心圆混，神炁妙融，是以一性太虚，六根互用。大哉真人，圆证若此。惜乎鲁君，虽乐然敬爱之，被贵荣声色迷昧，不能了悟，以告宣尼。且道何故宣尼不答？参颂曰：
　　三元冲妙归无极，一性圆辉体太空。诚会六根源一混，不圆通处亦圆通。
　　第四十一则
　　列仙《冲虚经》云：龙叔有十般病，求文挚医。文挚问其病证，龙叔曰：吾乡誉不以为荣，国毁不以为辱，得而不喜，失而不忧，视生如死，视富如贫，视人如己，视己如人，处家如旅舍，吾乡如他国。凡此众疾，爵赏不能劝，刑罚不能威，盛衰利害不能易，衰乐不能移，此奚疾也？文挚向明视之，曰：嘻，子方寸虚矣，几圣人也。子心六孔流通，而一孔不达，今子以圣智为疾，非吾浅术所能也。
　　大众，龙叔之病，荣辱得失，死生贫富，人我视之一笑，故为病也。所以证圣智圆通，六通无碍，自然而然矣。夫何故复云一孔不达？请诸公默默中参，如参得这一孔通达，则无漏矣。颂曰：
　　龙叔十般病，达人当悟证。六通无碍遮，识性空天性。
　　向上窍豁开，一真融慧命。性命了圆成，玉质金坚莹。
　　第四十二则
　　《冲虚经》云：无所由而常生者，道也。由生而生，虽终而不忘，常也。故无用而生谓之道，用道得终谓之常；无所用而死者谓之道，用道得死者谓之常。大众，此一篇发明大道体常，无断灭相也。所谓无所由而常，乃无所从来，不知生为生，乃道也。生而无生，身虽死而本性不亡，乃常也。故无用而生谓之道，体道得终谓之常。以此明悟真常妙道，体乎自然，何必忧乎无常。颂曰：
　　日月有明暗，大虚无暗明。性本太虚体，生灭奚变更。噫，任他桑海变，一点湛然清。
　　第四十三则
　　南华老仙云：明於天，通於圣，六通四达，云昧然无不静者矣。圣人之静也，非曰龙也，善故静也。万物无足以挠心者，故静也。水静，犹明烛须眉，平中准，大匠取法焉。水静独明，而况圣人精神之心乎。
　　大众，此一章专言一个静字。学人常常多被逆顺境迁，事物障碍，不能耐烦，欲寻个幽静处休歇去。殊不知又添个寻静的念头，到那幽僻处，又有许多劳攘，可怜哉。南华老仙以一善字，发明真静明妙工夫的切。所谓善者，非曰善恶之善，乃圣人之良能也。圣人之心，虚明空廓，清静圆辉，如悬宝鉴，物来则照，物去则空，无有色相好丑，一心澄彻，万里昭然，岂不简妙。故以水静犹能清平烛物，况人之一点灵空明乎。诚能于此透彻，事休扰扰，心绝营营，做个清闲道人，多少轻快也。颂曰：
　　动静不居，去来无碍。四威仪中，得大自在。为其无为，利而不害。一点虚空，大周沙界。
　　第四十四则
　　南华老仙《齐物篇》首，以二子答问三籁。始言人籁地籁之不齐，便是孟子云物之不齐，物之情也；末言天籁，云吹万不同，而使其自已，谓众窍怒息，万籁澄虚，时是谁耶。前言情，后言理，理一分殊，宾主自别，不齐之齐明矣。就中广喻，以明物之生化无穷，万化一化皆神。末以己梦蝴蝶为喻，结一篇之大义：倏然梦栩栩然蝴蝶也，俄然觉蘧蘧然周也；不知周之梦为蝴蝶与，蝴蝶之梦为周与？周之与蝶，则必有个分限，到此恰不说破。大众，且道只今谁梦谁觉？诚能直下明悟分晓，则知生死梦觉，则齐归於大化，其中有卓然巍独者存。故曰：有此大觉，则然后知此大梦也。其或未然，听吾后颂曰：
　　物我同胞体一源，不齐齐处亦方圆。随情各造轮回壳，反本同归太极圈。
　　万籁寂然天籁息，一心清肃识心潜。化生生化由他变，梦觉双忘乐象先。
　　第四十五则
　　南华老仙云：孔子教颜子心斋，回曰：敢问心斋？孔子曰：若一志，无听之以耳，而听之以心，无听之以心，而听之以气。听止於耳，心止於符气也者，虚而待物者也。唯道集虚，虚者心斋也。回曰：回之未始得使，实自回也；得使之也，未始有回也，可谓虚乎？孔子曰：尽矣。
　　大众，宣圣以一虚字，授颜子心斋，旨哉。颜子一闻而顿彻，直超圣境。云未始有回也，可谓虚乎；谓顿然忘我，不知有回也。宣圣许其尽矣。夫视、听、言、嗅四者，宣圣止以听闻直指，何也？以耳听乃众人之听，惟随声而已；以心听乃贤人之听，得符契也。听之以气，圣人之听，反本也。夫人生以来，各赋一太虚，各禀一元炁也。心虚则元炁冲融，炁息则灵明朗彻，非即非离，互体妙用，可谓心路断绝，性天莹洁。故曰：虚室生白，吉祥止止，致虚之极，天光莹发，玄之又玄矣。宜乎释氏观音，圆通大行，自闻中而入，得成道果，故号观音。先圣性与天道，尽在是矣。岂不可得而闻乎？噫，珍重。
　　颂曰：
　　口素心不素，安能达本来。不欺诚道戒，无昧即心斋。
　　神谷无纤染，灵台绝点埃。太虚清彻朗，慧日曜天阶。
　　第四十六则
　　南华老仙《秋水》一篇，河伯、海若凡六答问，如风涛激石，雪浪翻空，使人惊心丧胆，恍惚茫然。及乎至篇末，清澄碧海，光映苍天，使人神清气息，宁极反真。大众，夫何故反乎？要都归结在道理权三字上。故曰：达道者必明於理，达於理者，必明於权；明於权者，不以物害己。又言：察乎安危，宁於祸福，谨於去就，莫之能害。故曰天在内，人在外。夫天在内，纯粹不杂而大体正；人在外，应变无方而大用和。是以圆混混、活泼泼，道以理贯，事以权行，安危去就，体天应人，祸患魔害，自何而有。到这裹，河伯心冥神契，无后再问。宜乎东坡云：三日不读《南华秋水篇》，则口臭文不光。诚能明悟，日用自然，无一切魔军，有无
　　量真乐。珍重。颂曰：
　　河伯见秋水，泛滥泊堤起。及乎见海若，望洋叹不已。
　　井底蛙窥天，海中鳖见耻。见量然浅深，贵乎各知理。
　　大体大机权，吉凶当反己。体道素安常，乐天任终始。
　　第四十七则
　　南华老仙云：彻志之勃，解心之谬，去德之累，达道之塞。贵、富、显、严、名、利六者，勃志也。容、动、色、理、气、意六者，谬心也。恶、欲、喜、怒、衰、乐六者，累德也。去、就、取、与、知、能六者，塞道也。此四六者，不荡胸中则正，正则静，静则明，明则虚，虚则无为而无不为也。
　　大众，彻志解心，去累达塞，各有六事，皆是我等障魔。悖理则天道不通，故彻之；谬心则事情牵缠，故解之；德累则处断不明，故去之；物塞则中不虚彻，故达之。皆人欲也。此四六不荡於胸中，则致中正清静，明朗虚通。能如是，足可以隆道厚德，成性了心。此一篇，南华老仙特提掇后学的切　工夫，渐入佳境，细．细咀嚼，多少意味。珍重。颂曰：
　　凡情人欲众，四六障天机。省事心无谬。忘缘志不非。
　　情空德绝累，性着意无疑。正静心虚彻，无为无不为。
　　第四十八则
　　南华老仙尝言：有始也者，有未始有始也者，有未始有夫未始有始也者；有有也者，有无也者，有未始有无也者，有未始有夫未始有无也者。俄而有无矣，而未知有无之果有谓乎？果无谓乎？
　　此一节五言未始，前解者不一，然互有得失，皆未着实，使人愈见迂阔。有以列仙五太，解证稍通。殊不知只以此身有无，乃至真无妙有，又融一未始，一节抵一节，果谓奇奇妙妙，真真纯纯。且如此身一有，自何而来？因一念而有也，即知念乃身之未始。念自心生，即知心乃念之未始。心自性生，即知性乃心之未始。有是炁即有是性，即知命乃性之未始。本然慧性，真无也；真空慧命，妙有也。真无妙有融一未始，乃太极未肇，父母未生，一真实象，是谓玉虚妙体，清净道身，无始之始也。大众，从此处颠倒究竟将去，一节高一节，渐入佳境。到这裹，则知天地与我并生，万物与我为一，种种是非彼我、声色有无，皆为空华阳焰。真乐自然，岂不简妙乎。听听颂曰：
　　南华五未始，从头追到底。此念自心生，一心从性起。
　　性依命根生，性命同一轨。妙有融真无，玄玄玉虚体。
　　志士明悟诚，真乐无生矣。
　　第四十九则
　　南华老仙设一喻，使人即物理以明心，达天机而悟道，然其意密密深深，造其微奇奇特特。言夔怜蚿、蚿怜蛇、蛇怜风、风怜目、目怜心六事。蚿即蜈蚣也。始以三物引起，至风目心，大体妙用，造化天机，朗朗明白。以夔蚓足之多少，喻唾之喷大小珠雾。及蛇之无足而行，又疾喻圣人动止，运化屈伸、相感迟疾，亦应乎天机，皆自然而然。次以风之蓬蓬然起於北海，入於南海，反阴复阳，倏忽起灭，比夫有形相之物，又超一奇绝。末后目与心洽，不说破。大众，还会得否？其或未然，实庵借口张扬，诸公贵诚默契。夫人之目一举万里，天涯海角都在眼底；心之一动，大地山河尽在此中。其天机举动，可谓不行而至，不疾而速，可不戒慎而返观哉。如风之初起，似乎势力轻微，及乎撼山拔木，从微至大。我之呼吸造化工夫，亦复如是。诸公直下晓了大机妙用，自然不费心力。颂曰：
　　大道无不在，物物总含容。夔蹢疾如蚿，蛇飞迟似风。
　　天机融紫极，玄理体黄中。泯识有无有，忘情空不空。
　　反观心密妙，觌面主人公。
　　第五十则
　　黄帝闻广成君隐於崆峒山，退捐天下，筑特室，席白茅，静居三月而往问道。广成君南面而卧，黄帝顺下风膝行而进，再拜稽首，而问曰：吾闻子达於至道，敢问治身奈何？长久，广成君蹴然而起曰：善哉问。来，吾语汝。至道之精，窈窈冥冥；至道之极，昏昏默默。无视无听，抱神而静，〔汝〕形将自正。必静必清，无劳汝形，无摇汝精，惟湛然方寸，无使营营，心无所知，汝神将守形。彼其物无穷，而人皆以为终。得吾道者，入无穷之门，游无极之野。
　　大众，夫人之本来元神不能守舍，盖由情生心扰，念动精摇之故。广成君教帝心无知扰，神将自守，旨哉。黄帝大圣人，尚如此席茅斋心三月，膝行跪于下风，参师问道。我辈何人，犹不能如是，安得入神於无穷之门，游无极之野哉？噫，颂曰：
　　心绝营营神在舍，精无摇动气归根。
　　炁神绵密中中息，直入玄元众妙门。
　　第五十－则
　　《南华经》云：黄帝游赤水之上，登昆仑之丘而南望，还归遗其玄珠。使智索之而不得，使离珠索之而不得，使吃诟索之而不得，乃使罔象，罔象得之。黄帝曰：异哉，罔象可以得之乎。
　　大众，此一玄珠，人人中具，耀古辉今，光天彻地，只为物欲尘障，事情云蔽，明见驰骋，智识纵横，所以昧失此珠。幸有欲见此珠者，又即言辞而求者，或以聪明揣度而求者，又以智识思求者。明求愈远，智索愈遥，故黄帝以此三人求寻而皆不得。后以罔象，罔象得之。何谓也？使人离其语言知识，忘乎聪明见解，诚意於丹丘之上，渊心於罔象之中，一点圆明，自然朗彻，岂不简妙哉。再审后颂曰：
　　一颗无价珠，沉埋被泥淤。聪明智揣摸，都属者之乎。
　　潜心归罔象，不觉珠光浮。一跃出清渊，圆明耀太虚。
　　第五十二则
　　《南华经》云：啮缺问道於被衣，被衣曰：若正汝形，一汝视，天和将至；摄汝知，一汝度，神将来舍。德将为汝美，道将为汝归。汝瞳然若新生之犊，而无求其故。言未终，啮缺若睡寐，已忘形。被衣大悦，行歌而去。
　　大众，古人一闻至道，形忘心醉，复本然之至善，所谓正形一视，诚全而含光不二也；摄知一度，无思而凝神精一也。故若新生之犊，其纯全而无心也。心神一混，物我两忘，不知所以然而然，宜乎本师真乐而歌，真其实知，不以故自持，至哉。今我辈然业重福轻，急不能如是，诚能信得及，诚诚默密，便如此做将去，工夫纯熟时，亦自然而然。颂曰：
　　屏智黜聪明，含光妙一诚。被衣云未尽，啮缺已忘形。
　　道契心纯玉，情空性洁冰。太虚风息息，天籁寂无声。
　　第五十三则
　　南华老仙云：道固不小行，德固不小识。小识伤德，小行伤道。故云正己而已矣。乐全之谓得志。古之所谓得志者，非轩冕之谓也，谓其无以益其乐而己矣。今之所谓得志者，轩冕之谓也。轩冕在身，非性命也，物之倘来寄也。大众，圣人以宝贵精神，安和性命为乐全，故安贫乐道，不以轩冕为荣，而丧清高志节，况乎穷约趋俗，小识小行，而为道德之累哉。丧己於物，失性於俗，何足道哉。戒之慎之。颂曰：
　　世事如云变，炎凉反掌间。利名心冷淡，道德性芝兰。
　　有用心流浪，无求志泰山。绰然无系碍，大志乐闲闲。
　　第五十四则
　　南华仙宴息，束郭子敬问曰：所谓道恶乎在？真人曰：无所不在。〔东〕郭曰：期而后可。真人指前蚁曰：在蝼蚁。曰：何其下耶？曰：在梯稗。曰：何其愈下耶？真人指空地曰：在瓦砾。曰：何其愈下耶？真人指空地曰：在瓦砾。曰：何其愈甚耶？曰：在屎溺。东郭子不会。
　　拙哉，吾太上云：道之在天下，犹川谷之於江海。又云：大道泛兮，其可左右。宣圣云：形而上者谓之道，形而下者谓之器。以此推之，则晓南华老仙假目前物类，发明道之本元。惜乎东郭子全无领悟。夫道物物全彰，头头具足，此无所不在也。犹我之一点，举目无际，何所往而非道乎。乃知老仙始一句以露心肝，后四答乃第二机，不获己也。大众，诚能向真人始一句以前会得，财巍然独存，绰然无碍矣。诸大德会否？噫，今禅家庭前柏树、堂内酒台、麻三斤、协三拳、乾屎橛、佛粪堆，种种公案皆从此中来。所以长者冯尊师言：鸠摩罗什未生，已有南华、列子。朱文公云：禅自道家起，今衲子翻头换面发明。岂不然哉。诸公直下无疑，融会了彻，则万法中通，三家一贯。更何争能好胜，人我是非，且得忻乐太平，作个超尘大丈夫，岂不美欤？颂曰：
　　万物三寸道一元，未曾举处已昭然。南华的意全彰妙，东郭疑心不造玄。
　　浊气昏蒙迷本性，清风涣彻见先天。六通四达全无碍，三教收来一个○。
　　第五十五则
　　南华老仙云：后世学者不幸，不见天地之纯，古人之大体，道术将为天下裂#1。如惠施之学，以万物毕同毕异，天地为一体，天下之辩士相与乐之。如言卵有毛、鸡三足、郢有天下、犬可以为羊、马有卵、丁子有尾、火不热、山出口、轮不蹍地、目不见、指不至、至不绝、龟长於蛇、矩不方、规不可以为圆、凿不围枘、飞乌之影不动、镞矢之疾而有不行不止之时、狗非犬、黄马骊牛三、白狗黑狐驹未尝有母、一尺之棰日取其半万世不竭。辩士以此与惠施相应，终身无穷。然惠施之谈，自以为最贤，饰人之心，易人之意，能胜人之口，不能服人之心。常欲以胜人为名，弱於德，强於物，胎荡而不得，逐物而不反，穷响声形，与影竞走，悲夫。
　　大众，南华老仙特举惠施之才，为一经之结。意其后世之人，气轻福薄，不复天地之纯，圣人之大体，专尚机锋敏捷，问长答短，问东答西，问有答无，急无可答，反使人参。教小辈利口之纵横〔便〕捷，君子木讷而难对。一片胜心，自尊自大，鼓诱鄙俗，诳惑愚夫，阔说大言，自为普化，迤迤习成淫风，伤哉。《易》曰：咸其辅颊舌。又云：憧憧往来，朋从尔思。正谓此也。诸大善人，诚能勘破此等，明悟了达，当含光内烛，宝毓天和，毋似此徒张皇诳妄，当反朴还淳，止此而已。颂曰：
　　学道修心反朴淳，朴淳不必更思寻。口头三昧空摇舌，眼底百端错用心。
　　墨子俭勤犹可取，惠施诡谲实难箴。不言言妙诚通彻，渊默雷轰震大音。
　　第五十六则
　　纯阳帝君云：悟真常，不达命，此是修行第一病。只修祖性不修丹，万劫阴灵难入圣。紫阳真人云：饶君了悟真如性，未免抛身却入身。争似更能修大药，顿超无漏作真人。大众，今之说明心见性者，皆以扬眉瞬目、竖指舒拳、敲喝语默应对为了，能以此学解，以此识神认作本然真性，为真的当。自谓无疑罢参，只这一边事尚未
　　着实，况乎与语真空慧命，末后大事，远之远矣，深可怜哉。祖师以此二诗警拔志士，可谓痛切。惜乎我辈薄福，力量轻微，不能前进。况有守肾守脐、守心守脑，努力搬运，屈伸作为，种种泥形着相，为命基工夫，亦可怜哉。且道如何是端的？默息去，默息去。颂曰：
　　活通大象鼻孔，突出元狮眼睛。两个打成一片，千和万合冲凝。
　　恍惚绵绵密密，自然圆混太清。笃志若山了得，长春至乐无生。
　　第五十七则
　　《周易·系辞》，孔圣谓穷理尽性，以至于命。又云：圣人以此洗心，退藏于密。大众，这个密处，便是圣人安身立命处，不可以知识思求，亦非耳目视听。当至至诚诚，洗得心上洁洁净净，明明朗朗，方可得退藏于此。故圣人以穷理为先，理穷则性尽。理即心也。故心虚明则性寂朗，工夫至此，明寂湛然，与太虚体一时，是可至于慧命真空，末后大事。汝等欲知之乎？欲行之乎？，噫，颂曰：
　　性无命不处，命无性无主。性命一圆融，自然隐乎此。
　　真火炎太虚，慧风轻鼓舞。霎时天地镕，太极圆如许。
　　第五十八则
　　周濂溪与伊川云：看《华严经》一部，不如看一艮卦。大众，以一艮卦能尽得《华严经》义乎？众默然熏礼，请开发。曰：艮，止也。重艮为艮，止之又止，止于至善，息乎大中，圣人能事已矣。故卦辞：艮其背，不获其身，行其庭不见其人，无咎。背与心相对，不曰艮心，而曰艮背者，心忘己矣。心忘己，自然人我两忘，声色俱泯，造先天之妙境，何世间之灾咎，岂不简妙哉。《华严经》至妙之理，不过如是。中间广喻，四菩萨即易四象，八金刚即八卦。复姤两卦十二爻，即一年节候。龙女七岁成男，卦有六爻，剥坤第七，变为复震。震为长男阳龙之象，故喻七岁成男；纯一不杂，乾阳之象，故喻善财童子。天地五十五数，善财五十三，参末参大。天神至地神，即大哉乾元，至哉坤元也。参合也，恰好五十五数，成纯阳乾数。故为八十一卷，皆《易》中圣人之绪余也。故周夫子以看一艮卦，胜看一部《华严经》，岂不然哉。虽然，若云大圣人超出乾坤之表，巍独无极之真，此亦谓之绪余。大众，能会得否？颂曰：
　　止之又止止无止，当於言象外参求。艮心艮背归无极，忘我忘人混大冲。
　　大易羲皇元罔象，华严长者体洪蒙。一齐止止全无法，玄又玄兮空不空。
　　第五十九则
　　《周易》离卦第三爻：日昃之离，不鼓缶而歌，则大耋之嗟，凶。此一卦爻，圣人发明人之游魂为变，生死之说。离，丽明也。人之前明将尽，后明相随，如日之倾昃入地。这一点灵明昏晦，到这裹随时处顺，鼓缶乐天，则明明相继，自然而然。不达死生之理，到这裹手忙脚乱，气浊心荒，嗟叹无主，凶也。这个凶，非处世吉凶之凶。这一凶是一念有差，翻躯换壳，又不知作甚么物类也。此凶不可言，嘻。大众，到这裹若之何理会？众礼请开发。大众，到这般时旋理会，则迟了也。要在乎只今便理会。所以离卦第五爻#2云：畜牝牛，亨。人之嗜利趋名，随情逐物，恃明好察，骋俊矜能，何尝反照这点灵明。圣人设一畜牝牛为喻。畜，牧养也。牛乃顺兽，牝牛顺而柔也。只今反照虚中，含光内烛，如牧牛相似。向一切逆顺声色调和为工夫，久久驯熟，柔顺安恬，习俗血气之性自然消殒，本然真性自然清真。到这裹，梦觉如昼夜之相待，死生若冬春之继旋，何凶之有。禅家牧牛之说，亦仿於此。虽然，若大圣人形神俱妙，无生无死之玄，此亦是第二机。珍重珍重。颂曰：
　　一从拳住这顽牛，三股芒绳穿鼻头。略自侵禾加棒捶，星儿落草便鞭抽。
　　昔时未炼顽而拗，今日调驯顺且柔。鞭索顿忘无个事，山前卧月睡齁齁。
　　第六十则
　　《周易·系辞》云：易无体，神无方。又云：易无思也，无为也，寂然不动，感而遂通。乃知无体之体，易之大体；不神之神，易之至神。至神大体，乃先天易也。宣圣教人无思无为，寂然不动而体之无思，则心寂然无为，则性不动。大众，只这不动寂然时的主宰，便是先天之妙、无极之真。若能直下承当，精诚默贯，自然万理昭彰，一性太虚。向平常随机应用，则不动而变，无为而成，不行而至，不言而信，静存动照，诚已感通，所以神化无方，无幽不烛，天地莫迁，鬼神难测。先儒谓须信画前元有易。诚哉言也。噫，公等只今了得，一部易理都在自己，千贤万圣俱立下风。其或未然，看○颂曰：
　　此○舒直强名一，一复还圆号太极。不动动中辟翕机，三才万物归吾密。
　　归吾密处体中中，一片太虚无眹迹。证个羲皇向上人，先天天表乐真逸。
　　第六十一则
　　重阳祖师初至宁海范明叔之南园怡老亭，丹阳真人与其友战师辈会饮，一见祖师来，问曰：先生何方而来？曰：路远三千里，特来扶醉人。丹阳作诗默有此句，一见符契，遂邀坐，进礼问道。曰：五行不到处，一炁未生前。丹阳真人惊起作礼。有范明叔在傍曰：此十字简而且尽妙，先生非神仙，安能及此。大众，祖师一见，便指示生前面目，象先至妙，伟哉！超出阴阳之表，即五行不到处也。复乎性命之先，即父母未生前也。丹阳真人一闻即悟，自此至终顿超然绝，可谓真实希有。紫阳真人云：五炁归元，一真反本。即上义也。大众，诚能神悟心通，直下领会，含光默默行将去，岂不妙哉。其或未然，审听予颂。颂曰：
　　精神魂魄意，和混一作圆。身心寂不动，恍惚体象先。
　　非心亦非性，非佛亦非仙。粉碎大虚空，先天天外天。
　　第六十二则
　　玉蟾祖师云：父母未生以前，尽有无穷活路。只今身心不动以后，复有无极真机。旨哉。原夫未生以前，纯然元炁，中含至宝，生生之妙，圆混无方，所谓无穷活路也。自有生以来，赤子之心渐变，本然真性日迁，识性云障，妄想雾昏，终日泛流缘业，何时澄清本源。故祖队慈悯，以身心不动警拔我辈，蓦直反流归源，可谓切切矣。所谓身心者，非妄想肉心，非气血幻身，乃本然灵慧，无象法身也。所以法身寂然，则真静矣；灵妙澄然，则玉虚矣。致虚静笃，复未始之大象，无极之至真，体独象先，顿超物表，可不简妙哉。大众，欲知之乎，行之乎。颂曰：
　　父母生前一点真，不空空象号元神。灵虚真静中中妙，恍尔自然无极春。
　　第六十三则
　　司命三茅仙君诗云：灵台皎洁似冰壶，柢许元神裹面居。若向个中添一物，平生便是不清虚。旨哉。大众，以此推之，修行人先贵此心清洁纯素，真真朴朴，无一毫点染，方可做个清静道人。丹阳真君云：酒色财气心不了，得玄得妙却如无。故廉真人云：心死神方活，情忘道自存。今观我辈，心不死二情未忘，必切要冰灰这贪妄心、嗔恨心、爱欲心。此三心先了得，其他名利求逐等心自然消灭。此三等心不了，要脱离轮回，顿超生灭，未敢相许。诸公各各精诚，早了早了，同游泳无何有之乡，先天清虚妙境。伏惟珍重。颂曰：
　　止止休休责妄息，谦谦让让恨嗔冰。欲根爱念最为害，了得自然超死生。
　　损神气丧元精减，切休掩耳暗偷铃。莫怪实庵言丑陋，要伊耳瞎眼睛聋。
　　第六十四则
　　元始天尊悬一宝珠，大如黍米，在空玄之中，去地五丈。元始登引天真大神无鞅圣众，俱入宝珠之中，不知所在。大众，此一宝珠至微，如何能包容千真万圣不知所在？公等直下离诸五欲，超出五行，向这裹勘破，则璇玑玉衡，一时停输，四极朗清，万法中融，自然直超祖劫，复乎天根，上无复祖，唯道为身，逍遥乎玉山上京，游泳乎大罗玉清。美哉。金莲宝经云：文始博大真人示众，拈一金莲花，於中现一宝珠，放百宝光，遍现十方法界。又云：奈诸众生，将此金莲宝珠自沉泥秽，甘受五浊，昏昧光明。若诸善根发一信心，但能跃出诸尘垢，自然清浄光明，洞烛十方三界，咸乐如是，非我独有。以此推之，此一宝珠，人人身中具足圆明。所以道：放开弥满六合，广大包容，敛则退藏於密，鬼神莫测。○颂曰：
　　粟中藏世界，即芥纳须弥。一点玉虚妙，万法总纲维。
　　含弘无尽藏，潜密绝芒微，罔象中中得，宝光极耀辉。
　　人室三极则
　　极则章一
　　纯清虚白妙真心，无昧圆辉耀古今。朴实道人当了彻，安平放下乐希音。
　　予尝谓丹台无昧，则精炁冲融；灵府生尘，则心神昏散。予试问：诸兄在此许时，亦忖得自己血气禀赋之性，习染俗气之性，曾变得否？贪嗔爱欲心、利名情妄心、才能好胜心、聪明见解等心，曾去了否？其或未然，既要了此真功实妙，便当一一绝迹勿留。全身放下，本然灵妙见前，方可收拾归来，退藏於密。这个密处，仙真强名神谷，雅号玄关，阴阳不到处，父母未生前，是我安身立命处。诚能六欲不生，三心泯没，向喜怒哀乐未发，寂然虚豁，中中天目反观罔象，鼻孔默息。从默息至真息，自真息至定息，六脉渊澄，一真恍惚。湛兮似乎存，朗然若我独，寥寥玉虚，纯纯全全，圆明冲漠，虚白自然。到这裹，天地莫能迁其体，日月莫能眩其明，鬼神莫窥，阴阳莫测，通身是口，难措一言。实庵太甚饶舌，露泄天机高明。诚能信得及，力行将去，水到成渠，自然而然。噫，别人着力不得，各请自理会。珍重珍重。
　　极则章二
　　始念随流吻合形，有身性命体元成。心安恬澹性珠朗，炁息冲融命宝灵。
　　性也，命也，固执一边可乎？原夫先天慧命未明，本性则无主宰。元始本然不修，慧命则无安存。若得性命妙融，必要炁神密混。若夫欲明了本然真性，必先息心；修炼未始慧命，必实养炁。息心在乎意澄情反，养炁在乎神定息调。尹真君云：情波也，心流也，性水也，故命犹源也。静则体一，动则名殊。以此究竟，多少分明且也。喜怒哀乐爱恶欲，情也，因意感而有，犹风生波起。思虑念意根，心也，因事物而生，犹水动流行。寂，然虚体澄湛明清，情也，犹流反水澄。元炁冲和绵密氤氲，命也，犹沧海元源清彻。若能情泯於心，犹风定波澄。心潜本性，犹流归水止。性融於命，犹水澄源。紫阳师祖云：风定波澄，心珠光莹，碧潭清浄，性月圆晖。全真了心达本，至命还元，尽美在此。是以透彻重关，顿超向上，明登实际，得证真空。岂若肩板汉，只见一边，痴禅客幽囚鬼窟。故《易·击》云：穷理尽性，以至于命。丹经所谓融了真无，自然妙有，旨哉。子大不肖，轻泄天机，顿忘愆罪，重为细详，密指高明，诚心会得，精进修持，乃天付也。
　　《心印经》云：上药三品，神与炁精，恍恍惚惚，窈窈冥冥。所谓三品者，乃元神、元炁、元精，不有不空，无声无臭，恍惚窈冥，元无定体，三者本一，一体三名。嗟乎，人自有生，心渐迷暗，因意情动摇，而化为五精。犹水神、犹木炁、犹火意、犹土意。土感而生情金，金克木，神从木乱，元神化为识神。水克火，炁从鼻散，元炁化为血气。土克水，精逐意欲，元精化为感合之精。故随顺，境人也；逆止，元仙也。玉蟾师祖云：五行顺行，法界火坑；五行逆归，大地七宝。扎阳祖师云：四象五行全藉土。夫意土能克水，而生金情，能伏金情而制精水。又云，真土制真铅，真铅制真汞，铅汞归土釜，身心寂不动。大众，具眼具眼。安静身心，调伏情意，向真阳萌处炼元精，化元炁；息元炁，融元神；凝元神，体太虚。超出五行之表，巍独三界之上。种种诱喻，悉是强名。予今为诸大德豁开天外眼睛，通彻象先鼻孔，会元始天尊与灵宝天尊，圆混于郁罗萧台，卓尔希音，未始巍然，象帝先天。噫，玄元心印，道统玄关，向上真机，天仙丹宝，尽净明矣。或问：水湿火燥、金流土崩时，若之性命安在？喝：兵随印转，将禀令行，慧剑一挥，魔军胆碎。虽然太平本是将军定，不用将军始太平。珍重珍重。
　　极则章三
　　清诤冲虚，纯真恬担。参万古而混一，贯百王而极中。体妙先天，用明皎日。此吾太上心法也。俾夫志士，泯人心而明彻道心，绝物欲而完全天理，虚心寂性，息炁凝真，慧命金坚，道心玉莹，超入玄关，造无极奥。是以列祖以心印心，假言着道，贵乎道德圆备，性命双隆，体妙玉虚，直超最上，是谓上仙真人。舍此而他求，皆是异端外道。所以古之真人，其行恬恬，其息深深，其寝无寐，其觉无忧，不知悦生，不知恶死。故生而不有，乐无生天；死而不忘，了无死地，不化而化，自然而然。今之我辈，专以死生为一大事，因缘一曲偏见，服膺忧念，正谓空头烦恼。故尹真人云：人之横讦死生，愈变情识，止名为妖，不名为道。大众，诚能向此明了，居圆入室，和混从容，无可不可。噫，妙真常，息元炁，神无极，体先天。向二六时中，於声色有无、动静语默，得大自在，绰然无碍，真乐无穷，多少庆快。工夫诚此，老夫许多言辞都无可用。非天下精一极诚者，其孰能与于此。珍重珍重。
　　玄教大公案卷下竟
　　#1裂：原误作『列』。
　　#2离卦第五爻，似有误。
　　
