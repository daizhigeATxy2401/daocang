真 诰
　　经名：真诰。南朝着名道士陶弘景编撰。约成书於梁武帝天监年间。是记录东晋南期上清派历史及道术之重要着作。原本十卷，后分作二十卷。底本出处：《正统道藏》太玄部。
　　真诰卷之一
　　金阙右卿司命蓬莱都水监梁国师贞白真人华阳隐居陶弘景造
　　运象篇第一
　　愕绿华诗
　　神岳排霄起，飞峰郁千寻。寥笼灵谷虚，琼林蔚萧森。 此一字被墨浓黵，不复可识，正中抽一脚出下，似是羊字，其人名权。生标美秀，弱冠流清音。栖情庄慧津，超形象魏林。扬彩朱门中，内有迈俗心。我与夫子族，源冑同渊池。宏宗分上业，於今各异枝。兰金因好着，三益方觉弥。静寻欣斯会，雅综弥龄祀。谁云幽鉴难，得之方寸裹。翘想笼樊外，俱为山岩士。无令腾虚翰，中随惊风起。迁化虽由人，蕃羊未易拟。所期岂朝华，岁暮於吾子。
　　愕绿华者，自云是南山人，不知是何山也。女子年可二十，上下青衣，颜色绝整，以升平三年十一月十日夜降 。剪缺此两字，即应是羊权字。自此往来，一月之中，辄六过来耳。云本姓 ，又剪除此一字，应是愕字。赠 此一字本是权字，后人黵作此字。诗一篇，并致火澣布手巾一枚，金玉条脱各一枚。条脱乃太而异精好。神女语 ：此本是草作权字，后人黵作见字，而乙上之。君慎勿泄我，泄我则彼此获罪。访问此人，云是九嶷山中得道女罗郁也。宿命时曾为师母，毒杀乳妇，玄州以先罪未灭，故今谪降於臭浊，以偿其过。与 此权亦草作，故似前体而不被黵耳。尸解药，今在湘东山。本悬此中一寸。此女已九百岁矣。寻此应是降羊权，权字道舆，忱之少子，后为晋简文黄门郎，即羊欣祖，故欣亦修道服食也。此乃为杨君所书者，当以其同姓，亦可杨权相问，因答其事，而疏说之耳。按升平三年是己未岁，在乙丑前六年，众真并未降事。
　　右三条杨君草书於纸上。
　　南岳夫人与弟子言，书识如左：弟子即杨君自称也。此众真似是集洞宫时，所以司命最在端，当为主人故也，夫人向杨说次第位号如此，非降杨时也。
　　东岳上真卿司命君。
　　东宫九微真人金阙上相青童大君。
　　蓬莱右仙公贾宝安。郑人，自此后皆是称诸真人之字，非其人名也，氏族亦见世道书传中也。清虚小有天王王子登。案青童高尊，乃可不敢称讳字，此青虚是南岳之师，尚称字，独不显茅司命字，亦为难详也。
　　桐柏真人右弼王领五岳司侍帝晨王子乔。
　　青盖真人侍帝晨郭世干，卫人。
　　戎山真人太极右仙公范伯华。幽人。
　　少室真人北台郎刘千寿。沛人。
　　蟠冢真人左禁郎王道宁，常山人。
　　大梁真人魏显仁。长乐人。
　　岷山真人阴友宗。
　　陆浑真人太极监西郭幼度。
　　九疑山侯张上贵。楚人。
　　岱宗神侯领罗酆右禁司鲍元节，东海人。
　　华山仙伯秦叔隐。冯翊人。
　　葛衍真人周季通。
　　阳洛真人领西归傅淳于太玄，西域人。
　　潜山真伯赵祖阳。涿郡人。
　　勾曲真人定录右禁郎茅季伟。
　　郁绝真人裴玄人。
　　白水仙都朱交甫。
　　三官保命司茅思和。
　　太和真人山世远。
　　右二十三真人坐西，起南向东行。此於礼乃是南向，以西方为上，而后女真东向，则应起南，今反北者，当是以侧近高真故也。
　　太和灵嫔上真左夫人。
　　北海六微玄清夫人。
　　北汉七灵右夫人。
　　太极中华右夫人。
　　紫微左宫王夫人。
　　沧浪云林右英夫人。案右英是紫微姊，今反在后，当位业有升降耳。
　　上真司命南岳夫人。此即魏夫人也，自说故不称姓。
　　八灵道母西岳蒋夫人。案有数号者，并以多为高，西王母称九灵，则八灵宜在七灵前，而今返在后者，亦所未详。又受读黄庭事云，北岳蒋夫人与今不同。
　　上真东宫卫夫人。
　　方丈台昭灵李夫人。
　　紫清上宫九华安妃。
　　朱陵北绝台上嫔管妃。
　　北岳上真山夫人。
　　西汉夫人。
　　长陵杜夫人。
　　右十五女真东向坐，北起南行。说此事时虽不记月日，不知在何年，既是众真名位，故出以居前，后众真位号前云以为高者，犹今世之徽号也。
　　六月二十一日夜，定录问云：许长史欲云何寻道。登答懃修真诚之意。定录又言：昔有赵叔台、王世卿，亦言笃学，而竟不如人意，遂为北明公府所引。此是乙丑年六月也，自此前唯有六月十五日，定录授是答长史书，论茅山中事。此前又已有一授，不记何月日，并在第四卷中，自余无有先此者。北明公府，酆都宫中官属也。昔扉廓天津，采华赤丘，是时声颖灵袂，蒙尘华 ，此即应是说初降华侨事，字少倚人。发焕秀山，高说延霄，自谓玄响所振，无往不豁，既濯以灵波，实望与物荣庵，既未能畅业骈罗，游岫逐逸，然后知悟言之际，应玄至少，於是佛音弗驾而旋，偃静葛台。夫玄刃无亲，流鉴遁真，若以云壁一往，想齐独迈，俯自启洒，动应潜逸，始乃吾等并有欣慨耳。往见况意，相知笃末。书云：伏览圣记，事迹渊妙，金策素着，青录玄定，遂跨尘俗，逍遥紫阳，何萧萧之清远，眇眇之真贵哉，若能者矣，请借来喻。又云：得道之阶，错厉精神，靖躬信宿，洗诚求矜，如斯而言，道已迩也，然夤夜之问，宜笃经营，乃后得手结天维，足浮灵纲，心游太空，目击洞房，不待久日也。若五情愆波，三魂越，於是三真舞剑，黄阙捷关耳，可不力之，可不力之。
　　六月二十二日夜鸡呜喻书，此紫阳旨也。
　　右二条有长史写。
　　清灵真人说《宝神经》云云。抄此修行事，出在第三卷中，不复两载。
　　紫微夫人喻书如左云云。事亦在第三卷。
　　兴宁三年，岁在乙丑，六月二十三日夜，喻书此。其夕先共道：诸人多有耳目不聪明者，欲启乞此法，即夜有
　　降者，即乃见喻也。此杨君自记也。长史年出六十，耳目欲衰，故有咨请，杨不欲指斥，托云诸人。
　　又告云：道士有耳重者云云。事亦在第三卷。
　　右一条清灵真人言。
　　真人告云：栉头理发，欲得过多。事亦在第三卷。
　　右一条紫微夫人言。
　　其夜初降者，适入户未坐，自言今夕波声如雷。弟子请问其故，答云：向见东海中大波耳。弟子者，杨君自称也。
　　右南岳夫人言。
　　又告云：汝憎血否？答曰：实憎之。云：血在路上，若汝憎之，当那得行？又答曰：当避之耳、又云：避之佳，故不如目不见乃佳。
　　右南岳夫人言。
　　自此后诸真共语耳。
　　又云：《宝神经》是裴清灵锦囊中书，侍者常所带者也。裴昔从紫微夫人授此书也，吾亦有，俱如此写西宫中定本。
　　问西宫所在，答云：是玄圃北坛西瑶之上台也，天真珍文尽藏於此中。
　　右南岳夫人言。
　　裴真人又言：此书与《隐书》 同辈，事要而即可得用也，一名《七玄隐书》。右二士二日授讫此。
　　南岳夫人见告云：紫微左夫人王讳清娥，字愈意，阿母第二十女也，镇羽野玄垄山，主教当得成真人者。
　　右一条先此一夕所授。些条即是二十二日夜与紫阳所喻，同夕当复大应有事，后云声气下，亦是此夕，杨后又追亿此一事，更赡在二十二日例中，故云先此一夕也。
　　右从清灵来，凡十二条，有长史写。
　　六月二十四日夜，紫微王夫人来降，因下地请问：真灵既身降於尘浊之人，而手足犹未尝自有所书，故当是卑高边邈，未可见乎，敢谘於此，愿诲蒙昧。夫人因令复坐，即见授，今书此以答曰：此杨君自述事也，例多如此。夫沈景虚玄，无涂可寻，言发空中，无物可纵，流浪乘忽，化遁不滞者也。此二行皆浮沈冥沦，鲦迁灼寂，是故放荡无津，遂任鼓风拖，存乎虚舟而行耳。故实中之空，空中之有，有中之无象矣。至於书迩之示，则挥形纸札，文理炳注，粗好外着，玄翰挺焕，而范质用显，默藻斯坦，形传尘浊，苟骞露有骸之物，而得与世进退，上玷逸真之咏，下亏有隔之禁，亦我等所不行，灵法所不许也。今请陈为书之本始也，造文之既肇矣，乃是五色初萌，文章画定之时，秀人民之交，别阴阳之分，则有三元八会群方飞天之书，又有八龙云篆明光之章也。其后逮二皇之世，演八会之文，为龙凤之章，拘省云篆之迹，以为顺形梵书，分破二道，壤真从易，配别本支，乃为六十四种之书也，遂播之于三十六天十方上下也，各各取其篇类，异而用之，音典虽均，蔚迹隔异矣。校而论之，八会之书是书之至真，建文章之祖也，云篆明光是其根宗所起，有书而始也。今三元八会之书，皇上太极高真清仙之所用也，云篆明光之章，今所见神灵符书之字是也。尔乃见华季之世，生造乱真，共作巧末，趣径下书，皆流尸浊文，淫僻之字，舍本效假，是嚣秽死边耳。夫真仙之人，曷为弃本领之文边，手画淫乱之下字耶。夫得为真人者，事事皆尽得真也，奚独於凡末之厅卫，淫浮之弊作，而当守之而不改，玩之而不迁乎？夫人在世，先有能书善为事者，得真仙之日，外书之变，亦忽然随身而自反矣，真事皆迩者不复废，今已得之浊书，方又受学於上文，而后重知真书者也。鬼道亦然，但书字有小乖违耳。且以灵笔真手，初不敢下交於肉人，虽时当有得道之人，而身未超世者，亦故不敢下手陈书墨，以显示於字迩也。至乃符文神藻，所求所佩者，自复始来而作耳，所以尔者，世人固不能了其端绪，又使吾等不有隐讳耳，冥中自相参解矣，内外自相关矣。又《四极明科》，高上禁
　　重，亦自不听我等，复为世间常书也。我既下手，子固不解，亦将何趣，两为烦滥耶。此亦当暗其可否，殆不足嫌，想少畅豁於胸怀，尽不自书之流分矣。
　　上真司命南岳夫人授，今书如左：
　　若夫仰掷云输，总辔太空，手维霄纲，足陟玉庭，身升帝阙，披宝歙青，上论九玄之逸度，下纪万椿之大生，遂竦景电肃，千霞焕明，真言玄浪，高谈玉清，激朱唇之流徽，运日气之零零，爰乃吐烽却烟，弹金奏琼，鸾音情荣，凤唱嘉声耳。若但应景下旋，回灵尘埃，参辇弊宇，敖佛朝市，来成真才，训我弟子，则玉振落响，琳钟内抑，周目五浊，契阔愆室，神劳臭腥，填鼻敛气，遂闭兰音於中华之元，退案金声之劣劣而发耳。夫神者，言微於迩，万里必接，奇韵虽触，鉴无滞，故真理之既分，闻遐则道高邈，璞不肆莹，而致有卑微之聪也。今子乃有心觉之至，将致嫌似之思，外观流俗之对，内有迟疑之悟乎。不运事宜，亦已迈也，望所营者道，研味者妙耳，道妙既得，高下之音必坦然矣。此非所谋，吾子加之至虑，散荡斯念，宜慎之耳。
　　右三条有杨书。
　　六月二十四日夜，南岳夫人见授，令书此。先是二十二日夕，有在别室共论讲道，紫微南岳二夫人声气语音殊，下不解其趣，今故授书此，以答所共讲者之疑心也。初来见授时，色气犹不平，授毕可尔，弟子唯觉色有不平，都无他可道。此一条亦是场君自记论。
　　南岳夫人其夕语弟子言：我明日当诣王屋山清虚宫，令汝知之所至也。
　　其夕又言：海东桐柏山西头适崩二百许丈。
　　紫微王夫人云：世人之思虑，何得事事真审耶，可不事有答其心也。南岳夫人言：戏之耳，欲建坚之也，莹实之也。
　　兴宁三年，岁在乙丑，六月二十五日夜，此是安妃降事之端，记录别为一卷，故更起年岁号首也。紫微王夫人见降，又与一神女俱来。神女着云锦，上丹下青，文彩光鲜，腰中有绿绣带，带击十余小铃，铃青色黄色更相参差，左带玉佩，佩亦如世间佩，但几小耳，衣服鲦鲦，有光照朗室内，如日中映视云母形也，云发鬃此应是鬒字。鬒，黑发貌也。鬓，整顿绝伦，作髻乃在顶中，又垂余发至腰许，指着金环，白珠约臂，视之年可十三四许。左右又有两侍女，其一侍女着朱衣，带青章囊，手中持一锦囊，囊长尺一二寸许，以盛书，书当有十许卷也，以白玉检检囊口，见刻检上字云：《玉清神虎内真紫元丹章》。其一侍女着青衣，捧白箱，以绛带束络之，白箱似象牙箱形也。二侍女年可堪十七八许，整饰非常。神女及侍者颜容莹朗，鲜彻如玉，五香馥芬，如烧香婴气者也，香婴者，婴香也，出外国。初来入户，在紫微夫人后行。夫人既入户之始，仍见告曰：今日有贵客来，相诣论好也。於是某即起立。夫人曰：可不须起，但当共坐，自相向作礼耳。夫人坐南向，某其夕先坐承床下西向，神女因见，就同床坐东向，各以左手作礼。作礼毕，紫微夫人曰：此是太虚上真元君金台李夫人之少女也。太虚元君，昔遣诣龟山，学上清道，道成受太上书，署为紫清上宫九华真妃者也。於是赐姓安，名郁嫔，字灵箫。紫微夫人又问某：世上曾见有此人不？某答曰：灵尊高秀，无以为喻。夫人因大笑，於尔如何？某不复答。紫清真妃坐良久，都不言，妃手中先握三枚枣，色如乾枣，而形长大，内无核，亦不作枣味，有似於梨味耳，妃先以一枚见与，次以一枚与紫微夫人，自留一枚，语令各食之。食之毕，少久许时，真妃问某年几，是何月生，某登答言：三十六，庚寅岁九月生也。真妃又曰：君师南真夫人，司命秉权，道高妙备，实良德之宗也。闻君德音甚久，不图今日得叔因缘欢，愿於冥运之会，依然有松萝之缠矣。某乃称名答曰：沈湎下俗，尘染其质，高卑云邈，无缘禀敬，猥亏灵降，欣踊罔极，唯蒙启训，以祛其暗，济某元元，宿夜所愿也。真妃曰：君今语不得有谦饰，谦饰之辞，殊非事宜。又良久，真妃见告曰：欲作一纸文相赠，便因君以笔运我鄙意，当可尔乎？某答奉命。即襞纸染笔，登口见授，作诗如左，诗曰：
　　云阙坚空上，琼台耸郁罗。紫宫乘绿景，灵观蔼嵯峨。琅轩朱房内，上德焕绛霞。俯漱云瓶津，仰掇碧柰花。濯足玉天池，鼓枻牵牛河。遂策景云驾，落龙辔玄阿。振衣尘滓际，寨裳步浊波。愿为山泽结，刚柔顺以和。相携双清内，上真道不邪。紫微会良谋，唱纳享福多。某书讫，取视之，乃曰：今以相赠，以宣丹心，勿云云也，若意中有不相解者、自有微访耳。
　　紫微夫人曰：我复因尔作一纸文以相晓者，以示善事耳。某又襞纸染笔，夫人见授诗云：二象内外泮，玄气果中分。冥会不待驾，所其贵得真。南岳铸明金，眇观倾笈。良德飞霞照，遂感灵霄人。乘飙俦衾寝，齐牢携绛云。悟叹天人际，数中自有缘。上道诚不邪，尘泮非所闻。同目咸恒象，高唱为尔因。书讫，紫微夫人取视，视毕曰：以此赠尔，今曰於我为因缘之主，唱意之谋客矣。紫微夫人又曰：明日南岳夫人当还，我当与妃共迎之於云陶间，明日不还者，乃复数日事。又良久，紫微夫人曰：我去矣，明日当复与真妃俱来诣尔也。觉下床而失所在也。真妃少留在后而言曰：冥情未据，意气未忘，想君俱味之耳，明日当复来。乃取某手而执之，而自下床，未出户之间，忽然不见。
　　六月二十六日夕，众真来疏如左：
　　紫微王夫人，
　　紫清上宫九华真妃，
　　上真司命南岳夫人某师，凡此前笆石某者，皆杨君自隐名也。
　　紫阳真人，
　　茅中君，
　　清灵真人，
　　茅小君。
　　又有一人年甚少，整顿非常，建芙蓉冠，着朱衣，以白珠缀衣缝，带剑，都未曾见，此人来多论金庭山中事，与众真共言。又有不可得解者，揖敬紫微、紫清、南真三女真，余人共言平耳，云是桐柏山真人王子乔也，都不与某语。又前后初有真人来见降者，时皆自不即与某共语耳。
　　各坐良久，紫清真妃曰：欲复烦明君之手笔，书一事以散意忘言，可乎？某又襞纸待授，真妃乃徐徐微言而授曰：我是元君之少女，太虚李夫人爱子也。昔初学真於龟台，受玉章於高上，荷虎录於紫皇，秉琼铁於天帝，受书於上真之妃，以游行玉清也。常数自手扉九罗，足蹑玄房，霄形灵虚，仰歠日根→ 入宴七阙，出辔云输，摄三辰而俱升，散景霞以飞轩也。非不能采择上室，访搜紫童，求王宫之良俦，偶高灵而为双，接玄引奇，友于帝郎矣，直是我推机任会，应度历数，俯景尘沫，参龙下迈，招冥求之雄，追得匹之党耳。自因宿命相与，乃有墨会定名，素契玉乡，齐理二庆，携雁而行，匏爵分味，醮袅结裳，顾俦中绩，内藏真方也。推此而往，已定分冥简，青书上元，是故善鄙之心亦已齐矣，对景之好亦已域矣，得愿而游，欢兼昔旨，岂不冥乎自然，此复是二象大宗，内外之配职耳，实非所以变无反淡，凝情虚刃，灵刀七累，遗任太素，保真启玉，单景八空之谓也。秀寂高清，郁舆流霄，使凤歌云路，龙吟虎嗥，天皇双景，远升辰楼，飞星掷光，日月映躯，口吐冥烟，眼激电光，上寝琼房，流行玉清，手掣景云，足陟金庭，若自此之时，在得道之顷，为当固尽内外，理同金石，情缠双好，齐心帏幙耳，为必抱衾均牢，有轻中之接，尘秽七神，悲魂任魄乎。盖是妾求氏族於明君耳，非有邪也，今可谓得志怀真，情已如一，方当相与，结驷玉虚，偶行此玄，同掇绛实於玉圃，并采丹华於阆园，分饮於紫川之水，齐濯於碧河之滨，紫华毛帔，日冕蓉冠，逍遥上清，俱朝三元，八景出落，凤扉云关，仰漱金髓，咏歌玉玄，浮空寝晏，高会太晨，四钧朗唱，香母奏烟，齐首偶观，携带交裙，不亦乐乎，不亦得志乎，明君其顺运随会，妾必无辞，且亦自不得背实反冥，苟任胸怀矣。授毕，复自取视而言曰：今以此书相诣，庶豁其滞疑耳。言毕乃笑。良久，紫微夫人曰：真妃之辞尽矣，论好之缘着矣，尔亦不得复有所容也，玄运冥分使之然耳。南岳夫人见授书曰：冥期数感，玄运相适，应分来聘，新构因缘，此携真之善事也，盖示有偶对之名，定内外之职而已，不必苟循世中之弊秽，而行淫浊之下迩矣。偶灵妃以接景，聘贵真之少女，於尔亲交，亦大有进业之益得，而无伤绝之虑耳。千神於是可使试观，不得复陈矣。真旌必可克往，云耕必可俱驾也。吾往曾因紫微夫人为汝构及此意，今遂如愿，益使我欣欣，慎复疑矧於心胸矣。我昨见金台李夫人於清虚中，言尔尚有疑正之心，色气小有 谓应作悢悢字，汝违此举，误人不小，真妃有神虎内真丹青玉文，非尔所有者辈，良才求写，故当不为隐耳，今日相携，何但文章而已，将必乘景王霄乎。若有未悟者，宜微访可否。真妃见夫人书言，乃笑而言：携手双台，娱叹良会，景軿同机，於此齐乎。
　　真诰卷之一竟
　　真诰卷之二
　　金阙右卿司命蓬莱都水监梁国师贞白真人华阳隐居陶弘景造
　　运象篇第二
　　清虚真人授书曰：黄赤之道混气之法，是张陵受教施化，为种子之一术耳，非真人之事也。吾数见行此而绝种，未见种此而得生矣，百万之中莫不尽被考罚者矣，千万之中误有一人得之，得之远至於不死耳。张陵承此以教世人耳，陵之变举，亦不行此矣，尔慎言浊生之下道，壤真霄之正气也，思怀淫欲，存心色观，而以兼行上道者，适足明三官考罚耳，所谓抱玉赴火，以金棺葬狗也。色观谓之黄赤，上道谓之隐书，人之难晓，乃至於此。
　　紫微夫人授书曰：夫黄书赤界，虽长生之秘要，实得生之下术也，非上宫天真流軿晏景之夫所得言也，此道在长养分生而己，非上道也。有怀於淫气，兼以行乎隐书者，适足握水官之笔，呜三官之鼓耳，玄挺亦不可得侍，解谢亦不可得赖也。要而言之，贞则灵降，专则神使矣。
　　夫真人之偶景者，所贵存乎匹偶，相爱在於二景，虽名之为夫妇，不行夫妇之迹也，是用虚名以示视听耳。苟有黄赤存於胸中，真人亦不可得见，灵人亦不可得接，徒劬劳於执事，亦有劳於三官矣。鸡呜时，南岳夫人授书曰：鸡既呜矣，论好之缘笃也。
　　紫阳真人授书曰：太虚远逸，高卑同接，体贤之义，着之於冥运耳，慎心系於黄赤之疑也。
　　茅中君授书曰：玄标触景，俯和尘蔼，玉振愆房，清风逸迈，可不勖之也。
　　言毕，诸真人去，真妃少留在后曰：又烦明君为一辞也。而授书曰：
　　忘怀兰素晖，心齐契方当。数亲虔清宇，德与流景合。宜欢会理发，领秀伏度明。君高尚灵映，纵滞忘鄙耳。言毕，持手而下床，未至户之间，忽失所在。
　　六月二十六日夜，降八真人：
　　紫微左夫人一。
　　紫清上宫九华真妃二。
　　上真司命南岳夫人三。
　　紫阳真人四。
　　清灵真人五。
　　茅中君六。
　　茅小君七。
　　又有一人甚少，整顿，建芙蓉冠，朱衣带剑，未曾见也，意疑是桐柏山真人王子乔，多论金庭山中事，言多有不可解者，恭敬紫微上真九华妃也。皆礼揖称下官。此条重出而小异者，前所书是杨君自记九华降事；隐之不出，从此后是更疏说长史事，以示长史，故此一片两本也。
　　上真云：昨与叔申诣清虚宫，校为仙真得失之事耳，近顿除落四十七人，都复上三人耳，并复视尔辈之名简，如今佳耳，许某乃得在伯札中。许某即长史名也，杨君疏呈，故不载名耳。
　　吾初不悟其如此益好也，其洗心恋迈，宗注理尽，心丹意竭，如履水火。若久如此者，真人亦不得逃矣，仙道亦不得隐矣，但当杜绝其淫色之念，吾等亦即可得见，可疏示之。此南岳夫人言。此即是前二十四日所道明日当诣王屋山事也。
　　中君曰：伯举在於下官耳，大老子将复可念，江东未见有如此而懃道者，然勿恃伯而忘道也。虚妄者德之病，华街者身之灾，滞者失之首，耻者体之钥，遣此四难，然后始可以问道耳。於是灵轸呜辕，日有彷佛也。有淫愆之心，勿以行．上真之道也，昨见清虚宫正落除此辈人名，而方又被考罚，以度付三官推之，可不慎乎。
　　右南岳夫人言。
　　许长史慎临尸吊丧，年内耳示许仙侯如此。小君言，言毕大笑。心既忘，得亦不同，鄙耻不除，生籍不书，许长史虽已暂除，当复曾除而复除之。此清灵言东卿司命甚知许长史之慈肃，小有天王昨问此人今何在，修何道。东卿答曰：是我乡里士也。乡里者，谓句容与茅山同境耳，非言本咸阳人也。
　　内明真正，外混世业，乃良才也，今修上真道也，此语乃称人意，略有伯形也。此南岳夫人言。
　　右从六月二十四日来。凡二十四条，并有杨书。
　　萧邈真才，内镜外和，曾参出田，丹心同丹，素纟三迁，来庇方头。此四句是离合作思玄字，即长史之字也。
　　录名太极，金书东州，蹇裳七度，耽凝洞楼，内累既消，魂魄亦柔，守之不倦，积之勿休，五难既遣，封伯作侯。七
　　度，飞步事也。洞楼洞房事也。
　　右紫微王夫人所喻，令示许长史。
　　右一条有长史写。
　　紫微夫人喻曰：披华盖之侧云云。此事出在第三卷中。
　　六月二十七日夜喻书此。
　　右一条有杨书。
　　积精所感，万物尽应，妙诚未匝，则形华不尽，形华不尽，则洞房之中难即分明也。吾昔受此法，常向西北存之耳，西北存如小为易见，可明示如此。西北为天地之爽，内照之玄门也。
　　六月二十七日紫阳所喻。此二十七日众
　　真复降，其事亦应甚多，并不出。
　　右一条有长史写。
　　二君各有六僮，裴君从者持青髦之节，一僮带绣囊，周君从者持黄髦之节。无囊。
　　右二条是甲手书。
　　六月二十九日，九华真妃授书曰：
　　景应双粲，云会玄落，龙秀五空，采琼板台，长歌灵蟆，焕启玉扉，眇矣遗事，与世长辞，霞轴绛波，电赴紫栖，共携清响之外，同游云岫广崖，岂不善乎，岂不乐哉。日者霞之实，霞者日之精，君唯闻服日实之法，未见知餐霞之精也，夫餐霞之经甚秘，致霞之道甚易，此谓体生玉光霞映上清之法也。
　　眼者身之镜，耳者体之牖，视多则镜昏，听众则牖闭，妾有磨镜之石，决牖之术，即能彻洞万灵，眇察绝响可乎。面者神之庭，发者脑之华，心悲则面燋，脑减则发素，所以精元内丧，丹津损竭也，妾有童面之经，还白之法可乎。精者体之神，明者身之宝劳多则精散，营竟则明消，所以老随气落，耄已及之，妾有益精之道，延明之经可乎。此四道乃上清内书，立验之真章也，方欲献示，以补助君之明照耳。授毕，取以见与，某口答唯唯，乞请之也。
　　六月二十九日夜，桐柏真人同来降，复谕授，令某书曰：
　　夫八朗四极，灵峰辽遐，奇言吐颖，琼音餐振，晨飞陵清，玄气赴霄，体迈玉虚，心遗艰锋，沈滞於眇罗之外，凝和于寂波之表，若此人者，必能旋腾玄汉，周洒真庭矣，三元可得而见，绛名可得而立耳。如其心并愆浪，目击色袂，动与罔罟共启，静兴争竞之分者，此乃适仙路邈，求生日阔也，子其慎之。某书毕，取视乃以见与。此前是桐柏辞也，既同一夕，安妃授竟，桐柏次□，故云复授耳。卒看如似犹是安妃，故显注之。
　　六月三十日夜，九华真妃与紫微王夫人、南岳夫人同降，真妃坐良久，乃命侍女发检囊之中，出二卷书以见付，今写之，题如左：
　　《上清玉霞紫映内观隐书》《上清还晨归童日晖中玄经》
　　右二卷名目：此题本应是三元八会之书，杨君既究识真字，令作隶字显出之耳。
　　七月一日夜，紫微王夫人、南岳夫人、九华真妃、紫阳、桐柏、清虚三真人、茅二君同降，良久，某乃自陈於众灵，求安身之术，欲知贵贱之分，年命之会，多少定限。於是真妃乃笑，良久，见授书此曰：
　　明君夷质虚闲，秘构玉朗，兰渊高流，清响金宫，可谓能珍宝藏奇，幽真内焕，标拂灵篇，乘数顺生，素德神园，丹录玉清，兴烟拔景，冥鼓遐声也。必三事大夫侍晨，帝躬高佐，四辅承制。圣君理生断死，赏罚鬼神，摄命千灵，封山召云，主察阴阳之和气，而加为吴越鬼神之君也。妾将挺命凝观，凭华而生，灵飞九天，虚音飙房，因运四觉，玄梯同象，紫名太上，清文八景，神映西晖，德明内隶，乃受书乘气，得为真妃之任矣。又当助君总括三霍，综御万神，对命北帝，制敕酆山，又应相与携袂灵房，乘烟七元，嘉会希林，内据因缘也。是故君姓於杨，我得为安，妾自发玄下造，君自受书於西宫，从北策景，乘饼东辕，握髦秉铁，专制束蕃，三官奉曶，河山启源，天丁献武，四甲卫输，当此之时，实明君之至贵，真仙之盛观也。三官中常有谚谣云：杨安大君，董真命神，正我等之谓耳。盖圣皇之方驾，於今有二十八年也，复二十二年，明君将乘龙驾云，白日升天，先诣上清西宫，北朝玉皇三元，然后乃得东轸执事矣。此自是君玉朗紫微，金音虚领，为太极所旌，乃玄德上挺，不复用懃学劬劳，陆足山川矣。若为精勖之者，当小神清莹鲜耳，亦不甚今日不劳之举也。世俗萦网，贵贱之间，涉尘涂之役，在得失之津，信非真人所得经营，乃自坦乎艰泰之用，任乎遇否之顷耳。见明君之逸，诚欣然也，睹明君之否，诚戚颜也，此二感发於颜色之上也，复未足以致远悲抱长戚矣。至於内冥偶景，并首玄好，轻输尘蔼，参形世室，妾岂以愆累浮卑少时之滞，而亏辱於当真之定质耶。夫阴阳有对，否泰反用，二象既罗，得失错综，此皆往来之径陌耳，今人居风尘之休盛者，乃多罪之下鬼，趣死之考质也，夫处无用於嚣涂，乃得真之挺朴，任凡庸以内观，乃灵仙之根始也。盖富贵淫丽是破骨之斧锯，有似载罪之舟车耳，荣华矜世，争竞徽时，适足以诲愆要辱，为伐命之兵，非佳事也。是故古之高人，览罪咎之难豫，知富贵之不可享矣，遂肥逛长林，柄景名山，咀嚼和气，漱濯清川，欲远此恶迩，自求多福，超豁絙聘，保全至素者也。君亦奚足汲汲於人间之贵贱，投身於荣辱之肆哉。且方交兵，日会三灾，向臻神风□除，臭气参天，明金生秽於泥渍，宝玉投粪以招尘，褰衣振血，浊精亏真，玄通远逸，是其时也，君若其不耐风火之烟，欲抱真形於幽林者，可且寻解剑之道，作告终之衍乎。自尽出嘿之会，隐显之迩，临时分处，有任於明君矣。冥数上感，有命而交，灵书玉台，真契合景，是以言单於辞，心讫於笔，妾岂独叹於一人乎。盖示名分之判例也。书讫，取以与某，复曰：君省此当少愈不。
　　右从六月二十九日来，几十四条，并杨君自记书。
　　东卿大君昨四更初来见降，侍从七人入户，一人执紫旄节；一人执华幡，一名十绝灵幡，一人带绿章囊；三人捧牙箱，一人握流金铃，乃年少於二弟。二弟昨并倚立，东卿命坐，乃坐耳。良久，言语委曲，先昨神女来降，意本疑是王母女，昨又来，定是也。南真说云：是阿母第十三女王媚兰，字申林，治沧浪山，受书为云林夫人。此两事并是七月五日夜略记，后更复委曲重数在后。如此则右英夫人始以七月三日、四日，频夕降也。
　　右二条有杨自记。
　　乙丑岁，晋兴宁三年七月四日夜，司命东卿君来降，侍从七人入户。其一人执紫旄之节；其一人执华旛，一名十绝灵幡；一人带绿章囊；其三人捧白牙箱，箱中似书也，其一人握流金铃，侍人并朱衣，司命君形甚少於二弟，着青锦绣裙紫毛帔巾芙蓉冠，二弟并同来倚立，命坐乃坐耳。言语良久。七月六日夜，司命君又降，良久喻书曰：
　　若必范玄秉象，清诤罕时，遂拔群幽藻，戢翼高栖，感味上契，渊停岳峙，萧寥玉篇，玩宝神生，遗放俗恋，调弹清灵，澄景虚中，五道发明，色绝化浪，欲与淡并，空同冥衢，无视无听尔，乃远齐妙真，重起玄觉，明德内圆，灵摽外足矣，终能策云軿以赴霄，书司命之丹录耳。若精散万念，为生不固，炁随尘波，心不真合，适足劳身神於林 ，谓应作岨字。实有误於来学也。其道微而易寻，其道艰而难得乎，亦令示许长史。此二条又有长史写。
　　许长史欲山居，宗道者贵无邪，栖真者安恬愉。至寂非弘顺之主，惔然非教授之匠，故当因烦以领旡耳。意云尔不代谢，奚必四时，气如呼吸，千龄如寄，赵子可忧，不信而末，疑其心亦已酰矣。
　　司命君与南岳夫人言。
　　为道者常渊淡以独处，每栖神以游闲，安饮啄以自足，无 谓应作祈字眄於笼樊，哀乐所以长去，夭关何由而臻者乎。
　　禀志各有所宅，资性咸有其韵，岂可履逐物之邪，踪娇我之正业乎。
　　何不肆天标之极纵，适求真之内娱，从幽诤以熙心，绥所托以栖意，处东山以晦迹，握玄筌於妙领，保随珠以含照，遣五难於胸次耶。
　　此三条亦似是东卿言。
　　七月十五日夜，紫微王夫人授书曰：
　　懃精者味玄之灵标也，凝安者拘真之寝衾矣，子懃澡丹心，竞赴高岭，可谓务道之柄，懃甚至也。然道柔真虚，守淡交物，安静任栖，神乃启焕耳。要而言之，躁疾非尽理矣，违之者亦取劳乎。
　　与许玉斧。
　　七月十五日夜，清灵真人授诗：
　　企望人飞，若感若成，威不内接，骄女远屏，三四纵横，以入帝庭，历纪建号，得为太龄，亦必秀映，四司元卿，翻然纵羽，遂登上清。此离合掾大名，名翙字也。
　　与许玉斧。此夕又有中君授书与许卿，答欲知洞天中之事。今载在第四卷中。
　　凤巢高木，素衣衫然。此八字是作长史小名穆字也。履顺思真，凝心虚玄。仍取此思字玄字，即成长史字也。五公石腴，彼体所便，急宜服之，可以少颜。三八令明，次行玄真，解驾偃息，可诵洞篇，琼刃应数，此琼刃字，即是掾小名玉斧也，与外传青录义同，故云应数。精心高柄，隐嘿沉闲，正气不亏，术散除疾，是尔所宜。次服□饭，兼谷勿违，益髓除患，肌肤充肥。然后登山，咏洞讲微。寅兽白齿，此四字即是云虎牙也，亦能见机，遂得不死，过度壬辰，偃息盛木，玩执周书，此八字即是作杨字也。太极植简，金名西华，学服可否。自应灵符，理异契同，神洞相求。
　　定录中候告。道药事，是定录言也。
　　此并离合譬喻四人姓名，各诠所宜修行服御事，寻辞意皆相贯次，不知云何得两人共说。
　　寓言必可用，不用是无情，焉得驾欻迹，寻此空中灵，微音良有旨，当用慎勿轻，事事应神机，保尔见太平。
　　右右英吟此。
　　茅定录言，良箴也，可记之。仙才不用心烦曲，故能得也。保命言。
　　八月中，彼人必东秀暂看烧香必也。保命临去言。
　　右从乙丑岁来，凡十五条，并有杨书。
　　钦想风流，托心靡景，愧以愆昧，鄙素彰，思自策励，沐浴陶冶，济否之阶，幸垂眷逮耳。许玄惶恐再拜，长史大名谧，字思玄，今此直云玄，其意未允。诣贾先生。此是长史闻杨宣、周紫阳说，贾玄道等主知试校事，故有此书。贾即以呈司命，司命后所答，云贾生近以此书来者也。周君说事在第四卷中也。
　　右一条是长史自书本也。
　　太元真人以此书见与，因授令书如左：
　　若夫能眇邈於当世，则所重唯身也，罕营外难者，则无死地矣。是以古之学者，握玄筌以藏领，匿颖镜於纷务，凝神乎山岩之庭，颐真於逸谷之津，於是散发高岫，经纬我生，晖晖景曜，采吸五灵，游蹑九道，登元濯形，投思绝空，人事无营，闭存三气，研诸妙精，故能回日薄之年，反为童婴耳。苟事累沙会，交轩塞路，但所守之不能勖也，何试校之能停耶。物物相要，触类兴患，天人之眄，岂时漏哉。所司赏於修业，所试在於不日新矣。贾生近以此书来，托向亹亹，可谓有情，然无逝我梁，有似逆诈耳。
　　七月十六日，此一条又有掾书。省所谘，有心哉。子望对山岭，增怀远想，欣然禀向，常见此意。夫为道者，精则可矣，有情不懃，则无所能为也；懃而不专，亦不能有成也。要当令心消豁， 此后人黵作秽字，不可复识。疾开散，此亦似东卿告长史。尔何以不数看东山，郁望三秀，徘徊荜宇，目击林水，平彼人往，殆无所复益耳。凡云三秀者，皆谓三茅山之峰。山顶为秀，故呼三秀也。
　　右南岳夫人与弟子言。
　　夫言者，性命之全败也；信者，得失之关楗也。张良三期，可谓笃道而明心矣。
　　右南岳夫人与弟子言。
　　性甚宽仁而所闻急，而应物速者，更违旨耳。火枣事未宜问也。论火枣事在后。
　　右九华真妃言。
　　右从太元来，凡五条，并杨书。
　　辔景落沧浪，腾跃清海津。绛烟乱太阳，羽盖倾九天。云舆浮空洞，鲦忽风波问。来寻冥中友，相携侍帝晨。王子协明德，齐首招玉贤。下眄八阿宫，上寝希林颠。漱此紫琼腴，方知秽涂辛。佳人将安在，懃之乃得亲。
　　七月十八日夕，云林右英王夫人授诗。此诗与长史，兼及掾事。
　　高兴希林虚，遐游无员方。萧条象数外，有无自冥同。亹亹德韵和，飘飘步太空。盘桓任波浪，振铃散风中。内映七道观，可以得兼忘。何必反覆酬，待此世文通。玄心自宜悟，嘿耳必高踪。
　　七月二十六日夕，紫微夫人喻作，令与许长史。
　　绛阙扉广霄，披丹登景房。紫旗振云霞，羽晨抚八风。停盖濯碧溪，采秀月支峰。咀嚼三灵华，吐吸九神芒。椿数无绝纪，协日积童蒙。携袂明真馆，仰期旡上皇。北钧唱羽人，玉玄粲贤众。云河波浪宇，得失为我锺。引领嚣庭内，开心拟秽冲。习适荣辱域，罕蹑希林宫。一静安足苦，试去视沧浪。
　　右右英夫人所喻。
　　右从辔景来三篇，并有长史写。
　　弱丧洞港，笃灵未尽，倚伏异因，云梯未抗，虽有怀於进趣，犹未渊於至理矣。君才实天工，以清澜凝浪於高韵，志栖神乎太玄，期紫庭而步空矣。有心洞於飞滞，柔翰蔚乎冥契也。动合规矩，等圆殊方，静和真味，吐纳兴音，可谓纵诞德挺，良为钦然矣。然秽思不豁，鄙内固，淫念不渐，灵池未澄，将未得相与论内外之期，泛二景之交耳。夫失机者贵在能改，相释有情，今无妨矣。虽暂弭群听，故克和也。前涂 谓应作攸字邈，此比非一，漏绪多端，当恒战密，苟情有愆散，得随事失，悟言微矣，将何以遏之，将何以遣之。
　　右七月二十六日夜，云林右英王夫人喻书，见与勿答。
　　右一条有长史写。
　　世珍芬馥交，道宗玄霄会。振衣寻冥畴，回轩风尘际。良德映灵晖，颖根集华蔚。密言多傥福，冲净尚真贵。咸恒当象顺，携手同衾带。何为人事间，日焉生患害。
　　七月二十八日夕，右英王夫人授书此诗，以与许长史。后十二月长史答书云：咸恒之喻，即是酬此诗也。咸恒，义出周易。右一篇有长史写。
　　清响散空，神风洒林，身超冥衢，志咏灵音，仁侯其人也。欲以裴真人本末示郄者可矣，其必克谐，不善诱之心亦内彰也，裴亦何人哉。郄即愔也，小名方回。裴真人本末，即是清灵传也。有谢过及七经之士，故令示之。
　　八月七日夕，右英王夫人授书，令与许长史。
　　右一条杨书，又有长史写。
　　守真一，笃者一年，使头不白，秃发更生。夫内接儿孙，以家业自羁，外综王事，朋友之交，耳目广用，声气杂役，此亦道不专也，行事亦无益矣。夫真才例多隐逸，栖身林岭之中，远人间而抱淡，则必婴颜而玄鬓也。
　　玉醴金浆，交梨火枣，此则腾飞之药，不比於金丹也。仁侯体未真正，秽念盈怀，恐此物辈不肯来也。苟真诚未一，道亦无私也，亦不当试问。火枣交梨之树，已生君心中也，心中犹有荆棘相杂，是以二树不见不审。可剪荆棘，出此树，单生其实，几好也。
　　虽云问也，其欲希之近也，当为君问主领者，三年更相问，以即日始。
　　丑年此二字长史后益上八月七日夜，云林右英王夫人口授，答许长史。
　　凝心虚形，内观洞房，抱玄念神，专守真一者，则头发不白，秃者更 轸字亦应是琴，未有以百思缠胸，寒热破神，营此官务，当此风尘，口言吉凶之会，身 凡作扉字者，皆是排音，非扉扇之扉也。得失之门，众忧若是，万虑若此，虽有真心，固为不笃，抱道不行，握宝不用，而自然望头不白者，亦希闻也。玉醴金浆，交生神梨，方丈火枣，玄光灵芝，我当与山中许道士，不以与人问许长史也。
　　八月七日夜，紫微王夫人授答许长史。
　　右六条有掾写。
　　拟驾东岑人，停景招隐静。仁德乘波来，俱会三秀岭。灵芝信可食，使尔无终永。噏真献金浆，不待百丈井。
　　八月十六日夕，清灵真人授。
　　右一篇有长史写。
　　虚和可守雄，萧萧可守雌。夫萧萧者，单景独往也。君绛宫中， 谓应作讵字能仰飞空同上，上云玄之涯不？道易闻而患不真，书易得而患不行，若专如此，大天之中，尽真仙比肩也，我亦无咎於不能为者。
　　心不定而欲书，将欲沽之哉。意不往而求真，似欲街之也。愿告。
　　八月十七日夜，右英王夫人授书此，与许长史。似答心求守雌之真一也。
　　肇祖植德华，条翁 即谓七世祖许肇也。队字应作坠。顿足，悬车无早晚也。但心坚注真，微密灵机则可矣。至於高逸长岭，寝冥林泽，纵时事之难鄙，遣九亲而味神，实美举也。心苟不专，愆念填胸，虽蹑阆山以游步，造圆垄以朝冥，然亦必败也。若必空空，我自当相告有可动之时也，今且未可议耶。
　　八月十七日夜，保命仙君小茅口授，与许长史。
　　含仁守慈，发拔幽忧，单心慈诱，栖神灵镜者，许长史其人也。所恨在於应物速，招真急耳。夫浩挺虚映，乃可守雌，已求故当能守之，守之盖易，恐亦宜无不可耶。
　　八月十八日夜，紫微王夫人授，示许长史。
　　右四条有杨书。
　　穆奉被音告，频烦备至，仰衔恩润，光华弥焕，披览欣庆，感荷罔极。穆沉滞流俗，岂忘拔迩，辄已誓之中心，思为阶渐，考室东山，栖景林壑，此志必也，此举决也。方当凭庇灵宗，谘禀神规，若此之心，揆亦鉴之，真一之雌，其道玄远，妙出秘领，穆愆秽未荡，俗累未拔，胸心滓浊，精诚肤浅，未敢预闻，南真哀矜，去春使经师授以方诸洞房步纲之道，八素九真以渐修行，不敢 谓应作怠字懈，九真至须幽静，人事杂错，患在未专耳。昔人学道，寻师索友，弥积年载，经历山岳，无所不至，契阔险试，备尝劳苦，然后授以要诀。穆德薄罪厚，端坐愆室，横为众真所见采录，鉴戒继至，启悟非一。古人有言，非知之难，其行之难，夫人垂恩所赐，自可徐徐， 此须字长史自儳移东山，然后亲授，道之来也，不计迟速，恩之隆也，何限早晚，命使愿告，敢不上答，谨白。此长史答前右英论雌一事者，掾为书之，既被儳更写，故此本得存焉。
　　真语卷之二竟
　　真诰卷之三
　　金阙右卿司命蓬莱都水监梁国师贞白真人华阳隐居陶弘景造
　　运象篇第三
　　北元中玄道君，李庆宾之女，太保玉郎李灵飞之小妹，受书为东宫灵照夫人，治方丈台第十三朱馆中。夫人着紫锦衣，带神虎符，握流金铃，有两侍女，侍女年可二十许，夫人年可十三四许。闻呼一侍女名隐晖。侍女皆青绫衣，捧赤玉箱二枚，青带束络之，题白玉检曰太上章，一检曰太上文。此记织检上文，亦同前九华也。
　　夫人带青玉色绶，如世人带章囊状，隐章当长五丈许，大三四尺许。临去授作一纸诗，毕乃吟歌：
　　云塘带天构，七气焕神冯。琼扇启晨鸣，九音绛枢中。
　　紫霞兴朱门，香烟生绿窗。四驾舞虎旅，青軿掷玄空。
　　华盖随云倒，落凤控六龙。策景五岳阿，三素眄君房。
　　适闻臊秽气，万浊荡我胸。臭物熏精神，嚣尘互相冲。
　　明王皆摧烂，何独盛德躬。高揖苦不早，坐地自生虫。
　　八月二十二日夜，灵照夫人授作此诗。此长史书作灵照夫人，而杨君书多其照灵。
　　临去吟曰：心勿欲乱，神勿淫役，道易不顺，灾重不逆，永丧其真，遂弃我适。
　　复生许家不，我方当复来，尔勤之而已。
　　右从北元来八条，有长史写。
　　王子晋父周灵王，有子三十八人，子晋太子也，是为王子乔。灵王第三女名观香，自众爱，是宋姬子，於子乔为别生妹，受子乔飞解脱网之道，得去入 外书作维字氏山中，后俱与子乔入陆浑，积三十九年，观香道成，受书为紫清宫内传妃，领东宫中候真夫人。此即中候王夫人也。子乔弟兄七人得道，五男二女。其眉寿是观香之同生兄，亦得道。此似别有眉寿事，今不存，而掾书中有梦见人，云我是王眉寿之小妹，疑此或当是相答也。
　　右二条有杨书。
　　驾欻敖八虚，徊宴束华房。阿母延轩观，朗啸蹑灵风。我为有待来，故乃越沧浪。
　　右英王夫人歌。
　　乘飙遡九天，息驾三秀岭。有待徘徊眄，无待故当诤。沧浪奚足劳，孰若越玄井。
　　右紫微夫人答英歌。
　　写我金庭馆，解驾三秀畿。夜芝披华 谓应作峰字，咀嚼充长饥。高唱无逍遥，冬兴有待歌。空同酬灵音、无待将如何。
　　右桐柏山真人歌。
　　朝游郁绝山，夕偃高晖堂。振辔步灵 谓应作峰字，无近於沧浪。玄井三仞际，我马无津梁。鲦欻九万间，八维已相望。有待非至无，灵音有所丧。
　　右清灵真人歌。
　　龙旅舞太虚，飞输五岳阿。所在皆逍遥，有感兴冥歌。无待愈有待，相遇故得和。沧浪奚足辽，玄井不为多。郁绝寻步间，俱会四海罗。岂若绝明外，三劫方一过。
　　右中候夫人歌。
　　纵酒观群惠，鲦忽四落周。不觉所以然，实非有待游。相遇皆欢乐，不遇亦不忧。纵影玄空中，两会自然畴。
　　右昭灵李夫人歌。
　　驾欻发西华，无待有待问。或眄五岳峰，或濯天河津。释轮寻虚舟，所在皆缠绵。芥子忽万项，中有须弥山。小大固无殊，远近同一缘。彼作有待来，我作无待亲。
　　右九华安妃歌。
　　无待太元中，有待太有际。大小同一波，远近齐一会。呜弦玄霄颠，吟啸运八气。奚不酣灵液，眄目娱九裔。有无得玄运，二待亦相盖。
　　右太虚南岳真人歌。
　　偃息东华静，扬饼运八方。俯眄丘埋间，莫觉五岳崇。灵阜齐渊泉，大小互相从。长短无少多，大椿须臾终。奚不委天顺，纵神任空同。
　　右方诸青童君歌。
　　控飙扇太虚，八景飞高清。仰浮紫晨外，俯看绝落冥。玄心空同间，上下弗流停。无待两际中，有待无所营。体无则能死，体有则摄生。东宾会高唱，二待奚足争。
　　命驾玉锦轮，舞辔仰徘徊。朝游朱火宫，夕宴夜光池。浮景清霞杪，八龙正参差。我作无待游，有待辄见随。高会佳人寝，二待互是非。有无非有定，待待各自归。
　　右南极紫元夫人歌。按此诸歌诗，并似初降语，而嫌众真多高唱，上清童紫元太虚未尝有杂降处，恐或遗失耳。有待之说，并是指右英事，非安妃也。
　　腾跃云景辕，浮观霞上空，霄軿纵横舞，紫盖托灵方。朱烟缠旌旄，羽帔扇香风。电嗥猛兽攫，雷吟奋玄龙。钧籁昆庭响，金笙唱神锺，采芝沧浪阿，掇华八渟峰。朱颜日愈新，劫往方婴童。养形静东岑，七神自相通。风尘有忧哀，陨我白鬓翁。长冥遗遐叹，恨不早逸纵。
　　九月三日夕，云林王夫人喻作，令示许长史。
　　停驾望舒移，回输反沧浪。未睹若人游，偶想安得康。良因俟青春，以叔中怀忘。
　　右右英吟此再三。
　　龟阙郁巍巍，塘台络月珠。列坐九灵房，叩璈吟太元。玉箫和我神，金醴释我忧。宴酣东华内，陈钧千百声。青君呼我起，折腰希林庭。羽帔扇翠晖，玉佩何铿零。俱指高晨寝，相期象中冥。
　　右紫微歌此二篇。
　　超举步绛霄，飞飙北垄庭。神华映仙台，圆曜随风倾。启晖抱丹元，扉景准月精。交袂云林宇， 谓应作皓鬒还童婴。萧萧寄旡宅，是非岂能营。阵上自扰竞，安可语养生。
　　右玄垄紫微作。
　　控晨浮紫烟，八景观振流。羽童捧琼浆，玉华饯琳腴。相期白水涯，扬我萎蕤珠。沧房焕东霞，紫造浮绛辰。双德秉道宗，作镇真伯蕃。八台可眄目，北看乃飞元。清净云中视，眇眇蹑景迁。吐纳洞领秀，藏晖隐东山。久安人事上，日也无虚闲。岂若易翁质，反此孩中颜。
　　九月六日夕，云林喻作，与许侯。
　　解输太霞上，敛辔造紫丘。手把八空炁，纵身云中浮。一眄造化刚，再视索高畴。道要既已足，可以解千忧。求真得真友，不去复何求。
　　九月六日夕，紫微夫人喻作，示许长史，并与同学。同学，谓郗回也。
　　晨阙太霞构，玉室起霄清。领略三奇观，浮景翔绝冥。丹空中有真，金映育挺精。八风鼓锦被，碧树曜四灵。华盖应兰晖，紫辔策绿軿。结信通神交，触类率天诚。何事外象感，须观瑶玉琼。
　　九月九日云林右英夫人喻作。
　　紫空朗明景，玄宫带绛河。济济上清房，云台焕嵯峨。八舆造朱池，羽盖倾霄柯。震风回三辰，金铃散玉华。七辔络九垓，晏眄不必家。借问求道子，何事坐尘波。岂能柄东秀，养真收太和。
　　九月九日紫微夫人喻作，因许示郗。郗犹是方回也。
　　二景秀郁玄，霄映朗八方。丹云浮高晨，逍遥任灵风。鼓翮乘素飕，竦眄琼台中。绿盖入协晨，青軿掷空同。右揖东林帝、上朝太虚皇。玉宾剖凤脑，嗷酣飞药浆。云钧回曲寝，千音何琅琅。锦旌召猛兽，华幡正低昂。香母折腰唱，紫烟排栋梁。总辔高清阙，解驾佳人房。昔运挺未兆，灵化顺气翔。心眇玄涯感，年随积椿崇。形甘垢臭味，动静失沧浪。我友实不尔，荣辱昨已忘。
　　九月十八日夜，云林右英夫人作喻曰：吾辞讫此。
　　绛景浮玄晨，紫轩乘烟征。仰超绿阙内，俯眄朱火城。东霞启广晖，神光焕七灵。翳映泛三烛，流任自齐冥。风缠空洞宇，香音触节生。手担 谓应作织字女舞，并衿匏瓜庭。左徊青羽旗，华盖随云倾。晏寝九度表，是非不我营。抱真栖太寂，金恣愈日婴。岂似愆秽中，惨惨无聊生。
　　九月二十五日夜，云林右英夫人授作。
　　三尝抓紫轩，倾云东林阿
　　右英吟此道。
　　右从腾跃来，凡十三篇，并有杨书，又杂有据写。
　　遣滞吝赖穷行德，不亦甚佳乎，患德之不报，所患种福之不多耳。此一行则似乎福田也，万事云云尽可触类矣。
　　十二月三日，云林右英夫人告。
　　右一条有杨书，又有一本小异。
　　穆惶恐言：仁爱之至，猥惠新诗，云藻绮络，金声玉荣，诚翰林之奇秀，华锦之盛肆也。义类渊微，仰览无射，佩之丹心，奉以周旋，功德浅陋，冥报已重，福田之喻，敢不自励，凭托徽猷，情若山海，动静启悟，望垂矜录。许穆惶恐，言诣云林右英夫人机前。此即答遣滞吝书也，有自起草存。
　　青童大君常吟咏曰：欲殖灭度根，当拔生死栽。沉吟堕九泉，但坐惜形骸。
　　太虚真人常吟咏曰：观神载形时，亦如车从马。车败马奔亡，牵连一时假。哀世莫识此，但是惜风火。种罪天网上，受毒地狱下。
　　西城真人王君常吟咏曰：神为度形舟，薄岸当别去。形非神常宅，神非形常载。徘徊生死输，但苦心犹豫。
　　小有真人王君常昤咏曰：失道从死津，三魂迷生道。生生日已远，死死日已早。悲哉苦痛容，根华已颠倒。起就零落生，焉知反枯老。
　　以去月秋分日，於瑶台大会，四君各吟此言，以和玄钧广韶之弦声也。十月告云去月，如似是九月，南秋分必在八月，则去月自为通乎耳。
　　十月十五日，右英夫人说此，令疏。
　　右五条有掾书。
　　四旌曜明空，朱轩飞灵丘。玉盖荫七景，鼓翮霄上浮。九音朗紫空，玉璷洞太无。宴咏三辰宫，唱啸呼我俦。不觉椿已来，岂知二景流。佳人虽兼忘，而未放百忧。长林真可静，岩中多自娱。
　　十月十七日，云林夫人作与许侯。
　　左把玉华羞，飞景蹑七元。三辰焕紫晖，竦眄抚明真。变踊期须臾，四面皆已神。灵发无涯际，懃思上清文。何事生横徐，令尔感不专。 乌禁反。 乌贺反。此应作喑哑，言其速也。夫去机，不觉年岁分。
　　十月十八日紫微夫人作。
　　右二篇有杨书。
　　北登玄真阙，携手结高罗。香烟散八景，玄风数绛波。仰超琅园律，俯眄霄陵阿。玉箫云上唱，凤呜洞九遐。乘气浮太空，曷为蹑山河。金节命羽灵，征兵折万魔。齐挹二晨晖，千椿方婴牙。丧真投兢室，不解可奈何。
　　仰眄太霞官，金阁曜紫清。华房映太素，四轩皆朱琼。掷输空同津，总辔舞绿軿。玉华飞云盖，西妃运锦旌。翻然浊尘涯，鲦忽佳人庭。宿感应期降，所招已在冥。乘风奏霄晨，共酣丹琳罂。公侯徒眇眇，安知真人灵。
　　右二篇，十月二十日授。亦应是右英喻长史也。
　　右二万有杨书。
　　车马虽重，为路人所略，推分任运，有以招之，不必也。柸子诚小，还为童史所偷，故疾而惜之，今冥鉴即擒。盖所以惧恶而善者别矣。今虽嘿然不言，小人足知灵验，有训在其中，非直区区，若此小小而不能坦也。谨白呈云林右英夫人。
　　十一月九日。此所答右英授事，事今不存。
　　穆惶恐言：沉染鄙俗，流浪尘昧，罪与年长，愆随日积，幸遭玄运，灵启其会，披散氛雾，朗然达观，真灵清秀，并垂戒悟，猥辱文翰，华藻成林，金声玉振，规矩有章，父子凡微，无以堪荷，夙兴策励，不敢怠惰，颙颙倾注，言不自畅。穆惶恐言。此亦是答右英诗，不审的是何诗，亦似不存。
　　右二条长史自书本。
　　灵谷秀澜荣，藏身栖岩京。被褐均衮龙，带索齐玉呜。形盘幽辽裹，掷神太霞庭。霄上有陛贤，空中有真声。抑我曲晨飞，案此绿轩軿。下观八度内，俯叹风尘萦。解脱遗波浪，登此眇眇清。扰兢三津竭，奔驰割尔龄。
　　十二月一日夜，南岳夫人作与许长史。
　　飞轮高晨台，控辔玄垄隅。手携紫皇袂，绦欻八风驱。玉华翼绿帏，青裙扇翠裾。冠轩焕崔鬼，佩玲带月珠。薄入风尘中，塞鼻逃当涂。臭腥雕我气，百痾今心殂。何不飙然起，萧萧步太虚。
　　十二月一日夜，方丈左台昭灵李夫人作，与许玉斧。
　　清晨揖绛霞，总气霄上游。徊軿蹑曲波，遂亲世人忧。辞旨蔚然起，不散三秀嵎。何若巡玄乡，抚璈为尔娱。君安有有际，我愿有中无。
　　右英作此。
　　驾景游贤良，促辔东圃下。
　　右英吟此道。
　　咀嚼玄句，柔音蔚畅，曲夹适宣，辞喻摽朗，钦钦之咏，有由然也。玄宗以安，我其会矣。
　　十二月十四日，云林夫人作与长史。
　　此所答长史之诗，诗今不存。
　　右五篇有杨书。
　　该清道难，通幽妙达，许侯其人也。方将曜灵方丘，腾跃晖霞，身飞九天，作则群真，师传金阙，抚极种人，其德仁以融，其教整以和，可谓天秀标韵，为后民之圆匠也。斧子乃潜晨密焕，秀霄空上，托心玄宅，神栖入领，心摽寂刃，归形太初，志割姻亲於内外，寄幽会於隐观矣。虽自思入庇重岫，颖翳云晖，故叛父也。若父愚可也，交当同编云札，列名灵简，运会相遇，何以陈之耶。昔薛旅字季和，往学真道於锺山北阿，经七试而不过，即长里薛公之弟也。不过者，由淫妷失位，鄙内滞，石性不回，致败其试耳。然其人好慈和笃，又心爱啸音凤响及玄弦之弹，是故虚唱凝神，徽声感魂，神不遂落，由好啸唱愿凤呜之故矣。长里先生燕代人，周武王时人也，先生比乞之於太上，太上故使生 谓应作继字肇阿之阴运，致欲其该微，释滞於染练，新晖速升虚之超，长里君之愿也。若 谓应作犹字愆波不激，淫 谓应作愈字出，虽百过试之，故亦昔之薛旅耶。师宗相期，拂饰尽性，苟能其事，我亦罕劳，贤者之举，此复宜详，密告由来，宿命之始，想有 应作以字悟也。燕气内果外柔，沉德乐景，故其人闻北风则心悲，睹启曜则怀泰，思骏騄以慕聘，嘉柔顺以变蔚，彼人之心，曷曾不尔乎。此则本乡之风气，首丘之内感也。苟能信之，君其谐矣。如其 谓应作壅字秉欲，丹绛不畅，灵人携手而空反，高友敛袂而回晏，神气不眄，其宅寂通，不鼓其目，命矣夫，固可悲耶。长里之弟本燕代人，故此称其谷气，以喻长皮之心也。
　　十二月十六日夜右英告。
　　右二篇有杨书。
　　太元真人。
　　云林右英王夫人。
　　南岳紫虚元君。
　　九华真妃。
　　清灵真人。
　　紫阳真人。
　　桐柏真人。
　　昭灵李夫人。
　　右八人
　　十二月十七日夜，方诸宫东华上房灵妃歌曲：
　　紫桂植瑶园，朱华声凄凄。月官生药渊，日中有琼池。左拔员灵曜，右掣丹霞晖。流金焕绛庭，八景绝烟回。绿盖浮明朗，控节命太微。凤精童华颜，琳腴充长肌。控晨揖太素，乘欻翔玉阶。吐纳六灵气，玉嫔把巾随。弹璈南云扇，香风鼓锦披。叩商百兽舞，六天摄神威。鲦欻亿万椿，龄纪郁巍巍。小鲜未烹鼎，言我岩下悲。按杨君记云，东方赤气中有言曰：小鲜未烹鼎，言我岩下悲。当以此事谘启司命，故誉称此诗，仍及后篇也。
　　太微玄清左夫人北渟宫中歌曲：
　　郁蔼非真虚，太旡为我馆。玄公岂有怀，萦蒙孤所难。落凤控紫霞，矫辔登晨岸。寂寂无濠涯，晖晖空中观。隐芝秀凤丘，逡巡瑶林畔。龙胎婴尔形，八琼回素旦。琅华繁玉宫，绮葩凌岩荣。鹏扇绝亿领，抚翮扶霄翰。西庭命长歌，云璈乘虚弹。八风缠绿宇，药烟豁然散。灵童掷流金，太微启壁案。三元起折腰，紫皇挥袂赞。朗朗扇景曜，晔晔长庚焕。超軿竦明刃，下盻使我惋。顾哀地仙辈，何为栖林涧。
　　十二月十七日夜，太元真人司命君书出此诗，云是青童官中内房曲，恒吟赞此和神。其夜众真降集，唯有此书存，余悉不显。后丁卯年论挺分事，亦是十二月十七日，恐偶同耳，此前一事，不应是卯年也。
　　右三条有杨书。
　　玄玄即排起。注之曰：故玄玄以八风为关钥，天地为堤防，四海为瓮盎，九州为秕糠，积之以万殊，蒸之以阴阳。其陶铸也，充隆炊累，刚柔清浊，象类不同，呼吸吐合。
　　恭伯荣注之曰：九绝兽神禽也，在乎群猛之中，猾狡乎激奇之际，千年不足极其变，万殊不足适其内，日月不足照其眉，八泽不足游其足，清云为卑，九垓为浅，八宏为小，四极为近，变动无常，恒入之芥子之内，玉晨之玉宝，太微之威神矣。
　　此二条是释神虎隐文中语，不知何真所告，又无日月，是两手同书。
　　君惶恐言：仁德流映，高应弥纶，每贻翰音，恩逮谴绻，旨谕有咸恒之顺，宗期则玄霄之会，虽钦愿荣崇，欣想灵诰，窃惧熠惧之近晖，不可参二景之远丽，嘒彼之小宿，难以厕七元之灵观，尊卑殊方，高下异位，俯仰自失，罔知所据。凡善诱者，勤其切磋；忠爱者，忧其怠惰。大易所以乾乾，仲尼所以发叹於不倦者也。自奉教以来，洗心自励，沐浴思新，其劝奖也摽明得道之妙致，其检戒也陈宿命之本迹。淫所以丧基，鄙滞所以伐德，虽卢医之贡针艾，扁鹊之献药石，无以喻也。子张存圣教於绅带，西董佩韦弦以自矫，盖以外戒内，以义规心，仰衔清训，谨书之丹怀，藏之六腑，奉以周旋，弗敢失坠，庶五难解冻於炉门，七试飙静於渊谷，方将逍遥东山，考室龙林，灵构萧萧，丘园冲深，庭延云驾之奇友，堂列羽服之上真，句金锡五芝之宝，沧浪施长年之珍，期实夙夜之乃愿，信誓不敢诬於神明者也。唯少鉴之，君惶恐言。此长史答右英前七月二十八日喻诗，世珍芬馥交者，并酬前书论薛旅事，犹恐是十二月中。
　　右此一篇，长史令乙写。
　　真语卷之三竟
　　真诰卷之四
　　金阙右卿司命蓬莱都水监梁国师贞白真人华阳隐居陶弘景造
　　运象篇第四
　　仙道寂寂，寻之亦使人不劝也，况复求之於无涯耶。假令东山忽有石髓盘结，紫芝映林，夜光焕烛，燕胎曜峰，灵津肆显，众真罗吟，人人往者，皆得掇玄华而揖玉腴，对天仙以散想也，将必相与把臂太虚，驾络庆云矣。未审子当刀赴，此二日暂游山泽不，将故以官私自切，不获一果耶。今之所以为懈难者，盖闻推於有无之间耳，以无期我，我亦无也，空中有真，子不睹之，不可谓罕彷佛矣，所望在於不褰裳耳。二日可不果，何时能屈驾看金陵乎？
　　十一月二十九日夜，定录君告许侯。
　　岂能割目前之近滞，慕难成之远功耶。若故栖情丘林，凭托京畿者，观金陵以偶想，将任意於吾子，勿谓我无方从无以鉴矣。心革则试不眄，神苦则教不生，贤者之举，可不察耶。
　　保命君告。
　　右二条杨书。斯告实至言矣。
　　奉十一月二十九日告，得道者以其能排却众累，直面而进，於是百度自浄，众务云散，该其优者不足为劳，披于艰者可以表心。正月中必有龟山客来东山，至时 此应作讵字可不一力乎。奉览高命，欣然无量，始入此月，公私艰掇，未获从心， 此本是令錾字，后人改作命使。到京，往反计日，还便沐浴，躬诣朝拜，不失此月，若吉日未过，愿垂告敕。又告：贤者之举，复宜详之。昔未受上道之前，有欲索侧人意，有称说堪陶奖者，受隐书之后，此计都冥也。此下有两字被黵，又齐行剪去，后似复更有语。此论贤者之举，似仍是前书上纸，而复酬十一月二十九日告。此告今不存，前十一月二十九日告语不同。又云正月龟山客来事，如此复酬后定录告。亦可是右英书中兼有此语耳，记不具存，难用显证。
　　右二篇长史自书本。
　　令懃者懃其事，耽其玄微耳，慎者亦触类而作也。学道之难，不可书矣。有耻鄙之心者，於道亦辽乎灌秉，然后可贵耳。贤者之举，自更始尔，今且当内忘。
　　右紫微夫人道此言。此是紫微见长史答右英道贤者之举事，故复酬此语也。长史妇亡后，更欲纳妾，而修七元家事，最是所禁，故屡有及之。
　　手笔何其落落，卢医之喻，复有韦弦之功，解冻炉门，其旨乃佳，当实心在此济矣。
　　定录告。此是中君见长史答右英书后，赏赞之也。
　　心已至也，不复须诣山也。每空怀以向真，单诚以泛道者，虽欲不教，其可得乎。瞻赴山泽，乃更余事耳。要都无怀者，实使人悒然，今可停也。
　　十二月一日夜定录告许侯。寻此语，复似酬到京不得来事，事相关涉，不可领。
　　正月二十七日，将不能暂诣欲营宅处耶？龟山真人似当其日来，未真至斋者，自可无彷佛，且欲令彼见我乎。
　　正月十四日保命告。案此告极似前所疑事，所以翻覆难解也。从此正月起至后，并是入丙寅年中事。
　　右五条有杨书。
　　辔景登霄晨，游宴沧浪宫。彩云绕丹霞，灵蔼散八空。上真吟琼室，高仙歌琳房。九凤唱朱籁，虚节错羽钟。交颈金庭内，结我冥中朋。俱挹玉醴津，鲦欻已婴童。云何当路蹲，愆病随日崇。
　　二月九日夜云林作。
　　晨游太素宫，控軿观玉河。夕冥郁绝宇，朝采圆景华，弹璈北寒台，七灵晖紫霞。济济高仙举，纷纷尘中罗。盘桓嚣蔼内，愆累不当多。
　　二月十六日右英作。
　　玄清眇眇观，落景出东停。愿得绝尘友，萧萧罕世营。吟此再三
　　右三篇有杨书。
　　灵人隐玄峰，真神韬云采。玄唱非无期，妙应自有待。岂谓虚空寂，至韵故常在。携襟登羽宫，同宴广寒裹。借问朋人谁，所存唯玉子。卓云虚之骏，抗翮於空同之上，斯人矣。岂不长揖南面，永谢千乘乎。
　　紫微诗及咏此。
　　驾风骋云饼，晨登太淳丘。绛津连岑振，清波鼓浚流。步空观九纬，八刚皆已游。暂宴三金秀，来观建志俦。懃懈不相淹，是以积百忧。
　　二月三十日夜右英作。
　　褰裳济绿河，遂见扶桑公。高会太林墟，寝宴玄华宫。信道苟淳笃，何不栖东峰。
　　紫微夫人歌此。
　　陵波越沧浪，忽然造金山。四顾终日游，罕我云中人。
　　右英吟此。
　　控景始晖津，飞飙登上清。云台郁峨峨，闻闱秀玉城。晨风鼓丹霞，朱烟洒金庭。绿药集玄峰，紫华岩下生。庆云缠丹炉，练玉飞八琼。晏眄广寒宫，万椿愈童婴。龙旗启灵电，虎旗征朱兵。高真回九曜，洞观均潜明。谁能步幽道，寻我无穷龄。
　　紫微夫人作。
　　紫阙构虚上，玄馆冲绝飙。琳琅敷灵囿，华生结琼瑶。骋軿沧浪津，八风激云韶。披羽扇北翳，握节呜金箫。凤籁和千锺，西童歌晨朝。心豁虚无外，神襟何朗寥。回舞太空岭，六气运重幽。我涂岂能寻，使尔不终雕。
　　右英夫人作。
　　翳蔼紫微馆，郁台散景飙。鸾唱华盖间，凤钧导龙朝。八狼拥绛旌，素虎吹角箫。云勃写灵宫，来适尘中嚣。解辔佳人寝，同炁自相招。寻宗须臾顷，万龄乃一朝。椿期会足衰，劫往岂足辽。真真乃相目，莫令心徂。侧交反虚刀挥至空，鄙滞五神愁。
　　右紫微作。
　　朝启东晨晖，飞軿越沧渊。山波振青涯，八风扇玄烟。回眄易迁房，有怀真感人。三金可游盘，东岑宜永甄。纷纷当涂中，孰能步生津。飘讽八霞岭，徘徊飞晨盖。紫軿腾太空，丽眄九虚外。玉箫激景云，灵烟绝幽蔼。高仙宴太真，清唱无涯际。去来山岳庭，何事有待迈。
　　四月十四日紫微夫人作。
　　玄波振沧涛，洪津鼓万流。驾景眄六虚，思与佳人游。妙唱不我对，清音与谁投。云中骋琼轮，何为尘中趋。
　　右同夕右英夫人吟歌此曲。
　　松柏生玄岭，郁为寒林桀。蘩葩盛严冰，未肯惧白雪。乱世幽重岫，巡生道常洁。飞此逸辔输，投彼遐人辙。公侯可去来，何为不能绝。
　　右右英作。
　　神玉曜灵津，七元焕神扉。灵迁方寸裹，一跃登太微。妙音乘和唱，高会亦有机。齐此天人眄，协彼晨景飞。总辔六合外，宁有倾与危。
　　四月二十三日夜紫微夫人作。
　　玄感妙象外，和声自相招。灵云郁紫晨，兰风扇绿轺。上真宴琼台，邈为地仙摽。所期贵远迈，故能秀颖翘。玩彼八素翰，道成初不辽。人事胡可豫，使尔形气销。
　　四月二十七日夜南岳夫人作。
　　右十二篇有杨书，又杂掾写。
　　清净愿东山，荫景栖灵穴。愔愔闲庭虚，翳苍青林密。圆曜映南轩，朱凤扇幽室。拱袂闲房内，相期启妙术。寥朗远想玄，萧条神心逸。
　　闺月三日夜右英作，示许长史。案晋历丙寅年闰四月也。
　　右有杨书，又掾写。
　　纵心空同津，总辔策朱軿。佳人来何迟，道德何时成。吟此道。
　　有心许斧子，言当采五芝。芝草不必得，汝亦不能来。汝来当可得，芝草与汝食。此两得及来并戏作吴音。
　　右英吟此。
　　右二篇有杨书。
　　八涂会无宗，乘运观嚣罗。化浮尘中际，解衿有道家。骋烟忽未倾，携真造灵阿。虚景盘琼轩，玄钧作凤歌。适路无轨滞，神音舞云波。齐德秀玉京，何用世间多。
　　授书毕，又吟良久，而复授，今书此诗，似不与书上相连也。
　　坦夷观天真，去累纵众情。体寂废机驷，崇有则摄生。焉得斋物子，委运任所经。
　　右中候夫人作。
　　薄宴尘飙领，代谢缘还归。奚识灵劫期，顾眄令人悲。
　　紫微夫人作。
　　右三篇有掾书。
　　林振须类感，云蔚待龙吟。玄数自相求，触节皆有音。飞軿出西华，总辔忽来寻，八遐非无娱，同咏理自钦。悼此四罗内，百忧常在心。俱游北寒台，神风开尔襟。
　　六月二十三日夜南极夫人作。
　　登軿发东华；扇欻舞太玄。飞辔腾九万，八落亦已均。暂眄山水际，窈窕灵岳间。同风自齐气，道合理亦亲。龙芝永遐龄，内观摄天真。东岑谓应作岑字可长挣，何为物所缠。
　　六月二十三日夜中候夫人作。
　　右二篇有杨书，又掾写。
　　五月十二日中君喻书：此九字题卷外，从此后并似是丁卯年中授书，此事皆论三许挺分也。
　　阿映遂能绝志山林，懃心道味，净神注精，研澄虚镜，玄泞独宴，孑栖偶真，乃翁道远之畴匹，姜伯真之徒也。服炁挹夜，卒获其益，亦至事也。昔又入在临海赤山中，赤山一名烧山，遇良友王世龙、赵道玄、傅太初者，此数子始以晋建兴元年渡江，入东山中学道耳。并与相见。数人之业，皆胜於映矣。映遂师世龙，授解束之道，修反行之法，服玉液，朝脑精，二三年中，面有光华，还颜反少，极为成道，但恨其所禀不饶，不得高品之通耳。於是司命敕吾举之，使奏闻上宫，移名东方诸署为地仙。时三官都禁左郎遣典柄侯周鲂、主非使者严白虎来於赤山中，即欲执之以去，且话其罪状。吾时禁 ，谓应作讶字，又乃驰启司命，司命即遣中侯李遵握火铃而来，呵摄之，於是纺及白虎乃走去耳。李遵未来之时，映惧怖失胆，亦丧气矣，亦赖龚幼节、李开林助映为答对，亦几至败也。自无此二人，及其师王世龙，亦早恶矣。鲂 谓应作诂字之亦有实，映答对亦可可。三官出丹简罪簿，各执一通，而问映云：夫欲学道慕生，上隶真人，玄心栖邈，恭诚高灵者，当得世功相及，祸恶不遘，阴德流根，仁心上逮，乃可步真索仙，度名青府耳。云何父手杀谢弓，且乱逆三光，又许朝斩李玘之头以代蔡扶之级，又走斩射潘綦等，支解铃下曹表等，水沉汤云之尸，火烧徐昂之骸，绞杀桓整，刳割振哙，酷害虐暴，刑 谓应作滥字四十有三，张皇讼冤，事在天帝，祸戾山积，善功无一。又汝本属事帛家之道，血食生民，通愆宿责，列在三官，而越幸网脱，奉隶真气，父子一家，各事师主，同生乖戾，不共祭酒，罪咎之太，阴考方加。有如此积罪，亦无仙者，当可得欺太上之曹，使汝得名刊不死之紫录耶？汝其无对者，有司必执也。映自强长啸，振褐抚发，尔乃整气扉口，叱咤而答曰：大道不亲，唯善是与，天地无心，随德乃矜。是以坂泉流血，无违龙髯之举；三苗丹野， 谓应作涿字鹿绛草，岂妨大圣灵化，高通上达耶。吾七世父许子阿者，积仁着德，阴和乌兽，遇凶荒之年，人民饥馑，加之疫疠，百遗一口，阿乃施散家财，拯其众庶，亲营方药，懃劳外舍，临人之丧，如失其亲，救人之患，如己之疾，已死之命，悬於阿手，穷垂之身，抚之如子，度脱凶年，赖阿而全者，四百八人。仁德不 谓应作坠字，后当锺我等。是以功书上帝，德刊灵阁，使我祖根流宗泽，荫光后绪，故使垂条结华，生而好仙，应得度世者五人，登升者三人，录名太上，策简青宫，岂是尔辈所可豫乎。言毕，鲂等豁然而笑，遵至而去矣。此意虽复是世龙之助，吾亦壮其辞也。於是即得度名东宫，当为仙之中者。然其身中自宿有阴罪未了处，已日就补复，解谢太上，行当受书署者也。盖尔不复受考於三官，已定名於不死之录矣。今已移在竹叶山中，或名此山为盖竹山。山之东面，两陇西上，其中有石井桥，桥之北小道直入，其间有六丛杉树，树之左右三百步，有小石探室，室前有流泉水，映与三人共止其中。此辰年当自暂出，还人食诡，亦欲暂还乡里山之近处，令其家兄弟见之者也。临时自当令其弟知之所在，乃又寄谢，令弟子懃之，若欲至竹叶山索映，亦即得相见竹叶山东上石桥，桥之北小道甚径易，勿从南山上山，南道绝险。竹叶山中仙人陈仲林、许道居、尹林子、赵叔道，此四人并以汉末来入此山，叔道已得为下真人，仲林大试适过，行复去此，是竹叶山中旧仙人也。其王世龙、赵道玄、傅太初、许映或名远游，适来四年耳。
　　右从五月十二日至此，并杨书受旨本。
　　纳纳长者，蔚蔚内明，拨于昔累，非复故形，变扇澡炼，得道之情，和挹神心，仰秀云灵，倾观晨景，德音兰馨，方及十载，季 谓应作伟字举名，每事勖焉，勿复不精。
　　太和二年岁在丁卯，十二月十七日夜，太元真人司命君告穆，到丙子年为十年矣，时当七十二也，到亥子年神化变炼，子年始余十年。
　　萧条斧子，和心凝静，道炁虽妙，乘之亦整，澄形丹空，擢摽霄领，其神以晖，其光将颖，实侍 谓应作晨字之高举，谷子之罗 此古鼎字，可谓秀落众望，萦停之仙，才又当懃，进德修业，淡然虚眄。
　　十二月十七日夜，太元真人司命君告玉斧。祖司徒府辟掾不赴，隐在本县茅山五年，此十六字荣弟后所注，其公府辟似妄也。
　　渊奇体道，解幽达精，虚中受物，柔德顺贞，慈宽博采，闻道必行，逍遥飞步，启诚坦平，策龙上造，浮烟三清，实真仙之领帅，友长里之先生，必当封牧种邑，守伯仙京，傅佐上德，列书绛名。
　　右说道许长史所得限分。尔时护军长史，此六字亦荣弟所注。
　　玮灼清晖，潜光翳真，二景落锋，飞霞流缠，於焉玉子，采此双辰，遂开上道，允得妙门，仪璘洞焕，玉标玄金，登名五宫，悬书七元，寔迭域之并罗，为上清之卿君，是子内和感虚托真情专之所致，亦南人云轸之必驾，三元景辇之携游也。此云迭域，即谷希子也，与前司命所答谷子之罗鼎事同。
　　右说道许玉斧所得之分。此前后二右字下说字，出长史书，云右清灵真人说云云。而杨君书无此四字，当是于时杨向长史口道，是裴君也。
　　此是道成懃至受书之时，初所举定目之名也，亦得道齏诣之分限矣，而替者，得来必无从矣，当共置此。
　　右五条有杨书、长史写两本。
　　保命告云：许子遂能委形冥化，从张镇南之夜解也，所以养魂太阴，藏魄于地，四灵守精，五老保藏，复十六年殆睹我於东华矣，既适潜畅，莫觉不真。许子即是掾也。按张系师为镇南将军，建安二十一年亡，葬邺东。后四十四年，至魏甘露四年，遇水棺开，见尸如生，出着床上，因举尘尾覆面，大笑咤，又亡，仍更殡葬。其外书事边，略如此。未审夜解当用何法。依如许掾，似非剑杖也。
　　右英告曰：自古及今，死生有津，显默异会，藏往灭智，与世同之者，皆得道之行也。若夫琼丹一御，九华三飞，云液晨酣，流黄徘徊，仰咽金浆，咀嚼玉蕤者，立便控景登空，玄升太微也。自世事乖玄，斯业未就，便当暂履太阴，潜生冥乡，外身弃质，养胎虚宅，陶气绝钥，受精玄漠，故改容於三阴之馆，童颜於九炼之户，然后知神仙为奇死而不亡，去来之事，理之深也。
　　南人告云：得道去世，或显或隐，托体遗迩，道之隐也。或有再酣琼精而叩棺，一服刀圭而尸烂，鹿皮公吞玉华而流虫出户，仇季子咽金液而臭闻百里，黄帝火九鼎於荆山，尚有桥领之墓，季主服云散以潜升，犹头足异处，墨秋咽虹丹以投水，育生服石脑而赴火，务光剪韮以入清玲之渊，□成纳气而肠胃三腐，诸如此比，不可胜记，微乎得道，趣舍之迹无常矣。南人，即南真人夫也。此诸仙人出诸传记，而事边有参差不同者。
　　保命又云：既适潜畅，莫觉不真，如此之指，非真尸也。
　　右四条有长史书。
　　人死必视其形，如生人皆尸解也；视足不青、皮不皱者，亦尸解也；要目光不毁，无异生人，亦尸解也；头发尽脱而失形骨者，皆尸解也。白日尸解自是仙，非尸解之例也。
　　右一条甲手书写。
　　若其人暂死适太阴，权过三官者，肉既灰烂，血沉脉散者，而犹五藏自生，白骨如玉，七魄营侍，三魂守宅，三元权息，太神内闭，或三十年二十年，或十年三年，随意而出，当生之时，即更收血育肉，生津成液，复质成形，乃胜於昔未死之容也。真人炼形於太阴，易貌於三官者，此之谓也。天帝曰：太阴炼身形，胜服九转丹，形容端且严，面色似灵云，上登太极阙，受书为真人。赵成子死后五六年，后人晚山行见此死尸在石室中，肉朽骨在，又见腹中五藏自生如故，液血缠裹於内，紫包结络於外。
　　夫得道之士暂游於太阴者，太乙守尸，三魂营骨，七魄卫肉，胎灵掾气。
　　右三条是长史抄写《九真经》后服五石腴事。
　　其用他药得尸解，非是用灵丸之化者，皆不得反故乡，三官执之也。有死而更生者，有头断已死乃从一旁出者，有未敛而失尸骸者，有人形犹在无复骨者，有衣在形去者，有发脱而失形者，白日去谓之上尸解，夜半去谓之下尸解，向晓向暮之际而谓之地下主者也。
　　右一条是据抄写《剑经》后论尸解事。
　　真语卷之四竟
　　真诰卷之五
　　金阙右卿司命蓬莱都水监梁国师贞白真人华阳隐居陶弘景造
　　甄命授第一
　　道授
　　此有长史、掾各写一本，题目如此，不知当是道家旧书，为降杨时说，其事旨悉与真经相符，疑应是裴君所授。所以尔者，按说《宝神经》云道日，此后云我之所师南岳赤松子。又房中之事，惟裴
　　君少时受行耳。真诰中有，吾昔常恨此，赖解之早耳。此语亦似是清灵言故也。
　　君曰：道者混然，是生元炁，元炁成然后有太极，太极则天地之父母，道之奥也。故道有大归，是为素真。故非道无以成真，非真无以
　　成道，道不成，其素安可见乎？是以为大归也。见而谓之妙，成而谓之道，用而谓之性，性与道之体，体好至道，道使之然也。此说人体自然与道
　　炁合。所以天命谓性，率性谓道，修道谓教。今以道教，使性成真，则同於道矣。
　　君曰：太上者，道之子孙，审道之本，洞道之根，是以为上清真人，为老君之师。此即谓太上高圣玉晨大道君也，为太极左真人、中央黄老君之师。
　　君曰：老君者，太上之弟子也，年七岁而知长生之要，是以为太极真人。
　　君曰：太极有四真人，老君处其左，佩神虎之符，带流金之铃，执紫毛之节，巾金精之巾，行则扶华晨盖，乘三素之云。此二条事出《九真中经》，即是论中央黄老君也。黄老为太虚真人南岳赤君之师，裴既师赤君，所以崇其本始，而陈其德位也。
　　君曰：道有八素真经，太上之隐书也，在世。
　　君曰：道有九真中经老君之秘言也，在世。
　　君曰：道有太清上经变化七十四方。
　　君曰：道有除六天之文三天正法，在世。
　　君曰：道有黄气阳精藏天隐月。
　　君曰：道有三元布经道真之图。
　　君曰：道有黄素神方四十四诀。
　　君曰：道有黄书赤〔界〕长生之要。长史书本，杜家剪除此一行。
　　君曰：道有赤丹金精石景水母。
　　君曰：道有青要紫书金根众文。
　　君曰：道有玉清真诀三九素语。
　　君曰：道有石精金光藏景录形，在世。
　　君曰：道有丹景道精隐地八术。
　　君曰：道有白简素箓得道之名。
　　君曰：道有紫度炎光夜照神烛。
　　君曰：此皆道之经也。 杜家黵易此字为经方，世多有者，然亦是秘道之事矣。天师取其名而布其化，事旨大略犹同，但每增广其法耳。此所云黄书赤界三一经，涓子所说黄赤内真者，非今世中天师所演也。
　　君曰：仙道有飞步七元天纲之经，在世。
　　君曰：仙道有七变神法七转之经。
　　君曰：仙道有大洞真经三十九篇，在世。
　　君曰：仙道有大丹隐书八禀十决。
　　君曰：仙道有天关三图七星移度。
　　君曰：仙道有九丹变化胎精中记。
　　君曰：仙道有九赤班符封山坠海。
　　君曰：仙道有金液神丹太极隐芝。
　　君曰：仙道有五行秘符呼魂召魄。
　　君曰：仙道有曲素决辞，以招六天之鬼，在世。
　　君曰：仙道有黄水月华，服之化而为月。
　　君曰：仙道有徊水玉精，服之化而为日。
　　君曰：仙道有镮刚树子，服之化而为云。
　　君曰：仙道有水阳青映，服之化而为石。
　　君曰：仙道有赤树白子，服之化而为玉。
　　君曰：仙道有绛树青实，服之化为黄金。
　　君曰：仙道有琅玕华丹，服之化为飞龙。
　　右此十七条，在《灵书紫文》中，并琅玕丹之所变化也。
　　君曰：仙道有九转神丹，服之化为白鹄。右在《茅司命传》中。
　　君曰：仙道有天皇象符，以合元炁，亦在紫文中。
　　君曰：仙道有白羽紫盖，以游五岳。
　　君曰：仙道有三皇内文，以召天地神灵。右世中虽有，而非真本。
　　君曰：仙道有玉佩金铛，以登太极。
　　君曰：仙道有神虎之符，以威六天。
　　君曰：仙道有流金之铃，以摄鬼神。
　　君曰：仙道有素奏丹符，以召六甲。
　　君曰：仙道有金真玉光，以映天下。
　　君曰：仙道有八景之舆，以游行上清。
　　君曰：仙道有飞行之羽，以超虚蹑空。
　　君曰：仙道有紫绣毛帔丹青飞裙。
　　君曰：仙道有白羽黑翮，以翔八方。
　　君曰：仙道有翠羽华衣金铃青带。
　　君曰：仙道有曲晨飞盖，御之体自飞。在剑经中。
　　君曰：仙道有三十七种色之节，以给仙人。
　　君曰：仙道之妙，皆有方也，能尽此道，便为九宫真人，不但登仙而已。然道之多方，各备则可知矣。此盖能为尽一条之道，便得九官真人。若各各备具，则为太极真人矣。
　　君曰：今子既至心学道，当以道授子耳。然学者皆有师，我之所师南岳松子，松子为太虚真人左仙公，谷希子为右仙公。昔太上以德教，老子以得道。松子以道授於我，〔我〕#1以得仙。我之得道於松子。今子欲学道，彼必试子，试而不过，是我之耻也。今既语子以得道之方，又悟汝以试观之法，於此试而不过者，亦子之愚也。夫欲试之人，皆意之所不悟，情之所不及者而为之，子慎之哉。
　　君曰：仙道十二试皆过，而授此经，此十二事大试也，皆太极真人临见之，可不慎哉。
　　君曰：昔中山刘伟道，学仙在嶓冢山，积十二年，仙人试之以石，重十万斤，一白发悬之，使伟道卧其下，伟道颜无变色，心安体悦，卧在其下，积十二年，仙人数试之，无所不至，已皆悟之，遂赐其神丹，而白日升天，此应是汉时人。
　　君曰：昔青乌公者，身受明师之教，审仙妙之理，至於入华阴山中学道，积四百七十一岁，十二试之，有三不过，后服金洵而升太极，太极道君以为试三不过，但仙人而已，不得为真人，况俗意哉。青乌公似是彭祖弟子也。
　　君曰：大洞之道，至精至妙，是无英守素真人之经，其读之者，无不乘云驾龙。昔中央黄老君隐秘此经，世不知之也，子若知之，秘而勿传。又昔周君兄弟三人，并少而好道，在於常山中，积九十七年，精思无所不感，忽然见老公头首皓白，三人知是大神，乃叩头流血，涕泪交连，悲喜自搏，就之请道。公乃出素书七卷；以与诵之，兄弟三人俱精读之。奄有一白鹿在山边，二弟放书观之，周君读之不废，二弟还，周君多其弟七过。其二弟内意或云仙人化作白鹿，呼周视之，周君不应。周君诵之万过，二弟诵得九千七百三十三过，周君翻然飞仙。二弟取书诵之，石室忽有石爆成火，烧去书，二人遂不得仙。今犹在常山中，陆行五岳也，子慎之哉。
　　君曰：昔在庇伯微，汉时人也，少时好长生道，常以日入时正西北向闭目握固，想见昆仑，积二十一年。后服食，入中山学道，犹存此法。当复十许年后，闭目乃奄见昆仑，存之不止，遂见仙人授以金汋之方，遂以得道，犹是精感道应使之然也，非此卫之妙也。
　　君曰：真人隐其道妙而露其丑形，或衣败身悴，状如痴人，人欲学道，作此试人，卒不可识也，不识则为试不过，汝但当慎此也。
　　昔汉初有四五小儿路上画地戏，一儿歌曰：着青裙，入天门，揖金母，拜木公，到复是隐言也。时人莫知之，唯张子房知之，乃往拜之，此乃东王公之玉童也。所谓金母者，西王母也，木公者，东王公也，仙人拜王公，揖王母。
　　君曰：昔有傅先生者，其少好道，入焦山石室中，积七年，而太极老君诣之，与之木钻，使穿一石盘厚五尺许，云穿此盘，便当得道。其人乃昼夜穿之，积四十七年，钻尽石穿，遂得神丹，乃升太清为南岳真人。此有志之士也，子其识之，若有此试，慎勿言不能也。
　　君曰：昔有黄观子者，亦少好道，家奉佛道，朝朝朝拜，叩头求乞长生，如此积四十九年。后遂服食入焦山，太极真人百四十事试之皆过，遂服金丹而咏大洞真经，今补仙官为太极左仙卿，有至志者也，非佛所能致，是其中寸定矣。此说与傅含真奉佛事亦同。
　　君曰：昔毛伯道、刘道恭、谢稚坚、张兆期，皆后汉时人也。学道在王屋山中，积四十余年，共合神丹。毛伯道先服之而死，道恭服之又死，谢稚坚、张兆期见之如此，不敢服之，并捐山而归去。后见伯道、道恭在山上，二人悲愕，遂就请道，与之狭苓持行方，服之皆数百岁，今犹在山中，游行五岳。此人知神丹之得道，而不悟试在其中，故但陆仙耳，无复登天冀也。谢稚坚有三处出，一云与葛玄相随，一云在鹿迹洞中，一即是此，未详为是一人，当同姓名耳。
　　君曰：晋初有真人郭声子，在洛市中作卜师，时刘石张臧四姓，并欲学道，常自叹云不遇明师，明师出而已不觉，皆为试不过，皆无所得也，常当慎此。有异不觉，便为试不过也。人有学道之心，天网疏而不失，皆并试人，汝深思此意，慎之也。
　　君曰：昔闾成子少好长生，好学道四十余年，后入刑山中，积七十余岁，为荆山山神所试，成子谓是真人，拜而求道，而为大蛇所噬，殆至於死，赖悟之速，而存太上，想七星以却之，因而得免。后复为邪鬼所惑，失其左目，遂不得道，而绝山中。子当慎此之试，恒存於师也。犹是成子用志不专，颇有邪心故也。
　　君曰：黄子阳者，魏人也，少知长生之妙，学道在博落山中九十余年，但食桃皮，饮石中黄水，后逢司马季主，季主以导仙八方与之，遂以度世。此六国时魏，非汉后魏世也。
　　君曰：有刘奉林者，是周时人，学道在嵩高山，积四百年。三合神丹，为邪物所败，乃行徙入委羽之山，能闭炁三日不息，於今千余年矣，犹未升仙。犹是试多不过，道数未足故也。此人但服黄莲以得不死耳，不能有所役使也。
　　君曰：昔高丘子，殷人也，亦好道，入六景山，积五百二十余岁，但读黄素道经，服饵木，后合鸿丹以得陆仙，游行五岳二百余年，后得金液以升太清也，今为中岳真人。此说与《剑经序》亦略同。
　　君曰：为道当令三关恒调，是根精固骨之道也。三关者，口为心关，足为地关，手为人关，谓之三关。三关调则五藏安，五藏安则举身无病。昔赵叔期学道在王屋山中，时时出民间，闻有能卜者在市阊中，叔期往见之，因语叔期曰：欲入天门，调三关，存朱衣，正昆仑。叔期知是神人，因拜叩头，就请要诀，因以一卷书与之，是《胎精中记》。拜受此书，入山诵之，后合神丹而升天。此皆前事之征者，汝当识此言。三关事与黄庭同，并有说而无法。
　　君曰：当存五神於体。五神者，谓两手、两足、头是也。头想恒青，两手恒赤，两足恒白者，则去仙近矣。昔徐季道学道在鹄呜山中，亦时时出民间，忽见一人着皮袴练褶，拄桃枝杖，逢季道，季道不觉之，数数非一，季道乃悟而拜谢之。因语季道曰：欲学道者，当巾天青，咏大历，双白，徊二赤，此五神之事也。其语隐也。大历，三皇文是也。此即太素五神事也，别有经法。
　　君曰：欲使心正，常以日出三丈，错手着两肩上，以日当心，心中间暖，则心正矣。常能行之佳。昔有姜伯真者，学在猛山中，行道采药，奄值仙人，仙人使平倚日中，其影偏，仙人曰：子知仙道之贵，而笃志学之，而不知心不正之为失。因教之如此，后遂得道。定录目，许先生云姜伯真之徒，不知即此姜不。
　　君曰：常以夜半时，去枕平卧，握固放体，气调而微者，身神具矣。如有不具，便速起烧香，平坐闭目，握固两膝上，心存体神，使两目中有白炁，如鸡子大，在目前，则复故也，五日一行之。此即二十四神中事也。
　　君曰：食草木之药，不知房中之法及行炁导引，服药无益也，终不得道。若至志感灵，所存必至者，亦不须草药之益也。若但知行房中、导引行炁，不知神丹之法，亦不得仙也。若得金汋神丹，不须其他术也，立便仙矣。若得《大洞真经》者，复不须金丹之道也，读之万过，毕便仙也。房中之卫，导引行气，世自有经，不复一二说之。此谓徒服药存修，而交接之事不绝，亦不得长生，非言都不为者，若都不为，止服药皆能得仙。
　　经曰：得道者皆隐谷虫之法，而见三尸之术，夫谷虫死则三尸枯，三尸枯自然落矣，杀谷虫自有别方，得者秘之。此即苏传中初神丸方也，其余杂法皆不及此也。
　　君曰：人生有骨录，必有笃志，道使之然。若如青光先生、谷希子、南岳松子、长里先生、墨羽之徒，皆为太极真人所友，或为太上天帝所念者，兴云驾龙以迎之，故不学道而仙自来也。过此以下，皆须笃志也。案此诸人学道，皆有事边，并经辛懃，而云不学自得，其义未了。墨羽应是墨翟，亦或是木羽也。
　　君曰：然则学道者有九患，皆人之大病，若审患病，则仙不远也。患人有志，无时有时，无友有友，无志有志，不遇其师，遇师不觉，觉师不懃，懃不守道，或志不固，固不能久，皆人之九患也。人少而好道，守固一心，水火不能惧其心，荣华不能惑其志，修真抱素，久则遇师，不患无也。如此则不须友而成，亦不须感而动也。此学仙之广要言也，汝当思此。
　　君曰：夫喜怒损志，哀戚损性，荣华惑德，阴阳竭精，皆学道之大忌，仙法之所疾也。虽还精胎息，仅而补之，内虚已彻，犹非本真。莫若知而不为，为而不散，此仙之要道，生之本业也。
　　君曰：欲得延年，当洗面精心，日出二丈，正面向之，口吐死炁，鼻噏日精，须鼻得嚏，便止是为炁通，亦以补精复胎，长生之方也。
　　君曰：食慎勿使多，多则生病；饱慎使卧，卧则心荡，心荡多失性。食多生病，生病则药不行。欲学道者，慎此未服食时也。
　　君曰：式规之法，使人目明，久而彻视。常以甲子之旬，取东流清水合真丹以洗目，日向清明平旦二七过，常行之佳。此事一出二＋四神中，彼谓之拂童，而用庚午日中时也。
　　君曰：欲为道者，目想日月，耳响师声，口恒吐死气，取生炁，体象五星，行恒如跚空，心存思长生，慎笑节语，常思其形，要道也。
　　君曰：七五之法，常当存之，五者在身，七者在经。
　　君曰：世有下土恶强之鬼，多作妇女以惑试人。若有此者，便闭炁思天关之中衡辅之星，具身神，正颜色，定志意，熟视其规中珠子，浊不明者，则鬼试也。知鬼试则思七星在面前，亦可在头上，以却之。若规中方明者，仙道人也。悟者便拜之，不悟为试不过。若遇邪而谓真人，亦是不过之例也，子慎之焉。邪正相乱，此最试之难者。
　　君曰：饮食不可卒断，但当渐减之耳，十日令臧一升，则半年便断矣。断谷自有方，世多有者，不复重说之。世人之食桃档以补身，不知桃皮之胜也，桃皮别自有方。
　　君曰：断谷入山，当煮食白石。昔白石子者，以石为粮，故世号曰白石生，此至人也，今为东府左仙卿。煮白石自有方也，白石之方，白石生所造也。又善《太素传》，所谓白石有精，是为白石生也。此方在世。
　　君曰：《太素传》者，道书也。学此应奉太上老君，上清皇人，此皓然虚映景中之道，非仙之尊也，老子所谓谷神是也。
　　君曰：王屋山仙之别天，所谓阳台是也。诸始得道者，皆诣阳台，阳台是清虚之宫也。欲入山者，此山难尚也，下生鲍济之水，水中有石精，得而服之可长生。此山在河内泌水县，即济水所出之源也。
　　君曰：大洞者，神州是也。神州别有三山，三山有七宫，七宫有七变，朝化为金，日中化为银，暮化为铜，夜化为光，或化为山，或化为水，或化为石，谓之七变。七变有七经，七经有二十一玉童随此书，故曰《大洞真经》，读之万过便仙，此仙道之至经也。
　　君曰：阆野者，阆风之府是也。昆仑上有九府，是为九宫，太极为太宫也。诸仙人俱是九宫之官 谓应作僚字耳。至於真人，乃九宫之公卿大夫。仙官有上下，各有次秩，仙有左右府，而有左右公、左右卿、左右大夫、左右御史也。明大洞为仙卿，服金丹为大夫，服众芝为御史，若得太极隐芝服之，便为左右仙公及真人矣。
　　君曰：有尸解乃过者，乃有数种，并是仙之数也。尸解之仙，不得御华盖，乘飞龙、登太极、游九宫也。此谓自然得尸解为地下主者之类耳，非云托化运变之例也。
　　君曰：阳丹九转，世人皆有此术，不复说之。此谓房中之事耳，阳丹或应作阴丹。
　　君曰：在人问学生，唯当服药，子不断谷，则大洞未可得。闻断谷之法，世自有方。
　　君曰：吾欲说仙之妙，论道之变化，子必秘之，慎识吾言也。当谓后二条事。
　　君曰：昔有郭崇子者，殷时人也，彭真人之弟子。尝兄弟四人俱行，为恶人所击，伤其左臂，三弟大怒，欲取治之，崇子日无用，笑而各去。此人后仕宦，而崇子誉致之，数数非一，此人乃往谢之，而犹誉不止。其人曰：我恶人也，不可以受君子之施。乃自杀。后崇子得道，太极真人以为有杀人之过，不得为真人。此盖为善之过，尚招其弊，况为恶乎？今时事亦多有类此者，故以为戒。
　　范零子少好仙道，如此积年，后遇司马季主，季主将入常山中，积七年入石室，东北解有石 此作之叶反音，即是大瓮也，或可是石牖。季主出行，则语之曰：慎勿开此，如此数数非一。零子忽发视，下见其家父母，大小近而不远，乃悲思。季主来还，乃遣之归。后复取之，复使守一铜柜，又使勿发，零子复发之，如前见其家。季主遣之，遂不得道。此事乃入不可思议之境，然每当依此触类，慎之。
　　积功满千，虽有过，故得仙。功满三百，而过不足相补者，子仙。满二百者，孙仙。子无过又无功德，藉先人功德，便得仙。所谓先人余庆，其无志多过者，可得富贵，仙不可冀也。此一条功过之标格也，可不勉乎。
　　右道授卷讫此。
　　右一巷，有长史书，又掾书。
　　真语卷之五竟
　　#1『我』字据上下文义补。
　　真诰卷之六
　　金阙右卿司命蓬莱都水监梁国师贞白真人华阳隐居陶弘景造
　　甄命授第二
　　服朮叙
　　紫微夫人
　　此有缘书两本，虽曰术叔，其实多原大略极论，似乎不自书意也。紫微才丰情绮，动言富逸，牵引始末，恒超理外，其后所譬，深明黄赤之致矣。
　　夫晨齐浩元，洞冥幽始，八炁靡浑，灵关未理者，则独坦观於空漠，任天适以虚峙，於是淳音微唱，和风合起，二明鉴晖，霄翳无待也。拥萌肇於未剖，塞万源於机上，含生反真，触类藏初，爰可矧万岁以为天，愿婴札而长和耳，何事体造灵神之冥乡，心研殊方之假外哉。自形无得真之具，器无任真之用者，诚宜步天元之妙摄，推万精以极妙，寻九纬以挺生，睹晨景之迥照，仰观烟气则灵云缠虚，俯眄六律则八风扇威，太无发洞冥之啸，圆曜有映空之晖，於是紫霞霭秀，波激岳颓，浮烟笼象，清景遁飞，五行杀害，四节交掷，金土相亲，水火结隙，林卉停偃，百川开塞，洪电纵横而呴沸，雷震东西而折裂。天屯见矣，化为阳九之灾，地否阂矣，乃为百六之会。亢悔载穷於乾极，睹群龙攫示，流血乎坤野。尔乃吉凶互冲，众示灾咎，履坦道者将幽人贞吉，居肥遁者亦无往不利，冒崄巇也，行必舆尸，涉於东北，则丧朋而悔至，苟大川之不利，明坎井之沉零矣。此皆人失其真，物乖我和，游竟万端，神鬼用谋。容使天地无常，以百姓为心，於是太上真人，愍万流之鼓动，开冥津以悟贤，遂尔导达百变，摄生理具，居福德者常全，处危害者雕折，御六气者定寿，服灵芝者神逸。奇方上术，演於清虚之奥，金简玉札，撰於委羽之台，窈窕神唱，真晖合离，歌其章则控晨太微，用其道则扬轮九陔，轩盖於流霞之阵，眷眄於文昌之台。或炉转丹砂之幽精，粉炼金碧之紫浆，琅玕郁勃以流华，八琼云焕而飞扬，绛液回波，龙胎隐呜，虎沬凤脑，云琅玉霜，太极月醴，三环灵刚，若以刀圭奏矣。神羽翼张，乃披空同之上文，炜烨元始之室，琼音琅书，发乎三玄之宫，宝绂纡三元之赠，蕊佩发丹林之房，上帝献紫軿之重跃，太真锡流金之火铃，神童启辕，九凤齐呜，天籁骇虚，晨锺零铿，竦身抑旄，八景浮空，龙舆虎旗，游扇八方，上造常阳之绝杪，下寝倒景之兰堂，月妃参驷，日华照容，灵姬抱袅，香烟溢窗，顾眄而圆罗迈矣，何九万之足称哉。然后知高仙之道盖上，寻灵之徐微妙，服御之致合神，吉凶之用顿显也。自非无英公子，黄老玉书，大洞真经三十九章，豁落七元太上隐玄者，莫有群偶於此术矣。复有体神精思，宝炼明堂，朝适六灵，使五藏生华，守闭元关，内存九真，三气运液而灌溉丹田，亦其次也。夫丹诚而蔬礿者，亦奚用东邻之太牢哉，乃可加以五云水桂，术根黄精，南烛阳草，东石空青，松柏脂实，巨胜茯苓，并养生之具，将可以长年矣。吾又俱察草术之胜负，有速益於己者，并未及术势之多验乎。旦顷以来，杀气蔽天，恶烟弭景，邪魔横起，百疾杂臻，或风寒关结，或流肿种病，不期而祸奏，意外而病生者，比日而来集也。夫术气则式遏鬼津，吐烟则镇折邪节，强内摄魂，益血生脑，逐恶致真，守精卫命，餐其饵则灵柔四敷，荣输轻盈，服其丸散则百病廖除，五藏含液，所以长远视久而更明也。古人名之为山精之赤，山姜之精。《太上导仙铭》曰：子欲长生，当服山精，子欲轻翔，当服山姜。此之谓也。我北谓诸物皆当减术为益也。且术气之用，是今时所要，末世多疾，宜当服御耳。夫道虽内足，犹畏外事之祸，形有外充者，亦或中崩之弊。张单偏致，殆可鉴乎。术亦可以长生永寿，二可以却万魔之枉疾。我见山林隐逸，得服此道，千年八百，比肩於五岳矣。人多书烦，不能服一二记示之耳。今撰服术数方，以悟密若必信用，庶无横暴之灾，既及太平，则四炁含融，天纬荐生，灾烟消灭五毒匿形，二辰术察，万物自成，於是时任子所运而御，亦无复夭倾也。今所言术，欲令有心取服，遏此灾痾耳。又顷者末学，互相扰竞，多用混成及黄书赤界之法，此诚有生和合二象匹对之真要也。若以道交接，解脱网罗，推会六合，行诸节气，却灾消患，结精宝胎，上使脑神不亏，下令三田充溢，进退得度而祸除，经纬相应而常康，敌人执辔而不失，六军长驱而全反者，乃有其益，亦非仙家之盛事也。呜呼危哉，此虽相生之术，俱度之法，然有似骋冰车而涉乎炎州，泛火舟以浪於溺津矣。自非真正，亦失者万万。或远戾天文，赞害嫉拓，灵根郁塞，否泰用隔，犯誓愆明，得罪三官；或构怨连祸，王师伤败；或坑降杀服，流血膏野；或马力以竭，而求之不已。若遂深入北塞而不御者，亦必绝命於匈奴之刀剑乎，将身死於外，而家诛於内也，可不慎哉，可不慎哉。我见诸如此等，少有获益，徒有求生之妄作，常叹息於生生矣。岂若守丹真於绛宫，朝元神於泥丸，保津液而不亏，闭幽术於命门，饵灵术以颐生，漱华泉於清川，研玄妙之秘诀，诵太上之隐篇，於是高栖于峰岫，并金石而论年耶。诸侯安得而友，帝王不得而臣也。远风尘之五浊，常清挣以期真，优哉悠哉，聊乐我云。案此后应有术方相连，而二本并无，乃别有掾书二方，似即是此法，今撰取在第三卷中。
　　右一条有掾书两本，一黄栈，一碧栈。
　　方诸青童告曰；人为道亦苦，不为道亦苦，惟人自生至老，自老至病，护身至死，其苦无量，心恼积罪，生死不绝，其苦难说，况多不终其天年之老哉。为道亦苦者，清浄存其真，守玄思其灵，寻师轗轲，履试数百，勤心不堕，用志坚审，亦苦之至也。视诸侯之位如过客，视金玉之宝如砖石，视纨绮如弊帛者，始可谓能问道耳。
　　方诸青童君曰：人之为道，能拔爱欲之根者，譬如攘悬珠，一一攘之，会有尽时，稍去外恶，会有尽时，尽则得道矣。又近喻牛负重行泥中，疲极不敢左右顾，趣欲离泥以苏息，道士视情欲甚於彼泥中，直心念道，可免众苦，亦得道矣。谨案上相都无降□事，唯有此二告及歌诗一首，恐未必是杨君亲所瞻奉受记也。
　　西城王君告曰：夫人离三恶道，得为人难也；既得为人，去女为男难也；既得为男，六情四体完具难也；六情既具，得生中国难也；既处中国，值有道父母国君难也；既得值有道之君，生学道之家，有慈仁善心难也；善心既发，信道德长生者难也；既信道德长生，值太平壬辰之运为难也。可不勖哉。三恶道者，生不得作人，得作乌兽虫畜之三恶也。
　　太上问道人曰：人命在几日间？或对曰：在数日之间。太上曰：子未能为道。或对曰：人命在饭食之间。太上曰：子去矣，未谓为道。或对曰：在呼吸之间。太上曰：善哉，可谓为道者矣。吾昔闻此言，今以告子，子善学道，庶可免此呼吸。弟子虽去吾 谓应作校字，皆犹差悬也。千万里，心存吾戒，必得道矣，研玉经宝书，必得仙也。处吾左侧者，意在邪行，终不得道也。人之为道，读道经，行道事者，譬若食蜜，遍口皆甜，六腑皆美，而有余味，能行如此者，得道矣。上宰亦无降杨事，有此及服日月芒事耳。
　　太虚真人南岳赤君告曰：人有众恶而不自悔，顿止其心，罪来归己，如川归海，日成深广耳。有恶知非，悔过从善，罪灭善积，亦得道也。夫人遇我以祸者，当以福往，是故福德之气，恒生於此，害气重殃，还在於彼，此学道之行也。
　　又告曰：恶人害贤，犹仰天而唾，唾不洿天，还洿己 ，凡刑字皆应作形。逆风扬尘，尘不垮彼，还灌其身，道不可毁，祸必灭己。
　　太虚真人曰：饭凡人百，不如饭一善人，饭善人千，不如饭一学道者，寒栖山林者，益当以为意。赤君亦无复别授事。
　　紫元夫人告曰：天下有五难，贫穷惠施难也，豪富学道难也，制命不死难也，得见洞经难也，生值壬辰后圣世难也。我昔问太上，何缘得识宿命。太上答曰：道德无形，知之无益，要当守志行道。譬如磨镜，垢去明存，即自见形，断六情，守空净，亦见道之真，亦知宿命矣。又曰：念道行道信道，遂得信根，其福无量也。
　　紫微夫人告曰：为道者譬彼持火入冥室中，其冥即灭而明独存，学道存正，愚痴即灭而正常存也。财色之於己也，譬彼小儿贪刀刃之蜜，其甜不足以美口，亦即有截舌之患。
　　玄清夫人告曰：夫人系於妻子宝宅之患，甚於牢狱桎梏，牢狱桎梏会有原赦，而妻子情欲虽有虎口之祸，有此一异手写本，无此十九字，恐是脱漏。己犹甘心投焉，其罪无赦。情累於人也，犹执炬火逆风行也，愚者不释炬火必烧手。贪欲恚怒，愚痴之毒，又阙此十五字，於辞有不应尔。贪嗔痴所谓三毒。处人身中，不早以道除斯祸者，必有危殆。愚痴者，火烧手之谓也。为道者犹木在水，寻流而行，亦不左触岸，亦不右触岸，不为人所取，不为鬼神所遮，又不腐败，吾保其入海矣。人为道不为秽欲所惑，不为众邪所诳，精进不疑，吾保其得道矣。
　　南极夫人曰：人从爱生忧，忧生则有畏，无爱即无忧，无忧则无畏。昔有一人夜诵经甚悲，悲至意感，忽有怀归之哀。太上真人忽作凡人，径往问之：子尝弹琴耶？答曰：在家时尝弹之。真人曰：弦缓何如？答曰：不呜不悲。又问：弦急何如？答曰：声绝而伤悲。又问：缓急得中如何：答曰：众音和合，八音妙奏矣。真人曰：学道亦然，执心调适，亦如弹琴，道可得矣。爱欲之大者莫大於色，其罪无外，其事无赦，赖其有一，若复有二，普天之民，莫能为道者也。夫学道者，行阴德莫大於施惠解救，志莫大於守身奉道，其福甚大，其生甚固矣。有人恶我者，我不纳恶，恶自归已。将祸而归身中，犹 谓应作影字响之随形声矣。
　　右众灵教戒所言。按此三男真，二女真，并高真之尊贵者，降集甚希，恐此是诸降者叙说其事，犹如秋分日瑶台四君吟耳，非铃亲受杨君也。
　　三见易迁，再云可待，要乃起东山屋舍，且可离护之耳。问其故，未见答，问众灵云：我或尔耶。未详此意，欲识之。此一条杨君自记，是论长史事。
　　数游心山泽，托景仙真者，灵气将愍子之远乐，山神将欣子之向化，是故百疾不能干，百邪不得犯，屡烧香左右者，令人魂魄正而但闻芳风之气，久久乃觉之耳，觉之则入道，入道则得仙，得仙则成真。从前卷有待歌诗十篇接戒来，至此凡八纸，并更手界纸书，后截半行书字，即是杨书。净观天地行，此前当并有杨续书，后人更写别续之耳，所以前脱三十四字，杨所书今未知何事。
　　静亲天地念飞仙，静亲山川念飞仙，静亲万物念覆载慈心，常执心如此，得道也。人生者如幻化耳，寄寓天地间，少许时耳，若摄气营神，苦辛注真，将得道久，道成则同与天地共寓，在太无中矣。若洞虚体无，则与太无共寄寓在寂寂中矣。能洞寂者，则视之不见，听之不闻，死生之根易解，久长之年易寻，寻之可得，解之可久。
　　夫可久於其道者，养生也；常可与久游者，纳气也。气全则生存，然后能养至，养至#1则合真，然后能久登生气之二域，望养全之寂寂，视万物玄黄尽假寄耳，岂可不懃之哉。气全则辟鬼邪，养全则辟百害，入军不逢甲兵，山行不触虎兕，此之谓矣。
　　学道之心常如忆朝食，未有不得之者也。惜气常如惜面目，未有不全者也。然面目亦有毁坏者，犹气亦有丧失，要人之所惜，常在於面目，虑有犯秽，次及四肢耳。若使惜气，常为一身之先急，吾少见其枯悴矣。案此所云气，盖是房中精气之气，非呼吸之气。
　　人随俗要求华名，譬若烧香，众人皆闻其芳，然不知熏以自燔，燔尽则气灭，名立则身绝。是故高人哂而远之，遂为清净。生之为物，譬日月天地，此四象正与生生为对，失生则四象亦减，非四象之减，生减之也。若使常生，则四象常存，非四象之常存，我能常生故也。常生亦能生於无景，何四象之足计哉。灾遘祸生，形坏气亡，起何等事耶，似由多言而不守一，多端而期苟免耳。是以玄巢颓枝以坠落，百胜丧於一败矣。惜乎通仙之才，安可为坚子致弊也。坚子致弊，盖为膏肓之患不除。借取晋景公之梦，不尔则是别有小儿事也。
　　南岳夫人所言。
　　鸿鹭对南旅，以遐扇扬翮，在於十百之野，彼乌自谓足矣。然钨鸠叹其眇邈，大鹏哂鸿举之 谓应作咫字尺耳。苟安其安，而是非自足，故三乌不相与议焉，何讥之乎。
　　紫微言。
　　右八条并杨书。
　　古之至人，独秉灵一之符，玄览委顺之化，明坦途而合变，扪冥枢以齐物，故自然之表，则存之而不论；域领之内，则论之而不议矣。昔玄风泯绝，埃气弥氛，弘犹沦丧，浇伪滋起，驰骤之徒，替真於崖分之外；躁兢之群，饕利於形名之肆，擅智生流荡之患，希求致矜伐之累，乖常适於所适，离至当於非当矣。名身孰亲，道家良 谓应作箴字。履淹者守一之至戒。良可叹息。
　　六月八日夜保命告许长史。
　　知以无涯伤性，心以欲恶荡真，岂若守根浄冲，栖研三神，所以弥贯万物，而玄同镜寂，泯然与泥丸为一、而内外均福也，可示虎牙。
　　南岳夫人言。
　　促催进散，不可令河上有事。散似是木散，河上，水官也。
　　保命言。
　　不修道德，及学道无成，则肇功之徒不相逮也。自顷未见有日进之人矣。学志故自少也。七世之德，本锺於学者，若不学则非复所赖，故以为戒。徒摄上道而不懃者，故下鬼耳。下鬼谓下解主者，鬼师耳，不必是酆宫之鬼也。经中亦云如此。
　　在官无事，夷真内炼，纷错不秽其聪明，争兢不交於胸心者，此道士之在官也。
　　秀玄栖标者，虽山河崩溃而不眄，志道存真者，虽寒热饥渴犹不护，此一往之至也。精散八虚，魂游万徐，或因风以投间，或挟魍以结痾，将一切拨之而勿耳矣。昔之道非今道也，灵觉苟殊，百隙其如，予何章闻之，亦足以检扑矣。
　　右九条并杨书。
　　夫真者，都无情欲之感，男女之想也。若丹白存於胸中，则真感不应，灵女上尊不降矣，纵有得者，不过在於主者耳。阴气之接，永不可以修至道也。吾昔常恨此赖改之速耳，所以真道不可对求，要言不可偶听也。有匹则不真，外并则真假，真假之迩，断可见也。
　　此一条应是裴君言，某书
　　哭者亦趣死之音，一及者乃朽骨之大患，恐吾子未悟之，相为忧耳。极哀者则淫气相及，来子虽善於耳，尔曹当柰张者何。
　　定录君所戒。
　　右一条杨书，后被割不尽。
　　穆惶恐言：逢遇玄运，得闻宗告，每事将顺，启悟胸心，仁荫缠绵，仰感罔极，至於始终之分，天然定理，乐生恶亡，人情常感，哭泣之哀，奔临之制，内以叔情，外以顺礼，贤庶所守，莫之亏也。穆内虽修道，外故俗徒，未能披褐山栖，带索独往，不得不叙顺情礼，允帖内外，一旦违之，既恩情未忍，亦惧伤之者至矣。夫人之言，宛而附情，弘道长教，可谓远矣，辄当奉遵告敕，使哀不至伤，哭不过恸，柄道任适，不敢有违，谨白。此是答右英书本，今阙所授事，非谓前中君所告趣死之音者，而亦应相关涉也。
　　右一条据为书。
　　真语卷之六
　　#1《上清众真教戒德行经》，两『养至』并作『养生』。据上下文义，疑当作『养全』。
　　真诰卷之七
　　金阙右卿司命蓬莱都水监梁国师贞白真人华阳隐居陶弘景造
　　甄命授第三
　　体 此一字后人儳益标高运，味玄咀真，呼引景曜，凝静六神，焕领八明，委顺灵根，宝炼三度，养液和魂。假使冲风繁激，将不能伐我之正性也；绝飙勃蔼，焉能回己之清淳耶。尔乃空冲自吟，虚心待神，营摄百绝，栖澄至真，当使忧累靡干於玄宅，哀念莫扰於绛津也。淡泊眇观，顾景共欢，於是至乐，自枪零闻於两耳，云傲虚弹乎空轩也。口抱香风，眼接三云，俯仰四运，日得成真，视盻所涯，皆已合神矣。夫真人之得真，每从是而获耳。不真而强真，亦於此而颠蹙也。复使愆痾填籍，忧哀塞抱，经营常累，凭惜外道，和适群听，求心俗老，忽发哀音之 。此作奚胡音，犹今小儿啼不止，谓为咳呼也。长悼死没以悲逝，必精减神离，三魂陨炁，邪运空间，魄告魍魉，乘我虚阵，造遘百祟，何可握生道以奔於死房，陶灵风而践於尸室，掷己吉象，投之凶秽乎？已闻高胜而故由豫，屡睹明科而释疑，遂罗垮上章，使臭染隐书，四极击鼓，三官寻妤，誓信云何而忘，太初於焉而游，神虎奋爪，毒龙效牙，八方诚旷， 谓应作曷字处而逃，身谢之后，方悟清僚之可羡，言者之不虚矣。且衰声乱真，干作正炁，明君胡不常处福乡，於此振衣而归室乎？
　　正月十一日夜安妃告。此一条是寅年正月，九华告杨君相讥诮之事，故南真后复有所论也。杨书。
　　真人归心於一正，道炁摽任於永信，心归则正神和，信顺则利贞兆，此自然之感对，初无假於两际也。夫惑生是非，嫌遘疑似，潜滞於中，抱间心裹，外握察观之炁，内有缢结之哂，遗初觉於建始，乖玄梯而密猜者，有如此徒。我见其败，未见其立矣。盖有怀而惧者，岂独一人哉。
　　二月三十日夜，南岳夫人告许长史，可以示同炁而堕惑者。此是授长史，令说喻杨君，勿疑九华之事也。杨书。
　　故望洪涛之暨天，则知其不起乎垮池之中矣。睹玄翰之汪减，则知其不出乎章句之徒也。紫微言。
　　众藻集而龙章成，群声会而云韶谐，辛酸备则嘉味和耳。中候夫人答此二辞，乃出抱朴子外篇博喻中。后复有此例，当是众真借取，以譬而用之，犹如所称周易、毛诗中语耳。
　　彼人如梁伯鸾乎？中候言。彼人当是指长史也
　　梁氏德狭也。此子萧条，气远甚矣。夫垂荫万亩者，必出峻极之岭，滔天振岑者，必发板桐之源。洪哉积阴德之贤，有似邠人也。紫微答。邠即幽国，以比周太王也。自荫以下，至板桐之源，亦是博喻中语，唯改襄陵作振岑。
　　彼愈北而聪明愈闭，右英言。
　　聪者贵於理道音於千载之外，而得兴亡之迹矣。逸驎逍遥於太荒之衣，故无羁络之忧，灵羽振翅於玄圃之峰，以遗罗絙之患，何其识吉凶哉。保命仙人答。此复是博喻，两篇合为今语，而改机穿作羁落，灵鹊作灵羽，罩罗作罗絙耳。
　　寻飞绝影之足，而不能骋逸於吕梁；波波泳渊之属，而不得陆峻攀危。彼子诚可才异也，安能内摄哉。
　　辅机者，欲仁人也，德欲茂矣。繁林蘙苍，则羽族云萃，玄渊浩汗，则鳞群竞赴。若其宅心者，众将何事於近。紫微言。
　　右八条杨书，又有掾写。
　　有道者皆当深研灵奥，栖心事外，但思味勤笃，糟粕余物，亦足自了耳。桐柏真人言。
　　夫清诤未若东山，养真未若幽林，栖形景而虚上，远风尘之网缠，於是荣辱之罗，何足以羁至士耶。
　　右二条杨书。
　　夫金玉山积，犹非我也；胠箧之担往矣，犹非己也；荣冕之盛陈矣，犹非贵也；采艳之芬华矣，犹非真也。能消而荡之，则淫之心亡也，鄙滞之门闭矣，尚真之觉渐也， 谓应作阡字陌之情见矣。如其不尔，四者皆成内贼之害，外为欢兜之患，不去之不散，无所复营措於其间矣。亦无事趣当尔也。戒长史也。些二字本朱书，亦应是右英夫人言也。
　　为道者实有勤苦，斯人也可谓必得之矣。
　　右二条长史、掾书。
　　夫学道者，当得专道注真，情无散念，拨奢侈，保冲白，寂然如密有所睹，熙然如潜有所得，专专似临深谷，战战如履於冰炭，始得道之门耳，犹未得道之室也。所谓为难者，学道也；所谓为易者，学道也。寂玄沉味，保和天真，注神栖灵，耽研六府，惜精闭牝，无视无听，此道之易也。即是不能行此者，所以为难。许侯研之哉，斧子莹之哉。
　　右右英所道，令疏彼君。勤其事者，有获福者多也。
　　谓应作隋字之者祸败积矣，范帅言不知道谁。应是鬼帅范疆矣。
　　右二条有掾书。
　　昔因华氏，累白书敬，灵道高邈，音飨冥绝，仰瞻九霄，注心罔坠，矜逮不遗，特蒙酬告，云华斐畅，玉音粲发，诱导恂恂，启悟丹至，披览欣欣，五情悦怿。某志好有年，未获 ，缺失二字，别本作克遂。恭党幽晦，始亲天日，灵真 此缺失一字，别本作微字，疑非。请，训诲交凑，克己补过，思释鄙滞，夙兴勤惕，悟寐自厉，庶几积诚，卒获微感，玄运既会，奉觐有期， 疑长些字。良为 ，缺失二字，别本作延仰。生染迷俗，沉溺尘昧，不达上真。谓道尽此决，欲习性以静之，损 缺失一字，四字朱书。以宝之，非为色欲 缺失一字多，而患在难 。缺失一字。至於水火之戒，冰炭之喻，朗然照豁，敬承清规，务损之又损之， 谓应是以字至於死灰也。叹觉悟之不早，恨知机之将晚，用火之言，其旨颇微，思之触类，良追愧悚。
　　昔凭赖华氏，每辄奖劝，愿其有成，得见陶冶，而耽味华竞，蹈道不笃，恒欲与共清闲，使意尽言苦而已。趣向不同，密言难遇，然喁喁之怀，要欲献其丹款矣，不审故可复有冀不。此二书，长史答先因通华侨意，似酬前书，而又言用火之言。此授今阙。
　　右二条么书。
　　茅小君去五月中失日有言云：华侨漏泄天文，妄说虚无，乃今华家父子被考於水官。华侨之失道，由华骑之佞乱，破壤其志，念华团华西姑者。三官因之以试观，试遂不过，侨於是得有死罪，故名简早削夺，寻输头皮於水官也。可密寻彼家有此人名不，是谁者。此前并是酬问华氏事，不知是子年丑年耳。
　　许朝者，暴杀新野郡功曹张焕之，又枉煞求龙马。此人皆看寻际会，比告诉水官。水官逼许斗使还其丘坟，伺察家门当衰之子，欲以塞对解逼，示彼讼者耳。是斗亡月亡日，其应至矣，君自受命，当能治灭万鬼，罗制千神，且欲视君之用手耳。欲令无他者，宜以此日诣斗墓，叱摄焕等，制敕左官，使更求考代，震灭争源也。可勿宣此，当言我假威於君矣，不知君宜往试摄灭之耳，灭鬼之迹，事中暂应尔。
　　六月十六日夜，小君授书此。此令杨君为长史家摄遏冢讼也。许朝先为南阳郡，故得杀新野人，而此三人事，不出周鲂诰先生中，当是四十三条限也，斗为仙品，而犹被水官之逼者，是丧服中殃气尚相关涉故也。
　　纸三百，酬鬼帅王延，近报录书以杵宗会，有功。
　　油三斗，酬鬼帅传晃，近与功曹使者令势盛，照鬼形，使不得暴。
　　青绢三十尺，酬鬼帅范疆，近执栽百恶，灭讼散祸，有功。
　　银叉三枚。酬鬼帅梁卫，近防护疾者，招魂安神，使冢讼不行，有殊功。
　　右四条诡，以六月十三日，小茅君假作玉斧之形。
　　以梦告於虎牙，使令夫妇明输此四种诡，以酬四帅之禽鬼者。何以不复忆此，可余问。余问，谓令与同，勿匆匆耳非使此四鬼帅，本亦道家之祭酒也，得下解法，受书为鬼帅耳。
　　既有酬诡，后长为己用心也。所以梦假於玉斧之形者，虎牙魂魄未得通接仙真故也。玉斧清净藻洁，久斋濯魄，心近於仙，故假象以通梦也，通梦而犹不悟，可谓信之不笃，或悟而忘其诡，可谓笃而不思。
　　夫诡誓者，悉皆受命密交，慎不可令人知。外书云：我闻有命，不可以示人乎。《毛诗□杨之水篇》云：我闻有命，不可以告#1人。当谓此也。
　　六月三十日夜小君授书，密密示之。
　　真司科云：有用力於百鬼骋帅，御於天威者，宜须此诡。地下主者，解下道之文官，地下鬼帅，解下道之武官。文解一百四十年一进，武解二百八十年一进。武解，一解之下者也。夫心动於事欲，兼味於清正，华目以随世，而畏死以希仙者，皆多作武解也。此武解之目，世中诸人多有相类。
　　宜服五饮丸，去水注之气，可急合，不但治疾而已，亦以住白，而有气色也。
　　六月二十三日夜，南岳夫人告。长史素患谈饮，比来疾动，故有此告。五饮丸，即是世中者耳。
　　精合五饮丸，当大得力，且可自静息乎。范安远所言。语许长史无所忧，不烦此诡，可还之。右保命君语许侯，勿忧嗣伯之诡，且还之。
　　右右英夫人语。
　　小君曰：我二人吏兵，恐宜诡谢，献以体上之密宝，不尔，小子后不肯复为尔用力也。许厚之徒也，许托子所赖在其弟，许牙所赖在其父，佳事不可忘也，恶事不可忘也。又为宝密关达机密，银亦为次宝也，其今多情弥精耳，后勿复数尔，劳损其神。
　　右小茅君□所言。
　　许贱者，戴石子之女也，为雠家薛世等所杀，又世杀贱抱小儿阿宁，贱今在水官，与儿相随，骸骨流漂，亦讼在三官，求对考今生人也。宁见杀时，头先患疮，疮流面目。检谱不见载贱，当是妇人，不显名也。
　　七月二日夜小君授书。
　　其夕长史亦得 。此梦字也，真书多如此。
　　死生之机，得失之会，盖更切耳，何不远存玄味，耽虚摽流乎。求之近应，应愈赊也，此亦入失之路耳。想体尚高韵，不细求之於毫末矣。
　　七月二十六日夜，紫微夫人授作，令与许长史。
　　右从小茅君来几十八条，杨书。
　　七月二十七日禺中，许主簿、华侯当入静中，尔时无复所有，为防未然耳。
　　近不得以疾笃告者，我慎法之故，且世人知未病之困，必泄三官之禁，则累加漏身，增疗绝疾，今何乃用忧之甚耶。名身谁亲，盖宜思之。
　　纵令以小代大，如父何如，大小俱来，於母何如。衰自己身，讼自家人耳。三官自有成事，忧惋亦无所解，自非齐达於内外者，将不得不惧悸。
　　今月六日是赤孙绝日，先处事耳。今虽停放，无所复畏，然四帅逆已关之於都禁，至日为能遣尸杀使者看望之，虽弗复虑矣。至日父母将入静中，静中疾发，亦无苦也，我其日亦当视汝。
　　右三事小茅君说。
　　右三条ㄙ书。
　　八月六日，父母将赤子入静烧香，北向陈乞於二君，尔时自当有所见，所见万无所苦也。其日中时，当有前日碧衣介华袴人来，在静前立徘徊者，小君也，可就请乞也。
　　八月六日中，当有一人着平上帻，多髭须长长尔，着紫皮袴褶，将黄娥来。此人是鬼帅王延也。延自为人作益，为将娥见人耳，娥其日或当被缚，华书吏其日当内井上，助主人耳，日中当来，须臾去也，故宜力上风注冢讼章，於却气毒之来往也。三过如此，考者匿矣。夫散翳布考，皆因人之不陈，疾者惧焉，则精胎内战，是故疚痾流发，非唯一身而已。今所以令上章者，亦以遏虎牙之盈缩耳。
　　范中侯所道如此。范中侯名邈，即是撰《南真传》者。
　　许厚，当谢诡南真夫人吏兵，告大章如此。
　　右小君。
　　以小代大，复请何为，当启太上停之，何如。
　　右小君。
　　牙亦尔耶，勿匆匆演小子耳，许牙何豫乎，焉敢复相追尔，娥与厚有水火之书，吾近承南真命，推缚尽执也，小鬼头不制服，岂足忧，亦许长史甩心之所克也。
　　右小君。
　　许厚自是其丈人所责，责亦至也，责不以家事，往来之宾经意，意亦当得之也。云何每尔，此自家长之教忌，不豫我也，重谢斗，当必释耳。范帅顷者以其不诡，乃欲不复豫事，我不听之，今无为也。诡当一须疾愈送斗。恒渴而饮，不可饮，食多困，故而不可食，子妇不经心，亦不可不令知，死丈人之责耶，故宜以家事为勤，为尔不已，或能致之於丈人宇下受教耶。
　　八月二日夜，小君授书此，使示斧。
　　右十条杨书。
　　许长史所使人盗他家狗六头，於长史灶下蒸煮，共食之，长史何以不检校，使臭腥之气熏染肴饭，既食而步上道，亦已犯真人之星也。
　　有一白犬，俗家以许梼土地鬼神，云何令人盗烹之，土地神言许长史教之使尔，不言小人盗自尔也。密寻之，尔在宇下而不觉，恐方有此，此亦足以为一病，宜慎。
　　八月六日夜茅小君授，以与许长史。
　　亦宜有辞诣南岳夫人，乞疾病得愈之意。又宜辞诣保命、定录二君，辞旨当令如南岳夫人，疾者自当告乞於玄师，不尔不差。
　　易迁昨来道此， 此二字题纸背。
　　右四条杨书。
　　男生许玉斧辞：玉斧以尸浊肉人，受圣愍济拔，每赐敕诚，实恩隆子孙，常仰衔灵泽，永赖天荫。玉斧以驽钝顽下，质性难训，虽夙夜自厉，患於愆失，此夕梦悟，寻思此意，皆玉斧罪责，惭惧屏营，无地自厝。灵道高虚，肉人未达真法，唯执心守敬，修行宝秘而已。或恐灵旨高远，诫喻几微，玉斧顽暗，不能该悟，如此之罪，日月臻积，违法犯诚，亦当千万，神母仁宥，辄复原赦，故今日忧惶深重，肝胆破碎，唯 谓应作折字骨思愆，无补往过，连陈启烦多，希请非所，兼以愧怖。玉斧归诚乞誓，以今日更始，当洗濯心诚，盟於天地，静守形骸，轨承训诲，乞原父穆、兄虎牙小大罪考，玉斧不修，乞身自受责，原赦大小。若神母遂见哀愍，许玉斧思愆补过，举家端等受恩，是永睹三光，受命更生。谨辞。此与是虎牙病时掾与南真辞也，掾自书本。
　　虎牙慎不可复履淹，及见人之新淹者，三元惊丧，多喜杀人。
　　八月二十四日南真告。
　　学道者常不能慎事，尚自致百痾，归咎於神灵，当风卧湿，反责他於失覆，皆痴人也，安可以告玄妙哉。
　　保命告牙。
　　右二条有掾书。
　　须臾自吟曰：朝华焕晨井，九盖倾青云，前此珪璋庸，不识万流椿，解落鲦欻顷，寅客何必人。或云是诚，诚则能改。
　　右英晚而言曰：见形之子，守分业於儒墨，栖沈之客，步玄辞而咏虚，彼人自可晚晓耳。
　　许伯兄弟复有心乎，恐皮耳，试复一悟，忌其微路耳。
　　九月十八日茅保命告。
　　可成与不极此举。
　　定录君说此。
　　违内负心，三魂失真，真既错散，魄乘其问。夫为道者，当使内外镜彻，宫商相应，灵感於中，神降於外，信不虚也。映昔亦如此，诸人陶其心，今已消也。夫须人陶而改者，故下通耳，所以懃懃，期不令在此，近亦粗具。
　　右小君言。
　　世事非所期，时运何足闻，有道自当见，中路莫不烦。吾欲因杨问，便自知，乃作此。
　　右清灵。
　　有间於邪，而邪炁为之踊也，非病也。
　　右安九华语。
　　念不宜多，多则正散，正散而求不病，犹开门以捍猛敌。
　　右紫微语
　　治自当差，无苦。
　　保命君言。
　　何以至丧家。
　　保命君言。
　　欲服符饮水，使即愈，不欲者当与。
　　定录君语。
　　寻自差。
　　保命君语。
　　多有所道，甚云云，觐当乙二，第七无虑也。此一行杨君与长史书语耳。
　　戏言狯耳，许长史勿笑此。落廓不束，高下失常，定之勿疑，若不加意，勿单用此，慎示人，慎示人。
　　一句保命告长史。
　　又十四条么书。
　　衰年体赢，多为风寒所乘，当探颐养，晏此无事，上味玄元，栖守绛津，体寂至达，心研内观，屏彼万累，荡濯他念，乃始近其门户耳。若忧累多端，人事未省，虽复憩灵，空洞存心，淡泊缠绵，亦弗能达也。渔阳田豫曰：人以老驰车轮者，譬犹钟呜漏尽，而夜行不休，是罪人也，以此喻老嗜好行来屑屑，与年少为党耳。若今能誓不复行者，则立愈矣，如其不尔，则疹与年阶，可与心共议耶。田豫字国让，渔阳雍奴人，有干略，为并州刺史，迁卫尉，年老求逊位，与司马宣王书曰：年过七十而以居位，譬犹钟呜漏尽，而夜行不休，是罪人也。年八十二亡。引此语以动长史，令去官也。
　　药四丸，日服一。
　　行来宜详，前后已累言之矣。
　　右三条杨书。
　　梦恶者，明旦当启太上，一以正魂魄，二以所除不祥。
　　奉道之家，当精治静舍。
　　右二条ㄙ〔书〕。
　　《礼》：年七十悬车。悬车者，以年薄虞渊，如日之仄，体气就损，神候方落，不可复劳形躯於风尘，役方寸於外物矣。许长史既至此时，始可隐逸耶，还亲华阳之馆，修乎黄老之业，北河之命方旌，迁擢之华亦显，岂不快哉。今此疾方愈也，不足忧也，虽尔慎接於纷纷之务，经纬人事之寒热矣，於今乃未可动脚，动脚人当言尔畏鬼。北河之命，即易迁所闻窦氏之言，似有所疑者也。此年六月，忧长史不佳，非重疾也。今年许家鬼注小起，虽尔无可苦，保命及范中候已为申陈之，右帅晨许肇亦深以为意，无所忧也。去留之会，死生之事，三官秘禁，不宜外示，今所以道此者，盖以 谓应作彼字人已闻至道於胸心也。且可官身，未宜去位，可去可罢，方更相示也。
　　右夜荀中侯言此，故书以示。
　　人家有疾病死丧衰厄，光怪梦悟，钱财灭耗，可以禳厌，唯应分解冢讼墓注为急，不能解释，祸方未已。
　　右保命答许长史。
　　真语卷之七竟
　　#1『告』字原误作『古』，据前后文义改。
　　真诰卷之八
　　金阙右卿司命蓬莱都水监梁国师贞白真人华阳隐居陶弘景造
　　甄命授第四
　　游精罔象，诚不可信，然多劳多事，多念多端，所以损神丧真，扰竞三关，遂当以此害明德也，故令许君之徒，含景内魄，若抑四者，研虚注灵，则仙可冀。
　　定录告。
　　除治尔床席左右，令洁静，理护衣被者，使有常，人常烧香，使泠然不杂也。南岳上真当数看出内，便料理起居，可使草及木瓜耳。手自先有风患，是以今风气之本至耳，多云针灸佳益，使人无忧。此易迁令告长史也，草及木瓜，当是理衣下人名也。可迎黄民来，出民奴，既欲来，又云：其月末左右，当小小疾患，迎来在此，则疾患除也。当部分护静屋以为急，并欲得一室可栖息处。今年欲取草当为民奴，留之，草今年自有本命厄，非欲取也，令其乞符自保而带之。　　
　　卧床后孤有悬风，可安北面下一 ，谓应作障字。亦可以床着近北壁下，勿使虚悬，晨夕当心存拜，静心存行道也。身既有疾，不能拜起，故令心存不替。斧有霍乱疾，勿使冷食，此儿常不大宜住此，今自无他耳。
　　右易迁一夕再来，四更中。
　　独来道此，先初来，又与保命俱。此似在县下所授，令掾还山，使黄民归家也。易迁即掾母，亡后得入易迁官，因呼为号，前所呼亦皆是也。
　　斧学道如穿井，井愈深而去土愈难运出，自当披其心，正其行，乃得见泉源耳。有人说中候言如此，可令知之。李中候名遵，即撰《茅三君传》者。人学道譬如万里行，比造所在，寒暑善恶，草木水土，无不经见也，亦试在其中也。顷数闻人道此，始乃悟之耳。彼君念想殊多， 谓应作讵字能成远志不，平昔时常多所恨，始悟人难作，而善不可失，云学道者除祸责此，审尔当懃。
　　右易迁夫人所道。
　　山岳气扰，则强禽号於林，川渎结滞，则龙虬惨於泽，此自然象也。故豪盛微觉，将类兽告其骇浪，玄数纤兆，而号眺征乎治乱矣。斯盖山川之盈缩，非人事之吉凶。若坟附丘山，诚与汧岫等波，苟趣舍理乖，则吹万之用不同也。非静顺无以要谦，非虚栖无以冥会，是故死生之几，吉人不复豫，苟思之无邪，不为祸害。
　　五月十四日，右英夫人答 ，后人黵作谢安字，孔氏，孔默也，云似是孔严兄弟，长史父先为严从兄坦前锋都督，是讨沈充时，既有因缘，故得此也。虎顷大号墓下事
　　自未得和神静形，俯颐幽精者，疾源或与年而积耶，若未能用交赊之途者，将奚促促於药。
　　定录仙人答孔求乞药方。
　　想早葬兄，今注烟速消，虽不办妨於生者，要欲得柩物，时宁三泉，使凶气泯静也。
　　小儿疾方行当示。
　　五月十七日夜，保命仙君所言，答 一字被剪除，疑犹是孔字。所问疾息者。右从礼年来凡十九条，并有掾书。
　　遵懃心香火，有情向药，故有言消磨之愈疾，谓其将闻斯而请命耶。仙真并呼药为消摩，故称消摩经也，诵之亦能消疾也。
　　应南趁而北骋，既心口违矣。夫捐荠以茹荼，哂九成而悦北鄙者，捐荠至此，亦是《抱朴□博喻》中语。我知其无识和音之听鉴也。当永为吉人，爰及母奴，然所起是学而不思，浚井不渫，盖肉人之小痹耳，无乃此也。今事结水禁，犹有可申，若许长史能於静中苦救之者，则一门全矣，亦是师主祭酒之宜请，而为德惠乎。
　　五月二十日夜，右英作与长史。
　　刘遵心故为修耳，何不令其母服大远志丸。刘遵祖善谭说，殷浩向庾亮称之，后一会谈论殊不合，遂名之为羊叔子鹤．於是失名。
　　七月七日夜，紫微夫人告。
　　即启：可得疏方不。良久答言：世间自有可寻索密用。
　　保命君问紫微曰：此方用牛黄、银屑者，非若是者，小为难合。此即今大镇心丸也，先以水银摩银屑使消，故为难合。
　　紫微答：但颔头。
　　右三条杨书。
　　陆纳兄弟清真淳一，有姜伯子之风，知欲有远志，欣然。其祖父有阴德，当庆流七世。知陆苟子自誓、乞苦斋一年，欲受经， 此二字后人儳益，非真。更量之。刘遵乃有好心，早自知。
　　保命答许长史。陆纳兄名始，并有德行，祖名英，仕昊丹阳郡太守。苟子当是人小名，不详是谁。纳为尚书令，太元二十年亡。
　　虞昭为其 此二字后人黵易作先人字，本犹可识。事文书牵连，身被摄击，方未已，殆欲无理，赖其在世粗有功德，且其家福德强，章闻累迭，皆被上御事已散，寻蒙追遣之，其病虽笃，无所忧，许侯为之甚至，密相示。
　　保命答许长史。
　　庾道季身处阳官贵势，不能顺天用法，愦愦慢信，心形不同，自少及长，善功无一，积恶不改，其罪目已定，今临命方欲修德，以自济免，徒费千金之用，不亦晚乎。
　　保命答许长史。庾稣字道季，亮第二子也，幼有才辞文义，升平中为丹阳尹，表除诸侯六十余事，太和初为领军。如此行迹，不似为恶，恐是闻戒修善，故得申遂。
　　郗回父无辜戮人数百口，取其财宝，殃考探重， 谓应作怨字主恒讼诉天曹，早已申对，回法应灭门，但其修德既重，一身免脱，子孙岂得全耶，回当保其天年，但仙道之事，去之远矣。太元真人答许长史。郗回父鉴，清俭有志行，不应杀掠，如此或是初过江时摆并所致，不尔则在京时杀贼有槛也。鉴年七十余乃终，即得为酆宫职。
　　右从陆纳来四条有甲手写。
　　平凝夷质，渊通妙灵，神造重绝，栖真摄生，太玄植简，太素刊名，金庭内曜，玉华外莹，朱轩四驾，啸命众精，骋龙玄州，飞云浮冥，必能上友逸台之公，下监御于太清矣。
　　八月十七日夜，紫微王夫人授，令因许长史示都。
　　希遐远曜，冥响凝玄，萧浪上韵，耽梦逐真，仰飞霄雾，俯散灵根，飞步四觉，内观七缘者，则必有丹书秀简帝房之录。玄声八振，栖身五岳，於是灌胎朝元，吐纳六液，从容三道，诲此景福，上可以策轩空洞，下可以反华变黑矣。若形羁荣罗，鼓轮华园，乘波适物，呜簪风尘，外有谋道之名，内有百忧来臻者，适足劳天年以骋思，终归骸於感三官耳。斋之不专，徒悟而无益，可谓意不尽言乎。
　　盖行真炁当吐三纳四，乘七吞九，今吸之不足，蹑之失序，神漏泝源，精亡胎扰，虽休粮日抱，而莫知道与年丧矣。欲阶此渡也，其未接乎。夫索长生者多津，寻灵涂者千百，何必用冰炉以盛火，趣偿责於三官耶。
　　右中君言，因许长史示都。
　　紫微夫人云：郗若得道，乃当为太清监也。若能闻要道而勤者，当至此格，若不专笃而守迷行，外舍道法者，则都失也。紫微前语与太元殊乖，而如此所云，当是迷不能勤乎要道，司命显其终迹故也。情不余念者，道乃来耳，郗回犹未足以论至道耶。小君。郗综妇丁淑英者，有救穷之阴德，又遇赵阜之厄而不言，内慈自中，玄感皇人，故令福逮於回，使好仙也。综墓在束平，淑英今为朱陵嫔，数游三上，司命亦令听政焉。此二人当是回之曾祖也，外书不显。郗瞿与薛春华，至垂心於门宗，初不以生人为事，然讼者多，但不能咸制之耳，每见谏考诉者，甚懃至也，时节宜祠之耶。此二人，郗家之福鬼。外书亦无此二人，不知是何亲。郗雄与阎屈女，不相当负石之役，于今未了，喜击犯门宗，心常杀绝，此二人是都家之祸鬼。郗 黵除此名，不可识，与殷武姬被考，以烧杀朱奢、李贱，以致灾也，其无后，亦求代逮，又与高丰相扇，甚助马头之讼，石公未便可得佳，恐不止耳，亦何趣欺其妇耶，省来懃懃，试为掩正之，亦无此诸人。
　　右保命答许长史。
　　小君说言：郗鉴今在三官，为刘季姜所讼，争三德事。周马头在水官讼其婿，引理甚苦。郗朗、伊香之二人，今为牙女子奇求此。
　　范帅昨受江罗辞。
　　郗相今为大曹吏所逮，其妇形婴桃，受事未了，方索代人於此家。
　　此自是旁听小君之言语耳，不令书之，为自疏识以示耳。些二十二字是杨君自记与长史。
　　高龄反化晚，而祭酒弱，道气不交，灵助无主，是以群邪缠玄，急行其祸。奚不宗生生乎，於我助之有缘，其妇言亦急，家事当须了之，非他得豫。
　　今六天之横纵，而太平之微薄，灵不足以助顺，适足以招群奸，所以神光披越，而邪乘正任矣。高龄之无德久矣，鬼讼之纷错积矣。
　　许长史黄氏鸡作掾字。将欲理之耶。若翻然奉张讳道者，我当与其一符，使服之，如此必愈而 此豁字也矣，不然往诣水官，所谓呜呼哀哉。张讳即天师名也，杨不欲显疏也。邪气入体鬼填胸次，其将回惑於邪正，必不能奉正一於平气耶，如此吾治疾之方，殆不可得。正一平气，即天师祭酒之化也。
　　彼往其子亦去，何一身之永逝乎。
　　八月十九日夜，保命君密语许长史。
　　冢讼尤甚，恐亦未已。龄曾凿败古人碑铭之文，以自显焉，阴贼於鬼神， 谓应作蔽字善以自摽，诉者诚多事，以此为首先。
　　八月二十四日夜，保命告：欲取谢奉补期门郎，而今已有兼人二北帝故权停之耳，近差王允之兼行得代奉，若服术酒，可未便恭命也。高耆亦可服术，其家冢讼亦为纷纷，术遏鬼炁，故必无他耳。范中候言此。谢奉字弘道，会稽人，仕至昊郡丹阳尹，吏部尚书。王允之，敦同堂弟王舒子，有智干，为河南中郎将江州，迁卫将军会稽，封番禺侯，年四十亡，谧中侯。高耆即谓龄也，期门郎酆都中官，而记中不见此职，惟有修门耳。
　　从平凝来凡十四条，有掾写。
　　夫观物适任，内顺明灵，托性命於高真，委形气於神摄者，亦克疆以永遐，回秋龄以保真。今德匠既凝神杖信，澄心密静，圆顺广敬，固天佑焉，然胤嗣不多，或时雕落，将犹灵关失纬，潜机未镇耳。当今五气滋曜，常朗文昌之房，三星结华，每焕璇衡之内，是以玄润胎萌，遂其流根矣。
　　我案《九合内志文》曰：竹者为北机上精，受气於玄轩之宿也，所以圆虚内鲜，重阴含素，亦皆植根敷实，结繁众多矣。公试可种竹於内北宇之外，使美者游其下焉。尔乃天感机神，大致继嗣，孕既保全，诞亦寿考，微着之兴，常守利贞。此玄人之秘规，行之者甚验。
　　六月二十三日，中侯夫人告公。孝武壬戌生，此应是辛酉年，而后又云上相座动，后以临登极，乃是后午未年，此为大悬。
　　灵草荫玄方，仰感旋曜精， 似草竹言边，应说铣字。即《毛诗□盆斯》羽诜诜兮，宜尔子孙之义也。繁茂萌，重德必克昌。
　　紫微夫人作。
　　福和者，当有二子，盛德命世。福和似是李夫人贱时小名也。今《晋书》名俊容。二子，即孝武并弟道子也。
　　同夜中侯告。
　　右三条杨书，又掾写。
　　德匠既凝，玄范自天，安危之事，未宜问也。公倾注甚至，所以未相酬者，豫事难论耳。顷天气激逸，阴景屡变，太白解体於二辰之中，愆勃於紫房之下，王者恶焉。天子有忧，上相座动，今聊作谶，密以相示。有此及谶，有掾写，在掾自记修事后。共纸寻真综回文，令难解耳。今拘连相取，又别疏出之。其授之时，维当道其辞，杨君后自更错义，皆是说晋代之事，并有明征也。
　　相欺岂妙道要吾知之天秘能
　　有术金之万寻师疾逆除恶子
　　自之制夷遂平世天命乘驱宝
　　奇龙者墓可悲真间世复思宜
　　神熙逆历有数在兹基无不无
　　兵隆谁定帝纭室来之皇慎地
　　先卒儿必亏金纷异五乱德天
　　火数失期座当变见远凶匠制
　　规三由匠足不虑忧危拨保封
　　寸莫其测源刘知向有明施者
　　三五瑞天之代隆换迭相运推
　　精气神妙二参仪慎凡传人贤。
　　精气神妙参二仪，慎传凡人贤者施，封天制地无不宜，子能宝秘天知之。吾道要妙岂相期，自有奇神先兵规，火寸三五天瑞之，隆代迭换运相推。明匠保德慎无思，驱恶除逆疾寻思，万金之术龙之熙，隆数卒三失由儿。莫测其源刘向知，有凶拨乱皇复基，乘天命世遂平夷，制逆者谁必定期。匠不足虑忧远危，五世之间真可悲，蓦历有数帝座亏，当见变异纷纷来。
　　金室在兹，枕麝香一具於颈间，辟水注之来，绝恶梦矣，常存三关佳也。
　　右英告公。凡云公者，皆简文帝为相主时也。
　　右一条杨书。五字朱书。
　　太元真人告许长史：此后非真说。
　　我尝见南阳乐子长，淳朴之人，不师不受，顺天任命，亦不知修生之方；行不犯恶，德合自然，虽不得延年度世，死登福堂，练神受气，名宾帝录，遂得补修门郎，位亚仙次，缘天资有分，亦由先世积德，流庆所陶。若使其粗知有摄生之理，兼得太上一言之诀，如此求道，无住不举矣。夫人所以不尽年寿，中多夭遏，涉世者或遭刀兵之难，致荣禄不终，祚胤不长。志道之人，虽有一生之心，钻求匪懈，徒复遭遇真文，耽玄精微，慕尚者众，得升腾者稀。经非不妙，灵岂无感，愚愚相随，安知修真之本，营神养性镇守之法。世人积小以来，形中伤犯者多，帝一不治，百神惊散，考试万端，所谓荒城之内，荆棘生焉。无妙卫以自导，修道以求仙，贪荣慕贵，多垂成而败，皆由丧真犯气，愚瞽罔昧，岂识此机耶。致夺年灭算，万事不成，以此求生，去生远矣，虚自苦耳。太上有玄机之道，焕落七神枕中之要，此道微乎妙哉，初不传於下挺愚俗之人。有此道者，帝一治於玄宫，万神守备，与天同心。案诀谨而修之，登山越海，万试不干，修仙升度，所欲从心，斯岂虚言耶。卿父子玄机邈世，理妙接真，故可荣神之仙才，而为众真所称，非吾独所称举。故当与卿同编仙录，无复理外之嫌，亦已谘启卿，故令知乃心。
　　受用金龙玉鱼，此不可阙，所以尔者，诣太上前昭灵亦当粗具。近所写神虎符，意嫌不精，可更书为善。卿前所道相王事，顷面都回，亦知有好心，但所得少耳，自当保其天年也。
　　见谢所作传未易功，乃能序述圣边，赏解作奇，此是天发其心，昨亦已见司命君，大以为佳，冥中自当报之有缘。其子孙若知醮灵岳，祈天真降，应必也，岂虚言哉。谢家一门，唐承之世，繁林蔚然，甚可欣也。安石先对，所锺如何，具如近面，不足宣。
　　真人西城王君答许侯。
　　右四条别一手书，陆修静后於东阳所得，不与诸迹同，辞事伪陋，不类真旨，疑是后人所作。乐子长非受五符者。唐承，即《列纪》所云四十六丁亥之期。
　　真语卷之八竟
　　真诰卷之九
　　金阙右卿司命蓬莱都水监粱国师贞白真人华阳隐居陶弘景造
　　协昌期第一
　　经曰：行事时北向，执隐书而为之者，谓始学真妙，未涉微远，不解星位之首向，不识玄斗之指建，故当北向执书，以渐求之耳。若既解书意，识星转之随时，自宜随斗所指，按而存步，如此则无有常向，不为皆向北也。夫一切北向，自为始学者耳，恐此将可以意通触类，不足复问邪。此答长史谘《飞步经》中北向执书意也。
　　太上真人步五星之道，以致五星降室，闭气上纲，当先呼五星、星夫人名字，毕乃越纲蹈星，谓始上纲，便顿住，呼名字，呼名字毕，乃越纲蹈星耳。若每致星上，得复重心呼所至星处之名字，益其佳也。若其烦重难常，但可案旧而行耳。昔郁沙公、北里子、长陵老人，皆案此法而得升天，不以烦难为辞也，所谓治生者矣，商贩之汲汲，岂惮险难哉，所期唯钱货而已耳。若使求道者，常如贾贩之用心，亦有何不得仙耶。但惜初学者皆言专心尽懃，至而后渐纵，有亦似车之将故，而百节缓落，又似负重之牛，造远足蹇。夫学者之所患，而为得者之所笑，皆如此辈事耳。苟能心研内镜者，是为感发乎神，将有灵人发子之蒙，携辰景之舆矣。此答谘步五星法也，经图唯言随纲往还，又有一法云越纲蹈星，今即是诀此事也。奖戒之言，实为切至。
　　五星图布常向南也，以太白位在西，岁星位在束，案而施之。所以尔者，五星隐伏，纵横无常，不如北斗列象，恒在故一，以定位於五方，不得随星之所在也。此答谘施安五星图也，经中无旨诀，所以宜问。
　　三八景二十四神，以次念之，亦可一时顿存三八，亦可平日一存上景，日中存中景，夜半存下景，在人意为之也。若外身幽岩，屏绝人事，内念神关，摄真纳气，将可平旦顿存三八景，二时又各重存一景，益当佳也。但人间多事，此烦难常行耳，事不得常，为益自薄。西城王君、桐□上真，皆案此道也。案苞玄玉箓白简青经云：不存二十四神，不知三八景名字者，不得为太平民，亦不得为后圣之臣。此答谘《二十四神经》中修存之意，亦是秘诀。
　　右此四诀事，今有长史所写本，不知此因杨谘何真，若非东卿，则紫微南真也。
　　太上真人撰所施行秘要
　　长史写本，有题如此，此犹是众真授说，经中所可修用还童反白诸要事，令长史施行之耳，非成事一卷经也。
　　《太素丹景经》曰：一面之上，常欲得两手摩拭之使热，高下随形，皆使极匝，令人面有光泽，皱班不生，行之五年，色如少女，所谓山川通气，常盈不没。先当摩切两掌令热，然后以拭两目，毕又顺手摩发， 谓应作如字理栉之状，两臂亦更互以手摩之，使发不白，脉不浮外。
　　右一条出《丹景经》中卷。此经未出世，是下真品目。
　　《大洞真经精景案摩篇》曰：卧起当平炁正坐，先叉两手，乃度以掩项后，因仰面视上，举项使项与两手争，为之三四止，使人精和血通，风气不入，能久行之，不死不病。毕又屈动身体，申手四极，反张侧掣，宣摇百关，为之各三，此当口诀。此运动应有次第法用，故须口诀，益亦熊经乌伸之术也。卧起先以手巾若厚帛拭项中四面及耳后，使圆匝热温温然也，顺发摩项，若理栉之无数也，良久，摩两手，以治面目，久行之，使人目明而邪气不干，形体不垢 此应作腻字生秽也。都毕，乃咽液二十过，以导内液。
　　右一条出《大洞精景经》上卷。亦未出世，非三品目。
　　《消魔上灵经》曰：若体中不宁，当反舌塞喉，漱漏咽液，亦无数，须臾不宁之痾自即除也，当时亦当觉体中宽软也。
　　右一条出《消魔上灵》叙中。亦未出世，非三品目，应是智惠七卷中事。
　　右前三条，不显谁之所授。
　　《消魔经》上篇曰：耳欲得数按抑其左右，亦令无数，令人聪彻，所谓营治城郭，名书皇籍。
　　又曰：鼻亦欲得按其左右，唯令数，令人炁平，所谓灌溉中岳，名书帝箓。
　　右此斗条法，方丈台昭灵李夫人出用。此云消魔上篇，亦应同是前限。
　　《太上箓泞发华经》上案摩法：常以生气时咽液二七过，毕，按体所痛处，向王而祝曰：左玄右玄，三神合真，左黄右黄，六华相当，风气恶疫，伏匿四方，玉液流泽，上下宣通，内遣水火，外辟不祥，长生飞仙，身常体强。毕，又咽液二七过，常如此，勋无疾，又当急按所痛处二十一过。
　　右一条沧浪云林官右英王夫人所出。录淳经亦未出世，非三品目。
　　《丹字紫书三五顺行经》曰：坐常欲闭目内视，存见五藏肠胃，久行之，自得分明了了也。此经中真品目。
　　《石景赤字经》曰：常能以手掩口鼻，临目微炁，久许时手中生液，追以摩面目，常行之，使人体香。此经非三品目。
　　《紫度炎光内视中方》曰：常欲闭目而卧，安身微气使如卧状，今傍人不觉也。乃内视远听四方，令我耳目注万里之外，久行之，亦自见万里之外事，精心为之，乃见百万里之外事也。又耳中亦恒闻金玉之音，丝竹之声，此妙法也。四方者，总其言耳，当先起一方而内注视听，初为之实无彷佛，久久诚自入妙。此经下真品目。
　　《太上天关三经》曰：常欲以手按目近鼻之两訾，闭炁为之，炁通辄止，吐而复始，恒行之，眼能洞观。此经下真品目，云天关三图，疑阙图字。
　　右四条玄师所敕用。玄师即南真夫人。此四经并未出世。
　　清真人说宝神经
　　长史写本，亦题如此。此指是前一事之目耳，其复并众真杂说，标题有前后之异，犹是真诰之例。今人皆别呼《宝神经》。《宝神经岂得下教耶，此唯是一片钞耳。
　　夫注心道真，玄想灵人，冥冥者亦具监其意也。若外难未披，假咏兼存，实复未能迥西榆之年，还发玄童矣。苟耽玄笃也，志之懃也，纵令牙雕面皱顶生素华者，我道能变之为婴，在须臾之间耳。但问志之何如尔，老少之学无所在也，吾往即其人也。说此诸事，皆是令告长史也。
　　求道要先令目清耳聪，为事主也，且耳目是寻真之梯级，综灵之门户，得失击之而立，存亡须之而办也。今钞径相示，可施用也。此谓《宝神经》中要径之事，故云钞径。
　　道曰：常以手按两眉后小穴中三九过，又以手心及指摩两目权上，以手旋耳行三十过，摩唯令数，无时节也。毕，辄以手逆乘额上三九过，从眉中始，上行入发际中，口傍咽液，多少无数也。如此常行，目自清明，一年可夜书。亦可於人中密为之，勿语其状。
　　眉后小穴中为上元六合之府，主化生眼晖，和莹精光，长珠彻童，保炼目神，是真人坐起之上道，一名曰真人常居内经。真谚曰：子欲夜书，当修常居矣。真人所以能旁观四达，使八霞照朗者，寔常居之数明也。
　　目下权上是决明保室，归婴至道，以手旋耳行者，采明映之术也，旋於是理开血散，皱兆不生，目华玄照，和精神盈矣。夫人之将老，鲜不先始於耳目也。又老形之兆，亦发始於目际之左右也。以手乘额上，内存赤子，日月双明，上元欢喜，三九始眉，数毕乃止。此谓手朝三无，固脑坚发之道也。头四面以两手乘之，顺发就结，唯令多也，於是头血流散，风湿不凝。都毕，以手按目四訾二九过，觉令见光分明，是检眼神之道，久为之，得见百灵。凡修行此道及卷中诸杂事，并甚有节度，悉以别撰在《登真隐诀》中，今不可备皆注释。
　　懃而行之，使手不离面乃佳，以成真人，犹不废也。欲行此道，皆盟金为誓，金之多少，在人尽诚而设耳，不徒尔，苟行而已。
　　真官曰：欲闻起居，金为盟书，谓非其人而不传授也。此道出《太上宝神经》中，此经初不下传於世也，当来为真人者，时有得者，反白之要，事尽於此。盟信既定无科，谓受此宜用金环二双。
　　紫微夫人喻书如左：紫微是承裴君说《宝神经》毕，仍复更接论宝神事，如此则裴所说亦同此夕。
　　夜外觉，常更叩齿九通，咽液九过，毕，以手按鼻之边，左右上下数十过，微咒曰：太上四明，九门发精，耳目玄彻，通真达灵，天中玄台，流炁调平，骄女云仪，眼童英明，华聪晃朗，百度眇清，保和上元，徘徊九城，五藏植根，耳目自生，天台郁素，柱梁不倾，七魄澡炼，三魂安宁，赤子携景，辄与我并，有敢掩我耳目，太上当摧以流铃，万凶消减，所愿必成，日月守门，心藏五星，真皇所祝，群响敬听。卧觉辄按祝如此，勿失一卧也。真道虽成，如我辈故常行之也，但不复卧，自坐为之耳。
　　此《太上宝神经》中祝辞，上道也。令人耳目聪明，强识豁朗，鼻中调平，不垂津演，四响八彻，面有童颜，制魂录魄，却辟千魔，七孔分流，色如素华，真人起居之妙道也。所以名起居者，常行之故也。毕，又咽液九过，摩拭面目，令少热以为常，每欲数也。
　　兴宁三年，岁在乙丑六月二十三日夜，喻书此。其夕先共道诸人多有耳目不聪明者，欲启乞此法，即夜有降者，即仍见喻也。此杨君自记也，长史年出六十，耳目欲损，故故谘请，杨不欲指斥，托云诸人耳。
　　又告云：道士耳重者，行黄赤炁失节度也，不可不慎。此盖指戒长史也。
　　右一条清灵言。
　　栉头理发，欲得多过，通流血气，散风湿也，数易栉，更番用之也，亦可不须解发也。
　　右一条紫微夫人言。
　　《太极绿经》曰：理发欲向王地，既栉发之始，而微祝曰：泥丸玄华，保精长存，左为隐月，右为日根，六合清炼，百神受恩。祝毕，咽液三过。能常行之，发不落而日生。
　　常数易栉，栉之取多而不使痛，亦可令侍者栉取多也，於是血液不滞，发根常坚。
　　右一条安九华所告，令施用。此二条皆驻白止落之事，亦是令答示长史也。
　　紫微夫人喻曰：披华盖之侧，延和天真，入山涧之谷，填天山之源，则虚灵可见，万鬼灭身。所谓仰和天真，俯按山源也。华盖，一名华庭也。
　　天真是两眉之问眉之角也。山源是鼻下人中之本侧，在鼻下小入谷中也。华庭在两眉之下，是彻视之津梁，天真是引灵之上房。旦、中、暮，恒咽液三九过，急以手三九阴按之，以为常，令致灵彻视，杜遏万邪之道也，一日三过行耳。紫微夫人言：人有卒病垂死者，世中凡医，唯知针人中，不知针山源谷中，此太谬也。本注从此注起，是杨接长史书也。
　　按而祝曰：开通天庭，使我长生，彻视万里，魂魄返婴，灭鬼却魔，来致千灵，上升太上，与日合并，得补真人，列象玄名。
　　楚庄公时，此即春秋时楚庄王也。市长宋来子恒，酒扫一市，久时有一乞食公入市，经日乞，恒歌曰：天庭发双华，山源彰阴邪，清晨按天马，来诣太真家，真人无那隐，又以灭百魔。恒歌此乞食，一市人无解歌者。独来子忽悟，疑是仙人，然故未解其歌耳。乃遂师此乞食公，弃官追逐，积十三年，此公遂授以中仙之道。来子今在中岳。乞食公者，西岳真人冯延寿也，周宣王时史官也。手为天马，鼻下为山源。
　　六月二十七夜喻书此。杨接书讫此。
　　云林王夫人曰；仙真之道，以耳目为主，淫色则目间，广忧则耳闭，此二病从中来而外奔也，非复有他矣。今令人聪明益易耳，但不为之者，行之难。欲得上通彻映，旁观鬼神，当洗心绝念，放弃流淫，所谓严其始矣。夜卧，先急闭目束向，以手大指后掌，各左右按拭目就耳门，使两一掌俱交会於项中三九过，存目中当有紫青绛三色气出目前，此是内按三素云，以灌合童子也。阴祝曰：眼童三云，两目真君，英明注精，开通清神，太玄云仪，灵骄翩翩，保利双阙，启彻九门，百节应响，朝液泥丸；身升玉官，列为上真。凡四十八字。祝毕，咽液五十过，毕乃开目以为常。坐起可行之，不必夜也，要以生炁时。一年许，耳目便精明，久为之，彻视千里，罗映神灵，听於绝响者也。此亦真仙之高道，不但明目开耳而已。
　　夫欲学道者，皆当不欲令人知见所闻，每事尽尔。太上宫中歌曰：手把八云气，英明守二童，太真握明镜，鉴合日月锋，云仪佛高阙，开括泥丸宫，万响入百关，骄女坐玄房，愈行愈鲜盛，英灵自尔通。此歌正言耳目之经也。我沧浪方丈仙人，常宝而为也。此道出《太上四明玉经》中，传行以青金为誓，然后乃施行耳。右此并是右英夫人受，令告长史也。又用盟信，兼有青帛，令亦宜依准立格乃得受传耳，谓青可二十尺，金环二双，此《四明玉经》三品元目也。
　　闭炁拜静，百鬼畏惮，功曹可见与语，谓久行之耳。
　　七月二日南岳夫人喻。
　　烧香时勿反顾，作真炁，致邪应也。入静户，先前使人通达上闻。临食上勿道死事，洗澡时常存六丁，令人所向如愿。理发欲向王地，既栉发之初，而微咒曰：泥丸玄华，保精长存，右为隐月，左为日根，六合清炼，百神受恩。祝毕，咽液三过。此一条犹是安妃所说无异，但不知何者前后耳，按以日月推，此则是后也。
　　右四条南岳夫人喻。
　　《正一平经》曰：闭气拜静，使百鬼畏惮，功曹使者龙虎君可见与语，谓能精心久行之耳。泰清家有正一平炁，今此悉载拜静众事，必应是《泰清经》，恐脱炁字也。
　　又曰：烧香时勿反顾，反顾则忤真炁，使致邪应也。
　　又曰：入静户，先前右足着前，后进左足，令与右足齐，毕乃趁行如故，使人陈启通达上闻。
　　又曰：临食上勿道死事，勿露食物，来众邪炁。
　　又曰：数澡洗，每至甲子当沐，不尔，当以几月旦，使人通灵。浴不患数，患人不能耳。荡炼尸臭，而真炁来入。
　　右玄师所敕使施用。右六条与前所说大同小异者，是受旨是略记，今更详记写此，并益后二条，以示长史也。
　　右十条并长史写。
　　服仙药，常向本命，服毕，勿道死丧凶事，犯胎伤神，徒服无益。
　　东卿司命君。此一条本在受明堂玄真法后。
　　右一条杨书。
　　《太上九变十化易新经》曰：若履淹秽及诸不静处，当洗澡浴与解形以除之。其法用竹叶十两，桃皮削取白四两，以清水一斛二斗，於釜中煮之，令一沸出，适寒温以浴形，即万淹消除也。既以除淹，又辟湿痹疮痒之疾，且竹虚素而内白，桃即却邪而折秽，故用此二物，以消形中之滓浊也。天人下游既反，未曾不用此水以自荡也。至於世间符水祝漱，外舍之近术，皆莫比於此方也。若浴者益佳，但不用此水以沐耳。炼尸之素浆，正宜以浴耳，真奇秘也。下真品目有九化十变，疑此目是例言也。
　　紫微王夫人所敕用。
　　右一条长史写。
　　受洞诀，施行太丹隐书存三元洞房者，常月月朝太素三元君。以正月九日、二月八日、三月七日、四月六日、五月五日、六月四日、七月三日、八月二日、九月一日、十月十日、十一月十一日、十二月月十二日夜，於寝静之室，北向六再拜讫，稽首跪曰：谨启太上大道、高虚玉晨、太素紫宫八灵、三元君、中央黄老、无英、白元、太帝五老高真上仙、太极皇精三皇君，大洞三景弟子某，谨以吉日之夜，天关九开之间，上闻太上玉皇真君，乞得长生世上，寿无亿年，时乘黄晨绿盖龙辕，上诣紫庭，役使万神，侍卫四明。毕，勿令人知也。此一条掾写。
　　右四朝太素三元君法，以吉日夜半时。
　　太上大道玉晨君，常以正月四日、二月八日、三月十五日、四月八日、五月九日、六月六日、七月七日、八月八日、九月九日、十月五日、十一月三日、十二月十二日，登玉霄琳房，四眄天下有志节远游之心者，子至其日平旦日出时，北向再拜，亦可於静中也，自陈本怀所愿，毕因咽液三十六过。长史写。
　　东海青童君，常以丁卯日登方诸东华台四望，子以此日，常可向日再拜，日出行之，可因此以服日精。又掾写。
　　右紫虚元君所出。右些三事，并上学隐朝之法，其经并不显世，故南真出之，亦是令长史遵用也。
　　右三条有长史、掾共书，同在一纸上。
　　常以二月二日、三月三日、八月八日、九月九日、十月十日夜，於寝室存思洞中诀事，而独处不眠者吉也。其夕卫经玉童玉女，将太极典禁真人，来於空中而察子也。是其夜，常烧香精苦，有如所待者也，坐卧存思，或读书念真，在意为之，唯不可以其夕施他事，非求道之方耳。若兼慎於其日益善，匪唯守夜矣。受洞诀之始，常当修此，好以为意也。
　　数遇恶梦者，一曰魄妖，二曰心试，三曰尸贼。厌消之方也，若梦觉，以左手蹑人中二七过，琢齿二七遍，微祝曰：大洞真玄，张炼三魂，第一魂速守七魄，第二魂速守泥丸，第三魂受心节度，速启太上三元君，向遇不祥之梦，是七魄游尸来协万邪之源，急召桃康护命，上告帝君，五老九真，皆守体门，黄阁神师，紫户将军，把钺摇铃，消灭恶津，反凶成吉，生死无缘。毕。若又卧，必获吉应，而造为恶梦之气则受闭於三关之下也。三年之后，唯神感旨应，乃有梦也，梦皆如见将来之明审也，略无复恶占不祥之想矣。长史作恶字，皆酉下心，其义与西下心亦同，但谓西方金炁之心刚恶也。
　　若夜遇善梦吉应好梦，而心中自以为佳，则吉感也。卧觉，当摩目二七，叩齿二七遍，而微咒曰：太上高精，三帝丹灵，绛宫明彻，吉感告情，三元柔魄，天皇授经，所向谐合，飞仙上清，常与玉真，俱会紫庭。毕。此太洞秘诀，以传於始涉津流者矣。
　　右此三事，亦是洞房太丹家事，真经亦未显世，令世中经乃粗有其事，皆增损不同。
　　右三条有长史写。
　　此符华长史画
　　已上符本朱画。
　　明堂内经开心辟 符，王君撰用。开日旦，向王朱书，再拜服之，祝曰：五神开心，彻听绝音，三魂摄精，尽守丹心，使我勿 ，五藏远寻。拜毕祝，祝毕乃服，服毕咽液五过，叩齿五通，勿令人见。两妄字谓皆应作忘。若不用开日，以月旦、月十五日、二十七日，一月三服，一年便验秘术也。
　　右符及此三条有长史掾写两本，掾朱书。
　　东卿司命曰：先师王君，昔见授《太上明堂玄真上经》，清斋休粮，存日月在口中，昼存日，夜存月，令大如环，日赤色，有紫光九芒，月黄色，有白光十芒，存咽服光芒之液，常密行之无数。若不修存之时，令日月还住面明堂中，日居左，月居右，令二景与目童合炁相通也。此道以摄运生精，理和魂神，六丁奉侍，天兵卫护，此上真道也。太上玄真经，先盟而后行，行之然后可闻玉佩金当之道耳。季伟昔长斋三年，始诚竭单思，乃能得之，於是神光映身，然后受书耳。此玄真之道，要而不烦，吾常宝秘，藏之囊肘，故以相示，有慎密者也。明堂玄真自有经，经亦少耳，大都口诀，正如此而行之，伟昔亦不得经，但按此而行，始乃得经耳。尔欲得，可就伟取，玉佩隐书，非伟所见耳。
　　夜行及冥卧，心中恐者，存日月还入明堂中，须臾百邪自灭，山居恒尔，此为佳。
　　右此是说玄真经存之法，其大经在《茅传》中。
　　右三条杨书。
　　太虚真人南岳赤君内法曰：以月五日夜半时，存日象在心中，日从口入也，使照一心之内，与日共光，相合会毕，当觉心暖，霞晖映验。良久，乃祝曰：大明育精，内炼丹心，光晖合映，神真来寻。毕，咽液九过。到十五日、二十五日、二十九日，复作如上，使人开明聪察，百关鲜彻，面有玉光，体有金泽，行之十五年，太一遣宝车来迎，上登太霄。行之务欲数，不必此数日作也。
　　右一条出《太上消魔经》中。此经亦未出世。
　　右一条长史写。
　　东华真人服日月之象上法：男服日象，女服月象，日一不废，使人聪明朗彻，五藏生华，魂魄制炼，六府安和，长生不死之道。 此两字是摹真本，朱书。
　　右书日月象法，亦可圆书日也。
　　右一条杨书。
　　右此二法，不审是何真所受。
　　汉孝明皇帝梦见神人，身长丈六，项生圆光，飞在殿前，欣然悦之，遍问朝径通人。传毅对曰：臣闻天竺国有得道者，号曰佛，传闻能飞行，身有白光，殆其神乎。帝乃悟，即遣使者张骞、羽林郎秦景、博士王遵等十四人，之大月氏国，采写佛经四十二章，秘兰台石室第十四。即时起洛阳城西门外道北，立佛寺。又於南宫清凉台作佛形像，及鬼子母图。帝感非常，先造寿陵，亦於殿上作佛象。是时国丰民安，远夷慕化，愿为臣妾。佛像来中国，始自明帝时耳。此说粗与外书同，而长安中似久已有佛，裴君即是其事。且佛法乃与天竺厨宾，而月氏无有，与此为异。今既欲说小方诸奉佛，故先宜叔此也。按张骞非前汉者，或姓名同耳。傅毅字仲武，见《汉书》。秦景、王遵等不显。此寺名白马寺。明帝乃葬显节陵，此云寿陵者，汉诸帝在位时，皆预造寿陵，犹今世人作寿冢，非陵名也。外书记亦云遣侍中张堪，或云郎中张愔，并往天竺写致经象，并沙门来至。又恐今此说未必是真受，犹可杨君疏旧语耳。但真经诰中，自亟有论及佛事也。
　　方诸正四方，故谓之方诸。一面长一千三百里，四面合五千二百里，上高九千丈。有长明太山夜月高丘，各周回四百里，小小山川如此间耳。但草木多茂蔚，而华实多蒨柴饶，不死草、甘泉水，所在有之，饮食者不死。青君宫在东华山，上方二百里，中尽天仙上真宫室也，金玉琼瑶，杂为楝宇。又有玄寒山，山上别为外宫，宫室周二百里。中方诸东西面，又各有小方诸，去大方诸三千里。小方诸亦方面各三百里，周回一千二百里，亦各别有青君宫室，又特多中仙人及灵乌灵兽辈。大方诸对会稽之东南，小看去会稽岸七万里，东北看则有汤谷建木乡，又去方诸六万里。方诸是乙地，汤谷是甲地，则自寅至辰十万里，方五隅七，言之邪角十四万里，故去会稽七万里也。
　　大方诸之西，小方诸上，多有奉佛道者，有浮图以金玉缕之，或有高百丈者，数十 谓应作层字楼也。其上人尽孝顺而不死，是食不死草所致也。皆服五星精，读夏《归藏经》，用之以飞行。按夏曰《连山》，殷曰《归藏》，与此不同。依如三弟子，虽奉佛道，不作比丘形服，世人谓在真菩萨家耳。大方诸之东，小方诸上，多奇灵宝物，有白玉酒、金浆汾。青君畜积天宝之器物，尽在於此。亦多有仙人，食不死草，饮此酒浆，身作金玉色泽，常多吹九灵箫，以自娱乐，能吹箫者，闻四十里，箫有三十孔，竹长二三尺，九箫同唱，百兽扑并，凤凰数十来至，和箫声。
　　大方诸宫，青君常治处也。其上人皆天真高仙，太极公卿，诸司命所在也，有服日月芒法，虽已得道为真，犹故服之。霍山赤城，亦为司命之府，唯太元真人南岳夫人在焉。李仲甫在西方，韩众在南方，余三十一司命，皆在东华，青童为太司命，总统故也。杨君亦云东诊执事，不知当在第几住耳。直存心中有象，大如钱，在心中赤色。又存日有九芒，从心中上出喉，至齿间，而 此字儳非真徊还胃中。如此良久，临目 此字儳非真见心、胃中分明，乃吐气嗽液三十九过止。一日三为之，行之一年，疾病除，五年身有光彩，十八年必得道，行日中无影，辟百鬼千恶灾气。恒存日在心，月在泥丸中，夜服月华，如服日法，存月十芒，白色，从脑中下入喉，芒亦不出齿间，而回入胃。
　　右此方诸真人法，出《大智慧经》上中篇，常能用之，保见太平。此即应是《消魔智慧》七篇之限也。
　　右南极夫人所告。
　　行此日在心、月在泥丸之道，谓省易可得旨，行无中废绝者也。除身三尸百疾千恶，炼魂制魄之道也。日月常照形中，则鬼无藏形，青君今故行之，吾则其人也。今以告子，子脱可密示有心者耳。行此道，亦不妨行宝书所服日月法也，兼行益善善也。仙人一日一夕行千事，初不觉劳，明懃道之至生，不可失矣。宝书日月，即谓紫文所用者。
　　右西城王君告。此并告杨君，令以示诸许也。
　　为道当如射箭，箭直往不顾，乃能得造堋的。操志入山，唯往勿疑，乃获至真。
　　玄清告。按南极西城、玄清二高真，未当有余降受，唯戒及诗各一条耳，不审此当是何时所喻。
　　右八条并杨书。
　　行此四道，按玉玄上法，一年便惊视听，自可懃之举之无疑。中君此事失前纸，不知是何法也。
　　太极真人云：读《道德经五千文》万遍，则云驾来迎，万遍毕未去者，一月二读之耳。须云驾至而去。
　　右二条某书。
　　山世远受孟先生法，暮卧，先读《黄庭内景经》一过乃眠，使人魂魄自制炼，恒行此二十一年亦仙矣。是为合万过，夕得三四过乃佳。北岳蒋夫人云：读此经亦使人无病，是不死之道也。此十一年夕一过，不得万遍，一恐应为七，或为八字，不尔夕则二三过耳。
　　存五星，当谨按八素，以王星为始，存以生气时。若不王星先出者，故宜不先存王也。至於视星，入室任意耳，唯以懃感为上耳，亦不必须都见星，然后速通也，视之亦审耳。
　　清灵君告存思要法，当觉目睹五星於方面，并乘芒而下行我，然后依王星下而存王星，但吞咽一芒毕，又当镇星下，又存镇星，良久，总五星各一芒，使俱入口而咽之，如镇星星过数也。此一事异法，经中无此说。
　　若顿存五星，自当依常法，不心存对星下也。依此言则后是单修法也。
　　六月一日夜，青灵真人言。右四条杨书。青当为清也。
　　日中五帝字曰：日魂珠景昭韬绿映回霞赤童玄炎飙象，凡十六字。此是金阙圣君采服飞根之道，昔受之於太微天帝君，一名《赤丹金精石景水母玉胞之经》。
　　右英云：珠圆会晖韬绿凝日霞焕明赤童秉灵玄炎散光飙象郁清，此日之势也，神之威也。此说按紫文曰日魂事，义旨不正可领。
　　右二条ㄙ书。
　　扶晨始晖生，紫云映玄阿，焕洞圆光蔚，晃朗濯耀罗，眇眇灵景元，森洒空清华，九天馆玉宾，金房烟霄歌。
　　右《大洞真经》中篇，今钞数行。今洞经亦有此四句。
　　外国呼日为濯耀罗，方诸真人呼日为圆罗曜，梦见此濯耀罗者，日之应也。紫云中人者，胎宫神也，玄真之道矣。日德应泽，长生之象，紫云罔晨，魂魄安也，身康神宁，从此始矣。辞四通已呈，意气安和。此杨君自与长史书语耳。
　　右英疏《大洞真经》言，以释梦濯耀罗之义也，如别。此亦自语也，长史梦事不显。
　　右四条杨书。
　　真语卷之九竟
　　真诰卷之十
　　金阙右卿司命蓬莱都水监梁国师贞白真人华阳隐居陶弘景造
　　协昌期第二
　　微诚因理感，积精洞幽真，斐斐乘云彩，灵像凭紫烟，眇眇濯圆罗，彷佛#1驾飞轮，玄翰启蒙昧，顾景恩自新。长史既开启告，赋诗一篇，本注之，此即酬释梦之旨也，长史自书。凡真书及古书作仿髴字，皆作彷佛字，此则是仿髴也。此字已下至也字，并朱书。
　　范幼冲辽西人也，受胎化易形，今来在此，恒服三气。三气之法，存青炁、白气、赤气，各如艇，从东方日下来，直入口中，挹之九十过，自饱便止。为之十年，身中自有三色气，遂得神仙。此高元君太素内景法，旦旦为之，临目施行，视日益佳。其法鲜而其事甚验，许侯可为之矣。范即是华阳中监也，事在第四卷。
　　右一条杨书。
　　东海东华玉妃停文期，授含真台女真张微子服雾之法：常以平旦於寝静之中，坐卧任己，先闭目内视仿佛，使如见五藏，毕，因口呼出气二十四过，临目为之，使目见五色之气，相缠绕在面上郁然，因入口，内此五色气五十过，毕咽液六十过，毕乃微咒曰：太霞发晖，灵雾四迁，结气琬屈，五色洞天，神烟含启，金石华真，蔼郁紫空，炼形保全，出景藏幽，五灵化分，合明扇虚，时乘六云，和摄我身，上升九天。毕，又叩齿七通，咽液七过，乃开目，事讫。此道神妙，又神州玄都多有得此术者，久行之，常乘云雾而游也。
　　右一条杨书，又掾写。
　　守玄白之道，常旦旦坐卧任意，存泥丸中有黑气，存心中有白气，存脐中有黄气，三气俱生，如云气覆身，因变成火，火又绕身，身通洞彻，内外如一。旦行至向中，乃止。於是服气一百二十，都毕。道正如此，使人长生不死，辟却万害。尤禁六畜肉、五辛之味，当别寝处静思，尤忌房室，房室即死。
　　初存出气如小豆，渐大冲天，三炁缠烟绕身，共同成一，混忽生火，在三烟之内，又合景以炼一身，一身之裹，五藏照彻，此亦要道也。
　　右二条有掾写，并右三事在论华阳第四巷中，今又重钞可修事出此耳，其本文犹在彼卷。
　　太极真人敕酆台北帝 此三字被后人黵，不可复识。官树神灭鬼灵符，盛以重紫之囊， 此九字又被青黵刀，不可都识，而非今所书字。卫符有三天直使者二人，凶鬼万邪，有干佩符者即死。此下复有十字亦被黵，不可复识。男女各佩一，已别题之。
　　小君今书此符，相与佩之，在《玉马经》上，一名《北帝书》。七元符中有一符无题，相传言是此符，而《玉马经》世未尝见，不敢为定。
　　一雄黄、二雌黄、二铅黄。
　　右三黄华。先投朱砂一，熟研之於器中，次投雄黄，熟研之，次投雌黄，熟研之，次投铅黄，合研之，良久成也。以胶清合研之。言一者，以意为之，一分之品量多少也。此是谕作三黄色以画符法，真符多用此。
　　右三条杨书。
　　合药当令精，不精者不自咎，反责方之不验，若是人可谓咎乎？可使钞方合耳。
　　可用昌蒲五两，所以用十两末知道门户之人耳，可用茱萸根皮二两，紫云芝英三两。
　　此用君口诀。此是论合初神丸事，其方在苏传中，即周紫阳所撰，故受此诀，是告长史也。
　　右一条ㄙ书。
　　成治木一斛，清水洁洗，令盛讫，乃细捣为屑，以清水二斛，合煮令烂，以绢囊盛，绞取汁，置铜器中，汤上蒸之。内白蜜一□，大乾枣去核，熟细捣，令皮肉和会，取一□，又内术蜜之中，绞令相得如餔状，日食如弹丸三四枚，一时百病除，二时万害不伤，三时面有光泽，四时耳目聪明，三年颜如女子，神仙不死。
　　又法：成术一斛，水盛洗，洗乃乾，乾乃细捣为屑，大枣四□去核，乃捣令和合，清酒五□，会於铜器中，煎搅使成饵状，日服如李子三丸，百病不能伤，而面如童子，而耐寒冻。
　　又法：木散五斤，伏苓煮三沸，捣取散五斤，右二物合和，更捣三千杵，盛以密器，旦服五合，百灾百毒百疫不能犯，面童而壮健，久服能飞越峰谷，耳聪目明矣。此三方有掾写，似是紫微夫人所授，继术叔后者。
　　炼麻腴法：清水三斛，麻腴一斛，薤白二斤，合三物会煎之，以木盖盖上，勿令腴烟散出，取一斛止内酒中服之，亦可单服。此一方有长史写，乃别出四药丹方中，而世之方本又加葱白二斤。
　　太极真人遗带散，白粉，服一刀圭，当暴心痛如刺，三日欲饮，饮既足一斛，气乃绝。绝即是死也。既敛，失尸所在，但余衣在耳，是为白日解带之仙。若知药名者，不复心痛，但饮足一斛仍绝也，既绝，已自觉所遗尸者在地也。临时自有玉女玉童，以青軿舆共来载之也。欲停者，当心痛三日，节与饮耳。其方亦可举家用，云霞衣九两是其首。此一条不知出何处，事即应是白翳散也。世未见方。
　　右一条ㄙ书。
　　斋者不宜杂不斋者而相混，并未体正道，后宜改之。
　　上道之高，《神虎经》是也，自非传授者，皆不得令其见所写之纸也，此又一未体矣。
　　南真云：写神虎文不精，则万物不为己用心，将徒劳耳。得纸更留心谨写，烧香先者写上书，当恒烧香文之左右，亦初不能令专，使烟清恒也。精诚务在匪懈，求道唯取於不倦耳。此又近於替乎。
　　夫得道者，常恨於不早闻受，失道者，常恨於不精懃。何#2谓精耶？专笃其事也，何谓懃耶？恭缮其业也。既加之以检慎，守之以取感者，则去真近矣，尔其营之，勿忘也。此前五条并似止告杨君。
　　受书则师乃耻之耶，真心既有不尽，获考者非一人。子往师苏林守一，当先斋受戒，能得此度世，几未可量也。九华真妃言：守五□#3内一，是真一之上也，皆地真人法也。上党王真、京兆孟君、司马季主，皆先按於此道而始矣。鲁女生、那郸张君，今皆在中岳及华山。正守此一，亦可得渐阶上道而进，复为不难也。
　　五斗内一，涓子内法，昔所授於峨媚台中，本其外守一玄一之属，莫有逮其踪者也。
　　小君言。五□#4真一，即今苏传中，分至日所存用者是也。
　　中君曰：良懃不休，吾当与其流珠真，此亦中真之上道也。流珠，亦九官家事，其经未出世。此前五条，并似令告牙也。
　　又云：性躁暴者，一身之贼病，求道之坚梯也。遂之者真去，改之者道来。每事触类，皆当柔迟而尽精洁之理，如此几乎道者也。此语似令告掾。
　　小茅君云：丹砂、雄黄、雌黄，家家皆有之，至於无一人合药者也。皆如传国玺印，父传子，子传孙耳。好道而不专，疲志而不固，华名锺於胸心，荣味交於外视，万万皆是也，适足疲我三官之司矣。此语似命告牙。
　　可令许斧数沐浴，濯其水疾之气也，消其积考之瘕也，亦致真之阶。
　　右紫阳真人言。
　　沐浴不数，魄之性也，违魄返真，是练其浊秽自亡矣。
　　右紫微夫人言。
　　上道法，衣巾不假人，不同器皿者，车服床寝不共之也，所以遏秽垢之津路，防其邪风之往来耳，此甚易行，而更以为难所为，信道不笃，欲飞反沉者也。心遘何必言哉，其自当知所为。此三条以令告长史
　　右南岳夫人语。
　　右十六条，并杨书，又杂掾写。
　　人卧床当令高，高则地气不及，鬼吹不干。鬼炁之侵人，常依地而逆上耳。高谓三尺已上也。
　　人卧室宇，当令洁盛，盛则受灵气，不盛则受故气，故气之乱人室宇者，所为不成，所作不立。一身亦尔，当数洗沐澡洁，不尔无冀。盛字是净义，中国本无诤字，故作盛也，诸经中通如此。
　　勿道学道，道学道，鬼犯人，亦不立，使人病，是体未真故。青童亦云：一言一事泄，减一算，如此可不慎之。此三条本在《酆官记》中，杨书又掾书。
　　大洞真经高上内章遏邪大祝上法曰：每当经危险之路，鬼庙之间，意中诸有疑难之处，心将有微忌，敕所经履者，乃当先反舌内向，咽液三过，毕以左手第二第三指蹑两鼻孔下人中之本，鼻中隔孔之内际也，三十六过，即手急按，勿举指计数也。鼻中隔之际名曰山源，山源者，一名鬼井，一名神池，一名邪根，一名魂台也。蹑毕，因叩齿七通，毕又进手心以掩鼻，於是临目，乃微祝曰：朱乌浚天，神威内张，山源四镇，鬼井逃亡，神池吐气，邪根伏藏，魂台四明，琼房零琅，玉真巍峨，坐镇明堂，手晖紫霞，头建神光，执咏洞经，三十九章，中有辟邪龙虎，截岳斩堽，猛兽奔牛，衔刀吞镶，揭山攫天，神雀毒龙，六领吐火，啖鬼之王，电猪雷父，掣星流横，枭磕驳灼，逆风横行，天禽罗陈。皆在我傍，吐火万丈，以除不祥，群精启道，封落山乡，千神百灵，并手叩颡，泽尉捧灯，为我烧香，所在所经，万神奉迎。毕，又叩齿三通，乃开目，除去左手。
　　手按山源则鬼神闭门，手薄神池则邪根散分，手临魂台则玉真守关，於是感激灵根，天兽来卫，千精震伏，莫干我炁，此自然之理，使忽尔而然也。
　　鼻下山源是一身之武津，真邪之通府，不真者所以生邪气，为真者所以遏万邪，在我运摄之耳，故吉凶兆焉。
　　明堂中亦一身之文池，死生之形宅，存其神可以眇乎内观，废其道所以致乎朽烂，故由我御顺其术，而死生悔定焉。
　　右一条出大洞真经高上首章。此一条不审谁□，有长史写此经，亦未出世也。
　　夜行常当琢齿，亦无正限数也，煞鬼邪鬼常畏琢齿声，是故不得犯人也，若兼以漱液祝说益善。
　　世人有知酆都六天宫门名，则百鬼不敢为害。欲卧时，常先向北祝之三过，微其音也，祝曰：吾是太上弟子，下统六天，六天之宫，是吾所部，不但所部，乃太上之所主，吾知六天门名，是故长生，敢有犯者，太上斩汝形。第一宫名纣绝阴天宫，以次东行，第二宫名泰煞谅事宗天宫，第三官名明晨耐犯武城天官，第四宫名恬照罪炁天官，第五宫名宗灵七非天宫，第六宫名敢司连宛屡天官。止，乃琢齿六下，乃卧，辟诸鬼邪之气。如此凡三过也。此二法出《酆都记》，今钞相随。
　　北帝煞鬼之法：先叩齿三十六下，乃祝曰：天蓬天蓬，九元煞童，五丁都司，高刁北公，七政八灵，太上浩凶，长颅巨兽，手把帝钟，素枭三晨，严驾夔龙，威剑神王，斩邪灭踪，紫气乘天，丹霞赫冲，吞魔食鬼，横身饮风，苍舌绿齿，四目老翁，天丁力士，威南御凶，天绉激戾，威北衔锋，三十万兵，卫我九重，辟尸千里，去却不祥，敢有小鬼，欲来见状，攫天大斧，斩鬼五形，炎帝裂血，北斗燃骨，四明破骸，天猷灭类，神刀一下，万鬼自溃。毕，四言辄一琢齿，以为节也。若冥夜、白日得祝，为恒祝也，鬼有三被此祝者，眼精目烂，而身即死矣。此上神祝皆斩鬼之司名，北帝秘其道，若世人得此法，恒能行之，便不死之道也。男女大小，皆可行之。
　　此所谓北帝之神祝，煞鬼之良法，鬼三被此法，皆自死矣，常亦畏闻此言矣，因病行此立愈，叩齿当临目存见五藏 此中一字，杨本穿壤不可识，掾亦仍阙无。具五神自然存也，酆都中秘此祝法，今密及之耳，不可泄非有道者，共秘之乎。
　　右五条杨书，又掾写。杨书北帝祝是口□时书，极多儳黵改易。
　　风病之所生，生於丘坟阴湿，三泉壅滞，是故地官以水气相激，多作风痹，风痹之重者，举体不授，，轻者半身成失手足也。若常梦在东北及西北经接故居，或见灵肺处所者，正欲与冢相接耳。墓之东北为征绝命，西北为九厄，此皆冢讼之凶地，若见亡者於其间，益其验也。
　　若每遇此梦者，卧觉，当正向上三琢齿，而祝之曰：太元上玄，九都紫天，理魂护命，高素真人，我佩上法，受教太玄，长生久视，神飞体仙，冢墓永安，鬼讼塞奸，魂魄和悦，恶气不烟，游魅罔象，敢干我神，北帝呵制，收气入渊，得箓上皇，谨奏玉晨。如此者再
　　祝，祝又三叩齿，则不复梦冢墓及家死鬼也。此北帝秘祝也，有心好事者皆可行之，若经常得恶梦不祥者，皆可按此法，於是鬼气灭也，邪鬼散形也。此应令以受长史也，但许姓羽音，今去东北征绝命，是为不同，又九息之名，墓书无法。
　　手臂不授者，沉风毒气在脉中，结附痹骨，使之然耳，宜针灸，针灸则愈。又宜按北帝曲折之祝，若行之百过，疾亦消除也。先以一手徐徐按摩臂，良久毕，乃临目内视，咽液三过，叩齿三通，正心微祝曰：太上四玄，五华六庭，三魂七魄，天关地精，神符荣卫，天胎上明，四肢百神，九节万灵，受录玉晨，刊书玉城，玉女侍身，玉童护命，永齐二景，飞仙上清，长与日月，年俱后倾，超腾升仙，得整太平，流风结痾，注鬼五飞，魍魉冢气，阴气相徊，陵我四肢，干我盛衰，太上天丁，龙虎曜威，斩鬼不祥，风邪即摧，考注匿讼，百毒隐非，使我复常，日月同晖，考注见犯，北辰收摧，如有干试，干明上威。毕。此亦以告长史也，长史极多恶梦，恒有冢注炁，又患饮癖及两手不理，故每授诸法，并针灸在后。若弟子有心者，按摩疾处，皆用此法，但不复令临目内视，咽液啄齿耳。
　　昔唐览者，居林虑山中，为鬼所击，举身不授，似如绵囊，有道人教按摩此法，皆即除也。此北帝曲折之法，诸疾有曲折者，用此法皆佳，不但风痹不授而已也。唐览无别所出，不知何世人也。
　　酆都北帝有此数法，亦参於高仙家用也，又有曲折经，藏着西明公处。周文王为酆都西明公也。
　　郑子真，则康成之孙也，今在阳濯山，昔初学时正患两脚不授积年，其晚用针灸，兼行曲折祝法，百日都除。郑玄唯有一儿，为贼所害，有遗腹子，名卜同耳，既不入山，又复不病脚，此子真又非谷口者，进退乖异，莫辩质据。
　　唐览，今在华山得虹丹法，合服得不死。前来至此，并应是保命告。十三过针，三过灸，无不愈，左手胜右手也。少阳左肘手脉内缠，故宜十三过针，乃得理内脉，入少阳也。灸气得温浮上，臂血得风痹，故宜三过灸，乃得补定流津，使筋属不滞也。灸手幽关及风弦，并五津，凡三处急要也，当待佳日，我自别相示也，保不使尔失此手也。
　　右中候夫人言。手幽关、风弦、五津，凡三处，偃侧图及诸灸经，并无此穴名。
　　夫风考之行也，皆因衰气之间隙耳，体有亏缩，故病来侵之也，若今差愈，诚能省周旋之役者，必风痾除也。今当为摄制冢注之气尔，既小佳，亦可上冢讼章，我当为关奏之也，於是注气绝矣。
　　昔邓云山停当得道，顿两手不授，吾使人语之，令灸风徊、曲津两处耳，六七日间，便得作五禽按摩也？若针力讫，当语所灸处，又心存行道，亦与身行之无异也。
　　昔赵公成两脚曳不能起，旦夕常心存拜太上，如此三十年，太上真人赐公成流明檀桓散一剂，即能起行，后遂得道，今在鹄呜山下。夫存拜及心行道之时，皆烧香左右，如欲行事状也，此谓内研太玄，心行灵业，栖息三宫，偃逸神府者矣。
　　右保命言。风徊、曲津两处，灸经亦无此穴。冢讼章不见有真本，邓云山，赵公成并无别显出也。
　　夜卧觉，存日象在疾手中握之，使日光赤芒从臂中逆至肘腋间，良久，日芒忽变成火烧臂，使臂内外通匝洞彻，良久，毕乃阴祝曰：四明上元，日月气分，流光焕曜，灌液凝魂，神光散景，荡秽炼烟，洞彻风气，百邪墦然，使得长生，四肢完全，注害考鬼，收付北辰。毕，存思良久，放身自忘。
　　右保命说此，云案消魔上秘祝法。此经未出世，若犹是智慧七卷限者，未审小君亦安得见之。
　　右八条并掾书写。
　　昨具以墓事请问荀侯，荀侯云：极阴积冱，久经坟莹，遂使地官激注，冢灵沉滞，风邪之兴，恒继此而作。然冲气欲散，作考渐歇，镇塞之宜，未为急也。不如通妇墓之井，以润乎易迁之涂，救渴惠乎路人，阴惠流於四衢，植棠棣於龙川，散松杨以固标，此其所利耶。荀侯，即应是荀中侯也。此即长史妇亡后所告。
　　范幼冲，汉时尚书郎， 缺失一字解地理，乃以冢宅为意，魏末得来在此童初中，其言云：我今墓有青龙秉气，上玄辟非，玄武延躯，虎啸八垂，殆神仙之丘窟，炼形之所归，乃上吉冢也。其言如此。此犹是前所服三气之范监也，四灵虽同墓法，而形相莫辩，又以朱乌为上玄，亦所未详也。
　　积善憩德，慈心在物，兼修长存之方，洞守形中之宝者，虽有此墓，为以示始终之观耳。至於神全得会，熙镜玄开，亦何时永为朽物，不复生出耶，此墓之人，斯可谓应运矣。此并论长史妇所葬墓事。
　　辛玄子所言。辛玄子，事在第五卷中。
　　右三条杨书。
　　青龙乘气　上玄辟非　玄武延躯　虎啸八垂
　　夫欲建吉冢之法，去块后，正取九步九尺，名曰上玄辟非，华盖宫王气神赵子都，冢墓百忌害气之神，尽来属之，能制五土之精，转祸为福。侯王之冢，招摇欲隐，起九尺以石，方圆三尺，题其文，埋之土三尺也。世间愚人，徒复千条万章，谁能明吉凶四相哉。辟非之下，冢墓由此而成，亦由此而败，非神非圣，难可明也，必能审此术，子孙无复冢墓之患。能知坟墓之法，千禁万忌，一皆厌之，必反凶为吉，能得此法，永为吉冢，不足宣也。
　　此一纸异手书，青纸，依如此法，亦为可解。其九步九尺，而不云十步三尺者，是九尺入冢裹，正取中心为数也。但辟非应是朱乌，而云冢后，若征家甲向，朱乌在西南，羽家庚向，朱乌在东北，所不论耳。
　　员三尺，题其文曰：天帝告土下冢中王气五方诸神赵公明等，某国公侯，甲乙年如干岁，生值清真之气，死归神宫，翳身冥乡，潜宁冲虚，辟斥诸禁忌，不得妄为害气，当令子孙昌炽，文咏九功，武备七德，世世贵王，与天地无穷，一如土下九天律令。
　　员三尺，犹是方员。方员之法，六边皆等，如印形也。赵公明，今《千二百官仪》乃以为温鬼之名。九功十德，事出《左传》。
　　夫施用此法，慎不可令人知，若云冢墓王相刑害诸不足者，一以填文厌之，无不厌伏，反凶为吉，
　　行下被割，余一字，如此当是此字后行又被剪，语则未尽也。从员三尺来别一纸，复是异人迹，不与前同，而俱书青纸，色理亦小殊，疑此并写非真，前范监既有此言，恐后人因以造法耳。
　　上清真人冯延寿口诀
　　前云是楚市乞人，西岳真人冯延寿，西岳之号自不妨上清之目也。此后凡十四事，虽未见真书，类其事旨，不乖真法，故别撰录，附於卷末。
　　夫学生之道，当先治病，不使体有虚邪，及血少脑减，津液秽滞也。不先治病，虽服食行炁，无益於身。昔有道士王仲甫者，少乃有意好事神仙，恒吸引二景餐霞之法，四十余年，都不觉益，其子亦服之，足一十八年，白日升天。后南岳真人忽降仲甫，而教之云：子所以不得升度者，以子身有大病，脑宫亏喊，筋液不注，灵津未溢，虽复接景餐霞，故未为身益，仲甫遂因服药治病，兼修其事，又一十八年，亦白日升天，今在玄州受书为中岳真人，领九玄之司，于今在也。此说殊功事要，仲甫父子无余别显也。
　　夫学生之夫，必夷心养神，服食治病，使脑宫填满，玄精不倾，然后可以存神服霞，呼吸二景耳。若数行交接，漏泄施写者，则气秽神亡，精灵枯竭，虽复玄挺玉箓，金书太极者，将亦不可解於非生乎。在昔先师常诚於斯事云：学生之人，一接则倾一年之药势，二接则倾二年之药势，过三以往，则所倾之药都亡於身矣。是以真仙之士，常慎於此，以为生生之大忌。此事弥会众经之旨。
　　夫学道唯欲嘿然养神，闭气使极，吐气使微，又不得言语大呼唤，令人神气劳损，如此以学，皆非养生也。
　　凡存神光，行真仙之事者，又不得以衣服借人，亦不服非己之物，诸是巾褐履屐之具，皆使鲜盛，三魂七魄，或栖其中，亦为五神之炁，忌垮沾故也。
　　又八节之日，皆当斋盛，谋诸善事，以营於道之方也，慎不可以其日忿争喜怒，及行威刑，皆天人大忌，为重罪也。
　　右三条亦与经事相符。
　　凡研味至道，及读诵神经者，十言二十言中，辄当一二过舐唇咽液，百言五十言中，辄两三过叩齿，以会神灵，充和血气，使灵液凝满，帝一欣宅，所谓冲气不劳，启血不泄也。此别一法，经中未见其事也。
　　学生之法，不可泣泪，及多唾泄，此皆为损液漏津，使喉脑大竭，是以真人道士，常吐纳咽味，以和六液。
　　凡甲寅庚申之日，是尸鬼竞乱，精神躁秽之日也，不可与夫妻同席，及言语面会，当清斋不寝，警备其日，遣诸可欲。
　　凡五卯之日，常当斋入室，东向心拜，存神念炁，期感神明，亦适意所陈，恒如此者，玉女降侍。些三条与经语亦互相同者也。
　　常以本命之日，向其方面，叩齿三通，心存再拜，而微咒曰：太一镇生，三炁合真，室胎上景，母玄父元，生我五藏，摄我精神，下灌玉液，上朝泥丸，夕炼七魄，朝和三魂，右命玉华，左啸金晨，命我神仙，役灵使神，常保利津，飞行十天。祝毕，又心拜四方，叩齿三通，咽液三过。此名为太上祝生隐朝胎元之道，常能行之，令魂魄保守，长生神仙。未见此经法。
　　凡入室烧香，皆当对席心拜，叩齿阴祝，随意所陈，唯使精专，必获灵感。此亦朝静之例也。
　　凡人常存思识己之形，极使仿髴对在我前，使面上恒有日月之光，洞照一形，使日在左，月在右，去面前令九寸，存毕，乃琢齿三通，微祝曰：元胎上真，双景二玄，右抱七魄，左拘三魂，令我神明，与形常存。祝毕，又叩齿三七过，咽液七过。此名为帝君炼形拘魂制魄之道，使人精明神仙，长生不死，若不得祝者，亦可单存之耳。《道授》乃有识形，而未见此祝法。
　　又学道之士，当先检制魂魄，消灭尸鬼，常以月晦朔之日，庚申甲寅之日，当清斋入室，沐浴尘埃，正席而坐，得不眠者益善，以真朱笔点左目眦下，以雄黄笔点右鼻下，令小半入谷裹也，点毕，先叩齿三通，微祝曰：上景飞缠，朱黄散烟，炁摄虚邪，尸秽沉泯，和魂炼魄，合体大神，令我不死，万寿永全，聪明彻视，长享利津。祝毕，又琢齿三通，咽液三过，并右手第二指蹑右鼻孔下，左手第二指蹑左目下，各七过，当尽阴案之，勿举手也。於是都毕。按此二处，是七魄游尸之门户，铁精贼邪之津梁矣。故受朱黄之精，塞尸鬼之路，引二景之熏，遏淫乱之炁也。此太极上法，常能行之，则魂魄和柔，尸秽散绝，长生神仙，通炁彻视，行之三年，色念都泯矣。此颇似太灵真人法，可兼修用之。
　　凡上清叩齿咽液法，皆各有方，先后有次，不得乱杂，使真灵混错也。
　　夫叩齿以命神，咽炁以和真，纳和因六液以运入，制神须鸣鼓而行列矣。
　　凡存修上法，礼祝之时，皆先叩齿，上下相叩，勿左右也，一呼一吸，令得三叩为善，须礼祝毕，更又叩齿，乃得咽诸炁液耳，此名为呼神和真以求升仙者也。吾屡见伪俗之人，或误定经文，先后杂乱，无有次绪，用以为益，良可悲也。此亦同五神经中意旨。
　　右本巷讫此。
　　养性禁忌口诀
　　复有此诸条，亦未见真书，而似是二许抄事，
　　皆仙人条用小诀，有助於施行，故并撰录。
　　黄仙君口诀：服食药物，不欲食蒜及石榴子、猪肝、犬头肉，至忌，都绝为上。道士自不可食猜犬肉而交房中，令药力不行。又计食一斤，损筹百日，子其慎之。此彭祖弟子撰传者。
　　青牛道士口诀：暮卧，存日在额上，月在脐上，辟千鬼万邪，致玉女来降，万祸伏走，秘验。即封君达也，出《神仙传》、《五岳序》。
　　沈羲口诀：服神药勿向北方，大忌。亥子日不可唾，亡精失气，喊损年命，药势如土。沈出《神仙传》。
　　吕恭口诀：入山之日，未至山百步，先却行百步，反足乃登山，山精不犯人，众邪伏走，百毒藏匿。吕出《神仙传》。
　　乐巴口诀：行经山及诸灵庙祠间，存口中有真人，字赤灵丈人，侍以玉女二人，一女名华正，一女名摄精，丈人着赤罗袍，玉女二人上下黄衣。所存毕，乃叱咤曰：庙中鬼神速来，使百邪诣赤灵丈人受斩死，众精却千里。此是三天前躯使者捕鬼之法。即乐豫章也，出《剑经》、《神仙传》、《虎豹符》及《后汉书》。
　　东海上童口诀：道士求仙，勿与女子交，一交而倾一年之药力。若无所服而行房内，臧算三十年。此上相青童君之别号也。
　　东陵圣母口诀：学道慎勿言，有多为山神百精所试。夜卧闭目，存眼童子在泥丸中，令内视身神，长生升天。刘京亦用此卫。出《神仙传》，今为海神之宗。刘京，后汉末人，出《飞步经》后。
　　女仙程伟妻口诀：服食，勿食血物，食血物使不得去三尸，乾肉可耳。
　　程伟为汉期门郎，其妇知房事，见葛洪内篇也。
　　凤纲口诀：道士有疾，闭目内视心，使生火以烧身，身尽存之，使精如彷佛，疾病即愈，是痛处存其火，秘验。出《神仙传》，能酿百草花以起死者。
　　陈安世口诀：道士结头理发，及饮食施履屐枕褥，勿令非道士者见其理发，干其饮食，动其履屐，用其枕褥，彼俗尸魄形中之鬼来侵我神也。所以道士栖山林而幽身者，皆欲远兹嚣秽，绝放人间之业，是恐外物凡百犯其性命也，秘之。陈出《神仙传》。
　　李少君口诀：道士求仙，不欲见死人尸，损神坏气之极，人君师父亲爱，不得已而临之耳。所以道士去世，不事王侯，是无君也，块然独存，是无友也，唯父母师主，不得不临丧，致感极之哀，不着性命之伤耳。苟以此故而伤，是以无伤之也。吾其秘之，故口传焉。汉武臣，出《神仙传》。
　　女仙人刘纲妻口诀：求仙者勿与女子。三月九日、六月二日、九月六日、十二月三日，是其日当入室，不可见女子。六尸乱则藏血扰溃飞越，三魂失守，神雕气逝，积以致死。所以忌此日者，非但塞遏淫淡而已，将以安女宫。女宫在申，男官在寅，寅申相刑，刑杀相加。是日男女三尸出於目珠瞳之中，女尸招男，男尸招女，祸害往来，丧神亏正，虽人不自觉，而形露已损，由三尸战于眼中，流血於泥丸也。子至其日，虽至宠之女子，亲爱之令妇，固不可相对。我先师但修此道而仙矣，复不及至亲无心者矣，子其慎之矣。
　　纲妻出《神仙传》，又《虎豹符》中。凡此杂事，皆与真经相符，并可按而施用也。
　　真诰卷之十竟
　　#1『彷佛』，原作『佛佛』，据陶注文改。
　　#2『何』字原误作『可』。
　　#3#4『五蚪』，疑作『五斗』。
　　真诰卷之十一
　　金阙右卿司命蓬莱都水监梁国师贞白真人华阳隐居陶弘景造
　　稽神枢第一
　　金陵者，洞虚之膏腴，句曲之地肺也，履之者万万，知之者无一。保命君哑作此言。按哑此应在乙丑年六月已前，甲子岁中事，始论此山受福之端也。其地肥良，故曰膏腴，水至则浮，故曰地肺，历世游践，莫有知其处者。句曲山源曲而有所容，故号为句容里，过江一百五十里，访索即得。凡此后紫书大字者，并《茅三君传》所记也，传既以宝秘，见之者稀，今谨抄取说山事，共相证显。按山形宛曲，东西这回，故曰句曲。从山岭分界，西及北属句容，东及南属延陵，句容既立为县，故其里不复存。昔时应在述墟左右耳。今山去石头江水，步道一百五十六里。江水之东，金陵之左右间小泽，泽东有句曲之山是也。此盖呼秣陵之金陵，非地肺之金陵矣。小泽即谓今赤山湖也，从江水直对望山，东西左右，正自如此也。此山洞虚内观，内有灵府，洞庭四开，穴岫长连，古人谓为金坛之虚台，天后之便阙，清虚之东窗，林屋之隔杳，众洞相通，阴路所适，七涂九源，四方交达，真洞仙馆也。此论洞天中诸所通达。天后者，林屋洞中之真君，位在太湖苞山下，龙威丈人所入得《灵宝五符》处也。清虚是王屋洞天名，言华阳与此并相贯通也。山形似巳，故以句曲为名焉。今登中茅玄岭，前后望诸峰垄，盘纡曲转，以大茅为首，东行北转，又折西行北转，又折东北行至大横，反覆南北，状如左书巳字之形。金陵者，兵水不能加，灾疠所不犯。《河图》中《要元篇》第四十四卷云：句金之坛，其间有陵，兵病不往，洪波不登。正此之福地也。尔心悟焉，是汝之幸，复识此悟，从谁所感发耶。此《河图》者，舜禹所受，及《洛书》之属，今犹有四十余卷存。此语亦是示长史，言相感悟，乃从杨君宣说，吾之所启发矣。句曲山其间，有金陵之地，地方三十七八顷，是金陵之地胏也。土良而井水甜美，居其地必得度世见太平。《河图内元经》曰：乃地肺土良水清，句曲之山，金坛之陵，可以度世，上升曲城。又《河书中篇》曰：句金之山，其间有陵，兵病不往，洪波不登，此之谓也。后所称《河图》，即是前《要元篇》语，虽山坛字异，其理犹同。此盖指论金陵地肺一片地，能如此耳，其余处未必有所免辟耳。金陵，古名之为伏龙之地。河图逆察故书，记运会之时，方来之定名耳。至於金陵之号，已二百余年矣。寻金陵之号，起自楚时，至秦皇遇江厌气，乃改为秣陵，汉来县旧治小丹阳，今犹呼为故治也。晋太康三年，割淮水之南属之，义熙九年，移治阙场，元熙元年徙还今处，此是江东之金陵耳。传所言二百余年者，是吴孙权使人采金，屯居伏龙山，因名金陵，自然响会，所以叹河图之逆兆也。句曲山秦时名为句金之坛，以洞天内有金坛百丈，因以致名也。外又有积金山，亦因积金为坛号矣。周时名其源泽为曲水之穴，按山形曲折，后人合为句曲之山。汉有三茅君来治其上，时父老又转名茅君之山。三君往曾各乘一白鹊，各集山之三处，时人互有见者，是以发於歌谣，乃复因鹄集之处，分句曲之山为大茅君、中茅君、小茅君三山焉。总而言之，尽是句曲之一山耳，无异名也。三茅山隐链相属，皆句曲山一名耳，时人因事而谕，今故有枝条数十作别名，旧不尔也。今以在南最高者，为大茅山。中央有三峰，连岒鼎立，以近后最高者，为中茅山。近北一岒，孤峰上有聚石者，为小茅山。大茅、中茅间名长阿，东出通延陵句曲阿，西出通句容湖，就以为连石积金山马岭相带，状如棣形。其中茅、小茅间名小阿，东西出亦如此，有一小马岭相连。自小茅山后去，便有雷平、燕口、方嵎、大横、良常诸山靡迤相属，垂至破罡渎。自大茅南复有韮山、竹昊山、方山，从此迭障，达于昊兴诸山，至于罗浮，穷於南海也。山生黄金。汉灵帝时，诏勑郡县采句曲之金以充武库，逮孙权时，又遣宿卫人采金常输官，兵帅百家，遂屯居伏龙之地，因改为金陵之墟名也。《河图》已得之於昔，可谓绝妙。今大茅山南，犹有数深坑大坎，相传呼之为金井，当是孙权时所凿掘也。今此山近东诸处碎石，往往皆有金砂云。兵帅仍屯居伏龙，今则无复有。唯小近西有述墟，昔乃名木墟，今是良民，述墟前十数里，大茅有昊墟村，以号而言，乃欲相似，而复不关金陵。长史宅西北，近长隐小冈下，乃时有故破瓦器，焦赤土甚多，疑是人居处，既经耕垦，基域不复存，而了无井，亦恐如长史井烟没耳。又小茅大横不见采金处，大茅金井若是，复不应顿如此远居，二三疑昧。金陵之土，似北邙及北谷关，土坚实而宜禾谷。掘其间作井，正似长安凤门外井水味，是清源幽澜，洞泉远沽耳，水色白。都不学道，居其土，饮其水，亦令人寿考也。是金津润液之所溉耶，子其秘之。吾有传纪，具载其事，行当相示。定录君受作，密令示许侯。北邙山在洛阳北数里，北谷关即孟津关也，土色黄黑而肥腴。凤门即长安北门也，今所拟金陵地，并无土种植及住止凿井者，乃是无知察，亦为真灵爱护，不使轻得居焉。吾有传纪者，即是《三茅传》也。按长史甲子年书云未见传记，则□此书时，或在癸亥年中也。传中亦称良土甘美，居之度世，故因此而显言也。地处少少耳，隐略十余顷许，高而平者六七顷也。既知其要，睹其形势，便朗朗也，故不曲示耳。保命君告。按传中云，金陵之地方三十七八顷，恐是其大垠所至，至於实录，正当十余顷耳。高平者是可住处也，会登其地，依说观望，自可领略，粗知其处。若为仙真度世及种民者，无患不自然得至，苟其非分，徒担手筑室必当诸方不立，趣使移去耳。悠悠凡猥，勿承此强欲居之。金陵之左右，汧谷溪源，陵之左有山也，右有源汧名柳谷，陵之西有源汧名阳谷。《名山内经福地志》曰：伏龙之地，在柳谷之西，金坛之右，可以高栖，正金陵之福地也。按今呼为柳谷汧者，其源出小茅后田公泉，而西南流至述墟首，入大汧。阳谷汧者，今无复其名，而长隐山冈后有小汧，西流南折，亦会述墟首。又父老云，阳谷汧源乃出中茅前大茅后，薮川注合为一汧，出山直西行北转，亦会大汧，论两汧相交之内即是此地，大略东西不得极正，故兼以左右为言。但今之所云二谷，不知即是昔号不，虽有耆相承，传译渐失，兼汧源迥异，不必可指的为□也。上古名此山为岗山，《孔子福地记》云：岗山之间有伏龙之乡，可以避水，辟病长生，本所以名为岗者，亦金坛之质也。是以百代百易，非复本名，良可叹也。按今小茅东北一长大山名大横山，云本名郁岗山，山即在今所谓伏龙之东。世又呼伏龙地为死蛇岗，亦粗有彷佛，又见其长而高，益呼为长隐。隐音於觐切，其言可隐障也。此岗山虽多细石，亦可居耳。近东南取长史宅至雷平间，甚有可住处，义兴蒋员葛等，今并立田舍於岗下，近去长史宅四五里。越桐□之金庭，吴句曲之金陵，养真之福境，成神之灵墟也。五倍尧水东海倾，人尽病死，武安兵其如予何，由我带近洞台之幽门，恃此而彷佯耳。右弼王王真人□，令密示许侯，此即桐□帝晨所说，言吴越之境，唯此两金最为福地者也。武安者，秦将白起击赵於长平，一日坑杀四十万人，古来兵伤莫复酷此，故别引之为喻，斯盖所谓兵病不往，洪波不登矣。既带近洞天，神真限卫，故能令三灾不干。
　　右前来至此五条杨书。
　　大天之内，有地中之洞天三十六所，其第八是句曲山之洞，周回一百五十里，名曰金坛华阳之天。传中所载至第十天，并及酆都五岳，八海神仙，远方夷狄之洞，既非此限，并不获疏出。洞墟四郭，上下皆石也，上平处在土下，正当十三四里而出上地耳。此当是至太山顶为言也。东西四十五里，南北三十五里，正方平，其内虚空之处一百七十丈，下处一百丈，下摭犹有原阜珑偃，上盖正平也。向云高处一百七十丈，下处一百丈，则是中央高，四边渐下。今云上盖正平，是言其质平无凹凸处耳，非直去如板也。亦可是登陇阜之上，则於天为下耳。其内有阴晖夜光，日精之根，照此空内，明并日月矣。阴晖主夜，日精主昼，形如日月之圆，飞在玄空之中。按诸洞天日月，皆各有此名，亦小小不同，盖犹是大天日月，分精照之，既云画夜，便有出没，亦当与今日月同其明晦。今大天崖畔了不得穷，此小天边际殆可扪睹，日月出入则应有限，当是忽然起灭，不由孔穴，但未知其形若大小耳。句曲之洞宫有五门，南两便门，东西便门，北大便门，凡合五便门也。今山南大洞即是南面之西便门，东门似在□枝陇中，北良常洞即是北大便门，而东西并不显。中君告云：东便门在中茅东小茅阿口，从此入至洞天最近，而外口甚小，又以石塞之，事具在后。则西便门亦当如此，正应在今所呼作石坟处也。□枝乃有两三洞口，恐真门外亦不开。此三门精斋寻之，自可见尔。今南便门外虽大开，而内已被塞，当缘秽炁多故也。北大洞犹有鬼神去来，而真仙人出入都不由五门，皆钦尔无间，设此门者，为示是山洞体制，或外人应入故耳。虚空之内皆有石阶，曲出以承门口，令得往来上下也。人卒行出入者，都不觉是洞天之中，故自谓是外之道路也。日月之光既自不异，草木水泽又与外无别，飞乌交横，风云蓊郁，亦不知所以疑之矣。所谓洞天神宫，灵妙无方，不可得而议，不可得而罔也。世人采药往往误入诸洞中，皆如此，不使疑异之，而未闻得入华阳中。如左元放之徒是所不论，然得入者虽出，亦恐不肯复说之耳。句曲洞天，东通林屋，北通岱宗，西通峨媚，南通罗浮，皆大道也，其间有小径杂路，阡陌抄会，非一处也。汉建安之中，左元放闻传者云，江东有此神山，故度江寻之。遂斋戒三月，乃登山，乃得其门，入洞虚，造阴宫，三君亦授以神芝三种。元放周旋洞宫之内经年，宫室结构，方圆整肃，甚惋惧也。不图天下复有如此之异乎，神灵往来，相推校生死，如地上之官家矣。今按地域方面，则林屋在东南，罗浮在西南，惟岱宗、峨媚得正耳，直道亦当五六千里，此路至颖川间，便应径通王屋清虚天也。元放当是为魏武所逼后仍来。后《真□》乃云：清斋五年，然后乃得深进内外宫耳。三种芝，恐是下品者也。
　　良常北垂洞宫口，直山领，南行二百步，有秦始皇埋藏白璧两双，入地七尺。上有小盘石，在岭上，以覆焰处，李斯刻书璧，其文曰：始皇圣德，章平山河，巡狩苍川，勒铭素璧。若掘即可得。始皇所履山川，皆杞以玉璧，不但句曲而已。从此后墨书，皆定录真君□，以告长史。掾写本前纸所失，恐非起端语，寻埋璧时在三茅得道之前，而后乃具见如此，明真人无所隔蔽矣。按传所称，即是登山时，但云一双为异，或应二字，双璧之书，亦如禹山所刻作篆迹也，今寻检其处，亦可见石盖，亦殊自不小也。茅山北垂洞口一山，名良常山，本亦句曲相连，都一名耳。始皇三十七年十月癸丑，始皇出游，十一月行至云梦，祠虞舜於九疑，浮江下，观藉柯，度梅渚，过丹阳，至钱塘，临浙江，水波恶，乃至西百二十里，从峡中度，上会稽，祭夏禹望于南海，而立石刻，颂秦德於会稽山，李斯请书而还，过诸山川，遂登句曲此垂山，埋白璧一双。於是会群官，飨从驾，始皇叹曰：巡狩之乐，莫过於山海，自今已往，良为常也。尔乃群臣并称寿，唤曰良为常矣。又呜大鼓，击大锺，万声齐唱，洞骇山泽，赞乐吉兆，大小咸善，乃改句曲北垂曰良常之山也，良常之意从此而名。检外书，始皇三＋七年正月，出游云梦、丹阳、浙江，上会稽祭夏禹，望南海，刻石纪功，还过吴渡江来，并北海至琅琊，至平原得病，七月丙寅崩於沙丘，九月葬骊山。如此之时，皆未有滨，即是从延陵步道，上取句容江来路，仍过停飨设耳，非必故诣句曲，所以止住山北边下处，遂不进前岭。且於时亦未验此山之灵奇，祀璧之意者，为通是望山设，所以中君云，所履山川皆祀以玉璧也。夫号从主人，名由地表，小君以汉成帝时□紫书，云治于良常北洞，盖内因此成称也。又检始皇崩不发丧，令车载鲍鱼以乱炁，此应夏月中，如外书所说相似，今依传言，乃是三十六年十月建亥之月，为秦正月，为出游是至云梦耳，不尔则是三十八年秋崩也，未作秦历，不能得定癸丑是何月中。比别更详正之。
　　王莽地皇三年七月戊申，此七月二十四日也。遣使者章邕责黄金百镒，铜锺五枚，赠之於句曲三仙君。王莽制金为货，名镒，形如钱，无孔，重一两，直钱一千，百镒则百两也。光武建武七年三月丁巳，些三月二十四日也。遣使者昊伦责金五十斤，献之於三君，今并埋在小茅山上独高处，埳上有聚石，入地三四尺也。此则今小茅山积石上最高处是也，此二事不显真□中。汉明帝永平二年，诏勑郡县修守丹阳句曲真人之庙。按三君初得道，乘白鹄在山头时，诸村邑人互见，兼祈梼灵验，因共立庙於山东，号曰白鹄庙。每飨祀之时，或闻言语，或见白鹄在帐中，或闻伎乐声，於是竞各供侍。此庙今犹在山东平阿村中，有女子姓尹为祝。逮山西诸村，各各造庙，大茅西为昊墟庙，中茅后山上为述墟庙，并岁事鼓舞，同乎血祀，盖已为西明所司，非复真仙僚属矣。
　　中茅山玄岭独高处，司命君埋西胡玉门丹砂六千斤於此山，深二丈许，焰上四面有小盘石镇其上，其山左右，当泉水下流，水皆小赤色，饮之益人。此山下左右亦有小平处，可堪静舍。左元放时就司命乞丹砂，得十二斤耳。今此岭前后甚多大石，而山上左右无正流水，东南近下有一长涧，西南近下亦有小水，度岭南隐居住处，近山上有涌泉，冬夏无穷，而水色不甚觉赤耳。平处可住，东西唯当近涧左右为好。左氏乞丹砂，当是入洞时所请，以合炉火九华丹。
　　右杨书。
　　大茅山、中茅山相连长阿中，有连石，古时名为积金山，此山中甚多金物，其处宜人住，可索有水处为屋室静舍乃佳。此数处亦任意耳，快可合丹以修上道。中茅之前，大茅之后，下麓长润，东西亦出山外对绾。此即隐居今所住东面一横垄也。此垄纯绝石，石形甚瓖奇，多穿穴侧傍，盘纡下深，乃有无底处，屡投脆物在中间，玲玲之响久之。此云多金物，亦当是久来真仙所投也。西南有大石璧，耸而坼开，内有洞，入数丈渐峡小，不复容人，乃飙飙有风，外数步便有一涌泉，冬夏清流，即下解所资。近外涧口，又有一涌泉，水势乃驶上者，冬温而夏玲。今正对迟前小近下，复有一穴涌泉特奇，大水大旱，未尝增臧，色小白而甘美，柔弱灌注无穷。但恨在山西，自不得东流耳，亦别开央，作东流用之。又渡此岭东南有一石穴，水东流极好，其处隐障，甚可合丹，即后所云菌山之前也，正患去径路近，车声人响殆欲相闻，今若断此路，不复听车声人行，便是第一处，方当思为其宜。茅山住止，惟有隐居今所住，及南洞口长史宅处乃极好，所恨迥旷，且此一山通无虺蝮毒螫，时有青蛇，都不犯物，虎亦甚少，自古来未闻害人，山居不问道俗，皆少温病，山德宽容，不到险阻，但恨无青林冬夏常郁，如东问诸山耳。自隐居住来，忾养成秀，於形望大好，山出好木，并杂药，绝宜松相，而本无人植，不容自生，今亦分布岁种之耳。
　　茅山天市坛四面皆有宝金白玉，各八九千斤，去坛左右二丈许，入地九尺耳。昔东海青童君曾乘独飙飞瀚之车，通按行有洞天之山，曾来於此山上矣。其山左右有泉水，皆金玉之津气，可索其有小安处为静舍乃佳，若饮此水，甚便益人，精可合丹。天市之坛石，正当洞天之中央玄窗之上也。此石是安息国天市山石也，所以名之为天市盘石也。玄帝时，召四海神使运此盘石於洞天之上耳，非但句曲而已。仙人市坛之下，洞宫之中央窗上也。句曲山腹内虚空，谓之洞台仙府也。玄帝时，召四海神使，运安息国天市山宝玉璞石，以填洞天之中央玄窗之上也。东海青童君曾乘独飙飞轮之车，通按行有洞台之山，皆埋宝金白玉各八九千斤，於市石左右四面，以镇阴官之岭，诸有洞天皆尔，不但句曲而已。邑人呼天市盘石为仙人市坛，是其欲少有彷佛而不了了也，青童飙轮之迹，今故分明。句曲之山，诸记说今悉分明，唯夭市坛石，未知的何所在。以论迩而言，隐量正应大茅左右，而践行不见其异处，或恐为土木芜没，所不论耳。按保命赵承每登坛长啸，风云立至，此则不应在小处。长见云气出入，恒先起大茅北阴，此或当高而阴故也。夫真人常御九龙，左胶名飙，右服名欻，既履山顶，故指乘其右骖。今大茅岭上，向东行有路，傍山平治，状如人功，足通轨辙，相传皆呼此为飙轮边，乃无埋没。石坛既未显，金宝亦难测所埋，又疑洞天中央玄窗之上，不应乃近南门，复恐在中茅间。邑人耆老，亦不复知仙人市坛处，自隐居来此山七八年，尚未得穷历践行，而况悠悠之徒，令其究竟之耶。所以来得遍履者，患於无良倡可同登陟之艰，独行又觉踽踽，是以遂尔淹稽，常所耻恨。比日方负杖孤游，庶当委曲所闻所见耳。
　　中茅山东有小穴，穴口才如狗窦，劣容人入耳。愈入愈阔，外以盘石掩塞穴口，余小穿如杯大，使山灵守卫之。此盘石亦时开发耳，谓之阴宫之阿门，子勤斋戒寻之，得从此入，易於良常洞口。其中多沙路曲僻，经水处不大便易，又道路远，不如小阿穴口，直下三四里，便径至阴宫东玄掖门，入此穴口二百步，便朗然如昼日。此即洞天东门也，隐量乃可知处，自未敢轻索入耳。前传云洞宫出土上，计十三四里许，今此云三四里便至掖门者，是近山下已薄，而门势又未平，计入门复应向下数里，乃得至宫耳。入口便明者，此为内光出照，不必关外日者也。大茅山亦有小穴，在南面，相似如一，谓之南便门，亦以石填穴口。但精斋向心於司命，又常以二日登山延迎请祝，自然得见吾也。诚之至矣，阴宫何足不观乎？左慈复何人耶。此即南面之东便门，应在相枝珑石穴中。此砻小穴甚多，难卒分别，必须精感得开，乃可议入。云二日者，谓十二月二日，依传说，年有两日，恐三月十八日谊哗杂闹，非专请之宜故也。左慈以成仙人，质见易於俗，所以三月清斋，便得入洞。长史虽挺分高邈，而形识犹昧，岂可相比，此语是欲相奖励耳。长史后答亦作此意，仰酬之也。
　　三月十八日、二月二日，东卿司命君是其日，上要总真王君、太虚真人、东海青童，合会於句曲之山，游看洞室。好道者欲求神仙，宜预斋戒，待此日登山请乞，笃志心诚者，三君自即见之，抽引令前，授以要道，以入洞门，辟兵水之灾，见太平圣君。按中君书云：常以二日登山，延迎请祝，即请十二月二日，不见道三月十八日者，屡有正月中耳。今腊月二日多寒雪，远近略无来者，唯三月十八日辄公私云集，车有数百乘，人将四五千，道俗男女，状如都市之众，看人唯共登山作灵宝唱赞，事讫便散，岂复有深诚密契，愿睹神真者乎，纵时有至诚一两人，复患此谊秽，终不能得专心自达，如此抽引乞恩，无因得果矣。唯隐居所住中岩，禁断清年，得无游杂，既去洞隔岭，人自不知至於此也。
　　良常山西南垂，有可住处，是司命往时别宅处也，亦可合丹。司命初过江，立宅於此，以自荡涤，质对神鬼。今按垂之为言如是边际，此正应在长史宅后大横之西。今父老相传言如是边际，此正应在长史宅后大横之西。今父老相传，乃言大茅之西北平地棠梨树间名下薄处，言是司命君故宅，耕垦至肥良，多见砖瓦故物，似经住止处，亦验烈不可秽犯，君此审是，则宜言中茅之西，不应远举良常，大都真人语自不正的，遇所引处便言耳。昔时山下远近诸处，长林榛芳，遮天蔽日，无处不可隐密，即今斫伐耕稼，四通九达，山中亦皆显露，时移事异，不复可准，乃言未久如此，正复五六十年来渐剧耳。#1良常东南又有可住处，其间当有累石如灶形，灶间或有寄生树，树如曲盖形，此处至好，但恨浅耳，虽尔自足。此处今亦存，但无复有寄生曲树耳，亦带北洞流水，其左右并近大路，所以言浅，即今凋迥，无复可往也。洞口西北有一地，地小危不安，要自足立外静舍也。今此中以去多荒芜，渐近村埭，并不足复居，昔时言去县小近，往来为易，又近洞口，所以屡及之耳。外静舍当以俟游宾从憩止，非自往修行之所，益知是欲相近之意也。顾居士所撰本，此中向近所标精舍地一篇，今视掾书者，不以相次，乃别出在长史所营宅前耳。此后长史答书，道西北地危，仍次菌山，不酬金乡至室语，明知本别□之也。
　　句曲之山有名菌山，此山至佳，亦有金，乃可往采，入土不过一二尺耳。吾昔临去时，曾埋金於此，欲服金者，可往取，但当不中以营私累耳。今人不复识，呼菌山者，寻此山形当如菌孤立，亦或是困苍之困，形如困也。按大茅后长阿，积金东凹地，有一山子，独秀如博山炉，且又近积金山，恐此或当是，即今多石及树木，但金之所在，指一两处亦难可寻索，唯启乞垂赐，所不论耳。意欲营转炼之事，亦指此山前临长涧东流水，至幽隐有形势，若基构有期，当更宣述耳。
　　大茅山有玄帝时铜古鼎字，鼎可容四五斛许，偃刻甚精好，在山独高处，入土八尺许，上有盘石掩鼎上。玄帝时，命东海神使埋藏於此。此亦当是移安息石时所埋也。今家高处乃多石，每吉日，远近道士咸登上烧香礼拜，无复草木，累石为小坛，昔经有小瓦屋，为风所倒。寻古来帝王并重鼎器者，以其两铉法日月，三足法三才，能烹饪熟成万物，兼自能轻重，神变隐显故也。中君后答云，铸羽山之铜以作之，诸有洞天之山皆尔。
　　大茅山下亦有泉水，其下可立静舍，近水口处乃佳，当小危不安耳。今近南大洞口有好流水而多石，小出下便平，比世有来居之者，唯宋初有女道士徐漂女，为广州刺史陆徽所供养，在洞口前住，积年亡。女弟子姓宋，为人高洁，物莫能干，年老而亡，仍葬山南。宋女弟子姓潘，又袭住，于今尚在。元徽中，有数男人复来其前而居，至齐初，乃动句容人王文清仍此立馆，号为崇元，开置堂宇厢廊，殊为方副，常有七八道士皆资俸力，自二十许年，远近男女，互来依约，周流数里，廨舍十余坊，而学上道者甚寡，不过修灵宝斋及章符而已。近有一女人来洞口住，勤於洒扫，自称洞吏，颇作巫师占卜，多杂浮假，此例亦处处有之。大茅东西亦有涧水，有晋末得道者任敦住处，合药灶墌犹存，今有薛彪数人居之，又有朱法永，近小山上，快瞩眺而乏水。
　　良常山对穴口，东视小山之岭，其上有埋铜数千斤，以盘石填其上。汉时其山下有屈氏，家大富，财有巨亿，埋铜器於此，于今在也。亦有钱，钱在西北小山上向也。今此山具存，无知其钱铜处，纵有彷佛，亦不识。寻视此山，明地高下墩涧，不似经墟村住处，恐岁代久远，势迹乖异故也。
　　曾得往年三月一日、八月八日二书，此乙丑所受，则长史往年书是甲子年中。按答云直置书於述墟朱家静中，则非因华侨杨君送之也。三月一日书云：今当垦赤石田，日为往来之阶，亦竟不就事也。复云：岂可遐奔坐观存没哉？此道自央求真之精诚也，心不在我，不可责人，使必成之也。赤石田，今中茅西十许里，有大塘食涧水，久废不修，隐居今更筑治为田十余顷，长史昔意欲避形迹，因作田之阶，得数处望灵山，而遇早塘坏，竟不果，所以此书讥之耳。都不斋，而有书云斋戒也。此亦有答，明辞奏不可轻妄，动静必皆闻彻矣。八月八日书云：谨操身诣大茅之端，乞特见采录，使目接温颜，耳聆玉音，此语为求道之甚急也。得近书，具至心，可勤道奖志也，司命君自在东宫。又书不应总合，德有轻重之故也。司命常住大霍之赤城，此间唯有府曹耳，具位有高卑，故不宜共作辞启，二君虽同居华阳而宫府各异，不得同纸，凡书奏不如口启，於此可具鉴其仪格耳。吾等已自相知之，厚薄书疏亦甚为班班，欲停之如何。此是长史轻脱，置书於他家静中而去，恐方将人到，又致漏泄，真灵慎密，故有此语，欲戒试其心事耳。长史后答此言，亦殆为巧便。此书疏慎示俗人，脱有见者，掘坏灵山，尔之罪大也。恐俗人贪狡之徒，知此金宝处，堪能凿掘，则事由宣泄，此罪真为不轻，非但尔时教戒，亦传贻无穷，将来诸子，咸共秘之。
　　右定录中君答长史前书，说句曲山事讫。此长史前书无本出，今唯有后答，亦随条奉酬，次第如左。
　　右从前良常来几二十一条，并有掾写。
　　昔年十余岁时，述虚此乃应是墟字，而由来皆作墟字，即今之山西村名也。闲耆宿有见语，茅山上故昔有仙人，乃有市处，早已徙去。后见包公问动静，此君见答：今故在此山，非为徙去，此山洞庭之西门，通太湖苞山中，所以仙人在中住也。唯说中仙君一人字，不言有兄弟三人，不分别长少，不道司命君尊远，别治东宫，未见传记，乃知高卑有差降，班次有等级耳，辄敬承诲命，於此而改。此长史又更答书云，今有所起草存，故得撰录，而前纸断失，亦非起端语也。包公是鲍靓，句容人，悉呼作包也。答书时已是蒙示传记，是乙丑年初矣　。
　　告小阿口直下三四里，便径至阴宫东玄掖门，入此穴口二百步，便朗然如昼日，不审此洞天之别光，为引太阳之光，以映穴中耶？此洞天中官府旷大，云宫室数百问屋，官属正二仙君兄弟，复有他仙官，男女凡有几许人为直，是石室亦有金堂玉房耶？宫室与洞庭苞山相连不？包公及妹朱氏昔在世曾得入此宫不？二人为未得登举，作地下主者耶？治在何处？愚昧冒启，惧有干忤。包公及妹事，前中君书无有，当复是别□，今更重问，并洞中事，定录又答有后也。
　　市山之盘石，市名之存由於此也，今之孜孜志慕於道，无心金玉，尊灵所置，唯助令弥密耳，岂有掘犯理耶，此故为未之照察也。山左右泉水，金玉津液，其地亦可立静舍合丹，辄当以为意。此上答天市泉水可住事，而竟无所立也。不审玄帝是何世耶？后生蒙蒙，多所不及，愿告。颛臾水王，故号玄帝，外书亦尔，长史脱致疑问耳，此条复有答在后。
　　告中茅山东有小穴，阴宫之阿门，入道差易，后当以渐斋修而寻求之，灵宗垂念，便以为造金门而登玉房也，但存运速之间，不敢浥迟。有如此教示，而不速求游辟，一何可恨，所以众灵每勤勤引劝。
　　告大茅山亦有小穴在南面，相似如一，谓之南便门，欣见启悟，喜禀德音，精诚注向，沐浴自新，既闻吉日，至时密造，区区之诚，灵皇鉴照。此道南面之东门，与小阿东门相似者。
　　告左慈复何人也，此见奖勋之言，恩念下逮，益令欣慕。传上亦载此事。
　　告良常西南垂有可住处，是司命君往时别宅，亦可合丹。穆自见传记，鄙心窃志，欲寻司命君往昔之旧宇，高栖之所托，患未能审知耳，今辄当隐量求处，临时告悟。传上亦载此事，基陛湮役，难可必审，故更乞告示也。
　　告良常东南又有可住处。累石如灶，寄生树如曲盖为志，往当寻其所告，洞口西北有一地，地小危不安，可立外静舍，愚意本自欲立内外静舍，辄当畴量在宜。亦不闻立此外静事，而今有一累石坛历然，相传乃言掾於此坛化逐也，每往拜视，辄感叹缠心。
　　告菌山至佳，司命临去，埋金於此，欲服金者可取，且窃有合金液意，今未敢议此，若山居积年，修学日进，后而事可得密者，临时启质。中君昼云：吾昔临去埋金，不道司命长史此答误耳。
　　告大茅山有玄帝时铜鼎，在山独高处，入土八尺许，此帝王之所〔用〕器，疏示后生，益增禀厉承，下亦可以立静舍，感备告悟。
　　告昔屈氏埋铜及钱，此通非所拟向也，闻此远事，世代变易，能不悲叹。昔初拜八月八日书，已操身至述虚此犹是前村徐泛家，寻家信见报云，得应言未可登山，便承此而归，直致此书於朱家静中耳。愚心鄙近，亦以肉人秽浊，精诚不恳，无能上达，不悟已畅高听，得蒙省察，辞与事违，悚息而已。长史玄挺，动静闻彻，屑辞所向，便已关奏蒙报，或是得杨君所传者。徐泛家今犹存，后所云徐偶即应是泛后，所以知井宅处，亦云其祖曾为长史门生也。
　　昔占赤石田利近山下，为往来之阶，此乃丹诚，寻遇天旱，佃不收塘坏，穆寻见用出，此事力未展，非为息怀，今方居山下，故当修恳，以此去洞口远，故不欲安耳。此田既在大茅中茅之西，去大山近，瞻仰礼拜乃佳，而言去洞口远，当是道去北洞口远耳。此田虽食涧水，旱时微少，塘又难立，不知后当遂垦之不。今塘尚决，补筑当用数百夫，则可溉田十许顷，隐居绾中门人亦於此随水播植，常愿修复此塘，以追远迹，兼为百姓之惠也。
　　告书疏班班，欲停之如何，凡书疏之兴，所以运达意旨，既蒙眷逮，亲奉觐对，司命君二仙灵颜，则天启其愿，沐浴圣恩，岂复烦书疏耶，所谓得鱼而忘筌也。此盖不欲停之辞，故引以回见，於理极好。不审左公今何在？又有葛孝先亦言得道，今在何处？肉人喁喁，为欲知之。葛既乡人，所以及问，此条亦右答在后。
　　右长史答书讫。此并是自起本，多黵治，用白栈，次第如此。岁乙丑。此一行本题纸背。
　　真诰卷之十一竟
　　#1按此段注文，当有衍文。
　　真诰卷之十二
　　金阙右卿司命蓬莱都水监梁国师贞白真人华阳隐居陶弘景造
　　稽神枢第二
　　昔累得书见意，深照旨趣，先书以年行西吴，衰颓待老，中夜慨叹，莫与酬谘，夫诚感有在，亦得之无晚也。次书告有年之志，畴昔之好，恒愿真人禀受要诀，仰接容景，亲奉徽音。夫勤未上彻，精未广厘，真要之骋，未可豫及也。《后汉书》云：吾发自玄授金阙素名，跨迈世迩，超登清虚，何玄标之渺邈，奇洞之渊远哉，欲克己洗心，沐浴芳流，若能斯者，今其时矣。末书云：厕闻要旨，当修五灵，自谓西造阆圃，东游玄洲，不为邈绝，求矜而诱之，引而致之，是为言贯于心，良可启矣，恭仗音效五灵，亦复至耳。然道浮外迹，未关内真，是以云车灵辕，相适犹遐。昔曾斡华侨，依此而言，则知华侨先亦蒙真降矣。盖应会敖世，事有出嘿，徐不必静，苟有分无志，申公所病，遇至不为，覆水始惋。是以古唁有云：逢时不迈，山客抃粲者矣。夫学道者，固不宜恃其质分，必当保任於清全矣。於焉骋逸松期，回轮紫清，灵观四响，玄音合唱，玉振云奏，不谋而和，可谓秘道藏珍，真晖之上挺也。子建志有年，今因以反子昔旨耳。此一书似是裴君言，且杨书。此亦不与后玄帝相连，恐非中君答也。又长史此四书本，今并不存矣。
　　玄帝者，昔轩辕子昌意娶蜀山之女，生高阳，德号颛顼。颛顼父居弱水之乡，顼身陶七河之津，是为玄帝也。仗万灵以信顺，监众神以导物，役御百气，名致雷电，於是乘结元之辇，北巡幽陵，南至交趾，西济流沙，东至蟠木，动静之类，小大之神，日月所照，莫不属焉。四行天下，周旋八外，诸有洞台之山，阴宫之丘，皆移安息之石，封而填之，铸羽山之铜为宝鼎，各献以一於洞山神峰，不独句曲一山而已，此所谓玄帝也。此后并中君答前所谘问四条事，复以阙上纸也。说颛顼与五符语，正同五符，唯无理鼎一事耳。
　　鲍靓，说及妹，并是其七世祖李湛、张虑，本杜陵北乡人也，在渭桥为客舍，积行阴德，好道希生，故令福逮於靓等，使易世变练。改氏更生，合为兄弟耳。根冑虽异，德荫者同，故当同生氏族也，今并作地下主者，在洞宫中。靓所受学，本自薄浅，质又挠滞，故不得多也。欲知之，其事如此。亦如子七世祖父许肇，字子阿者，有赈死之仁，拯饥之德，故今云荫流后，阴功垂泽，是以今得有好尚仙真之心者，亦有由而然也，物皆有因，会非徒尔而得之者矣。此书时先生诫事未授，所以论及子阿功荫也。鲍亦通神，而敦尚房中之事，故云挠滞，后用阴君太玄阴生符，为太清尸解之法，当是主者之最高品矣。缘运事乃如此相关，今人之善恶，岂曰徒然。
　　问葛玄，玄善於变幻而拙於用身，今正得不死而已，非仙人也。初在长山，近入盖竹，亦能乘虎使鬼，无所不至，但几於未得受职耳，亦恒与谢稚坚、黄子阳、郭声子相随。葛玄字孝先，是一抱朴从祖，即郑思远之师也。少入山得仙，时人咸莫测所在，传言东海中仙人寄书呼为仙公，故抱朴亦同然之，长史所以有问，今答如此，便是地仙耳。灵宝所云太极左仙公，於斯妄乎。
　　左慈今在小括山，常行来数在此下，寻更受职也。慈颜色甚少，正得炉火九华之益。左慈字元放，李仲甫弟子，即葛玄之师也。魏武父子招集诸方士，慈亦同在中。建安末渡江寻山，仍得入洞，又乞丹砂合九华丹，九华丹是太清中经法。小括即小括苍山，在永嘉桥溪之北。凡此诸人，术解甚多，而仙弟犹下者，并是不闻三品高业故也。许先生所以兴叹。
　　句曲有五门，有心立志，清斋三月，登寻此门，皆可即得，得可入，但人自不能斋寻之耳。来问欲知宫室所作阔狭多少，男女主领人数，当更相示。来疏亦复泰尽邪，勤自当见。亦何事尔，亦何事尔。又当先呈启司命，司命令答道宫室之委曲者，吾乃敢言之耳。此自是司命之别宫，吾人亦不得为洞台之正主也。按后所论诸官僚人物，当是已为启司命，乃具得受说之耳。
　　右定录后书答长史所问讫此，从#1玄帝来几五条，并杨书。
　　东卿司命监太山之众真，总括昊越之万神，可谓道渊德高，折冲群灵者也。贾玄道、李叔升、言城生、傅道流，往并受东卿君之要也。玄道，河东人，周威王之末年生。叔升，涿郡人，汉元帝时生。道流，北地人，汉灵帝殿中将军也。城生，昊人，后汉刘圣公时为武当郡尉也。受学至勤，并得真道，今在太山支子小阳山中，此所谓地真者也。诸来作试者，非一津而往矣，或亦因人犯者，此最难了也。於斯之际，可不慎乎。此四人隶司命，主察试学道者，所以长史有书与贾，贾即呈司命，司命亦答之，并以在上卷。此诸人名位小，不显外书。周威王即应是六国时威烈王也，于时虽未立河东郡，而即地已有其名矣。汉官无正殿中将军，或应中郎将也。此紫阳真人六月二十日受。
　　右一条有掾写。
　　七月十五日夜，茅中君受书与许卿：即长史也，后当为上清左卿。玄感凝会，精期远范，标神映挺，双理自分，必能鹏飞辰阿，云扇灵元，高振玉宇，携辔秀真，可谓邈乎其奇，落绝之视也。於是洞阴之宫，内台下观，风无羽琅之鼓，草无琼金之流，向虽泞光正明，动回五象，固乞屈之夹观，小天之浮景耳，何足桂卿司之至念，纡兰真以盼汜邪。然鉴无不应，圆想必通，所以兴咏事外，迹亦并市，苟诚之所企，吾无隐
　　也，想善建重离之明，以期於必诣之会，皓清明朗，贤亦俱学而得耳，不令我等有蹙頞下风矣，弘之而已。此是受前书，后一月日复受此，犹论答欲见洞官事，所以有后说也。善建重离之明，如似指魏传青录文，而长史名字不相应，既已称俯玄仰白在琼刃前，则此别当有义况也。
　　右一条杨书。
　　定录官寮有左右理中监，准今长史司马职。又有北河司命，主水官考，此职常领九宫禁保侯，禁保侯职主领应为种民者。今洞官自二君以下，便次此三职为大矣。
　　左理中监准大府长史，昔用韩崇以居之。崇字长季，吴郡毗陵人也，少好道，林屋仙人王璋玄会，授之以流珠丹一法，崇奉而修之，大有验。璋玄语之：子行此道，亦可以出身仕宦，无妨仙举也。崇遂仕，稍至宛陵令，行仁以为政，用道以抚民，虎狼深避，蝗不集界。迁汝南太守，拔书佐袁安，安后位至司徒，时人通以崇有识物之鉴也。阴皇后葬，京师近郡二千石妻，当会园陵，而崇独居清素，妻忿崇，哭泣，诏问其故。太常冯奚答曰：汝南太守韩崇清苦远尚，味道忘形，身享重官，而妻自纺绩，政化仁简，视民如伤，深达奇博，有君子之鉴，斯则昏夕之夜光，陛下之子产也。妻不通寒俭之节，哭怨无衣，将足以显崇明德耳。上奇之，加崇俸禄，秩中二千石。后孝明皇帝巡狩汝南，上治崇府，崇使妻出住孤独老妪家。上闻叹曰：韩崇，所谓百炼不销也。赐缣五十匹。崇在郡积十四年，政化洽着，举天下最。年七十四，璋玄乃授以隐解法，得去入大霍山，受璋玄遁化泥丸紫户卫以度世，今在洞中为左理中监。《汉书》所载事迩亦略同，而置辞小异耳。袁安，字邵平，初为县功曹，被举历仕，遂至三公，和帝时卒，即袁绍高祖也。晋世又有冯奚，亦为大常，名位同耳。韩既隐解，必是托尸。今晋陵上有韩冢，崔巍高大，从来相呼为韩冢，疑如桃君，或即是此虚读，而世呼为孙策将韩当冢也。云王璋玄是楚庄王时侍郎，受术於玉君。若是春秋时楚庄王者，疑侍郎之官不似古职，而汉楚王又无庄谥。
　　右理中监准职如司马，今有刘翊，字子翔者居之。翊本颖川人，少好道德，而家世大富，常周穷困为事，好行阴德密惠。陈留张季札，当吊师丧，车败牛困，翊於汝南界逢之，与语，不示名字，即推车牛与乘之。恤死救穷，非一人矣。后都长安，翊举计掾到都，帝嘉其心，拜郎中，迁陈留太守。出长安五百里中，敛死恤穷，损己分人，行达阳平，遂遇马皇先生，告翊曰：子仁感天地，阴德神鬼，太上将嘉子之用情矣，使我来携汝以长生之道。吾仙官也，尔乃能随我去不？翊於是叩头自搏：少好长生，幸遇神仙，乞愿侍给。马皇先生因将翊入桐柏山中，授以隐地八术，服五星之华法，今度名东华，来在洞中，为定录右理中监。《汉书》云：翊字子相，颖阴人，家世丰富，常能周施而不以为惠，曾行於汝南界中，有陈留张季札远赴师丧，遇寒冰，车败顿滞道路，翊见而谓曰：君慎终赴义，行宜速达，即下车与之，不告姓名，策马而去。季札意其子相也，后故到颖阴还所假乘，翊闭门辞行，不与相见，常守志卧疾，不屈聘命，河南种稀临郡，引为功曹。后黄巾贼起，翊救给乏绝，资其食者数百人，乡族死亡则为殡敛，鳏寡则助其妻娶。献帝迁都西京，举上计掾，尔时道路寇阻，翔夜行画伏，乃到长安，上嘉其忠勤，拜议郎，迁陈留太守。翊又散珍宝，唯余车马，自载东归，出关数百里，见士大夫病亡道次，仍又以马易棺，脱衣敛之。又逢故知饥困於路，不忍委去，因杀所驾牛以救其乏，众人止之，翊曰：视没不救，非志士也，遂俱饿死。此说大同小异，故备载之论。翊字子翔，於字例相得，而翊义亦是相，相作息亮切音，二者未详孰正。马皇出《列仙传》，黄帝时马师也。
　　定录府有典柄执法郎，是淳于斟，字叔显，主试有道者。斟，会稽上虞人。汉桓帝时作徐州县令，灵帝时大将军辟掾，少好道，明卫数，服食胡麻、黄精饵，后入昊乌目山中隐居，遇仙人慧车子，授以虹景舟经，修行得道，今在洞中为典柄执法郎。《易参同契》云：桓帝时上虞淳于叔通，受术於青州徐从事，仰观乾象，以处灾异，数有效验，以知术故，郡举方士，迁洛阳市长，如此亦为小异。昊无乌目山，娄及昊兴并有天目山，或即是也。慧车子，无别显出。
　　十二月一日夜，定录君所道。此即同是丑年所受。
　　云北河司命，顷阙无人，昔以桃俊兼之耳。俊似钱唐人，少为郡干佐，未#2负笈到太学受业，明经术灾异，晚为交陆太守。汉末弃世入增城山中学道，遇东郭幼平。幼平秦时人，久隐增城得道者也。幼平教俊服九精炼气辅星在心之卫，俊修之道成，今在洞中，兼北河司命，主水官之考罚，此位虽隶定录，其实受事於东华宫中节度。桃俊字翁仲者也。《汉书》无此事，今冢在钱唐临平，坟坛历然，苗裔犹存乡，近时闻鼙角之响，故人不敢侵毁之，皆知呼为桃司命冢。钱唐杜征士事#3京产，先与隐居共有诗咏，以赞述斯德，别在集中。幼平亦无所显出。
　　张激子当为太极仙侯。激子者，河内张奉者也，字公先，少时名激子耳。此人亦少发名字，太傅袁隗叹其高操，妻以女，女服饰奢丽，奉不顾訾，无异路人，妇改服乃后成室家也。后弃世入刻山，遇山图公子。山图公子，周哀王时大夫，仙人者也。授激子九云水强梁炼桂法，激子修此得道，今在东华宫行，为太极所署也，或领九宫尚书，与北河侯对，职治水考。北河司命或为禁保侯，亦并共业故也。北河司命亦治在洞天之中，与张激子对局。《魏书》云：张范，字公仪，河内修武人。祖饮，汉司徒。父延，太尉。袁陈欲以女妻范，范辞不受。性恬静乐道，征命不就，后为议郎，参丞相魏武军事，甚见敬重。好赈救穷乏，家无余财，以建安十七年卒。弟承，字公先，亦知名，以方正拜议郎、谏议大夫，赵郡太守，后随魏武西征，至长安病亡。此说名字翻覆大异，承与奉乃相类，而非袁壻。若是范，又其字不同，详按事边，恐多是兄也。《魏书□王修传》又云：修往来南阳，多止张奉舍，奉举家病，修营拯之。按张范兄弟乃尝避地往扬州，投袁术，又非刘表，不应在南阳。二三为疑也。山图公子，出《列仙传》。
　　中候夫人所道。寻洞中事皆二君所说，如此两条，独是中候夫人者，当本是东华中职寮故也。
　　我闻易迁中人窦民言，云北河司命禁保侯，似有所拟，想当审尔。窦氏即琼英也。似有所拟者，当是长史，故中君受云北河司命方验也，恐受业高后，定不复为此职，然主领种民，事亦相符。
　　保命府多女官司，三官官属有七人，四女三男。明晨侍郎七人，如今世上御史中丞之职。并隶束华方诸宫，保命君总关之耳。明晨侍郎周爰支者，汉河南尹周畅伯持之女也。畅汝南安成人，好行阴德，功在不觉，曾作河南尹，遭大旱，收葬洛阳城旁客死骸骨万余人，为立义冢祭祀之，应时大雨丰收，所行多是此辈。太上处以畅有阴行，令爰支从南宫受化得仙，今在洞中。爰支亦少好道，服伏苓三十年，从遇石长生教之以化遁，化遁上尸解也。畅即周嘉从弟也，性仁慈和笃，某帝时为河南尹，永初二年夏旱，久祷无应，因收葬万余人，应时大雨，位至光禄勋。明晨侍郎张桃枝者，汉司隶校尉朱寓季陵母也，沛人。寓往与陈蕃俱诛，寓母行阴德，久闻在易迁，始得为侍郎耳。朱寓，沛人，桓灵时八俊，后同党人之例，李膺、杜密俱下狱死，非陈蕃同时。明晨侍郎夏馥，字子治，陈留人也。少好道，服木饵和云母，后入昊山，从赤须先生受炼魂法，又遇桐柏真人授之以黄水云浆法，得道，今在洞中。馥少时被公府辟召，悬辟书着桑树乃去，其用怀高迈如此。《后汉》及《高士传》并云：陈留圉人，少为书生，桓帝时举直言，不就。性质直，不同时党，为阅人所疾，陷於党锢之限，避难，乃万须发，变形逃林虑山中，为人治作，后还家，杜门不出，不与人相见，党禁未解而亡。赤须子，出《列咱传》。桐柏，即右弼王。余数人不能一二道之，例皆取平贞正直，体隐神清，即侍郎之才，不限男女也。前云有七人，今唯说二女一男。
　　右保命君所道。此当是接中候告，后乃言之。
　　童初府上帅用刘文饶。文饶者，弘农刘宽也。少好道，曾举汉方正，稍迁南阳太守，视民如子，怒不形颜，口无疾言，行阴德，拯寒困，万民悦而附之，如父母焉。后为司徒太尉，上赐酒伏地睡，诏问故，乃答曰：臣任重责大，恒忧心如醉。旦使奴至市买菜，奴盗用钱饮酒，晏乃还外於阁内，又不得菜，既醒，乃骂之为死狗，骂毕，即束带来人，恐奴从后自杀，所以虑之，不觉忽然睡耳，愿见哀恕。宽用心仁爱，触类如此矣。年七十三，一旦遇青谷先生降之於寝室，授其杖解法，将去入太华山，行九息服气，及授以炉火丹方，修之道成，今在洞中，作童初府帅上侯，主始学道者。《后汉书》云：刘宽，字文饶，弘农华阴人，父名崎，顺帝时为司徒。宽为人谨厚，常行，有人失牛，乃就宽车中认之，宽无言，解驾牛与之，步归，顷有志者得牛而送还，惭惧，宽乃谢遣之。桓帝延熹八年，为南阳太守，恒用蒲鞭。灵帝嘉平五年为太尉，尝於御坐被酒睡伏，帝问：太尉醉邪？宽仰答：臣不敢醉，但任重责大，忧心如醉耳。尝有客来诣宽，宽遣奴市酒，迂久大醉而还，客骂为畜产，宽须臾遣人视奴，疑恐自杀，语左右曰：此是人而骂为畜产，为辱孰甚，故吾惧其死耳。后封逮乡侯六百户，中平二年亡，年六十六，赠车骑将军，时进谧日昭讨侯。子松嗣。按此说复为同异，故详载之。青谷先生，无别显出。凡此诸引教仙人，恐皆是下教限，不尔则不应得辄然。
　　华阳中事当更示尔。正月二十三日，东宫上人来看洞中，时或有龟山宾共集，高会真仙之日，宁可暂登伏龙之乡，以礼拜於灵岫邪，可示许侯，令知之。此亦应是中君仍前十二月一日言也。东宫上人，即青童君。龟山宾，即西王母。上卷亦有此告。今登伏龙以望山礼拜，便异乎陆岭，非必以近易为言，恐当宜然也。
　　昔有一人好道，而不知求道之方，唯朝夕拜跪，向一枯树，辄云乞长生。如此二十八年不倦，枯木一旦忽然生华，华又有汁甜如蜜，有人教令食之，遂取此华及汁并食之，食讫即仙矣。如是用心，精诚之至也。枯木尚能生紫华，濯甘津，况三秀之灵阿，五芝所播植，而不能数恭山岫，洗拔滓秽者，良可悲也。世人所以儳此一字非真每不得如意者，亦如子所不得如意耳，岂异邪。昔有刘少翁，曾数入太华山中，拜礼向山，如此二十年，遂忽一旦得见西岳丈人，授其仙道。禁山符有西岳君，西岳公不知是此丈人邪。昔有一人数旦旦诣河边，拜河水，如此十年，河侯河伯遂与相见，与其白璧十双，教授水行不溺法，此人见在中岳得道。河侯、河伯，故当是两神邪。左慈初来，亦勤心数拜礼灵山，五年许，乃得深进内外东西宫耳。前云三月便得进，与此大殊，恐以深进为异也。
　　学道当如山世远，去人事如清虚真人，步深幽当如周紫阳，何有不得道邪。世远传未出，其舍家寻学事在谶书，即尹公度弟子，已得为太和山真人。清虚王君、紫阳周君，各自有传。
　　建志当令勤，研神令虚，所为所作当令密。青童戒南真，亦云学道唯须勤密，勤即昼夜而勿怠，密则非我而不知。今中君复说此，实为至谕，可谓一言以蔽之。
　　右定录君所道使疏。此一条又有杨书。
　　夫望林者岂不想易迁之若人，羡彼子之濯景邪，可谓瞻之在前，忽焉在后。长史妻既已在易迁，为长史今眺望林岭，岂无羡想之怀。昔自谓胜之，今翻在后，盖以劝激长史之辞也。
　　右南岳夫人言。
　　张姜子，西州人，张济妹也。济，后汉末西冻州人，为董卓将，后攻秾城被射死，即张绣从叔也。其妹不显外书，不知出适末。李惠姑，齐人，夏侯玄妇也。玄，魏末人，与李丰俱为晋文王所诛，不知妇亡在玄之前后。李丰乃是冯翊人，非齐人，不知此是李谁之女。施淑女，山阳人，施绩女也。施绩，昊兴人，孙皓时为骠骑将军，守西陵令。云山阳，恐女或出适，取夫家郡，不尔则乖。郑天生，邓芝母也。邓芝，字伯苗，南阳新野人，在蜀为刘禅车骑将军，后行见媛抱子行，引弓射杀，因感念而亡。母不知郑谁之女。此数女子，昔世有仁行令问，并得在洞中。洞中有易迁馆、含真台，皆宫名也。计今在易迁馆东厢中，此馆中都有八十三人。又有协辰夫人者，九宫之女也，太上往遣来教此等法，皆以保命授书，协辰夫人主教领之也。夫人，汉司空黄琼女，黄景华也，韩终授其岷山丹，服得仙。黄琼，江夏人，字世英，汉顺帝时司空、司徒、太尉，年七十九亡。父名香章，和帝时为尚书令，救活千余人。琼子瑰，司徒太尉，为李权所杀，夫人亦不知出适末。今此诸人，或称女，或称妇，或称母，盖各取名达者而言之，非必因附其功福所及也。含真台是女人已得道者，隶太元东宫中，近有二百人。前云八士二人，止是易迁耳，含真既为贵胜，当须迁转乃得进入也。此二宫尽女子之宫也。又有童初、萧闲堂二宫，以处男子之学也。其男女名氏，又出后，并是略称标胜者也。计与数人共止，最於邓伯苗母相亲爱，余亦厚耳。伯苗母，即郑夫人也。设床待灵，诚孝子之长想也，计亦己为其儿作惠益也。计前与尔杯布，殆相与为赠，当往洞室之际耳。仙官有禁，不得道实，故假以他惠也，此亦意之至也。其亦欲设床寝，令精气之往有所栖者也，可密诸其儿道如此。此令告掾也。其事皆有指趣，不容显注之。
　　从定录官寮来，几三十一条，并有掾写，注之一卷相随。
　　真诰卷之十二竟
　　#1『从』字原误作『后』。
　　#2『未』字下疑有脱漏。
　　#3『事』字疑衍。
　　真诰卷之十三
　　金阙右卿司命蓬莱都水监梁国师贞白真人华阳隐居陶弘景造
　　稽神枢第三
　　地下主者复有三等，鬼帅之号复有三等，并是世有功德，积行所锺。或身求长生，步道所及；或子弟善行，庸播祖弥；或讽明洞玄，化流昆祖。洞玄，即大洞玄经，读之万徧，七祖已下并得炼质南宫，受化胎仙，非今世所称洞玄灵宝经也。夫求之者非一，而获之者多途矣，要由世积阴行，然后皆此广生矣。鬼帅武解，主者文解，俱仙之始也，度名东华，简刊上帝，不隶酆宫，不受制三官之府也。又别云：心勤於事欲，兼味於清正，华目以随世，畏死而希仙者，亦多作文武解主者。其一等地下主者，散在外舍，闲停无业，不受九宫教制，不闻练化之业，虽俱在洞天，而是主者之下者。此自按四明法，一百四十年依格得一进耳，一进始得步仙阶，给仙人之使令也。依《剑经》，主者大有品秩迁转年限，赊促悬殊，此等数之目，异於品名，反以多为贵，如此阶秩矣。其二等地下主者，便径得行仙，阶级仙人，百四十年进补管禁位。管禁之位，如世间散吏者也，此格即地下主者之中条也。李东等今在第一等中。李东，曲阿人，乃领户为祭酒，今犹有其章本，亦承用鲍南海法。东才乃凡劣，而心行清直，故得为最下主者使，是许家常所使。永昌元年，先生年二十三，就其受六甲阴阳行厨符，既相关悉，聊复及之耳。其第三等地下主者之高者，便得出入仙人之堂寝，游行神州之乡，出馆易迁、童初二府，入晏东华上台，受学化形，濯景易气，十二年气摄神魂，十五年神束藏魄，三十年棺中骨还附神气，四十年平复如生人，还游人间，五十年位补仙官，六十年得游广寒，百年得入昆盈之宫，此即主者之上者，仙人之从容矣。张姜子等，先在第二等中，亦始得入易迁耳。鬼帅之位次亦如此矣。主者之位，亦不限男女，按此年限，得棺中之骨，便得出生。世中亦往往有此，改变隐适，难已意量，殆入不可思议之境耳。
　　易迁、童初二宫，是男女之堂馆也。其中间静，东海青童君一年再游，校此诸宫，观见群辈也。一年再游，似依传中曰，而前书云：正月二十三日，东宫上人来，便是不必复有定期也。
　　赵素台在易迁宫中，已四百年，不肯徙，自谓天下无复乐於此处也。赵素台，是赵熙女，汉时为幽州刺史，有济穷人於河中，救王惠等於族诛，行阴德数十事，故其身得诣朱陵，儿子今并得在洞天中也。熙但出入在定录府，素台数微服游行道巷，盼山泽以自足矣。赵熙，《汉书》不显。微服游行，盖谓在洞天中耳，不应乃出世中也。
　　易迁中有高业而萧条者，有窦琼英、韩太华、刘春龙、王进贤、李奚子、郭叔香。此数人并天姿郁秀，澄上眇邈，才及拟胜，仪观骇众，此则主者之高者，仙官之可才。其次及得张善子辈，邓伯苗母，有善行，故后来人多宗芘之。窦琼英者，窦武妹也，其七世祖有名峙者，以藏枯骨为业，以活死为事，故祚及於英身矣。窦武，字游平，宝融玄孙，峙则应是融祖也。武亦恒以财物散施天下贫乏，灵帝时为大将军，与陈蕃俱被诛，其母产武时，并产一蛇，蛇出即走上南山，至母死无何而来，哀泣良久又去，亦所以为异，但未解俱承七世之变，兄戮而妹仙。当非#1道家之北斗也。鬼官别有北斗君，以司生杀尔。按孙皓败将张悌军人柳荣，病死已三日，旦忽起，大呼云：至北斗门下，见人缚悌来，因是惊误。尔日晚，悌战死。如此即应是第四官也，今第五、第六宫不显所主者，恐是考责之府也。
　　鬼官之太帝者，北帝君也，治第一天宫中，总主诸六天宫。余四天宫，其四明公各在其中治。虽云各治一宫，又不显各在何宫。宫既并列，复不得依位作四方言之。寻其公次第高下，则第二宫名为西明公治，第三宫东明公治，第四宫北斗君治，及次南、次北也。二天宫立一官，六天凡立为三官。三官如今刑名之职，主诸考谪，常以真仙司命，兼以总御之也，并统仙府，共司生死之任也，大断制皆由仙官。道家常呼三官者，是此也。而《消魔经》云岱宗又有左火官，右水官，及女官，亦名三官，并主考罚，今三茅君通掌之，大君为都统、保命为司察矣。所以隶仙官者，以为天下人不尽皆死，其中应得真仙，则非北帝所诠，或有虽死而神化反质者，如此皆在真仙家简录，故司命之职应而统之也。鬼官北斗君，乃是道家七辰北斗之考官，此鬼一官又隶九星之精，上属北晨玉君。天上北斗有所司察，故鬼官亦置此职，以精象相应统领，既关琁玑，是以仰隶太上之曹也。
　　府耳#2未必尽径来也。别更一二，密可示尔同气，令知斗处幽间之泰也，道业可不勖哉。此三人，外书并不显。后汉有李云，亦为白马令，以直言性旨死。令示同气者，谓以告长史掾也。
　　七月二十四日夜，保命君告。按前受长史、司马诸人，虽定录所告，而应是初说洞中事，是丑年十一月，今此说杂人，乃宜继后，反为七月，复不应是寅年，进退极难详。
　　从地下主者来几十四条，并有掾写，共一卷也。
　　含真台，洞天中皆有，非独此也。此一台偏属太元府，隶司命耳，其中有女真二人总之。其一女真是张微子，汉昭帝时将作大匠张庆女也。微子好道，因得尸解法，而来入此，亦先在易迁中。微子常服雾气，自云雾气是山泽水火之华精，金石之盈气也，久服之则能散形入空，与云气合体。微子自言，受此法於东海东华玉妃淳文期。文期，青童之妹也。微子曾精思於寝静，诚心感灵，故文期降之，授以服雾之道也。服雾之道授微子，微子亦时以教诸学在含真、易迁中者，我昔尝得此方，乃佳可施用者也。
　　服雾法：常以平旦，於寝静之中，坐卧任己，先闭目内视，仿髴如见五脏。毕，因口呼出气二十四过，临目为之，使目见五色之气相绕缠在面上郁然，因又口内此五色气五十过，毕，咽唾六十过，毕乃微咒曰：太霞发晖，灵雾四迁，结气宛屈，五色洞天，神烟合启，金石华真，蔼郁紫空，炼形保全，出景藏幽，五灵化分，合明扇虚，时乘六云，和摄我身，上升九天。毕又叩齿七通，咽液七过，乃开目，事讫。此道神妙，又神州玄都多有得此术者，尔可行此法邪。久行之，常乘云雾而游。此服雾法已别抄用，事在第三篇中，今犹疑存此，与本文相随也。
　　其一女真是傅礼和。礼和是汉桓帝外甥，侍中傅建女也，北地人。其家奉佛精进，女常旦夕洒扫佛前，勤勤祝誓，心愿仙化，神灵监其此心，亦得来此，久处易迁，今始得为含真台主也，常服五星气，以得道。礼和善歌，歌则乌兽飞聚而听声焉。
　　右定录君言。张、傅二人，外书不显，或应各在家谱中。
　　右#3一条有杨书，又掾写。
　　王衍为晋武帝尚书令，其女字进贤，为愍怀太子妃。洛阳乱，刘曜、石勒略进贤，渡孟津河，於河中欲妻之，进贤骂曰：我皇太子妇，司徒公之女，而胡羌小子，敢欲干我乎。言毕，即投河中。其待婢名六出，复言曰：大既有之，小亦宜然。复投河中。时遇嵩高女真韩西华出游，而愍之抚接，二人遂获内救，外示死形，体实密济，便将入嵩高山，今在华阳宫洞内易迁之中。六出时年二十二三许，体貌亦整，善有心节，本姓田，渔阳人，魏故浚仪令田讽之孙，讽曾有阴德之行，以及於六出耳。《晋书》云：王衍长女名景风，貌美，贾后为弟谧娶之。少女名惠风，以配愍怀太子，恨之如此，则不甚美也。永嘉五年六月，王弥、刘曜、石勒破洛，贼欲逼妃，妃拔刀曰：我太尉公之女，皇太子之妃，有死而已。终不为逆虏所辱，遂见害。家人收葬於城西南洛水之北，追谧曰贞定妃。与此说小异。
　　范幼冲，辽西人也，受胎化易形，今来在此，恒服三气。三气之法，存青气、白气、赤气，各如綖，从东方日下来，直入口中，挹之九十过，自饱便止，为之十年，身中自有三色之气，遂得神仙。此高元君太素内景法，旦旦为之，临目施行，视日亦佳。其法虽鲜，其事甚验，许侯可为之。此法亦以重抄书，在第三篇修有事中。范监者，即其人也。昔得为童初监，今在华阳中。又别云，曾为汉尚书郎，善解地理，以冢宅为意，此亦在第三篇。
　　右三条并杨书。
　　河内李整，昔受守一法，并洞房，得道，初在洛阳山，近来入华阳中，又主诸考祟民间之事。整往为常道乡公傅，受道入山时，已年六十。不知李作何位，亦应是监职。常道乡公，魏元帝本封也。
　　罡山东北有穴，通大句曲南之方山之南穴，姜伯真数在此山上取石脑。石脑在方山北穴下，繁阳子昔亦取服。此罡山犹是大横山，故后云缘怛与方山五人往来。但不知有路通洞天中不尔。繁阳子，即鹿边洞中何苗也。此北伫山中亦有此物。未详伫山在何处，今句曲北鹿边山西，有名伫角山，似当是其处也。石脑故如石，但小斑色而软耳，所在有之，服此时时使人发热，又使人不渴。李整昔未入山时，得风痹疾，久久乃愈耳。此人先多房内事，殆不同今者疾之轻薄也。石脑今大茅东亦有，形状圆，小如曾青，而质色似锺乳林，下乃皎白，时有黑斑，而虚软。服之乃热，为治亦似锺乳也。
　　罗江大霍有洞台，中有五色隐芝，此则南真及司命所任之处也。华阳洞亦有五种夜光芝，此则司命所请，以植句曲内外者也。良常山有荧火芝，此物在地如荧火状，其实似草而非也，大如豆形，紫华，夜视有光，得食一枚，心中一孔明，食七枚，七孔明，可夜书，计得食四十七枚，寿万年。从来未闻有见之者，当是无至心寻求耳。包山中有白芝，又有隐泉之水，正紫色。此即林屋山也，在昊大湖中耳。华阳雷平山有田公泉水，饮之除腹中三虫，与隐泉水同味，云是玉砂之流津也，用以浣衣不用灰，以此为异矣。此水今从地涌出，状如沸水，味异美，取浣垢衣，便自得净，即所呼为柳谷汧者，在长史宅东南一里许也。
　　昔高辛时，有仙人展上公者，於伏龙地植李，弥满其地。展先生今为九宫内右司保，其常向人说：昔在华阳下食白李，味异美，忆之未久，而忽已三千年矣。诸历检课，谓尧元年戊戌至齐之己卯岁，二千八百三年。高辛即尧父，说此语时，又应在晋世，而已云三千年，即是尧至今，不啻二千八百年。外历容或不定，如此丁亥之数，不将已过乎。汲冢#4纪年，正二千六百四＋三年，弥复大悬也。后有郭四朝，又於其处种五果，又此地可种奈，所谓福乡之奈，以除灾厉。秦时有道士周太宾，及巴陵侯姜叔茂者，来住句曲山下，又种五果，并五辛菜。叔茂以秦孝王时封侯，今名此地为姜巴者是矣，以其因叔茂而名地焉。地号今亦存，有大路从小茅后通延陵，即呼为姜巴路也。但秦孝公时未并楚置郡，巴陵县始晋初，不知那有巴陵之封，恐是巴蜀之巴故也。此二人并已得仙，今在蓬莱为左卿，今南郑诸姜则叔茂之后。茂曾作书与太极官僚云：昔学道於鬼谷，道成於少室，养翮於华阳，待举於逸域，时乘飙轮，宴我句曲，悟言永叹代谢之速，物存人亡，我劳如何。太宾亦有才艺，善鼓琴，昔教糜长生、孙广田。广田即孙登也，独弦能弹而成八音，真奇事也。孙登即嵇康所谓长啸者，亦云见弹一弦之琴，斯言非虚矣。叔茂种五辛菜，常卖以市丹砂而用之，今山间犹有韭薤，即其遗种邪。今呼为韭山，在大茅西，甚多大韭，又余处亦有蒜养耳，非止#5姜巴一处也。今舍前有塘，乃郭四朝所造也，高其墙岸，盖水得深，但历代久远，塘墙颓下耳。今舍，语似是论长史宅，宅前今乃有塘，近西为堤培，即是遏柳汧水，而去郭千甚远。郭千在北洞西北，今有大陂塘，四朝先应住此。未解舍前之意，恐长史於彼复立田业，又有说在后。四朝常乘小船游戏其中，每叩船而歌曰：
　　清池带灵岫，长林郁青葱，玄乌藏幽野，悟言出从容，鼓檝乘神波，稽首希晨风，未获解脱期，逍遥丘林中。晨风谓上清玉晨之风，非《毛诗》所谓鹓披晨风之乌也。浪神九垓外，研道遂金真，戢此灵凤羽，藏我华龙鳞，高举方寸物，万吹皆垢尘，顾哀朝生惠，孰尽汝车输，女宠不弊席，男爱不尽轮。朝生，蜉蝣也，以喻人之在世，易致消歇耳。游空落飞飙，灵步无形方，圆景焕明霞，九凤唱朝阳，晖翮扇天津，庵蔼庆云翔，遂造大微宇，挹此金黎浆，逍遥玄垓表，不存亦不亡。玄垓，九垓，皆八极之外，九霞之顶名也，飞登木星，亦名玄朗东阳之垓，故若士语卢敖云：吾与汗漫期於九垓之上矣。驾欻舞神霄，披霞带九日，高皇齐龙轮，遂造北华室，神虎洞琼林，风云合成一，开阖幽冥户，灵变玄迩灭。四朝为玉台执盖郎，故云高皇齐龙输。
　　定录言。右十二条掾写，共一篇。
　　四朝，燕国人也，兄弟四人并得道，四朝是长兄也。真法，其司三官者，六百年无违，坐超迁之。四朝职满，上补九宫左仙公，领玉台执盖郎，中间久阙无人，后以思和代四朝也。山下居民今犹呼一平泽地为郭千者，是四朝之姓尚存於民口也。四朝往曾使人种植於此地也，年年四朝每行，皆过诣此山，以造思和，游看原阜。此是茅传中言也，按如此说，郭千止是种植处，非居止也，住处则长史宅果应是矣。今塘墙既颓，决水不复甚停，人皆以为田耳，然其地汗阔，小壅犹自成池，可得泛舟而歌，但无人能追踪远世，可叹如何。后云此四朝年年行过游看，是上补去后，犹复忆羡旧居，所以数宴良常，眷盼朋好。
　　张玄宾者，定襄人也，魏武帝时曾举茂才，归乡里，事师西河蓟公，服术饵，兼行洞房白元之事，后遇真人樊子明於少室，授以遂变隐景之道。昔在天柱山中，今来华阳内为理禁伯，理禁伯主诸水雨官也。此人善能论空无，乃谈士，常执本无理云：无者大有之宅，小有所以生焉，积小有以养小无，见大有以本大无，有有亦无无焉，无无亦有有焉，所以我目都不见物，物亦不见无，寄有以成无，寄无以得无，於是无则无宅也，太空亦宅无矣，我未生时，天下皆无无也。其所论端据如此，桐柏诸灵亦不能折也。自云昔曾诣蓬莱宋晨生。晨生者，蓬莱左公也，与其论无，粗得人意，过此已去，尚未能本有，安能本无邪。与余人论空无，天下中皆无人焉。其高气秉理如此，东卿君紫微玄清亦莫得而干也。理禁伯官，亦保命之监国也。此论空无之理，乃殊得无宗，而玄玄固难可曲窍矣。真人之才义亦是甚有优劣，东卿、桐柏、紫微、玄清，盖相推并言谈之英辩者，故举此为标也。按《左传》称君之世子从曰抚军，守曰监国，监国之任则是副贰，疑此监国或因作监司也。
　　赵威伯者，东郡人也，少学邯郸张先生。先生得道之人耳，晚在中岳，授《玉佩金铛经》於范丘林。丘林乃是汉楼船将军卫行道妇也，学道得仙，遂授行挹日月之道，又服九灵明镜华，遂得，昔亦来在华阳内为保命丞。《河图》云：昊楚多有得见太平者。其常语人云：此语不虚，此验不久。如此诸学者，何可不弥加勤励也。其存明镜，非世间常法也，受范丘林口诀云：善啸，啸如百乌杂呜，或如风激众林，或如伐鼓之音。时在天市坛上，奋然北向，长啸呼风，须臾云翔其上，冲气动林，或冥雾飙合，或零雨其蒙矣。保命有四丞，此一人主为暴雨水，及领五芝金玉草，若欲致洪雨者，将可辞诣之也。又理禁伯亦主雨水，若请雨，宜并为辞也。其一丞是咸阳乐长治，东卿司命君乡里人也，为小君所举，用汉桓帝中书郎，晚从中岳李先生受道，行七元法得仙。相去二百余年，犹蒙卿邦之泽也。一人是孟君入室弟子郑雉正者，孟君所属用。孟君，京兆人，或呼为孟先生，不知何名位。其一人是西山唐房。此则《神仙传》所载，是蜀人，奉事李八百者也。乐长治主灾害，郑雉正主考注，唐公房主生死，赵威伯主仙籍，并记学道者，并暴雨水灵芝草。洞宫官寮司察昊越非民，在任不过此四丞也，其下则有四师，事在第三篇中。
　　定录道此。右此有掾写，依纸墨亦言前篇，而中间有此失缺，此行后又割，恐别复有事，并遗落，深可恨惜耳。
　　杜契者，字广平，京兆杜陵人。建安之初来渡江东，依孙策入会稽，尝从之，后为孙权作立信校尉。黄武二年渐学道，遇介琰先生，授之以玄白术，隐居大茅山之东面也。守玄白者，能隐形，亦数见身出此市里。契与徐宗度、晏贤生合三人，俱在茅山之中，时得入洞耳。或自采伐，货易衣粮於虚曲，而人自不知之耳。犹琰者，即白羊公弟子也，今在建安方山中也。琰即禁山符云为孙权所杀，化形而去，往建安方山，寻白羊公，杜必当於此时受道也。契音薛，即与舜同，契字四画，契三画，分毫有异也。徐宗度，晋陵人，作孙皓左典军吕悌司马，受风谷先生气禁道，故得契俱。晏贤生，是步陟外甥，即宗度之弟子也。
　　契弟子二人。一人孙贲孙女寒华也，少时密与契通情，后学道受介琰法，又以法受寒华。寒华初去时，先叛入建安，依邵武长张毅，毅即契通亲，故得免脱，事平乃归茅山耳。寒华行玄白法，而有少容，今尝俱处也。玄白道忌房室，自契受道，不得行此。吴豫章太守孙贲之子#6也，山阴王孙奚之子寒华也。寻此二人，乃因奔淫，无应入道，而用志能自抑断如此，此宜其阶也。贲是权同堂兄，有子四人，各名邻、安、熙、，而无奚，或是小名，又无奚或为王者也。其弟一子#7是陈世京。世京，孙休时侍郎，少好道，数入佛寺中，与契乡里，故晚又授法。契初将寒华入建安之时，时亦同举，实赖世京济其密计焉。此数子今处茅山之外，非常在洞中之客也，亦时得入耳，亦数至长史舍屋间游戏，然多在大茅之间。建安初至孙休即位，六十二年，杜初从孙策，不减年二十左右，则逃时已年八十许矣，不容此尔。世京今服木、泽泻，寒华无所服。茅山通无石室，则必应起庐舍，既有服饵，便须药具，兼犹资衣粮，不容都为隐默，但于时林花幽阻，无人寻迹耳。
　　守玄白之道，常旦旦坐卧任意，存泥丸中有黑气，存心中有白气，脐中有黄气，三气俱仙如云，以覆身上，因变成火，火又绕身，身通洞彻内外，如此旦行之，至日向中乃止，於是服气百二十过，都毕，道止。如此使人长生不死，辟却万害。所谓知白守黑，求死不得，知黑守白，万邪消却。尤食#8六畜肉及五辛之菜，当别寝静思。尤忌房室，房室即死。
　　此道与守一相似，但如为径要以减之耳。忌房室甚於守一，守一之忌在於节之耳。初存气出如小豆，渐大冲天，三气缠烟绕身，共同成一混沌，忽生火在三烟之内，又合景以炼一身，一身之裹，五脏照彻，此亦要道也。此数人并已三百余年，正玄白之力也，并是不死之学者，未及於仙道。玄白事已重抄出，在第三篇修用中。计杜於建安初可年二十许，至晋兴宁三年，始一百九十岁，诸人又晚学，而此云并三百余年，恐长三字，亦强可是二耳。若欲守玄白者，当与其经，经亦少许耳，自可兼行，以除万邪，却千害，行之三十年，匿身隐形，日行五百里。一名此道为胎精中景玄白法也。
　　八月十四日夜，保命仙君告。此告必应是告牙，亦可是试以戏长史尔
　　牙守一，竟未起别寝邪。此一诰是论玄白守一事，忽然忆寅兽，寅兽尝是未免房中，因而及此也。
　　渟景翳广林，暧暧东霞升，晨风舞六烟，□郁八道腾，五岳何必秀，名山亦足凌，娇手摄洞阜，栖心潜中兴，吐纳胎精炁，玄白谁能胜。
　　右杜广平恒喜歌吟此，今疏相示。
　　右定录君道此。此亦应同十四夜告。
　　从杜来九条，并有掾写，共一篇。
　　峨峨岑山，幽岩岭芳。卓卓先生，乘和来翔。散发颓颓，躬耕陵堽。三餐自足，不期裹粮。玉迹东映，凤响西彰。公侯招之，凌风振裳。处不矜嘿，出不希扬。被褐容与，杖策颉顽。此一篇有异手书，乃接前诗后，而后又仍接以萧寂华门事，既真书止说前一篇已自右毕，则此诗非复是杜所作，而不知其义是谁。
　　近所摽静舍地，此金乡之至室，若非许长史父子，岂得居之，后世当有赤子贤者，乃得居此乡尔，子孙事秘之，不可轻泄。按此所摽，即应是后云长史所营屋宅处也。金陵之地乃广，则此为最胜之地，非真仙不得居，故唯长史、掾可居耳。赤子贤者，莫测为谁，或是姓赤，或是大人，或将来英贤应运者，乃当复得居之，既方是后世子孙时事，则非今所宜预言，兼以此地福重，不欲宣广，使人滥住，致有犯秽故也。
　　许长史今所营屋宅，对东面有小山，名雷平山。周时有雷氏养龙，来在此山。后有姜叔茂、田翁，亦居焉。其山北有柳汧水，或名曰田公泉，以其人曾居此山，取此水故也。雷平山在小茅北，基址相连。田公泉今具存，左右甚多水柳树，故名柳汧。此泉即前所云浣衣不用灰者。长史宅自湮毁之后，无人的知处。至宋初，长沙景王擅太妃供养道士姓陈，为立道士癣於雷平西北，即是今北应也。后又有句容山，其王文清后为此廨主，见传记，知许昔於此立宅，因博访耆宿。至大明七年，有术虚老公徐偶，云其先祖伏事许长史，相传识此宅，只在今癣前乌柏树处，应是似犹有斋堂前井存。于时草莱芜没，王即芟除，寻觅果得砖井，上已欲满，仍掘治，更加甓累，今有好水，水色小白，或是所云似凤门外水味也。於是审知是故宅，从来空废，无敢居者，既云金乡至室，便为伏龙之膏腴矣。其西北即有长冈连亘，呼为长隐者也。
　　雷平山之东北有山，俗人呼为大横山，其实名郁冈山也。《名山记》云：所谓冈山者也，下有泉水，昔李明於此下合神丹而升玄洲，水边今犹有处所。此山正东面有古时越翳王冢。本墓字，后人黵作冢。此山今连延甚长，后云古人合丹，犹应是此李明，但言在方隅，则疑其小近南水边，不复见有基迹，或渐芜没故也。越翳王是句践四世孙，初不肯立，逃入菁山穴，越人熏出之，后於吴徙还会稽，以周宣王十一年为孙诸咎所杀，越人
　　又杀诸咎，不知那得远来葬此，或当有神异处故也。
　　今寻视未见指的坟冢，而如有兆域处者。
　　右定录君言。
　　右三条有掾写。
　　华阳中玉碣文，在童初府西向，一云四面，其文曰：解带被褐，寻生理活，养存三亦，洞我玉文，领理八老，二十四真，不眠内视，微气绵绵，把录太素，玄之又玄，神道在今，子来乃臻。
　　易迁云：邓夫人语之，解此则得仙，此仙之要言，易迁不解此，许侯可解注之。易迁则长史妻也。邓夫人即邓芝母也，此碣文乃粗可领解，皆上道中事，但下挺者无由究知之，故令长史解释，亦或试以戏之耳。
　　右一条有某书。
　　隐居今所安经昭灵台前，欲立小石碣子，刻书华阳颂十五篇，皆赞述此山洞内外事，庶以标诚灵府，永垂远世，而未办作石，今且载其文於此，曰：
　　河篇征往册，孔记昭昔名，三宿丽天序，两金标地英。右枢域。
　　宅无乃生有，在有则还空，灵构不待匠，虚形自成功。右质象。
　　总神列三府，分途交五便，阴晖迎夜哲，晨精望晓悬。右形位。
　　南峰秀玄鼎，北岭横秦璧，表裹玉沙津，周回隐轮迩。右标贯。
　　左带柳汧水，右浚阳谷川，土怀北邙色，井洌凤门泉。右区别。
　　郭千峙流岸，姜巴亘远踪，庙貌或时飨，别宅乃恒恭。右迹号。
　　昊居非知地，越家讵隐迁，树盖徒低荫，石灶未尝烟。右类附。
　　果林郁余□，蔬圃蔓遗辛，荧芝可烛夜，田泉常澣尘。右物轨。
　　降辔龟山客，解驾青华童，寝宴含真馆，高会萧闲宫。右游集。
　　清歌翔羽集，长啸归云翻，孑弦有逸调，空谈无与论。右才英。
　　标舍雷平下，立静连石阴，上道已冲念，飞华当轸心。右学禀。
　　方嵎游琼刃，华阳栖隐居，重离傥或似，七元乃扶胥。右挺契。
　　号期行当满，亥数未终丁，迨乃承唐世，将宾来圣庭。右机萌。
　　济神既有在，去留从所宜，灵迩何显晦，冥途自相知。右业运。
　　刊石玄窗上，显诚曲阶门，动静顾矜录，不负保举恩。右诚期。
　　右此十五首，下各两字，是其一篇中意，篇中字字皆有义旨，后之人自以篇中事求之。
　　真诰卷之十三竟
　　#1『当非』二字上，疑有脱漏。
　　#2『府耳』二字上，亦当有脱文。
　　#3『右』字原误作『又』。
　　#4『汲冢』，原误作『汲家』。
　　#5『止』字原误作『山』。
　　#6『孙贲之子』，据上下文当作『孙贲之孙』。
　　#7『其弟一子』，应作『其一弟子』。
　　#8『食』字上当有『忌』字。
　　真诰卷之十四
　　金阙右卿司命蓬莱都水监粱国师贞白真人华阳隐居陶弘景造
　　稽神枢第四
　　大茅山之西南有四平山，俗中所谓方山者也，其下有洞室，名曰方台，洞有两口见於山外也，与华阳通，号为别宇幽馆矣，得道者处焉。此山去大茅山可二十许里，西南六七里有一洞口见外，近时有人入见一青蛇在洞中，因与呼为青龙洞。山近上及北面、西面，亦并有洞穴同，不知何者是此两口耳。山上又有泉水，冬夏不竭，山□□□□□□平#1所以号为四平及方山也，甚多南烛，今积金山东□□□□□□#2此树皆能高大，馆中诸道士所资为药也。其中先止者有张祖常、刘平阿、吕子华、蔡天生、龙伯高，并处于方台矣。
　　张祖常者，彭城人也，吴时从北来，得入此室，祖常托形堕车而死，故隐身幽馆，而修守一之业，师事上党鲍察者，汉司徒鲍宣五世孙也。察受道於王君。鲍宣，汉司杂校尉，为王莽所害。宣子永，永子昱，昱子某。
　　刘平阿者，无名姓，名姓不示人也，汉末为九江平阿长，故以为号，行医术，有功德，救人疾病如己之病。行遇仙人周正时，授以隐存之道，托形履帽而来居此室，常服日月晨炁，颜色如玉，似年三十许人。二君何容不知其本名，既示不欲复说之耳，戴孟之本族，乃亦已陈之在后矣。
　　吕子华者，山阳人也，阴君弟子，已服虹丹之液，而未读内经，来从东卿，受《太霄隐书》而诵之，常以幽隐方台为乐，不愿造于仙位也。
　　蔡天生者，上谷人也，小为啸父卖杂香於野外，以自业赡，情性仁笃，口不言恶，道逢河伯少女，从天生市香，天生知是异人，再拜上一檐香，少女感之，乃教其朝天帝玉皇之法，遂以获仙，托形乌杖，隐存方台，少女今犹往来之也，天生师之。
　　龙伯高者，后汉时人。汉伏波将军马援戒其兄子，称此人之佳可法，即其人也。伯高后从仙人刁道林受服胎炁之法，又常服青□方，托形醉亡，隐处方台，师定录君也。伯高名述，京兆人，汉建武中为山都长，擢至零陵太守，马援征南日，遗兄子严书曰：龙伯高敦厚周慎，口无择言，谦约节俭，廉公有威，吾爱之重之，愿汝曹效之，效伯高不得，犹为谨劲之士，谓刻鹄不成，尚类骛者也。
　　雷平山之东北，良常山之东南，其间有燕口山，三小山相隅故也，一名曰方隅山下，古人曾合九鼎丹於此间也。幽人在此时，心乐居焉，今常游此。方隅山下，亦有洞室，名曰方源绾，亦有二口常见外也，常有此五人为旅。其山即是大横西南，别有二墩垄相聚，今人不复有乎其名者，前云李明合丹，即是此矣。幽人者，掾去世后不欲显名，故号为幽人，此是未受事，且停洞馆修业也。山今亦有两小口，五人为旅，即向之四平山者，既去来相通，故时共游处也，所以杨君梦缘云向从四平山来也。
　　右六条是手新写，应是保命君所告也。
　　鹿迹山中有绝洞。绝洞者，才有一二亩空地，无所通达，故为绝洞。洞室四面皆有青白石，亦以自然光明，如无旧作缴字如此张形，下正平，自有石床石塌，曲夹长短，障隔分别，有如刻成，亦整盛也。东北有小口，才劣容人入，入二三百步，乃得洞室，初入口甚急，愈入愈宽大也，口外南面有三积石，积石下有汧，索即可得也。亦或以一小石掩穴口，穴口大小俱如华阳三便门。便门亦用小石塞其口，自非清斋久洁，索不可得，鹿迹洞子亦尔，不受秽气故也。此山今属南徐州界，正对茅山，北望见之，亦有道士住，鹿迹在石上，故仍以为名，洞口处乃可知而甚严洁，亦无人敢触冒者。此云如华阳三便门，则南洞北洞本大开，余东西乃东南皆是塞矣。
　　鹿迹华山中及洞主，有谢稚坚、王伯辽。繁阳子，号名耳，是汉越骑校尉何苗叔达也，进之同母弟。少好道，曾居河束繁山之南服食，故自号为繁阳子。中君答长史问葛玄，云在盖竹山，恒与谢稚坚相随，今稚坚乃在此，不知为去来往还，为当两人同姓名也。《后汉书》云：何苗是何进异母弟，为车骑将军，党附阉势，进被害时，苗於朱雀阙下，与进将吴匡战死被斩，董卓又破棺出尸支解之，既非故为兵解去，不知那遂得来居此，其母亦被刑。苗既非进同生，官位复异，具苗而字达，於义不类，恐别是一弟，不必是名苗，战死者耳。
　　又有冯良。冯良，南阳冠军军人，少作县吏，年三十为尉，从佐迎督邮，自耻无志，因毁车煞牛，裂败衣帻，遂去从师，受诗传礼易，复学道术占候。家中谓已死。十五年乃还，整修志节，抗操严恪，州郡礼辟不就，诏特征贤良高弟，半道委之还家，时三公争让位於良，遂不降就，年六十七，乃弃世东渡入山，今在鹿迹洞中。后汉安帝时人也，《汉书》所载事亦略同。
　　又有郎宗者，字仲绥，北海安丘人。少仕宦为吴县令，学精道术，占候风炁。后一旦有暴风经窗间，占知京师大火，烧大夏门，遣人往参，果尔。诸公闻之，以博士征宗，宗耻以占事就，夜解印绶，负笈遁去，居华山下，服胡麻丸得道，今在洞中。《后汉书》载郎宗事云：理京房易，善星算风角，六日七分，能望气占候吉凶，常卖卜自奉，安帝征对策，为诸儒表，后拜吴令。时卒有暴风，宗占知京师当有大火，记识日月，遣人参候，果如其言。诸公闻而表上，以博士征之。宗耻以占验见知，征书到，夜悬印绶於县庭而遁去，遂终身不仕。子顗，字稚元，传父业研精，学徒常数佰人，顺帝阳嘉二年，征诣阙，上书十一事，拜郎中。还家后，为同县孙礼所害。
　　其余其王叔明、鲍元治、尹盖妇之徒，复二十余人，并在北山，不能复一二记之也。此数人是绝洞诸山之主耳。此绝洞仙人，亦思得学道者，欲与之共处於洞室，困时无其人耳。此洞既无所通达，正是地仙栖处，必非三十六天之限也。
　　道丧由簪，良可哀矣，寓家辱人哉。簪者，谓人贪仕宦衣冠，坐此不得务道，家室本寄寓耳，此洞中乃是永宅，为恋恋不去，实足辱败人矣。此亦讽诱於长史耳。
　　右保命君告。
　　右三条杨书。
　　范帅云：三官有狱官，不名廷尉，名大理。李丰今为大理，都余一守缺，以拟王附子，不以与许虎也。守职如今狱之三官也。李丰，字安国，改字宣国，冯翊人，李义子。本寒微，有才志，遂事魏为尚书仆射尉，与夏侯玄谋废晋景王，事泄召来，令人以刀镮撞腰煞之。大理当为大理，即古之狱官，前汉洎魏时廷尉，亦名大理。此职是仙官也。王附子，是王ㄙ之小名，许虎即虎牙也。
　　鲍说因吾属长史，鼠子辈既尔，可语郡守，令得反。映亦属吾，其家比衰，欲非可奈何，可写存之耶。鼠子，恐是鲍靓小名，鲍为南海郡，仍解化，儿辈未得归都，所以属之，鲍即许先生之师也。
　　右二条有杨书。
　　武当山道士戴孟者，乃姓燕名济，字仲微，汉明帝末时人也。夫为养生者，皆隐其名字，藏其所生之时，故易姓为戴，托官於武帝耳。而此人少好道德，不仕於世矣。少孤，养母，母丧，行服葬，服阕，遂入华阳山，服术，食大黄及黄精，种云母、雄黄、丹砂、芝草，受法於清灵真人，即裴冀州之弟子也，得不死之道。裴真人授其玉佩金铛经，并石精金光符，遂能轻身健行，周旋名山，日行七百里，多所经涉，犹未得成仙人也。戴乃授行玉佩金铛，而止不死而已，未得神仙，於理为小难详，后又云：玄真亦其钞要，行之者神仙不死，又与本经不同。及石精金光符，既不为剑用，则止是解化一符，单服者此符，主隐遁，不云健行也。种五品芝，世亦有法。仙人郭子华、张季连、赵叔达，晚又有山世远者，此诸人往来与之游焉。昔居武当，今来大霍，欲从司命君受书，故未许焉。山已得为太和真人，则应居在南阳太和山矣，余三人不见别显出也。戴公拍腹有十数卷书，是太微黄书耳，此人即谢允之师也。按金相传《太微黄书》第八篇，有目录云：凡有八卷，唯此一卷出世。今戴公乃有十许篇，亦为不同。拍腹之义，谓恒以系腰也。其外传事亦同此。谢允，字道通，历阳人，小时为人所略，卖往东阳，后告官被诬，在乌伤狱，事将欲入死，夜有老公授其符，又有黄衣童子去来，於是得免。咸康中至襄阳，入武当山见戴孟。孟即先来数中者，因是受道，又出仕作历阳、新丰、西道三县，所在多神验，年七十余犹不老，后乃告终也。
　　黄衣童子者，即玉佩金铛之官耳，云坐上常有一人，共坐胇者，应是胇胇，不明状也。即太极真人，时往来也。按说如此，似答问黄衣童意，亦可是午时既及谢，因此面访其事。
　　受行《玉佩金铛经》，自然致太极真人。谚云：服九灵日月华，得降我太极之家，此之谓也。玄真之法，亦其钞要也，行之者神仙不死。
　　裴真人有弟子三十四人，其十八人学佛道，余者学仙道，莲。应作牖字。弟子刘显林、辛仲甫、赵子常。
　　周真人有十五人弟子，四人解佛法。入室弟子王璋达、李建道、泉法坚。
　　桐□有二十五人弟子，八人学佛。入室弟子于弘智、竺法灵、郑文成、陈元子，此当略举标胜者耳，辛、泉、于、竺，皆似胡姓也，当是学佛弟子也。
　　右八条有掾写，共一篇相连。
　　霍山中有学道者邓伯元、王玄甫，受服青精石饭，吞日丹景之法，用思洞房已来，积三十四年，乃内见五藏，冥中夜书。以今年正且五日太帝遣羽车见迎，伯元、玄甫以其日，遂乘云驾龙，白日登天，今在北玄圃台受书，位为中岳真人。伯元，吴人；玄甫，沛人。
　　华阴山中有学道者尹虔子、张石生、李方回，并晋武帝时人，授仙人管成子蒸丹饵术法，俱服，得延年健行。又受苏门周寿陵服丹霞之道，行已五十年，精心内视，不复饮食，体骨轻健，色如童子，以今年二月十二日太一遣迎，以其日乘云升天，今在玄州，受书为高仙真人，张石生为东源伯。
　　衡山中有学道者张礼正、冶明期二人。礼正以汉末在山中服黄精，颜色丁壮，常如年四十时。明期以魏末入山，服泽泻□实丸，乃共同止岩中，后俱授西城王君虹景丹方，从来服此丹已四十三年，中患丹砂之难，得俱出广州为沙门，是縢含为刺史时也。遂得内外洞彻，眼明身轻，一日行五百里。又兼守一。守一亦已三十年，以三月一日东华遣迎，以其日乘云升天，今在方诸飙室，俱为上仙。縢含以永和十年甲寅年，为广州刺史，此得仙乙丑岁十二年，是为前服丹已三十二年，犹更出查也。
　　庐江潜山中有学道者郑景世、张重华，并以晋初受仙人孟德然口诀，以入山行守五藏含日法，兼服胡麻，又服玄丹，久久不复饮食，而身体轻强，反易故形。以今年四月十九日北玄老太一迎以云軿，白日升天，今在玄州。
　　括苍山有学道者平仲节，河中人。以大胡乱中国时来渡江，入括苍山，受师宋君，存心镜之道，具百神，行洞房事，如此积四十五年中精思，身形更少，体有真炁。今年五月一日，中央黄老遣迎，即日乘云驾龙，白日升天，今在沧浪云台。大胡乱者，是刘渊、刘聪时也，石勒为小胡。
　　剡小白山中有学道者赵广信，阳城人。魏末来度江，入此山，受李法成服炁法，又受师左君守玄中之道，内见五藏彻视法，如此七八十年，周旋郡国，或卖药出入人间，人莫知也，多来都下市丹砂，作九华丹，丹成一服。太一道君以今年六月十七日遣迎，停三日，与山中同志别去，遂乘云驾龙，白日登天，今在东华。
　　海中有狼五山，中有学道者虞翁生，会稽人也。昔受仙人介君食日精法，以昊时来隐此山，兼行云炁回形之道，精思积久，形体更少如童子。今年七月二十三日，东太帝遣迎，即日乘云升天，今在阳谷山中。狼五山在海中，对白章岸，今直呼为狼山。
　　赤水山中学道者朱孺子，吴末入山，服菊花及术饵，后遇西归子，从乞度世，西归子授以要言入室存泥丸法，三十年遂能致云雨於洞房中。今年八月五日，西王母遣迎，即日乘五色云车登天，今在积石台。赤水山，云在鄞县南十里，从楠溪口入三百里，山正赤，周迥五十里，高千余丈，如此则应是临海永嘉东北名赤岩者也。许先生所住赤山，一名烧山，即此。
　　名山五岳中，学道者数百万人，今年有得道而升天者，人名如别。年年月月皆有去者，如此不可悉纪，今为疏一年之得道人耳。有不乐上升仙而长在五岳名山者，乃亦不可称数。或为仙官，使掌名山者，亦复有数千。
　　九月二十日夜，清灵疏出。右八条有掾写，共一卷相随。清灵犹是裴清灵也。此九月即应是乙丑岁，即疏其年中得道者。
　　吴睦者，长安人也，少为县吏，掌局，枉克民人，民人讼之，法应入死。睦登委叛，远遁山林，饿经日，行至石室，遇见孙先生在室中隐学，左右种黍及胡麻，室中恒盈食。睦至乞食，经月不去，孙先生知是叛人，初不问之，与食料理，及诵经讲道，说及祸福，睦闻之，於是心开意悟，因叩头自搏，列其事源，立身所行，自首事实，求得改．往，遂留石室，为先生扫除驱使。经四十年，后先生受其道，俱采药，服食胡麻，精修经教，得三百二十年，服丹白日升天。
　　朱□者，陈留人也。为人无道，专作劫盗，后人发觉收掩，纯得逸出远他境。至汝南少室山中，见冯先生隐学，云后三年乃受其真仙。留山服食修道三十八年，后入东坑山中，寿百四十七岁，仙人降，将入大有山洞中，成真人。
　　郭静者，颖川人也。少孤，无父母兄弟，穷苦依栖无所。年十六，县召为吏，后得罪，仍逃伏，经二月日不出。遇见郑先生救度一切，以法劝化之，静遂随郑负担驭使，经七年不敢懈息，遂受其导引之要，饵服山木、茯苓，得寿三百岁。复於天维山，赤松子降受其二人真道，今在大有洞中为真人。
　　范伯慈者，桂阳人也。家本事俗，而忽得狂邪，因成邪劳病，顿卧床席经年，迎师解事费用，家资渐尽，病故不愈，闻大道清约无所用，於是意变。闻沈敬作道士精进，理病多验，乃弃俗事之，得五十日，病疾都愈云云。后诣陆玩之受真内道，玩之不能入山，伯慈不乐於世，遂辞去，入天目山，服食胡麻，精思十七年，大洞真仙司命君下降，受三十六篇经，后服还丹，白日升天，今为玄一真人。所注云云云处，是抄事人不能并取，非本阙也。
　　右四条，有人於东间钞得，云是真书，而不知谁迹，亦无所受者，而辞旨有用，故纪续之。又此四人各有所明，一则酷史，二则凶劫，三则孤茕，四是事俗，并世间薄运，遂能得道，足知心之所造，非关善恶者也。
　　司马季主，后入委羽山石室大有宫中，受石精金光藏景化形法於西灵子都。西灵子都者，太玄仙女也。其同时今在大有室中者，广宵鲍叔阳、太原王养伯、颖川刘玮惠、岱郡段季正，俱受师西灵子都之道也。季主临去之际，托形枕席为代己之像，墓在蜀郡成都升盘山之南，诸葛武侯昔建碑铭德於季主墓前，碑赞末曰：玄漠太寂，混合阴阳，天地交浮，万品滋彰，先生理着，分别柔刚，鬼神以观，六度显明。《真诰》云：季主咽虹液而头足异处，《剑经注》云吞刀圭而虫流。今东卿说云：托形枕席为代己之像，似当是作录形灵丸，兵解去也。汉史既不显其终，无以别测其事也。
　　广育鲍叔阳者，汉高帝时赵王张耳、张敖之大夫也，少好养生，服桂屑而卒死於厕溷间，今墓在辽东蓟城之北山。汉高置燕郡，以蓟属燕，当是未分时也。
　　太原王养伯者，汉高吕后摄政时，中常侍中琅琊王探也。少服泽泻，与留侯张良俱采药於终南山，而养伯不及，遂师事季主。前汉中常侍不用阉人，中郎非侍郎之官，或是后别为此位耳。
　　颖川刘玮惠，汉景帝时公车司马刘讽也，后事季主，晚服日月炁，为入室弟子，道成晚归乡里，托形杖履，身死桑树之下，今墓在汝南安城县西山岱郡。
　　段季正，本隐士也，不闻有所服御，晚乃从季主学道，行度秦州溺水，拘得尸而葬川边，今南郑秦川是也。此人亦季主入室弟子。寻此四人，并是用灵丸杂解之道。
　　季主一男一女俱得道，男名法育也，女名济华，今皆在委羽山中。济华今日正读三十九章，犹未过竟。此理亦欲难详。
　　季主读玉经，服明丹之华，挹扶晨之晖，今颜色如二十女子，须长三尺，黑如墨也。昨日东卿君道此，如所疏，真奇事也。不知果云何耳。此一行杨君自记与长史。不知之辞，或云别有以。
　　季主托形隐景，潜迹委羽，《紫阳传》具载其事也。昨夜东卿至，聊试请问季主本末，东卿见答，令疏如别，为以上呈，愿不怪之，省讫付火。此杨君与长史书。今有华撰《周君传》，记季主事殊略，未见别真手书传，依此语则为非也。此前似有按语，今阙失一行。
　　是后圣李君纪也，大都与前者略同，然东卿复兼有注解。注解近万余言，大奇作也。昨来多论神化之事，聊及季主耳。去月又见授神虎经注解，注解非世间所闻，亦自不掌其旨也。若更闻如季主，比者自当密白。此亦杨君与长史书也，既是论季主事，故仍以相次，不复出置下卷。长史撰真仙传，欲以季主在前，所以杨君为请问本末也。司命所注二经，并未出世也。
　　右十条有杨书。
　　范安远适云：湛子不事齐，齐师伐之，《春秋传》曰：湛无礼也。此则《左传》上事，谌字作谭字，奇谭，国名也，庄王十三年为齐桓所灭。不知何故述此，似有所指也。
　　庄子师长桑公子，授其微言，谓之庄子也，隐於抱犊山，服北育火丹，白日升天，上补太极闱编郎。长桑即是扁鹊师，事见《魏传》及《史记》，世人苟知庄生如此者，其书弥足可重矣。
　　施存者，齐人也，自号婉盆子，得遁变化景之道。今在中岳或少室，往有壶公，正此人也。然未受太上书，犹未成真焉。其行玉斧军火符，是其所受之枝条也。施存是孔子弟子三千之数。三千之限有此人，而不预七＋二者，明夫子不以仙为教矣。壶公即费长房之师，军军#3火符，世犹有文存。
　　右#4三条有杨书。
　　九疑真人韩伟远，昔受於中岳宋德玄。德玄者，周宣时人，服此灵飞六甲得道，能一日行三千里，数变形为乌兽，得玄灵之道，今在嵩高。伟远久随之，乃得受法，行之道成，今处九疑山。
　　其女子有郭芍药、赵爱儿，王鲁连等，并受此方法，而得道者复数十人，或游玄州，或处束华方诸台，今见居也。
　　南岳夫人言：此云郭芍药，汉度辽将军，东平郭蹇女也。少好道笃诚，真人因授其六甲。赵爱兄者，幽州刺史刘虞别驾，渔阳赵该姊也。好道得尸解，后又受此符。王鲁连者，魏明帝城门校尉，范阳王伯纲女也。亦学道，一旦忽委巩李子期，入陆浑山中，真人授此法。子期者，同州魏人，清河王傅也。其常言此妇狂走，云一旦失所在。此事乃出《灵飞六甲经》中，长史抄出之。
　　汉大将军霍光有典衣奴子，名还车，伺见二星，得年六百岁，今犹在焉。此事出《方诸洞房经》，后长史抄出。按《魏书》云：青龙元年，并州刺史毕轨送汉度辽将军范明友解婢奴，年三百五十岁，言诸饮食如常人，奴云霍显者光禄小妻，胡友妻是光禄前妻，如依此妻，便非虚矣。
　　吞琅玕之华而方营丘墓者，衍门子、高丘子、洪涯先生是也。衍门子墓在渔阳涤县，幽州渔阳有潞县，今〔上〕党亦有潞县。衍门即羡门也。高丘子墓在中山闻喜县，中山有安喜县，闻喜乃属河东。洪涯先生墓在武威姑臧县，《凉州记》作姑臧县。此三郡县人，并云上古死人之空冢矣。而不知高丘子时以尸解入六景山，后服金液之末，又受服琅讦华於中山，方复托死，乃入玄州，受书为中岳真人，于今在也。衍门子今在蒙山大洞黄金之庭，受书为中元仙卿。洪涯先生今为青城真人。
　　漱龙胎而死诀，饮琼精而叩棺者，先师王西城，及赵伯玄、刘子先是也。王君昔用剑解，非龙胎诸丹。恐琼精即是曲晨耳。服金丹而告终者，臧延甫、张子房、墨狄子是也。挹九转而尸臭，吞刀圭而虫流，司马季主、宵仲君、燕昭王、王子晋是也。桐□亦用剑解，当是此吞刀圭者，非九转也。司马季主亦以灵丸作兵解，故右英云头足异处。燕昭学仙而不见别迹，景纯云无灵炁，则为先究其事矣。
　　周穆王北造昆仑之阿，亲饮绛山石髓，食玉树之实，而方墓乎汲郡。此则《穆天子传》所载，见西王母时也。夏禹诣锺山，啖紫柰，醉金酒，服灵宝，行九真，而犹葬於会稽。此事亦出《五符》中，《茅传》又云：受行玄真之法。
　　北戎长胡大王，献帝舜以白琅之霜，十转紫华，服之使人长生飞仙，与天地相倾，舜即服之而方死，葬苍梧之野。此诸君并已龙奏灵阿，凤鼓云池矣，而犹尸解托死者，欲断以生死之情，示民有终始之限耳，岂同腐骸太阴，以肉饷蝼蚁者哉，直欲遏违世之夫，塞俗人之愿望也。古来英圣之王，唯未见显尧及扬得道，及鬼官之迹耳。至於青精先生、彭铿、凤纲、南山四皓、淮南八公，并以服上药不至一剂，自欲出处嘿语，肥遁山林，以游仙为乐，以升虚为戚，非不能登天也，弗为之耳，此诸君自展转五岳，改名易貌，不复作尸解之绝也。铿则彭祖名也。青精亦出《彭传》及《王君传》。□饭方中凤纲，并诸仙人，各有别显。
　　轩辕自采首山之铜以铸鼎，虎豹百禽为之视火参炉，鼎成而轩辕疾崩，葬乔山，五百年后山崩，空室无尸，唯宝剑、赤乌在耳，一旦又失所在也。《列仙传》云御龙攀髯，及子晋驭鹄，并为不同。亦可是化后更出而为之也。
　　玉子者，帝俈也，曾诣锺山，获九化十变经，以隐遁日月，游行星辰，后一旦疾崩，营冢在渤海山。夏中衰时，有发玉子墓者，室中无所有，唯见一剑在北寝上，自作龙呜虎嗥之声，人遂无敢近者，后亦失所在也。帝偕则尧父，外书作誉字。
　　王子乔墓在京陵，战国时复有发其墓者，唯见一剑在室，人适欲取视，忽飞入天中也。
　　乐巴昔作兵解，去入林虑山中，积十三年而后还家，今在鹄呜赤石山中。《汉书》云：巴为桂阳、豫章太守，后下狱死，当仍是用灵丸解云也。亦出仙传中。
　　右此三条，皆出掾写《剑经》中。经非可轻见，既是说诸仙人事进，隐居馑抄出以相辅类耳。
　　至人焉在，朗曜南辰，含灵万世，乘景上旋，化成三道，日月为邻，实玄实师，号曰元人，变成三老，友帝之先。
　　安知至人，不有来游，观化兆间，混俗为俦，释羽沉铃，安此南隅，岂将好兆，染俗久留。《七圣玄纪》中云：赤君下教，变边作沙门，与六弟子俱皆显姓名也。
　　为世染俗，不适生期，赤怪潜骇，三柱为灾，贤者南游，三岳是之，玄君来行，人其谁知。赤怪则荧惑星也，三柱者五车星中三柱也，步屡反。
　　在元炁为元君，在玄宫为玄师，在南辰为南极老人，在太虚为太虚真人，在南岳为赤松子，此乃天帝四真人之师，太一之友。此四条是长史抄出，不审本是何经书中事，并是说南岳赤君下教之旨，师友之目，小异诸经。
　　桐□山高万八千丈，其山八重，周回八百余里，四面视之如一，在会稽东海际，一头亚在海中金庭。有不死之乡，在桐□之中，方圆十里，上有黄云覆之，树则苏呀琳碧，泉则石髓金精，其山尽五色金也。经丹水而南行，有洞交会，从中过行三十余里则得。此山今在刻及临海数县之境。亚海中者，今呼括苍，在宁海北鄞县南。金庭则前右弼所称者，此地在山外，犹如金灵，而灵奇遇之。今人无正知此处，闻采藤人时有遇入之者，坞隩甚多。自可寻求，然既得已居昊，安能复觅越，所以息心。桐□真人之官，自是洞天内耳。
　　紫微夫人言。
　　右一条某书。
　　八渟山高五千里，周匝七千里，与沧浪方山相连，比其下有碧水之海，山上有乘林真人郁池玄官，东王公所镇处也。此山是琳琅众玉，青华绛实，飞间之金所生出矣。在沧浪山之东北，蓬莱山之东南。此即扶桑太帝所居也。方山即方丈山也。海中山名，多载在《五岳序》中耳。
　　方丈之西北有阴成大山，沧浪西南有阳长大山，山周回各一千四百里，高七百里，其山多真仙之人所居处焉。此二山是阳九、百六历数之摽揭也。百六之运将至，则阳长水竭，阴成水架矣；阳九之运将至，则阴成水竭，阳长水架矣。顷者是阴成山水际已高九千丈矣，百六之来无复久时。阴成水际出山高，则是高乃应云阳九，而言百六，似是误言，亦可是水起际如此高，非先水退际尔。但水性平，又非湍濑，二山相去不远，未解那得顿孤悬如此。
　　右二条有长史写。
　　未至庙第一高山，西头龙尾北汧洪水一所，发地长六丈余，广五丈，入土六尺，水流势挞地二百余步，去路三里。对庙后第二高山，西头沃洪水一所，发地长四丈余，广三尺余，入土四尺，水势挞地三百余步，去路二里。近庙后汧胁一所，洪水发地长五丈余，广四丈余，入地二尺余，水势流入汧中，去庙一百五十步。
　　右蒋山北，凡三处发洪水，流势西北行。
　　此三条是异迹，既不见真手，未审是非，又不知此发洪当是何时事，山南乃经有发处，以积石塞之，世呼为蒋侯饮马汧，而山后不见有此，或当是将来期运之时乎。
　　真诰卷之十四竟
　　#1『平』字上，原本缺损六字。
　　#2原本『东』字下缺六字。
　　#3『军军』，疑衍一『军』字。
　　#4『右』字原误作『又』。
　　真诰卷之十五
　　金阙右卿司命蓬莱都水监梁国师贞白真人华阳隐居陶弘景造
　　阐幽微第一
　　罗酆山在北方癸地，此癸地未必以六合为言，当是於中国指向也，则当正对幽州、辽东之北，北海之中，不知去岸几万里耳。山高二千六百里，周回三万里。其山下有洞天，在山之周回一万五千里。其上其下，并有鬼神宫室，山上有六宫，洞中有六宫，辄周回千里，是为六天鬼神之宫也。周回一万五千五百，为宫周回一千里者，三百二十五所。今此六宫，止得六所尔，其余空尚三百一十九所，计不容顿耳；恐所盲或有舛漏处也。山上为外宫，洞中为内宫，制度等耳。此山既非人迹所及，故山上可以得立容，不知山复有几洞门也。
　　第一宫名为纣绝阴天宫，以次东行，以周过论之，洞中直东西有三千七百五十里，今一宫周过千里，是径二百五十里，六官若并列，合居千五百里耳，其两边各余二十余里，南北有殊远，悉悉当为藩屏故也，不尔莫测所以也。
　　第二宫名为泰煞谅事宗天宫，
　　第三宫名为明晨耐犯武城天宫，
　　第四宫名为恬昭罪气天宫，
　　第五宫名为宗灵七非天宫，
　　第六宫名为敢司连宛屡天宫。凡此六天宫，亦皆应有义旨，乃粗可领解，自不容轻说。
　　凡六天宫，是为鬼神六天之治也。洞中六天宫，亦同名相像如一也。此即应是北酆鬼王决断罪人住处，其神即应是经呼为阎罗王所住处也。其王即今北大帝也，但不知五道大神当是何者尔。凡生生之类，其死莫不隶之。至於地狱所在，尽有不尽一处，泰山河海亦各有焉。此山外宫当是曹局职司，主领文簿，洞中内官是住止及考谪之处也。今书家说有人死而复生者，并云初北向行诣宫府考署，或如城关检课文书，恐此皆是至山上外宫中尔。如胡母班往泰山府君处，亦不觉入洞中，恐鬼神恍惚，不使知见实事耳。世人有知酆都六天宫门名，则百鬼不敢为害。欲卧时，常北向祝之三遍，微其音也。前云宫名，今云门名，是为门亦因宫为名，宫直是虚号，门则有榜题，百鬼皆见，而人今亦知之，故所以畏伏也。祝曰：吾是太上弟子，下统六天，六天之宫，是吾所部，不但所部，乃太上之所主，吾知六天之宫名，故得长生，敢有犯者，太上当斩汝形。此云下统六天者，不为六天所统也。不但吾自所部领，乃太上令吾主之，故复以为威。犹如郡县官爵有台除，非白版之例也。第一宫名纣绝阴天宫，以次东行，第二宫名，此二字，杨君书际纸下如此。掾写不熟详，乃作七字，今世中诸本皆作第七，此误尔。宫唯有六，岂容是有七耶。此咒复说以次东行四字者，是欲令鬼辈讶吾知其次第位例也。从此以次，讫六宫止。乃啄齿六下，乃卧，辟诸鬼邪之气。此一遍咒讫，六啄齿，毕又咒，如此三过，乃卧耳。此法已重抄在第三篇修事中耳。
　　人初死，皆先诣纣绝阴天宫中受事，或有先诣名山及泰山江河者，不必便径先诣第一天。要受事之日，罪考吉凶之日，当来诣此第一天宫耳。此宫是北帝所治，故后悉应关由，犹如今州县之狱，初虽各有执隶，终应送台定其刑书。泰煞谅事宗天宫，诸煞鬼是第二天也，卒死暴亡又经於此。此宫当得专主收煞也，其卒死暴亡，恐文书未正，或姓名相同者，所以先来检问之也。贤人圣人去世，先经明晨第三天官受事。后云四明公各治一宫，不知此泰煞、明晨两宫，当是何公所居，暴亡及贤圣虽先暂经，亦犹应诣纣绝为正也。祸福吉凶，续命罪害，由恬昭第四天宫，鬼官地斗君治此中，鬼官之北斗。是复籍先身之功罪乎，然武以至忠而亡，必复入仙品矣。
　　韩太华者，韩安国之妹也，汉二师将军李广利之妇也。利宿世有功德，利今亦在南宫受化。广利为汉武名将，伐大宛时，所杀戮殊不少，以先世功德，遂能消之。韩氏字安国，家福逮不应关李相扶，夫妻既同条，恐人脱致疑，是以复标别言之，亦或由因结致此也。
　　刘春龙者，汉宗正刘奉先之女。奉先，汉某帝时为宗正。
　　李奚子者，李忠之祖母也。忠晋初东平太守，忠祖父田舍人耳，而多行阴德，常大雪寒冻而不覆积稻，常露谷於园庭，恒恐乌雀饥死，其用心如此。李忠不显《晋书》。如此说，则妻复似是缘夫之功，而夫身反不见有所果，亦难可详言。
　　王进贤，王衍女也。事详在后。
　　郭叔香者，王修母。王修，字叔治，北海人，为魏武郎中令，年七岁丧母。母以社日亡，不知是郭谁女也。
　　其童初府有王少道、范叔胜、李伯山，皆童初府之标者。少好道#1汉时人王遁儿也，汉时山阳太守。范叔胜，北地人也，魏文帝黄门郎。李伯山，冲父也。冲汉时为白马令，行阴德，或积世有道，中行所锺。此二府仙人，皆一进再进，得入此项梁城，作酆宫诵曰：
　　纣绝标帝晨，谅事遘重阿，炎如霄中烟，勃若景曜华，武阳带神锋，恬昭吞青河，阊阖临丹井，云门郁嵯峨，七非通奇盖，连宛亦敷魔，六天横北道，此是鬼神家。
　　诵有二万言，今略道六天之宫名抄出之耳。夜中亦可微读之，亦云辟鬼邪。前第三宫名武城，今云武阳，或当是有两白也。《苏韶传》云：是之圣者有项梁，义贤者有吴季。但不知项是何世人也，或恐是项羽之叔项梁，而不应圣於季子也。
　　酆都稻名重思，其米如石榴子，粒异大，色味如菱，亦以上献仙官。后又有叙重思事，既是异日所说，两出自非嫌。石榴子，即世之安石榴也。
　　炎庆甲者，古之炎帝也，今为北太帝君，天下鬼神之主也。炎帝神农氏，造耕稼，尝百药，其圣功不减轩辕、颛顼，无应为鬼帝。又黄帝所伐大庭氏称炎帝，恐当是此，非神农也。又外书云神农牛首，今佛家作地狱中主煞者亦牛首，复致疑焉。四明公升擢既有年限，太帝位秩亦应加崇极。此虽已三千余年，或恐如世中帝王不转，而公辅屡迁也。
　　武王发，今为鬼官北斗君。文王之子周武王也，姓姬名发，伐殷纣而为天子，即位二年崩。《礼》云年九十三，《竹书》云年四十五。按后云四明公并得升仙阶，而不道北斗君。既仰隶玉晨，亦应预同迁品耳。
　　夏启为东明公，领斗君师。禹之子也，姓姒，《竹书》云在#2位三十九年亡，年七十八。自崩灭后至今己卯岁，允二千四百二十五年。案司命说，启在位二千四百年，得上补九宫。如此则宋元徽四年去矣。
　　文王为西明公，领北帝师。文王名昌，《礼》云年九十七亡。此父子并得称圣德，而不免官鬼，虽为煞戮之过，亦当是不学仙道故也。
　　邵公奭为南明公，邵公名奭，文王庶子，食采於邵，卦#3於燕国。按周公、邵公、太公，俱佐命克纣，公#4在不殊。而周公有圣德，仙鬼之中，并无显出。太公执匏秉钹，威罚最深，乃载出列仙。邵公恩流甘棠，翻为魁职，亦复难了，皆当各缘其根本业分故也。酆都唯有六宫，而周文王父子顿处其三，明周德之崇深矣。
　　吴季札为北明公。吴王寿梦之少子，阖阊之叔父，太伯之后也，亦姬姓，让国居乎延陵，今季子庙是也。虽有仁贤之德，乃亚乎先圣，亦有殊例。寻此诸公，前后参差，当是道时代谢用人也。自夏启已来二千余年，方得迁改，乃十倍於地下生者之数，明仙家品例，故为贵妙。
　　四明公复有宾友四人，然此四公后并当升仙阶也。四明主领四方鬼。宾友四人，其事在后。又按后定录告云：邵奭为东明公，行上补九宫右保。此乃仙阶之证，而与前不同。且启尚未去，邵理不得仙，恐脱耳，误云邵耳。既云东明公，则应犹是启也，其疑事别在后也。
　　西明郎十六人，主天下房庙鬼之血食。此郎亦应是隶西明公。房庙血食，是受命居职者，非谓精邪假附也。
　　周觊为鬼官司命帅，今以邓岳、程遐二人代，以其多事故也。周顗，字伯仁，汝南安城人，仕晋过江，位至尚书仆射。元帝永昌元年，王敦南下，遣收於石头南门，被害，年五十四，追赠光禄开府，缢康侯。邓岳，字伯山，陈郡人，讨郭默有功，咸宁初为平南将军广州刺史，於州病亡。辛玄子后云：邓岳为谢幼舆司马，此当是已迁也。程遐，代郡人，为石勒谋臣，妹为勒妻，官至右仆射，开府代郡公，勒死，为石虎所煞也。
　　西明都禁郎贾谊，昔为治马融事不当，被黜守泰山，泰山君近请为司马，已被可。贾谊，前汉文帝时为梁孝王傅，忧愤呕血而死。后云荀颇为泰山君，用曹洪为司马，今当代曹也。马融，字季长，扶风人也，博学有才理，郑玄之师也，仕后汉为南郡太守，未尝按剑杀人，忤梁冀，被徙朔方，於路自刺不死，后赦还，拜议郎，延寿九年病亡，年八十九。融别传复小异此耳。
　　南门亭长，今用周抚代郗鉴。一门有二亭长，辄有四修门郎，一天门凡八修郎也。门郎为天门亭长下官，此是北帝门也。《后汉》云：主南北门钥，则一宫有二天门也。《苏韶传》云：修门郎有八人，乃言颜渊、卜商今见居职，恐此不然。周抚，字道和，浔阳柴桑人，周访子也。先为王敦将，东下伐都事败，与邓岳俱#5走西阳蛮中，敦被杀，赦#6出又为将，讨苏峻，后伐蜀平李势，封建成公，为镇西将军，益州刺史，乃三十许年，兴宁三年病亡，赠征西将军，谧襄公。郄鉴，字道微，高平人；即愔父也。永昌元年率诸流民来渡江东，后讨平王敦，封高平公，又为车骑大将军兖州刺史，镇广陵，复镇徐州，苏峻平，拜司空，改封南昌公，犹镇京兆城，咸康五年病亡，年七十一也，赠太宰，谥文成公也。
　　北斗君天门亭长，今是臧洪，臧洪代隗嚣。又一人是王波，新补。此亦正是南门尔，其余四明公四宫门，亦应大有，并不显出。臧洪，字子源，广陵射阳人，慷慨有节义，汉末，洪举义兵诛董卓，后为清州#7及东郡太守，背袁绍，绍攻围，食尽被擒，乃害之。隗嚣，字季孟，天水人，有才德，为物所附，前汉末据陇西，自称王，建武元年光武伐之，愤逼得病，兼饿遂亡。王波，渤海人也，晋尚书会史，有才能，投石虎为中书监彼也。
　　纪瞻本为抚河将军司马，今为北天修门郎，代田录。瞻与虞潭，更直一日守天门。北天，犹应是北帝门也。纪瞻，字思远，丹阳句容人，初仕昊为中郎将，吴平还洛，举秀才，稍迁为会稽太守，迁侍中、尚书仆射、骠骑将军，泰宁三年病亡，年七十二，赠开府，谥穆侯。田录，魏武帝时为程昱参军，后为河问太守，反叛，为阎柔所破尔。虞潭，字思奥，会稽余姚人，即虞杳孙也。位至卫将军、右光录、开府武昌侯。咸阳八年病亡，年七十，赠光禄，谥孝列侯也。
　　魏钊领庐山侯。钊字君思，会稽人，仕晋成穆公#8世，司徒、左长史、丹阳尹，至左民尚书平寿侯，永和七年病亡矣。
　　顾和从辽东戍还，有事已散，北帝当用为执盖郎。盖郎范明，迁补典柄侯。顾和，字君孝，吴郡人，少孤有志操，仕晋为吏部侍郎、御史中丞、吏部尚书、领军尚书仆射、尚书令，永和七年病亡，年六十四，赠侍中司徒，谥穆公。月书不显范明，唯前汉有范明友，恐非是此人。又诰试许先生者，称典柄侯周舫，主非吏者严白虎。寻典柄侯犹应是典柄，呼之脱到尔。周鲂，字子鱼，吴郡阳羡人，周处父也，仕吴为鄱阳太守，甚有威惠。严白虎者，吴郡人也，以孙策时入山聚众，策讨之，乃散奔余杭死，弟名舆，亦勇健，策伪与会，乃戟刺杀之尔。
　　殷浩侍帝晨，与何晏对。此有八人，事在后。殷浩，字渊原，陈留长平人，康帝建元初为扬州刺史，永和六年进中军将军，都督五州，北伐姚襄败还，为桓温所废，徙东阳，永和十二年以忧亡。善能谭论，后与何晏对也。晏字平叔，何进孙，善言玄理，位至侍中尚书，党曹爽，为司马宣王所诛。
　　温太真为监海开国伯，治东海，近取杜预为长史，位比大将军长史。温峤，字太真，太原祁人，仕晋为江左平南将军，江州刺史，下平苏峻，位至骠骑将军开府，封始五公，咸和四年病亡，年四十二，赠太将军，谥中武公。杜预，字元凯，京兆杜陵人，博识多智，注春秋。仕晋，起家尚书郎，位至都督荆州，镇襄阳，伐吴有功，封当阳侯，太康五年还洛，於邓县病亡，年六十三，葬洛阳，赠征南大州军#9，谥成侯。
　　何次道始从北帝内禁御史，得还朱火宫受化，以其多施惠之功故也。后辛玄子亦云如此。次道，名充，庐江潜人，位至尚书令、骠骑将军，除扬州刺史，录尚书、辅正世业，奉佛，多施惠，立功德，每为善事，以永和二年正月戊寅病亡，年五十五，赠司空，谥文穆公。按如此旨，鬼职杂位非四明公，而犹得受化朱宫，升居仙品者，此当是深功厚德之所致也。
　　魏武帝为北君太傅。北君，则北斗君周武王也。四明各有宾友，恐北斗君不置此职，当以太傅准之。魏武帝曹操，沛国谯人，英雄拨乱，匡定天下，封魏王，加九锡，献帝建安二十五年正月病亡，年六十六。此年十月魏文仍受禅，追赠太祖武皇帝也。
　　其余多不能复一二，盖鬼神之事不足示於世也。荀公言也。荀公即是荀中侯，既隶司命，统诸鬼官，故究知之。但论事参差，前后递互，如似随问随答，非自然叔述者也。世人多不信幽冥鬼神，故戒勿宣示，若致疑谤，益漏失尔。右此前一段所说，不记何年月，以后王逸少事检之，则犹应是乙丑年也。
　　人外床当令高，高则地气不及，鬼吹不干，鬼气之侵人，常依地而逆上。鬼者阴物，多因藉以宣其气，或附人畜，或依器物，或托饮食，然后得肆其凶毒耳。昔有人病在地卧，於病中乃见鬼於壁穿下，以手为管而吹之，此即是鬼吹之事也。
　　人外室宇，当令洁盛，洁盛则受灵炁，不盛则受故炁。故炁之乱人室宇者，所为不成，所作不立。一身亦耳，当洗沐澡洁，不尔无冀矣。故炁皆谓鬼神尘浊不正之炁，此等皆承人为恶，既灵助无主，道岂可议也。
　　勿道学道，道学道，鬼犯人，事亦不立，使人病，是体未真故也。真诰亟多此戒，云一言一事泄乃灭筹，岂但疾病而已，所谓仙者必实学，何趣说之耶，群魔伺察有如影响也。
　　山世远受孟先生法，暮卧，先读《黄庭内景经》一过乃瞑，使人魂魄自制练，但行此道二十一年亦仙矣，是为合万过也，得三四过乃佳。北岳蒋夫人云：读此经亦使人无病，是不死之道也。此四条并是可承用事，已别抄在第三篇中，孟先生即应是京兆孟君，及属用郑承者。前篇有西岳蒋夫人，今火#10天下岳，未审有两人，为是误也。
　　夜行常琢齿，琢齿亦无正限数也。煞鬼邪鬼常畏琢齿声，是故不得犯人也，若兼之以漱液祝说亦善。叩齿即神存，故鬼邪不得干。今修上道者，日夜既但有此事，所以并得长生尔。
　　昔鲍助者，济北人也。助既少微，外书不显。都不学道，亦不知法术，年四十余，忽得面风气，口目不正，炁入口而两齿上下恒相切拍，甚有声响，如此昼夜不止，得寿年百二十七岁，后乃遇寒，过大冰，堕长寿河中死耳。北帝中间亦比遣煞鬼，及日游地殃使取之，而此数煞鬼终不敢近助。鬼官问其故，天煞答云：此人乃多方卫，以制於我，常行叩齿呜打天鼓，以警身中诸神，神不敢散，鬼气不得入，是以无有缘趣得煞之耳。以此论之，若助不行冰渡河，亦可出千岁寿不啻也。当是遇大寒冻，步行冰上，口噤不能复叩齿，是故鬼因溺着河中耳。患风病而齿自叩动者，犹尚辟死却煞鬼矣，何患道士真叩齿，呜天鼓，具身神耶。仙方云：常吞液叩齿，使人反少。以此而言，人命便无定限，一切皆是夭遏耳。若修道精勤，如鲍助啄齿，何容不得永年，正患有时懈替，则为鬼所袭，同於溺河之毙也。凡诸鬼亦是不能灵智，乃以风病为多术，岂胜谬邪。
　　酆都山上树木水泽如世间，但稻米粒几大，味如菱，其余四谷不尔，但名稻为重思耳。杜琼作《重思赋》曰：霏霏春茂，翠矣重思，灵炁交被，嘉谷应时，四节既享，祝人以祀，神禾郁乎，浩京巨穗，横我玄台，爰有明祥，帝者以熙，此之谓矣。此更说酆都中事，仍复及重思耳。说祝人有祠者，不容有蒸尝之义，当即是前所云献奉仙官故也。又鬼年限足，应受余生，亦复死便有祠事矣。杜琼字伯瑜，蜀人也。博学有才思，注韩诗，兼明数术，逆记魏当代汉，仕刘禅时，为鸿胪太常，延熙十三年亡，年八十余耳。
　　侍帝晨有八人：徐庶、庞德、爰偷、李广、王嘉、何晏、解结、殷浩，并如世之侍中。李广，汉武骁骑将军，征匈奴时被吏谴，愤慨自刎而死。王嘉，蜀郡人，平帝时为郎中，至王莽，乃弃官还乡，不肯臣公〔孙〕述，伏剑而死。徐庶，字元直，颖川人，荐诸葛亮於刘备，后魏武虏其母，乃归魏，仕至中丞，明帝大和中病亡。庞德，字令明，南安人，随张镇南降魏武，拜立义将军，屯樊城，为关羽所害，谥杜侯，迎丧葬邺，身首如生。爰愉，字世都，濮阳人，有才辨，多术艺，事晋武，辟司徒魏舒府，位至侍中、中书令监。解结，字稚连，济南人，系弟也。一仕晋黄门侍郎、中丞、荆豫州刺史、尚书。赵王伦时，为孙秀所害也。何、殷二人，以注在前，前所说唯道二人，今当是更请问，乃悉具显之。
　　四明公及北斗君并有侍帝晨五人，其向者八人，是北大帝官隶耳，选用亦同。侍帝晨之号，仙官亦有，俱是侍中位也。此言选用并同，不知止取名位，当品才识，兼论功德耶，此诸人才位永不相类，恐幽途所诠，别当有以耳。
　　又有中郎直事四人，如世之尚书也。戴渊、公孙度、刘封、郭嘉，今见在职。封者，是玄德之养子。此职应是太帝领僚，如今散曹尚书耳。戴渊，字若愚，广陵人也，仕晋，历位至护军、尚书仆射、骠骑将军，与周颇俱为王敦所害，赠光禄，谥简侯。公孙度，字叔济，辽东人，渊之祖也。初为辽东太守，建安中遂僭号称王，建太子羽仪，传国子康，至孙渊，被司马宣王所煞。开封#11，本罗侯寇氏子，刘备未有儿，养为息，性刚猛，有气力武艺，后建节度，赐死。此异族为嗣，亦是仍得袭姓也。郭嘉者，字奉孝，颖川阳翟人，魏武谋臣，为军谋祭酒，病亡，年三十八，谥真侯也。
　　玄德今为北河侯，与韩遂对统，今属仙官。仙官又有北河司命禁保侯，亦司三宫中事，乃隶东华官，保命君领之。此则是北河侯，必是相统属矣。刘备，字玄德，涿郡人，初起义兵，后遂逮蜀称尊号，三年病亡，年六十三，谥昭烈皇帝。寻于时同为三国之主，魏武、孙策今位任皆高，刘此职虽小，而隶仙官，其优劣或可得相匹也。韩遂，字文纣，某某人，汉末阻兵，构乱西土，建安二十五年魏武伐之，奔金城之内，为其将麴演等所害。遂乃骁雄，而未免寇难，乃得与刘备对仕，殊为不类。兼隶仙官，益复超显也。
　　又有大禁晨二人，如今尚书令，汉光武及孙文台二人居之。光武刘秀，字文叔，高祖八代孙，起兵讨王莽、赤眉，平定天下，即位三十三年病亡，年六十三。孙坚，字文台，吴郡人，策父也。袁卫表为破鲁（虏）将军，豫州刺史，讨董卓，后伐刘表。初平二年，为表将军黄祖部下人所射亡，年三十七。坚虽忠烈而位微，今与天子同职，亦似韩遂之匹玄德也。
　　又有中禁晨，如今之中书令监，有二人，颜怀、杨彪二人居之。怀字思季，彪字文先者。颜怀，字思季，未聪此人。杨彪，字文先，弘农人，汉司空，杨修父也。值董卓传乱，扶济献帝，东西危苦，备经三司，至魏文黄初六年乃亡，年八十四。
　　许长史父，今为弹方侯。弹方侯有二人，各司南北。许长史为南弹方侯，刘赞为司马，鲍勋为北弹方侯，韦遵为司马，亦各主南北门钥。许领威南兵千人，鲍勋领威北兵千人，大都备门、主收执而已，如今世有羽林监威南威北兵，如道家天丁力士甲卒之例也。二禁晨及南北弹方侯，亦应并是北帝官属也。受此语时，未必不呼许名，恐是杨自不疏之耳。北帝咒所谓威南、威北，即谓此兵，当是骁勇者也。许氏事具在别篇。刘赞，字正明，会稽长山人，少为部吏，好读兵书，慷慨有大志，击黄巾贼伤足，一脚屈，遂自割筋得伸，后为左护军，与孙峻征淮南，未至病困，为魏将蒋斑所逼被害，年七十。鲍勋，字叔业，鲍宣九世孙，即鲍信子也，清白有高节，汉建安中为中庶子黄门郎，魏文帝御史中丞，数谏诤忤旨，左迁治书执法，后被诛。韦遵，字公艺，吴人，即韦昭之孙也。博学有文才，善书，仕晋成穆之世，为尚书佐民郎，中书黄门侍郎，代王逸少为临川郡守，以母忧亡，年六十四也。
　　孙策为东明公宾友。孙坚长子，字伯符，汉末嗣父领众，先制江东，乃欲定中国，拜讨逆将军，封吴侯，临过江轻猎，为仇客所射，疮发而亡，年二十六，弟权代任，后追镒长沙桓王。策初从东出，煞道士干吉，后照镜见之，惊忿叫，故疮溃而死。寻项羽之英杰，逾於孙远矣，俱是不得王，而独不显出，乃历世相传，云为吴兴十山王，常居郡厅上，故太守不敢上，上者辄死，亦别为立庙，呼为霸王也。
　　真诰卷之十五竟
　　#1『少好道』，应作『少道』，人名。
　　#2『在』字原误作『卯』。
　　#3『卦』应作『封』。
　　#4『公』字当作『功』。
　　#5『俱』字原误作『但』。
　　#6『赦』字原误作『赫』。
　　#7『清州』当作『青州』。
　　#8『晋成穆公』当指晋成帝、穆帝。
　　#9『大州军』当作『大将军』。
　　#10『火』字当作『考』。
　　#11『开封』应作『刘封』。
　　真诰卷之十六
　　金阙右卿司命蓬莱都水监梁国师贞白真人华阳隐居陶弘景造
　　阐幽微第二
　　汉高祖为南明公宾友，刘邦字季，沛郡丰人，起自布衣，伐秦平项，创汉之基，即位十二年病亡，年六十二。
　　晋宣帝为西明公宾友，司马懿，字仲达，河内人也，魏世为大将军、太传，嘉平三年病亡，年七十二，赠相国，谥宣文侯，晋武受挥，追谥高祖宣皇帝。
　　荀或为北明公宾友。荀或，字文若，颖川人，汉武末#1为尚书令，有风仪识鉴。初为魏武谋臣，欲以安汉社稷，被疑，惧服药自尽，年五十，谥敬侯，追赠太尉。荀之列在宾友，亦如延陵之匹四明，位虽非亚而德望贤矣。
　　其中宿运先世有阴德惠救者，乃时有径补仙官，或入南宫受化，不拘职位也。在世之罪福多少，乃为称量处分耳。大都行阴德，多恤穷厄，例皆速诣南宫为仙。在世行阴功密德，好道信仙者，既有浅深轻重，故其受报亦不得皆同，有即身地仙不死者，有托形尸解去者，有既终得入洞宫受学者，有先诣朱火官炼形者，有先为地下主者乃进品者，有先经鬼官乃迁化者，有身不得去，功及子孙，令学道乃拔度者，诸如此例，高下数十品，不可以一求之。
　　庾元规为北太帝中卫大将军，取郭长翔为长史，以华饮为司马，此所谓军公者也，领鬼兵数千人。辛玄子所说与此大异，恐是受有前后，或能几被迥换故耳。庾亮，字元规，颖川人，咸和中为征西将军、江荆豫三州刺史，镇武昌。咸康六年於镇病亡，年五十二，赠太尉，谥文康公。未病时，乃独见陶侃乘舆来让之，於此得病而亡。郭翻，字长翔，武昌人，少有高志，庾欲引为上佐，不肯就，亡后与其儿《灵语》云：庾公作抚东大将军，治在东海之东，统十万兵，取吾为司马。间者本欲取谢仁祖，选官以为资望未足，蒋大侯先取为都尉，是以拘逼王长豫为长史，委以军事，甚有高称。又云王丞相为尚书令，大用事，决万机。按如此语，即玄子所说，如复似应在前，今以郭为长史，当是后更转任，但谢仁祖在世为仆射、镇西将军，乃言资望未足，殊为难辨。王丞相即王导，长豫是导之元子，早亡。华歆，字子鱼，平原人，为豫章太守，同孙策，策亡从魏武帝，历显位为司徒、太尉，封博平侯，太和五年亡，年七十三，谥敬侯。
　　孔文举为后中卫大将军，以张绣为司马，唐固为长史。孔融，字文举，鲁人，孔子二十代孙，汉末名士，为北海太守，后为曹公所害。张绣，武威人，济从子也。汉末因乱起兵，后降魏武，为破羌将军，从征乌丸，未至柳城亡，谥定侯。唐固，字子正，丹阳句容人，修身谨行，博学儒卫，注《国语》、《公羊》、《谷梁传》。孙权汉武#2四年，为尚书仆射，年七十余病亡耳。
　　陶侃为西河侯，亦领兵数千，近求滕含自代，犹未许侃，以徐宁为长史，宁坐收北阙叛将不擒，免官，当以蔡谟代宁。陶侃，字士衡，先自丹阳人，迁居鄱阳，后徙庐江，而属浔阳柴桑。晋世累经征讨，大有功，位至侍中、太尉，都督八州，荆、江二州刺史，长沙公。咸和四年还长沙、亡於樊溪，年七十六，赠大司马，谥桓公。庾亮代之，而郭长翔《灵语》云：陶公正有罪谪，未得叔用。又《别记》云：陶公亡后，少时遣先奋死，传教与其儿。相传云：公谢郎连与庾公相言语天上事始判，故令郎知。于时庾犹存，后三四年而亡。滕含#3，子并，南阳西鄂人，永和中为平南将军、广州刺史，于州病亡，谥戴侯。陶以其自代资位，复是奇悬。徐宁，字安期，束海剡人，羡之祖也。初，桓累举与庾亮，为护军功曹，称为添岱清士，后仕至正员吏部郎、冠军江州、顺阳简侯。羡之年少时，尝来形见，自称我是汝祖，戒其祸福，后并如言。蔡谟，字道明，陈留考城人，克子也。位至扬州刺史，又授司徒，不受，永和十二年病亡，年七十六，赠司空，谥文穆公。寻此不擒叛将，亦是鬼鬼不能相制，由如人也。人皆非自然威摄，仙真犹尚握节持铃，以勒比辈，而况其间类乎。
　　四镇皆领鬼兵万人，中官领兵不过数千。四镇有泰山君、卢龙公、东越大将军、南巴侯四官，各领万人。四镇非正是四方，今此处并在中国，迥还不过数千里耳，他方复应大有，所以后言数百处也。
　　何曾为南巴侯。何曾，字颖考，陈郡阳夏人，何夔子也。性豪侈而博学孝悌，初仕魏世，稍迁尚书、征北将军、司徒，封朗陵侯，晋太尉太保太宰朗陵公，太始四年亡#4，年八十余，缢曰元公。
　　曹仁为卢龙公。曹仁，字子孝，魏武从弟，雄勇冠世，善弓马，数从征伐有功，位至车骑将军，都督荆阳#5益州诸军事、大将军，封陈侯，黄初四年病亡，年五十六，缢曰忠侯也。
　　刘陶为东越大将军。汉魏晋凡有三刘陶。后汉者字子奇，颖川人也，灵帝侍中、尚书令，后系狱闭黑而死。魏世者字季冶，淮南人，刘晔之子也，才辨而无行，曹爽用为选部郎，后出平源#6太守，景王诛之。晋初者字正舆，沛国人，永嘉中为扬州刺史。些二人不知何者是东越大将军，以意言之，多是正舆耳。
　　荀觊为太山君。荀颇，字景倩，或第四子也。博学有词理，佐命晋世，起家为黄门郎，迁尚书仆射，司空、太尉、太传。太始十年亡，年七十，谥曰康公。《苏韶传》云：刘孔才为太山公，欲反，北帝已诛灭之。孔才即刘邵也。又梅颐为豫章太守，梦被召作太山府君，克日便亡。不知此二位与君复各是异职否耳。又云有太山令。
　　领一万兵镇处，亦有数百处也。领数千兵镇处，亦有数百处，更相统隶耳，皆有长史司马。王文度镇广陵，忽见卒来，召作平北将军、徐兖二州刺史。王云：我今已作此官。卒云：此是天上职耳。须臾去，寻迎至而亡失。天地间事理，乃不可限以胸臆而寻之。此幽显中都是有三部，皆相关类也。上则仙，中则人，下则鬼，人善者得为仙，仙之谪者更为人，人恶者更为鬼，鬼福者复为人，鬼法人，人法仙，循还往来，触类相同，正是隐显小小之隔耳。达者监之，便无复所关。
　　荀颌取顾众为太山将军，用曹洪为司马，桓范为长史。顾众，字长始，吴郡人，顾恺孙，顾秘子也。仕晋丹阳尹，领军尚书仆射，永和二年亡，年七十三，追赠特进，谥靖伯。曹洪，字子廉，魏武从弟，家大富而俭吝，数征伐，为骠骑将军，封乐成侯，太和六年病亡。桓范，字元则，沛国人，有才学筹策，仕魏世，位至太司农，党曹爽被诛也。
　　王逸少有事，系禁中已五年，云事已散。即王右军也。受时不欲呼杨君名，所以道其字耳。逸少即王庭兄旷之子，有风炁，善书，后为会稽太守，永和十一年去郡，告灵不复仕。先与许先生周旋，颇亦慕道，至升平五年辛酉岁亡，年五十九。今乙丑年，说云五年，则亡后被击。被系之事，检迩未见，其咎恐以怼憾告灵为谪耳。
　　蒋济为南山伯，领二千兵。蒋济，字子通，楚国平阿人，仕汉魏，历位至太尉，从宣王诛曹爽，其年亡，谥景侯。为领军时，有其妇梦亡儿为太山五伯，来迎太庙西，孙阿为太山令，求嘱阿乞转在好处。济即为仍之，阿亦即亡。后又梦云：已蒙转录。事凡如此例。鬼官职位虽略因生时贵贱，而大有舛驳，皆由德业之优劣，功过之轻重，更品其阶叔，不复得全依其本基耳。
　　王庾为部鬼将军。庾字世将，琅琊人，修龄父也。多才艺政书，善属文，解音声，位至平南将军、荆州刺史，年四十七病亡，赠骠骑，谥康侯也。
　　此有识位者，粗相识耳。其无位者不可一二尽知之。如此散者无限数也。此皆后段所说，似犹是荀中侯，所以止道或不称姓，而顗复云姓，恐以分别周顗也，所说人多是近世，当由代谢参差，兼易忆识者矣。三代乃远，而两汉魏晋，实有一段才名人，如刘向、董仲舒、扬雄、张衡、蔡邕、郑玄、王弼、阮、嵇之俦，并不应空散。数术有如管、郭，亦无标边，故当多不隶三官，颇得预於仙家驱任矣。前论帝王中亦不均，魏文、晋武，受命之主而不显，反言魏武、晋宣。孙权应与刘备同，亦不载，道策。此并当启国之基，功高乐推故也。其继体守文之君，都无所出矣。 
　　右以前后两过受事，皆是杨君受旨，书多儳治。又掾更写两本，悉无异，并各成一卷，相随始末讫此耳。
　　许肇今为东明公右帅晨。帅晨之任，如世间中书监。许肇，字子阿，即长史七代祖，司徒敬也。虽有赈救之功，而非阴德，故未蒙受化，既福流后叶，方使上拔，然后为九宫之仙耳。此帅晨之官，四明亦并应有之。
　　邵奭为东明公，云行上补九宫右保公。前云邵为南明公，今乃是东，若非名号之误，则东南之差，既寻当迁擢，则必应是启中君，脱尔云邵耳，亦可是有甘棠之德，故不限其年月耳。
　　右七月十六日夜，定录君所告。
　　此二条别受，不关酆记部。
　　辛玄子自叙并诗
　　此下剪除半行去，不知当是何字也。
　　玄子，字延期，陇西定谷人，汉明帝时谏议大夫，上洛、云中、赵国三郡太守辛隐之子。辛隐，字某某，检外书未得此位业。按诸辛旧关陇豪族，前汉有辛庆忌，后汉有辛缮，并高直之士，辛毗是其七世孙，则隐是毗之八世祖，但一百四五十年中而已，八世嫌其太促耳。玄子少好道，遵奉法戒，至心苦行，日中菜食，炼形守精，不遘外物。州府辟聘，一无降就，游山林，弃世风尘，志愿凭子晋於维岑，倡陵阳於步玄，故改名为玄子，而自字延期矣。不图先世之多愆，殃流子孙，结眚刊於帝简，运沉逮於后昆，享年不永，遂没命於长梁之津。西王母见我苦行，酆都北帝愍我道心，告勑司命，传檄三官，摄取形骸，还魂复真，使我颐胎，位为灵神，於今二百余年矣。溺水致命，事同王衍之女，恐即此形骸皆不复得生，并是反质胎神耳。虽有道心，而无道业，故不得便居仙品也。近得度名南宫，定策朱陵，藏精待时，方列为仙，而大帝今且见差，领东海侯，代庾生，又见选补禁元中郎将，为昊越鬼神之司，王事靡盐，斯亦劳矣。若夫冠晨佩青，萧条羽袂，呜铃仙阶，转軿琼室者，虽实素心而卒日也。恨未便得与玄真并罗，同晏琨塘，察钧韶之遗音，攘灵芝乎幽峰，振翠衣於九霄，舞玄翮於十方耳。方当摄御群鬼，领理是非，处众秽之中间，声交於邪魔之纷纭，事与道德为阔，眼与盱真为炼，熟比熙寂於玄境，逍遥於太初哉。夫同声偕合，物亦类分，相闻邈矣，系景委积，是以名书上清，丹录玄殖，有道之气，与灵合德，托体高辉，故来相从，今赠诗三篇，以叙推情之至也。其辞曰：杨君既为吴越司命，董统鬼神，玄子职隶，方应相关，故先造以陈情也。寻鬼书既异，不应是自运笔，亦当口受疏之耳。
　　畴昔入冥乡，顺驾应灵招。神随空无散，炁与庆云消。形非明玉质，玄匠安能雕。踝足吟幽唱，仰首玩呜条。林室有逸欢，绝此轩外交。遗景附圆曜，嘉音何寥寥。此篇叔事适之本志也。
　　寂通寄兴感，玄炁摄动音。高轮虽参差，万仞故来寻。萧萧研道子，合神契灵拎。委顺浪世化，心摽窈窕林。同期理外游，相与静东衣。此篇申情寄之来缘也。
　　命驾广酆阿，逸迹超冥乡。空中自有物，有中亦无常。悟言有无际，相与会濠梁。目击玄解了，鬼神理自忘。此篇论人鬼之幽致也。
　　玄子云：魏时辛毗，字佐治，是七世之孙也。汉建武一年，从陇西徙居颖川阳翟县。毗仕魏世，使持节大将军，司马宣王军帅卫尉，封侯。毗子名敞，为河内太守太常卿。所说并与《魏书》同也。
　　玄子云：庾生者，晋庾太尉也，北帝往用为抚束将军，后又转为束海侯，今又用为邓台侍帝晨右禁监。近取冯怀为司马。恃帝晨，如今世侍中。右禁监，如世右卫将军，而甚重。如说与前大异，当是后迁侍中，领卫，便是胜中怀将军#7也。帝晨无司马，此是右禁之职耳。冯卫#8，字祖思，长乐人，晋成帝时为太常、散骑常侍，卒追赠金紫光禄阶也。
　　左禁监是谢幼舆，以邓岳为司马。此则准左卫将军也。幼舆名鲲，即谢安伯谢尚之父也，为王敦长史，豫章郡太守，年五十三病亡，赠太常，缢康侯。邓岳已在前，而云代周顗为司马帅耳。
　　郄南昌公，先为北帝南朱阳大门灵关侯，后天转为高明司直。昔坐与刘庆孙争，免官，今始当复职也。高明司直，如世尚书仆射。前云郄为南门亭长，亭长恐即灵关之职，既以周抚代，故得转司直。而郭长翔《灵语》亦云：郄公甚屈，为天门亭长。旧选常用州征二千石，未有三公作也，如此所以得速迁。刘庆孙，名舆，中山人，刘越石之兄也。才识辩赡，为东海王越长史，永嘉中病指疽而亡，年四十七，赠骠骑将军，谥真侯也。
　　何次道今在南宫承华台中，已得受书，行至南岳中。此人在世，施惠之功甚多，故早得返形。前荀公说何始得还朱火，今言已受书，则玄子所受后成在后耳。
　　周伯仁近见用为西明公中都护。中都护，如世太傅之官也。坐选邓攸不平，左降为中护。中护准少傅。周本司命帅，当得程遐代而迁此官也。邓攸，字伯道，平阳襄陵人，仕晋为太子洗马、吏部郎、河东太守，为石勒所没。后得还江东，为吴郡太守、吏部尚书，自咸和元年病亡，赠光禄。攸从胡叛还时，乃弃其己儿，自担亡弟之子来渡江，遂自无儿，绝后嗣，谢安叹曰：天道无知，令邓伯道无儿。
　　右辛玄子所言，说冥中事亦多矣。今粗书其赢者耳，不复一二具说。此记虽玄子所受，而杂有杨君之辞也。杨书不存，今有掾写本耳。此纸后又被剪缺，恐事亦未必尽。
　　夫至忠至孝之人，既终，皆受书为地下主者，一百四十年乃得受下仙之教，授以大道，从此渐进，得补仙官，一百四十年听一试进也。此地下主者，亦即是洞中所记李更等者，非别鬼官复为主者也。一百四十年一进，便入第二等，给仙人使，乃得稍受道教耳。至孝者能感激鬼神，使百乌山兽巡其坟埏也。至忠者能公犯直心，精贯白日，或剖藏煞身，以激其君者也。比干今在戎山，李善今在少室，有得此变炼者甚多，举此二人为摽耳。比干剖心，可为至忠，至於孝子感灵者，亦复不少，而今止举李善，如似不类。当李善之地，乃可涉忠而非孝迹也，恐以其能存李元后胤，使获继嗣，因此以成其孝功，所不论耳。若程婴齐、孙杵臼，亦应在孝品矣。李善，字次逊，本南阳育阳李元家奴。汉建武中，元家人之死尽而巨富，唯尽一孤儿，名续祖，尚在孩抱。诸奴复共欲煞之，而分其才。善乃密负续祖逃瑕丘山中，哺养乳，乃为生计。至十岁余，出告县令锺离意，意於是表荐，悉收其群奴煞之，而立续祖为家，光武拜善为太子舍人，后迁日南、九江太守。其事迹正是如此，而《锺离传》所说，少复有异耳。
　　夫有上圣之德，既终，皆受三官书，为地下主者，一千年乃转补三官之五帝，或为东西南北明公，以治鬼神，复一千四百年，乃得游行太清，为九宫之中仙也。以年限言之，是圣德更不及忠孝也。计此终后凡二千四百年，乃得入仙阶，益知前应是夏启，非召公明矣。季子亡后，至晋兴宁，始八百八十许，未满千岁，不知那已为明公耶。邓都中所记，都无顿说五帝者，恐此如北帝之例，复有五耶。所以后言英雄者，为五帝上相，而北帝有秦皇矣。又《苏韶传》云：扬雄、张衡等为五帝。扬、张既非上圣，爵位亦卑，不应得与炎帝为俦，复当或有小五帝，不论耳。扬、张之事，亦或不然也。
　　夫有萧邈之才，有绝众之望，养其浩然，不营荣贵者，既终，受三官书为善爽之鬼，四百年乃得为地下主者，从此以进，以三百年为一阶。此事是高士逸民之品也。从主者以去，是入仙阶，不复为鬼官耳。
　　夫有至贞至廉之才者，既终，受书为三官清鬼，二百八十年乃得为地下主者，从此以渐，得进补仙官，以二百八十年为一阶耳。此格复是小胜高士，而年数倍於忠孝，故知忠孝贞廉，为行之耳。
　　夫至廉者，不食非己之食，不衣非己之布帛，王阳有似也。此目应以夷齐为摽，高士中亦多此例，而今乃举王阳，当年淳德自然，非故为皎洁者也。王阳，先汉人也。
　　夫至贞者，纷华不能散其正炁，万乘不能激其名操也。男言之，务光之行有似矣。女言之，宋金漂女是也。贞者，非止不淫於色，亦是淡乎荣利也。务光辞扬让，而负石投河。宋女，恐是子胥所逢浣纱於漂水之阳者，后既投金以报之，故谓之金漂。漂字或应作漂字耳。
　　先世有功在三官，流逮后嗣，或易世炼化，改氏更生者，此七世阴德，根叶相及也。既终，当遗脚一骨以归三官，余骨随身而迁也。男留左，女留右，皆受书为地下主者，二百八十年乃得进受地仙之道矣。临终之日，视其形如生人之肉，脱死之时，尸不强直，足指不青，手足不皱者，谓之先有德行，自然得尸解者也。此是先世有阴功密德，不拘於迩者，既非己身所办，故以一骨酬副三官也。此骨恐是质形之骨，非神形之骨，既被遗落，当复重生之耳。火都论仙鬼中诸人，在世有剖腹刎颈，支体分裂死者，永自不关后形，其神先以离出，故今形可得而毙伤残，初不断神矣。而世或有见鬼身不全者，盖是尸魄托骸者耳，非其大神本经之主也。尸解之说，复有多条，已抄记在第三篇中耳。
　　右此五条，皆积行获仙，不学而得，但为阶级之难造，道用年岁耳，要自得度名方诸，不复承受三官之号令矣。此虽五条而有七事，事中复有轻重，非至志者亦不办得此例也。今预在学道之品，微微小业，便可与之比肩，咒乃真妙者乎。由是言之，可不自督耳。
　　诸有英雄之才，弥罗四海，诛暴整乱，拓平九州，建号帝王，臣妾四海者，既终，受书於三官四辅，或为五帝上相，或为四明公宾友，以助治百鬼，综理死生者，此等自奉属於三官，永无进仙之冀，坐煞伐积，酷害生死多故也。酆宫中诸人职皆是矣。疑荀或一人清秀整洁，非跋扈虐害，唯以谋谟智策佐魏武耳，乃得为宾友，与汉高等比位，恐当别有旨趣。凡在世有才识艺解，为一时所称者，既没，并即随才受其职位，不必执其在生之小罪，先充诸考谪也。若过为非理，是所不论，若悠悠冗散，不辩异人者，罪无大小，悉当安之。#9
　　秦始皇今为北帝上相，刘季今为南明公宾友，有其人甚多，略示其标的耳。此是举建号帝王者之宗耳，北帝之有上相，亦当如四明之有宾友也。
　　齐桓公今为三官都禁郎，主生死之简录。晋文公今为水官司命。其楚严公、赵简子之徒数百人，今犹散息於三官府，未见任也。此等名位，自是三官之寮耳，无豫真仙家事矣。五霸亦一时之雄，齐桓、晋文处职并要。楚严公，即庄王也。简子虽非霸限，亦擅命专制，所梦天帝使射熊之事，必是北帝之府矣。《剑经序》称燕昭亦得仙。燕昭，六国时英主，遂不堕於三官，乃知炼丹独往，亦为殊拔也。从论忠孝已来，至此，并出掾写。《剑经》中东卿司命所说，即是鬼神事，谨抄出继此，以相证发。自三代已来，贤圣及英雄者为仙鬼中，不见殷汤、周公、孔子、阖闻、勾践，春秋时诸卿相大夫，及伍子胥、孙武、白起、王蓊，下至韩信、项羽辈。或入仙品而仙家不显之，如桀纣、王莽、董卓等，凶虐过甚，恐不得补职僚也。而异域有冒顿、跋顿、石块#10、石勒诸骁杰，亦都不预及言之耳。
　　真诰卷之十六竟
　　#1『汉武末』 当作『汉末』。
　　#2『汉武』，疑当作『黄武』。
　　#3『含』字下疑缺『字』字。
　　#4『亡』字原误作『十』。
　　#5『阳』字当作『扬』。
　　#6『平源』当作『平原』。
　　#7『中怀将军』，疑当作『中卫将军』。
　　#8『冯卫』，疑当作『冯怀』。
　　#9『安之』，疑当作『案之』。
　　#10『石块』，当指鲜卑檀石槐。
　　真诰卷之十七
　　金阙右卿司命蓬莱都水监梁国师贞白真人华阳隐居陶弘景造
　　握真辅第一
　　萧寂华门，研神保形，和魂夷炁，守养神关者，岂可以与夫坐华屋，击锺鼓，飨五鼎，艳绮统者同日而论之哉。大罗之与笼樊，俱一物耳，是以古之高人，皆去彼而取此矣。老氏宁闷闷，不察察，而况我之鄙夫。未知此一篇是何书中语，既有道之辞，故聊以抄出，是两手书耳。
　　玄玄即排起。注之曰：故玄玄以八风为橐钥，天地为堤防，四海为瓮罂，九州为裨糠，积之以万殊，蒸之以阴阳，其陶铸也。充隆吹累，刚柔清浊，象类不同，呼吸含吐。〔调弹〕#1恭柏荣。注之曰：九绝兽，神禽也，罔起此在乎，群丽揽搰乎。激奇之际，终年不足以极其变，万殊不足以适其内，日月不足以曜其目，八泽不足以游其足，青云为卑，九垓为浅，八弦为小，四极为近，以此变动无常，恒入芥子之内，玉晨之玉宝，太微之威神矣。玄玄即排起，调弹恭柏荣，并是《神虎隐文□挥神诗》中句，如今再注之，乃取扬雄《玄为论》中语，更小增损易夺之，故当是理符义会可得然也。
　　夫心与治游乎太和，唯唐虞能充其任矣。神与化荡乎无境，唯伏羲能承其统。故二十五弦之具，非牙旷不能以为神；弓矢质的之具，非羿逢蒙不能以为妙耶。此一篇亦是《玄为论》中语，不知此复以何所明喻耳。犹如引《抱朴外篇□博喻》中语也。凡有异处，皆以朱书为别如此也。
　　若夫奇神绦诡，恢谲无方，阴阳之所焕育，川泽之所函藏，则羲和浴日於甘渊，乌飞司景於扶桑，江斐登湄而解佩，二女御风於潇湘，潜蛟龙战於玄泉，蕃丘丧马於淮阳，灵洲海运於南极，东山遥集於帝乡，驿骊抗辔於巨龟，江使感梦於宋王。是以洞庭虽广，济之不容刃，庐龙虽峻，越之不崇朝，岷山悬岭，绝阔千仞，束马绵竹，则安乐归晋，辽海泱漾，横带天渠，公孙不竞，则其亡忽诸。若夫飞壶白马，即墨天山，三江之浸，九河之源，尚曷足语哉。吾子飞轩结驷，驾陌林薄，徒闻山河之宝，魏国所以未究，夫 吴起一言，而武侯心作也。此二条是庾阐《杨都赋》中语也。凡四条并异手书之，小度青纸，乃古而拙。此既与真书相连，故并存录，相随载之也。杨君。
　　秦始皇作长安渭水横桥，广六丈，南北三百八十步六十八间，汉时桥北置都水令丞，领徒千五百人，署属京兆，董卓坏之，魏武帝更作，广三丈，今桥是也。夫锺，瑞物也。当金氏之世，有六锺将必见乎。晋朝五霸诸侯，厥德过之，故六锺嘉瑞耳，非复耳，事误子孙也，预告宁无唈唈乎。此注下四十八字，黄民手所妄益，是载义羲#2十二年霍山崩出六锺，故欲附会宋祖，辄立此辞，而不知事类大乖，追可忿笑。
　　秦为阿房殿，在长安西南二十里，殿东西千步，南北三百步，上坐万人，庭中可受十万人。二世为赵高所杀於宜春宫，宫在城南三里，二世葬其傍。司马相如所云墓芜秽而不修者，是也。
　　秦敛天下兵器，铸以为铜人十二，置此十四字共一行，行前鱼烂，余十在今足令成字如此。之诸官。汉时皆在长安，董卓坏以为钱，余二人徙在青门裹东宫前。魏明帝欲徙诣洛，载至霸城，重不能致，今在霸城大道南。胸前有铭曰：皇帝二十六年，初兼天下诸侯，以为郡县，正法律，均度量，大人来见临洮，身长五丈，足迩六尺。秦丞相蒙恬、李斯所书也。
　　―缺失秦字庙中锺处四枚，皆在汉高祖庙中，魏明帝徙二枚诣洛，故尚方南铜驼巷中是也。
　　汉昭帝平陵，宣帝杜陵，二铜锺在长安，夏侯征西，欲徙诣洛，重不能致之。在青门裹道南，其西者是平陵锺，东者杜陵锺也。此后少始皇陵一事。
　　鸿门在始皇陵北十余里，《汉书》云张良解厄於鸿门者也。
　　秦王应是楚王，作秦王误耳项籍以沛公为汉王，都汉中，而分关中为三秦。章邯为雍王，都大丘，今槐里是也。司马欣为塞王，都栎阳，今万年县是也。董翳为翟王，都高奴。高奴县在咸阳西北今雀。
　　高祖自汉中北出袭，三面皆平之。《汉书》云：乘衅而运，席卷三秦者也。此三县今皆有都邑故处也。此后少十五六条事，当是零失也。
　　杜陵，宣帝陵也。宣帝少依许氏，在杜县，葬於南原，立庙於曲池之北，号曰乐游庙，因菀为名也。徙关东名族四十五姓，以陪杜陵。司马相如吊二世云：临曲江之隆洲，谓曲池也。此一条增损，语小异，不解那得始此。
　　右此前十条，并杨君所写，录潘安仁《关中记》语也。用白栈纸，行书极好，当是聊尔抄其中事。
　　东方有赤气，之内有咏言曰：小鲜未烹鼎，言我岩下悲。此是东华宫中歌诗之辞。
　　整控启素乡，河灵已前驱。此两句是挥神诗中之辞。
　　风伯不摇条，神虎所挟扶。十一月二十四日，鲦忽之间，闻洞房中云：在丹幞帐中有如人声，读书如此。此是存洞房三真事，并前条，并杨所自记所感闻之事也。
　　得书，知洗心谢过，甚叔虚心，相行复来，张生顿首。
　　觉题云许君
　　近知来有北行事，恨不面，今致黄长命缕一枚，后复果不，张生顿首。
　　觉题云杨君
　　梦见一人似女子，着乌毛衣，赍此二短折封书来。发读，觉见忆昔有此语，而犹多有所忘，又梦后烧香当进前室。此并记梦见张天师书信，云张生者即应是讳，今疏示长史，故不欲显之。又见系师注《老子内解》，皆称臣生稽首，恐此亦可是系师书耳。
　　兴宁三年四月二十七日，杨君梦见一人，着朱衣，笼冠，手持二版，怀中又有二版，召许玉斧出。版皆青，为字云：召作侍中。须臾玉斧出，杨仍指此是许郎。玉斧自说：我应十三年，今便见召，未解仪体。向人答：若尔可作刺。玉斧作属道，未解仪典，方习厉之，言须十三年。向玉斧揖而去。此掾书半纸，是口受写杨君所梦，故犹内杨事中。侍中之位，所谓侍帝晨者也。版青为字，即青镰白问也。
　　四月二十九日，夜半时，梦与许玉斧俱座，不知是何处也。良久，见南岳夫人与紫阳真人周君俱来，坐一床，因见玉斧与真人周君语曰：昔闻先生有守一法，愿乞以见授。周君曰：寡人先师苏君，往曾见，向言曰，以真问仙，不亦迂乎，仆请举此言以相与矣。玉斧曰：情浅区区，贪慕道德，故欲乞守一法尔。言未绝，周君又言曰：昔所不以道相受者，直以 吴伧之交而有限隔耳。周是汝阴人，汉太尉勃七世孙，故云伧人也。君乃真人也，且已大有所禀，将用守一何为耶？言讫，豁然而觉，竟不知在何处。此梦甚分明，故记之。
　　四月九日戊寅，夜鼓四，梦北行登高山，迷沦不寤。至明日，日出四五丈乃觉。觉忆登山半日许，至顶上，大有宫室数千问，郁郁不可名。山四面皆有大水，而不知是何处。某因仰天，天中见一白龙，身长数十丈，东向飞行空中，光彩耀天。因又见东面有白衣好女子，亦於空中行，西向就白龙，径入龙口中，须臾复出，三入三出乃止。又还某右边，向某，而又觉某左边有一老翁，着绣衣裳，芙蓉冠，柱赤九节杖而立，俱视其白龙。某问公：何等女子，径入龙口耶？公对曰：此太素玉女萧子夫，取龙炁以炼形也，此人似方相隶为官也。某又问：翁何人来登此宇？公答曰：我蓬莱仙公洛广休，此蓬莱山，吾治此上，府君故来，乃得相见我耳。某又问：公曰此龙可乘否？公答曰：此龙当以待真人张诱世、石庆安、许玉斧、丁璋宁也。某又问：一龙而四人共乘耶？公曰：此侍晨帝官龙也，譬如世辖车朱乌，更一日乘以上直也。须臾问，公呼此四贤，未来之问，某与公及此女，以敷席共坐山上，俱北向望海水及白龙，并有设酒食，酒中如石榴子，合食之，拌亦如世间拌，拌中鲑也。觉久久许，四人并束来，共乘一新犊车，青牛青油重车上来到，并揖此公及某，并共语。语毕，公见语曰：向所道四人，此则是也。觉张诱世年可五十，石庆安甚童蒙，年可十三四，许玉斧年如今日所见，丁璋宁年可三十四五许，并着好单衣，垂帧履版，惟庆安着空顶帻。公又曰：玉斧，府君师友也。某曰：不然。公又曰：张诱世，常山人，公弟子也。石庆安，汲郡人，钩翼夫人弟子也，才均德敌，并人士也。公因语四人言：君并可各作一篇诗以见府君，老子亦愿闻文笔之美言也。於是公各付一青纸及笔各一，以与四人，四人即取曰：但恐仓卒耳。
　　於是石庆安先作诗，其文曰：
　　灵山造太霞，坚岩绝霄峰。紫烟散神州，乘飕驾白龙。相携四宾人，东朝桑林公。广休年虽前，所炁何蒙蒙。寔未下路让，惟年以相崇。
　　次张诱世作诗，其文曰：
　　北游太漠外，来登蓬莱阙。紫云遘灵宫，香烟何郁郁。美哉乐广休，久在论道位。罗并真人坐，齐观白龙迈。离式四人用，何时共解带，有怀披襟友，欣欣高晨会。
　　次许玉斧作诗，其文曰：
　　游观奇山峙，漱濯沧流清。遥观蓬莱间，巘巘冲霄冥。紫芝被绛岩，四阶植琳谲。纷纷灵华散，晃晃焕神庭。从容七觉外，任我摄天生。自足方寸裹，何用白龙荣。
　　丁璋宁作诗，其文曰：
　　玄山构沧浪，金房映灵轩。洛公挺奇尚，从容有无间。形沉北寒宇，三神栖九天。同寮相率往，推我高胜年，弱冠石庆安，未肯崇尊贤。嘲笑蓬莱公，呼此广休前。明公将何以，却此少年翰。
　　四人作诗毕，并以呈公，公读毕而笑曰：此诗各表其才性也。石生有逸才而轻迈，张生体和而难解，许生广慎而多疑，丁生率隐而发迟。夫轻迈则真炁薄，难解则道不悟，多疑则思无神，发迟则得灵稽，所谓殊途者也，若能各返其迷悟，其所悟不当速也，府君弟子所谓管辖请论有疑，疑则无神者矣。
　　言诗毕，各起兵共下山，下山之顷，又见此女子乘白龙而北去，某与诸人步行南下，至山下而各各别去。公曰：复二十年，当共会於七业宫，游此地也。於是豁然乃悟，汗流终日，不能饮食。初下半山，见许主簿来上，相逢於夹石之间，公语主簿曰：汝何来迟？吾为汝置四升酒，在山上坐处，可往饮之而还。逐我。主簿即去上山，须臾见还，行甚疾，未至山下相及，公曰：美酒不？答云励．犹恨酸。公曰：此太平家酒，治人肠也。彦曰欲得长生饮太平，何酸之有耶？故是野家儿也，守一慎勿失，后当用汝辅翼君。於是共至山下，各别，某末将主簿及玉斧东去，公还上山。其三人西去五十步，公又遣一信见告云：许牙累府君。某答云：在意。到□ 十日夜，某先具疏此梦，上白诸真道：得此异梦，分明如不眠，不审是何等，愿告之意。唯紫微夫人见答云：示真炁内感，灵求万方，神来八玄，形与魂翔，此实着至之象，事显幽冥，非虚构也，如洛公语也，可密示斧子等，勿广宣露灵中旨也，非小事哉，深慎。众真并笑，情灵曰：以冥通冥也，心感洞照，南岳君之力也。又此一梦事，后东间写得，既不自见本，不知谁书。所称某处，是杨君又当书此以呈长史，故云某耳，又此四月或即是乙丑年，亦可是寅年耳。
　　十月二十三日夜，梦在一大山上，有人见告：此是蒙山大洞室中也。室四面坐相向，皆柏床龙须席，四壁多文字而不可了。许长史着葛帴单衣白祫坐束面。西向复有三人，皆锦衣平上帻，其一人自称曰：我赵叔台父，昔见汝於 吴下矣。定录告云：昔赵叔台、王世卿，亦言笃学，竟不知人意，为北明公府所引，则是似此人之子，而不知是何时人耳。吾坐北面南向，许长史伏坐上，因引笔作书，乃沉吟思惟，良久书毕，即见示曰：此书可通否耶？书曰：日月之道，虔晨再拜，今奉佳画，酒杯盘一具於南方，来年六月，可以入郭，遣送之事，好而又好，水火之期，求我於大木之日矣。晟犹是成音，汉时亦有人名此。
　　有学之而不得者，未有不学而得之者也，信哉斯言。
　　右长史写青纸上，因以见示。意中云作此书，欲以刻名也。
　　登难之曰：郭是何义？长史答曰：是洞中，似郭，非冢墓之郭也。又难曰：何以为虔？又答曰：虔者敬之始，下有文字，敬之文耳。又难曰：何以为晨？答曰：晟者日下成侍，日成而月得耳。三锦衣人同赞曰：幸哉幸哉，学不可欺往来至道之时。此一条杨自记所梦事，不知是何年，云六月入郭，未测斯征也。此上半行被剪除，正应是称姓名耳。
　　许先生前潜景逸世，隐光九霄，冥神洞观，颐光灵府，幸甚幸甚。平昔周旋缠绵，盟誓超群，先觉独造方外。先生年乃大杨君三十岁，先生初入东山时，杨始年十六，绝迩时年十九，如此明杨小便好道也。
　　自隔晖尘，行已今日，东眄云汉，涕先言陨，伏想玄宫融和，所莅休宜，时乘八风，平荡滓翳，六天摄威，消灭魔气，愿使真正之信，流行三元，玄无之感，变无穷矣。君前临发频烦，想梦所见，赠惠手迹为信，既感冥通，铭得之后，绦忽未顷，如觉千载，适能得之，奇而难解，所谓微乎妙哉，微乎妙哉，近即疏记所梦，密呈。此先生被试后，杨君因书与之也，一书麻纸极好，此是写本，所以得存耳。
　　羲顿首顿首，阴寒奉告，承尊体安和以慰，未得觐倾企谨白不具，杨羲顿首顿首。
　　羲白：公第三女昨来委疗，旦来小可，犹未出外解，群情反侧，动静驰白。顷疫疠可畏，而犹未歇，益以深忧。给事许府君侯。此六字折纸背题。
　　羲白：二吏事近即因谢主簿属郑西曹，郑西曹亦以即处听，但事未尽过耳，事过便列上也。自己以为意，此段陈冑、王戎之徒，实破的也。谨曰：此书失上纸。
　　羲顿首顿首奉告，承尊体安和以慰，刘家昨夜去，使人恻恻似中后定也。羲明日早与主簿至墓上省之也。晚或复觐。
　　杨羲顿首顿首，先昨亦得车问，想当不审，且以惋怛之，自非研玄宝精，有凌霜之干者，亦自然之常也。长史许府君侯。此六字题折纸背上也。
　　羲白：奉赐绢，使以充老母夏衣，诚感西伯养老之惠，然羲受遇过泰，荣流分外，徒衔戢恩眷，无以仰酬，至於绢帛之锡，非复所当，小小供养，犹足以自供耳，谨付还，愿深见亮，羲白。
　　羲白：此间故为清诤，既无尘埃，且小掾住处亦佳，但羲寻还，不得久共同耳，寻更白，羲白。此二条共纸书，又似失上纸。
　　羲顿首顿首，宿昔更冷，奉告，承尊体安和以慰，此觐返命不具，杨羲顿首顿首。
　　羲白：得主簿书，云野中异事，郄书别答，奉觐乙二，谨白。此背无题，恐失下纸。
　　羲顿首顿首，旦白反不散风燥，奉告，承安和，行奉勤白书，不具。杨羲顿首顿首。
　　羲白：云芝法不得付此信往，羲别当自资，谨白。长史许府君侯。侍者白：此九字题折纸背，寻杨与长史书，上纸重顿首顿首，下纸及单疏并名白，又自称名云尊体，於仪式不正可解，既非接隶意，又乖师资法，正当是作贵贱推敬，长少谦揖意尔。侍者之号即其事也，都不见长史与杨书，既是经师，亦不应致轻，此并应时制宜，不可必以为唯。
　　羲顿首顿首，吉日攸庆，未觐延情，奉告承尊体安和以慰，羲烧香始讫，正尔当暂还家静中，晚乃亲展，谨白不具，杨羲顿首顿首。
　　羲白：野中未复近问，然华新妇己当佳也，惟犹悬心奉觐乙二。
　　羲白：承今日获稻，昨已遣陈伋经纪食饮，守视之，谨白。
　　长史许府君侯。此六字题折纸背，应在山应中答书，十月五日也。
　　羲白：符书讫有答教事，脱忘送，适欲遣承，会得告，今封付，别当抄写正本以呈也，不审竟得服制虫丸未，若脱未就事者，当以入年为始耶，羲前所得，分者即服，日日为常，不正闻有他异，唯觉初时作六七日，闻头脑中热，腹中校沸耳，其余无他，想或渐有理，谨白。
　　羲白：主簿孝廉，在此奉集，惟小慰释，小缘独处彼方，甚当慢忆，羲比日追怀眷想不可言，上下顷粗可承行垂念，谨白。
　　羲白：昨及今比有答教事，甚忽忽，始小阙尔，顷在东山所得手笔，及所闻本末，往当以呈，比展乃宣，羲白。
　　羲白：奉告具诸一二动静，每垂诲示，劳损反侧，羲白。
　　羲白：五色纸故在小郎处，不令失也，谨白。
　　羲白：明日当东山，主簿云当同行，复有解厨事，小郎又无马，羲即日答公，教明日当先思共相并载致理耳，不审尊马可得送以来否？此间草易於都下，彼幸不用方，欲周旋三秀，数日事也，谨白。
　　右此前五书，并是在县答长史书，或是单疏，或失上纸也。
　　羲白：许东兴昨中后见顾，主人犹小设，亦不觉久垂当去，张泓续至，其时日犹可也。奉告云：扶关入门，甚为异事，由羲不能节适酒食，量宜遣宾，伏用悚息，顾复察恕，谨白。此事在都答书，长史当在护军府中时。
　　羲白：承撰集得五十许人，又作叔真，当可视乃益味玄之徒，有以奖劝，伏以慨然，羲闻似当多此比类，暮当倒岌寻料，得者遣送，谨白。
　　已具纸笔须成，当自手写一通也，愿以写白石耳，愿勿以见人。此当是煮石方，或是五公腴法，杨书自此后并是掾去世后事，不知谁领录得存，当是黄民就其伯间得也。
　　羲白：《汉书》载季主事，不乃委曲。嵇公撰《高士传》，如为清约，辄写嵇所撰季主事状赞如别，谨呈。洞房先进经已写，当奉可令王旷来取，一作己白，恐忘之，谨又白。今所有红笺纸书者，即是此也。
　　羲白：承昨雨不得诣公，想明必得委曲耳，明晴暂觐乃宣，羲白。此三书似失上纸，并是在都时答。
　　羲顿首顿首，晴犹冷，奉告承尊体安和以慰，比复亲展，反命不备，杨羲顿首顿首，长史许府君侯。侍者白此九字题折纸背。
　　羲白：季主学业幽玄，且道迹至胜，乃当在卷之上首耶，东卿君大叹季主之为人，又羡委羽之高冲矣。承撰集粗毕，极当可视，未睹华翰，预已欣叹，奉觐一二，谨白。所书东卿论季主事，本别书青纸，与此不相随，今在第四篇中。所撰要当令得七十二人，不审已得几人，若人少者，亦当思启冥中，求其类例也，然造一段作，且当徐徐，未可便出也。亦欲自缮写一通呈明公，明公常所存栖，乃希心於此者也，羲白。
　　羲白：孔安国撰孔子弟子亦七十二人，刘向撰列仙亦七十二人，皇甫士安撰高士宗亦七十二人，陈长文撰耆旧亦七十二人。此陈留耆旧也，此一书首尾具而不见题，当是函封也。
　　羲白：别纸事觉忆有此，乃至佳，可上着传中也，辄待保降，当咨呈求姓字，亦又当见东卿，此月内都当令成毕也，动静以白。此又失上纸书，语是初送《神仙传》答也。保降者，须保命君来也。又注此并书，并似在县下时，非京都也。
　　仙传犹未得治益，要当代东卿至，乃委曲耳，昨日更委曲，再三读之，故为名作，益以慨然，符待晴当画之，别白。
　　羲白：传未得书上王生，所以尔者，欲以见束卿。东卿近来仓卒不得启此，须后至乃呈，尊处已别有一本，不审可留此处本否，羲又欲更有所上，所上者毕，乃顿以奉还也，谨白。长史此仙传遂不显世，不解那得如此，恐杨以呈司命，不许真事宣行，因隐绝之也。
　　不审方隅山中幽人，为已设坐於易迁户中未，聊白。方隅幽人，即谓掾也，令设虚坐於其母户中耳。
　　信还须牛，明日食竟遣送。右此书失上纸，亦应是函封在县下时。
　　羲顿首，奉反告，承服散三旦，宣通心中，此是得力，深慰驰情，愿善将和，无复感动，羲顷公私勿勿，是故替觐小阕奉展，杨羲顿首顿首。承二纪有患悬情，近得师子书，都不道病，此必轻微耳，小晴遣信参之，谨白。
　　承石生往可念，羲乃识之，顷者甚多暴卒。亦无题，此似都下书。
　　羲顿首顿首，奉告见所疏梦并上章本末，寻省反覆，梦既是注，章亦苦到，甚以慨然，想此魍魉，寻散灭耳，比行奉觐，杨羲顿首顿首。
　　别琉：愿不以示人，诸所屈曲，奉觐一二。尊所疏梦，当可解尔，然大要是注气之作也。
　　义白：羲近连亦梦小，掾有所道小云云，大都无他耳，亦欲不复信，梦悟故不上白耳。尊疹患未和，多当是注炁小动所以尔耳，上章根具，亦当足灭之，谨白。
　　羲白：昔得小掾细白布青纸香珠之属，然此逼左道虚妄之说，是故不复稍说耳，自当以此物期之甲申也，诸所曲屈，笔不能尽，谨白。自掾去后，杨多有诸感通事，长史既恒念忆，故杨每及之也。世中多不惬信幽显，所以不欲备说。尔来已经太元九年、元嘉二十一年两甲申矣，不知此所期谓在何时，谓丁亥数周之甲申乎。
　　羲顿首顿首，奉告承尊体不和，余疹连动，悬情灼灼，想当偶尔行损，承欲章书自陈，亦足以断注鬼之害也，梦悟亦不可专信，惟当以心镇之耳，寻复平承，杨羲顿首顿首。
　　承纪谒者还，欣之，尊已相见，问其委曲邪，谨白，自小缘去世后，咯无月不作十数梦见之，又於睡卧之际，亦形见委曲也，所言所行，如平存尔，然不信既着，远近所嗤，不敢复言之也。
　　见告，今具道梦，聊复以白，愿不怪作，若尊意为此为罔罔者，愿见还，当即以付火。此书无题，亦是函封，掾恒面来共记托以睡梦耳，于时诸游贵或闻杨降神，信者多所请问，不信者则兴诮毁，故有此言以厉之。
　　真诰卷之十七竟
　　真诰卷之十八
　　金阙右卿司命蓬莱都水监梁国师贞白真人华阳隐居陶弘景造
　　握真辅第二
　　三月十九日夜，梦小掾来在此静中，坐良久，自说小茅山三会水处，极可看戏。向从四平山中来，路上见叔父持火炬满手，欲以作变，先生可向阿郎道，如此鬼火，使人口噤，不得语此物，乃化为风，先生知之不。小掾又曰：方山大有侯叔草，异佳，叶乃大，昨乃大取，近乃失去布复拭，欲就先生乞此衣。掾两庶生叔并早亡，不知此当是谁者，方山即四平山，所谓游处方源，常与龙伯高等为旅也，既采南烛，又乞复拭，则在洞中者犹须衣食，故云杜广平亦伐薪贸粮，而况今洞上之士乎，斯真岂复不知断谷，特是不应为之耳。
　　小掾又曰：今葬处不吉，断墓脉多所，云云。
　　右十九日夕所梦，此则前书所六以白者，如此则掾亦还葬旧墓，虽日虚冢，犹须吉地。
　　右与长史书，今所见真手者讫此。
　　前少一行，又阙失上两字。情兼无以喻怀，寻省来告，粗承同之，仆寻往相见近矣，比者翘注，良不可言，给事安和，即长史也。以十九日南州，二十二日当还，功曹已入，昨相见慰怀。功曹，掾庶长兄，小名揆者也。方尔悠悠，未卒归也，将琴弦之阴德乎，聊当一笑。琴弦事出彭素经，房中之术也。此即日无他，公明日当复南州，与大司马别，大司马克二十六发也，第七似不从征。公是简文，为司徒也。大司马是恒温也，镇在姑熟，应北伐慕容。第七似是掾叔，小名嗣伯者，为尚书郎。于时是太和四年己巳岁，三月中书也。
　　乃远送米，将供洞斋之备耶。若君远研玄镜，澄声上音，在深林之中，遐人事之迹，使此物之来卒无缘也，於今逢耳，诚理尽备矣。洞斋即大洞斋法，今有真书小诀。如此则掾是备行上品七卷耳。
　　想所写已了，校当令熟，秋冬之间，其经当复示也。不知是何经，明年掾便遁化也。
　　故服饥不，春草生，此物易寻，想数诣玄水之处逍遥也。仆此月必往叙，其不久。南烛冬乃不雕，春时色味弥好，既呼为佩，则是掾合服石和者，所以定录云，次服讯饭，兼谷无违。但一剂干杞，其事不同耳，即不知玄水在何处也。
　　亦不烦属李，李疾病，未摄事。承田己为劳意，敕语陈晖，如此必有秋望也。此诚小小，不暂劳君意者，则事去矣。
　　给事云，南州还当并急，四月半间欲至东山，想无差错矣，比更告茶一簿。直注行下云：茶一簿。未正可解，当为寄与掾也。茶则是茗，掾患淡饮所须，兼亦以少寐也。
　　一日不见君，常恐鄙吝之心已生矣。君未复能屑屑中出於风尘之间耶。
　　右八条杨书，并是在都送还山与掾，失上纸，此书师与弟子灼然作君仆，用古体也。
　　承给事体气如故，且甚延悚，念侍省遑惧辞正尔，烧香入静具启，夜当根陈情事，使尽丹苦之理，动静别白，寻更承问。此少上纸，似在县下答虎牙，道长史病事。
　　糊连给事前后书，上启神母，因书小掾，并呈前后答神母云，小掾截留给事书，唯余此见还。此亦是虎牙，是掾去后事也，神母应是南真夫人。
　　右杨君在此所写外书及自记梦事，并与答长史两掾诸书疏，及有存录者记此，又别有纪事酬答真人书，己在前篇中。
　　长史书：暮卧先存斗星在所卧席上。
　　暮卧存星之时，皆先阴咒星名，然后存耳，祝毕乃存星，安卧其中也，然后密叩齿，祝九星之精。
　　右二条长史抄修洞房事。
　　见斧云，酉年学，戌年当归，戌年道炁当行天下，云从戌年当受法。此一条是掾去后所记。掾记是庚午年，去此戌年，即应癸酉甲戌年。受法者，是就其真人受经二奔之道，十一年成真，故定录云，复十六年，乃说我於东华者也。
　　经云：主诸关镜聪明始。此《黄庭经》中语。
　　九月十七日，已一百九十过。
　　已上并是朱画朱书。
　　九月二十六日夜始。此前后问中细字注者，皆真手也，自别复一纸。既有两九月，便是一年中事，其间亦恐多有零落不存。
　　已上并是朱画朱书。
　　右此是长史自读《黄庭》遍数也。朱墨杂画者，是因修用时遇得笔，便题记之耳。云长谷出日等亦是经中语，当是读至此句忽有事应起，故疏志处也。
　　大洞真玄，张炼三魂。出恶梦祝。
　　太上高精，三帝丹灵。出善梦祝。此二条事，本经并应出《大丹》中，今以抄出，别已在第五篇中。
　　太都天录，显於玄宫。出《紫文仙相》。
　　左目童子。出《五神经》。
　　仙者心学。出《二十四神经》也。
　　先闭炁二十四息。出《紫文玄阙》事。
　　行之十八年。亦是《玄阙》事。
　　大帝玄书。《玄阙符》事。
　　徒行事而不知神名，还精而不知服此符。亦《玄阙》事。
　　魄唯得饮，徊水月精。出《紫文拘魂祝》云。
　　吾是天目。出《飞步经祝》。
　　三啄齿太元上玄。《梦冢墓祝》，今在第三篇。
　　魄唯听饮，月黄日丹。《紫文制魄祝》。
　　沐浴祝太上高真。出《九真经传祝》。
　　制虫丸。出《苏君传》。
　　季道、思和。似是记忆二茅君字，疑作道字，是误耳。
　　玉简青录，高阁刻石，出《空常祝》语。
　　石精玉马，照知鬼形。亦是《空常祝》语。
　　苞山下有石室银户，方圆百里。
　　昆仑山下有黄水，名曰日月水，饮者得仙。此二条未知何出，未见其事。
　　告王君使传知真者，告青童使传成真者。夫知真者，谓知真而得真；成真者，谓勤求而获真者耳。出《消魔经序》。凡此者，当皆是略记其旨，自以备忘耳。
　　正月四日、二月八日、三月十一日、四月十六日、五月二十日、六月二十四日、七月二十八日、八月十九日、九月十六日、十月十三日、十一月十日、十二月七日。
　　右老子拔白日。此是太清外术事，似长史自抄用。
　　正月庚申、二月辛酉、三月庚戌、四月癸亥、五月壬子、六月癸丑、七月甲寅、八月乙卯、九月甲辰、十月丁巳、十一月丙午、十二月丁未。
　　右上帝煞害日，不可请乞，百事无宜。此诸日皆是随月支干冲破凶日也，可以类求之，亦恐非真受，虽百事无宜，而常所修行，或值诸吉，恐不可阙也。
　　所谓静室者，一日茅屋，二曰方溜室，三日环堵。制屋之法，用四柱、三桁、二梁，取同种材。屋束西首长一丈九尺，成中一丈二尺，二头各余三尺，后溜余三尺五寸，前南溜余三尺，栋去地九尺六寸，二边桁去地七尺二寸。东南开户高六尺五寸，广二尺四寸，用材为户扇，务令茂密，无使有隙。南面开牖，名曰通光，长一尺七寸，高一尺五寸，在室中坐，令平眉中。有板床高一尺二寸，长九尺六寸，广六尺五寸，荐席随时寒暑，又随月建，周旋转首。壁墙泥令一尺厚，好摩治之。此法在名山大泽无人之野，不宜人间。入室，春秋四时皆有法，然此盖本道相承，道家之一事耳，不足为异也，粗要知，是以及。《道机》作静室法，与此异，恐是别有告受者，而不知审的。今存想入室，亦可依之，或云应有经也。
　　以正月十五日，尚书省中直，乞梦非常，皆灵仙真像，多所道其子孙庆。以闰月二日夕，又梦仙灵共会，吾请乞佳应，又见有 缺失一字非常好。以月半中，忽见九老先生乘轺，引从诣吾，相见欣然，云连在宣城，四十日始还。问吾消息，云今至芜湖，二十三日当还，还当省吾，得见之欣然。此是作余姚，还为尚书郎时也。以闰月四日夕，梦彩物如旛形，皆舒着席上，或如画，或如锦绣，文字焕炳，如言可解，而不可解，愈舒愈更奇异，云是杨舍人物，时亦不见杨君也。意言当写取，云须能画人整顿，所未常见，当有十许旛。太和八年闰十月，而杨君年二十三，简文始为司徒，恐未为舍人，亦恐是后年诸闰耳。
　　十一月十二日，梦棺器露有水。
　　十二月十八日左右，梦以铁钗刺玄武。此玄武恐是所言墓之玄武也，非所存龟蛇者也。
　　二十一日，梦见天子，天子当年十六七许，在殿上，此应康帝时，不知是何年。重复梦见在一处，悬睑自放，落下岐危，遥见刘升远与语，从此当回还，回还道难，得一细以手巾穿之，见吾城扶助，吾遂得回旋。右六条，并长史自记梦事。
　　十月九日，诡上厨五人旨南山治，此长史自记事，旨应作旨，谓指誓雷平宅诤金也。牙诣夫人诡，当用双金环，汝无，吾当具交以谢恩也。
　　厚若有金贯，便以奉夫人，云以谢吏兵，华功曹至意密语新 ，脱妇字。令知，密之密之。若无，便可以二双金环奉跪，勿勿，若欲得体上所宝玩者为好。华功曹似是华侨，而后又云杨意旨，恐是非也。厚似是虎牙妇也。
　　吾近日疏与汝，说二君应有诡，其夕即有诰云：吾二人吏兵，若无功诡，后小子不复为人使。杨意旨中，谓可用钗，小君即言钗所以导违开通，自可用也。新妇有金钗，即可用，可停贯也，先诣夫人，次诣二灵，汝畴量之。汝索环如一日疏，新妇银钗亦可用，良无便当用环，吾停汝辞须诡，当诡辞继其下也，不复别作。此书即涉前事也。
　　得佳清闲，云敕汝修内经，是保命，汝不答漠漠，不当尔，然此非常意，皆发自冥妙，当作本末，答当奉行此意，口又无言，为不可也。《内经》或应是《黄庭》，不尔即应是《洞房》中法尔。
　　陶休以二百纸与汝，吾留百枚。检陶谱，长史妇亲属不见名休者。
　　斧，白米已当向尽，汝饷之。此是供染为青饰者。
　　迁告去：汝当小不佳，防之。迁是易迁夫人也。
　　右此七条，并长史与虎牙书。
　　右许长史在世抄记。纪中事目及梦，并与儿书，有存录者讫此。其与真灵书已别在前卷中。
　　先生自寄神炁，投景东林，沐浴闲丘，乖我同心。每东瞻沧海，叹逝之迅，西眄云涯，一反兴内发，仿髴故乡，郁何垒垒，将欲身返归涂，但矫足自抑耳。於是静心一思，逸凭灵虚，登岩崎岖，引领仰玄，冥志扉上，游云竦真，始觉形非我质，遂亡躯遂神矣。浪心飙外，世路永绝，足乐幽林，外难一塞，建志不倦，精诚无废，遂遇明师，见受奇术，清讲新妙，玉音洞审，吐纳平颜，炼魂保骨，冲气夷泯，无复内外也。此则王世龙等所受服玉液诸法也。
　　但恨吾遭良师之太晚也，反滞性之不早矣，吾得道之状，艰辛情事，定录真君已当说之矣，崇赖成覆救济之功，天地不能渝也。谓应作踰字，此则是定录所说被试事也。
　　闻弟远造上法，上清诸道也。偶真重幽，云林降也。心观灵元，谢过法也。炁陶太素，五神事也。登七阙之巍峨，飞天埋也。味三辰以积迁，日月五星。虚落霄表，精郎九玄，此道高邈，非是吾徒所得闻也，亦由下挺禀浅，未由望也。然高行者常戒在危殆，得趣者常险乎将失，祸福之明，於斯而用矣。道亲於勤，神归精感，丹心待真，招之须臾，若念虑百端，狭以营道，虽骋百年，亦无冀也。三官急难，吾昔闻之在前。重论排遣诸试难事，得为尔前通也。七考之福既以播之於后，子何页业，当复延及长史父子也。因运乘易，不亦速耶。几成而败，自己而作，试校千端，因邪而生耳。想善加苦心劳形，勤诸功德，万物云云，亦何益哉。斧子萧萧，其可羡也，各不自悟，当造此事，斧独何人，享其高乎。叹独绝超邈也。师友之结，得失所宗，托景希真，在於此举也。吾方栖神岫！室，荫形深林，采汧谷之幽芝、掇丹草以成真矣。成真之辞，小为夸激。昔约道成，当还诡信，虽未都通彻，粗有仿髴，亦欲暂偃洞野，看望坟茔，不期而往，冀暂见弟，因缘简略，临书增怀，映谢。从曾祖本名映，改名远游，此十字荣弟注。
　　右一条先生被试复，因事长史，于时应已在董竹山。定录云辰年当暂出还人食诡，则此应是丙寅丁卯年中书也。
　　掾泰和元年八月，服六甲符。此《灵飞六甲》法，别有经。
　　泰和二年太岁在丁卯正月，行回元道。此是谢过法，别胤经。
　　泰和二年二月中，行空常。此飞步别法。
　　泰和二年四月，服青牙。此青牙始生法，世未见经。
　　泰和二年七月，行日月在心泥丸之道。
　　右五条共一片纸记。
　　存日月在泥丸法，泰和二年六月行。前云七月，而此云六月，字当有舛误者。此即服日月芒法。
　　泰和三年五月，行奔二景道。此则仪璘之法，虽已有抄事，未见大经。
　　又#1二条，又别一片纸，朱书，不与前事相连也。
　　二月三日夜， 脱失两字，应似是名。梦郑白夫人，道之交有内密而外疏者，郑之区区，今即是也，当与缯姑俱来。郑者，邓芝母也，与易迁夫人周旋，故梦於掾以结芝冥津。嶒姑未测是谁，交梦亦应是二三年二月中也。
　　四月二十七日夜半，梦见一女子，着上下青绫衣，与吾相见，自称云：我是王眉寿之小妹也。相见时似如在山林之间，云明日可暂出西门外，有犊车白牛皮巾裹仆御头者，是我车也，后别相诣於贵解，因口喻作诗如别：
　　乘炁涉渌津，采药中山巅。披心焕灵想，萧荡无悟言。愿与盛德游，胶驷骋因缘。荣尘何足寻，疾激君清玄，苟能摄妙观，吐纳可长年。王眉寿之小妹，即中侯夫人也，掾既未接真，故假梦以通旨，而有荣尘之句，又恐非掾矣。
　　泰和元年六月五日夕，梦忽闻天上有金石锺鼓之音，仍仰看见彩云如虹，气状爽爽，弥漫天上，从东直西趣，意中谓是女灵行，或呼为元君，忽复如从路上行，欻然已过，玉斧又将主簿追望，唯见辇舆后从朱衣人皆回还见礼，路边有一人白衣似卜师，因见语云：君体羸不堪事，可专修所行，勿杂他事，若不专，君当得病，君不见信者，自当得梦。此人自称姓滕。主簿即兄虎牙也。
　　七月向末，玉斧梦身体飞扬，豁然入一屋下，累床南向坐，自谓是合日扬光颠回五辰之道，此语出《消魔经》太上之辞焉。见一人在东面立，手舒卷书，看见如画图，像山岳状，下辄有书说，亦与执书人语良久。
　　八月三日夕，梦忽有一人弊衣长形容，从一小儿来，如徇箫，箫作啸旨，谓如今徇啸卖物人也。坐与玉斧语，乃说上道事，斧仍惊愕，更危坐，须臾将进内户，大论上道，顾小儿，莫令人见我外鼓，斧问乐耶？谓钧天广乐上清之曲也。云不来，欲得可取之尔，君自当得钧乐。因问钧乐几人，答曰：十人一钧，大法乃至於万，不知道至十万，仍觉复眠。又梦见卷书，见玉斧书先舒，惟见后是王君事，似四辅传尽共在上，多论王君学道时见语。学道历年事，自可须二三年间邪，意甚敬，此人未得拜，便觉，末见主簿亦在坐。
　　泰和元年八月三十日夕，梦得一帙，有四小卷书，云是神母书，或云是传，皆以青细布为秩，秩两头红色，书皆是素，时先生亦在间，又为玉斧书此传上篇於户外壁辟方素上，其字似符，或如兽像，帙布亦不正似布，谨记。先生即杨君也。
　　泰和三年三月二十五日夕，玉斧梦，行见天上白云弥满缠合，甚下而不高，仰望云间，时有空处，状如山穴。东行数步，觉束北有大道，便顺道行，得一深室，或如石室，白炁从室中出，又似水郁勃，来冠玉斧身。时急坐，亦不恐，向炁忽散，见室裹有床席器物殊整洁，意中自谓是灵人所住止处，仍向室拜，叩头讫，请乞。室内有一穴，玉斧复从此前进，穴内甚急小，不得前，意复更欲进，忽见一人在室外，语玉斧未可进，寻当得前，乃向此人再拜揖而退。又见送至道上，说玉斧应受书之言，极殷勤委曲，当勤存南真夫人，使三人送玉斧，令通板桥。初出，又见犊车中有二露头年少，与向人言笑，未至所住便觉。欣愿灵悟如梦之告，谨以记之。
　　右七条，并缘自疏记梦事，于时区区之心，亦与隐居今日何异。
　　三月八日拜疏，玉斧言，郑恨还，奉敕，尊犹患饮痛不除，违远竦息阴臑，愿今餐食无恙，即日此蒙恩，牙近至此，便西愿早至，谨及启疏，玉斧再拜。
　　玉斧言：尊欲得六甲符，似在句容牙处，斧都不以书来山中，愿就牙器中料，谨启。此六甲符，非灵飞也，当是在右玄录也。
　　玉斧言：承近三日会流杯，尊亦作诗，后信愿寄还，谨启。
　　盐茗即至，愿赐槟榔，斧常须食，谨启。恒须茗及槟榔，亦是多痰饮意，故云可数沐浴，濯水疾之瘕也。此书体重小异。今世呼父为尊，於理乃好，昔时仪多如此也。
　　四月十七日拜疏，玉斧言：渐热，不审尊体动静何如，愿饮渐觉除，违远憔竦，急假愿行出，即日此蒙恩，谨及启疏，玉斧再拜。
　　玉斧言：有槟榔愿赐，今暂倩徐沈出，至便反，谨启。
　　四月十八日拜疏，玉斧言：昨徐沈启愿即至，渐热，不审尊体康和，饮渐觉除，违远恋炼，牙如常，揆时得出，斧粗蒙恩，谨及冯令史启疏，玉斧再拜。揆是庶长兄也。
　　四月二十一日拜疏，玉斧言：阴热，不审尊体动静何如，饮觉蒙恩，陈辉来尊，今日当至斧近斋，唯尊来，余人难相见，愿道路安稳，小史在户内，使不欲经远，或淹，谨及陈辉启疏，玉斧再拜。此亦明真斋，惟在断外人避淹而已，小史当是其名，而犹进小儿於室内使者，贵胜人自不能躬亲猥碎也。
　　玉斧言：揆、牙亦得暂还此，安稳。谨启。
　　四月二十三日拜疏，玉斧言：奉敕昨夜至，慰驰炼热，愿尊体餐食无恙，未得侍见，恋慕旦陈，滕启疏愿已至，谨及启疏，玉斧再拜。玉斧言：杨舍人弟病委顿，为悬耿想行当佳，谨启。前杨书云老母，今此云弟，唯两事显耳，其余亲族皆莫之闻。
　　四月二十八日拜疏，玉斧言：昨奉敕，慰炼息阴炁，愿尊体无恙，饮觉除违燋竦，谨及启疏，玉斧再拜。
　　玉斧言：钱即与母主，此间都无复密付二升余，华新参得少许，愿分之，亦长在中，谨启。山家贫俭，亦殊为契阔、华新妇即牙妻也。
　　五月四日拜琉，玉斧言：节至增感思，湿热，不审尊体动静何如？饮犹未除，违远竦灼，服散微得饮水，犹是得益，愿彼大小无恙，尊五日当下，愿必果，谨遣扶南启疏，玉斧再拜。
　　玉斧言：陈鹿至，尊赐脯及蒸葱，即至帝都，已还束，甚得 ，失四字，谨启。从二十三日来，凡三书，长史并似在县下家中时也。
　　玉斧言：承舍人下恐过句容，未进此湛家，谷犹未熟，今遣朱生出参，愿尊即令□生反得谷，愿为都作米，此无可春者，t若至便当就合，恐药草燥，得米下船，乃可采草，谨启。
　　玉斧言：此间釜小，可正一斛，不与甑相宜，又上稻应得釜用，都有大釜容二斛已上者，愿与诸药俱致，无见可否，足借斧当於悬下。少一行十许字。谨启。此求米及大釜，皆是作讯饭所须也，云谷未熟，当在九月中，此一书长史在都下。
　　右八条，掾在山与答父书。于时长史在都及县下也。
　　右此并掾在世间所记事，及书有存录者，讫此。又有与真灵辞，具在前篇。
　　真诰卷之十八竟
　　#1『又』疑当作『右』。
　　真诰卷之十九
　　金阙右卿司命蓬莱都水监梁国师贞白真人华阳隐居陶弘景造
　　翼真检第一
　　真诰叙录
　　真诰运题象第一，此卷并立辞表意，发咏畅旨，论冥数感对，自相俦会，分为四卷。
　　真诰甄命授第二，此卷并诠导行学，诫厉愆怠，兼晓谕分挺，炳发祸福，分为四卷。
　　真诰协昌期第三，此卷并修行条领，服御节度，以会用为宜，随事显法。
　　真诰稽神枢第四，此卷并区贯山水，宣叙洞宅，测真仙位业，领理所阙，分为四卷。
　　真诰阐幽微第五，此卷并鬼神宫府，官司氏族，明形识不灭，善恶无遗，分为二卷。
　　真诰握真辅第六，此卷是三君在世自所记录，及书疏往来，非真诰之例，分为二卷。
　　真诰翼真检第七。此卷是摽明真绪，证质玄原，悉隐居所述，非真诰之例，分为二卷。
　　右真诰一蕴。其十六卷是真人所诰，四卷是在世记述。
　　仰寻道经上清上品，事极高真之业；佛经《妙法莲华》，理会一乘之致；仙书《庄子内篇》，义穷玄任之境。此三道足以包括万象，体具幽明，而并各二十卷者，当是坡玑七政，以齐八方故也。隐居所制《登真隐诀》，亦为七贯，今述此《真诰》，复成七日。五七之数，物理备矣。
　　夫真人之旨，不同世目，谨仰范纬候，取其义类，以三言为题。所以《庄》篇亦如此者，盖长桑公子之微言故也，俗儒观之，未解所以。
　　真诰者，真人口□之诰也。犹如佛经皆言佛说。而顾玄平谓为真迹，当言真人之手书迩也，亦可言真人之所行事迩也。若以手书为言，真人不得为隶字；若以事边为目，则此迹不在真人尔。且书此之时，未得称真，既於义无旨，故不宜为号。
　　《南岳夫人传》载青箓文云：岁在甲子，朔日辛亥，先农飨旦，甲寅羽水，起安启年，经乃始传，得道之子，当修玉文。
　　谨推按晋历，哀帝兴宁二年，太岁甲子，正月一日辛亥朔，历忌，可祀先农。四日甲寅羽水，正月中炁，羽即雨也。起者兴也，安者宁也，故迂隐其称耳，如此则兴宁二年正月，南真已降授杨君诸经也。今检真授中有年月最先者，唯三年乙丑岁六月二十一日定录所问，从此月日相次，稍有降事。
　　又按中侯夫人告云：令种竹北#1宇，以致继嗣。又云：福和者，当有二子，盛德命世。寻此是简文为相王时，以无儿所请，於是李夫人生孝武及会稽王。福和应是李夫人私名也，于时犹在卑贱。孝武崩时，年三十五，则是壬戌年生，又在甲子前二岁，如此众真降杨已久矣。
　　又定录以乙丑年六月，喻书与长史云：曾得往年三月八日书，此亦应是癸亥、甲子年中也。
　　又按愕绿华以升平三年降，即是己未岁，又在甲子前五年。此降虽非杨君，杨君已知见而记之也。又按乙丑岁，安妃谓杨君曰：复二十二年，明君将乘云驾龙，北朝上清，则应以太元十一年丙戌去世，如此二十许载、辞事不少，今之所存，略有数年，寻检首尾，百不遗一。
　　又按众真未降杨之前，已令华侨通传音意於长史，华既漏妄被黜，故复使杨令授，而华时文迹都不出世。
　　又按二许虽玄挺高秀，而质挠世迹，故未得接真。今所授之事，多是为许立辞，悉杨授旨，疏以未许尔，唯安妃数条是杨自所记录。今人见题目云某日某月某君□许长史及掾某，皆谓是二许亲承音旨，殊不然也。今有二许书者，并是别写杨所示者耳。
　　又按掾自记云：泰和三年行某道。二录是二年受，自三年后，无复有□。长史正书既不工，所缮写盖少。今一事乃有两三本，皆是二许重写，悉无异同，然杨诸书记都无重本。明知唯在掾间者，于今颇存，而杨间自有，杳然莫测，自杨去后六七年中，长史间迹亦悉不显。又按今所诠综年月，唯乙丑岁事最多，其丙寅、丁卯各数条而已。且第一卷犹可领略次第，其余卷日月前后参差，不尽得序。
　　又按凡所注日月某受，多不书年，今正率其先后，以为次第，事有断绝，亦不必皆得。又本无年月，及不注某受者，并不可知，依先阙之。
　　又按真授说余人好恶者，皆是长史因杨请问，故各有所答，并密在许间，于时其人未必悉知。
　　又按并衿接景阳安，亦灼然显说，凡所兴有待无待诸诗，及辞瑜讽旨，皆是云林应降嫔，仙侯事义并亦表着。而南真自是训授之师，紫微则下教之匠，并不关俦给之例，但中候昭灵亦似别有所在，既事未一时，故不正的的耳。其余男真或陪从所引，或职司所任，至如二君最为领据之主，今人读此辞事，若不悟斯理者，永不领其旨，故略摽大意，宜共密之。
　　又按二许应修经业，既未得接真，无由见经，故南真先以授杨，然后使传，传则成师。所以长史与右英书云：南真哀矜，去春使经师见授洞房云云。而二许公世典为膈，未崇礼敬，杨亦不敢自处，既违真科，故告云受经，则师乃耻之耶。然则南真是玄中之师，故杨及长史皆谓为玄师。又云疾者当启告於玄师，不尔不差，而长史与右英及众真书亦称惶恐言者，此同於师仪尔，实非师也。
　　又按杨书中有草行，多儳黵者，皆是受旨时书，既忽遽贵略，后更追忆前语，随复增损之也。有谨正好书者，是更复重起，以示长史耳。
　　又按三君手书，今既不摹，则混写无由分别，故各注条下，若有未见真手，不知是何君书者，注云某书，又有四五异手书，未辨为同时使写，为后人更写，既无姓名，不证真伪，今并撰录，注其条下，以甲乙丙丁各甄别之。
　　又按书字中有异手增损儳改，多是许丞及丞子所为，或招引名称，或取会当时，并多浮妄，而顾皆不能辨，从而取之。今既非摹书，恐渐致乱，或并随字注铭。若是真手自治，不复显别。
　　又按三君手迹，杨君书最工，不今不古，能大能细，大较虽祖效郄法，笔力规矩，并於二王。而名不显者，当以地微，兼为二王所抑故也。掾书乃是学杨，而字体劲利，偏善写经画符，与杨相似，郁勃锋势，迨非人功所逮。长史章草乃能，而正书古拙，符又不巧，故不写经也。隐居昔见张道恩善别法书，叹其神识，今睹三君迹，一字一画，便望影悬，了自思非智艺所及，特天假此监，令有以显悟尔。
　　又按三君手书，作字有异今世者，有龟龙虚华显服写辞阙关之例，三君同尔。其杨飞掾飞、杨我掾我、杨灵长史灵掾灵、杨真长史真、杨师掾师、杨恶，长史恶，此其自相为异者。又鬼魔字皆作摩，净洁皆作盛洁，盛贮皆作请贮。凡大略如此，亦不可备记。恐后人以世手传写，必随世改动，故标示其例，令相承谨按尔。此诸同异，悉已具载在《登真隐诀》中。
　　又按三君书字，有不得体者，於理乃应治易，要宜全其本迹，不可从实间改，则浇流散乱，不复固真，今并各朱郭疑字，而注其下。
　　又按三君多书荆州白笺，岁月积久，或首尾零落，或鱼烂缺失，前人糊□，不能悉相连补，并先抄取书字，因毁除碎败所缺之处，非复真手，虽他人充题，事由先言，今并从实缀录，不复分析。
　　又按三君书有全卷者，唯道授二许写，《酆都宫记》是杨及掾书，并有首尾完具，事亦相类。其余或五纸三纸，一纸一片，悉后人糊连相随，非本家次比。今并挑扶，取其年月事类相贯，不复依如先卷。
　　又按众真辞旨#2，皆有义趣，或诗或戒，互相酬配。而顾所撰真迹，枝分类别各为部卷，致语用乖越，不复可领。今并还依本事，并日月纸墨相承贯者，以为诠次。
　　又按起居、宝神，及明堂、梦祝，述叙诸法，十有余条，乃多是抄经，而无正首尾，犹如日芒、日象、玄白、服雾之属。而顾独不撰用，致令遗逸。今并诠录，各从其例。
　　又按有未见真本，复不测有无流传，所记舛驳不类者，未敢便顿省除，皆且注所疑之意，各於条下。 
　　又按所载洞宫及诸山仙人氏族，并欲以外书详注出其根宗，恐大致显泄，仰忤冥轨，唯有异同疑昧者，略摽言之，其酆宫鬼官，乃可随宜显说。
　　又按此书所起，以真降为先，然后众事继述，真降之显，在乎九华，而顾撰最致末卷。
　　又先生事边，未近真阶，尚不宜预在此部，而顾遂载王右军父子书传，并於事为非。今以安记第一，省除许传，别充外书神仙之例。唯先生成仙之后与弟书一篇，留在下卷。
　　又长史书即是问华阳事，华阳事仍是答长史书，强分为两部，於事相失。今依旨还为贯次。又顾所记二许年月，殊自违僻。今谨依真□检求，又以许家谱参校，注名异同，在此卷后。
　　又按三君书迹，有非疏真□，或写世间典籍，兼自记梦事，及相闻尺牍，皆不宜杂在真诰品中。既宝重笔墨，今并撰录，共为第六一卷。顾所遗者复有数条，亦依例载上。
　　又真诰中凡有紫书大字者，皆隐居别抄取三君手书，经中杂事各相配类，共为证明，诸经既非聊尔可见，便於例致隔，今同出在此，则易得寻究。
　　又此六篇中有朱书细字者，悉隐居所注，以为志别。其墨书纽字，犹是本文真经始末。
　　伏寻上清真经出世之源，始於晋哀帝兴宁二年太岁甲子，紫虚元君上真司命南岳魏夫人下降，授弟子琅琊王司徒公府舍人杨某，使作隶字写出．以传护军长史句容许某，并弟三息上计掾某某。二许又更起写，修行得道。凡三君手书，今见在世者，经传大小十余篇，多掾写；真□四十余卷，多杨书。琅琊王即简文帝在东府为相王时也。长史、掾立宅在小茅后雷平山西北。掾於宅治写修用，以泰和五年隐化，长史以泰元元年又去。掾子黄民，时年十七，乃收集所写经符秘箓历岁。于时亦有数卷散出，在诸亲通间，今句容所得者是也。
　　元兴三年，京畿纷乱，黄民乃奉经入剡，长史父昔为剡县令，甚有德惠，长史大兄亦又在剡居，是故投憩焉。为东阐马朗家所供养。朗一名温公。朗同堂弟名罕，共相周给。时人咸知许先生得道，又祖父亦有名称，多加宗敬。钱塘杜道鞠，即居士京产之父。道业富盛，数相招致。于时诸人并未知寻阅经法，止禀奉而已。
　　至义熙#3中，鲁国孔默崇信道教，为晋安太守，罢职还至钱塘，闻有许郎先人得道，经书具存，乃往诣许。许不与相见，孔膝行稽颗，积有旬月，兼献奉殷勤，用情甚至，许不获已，始乃传之。孔仍令晋安郡吏王兴缮写。兴善有心，尚又能书画，故以委之。孔还都，唯宝录而已，竟未修用。元嘉中，复为广州刺史。及亡后，其子熙先，休先，才学敏赡，窃取看览。见《大洞真经》说云：诵之万遍，则能得仙。大致讥诮，殊谓不然，以为仙道必须丹药炼形乃可超举，岂有空积声咏以致羽服、兼有诸道人助毁其法，或谓不宜蓄此，因一时焚荡，无复孑遗。此当是冥意不欲使流传於外世故也。后熙先等复与范哗同谋，被诛也。王兴先为孔写，辄复私缮一通。后将还东修学，始济浙江，便遇风沦漂，唯有黄庭一篇得存。兴乃自加切责，仍住剡山，稍就读诵，山灵即火烧其屋，又於露坛研咏，俄顷骤雨，纸墨沾坏，遍数遂不得毕。兴深知罪谴，杜绝人伦，唯书历日，贸粮以续炁命。其子道泰，为晋安船官督，资产丰富，数来拜献，兼以二奴奉给，兴一无留纳，而终乎剡山。於是孔、王所写真经二本，前后皆灭，遂不行世。此当是兴先不师受，妄窃写用，所致如此也。
　　复有王灵期者，才思绮拔，志规敷道，见葛巢甫造构《灵宝》，风教大行，深所忿嫉。於是诣许丞求受上经，丞不相允。王冻露霜雪，几至性命，许感其诚到，遂复授之。王得经欣跃，退还寻究，知至法不可宣行，要言难以显泄，乃窃加损益，盛其藻丽，依王魏诸传题目，张开造制，以备其录，并增重诡信，崇贵其道，凡五十余篇。趋竞之徒，闻其丰博，互来宗禀，传写既广，枝叶系杂，新旧浑淆，未易甄别，自非已见真经，实难证辨。其点缀手本，颇有漏出，即今犹存。又朱先生僧摽，学增褚公伯玉，语云：天下才情人故自绝群，吾与王灵期同船发都，至顿破岗棣竟，便已作得两卷上经，实自可讶。自灵期已前，上经已往往舛杂。弘农杨洗隆，安和四年庚子岁，於海陵再遇隐盟上经二十余篇，有数卷非真。其云寻经已来一十二年，此则杨君去后便以动作，故灵宝经中得取以相糅，非都是灵期造制，但所造制者自多耳。今世中相传流布，京师及江东数郡，略无人不有，但江外尚未多尔。此当是道法应宣，而真妙不可广布，故令王造行此意也。王既独擅新奇，举世崇奉，遂托云真授，非复先本。许见卷帙华广，诡信丰厚，门徒殷盛，金帛充积，亦复莫测其然，乃鄙闭自有之书，而更就王求写。於是合迩俱宣，同声相赞，故致许王齐辔，真伪比踪，承流向风，千里而至。后又有菜买者，亦从许受得此十数卷，颇兼真本，分张传受，其迹不复具存。菜买善行下道之教，於上经不甚流传也。马朗既见许所传王经卷目增多，复欲更受，营理诡信，克日当度，忽梦见有一玉碗从天来下，坠地破碎，觉而发疑，云此经当在天为宝，下地不复堪用，於是便停。论马朗虽不修学，而宝奉精至，梦既不凡，解之又善，亦应是得道人。
　　元嘉六年，许丞欲移归钱塘，乃封其先真经一厨子，且付马朗净室之中，语朗云：此经并是先灵之迹，唯须我自来取，纵有书信，慎勿与之。乃分持经传及杂书十数卷自随，来至杜家。停数月，疾患，虑恐不差，遣人取经。朗既惜书，兼执先旨，近亲受教敕，岂敢轻付，遂不与信我。而许便过世，所赍者因留杜间，即今世上诸经书悉是也。许丞长子荣弟，迎丧还乡，服阕后上剡，就马求经。马善料理，不与其经，许既暂戢，不复苦索，仍停剡住。因又以灵期之经，教授唱言，并写真本，又皆注经后云：某年某月某真人授许远游。于时世人多知先生服食入山得道，而不究长史父子事迩故也。人亦初无疑悟者。经涉数年中，唯就马得两三卷真经，颇亦宣泄。今王惠朗诸人所得者是也。元嘉十二年仍於剡亡，因葬白山。荣弟在剡，大纵淫侈，都不以经学为意，所以何公在马家，快得寻写。马朗、马罕敬事经宝，有过君父，恒使有心奴子二人，一名白首，一名平头。常侍直香火，酒扫拂拭。每有神光灵炁见於室宇，朗妻颇能通见，云数有青衣玉女，空中去来，状如飞乌。马家遂致富盛，盗产巨万，年老命终。朗子洪、洪弟真、罕子智等，犹共遵向。末年事佛，乃弛废之尔。此当是经运应出所致也。
　　山阴何道敬，志向专素，颇工书画，少游剡山，为马家所供侍，经书法事，皆以委之。见此符迹炳焕，异於世文，以元嘉十一年稍就摹写。马罕既在别宅，兼令何为起数篇，所以二录合本，仍留罕间。何后多换取真书，出还剡东墅青坛山住，乃记说真经之事，可有两三纸。但何性鄙滞，不能精修高业，后多致散失，犹余数卷，今在其女弟子始丰后堂山张玉景间。何常以彭素为事，质又野朴。顾居士闻其得经，故往诣寻请，正遇见荷锄外还，顾谓是奴仆，因问何公在否，何答不知，於是还裹，永不相见。顾留停累日，谓苦备至，遂不接之。时人咸以何鄙耻不除，而失知人之会也。何既分将经去，又泄说其意，马朗忿恨，乃洋铜灌厨钥，约敕家人，不得复开。大明七年，三吴饥馑，剡县得熟。楼居士惠明者，先以在剡，乃复携女师盐官锺义山眷属数人，就食此境。楼既善於章符，五行宿命，亦皆开解，马洪又复宗事，出入堂静，备说经厨。先已见何所记，意甚贪乐，而有鐍严固，观览无方。景和元年乃出都，令嘉兴殳季真启敕封取。景和既猖狂，楼谓上经不可出世，乃料简取真经、真传及杂□十余篇，乃留置锺间，唯以豁落符及真□二十许小篇，并何公所摹二录等，将至都。殳即以呈景和，於华林暂开，仍以付后堂道士。泰#4始初，殳乃启将出私解#5。
　　陆修静南下立崇虚馆，又取在馆，陆亡随还庐山。徐叔摽后将下都，及徐亡，仍在陆兄子瓖文间。此中有三君所书真受，后人糊连装□，分为二十四篇。建元三年，敕董仲民往庐山营功德，董欲求神异，徐因分杨书一篇为两篇与董，还上高帝，高帝以付五经典书戴庆，戴庆出外，扔将自随。徐因亡后，弟子李果之又取一篇及豁以去，所余惟二十，一篇，悉以还封昭台也。
　　楼从都还，仍柱剡，就锺求先所田真经，锺不以还之，乃就起写，久久方得数篇，既与马洪为恨，移归东阳长山，马后遂来潜取，而误得他经。楼中时似复有所零落，今犹应一两篇在。其二卷已还封昭台。
　　真诰卷之十九竟
　　#1『北』，原误作『比』。
　　#2『旨』，原误作『百』。
　　#3『义熙』，原误作『义义』。
　　#4『泰』 字原误作『秦』。
　　#5『解』字疑当作『察』。
　　真诰卷之二十
　　金阙右卿司命蓬莱都水盐梁国师贞白真人华阳隐居陶弘景造
　　翼真检第二
　　孔璨贱时，杜居士京产将诸经书，往剡南墅大墟住，始与顾欢、戚景玄、朱僧摽等数人，共相料视。顾先已写在楼间经，粗识真书，於是分别选出。凡有经传四五卷，真□七八篇，今犹在杜家。其经三真并真□，已还封昭台。宋大明末，有戴法兴兄延兴作剡县，亦好道，及吴兴天目山诸玄秀，并颇得写杜经。楼从弟道济，及法真，锺兴女傅光，并得写楼锺间经，亦互相通涉，虽各摹符，而殊多粗略，唯加意润色，滑泽取好，了无复规矩锋势，写经又多浮谬。至庚午岁，隐居入东阳，道诸晚学者，渐效为精。山阴潘文盛，钱塘杜高士、义兴蒋弘素、句容许灵真，并是能者，时人今知摹二王法书，而永不悟摹真经。经正起隐居手尔，亦不必皆须郭填，但一笔就画势力，殆不异真，至於符无大小，故宜皆应郭填也。泰#1始四年，终於剡，移还始宁岹山。马智晚为众僧所说，改事佛法，悉以道经数十卷，送与锺，皆是何公先为其父写者，亦有王灵期杂经，唯四五篇并真□，六七篇是真手，不关楼所得者。其经二卷，此真□等，悉已还封昭台。锺亡后所余亡，应在兄女及戚景玄处。
　　昔有陈雷者，东阳人，是许长史门附，谨敬有心，长史常使典看经书，颇加训授，其亦换有所写，兼得长史自步七元星图。长史去后，因还东阳。义熙十三年，与东阳太守任城魏欣之兄子，二人共合丹，丹成，三人前后服，服皆有神异，托迩暂死，化遁而去。雷有孙名某，号为长乐，今居永康横江桥北。菁山道士樊仙亦颇就得所写经书，但步图犹在其处，今所服用，即是其本。
　　自此前凡诸经书在处者，其篇数并别有目录。若止零牒一两篇者，今复显题卷目如后：
　　杨书《灵宝五符》一卷，本在句容葛荣间。泰始某年，葛以示陆先生。陆既敷述《真文赤书》、《人乌五符》等，教授施行已广，不欲复显出奇迩，因以绢物与葛请取，甚加隐闭。顾公闻而苦求一看，遂不令见，唯以传东阳孙游岳，及女弟子梅令文。陆亡，亦随还庐山。徐叔摽后将出，徐亡，乃在陆瓖文间。已还封昭台。
　　杨书《王君传》一卷，本在句容葛永真间，中又在王文清家，后属茅山道士葛景仙。已还封昭台。
　　掾书《飞步经》一卷，本在句容严虬家。大明七年，饥荒少粮，其里王文清以钱食与严，求得之，因在王家。已还封昭台。
　　掾书西岳公禁山符，杨书中黄制虎豹符，凡二短卷，本上虞吴昙拔所得许丞一瓠杂道书，吴以此二卷与褚先生伯玉，伯玉居南霍，游行诸山，恒带自随。褚亡，留在弟子朱僧摽间，后褚弟五弟之孙名仲俨，又就朱取之。已还封昭台。吴昙拔者，上虞且靡人，颇有才致，初为道士，许丞以一瓠书，皆三君小小要用杂诀，以与之，其后事佛出家，悉分散乞人都尽，后又罢佛还俗，遂留者而终，诸书诀并未测所在。
　　掾书太素五神二十四神，并回元隐道经一卷，及八素阴阳歌一卷，并东阳章灵民先出都遇得之。章于时未识真书，唯言是道家常经而已，归东阳以示顾。顾不即向道，仍留之，分回元为二卷。章后既知，方就求得，今在章间，其二景歌一卷，章已与孙公。已还封昭台。章云于时又有曲素、金真、金华等数卷，鱼烂穿坏，既未悟其真手，不知挡录，惟写取文字而已，经本悉埋藏之也。
　　掾书所佩列纪黄素书一短卷，本许丞以与弟子苏道会，道会以授上虞何法仁，法仁以传朱僧摽，僧摽以奉锺法师，楼居士见而求取，今犹应在楼间。
　　掾抄魏传中《黄庭经》，并复真授数纸，先在剡山王惠朗间，王亡后，今应是其女弟子及同学章灵民处。
　　永兴有一姓解家者，昔亦经供养许郎，又得小小杂书，后菁山女道士樊妙罗，因缘得其杨书酆宫事一卷。樊亡，在其女弟子沈偶间，沈又以与四明山孔总。已还封昭台。解家所余，今绝踪迹。又闻山阴及钱塘数家，皆有古经，恐脱杂真书，从来遂未获寻捡，想好学挺分之子，可殷勤求之，脱有所得见，使一睹则琼砾辨矣。又魏夫人小息还为会稽时，携夫人中箱法衣，并有经书，自随供养，后仍留山阴，于今尚在，未获寻求之。
　　真冑世谱
　　此是今日伸述，故可称真冑。
　　谨按许长史六世祖名光，字少张，即司徒许敬之第五子也。灵帝时，兄训及训子相，并傥附阖人贵盛，光惧患及，以中平二年乙丑岁来渡江，居丹阳之句容县都乡吉杨里。后值吴初，事为光禄勋，今许光禄墓是也。则肇时犹居汝南平舆。顾云句容子阿，谬矣。
　　《真诰》云：长史七世祖肇，字子阿，有振惠之功。今检谱，七世祖名敬，字鸿卿，后汉安帝时为光禄，顺帝永建元年拜司徒，名字与《真诰》不同，未详所以舛异。安帝永初二年三年大饥，斗米二千文，人相食。若所救活四百八人，必应在此时也。应邵《汉官仪》载崔缓表云：许敬年且百岁，犹居相位。如此非唯阴德远流后胤，交目#2阳功着世，所以年永身安，位至台鼎，子训孙相，并为三公，光来过江，奕世丕承，遂至神仙。蜀司徒许靖，字文休，是长史六世族祖。汉征士许助，字子将，是五世族祖。吴丞相许晏，字孝然，四世族祖。并同承十一世祖，光武时许交州，后交相子，名圣卿。许姓本出炎帝时姜氏，至周武王封许叔於许，今豫州许昌也，至周敬王十五年，为郑所灭，徙居山阳昌邑，因国为姓，至交州乃移於汝南平与也。
　　敬父名专，公府掾。
　　敬第五子名光，字少张，尚书郎巨鹿太守少府卿。过江，值吴初为光禄勋。妻戴氏，同葬今句容安成里。墓为创造之始，县人传呼云许光禄墓，今坟碑显然，并甲向。
　　光第二子名阙，字季优，有才学，吴尚书郎长水校尉。妻戴氏，同葬墓次。
　　阙第三子名休，字文烈，优游道素，高尚其气，州辟别驾不就。前妻晋陵华氏，后妻同县葛氏，侍中葛相女，同葬墓次。
　　休长子名尚，字元甫，有才学令闻，吴凤凰三年为中书郎，年五十亡。妻同郡陶氏，即荆州刺史陶浚女，同葬墓次。
　　尚第二子名副，字仲先，庶生，即长史之父也。淳和美懿，州郡所称，为晋元帝安东参军，又征北参军，带下那太守。后为宁朔将军，与孔坦讨沈充，封西城县侯，出为剡令，有风化，与谢弈兄弟周旋。值苏峻乱，又携亲族往剡，事平还拜奉车都尉，年七十七亡。前妻晋陵华氏，名转，御吏中丞华琦妹也。后妻应氏，名来子，竟陵太守应彦徽女，同葬县北大墓也。
　　副有八男，第一奋，一名守，字孝方，庶生，有文武才望，出继叔父朝，为何次道参军，后为所后弟夷吾所譖，康帝诛之，年三十六。妻王氏，墓葬县北大墓。有曾孙昔之，位至三府。
　　第二照，字行明，正生，承嫡袭封，通济有当世局度，亦为何次道参军，南台侍御史，淮陵太守，年七十一亡。妻游氏，别葬县东合留村。
　　第三群，字太和，正生，明爽有才干，为虞谭参军，年四十四亡。妻历阳邵氏，同葬县北大墓。
　　第四迈，即先生也。
　　第五某，即长史也，并同正生，别记在后。
　　第六茂玄，庶生，早亡。母姓陈也。
　　第七棹，字义玄，小名嗣伯，庶生，母姓朱也。出后伯父捷，梗有大度，好学，出为桓温扬州从事，谢安卫军参军，随谢玄讨符坚有功，封都乡侯，尚书苍部驾部郎、正员郎通直常侍。后患风不能言，隆安二年亡，年七十。妻宣城纪氏，同葬县北大墓。
　　第八灵宝，庶生，早亡。母亦姓陈。
　　副有四女。长女名姜，正生，早亡。第二女名娥皇，正生，出适同郡建康令黄演。第三女名修容，庶生，母姓张，出适安固令晋陵弘升。第四女名晖容，与权同生，出适同郡纪诠也。
　　副弟名朝，字杨先，勇猛以气侠闻，历为襄阳、新野、南阳、浔阳太守，后与甘卓谋讨王敦，事觉，卓死，朝自裁，年五十三。还葬县北大墓，妻葛悌女，抱扑姊也。初养奋，后自生夷吾高子，并又亡，无后。
　　先生名迈，字叔玄，小名映，清虚怀道，遐栖世外，故自改名远游。与王右军父子周旋，子猷乃修在三之敬。按手书授六甲阴阳符云：永昌元年年二十三岁。则是永康元年庚申岁生也。而谱云：永和四年秋，绝迹於临安西山，年四十八。此则永宁元年辛酉生，为少一年，今以自记为正，绝迹时年四十九矣。娶吴郡孙宏字彦达女，即骠骑秀之孙，既离好，无子归宗。先生得道事迹在第二卷中，定录所喻被试事，已具载焉。
　　长史名谧，字思玄，一名穆。正生，少知名儒雅，清素博学，有才章，简文皇帝久垂俗表之顾，与时贤多所俦结。少仕郡主簿功曹史，王导、蔡谟、临川辟从事，不赴。选补太学博士，出为余姚令，入为尚书郎，郡中正，护军长史，给事中，散骑常侍。虽外混俗务，而内修真学，密授教记，遵行上道，挺分所得，乃为上清真人。爵登侯伯，位编卿司，治仙佐治，助圣牧民。按泰和二年丁卯岁司命所告云：丙子年当去，时年七十二。此则永兴二年乙丑生，太元元年去也。而谱云：孝武宁康元年去世，年七十一。此为泰安二年癸亥生，为多二年，今以真为正。顾云宁康元年七十二，又非也。
　　妻同郡陶威女，名科斗，兴宁中亡，即入易迁宫受学。同葬县西北二里旧墓。
　　长史三男一女，长男名圳，小名揆，庶生，郡公曹，妻刘氏。少子名凤游，郡主簿。凤游子道伏，字明之。明之少子静泰，字元宝，为海平县令。久居会稽禹井山，颇遵承家法，传受经书，皆摹写而已。静泰妻同郡葛氏。唯有一子名灵真，戊午生，今犹在会稽，亦敦尚道业，善能符书。自长史后，唯有此六世孙一人而已。
　　中男名联，字元晖，少名虎牙，正生，敦厚信向。郡主簿功曹。谢安为护军，又引为功曹，除永康令，卫尉丞，晋康太守，不之官，又为辅国司马。安帝元兴三年於家去世，年六十八，则成帝咸康三年丁酉岁生也。顾云咸和三年生，亦大谬。妻晋陵华琦孙，名子容。同葬江乘界新安里中。子赤孙，字玄真，笃实和隐，郡主簿功曹，年七十四亡。有四子及孙，并早亡，今无后也。
　　小男名翙，字道翔，小名玉斧，正生。幼有珪军摽挺，长史器异之，郡举上计掾主簿，并不赴。清秀莹洁，糠枇尘务，居雷平山下，修业勤精，恒愿早游洞室，不欲火停人世，遂诣北洞告终，即居方隅山洞方原馆中，常去来四平方台。故《真诰》云：幽人在世时，心常乐居焉。又杨君与长史书亦云：不审方隅山中幽人，为己设坐於易迁户中未，亡后十六年，当度往东华，受书为上清仙公，上相帝晨。谱云年三十，而不记去岁。按二录，泰和二年丁卯，时年二十七，则是咸宁七年辛卯生也。顾云咸和六年生，又云司徒辟掾，皆为非实。自泰和三年已后，无复踪迹，依谱年三十，即是庚午年去世。又《真诰》云从张镇南之夜解，而未审张解之法。《耆老传》云：掾乃在北洞北石坛上，烧香礼拜，因伏而不起，明旦视形如生。此坛今犹存历然，则是故求隐化，早绝世尘也，事别在第二卷中。妻建康令黄演女，即姑娥皇之子，名敬仪，生黄民，乃遣还家，后离绝，又出适宛陵令戴耆之长史。一女名素熏，庶生。出适越骑校尉晋陵华瑛子名广。
　　掾子黄民#3，字玄文，升平五年辛酉生，时掾年二十一。仕郡主簿，察孝廉，司农丞，南蛮参军，临沮令，宋元嘉六年亡，年六十九。妻西阳令葛万安女。葛安是抱朴子第二兄孙也。
　　黄民长子荣第，一名预之，宋元嘉十二年亡，不知年几。有女名道育，隆安元年丁酉生，宋孝建元元年甲午岁，於剡任埭山亡。世谓之许大娘，卧尸石圹不殡。常有芳香之气。
　　黄民小子名庆，宋泰始五年己酉岁，亦於剡任埭山亡，不知年几。有女名神儿，一名琼辉，元嘉六年己巳生，齐永明四年丙寅岁亡。世谓许小娘，东关道士多有识者。
　　右所承长史后如此，今唯有揆玄孙灵真而已。
　　杨君名羲，成帝咸和五年庚寅岁九月生，本似是吴人，来居句容，真降时犹有母及弟。君为人洁白，美姿容，善言笑，工书画。少好学读书，该涉经史，性渊懿沉厚。幼有通灵之鉴，与先生、长史年并悬殊，而早结神明之交。长史荐之相王，用为公府舍人，自随简文登极后，不复见有迹出。顾云是简文师，或云博士。杨乃小简文十岁，皆恐非实也。按《真诰》云，应以太元十一年丙戌去。又云：苦不奈风火，可修剑解之道，作告终之术。如此恐以早逝，不必丙戌也。得真职任，略如九华所言，当辅佐东华，为司命之任，董司吴越神灵人鬼，一皆关摄之。杨先以永和五年己酉岁，受中黄制虎豹符，六年庚戌又就魏夫人长子刘璞受灵宝五符，时年二十一。兴宁三年乙丑岁众真降□，年三十六。真降之所无正定处，或在京都，或在家舍，或在山馆，山馆犹是雷平山许长史廨，杨恒数来就掾，非自山居也。
　　右杨君事大略如此，须传出更记。
　　按《真诰》中，有云凤巢高木，素衣衫然者，配况长史名也；曾参出田云云者，离合长史字也；许仙侯、许卿者，得真位也；给事、常侍者，在世官也。
　　有云许朝者，即长史叔南阳也。
　　有云寅兽白齿者，是虎牙也。亦直云寅兽者，亦云寅客，亦云许虎许牙也。许主簿者，牙位也，华新妇者，牙妻也。似云名厚，即所谓许厚。华侯华书吏者，牙妇弟也。
　　有云琼刃者，譬训掾小名也。即青录所载若锋者矣。企望人飞云云者，即离合掾官名也。
　　有云许纯子，似是揆小名也。
　　有云易迁夫人及斗者，即掾母陶科也。
　　有云勿忧嗣伯之诡者，即长史弟#4小名也。
　　有云来子虽善於尔者，即长史后母也。
　　有云当奈张者何者，即长史父妾也。
　　有云黄娥者，即长史娥#5，掾妇母也，出适黄家，故曰黄娥，本名娥皇。
　　有云演小子耳者，即娥皇婿黄演也。
　　有云赤孙者，即虎牙儿也。
　　登升者三人。先生、长史、掾也。
　　度世者五人。虎牙、黄民、荣弟、大娘、小娘。寻虎牙云遂得不死，过度壬辰，必是度世之限，其余无迹显出。黄民传奉经业，道育亡有异微，恐或预例其二人，亦可更在后世子孙，若必以七世为限，则灵真之子，寔锺斯庆。
　　长史妇陶威女，虽入易迁，恐此自承陶家福耳，不必关许氏五人之数也。
　　有云李东者，许家常所使祭酒，先生亦师之，家在曲阿东，受天师吉阳治左领神祭酒。
　　华侨者，晋陵冠族，世事俗祷。侨初颇通神鬼，常梦共同飨醊，每尔辄静寐不觉，醒则醉吐狼藉，俗神恒使其举才用人，前后十数，若有稽违，便坐之为谴。侨忿患，遂入道，於鬼事得息，渐渐真仙来游，始亦止是梦，积年乃夜半形见裴清灵、周紫阳至，皆使通传旨意於长史，而侨性轻躁，多漏说冥旨，被责，仍以杨君代之。侨后为江城县令，家因居焉，今江乘诸华，皆其苗裔也。华与许氏有婚亲，故长史书与裴君，殷勤相请也。若如前篇中有保命所告，则侨被罪也，今世中《周紫阳传》，即是侨所造，故与《真诰》为相连也。
　　真诰卷之二十竟
　　#1『泰』字原误作『秦』。
　　#2『目』字当作『目』。
　　#3『黄民』，原误作『黄名』。
　　#4『弟』字原误作『第』。
　　#5『娥』字上当有『姊』 或『妹』字。
　　
