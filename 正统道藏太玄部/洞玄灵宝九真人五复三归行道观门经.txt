洞玄灵宝九真人五复三归行道观门经
　　经名：洞玄灵宝九真人五复三归行道观门经。撰人不详，约出於隋唐。
　　洞玄灵宝九真人五复三归行道观门经
　　言修行五观门法。一卷。底本出处：《正统道藏》太玄部。
　　道言：善男女等，修行正道，当须无欲自观，妙见真心，洞然明照。有为想念，见在心中，非起照心，知取心法。但了心了心法，勿起了心了心法；但心寂，勿起寂心寂；但寂非寂，勿非寂不寂。又言：木无火，土无火，是二无同；木无火，木无人，是二无同；心无知，木无知，是二无同；心无知，心无木，是二无同。同中乱，故取真则谬；同外断，故取真则无。故大混之中，有无量性，无量之性，同依正性，感致生相，如木出火，如心起知，化现世间，无常生灭，真道正性，实无生灭。人能浄心，与道合者，则是反本，复命真常。尔时玄中而作颂曰：
　　知起因於境，火发生於缘。各是真种性，乘流失道源。起心欲息知，心起知更烦，了知性本空，知即众妙门。
　　道言：散朴为器，乘流识境，识境法中，有四妄知：一内心知，二外境知，三中共知，四舍无知。然此妄知，但有名字，离此四妄，亦无别真。所以者何？知非二，故内外妄；知非一，故中间妄；知非无，故断而妄；知非有，故常而妄。是故识境，如露如泡。又云：凡夫作奇为幻，圣人神通为化，影响梦想为虚，同相取真为谬。唯有慧力，明照其真。了心即道，真妄不二；不舍内外，真妄不一。随境现识，随识见境，识之与境，无正有无。无后无先，不常不断，毕竟清静，善寂无为，自然而然，登太一果，是为复道，反本真常。尔时空中而作颂曰：
　　散朴为诸器，轮像出无形。中持不殆信，乘流运死生。识境互依起，内外妄知成。了明真妄一，归心与道冥。
　　道言：从青至黄为波浪，舍青等色入眼为归身，从眼至耳为轮识，舍眼等根复心为归神，从念至念为生灭，舍念等数反寂为归命，归命合道，道亦合之，内外同真，自在无碍，无碍之性，法界徧通，徧通道眼，照诸品相，青等诸相，现道眼中，眼之与相，非即非离，等行真体，不断不常。於是法中而作颂曰：
　　心净真根现，根净妙境彰。境妙通心今，心清复命常。道心本不二，同流五趣方。离物离生死，非人非道场。
　　道言：从夷至秦为流转，从人至鬼为方驰，从俗入仙为却死，从凡入圣为归常。归常复命，复命证道，道性澄净，普徧圆明，故能持照夷等诸相，相之与性相依，依而有念，念不住，共生共灭。此生灭性，不生不灭，不生不灭，故非假非真。是故诸道境界，同入大道性中，超出有为，离诸缘相。於是性中而作颂曰：
　　夷秦等诸界，识感同业乡。人鬼等道殊，有无互不妨。却死行归道，复命反真常。澄心道眼净，众妙现其方。
　　道言：真人所行四种法门，，天人男女有能修行不懈，则得升入无为，与道合真。
　　道言：道德真妙，体元无极，洞运阴阳，凝灵天地，流精散朴，裁品成形，形伦所感，不受地业，业性之应，开并万端，识地冥元，无复增减，唯有生死，遂染成因，九狱五真，乘行而受。何谓九狱？
　　一者违大道，契窈冥，自然谢，真常隐，量鬼来加法体，伏报清真狱，玉皇主之，寂等以持罪。
　　二者违冥德，致化元，清受浊，至性波，痴鬼来加种识，变报三结狱，天皇主之，躁等以持罪。
　　三者违性本，起染情，玄精丧，真惠没，畸鬼来加缘体，灭报终甫狱，地皇主之，妄等以持罪。
　　四者违理性，趣乱烦，意性惑，识本残，诈鬼来加方身，坏报五伦狱，人皇主之，苦等以持罪。
　　五者违信行诳，口拥脾劳，苍天鬼加志废身，亡报普掠狱，黄帝主之，杖等以持罪。
　　六者违仁行杀，眼暗肝坏，素天鬼加魂散身，亡报风雷狱，青帝主之，刀等以持罪。
　　七者违义行劫，鼻塞肺枯，丹天鬼加魄去身，亡报金刚狱，白帝主之，焚等以持罪。
　　八者违礼行淫，舌爽心惊，玄天鬼加神逝身，亡报火翳狱，赤帝主之，冰等以持罪。
　　九者违智行愚，耳聋肾竭，镇天鬼加精枯身，亡报溟泠狱，黑帝主之，压等以持罪。
　　然此狱中所受之罪，重者计劫，轻者计年，随其业力，历周方数诸上之，逮而轮之。若欲离者，当修五胜之何谓五胜？
　　一者初察五知，明十行，有无妄门。
　　二者次观心智，了无常，生灭化门。
　　三者进修信惠，净业田，复命寂门。
　　四者妙致种玄，混冥蒂，洞真明门。
　　五者染契照道，登通明，真洞证门。
　　此之五真所修之行，身心洞妙，具足圆成，出离无常，得真常道，真常道者，并徧无穷，非有非无，不常不断，是为真道正性，自然而然。於是法中而作颂曰：
　　真常持六道，贯境起违伦。昭昭依寂野，冥冥万象分。感业禀形化，形感致心神。神形互依止，动为来业因。九犯致其狱，五胜登其真。道妙通心海，心妙道自然。为无非绝性，为有非两边。在物非生死，离物非常存。
　　道言：善男女等，若能修行五胜，升入真门，则得出离九狱，登无上位，具足法界，证道真常。尔时仙众闻说是义，心怀欢喜，而赞偈曰：
　　十方无极界，一道一众生。六趣连沦海，一常一败成。真妄无二实，罪福不虚名。唯当证道体，三界即三清。
　　真人行道任证颂
　　道言：善男女等，欲得绝离诸苦，升入无为，当修习九真进道之行。夫道行者，持戒止念，净心守一，外断诸见，内除众垢，出离三有，证彼无为，自然而然，得无上位。尔时真人闻说是义，心生解脱，即至道场，随浅随深、俱蒙益利，各称其力，而说颂曰：
　　初第一真人颂曰：
　　了出诸见谛，心静外垢除。六邪虚妄尽，正一自然居。致得证无我，至独而不孤。升游众妙门，永洞空无虚。
　　上第二真人颂曰：
　　至人证法空，性净内无垢。心欲既已除，无染无所有。是故得解脱，不受於诸受。到彼无为场，常贵而食母。
　　上第三真人颂曰：
　　无处无终始，不亡亦不依。无念无色爱，冥合希夷微。得等真一游，变化莫能推。洞豁洞无相，升玄归不归。
　　上第四真人颂曰：
　　无空无无色，无识无见习。无心无无想，无性无缘集。神形不相随，相依不相入。永断生死流，众苦莫能及。
　　上第五真人颂曰：
　　心体无方所，实性虚中存。欲习既灭尽，神洞入无间。不住诸有空，不舍太清门。自然通妙种，游居真净天。
　　上第六真人颂日：
　　正性无取舍，色习自然亡。不尽於有为，不处於道场。常於无边境，顺物而不明。无碍无区分，玄同至道纲。
　　上第七真人颂曰：
　　照智入缘起，神朗太虚冲。无色习已灭，宿结尽虚融，乃於生死海，逍遥解脱宫。无起於太定，运慧旷无穷。
　　上第八真人颂曰：
　　心道不二伦，无际亦无处。在用而常寂，无生无所主。真妄体同源，应变无常所。百法自开明，三密洞然举。
　　上第九真人颂曰：
　　空慧自在力，感证致法身。二谛即常寂，三代照员珍。今古无先后，所主人非人。七变无恒相，六通非异神。
　　是时真人各各颂已，咸皆恭敬，处在其位，心怀欢喜，具整威仪，回向道君，设礼而去。
　　洞玄灵宝九真人五复三归行道观门经竟
　　
