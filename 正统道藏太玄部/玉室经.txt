玉室经
　　经名：玉室经。一篇。题李成之撰，当出於宋代。底本出处．《正统道藏》太玄部。
　　玉室经
　　玉室经德州草浑李成之述
　　禁戒章第一
　　色欲伤精气，泄津液，损肺气。怒伤肝气，思伤心气。青龙左驰，不可出境，白虎右行，动而为礼。六丁、六甲、十二宫神、年神、月将在坛下执事，按九五宫，行周天火候，甚详矣。
　　分炉鼎章第二
　　炉长五寸，法五行。阔四寸，法四时。风伯、雨师环而护卫，八卦神将从而相合。鼎又在其中焉，长三寸，法三才，曰阴鼎。阳在乎外，故日阳炉。阳所以用乎阴，阳所以成於阴，阳所以居乎中。《易》日：刚中正履帝位，盖阳在其中矣。帝又阳之纯阳，所以阳藏，全用其阴数。且夫炉鼎之问有何物也，四象藉土而成，故日：四象以土而言则谓之五行，日月相符则谓之七政。缠度周天，斡旋天地，则未始能出焉。欲以五行不乱，当固其炉，全其鼎，兹所以能成乎物也。
　　日月章第三
　　阳之数八十一，阴之数随之。阴之数六十四，阳变而合之。日月之会，动照而明，养物而成。黄庭十刻而相缠，贵不用一也。绛宫内外而相授，贵不知火也。肝所以龙居焉，肺所以虎藏焉，日所以从而来，月所以从而运，则无疑焉。
　　四象章第四
　　坎，所以十五，《离》所以十五，《震》所以十五，《兑》所以十五，乾、坤、艮、巽、辅相四象，中五周天，裁成八卦，大衍四十九而还返存焉，火气七十二而二十八宿在焉。输用乎辐，辐安乎轮，周而复始，弊而再新，二符出入，兹不出乎屯蒙也。
　　明坎离章第五
　　坎属水中曰长男，离属火中日长女。阴阳未发故日男女，阴阳已发故曰夫妇。铅汞者，夫妇之所以生风雨者。夫妇之所以迎，要在推乾、巽而已。
　　长黄芽章第六
　　黄芽生日三田，三田日三室，室之与田分内外之义。芽之所长，辩刚柔之体。自太始、太初、太玄、太素、太冲、太微、太极至混沌，以至於二仪，莫不由乎黄芽而至乎，天地能长且久也哉。夫道生一，一生二，二生三。三者，以物言之则天地人，以理言之亦日三田也。中田动而能生曰人，上田清而且刚日天，下田厚而载物曰地。圣人博於厚地，仰於高天，俯於治人，则其於三田备矣，然不可离乎黄芽之所长养也。
　　论日月章第七
　　日月之会，有三十辐焉。阴阳之配，有六子之成焉。黄极周旋，上下流精。九官出入，戊己为先。计三百六十五度之功立，合九转回环之妙用。丙丁、壬癸、甲乙、庚辛，又以合之之数而存焉。
　　风雨章第八
　　风之所以来巽，雨之所以降乾。息之十二旋运而有方，则之二十四合而有矩。动不以礼，则风之乖於物。降不以节，则雨之失於物。风雨之势，莫大乎与人为善也。
　　戊己章第九
　　戊者，土之象。已者，土之根。戊己以为主，日月以为居，四时之变随之，而由六月之交为帝之旺，嘉禾所以在此而生焉，黄极所以在此而用焉，弃之斯道则未闻也。
　　祸福章第十
　　祸之所以倚者，福也。福之所以藏者，祸也。祸福由履之生，造化因动而成，因之以十三徒，继之以十三徒。老子日：玄牝之门，是谓天地根，正谓此欤。
　　乾坤章第十一
　　乾、坤者，《 易》 之门，六十二卦变之而出。坎、离者，阴阳之长，六子待之而从。阳奇阴偶，我不以为离也。日往月来，我不以为亏也。上下弦之精，否泰时之至，不出乌兔之光辉而已。
　　入室章第十二
　　性所以贵早复，则德之积於己。事所以贵不惑，则明之辩於物。物辩则物我两分，德积则充实至美。至美不美，辩物爱物。敬父以孝，则可以事君。处己以顺，则可以事长。二者孰先，日在家则孝之始，在君则忠之始。处己以顺，则事长之始。此者备矣，然后知性命之本，信为大焉。
　　通玄章第十三
　　性兮探若海，吾不知水之探也。渊兮利万物，吾不知其利之厚也。杳杳默默，吾不知所自也。以黑害白，吾不知所污也。道非道，玄非玄，君子得之，不失乎动容周旋也。
　　玉室经竟
　　
