还真集
　　经名：还真集。元王玠（字道渊）撰。三卷。底本出处：《正统道藏》太玄部。
　　还真集序
　　仙道自古尚矣，由黄帝问道广成子，世称黄老，盖广成即老子也。仙之说始焉，若唐之籛铿，夏之啸父，商之宛丘，周之王乔，三代则固有之。而周穆建草楼以延士，其说始着。迨秦皇汉武，惑方士药石之术，虽王次仲、东方朔之徒而不知师，而其邪说滋蔓淆杂，卒以陨身。则世之鸿生硕士，并起而訾斥之，亦宜矣。若汉魏伯阳，仿易撰参《同契》，本《古文龙虎经》而充越之，以是丹道倡明，不溺於金石草木、云霞补导之术，一明乎身心神炁自然之理，假卦爻晷刻以则之，靡不合乎奇耦象数也。厥后由锺离云房授唐吕嵓，则祖述其说，而歌辞论辩庶得乎指归之正，代亦不乏其人焉。若宋之张紫阳、石杳林、陈泥丸、白紫清、李玉溪、李清庵，皆一时杰出。凡其辞旨，亦不下伯阳，而互有深造默会者焉。夫相去千百岁之间，何言之若合符节者，不期然而然哉。此无他，千百世之理同也，心同也。其所以淆异者，必邪妄诡诞之说，非取夸於时，必鼓惑於后。其能果合於身心神气自然之道乎。此古之人必得人而授，而道不虚行也。抑亦非师之秘玄蕴奥，不妄启示。而学之者无累功积行之实，徒饰虚文伪誉，驰声扬耀者无异，尚何足语道哉，其能见诸言哉。
　　南昌修江混然子，以故姓博学，尝遇异人得秘授，犹勤於论着。予读其言久矣，间会於客邸，匆遽未遑尽究。今春，吾徒袁文逸自吴还，持其所述《还真集》，请言。予味之再，信达乎金液还丹之旨。其显微敷畅，可以明体会用矣。使由是而修之，虽上(辶十朔)紫阳、清庵，亦未知孰后先也。矧予尝悯夫世之肤陋狂僻之习，驳溃滋久，有莫得而尽绝者。犹喜其言，足以振发末季之弊也。庶或志士贞人，有珷砍美玉之辩焉，则游神胚辉冯翼之初，炼气混芒溟涬之表，为不难矣。是所以尽乎原始返终，穷神知化也欤。尚容招黄鹤浚空而下，相与共论乎湘滨岳渚之间，未晚也。是书于编首以俟。
　　洪武壬申夏五月，嗣天师张宇初序。
　　还真集卷上
　　混然子撰
　　金丹妙旨
　　三点如星理最深，钩悬偃月定浮沉。
　　若人悟此玄中窍，大地山河尽作金。
　　玄中道妙量无边，三教单传一个玄。
　　悟得裹头真造化，乌飞兔走不离天。
　　玄关一窍正当中，非后非前独倚空。
　　默默回光居此处，自然神气混玄同。
　　白玉连环两个圈，乾旋坤转本同元。
　　中间一点真消息，不遇师传莫妄言。
　　一窍包藏造化功，三般大药内团融。
　　巽风吹起炉中火，炼出神丹满鼎红。
　　养就婴儿十月胎，功夫至此脱尘埃。
　　神通变化随方现，一道圆光透顶来。
　　无生无灭证金仙，一点光明照大千。
　　粉碎虚空全体露，依然父母未生前。
　　口诀
　　夫学道之一，先要明身中炉鼎的确，次要识药物真全，三要晓火候进退法则。如此一一分明，方许下手修炼。祖师云：既知下手处，便从下手处做将去。或曰：如何是做将去？吁，斯言是工夫也。工夫之理於二六时中，不可间断，当心虚无欲之时，内观以养其性。若遇冬至癸生之时，便当闭关以复其命。内则斡天罡而不动，外则运斗柄以推迁。一气周流，三元归体，真火煅炼，结成金胎空炁，谓之符火还丹。久久行之，渐凝渐结，太虚同体，与道合真矣。
　　金丹直指
　　玄关一窍，在人身中。肾上心下，肝西肺东。不偏不倚，独立虚空。非内非外，元始之宗。无欲养性，有欲施功。搧开炉韛，鼓动巽风。雷轰海底，惊起港龙。火炎坎位，升上离宫。黄婆引妇，嫁与金公。三家相见，情意和同。丹凝九转，满鼎霞红。勤采勤炼，渐凝渐丰。绵绵固守，野战防凶。灵胎养就，阳纯气冲。立功立行，名达上穹。脱胎神化，道妙无穷。
　　人身三宝
　　　 
　　先天三宝为三体　　自然之道
　　元精　　　元气　　　元神
　　后天三宝为三用　　有为之道
　　交感精　　　呼吸气　　　思虑神
　　夫人身有三宝者，皆从天地中来，居先天而生，妙体混成，在后天而化，因质感合。非先天不能生后天，非后天不能成先天。此二者之理，一体而分化，不可失后损先也。是故以元精炼交感精，以元气炼呼吸气，以元神炼思虑神，三物混成，与道合真。自然元精固而交感之精不漏，元气住而呼吸之气不出，元神全而思虑之神不起。修仙之法无他，全此三者而已矣。祖师所谓：精全不思欲，气全不思食，神全不思睡。又曰：三真三全，必定飞仙；三全三真，必定飞升。斯言尽矣，学者味之。
　　人身三关
　　捉将坎位中心实
　　点化离宫腹裹阴
　　夫人身三关者，乃精、气、神也。精居坎，气居离，神居心。初关炼精化气，抽坎中之阳也。中关炼气化神，补离中之阴而成乾也。上关炼神还虚，乾元运化复归坤位，而结丹也。丹结之后，神气朗清，与太虚同体，内外贞白、自然与道合真矣。是以静则以养其性，动则以复其命。性命双修，形神俱妙。此符火还丹之妙诀也。故述颂以证诸：
　　身中若遇癸生时，取坎中阳去补离。
　　北斗南辰颠倒转，一时一刻立丹基。
　　半升铛
　　擎天拄地半升铛，龙虎擒来一处烹。
　　武炼十回文火炼，丹成九转步蓬瀛。
　　半升铛者，乃土釜之异名也。在人身天地之正中，戊己之宫，神气之穴，得此者阴阳可以交，性命可以活。吕纯阳祖师所谓：一粒粟中藏世界，半升铛内煮山川。是也。学者不可勉强猜度，须从明师口授，而后可知。古云：踏破铁鞋无觅处，得来全不费工夫。
　　五行变化图
　　五行者，三才之五灵也。五行变化，其形不可一也，其道一也。是故在天为五星、为五帝，在地为五岳、为五神，在人为五脏、为五常。归之一身，五行同焉。散文万体，五行亦同焉。是以修真之要，运此五气而已矣。若得全此五气而不散，混合于太虚之中，结成空炁金胎，谓之灵丹也。苟有昧灵而逐物者，反为五贼也。或曰：何谓五贼？五贼者，眼、耳、鼻、舌、意。若非大根器之人，未常不被此五者而迷其性也。《阴符经》所谓：天有五贼，见之者昌。佛亦曰：无眼耳鼻舌身意，无色声香味触法。是也。成道之功，所用三花聚顶，五气朝元，则变化自然出五行矣。
　　大道心易图
　　天向一中分造化
　　人从心上起经纶
　　夫心易者，大道之源也。大道生化，无出於河图五十五之数，故圣人则之。老子所谓无名天地之始，有名万物之母。无名之始，是三五合真也。有名之母，是三五分真也。是故形而上者曰天，形而下者曰地，配两形而中生者曰人。人与天地配曰三才。三才合道，万物同一气而生焉。唯人得天地全秀而生，天付之神，地付之精，中和付之气，三者备体於一身，浑沦太极者也。周子所谓：无极而太极，太极动而生阳，静而生阴。是也。阳动之极而复静，阴抱肠也。阴静之极而复动，阳摄阴也。阴阳互索而生五气，五气分化而生八卦，八卦循环而成四时，四时运化不已而生万物。万物芸芸，各归其根。此大道之常易也。以丹道言之，不过运乎心易，颠倒阴阳，返还神炁而已矣。是故以乾坤为易之门户，以坎离为日月往来之机，以震兑为春秋卯酉二分。当作丹之时，内则含三五，包固不动；外则以东三之木生南二之火，以西四之金生北一之水。四象各归其五，然后用虚中戊己一五真土分化，而摄提戊土归坎位，逼木生火而熏蒸，迫金生水而滚沸。於斯时也，拨动上头关捩，徐徐抽出坎中之阳，去补离宫之阴，成乾之体，用己土从离位退符，敛五气回周天三十之数，直至坤宫而止，结成还丹，戊己复位，醉饮刀圭，一性湛然，四炁清朗，仍虚五与十矣。《太极图》云：无极之真，二五之精，妙合而凝。即此理也。张紫阳《悟真篇》曰：三五一都三个字，古今明者实然稀。东三南二同成五，北一西方四共之。戊己还从生数五，三家相见结婴儿。婴儿是一含真炁，十月胎圆入圣基。斯言尽矣，学者味之。
　　屯暮蒙图
　　夫屯蒙二卦者，圣人假象以明进火退符之谓也。阳从下升乃曰屯，阴从上退乃曰蒙。是屯下震而上坎，震之初九用庚子爻，坎之六四用戊申，爻也。蒙下坎而上艮，坎之初六用戊寅爻，艮之六四用丙戍爻也。其子申寅戍即元亨利贞也。一卦颠倒，即成两卦，互体互用，动静相因。六十卦中，卦卦一般。一卦有六爻，两卦计十二爻，以一年言之而有十二月，以一日言之而有十二时之数，阳进为六，阴退为六。丹家寓言朝屯暮蒙之说，本意不过指此以论吾身火候之分明，启闭呼吸消息之妙。魏伯阳作《参同契》所谓：屯以子申，蒙用寅戌，六十卦用各自有日，聊陈两象，未能究悉。《悟真篇》亦曰：南北宗源翻卦象，晨昏火候合天枢。斯言明矣。学者不可以纸上之言，便为了达，须求明师指点，然后知吾身中之卦象也。卦象之说，亦是比喻，是以圣人不得已，假象以诱后之学者尔。一言决破，则天地之道与我无不神符哉。
　　周天火候图　十一
　　三十辐
　　共一毂
　　夫周天火候者，乃乾坤阖辟、阴阳运化之机也。大则天地，小则一身，皆有生成火候之数。《易》云：一阖一辟谓之变，往来不穷谓之通。是以人之一身，呼则接天根，吸则接地根。一呼一吸，自合天地造化。此呼吸非口鼻之呼吸，乃内运一息之呼吸。是以前代祖师立言设象，诱引后之来者。至如《龙虎经》、《参同契》、《火记》六百篇，无非发明火候，实欲世人行此道也。故将一年簇在一月，将一月簇在一日，将一日簇在一时，将一时簇在一息。一息之工夫，进阳火，退阴符，夺三千六百之正气，回七十二候之要津，产一粒黍米之珠，落于黄庭之中，空洞混合，梵炁凝真，结成圣胎，谓之符火还丹也。张紫阳所谓：不刻时中分子午，无爻卦内定乾坤。了真子曰：大药三般精气神，天然子母互相亲。回风混合归真体，煅炼工夫日日新。邵子亦曰：乾遇巽时观月窟，地逢雷处蹑天根。天根月窟闲来往，三十六宫都是春。此皆发明火候之理也。修真之士，纵然有三真不漏不行火候之功，尤属於阴，终久只出阴神，不能出阳神也。吕纯阳故有窖头坯之说。且窖头坯不经火煅，终为泥土，岂能坚固哉。人之有身，亦如窖头坯也。若不行火候工夫，煅炼药物，终不得形神俱妙，与道合真也。是以圣人传药不传火，从来火候少人知。此祖师不传之秘，非不传也，唯在得人而传也，岂易言哉。
　　内丹三要
　　一鼎器
　　二药物
　　三火候
　　鼎器异名：
　　天心、玄关、土釜、黄庭、黄房、中宫、灵台、蓬壶、鄞鄂、铅炉、汞灶、神室、药室、空谷、玄谷、天谷、金谷、规中、命蒂、壶天、虚堂、元宫、玄牝、琼台、紫府、偃月炉、半升铛、戊己门、复命关、庚辛室、甲乙户、西南乡、神炁穴、朱砂鼎、守一坛、龙虎穴、黄婆舍、金刚圈、栗棘蓬。
　　药物异名：
　　金精、木液、红铅、黑汞、朱砂、水银、白金、黑锡、坎男、离女、苍龟、赤蛇、金公、黄婆、婴儿、姹女、火龙、水虎、木郎、石女、白雪、黄芽、交梨、火枣、乌肝、兔髓、乾马、坤牛、日精、月华、天魂、地魄、金花、紫芝、金脂、玉液、琼葩、玉蕊、水中金、火中木、阴中阳、阳中阴、黑中白、雄裹雌、青龙脂、白虎髓。
　　火候异名：
　　气中神、阴内阳、二十四气、七十二侯、二十八宿、六十四卦、十二分野、日月合壁、海潮升降、三十二天、三十文爻、七十武炼。
　　夫三要者，乃修真之秘要也。修真之要有三，一要知鼎器，二要知药物，三要知火候。如此三者分明，方许下手修之。其说种种之多，无乃异名尔。使学者知此以破其惑。所谓鼎器者，天心也。药物者，精气也。火候者，神炁也。於二六时中，回光返照，绵绵若存，如鸡之抱卵，如龙之养珠。自然神御於气，气养於神，混融于心，太虚同体。於斯时也，无药物，无火候，一神万神也，一气万气也。然虽如是，心田性海无久静之理，静极必有动，动而生阳。阳者乃人身中冬至癸生时也。於此时则当闭关，以行火候也。鼓巽风，搧炉辅，理五炁，混百神，飞戊土，塞艮兑，提出坎中之阳，上补离中之阴，意行未止，戊从己土敛药物而同归，送入鼎釜之中，巽户双开，真火煅炼，结成金丹，万劫不灭。是以丹愈炼而愈坚，功愈积而愈深，如此勤而行之，则仙道可冀矣，岂虚言哉。
　　还真集卷上竟 
　　还真集卷中
　　混然子撰
　　论
　　还丹秘要论
　　夫还丹者，乃返本还元之道也。人禀父精、母血而生，初为赤子之时，元精、元炁、元神，无不纯全。及其年渐长成，盖因眼、耳、鼻、舌四门所诱，一灵真性被色声香味所触，习染呆深。是以日复日、岁复岁，元精化为交感精，元炁化为呼吸气，元神化为思虑神，此三元分泄，难复天真。故祖师垂言立教，载诸丹经，示人以修补之法。精损则以精补，气损则以气补，神损则以神补，是用返本还元之道以复之。且复者何也？以全精为深根，以全气为固蒂，以全神为妙合。世人能全此三者，实为身中真药物也。然虽如是，若不知其运用符火烹炼之法，犹属於阴，终不得其形神俱妙之道。岂知人道乃与天地符合，一息工夫夺天地一年造化。以乾坤为鼎器，以日月为水火，以乌兔为药物，以阴阳为化机，以龙虎为妙用，以子午为冬夏二至，以卯酉为春秋二分。此皆法象譬喻，其实无出身、心、意三字。身系乎精，心系乎气，意系乎神。返者，返此三者而逆行也。还者，还此三者而复真也。三全合真，乃曰还丹。
　　恐学人执着一偏之见，不悟斯理，余不畏天谴，只得漏露天机。凡入室作丹，须要心空性寂，神炁混合于中田。遇一阳初动之时，乃身中冬至时也。於此时则当闭关，飞戊土塞于海渊之底，潜龙不可便用。直俟见龙在田，拨转顶门关捩，徐徐从太玄宫提起，一举三时，飞龙直透三关，再举三时，度上南宫交媾。此乃取坎中之阳，去补离中之阴。自子至巳，六阳会乾。继此已往，阳无终极之理，一阴生于五阳之下，坤阴用事，以己土从离退阴符，下金阙鹊桥，入重楼绛宫，送归土釜。自午至亥六阴符。阳复坤之位，巽户双，开，真火煅炼，结成空炁金胎，谓之还丹矣。如是采药依时，运符合则，勤炼勤烹，无质生质，十月功圆，脱胎换鼎，移神上居泥丸，天门迸破，调护出神。於斯时，正要脚踏实地，不可毫发差失。直待神通圆满，变化自在，贯石透金，随机应现，逍遥云际，快乐无穷，得为出劫真仙，皆由人决烈修炼而至此也。
　　丹家妙用，以有为为首，无为为终，性依命立，命从性修，性命混成，太虚同体，有何生死之可系耶。此乃圣圣相传不易之大法。舍此别求他妙，即为外道。有等或绝念守空，或休粮绝粒，或贯想默朝，或吞霞咽气，或摩擦导引，或想火烧脐，或择美妇为炉鼎，金枪不倒为战胜，或取女癸为丹头，以雌雄剑为妙用，或按子午时入室打坐，或以卯酉月不行火候，如此小道，何啻千门。此皆傍门小径，何足与言道也。祖师云：道法三千六百门，人人各执一为根。中间些子玄微处，不在三千六百门。斯言尽矣。学人慎勿执着而自迷也。岂不闻古人云：起头不遇作家，到老番成古董。修真之要，在乎穷理尽性，格物致知，而后归根复命，方可以证其大道也。若不求真师指点，纵有颜闵之才，亦不得也，学者味之。
　　性命混融论
　　性者，人身一点元灵之神也。命者，人身一点元阳真气也。命非性不生，性非命不立。父母未生已前，灵含空气而已，朗朗澈澈，无欠无余。父母已生之后，一元真炁居身两肾中间，空玄一窍之内，命於此立，性亦寄体于此。立性立命，故曰天心，是曰天命之谓性。性乃为人一身之主宰，命乃为人一身之根本。日用之间，应万事者系乎性，为百事者属乎身。性所以能发机变，命所以能化阴阳。性应物时，命乃为体，性乃为用；命运化时，性乃为体，命乃为用。体用一源，显微无间，方可谓之道，缺一不可行也。
　　夫修还丹之道，不过以神气混合，而复本来性命之全体。性体为乾，命体为坤，乾元属金，坤元属土。乾金居坤土而藏，子母相守，以性为子，以命为母。丹经所谓让他为主我为宾，此所以借身为主之用。《易》曰：大哉乾元，万物资始。性也；至哉坤元，万物资生。命也。《道德经》乃曰：常无欲以观其妙。性体乎乾；常有欲以观其徼。命用乎坤。乾坤为易之门户，实为性命体用之根宗也。性命即神气也，神气即铅汞也，铅汞即坎离也，坎离即日月也，日月即水火也。水火既济，妙合而凝，此乃性命混融之道也。当性命混融之时，心空朗澈，无形无名，无体无用。当性命发越之际，阳动阴分，有形有名，有体有用。於此当行灵宝度人之经，则体用遂分内外。内则性居中宫而斡运，曰体；外则情运斗柄以循还，曰用。存之以诚，用之以真，自然丹结於鼎，养成圣胎。如婴儿之在母腹，十月气足，脱胎神化，身外有身，真人出现，至此性命双修之大事毕矣。
　　凡诸学道至人，参禅高士，不可执着，必以性命双修方成大事。吕祖师曰：只修金丹不修性，此是修行第一病。只明真性不修丹，万劫英灵难入圣。斯言尽矣。苟有只修性而不修命，身死之后，性为阴灵，不能现神通。只修命而不修性，身虽长生，终住於相，不能超劫运。皆属孤阴寡阳，堕於偏枯之学。且性命双修果何也？岂不闻了性则通圣，此心通於他心，智慧广大，无有来而不知也。了命则长生，此身历，劫不坏，能变诸相，无所往而不化也。性命双全，方为了道，形神俱妙，方证金仙。有何疑哉，有何疑哉。
　　惩忿窒欲论
　　夫惩忿室欲者，圣贤修身慎行之要也。惩忿者，戒心也。窒欲者，止念也。戒其心则忿不生，止其念则欲不起。忿不生而心自清，欲不起而情自静。心清性静，则道自然而凝矣。是以君子修之吉，小人悖之凶。岂知忿若不惩，则心火上炎，性天云蔽。欲若不窒，则阳精下奔，苦海波翻。故自流浪于生死之场，沈炽于爱欲之地，则向来所禀天地真一之气，潜奔而寓于坤矣。继此以往，坤乘乾之一阳而为坎，乾因坤破亏一阳而为离。离积阴而生忿，坎积阳而生欲。审兹忿从气起，欲从精生。气动，忿则生贪嗔；精动，欲则着痴爱。前则与物相刃相靡，内则自身精神耗散，堕於冥途，永失真道，良可悲哉。
　　余於是述先圣之言，以为后来学人之证鉴。太上曰：致虚极，守静笃，万物并作，吾以观其复。易卦乃曰：复，其见天地之心乎。瞿昙曰：不应住色生心，不应住声香味触法生心，应无所住而生其心。又曰：凡所有相，即是虚妄，若见诸相非相，即见如来。孔子曰：道也者，不可须臾离也，可离非道也。又曰：正其心，诚其意，无终食之间违仁。颜子不迁怒，不二过，克己复礼，三月不违仁。曾子曰：十目所视，十手所指，其严乎，故君子必慎乎其独。子思曰：苟不至德至道不凝焉。孟子故曰：吾善养吾浩然之气，塞乎天地之间，至大至刚，以直养而无害。此皆以惩忿窒欲，保合太和之道也。在丹家则为取坎填离，水火既济之理；在禅家则为回光返照，转物情空之理；在儒家则谓克己复礼，正心诚意之理。以此论之，三教道同而名异，其实不离乎一心之妙也。是以天地无二道，圣人无两心。学人莫以惩忿窒欲四字容易看过，此乃是修真一个枢纽，其要宜乎损者也。损於外而益於内，内安而气和，气和而神和，神和而道冲矣。至此超阴阳，出生死，脱脱洒洒，了无挂得，登蓬岛，游洞天，变化自在，岂不玄哉。
　　说
　　梦说
　　梦之为言，因气化而有也。阳御於阴，乃魂制魄，神或有梦，朗然清见也。阴御於阳，乃魄制魂，神被物欲所蔽，故梦游昏乱，暗然不明也。昔者神农氏忧民疾苦，梦游天庭，天皇赐与尝草之书。轩辕氏慕道，梦游华胥大庭之国。庄周论道，故梦化为蝴蝶。孔子赞《周易》，故梦见於周公。此圣人之心与道冥合，因感而有梦，阳神烁於群阴，明明朗朗，虽梦非梦，乃出神之妙也。是故凡夫之梦，与此悬隔。凡夫之心，贪着其事，流吹欲海，沉滞爱河。岂知一点元神，昼则居于首，眼贪观於色，神即染之於色，此眼中之梦也。耳贪听於声，神即染之於声，此耳中之梦也。鼻贪嗅於香，神即着之於香，此鼻中之梦也。口贪食於味，神即染之於味，此口中之梦也。夜则神归栖於心，才睡着时，阴魄裹魂，梦寐昏浊，无所不见，颠颠倒倒，随念幻化，此所以开眼有梦，而瞑目即有梦也。盖因心田不清，神不守室，日积月增，精神耗散，故堕於六趣而入於梦幻之境。古人所谓生死之根，只是个念头，造化即梦幻，是生死根也。是以大修行人无梦，白日脱洒洒，夜间亦脱洒洒，神守於气，气抱於神，混融一片，超出阴阳之外，何梦之有。学道人若能知梦里是梦，做得主宰，便是出生死之外，不被阴阳之所蔽也。学者味之。
　　性说
　　性也者，先天一点至灵，人身中元神是也。此灵在父母未生以前，不曾添些；居父母已生之后，亦不曾减些。本自圆成，亦无余欠。是故人之生也，性无有不善，而於气质不同，禀受自异。故有本然之性，有气质之性。本然之性者，知觉运动是也。气质之性者，贪嗔痴爱是也。是以上智之人，了悟本性，寸丝不挂，万法昭然；中智之人，半明半惑，操之则存，舍之则亡；下智之人，神无所守，随念生情，贪着其事。三者观之，性有差等。或云：佛曰蠢动含灵，皆有佛性，何以人之性却有差等？吁，虎狼之父子，蜂蚁之君臣，并非无佛性也，乃形质之异也。人与万物之性同，人与万物之形异。性如空中之月，形犹地上之水。万水澄清，一月普明，万水浊浑，一月普昏。非月之有明有昏，乃水之有清有浊。人为圣为哲为贤，得炁之清者也。人为愚为昧为恶，得气之浊者也。佛乃曰：千江有水千江月，万里无云万里天。是也。此一点灵明，无形无相，无古无今，贯石透金，本无所说。人於此处参得透、见得彻，不被一切境界所移，内观於心，绵绵无间，打成一片，独立虚空，自有金刚卫门，诸魔消散，与古佛同日而语矣。学道人若不明真性内守静默之工，纵然能记大藏之经，广口利舌，到头空丧精魂，无益於身。一切有为之法，有成便有败，着相求真？都是虚妄。若只以无为之法行之，饥则餐，渴则饮，尤恐堕於顽空。这一个○如盘走珠，圆陀随地，活泼泼地，有也不是，无也不是，着在一物上也不是。大众到此作么生会。咦，雨过江空山色静，一声啼乌月明中。
　　歌
　　回风混合歌九章
　　其一
　　天皇南来居紫宫，三关牢锁呼黄童。东方鞭起海潜龙，龙翻赤浪腾太空。
　　六丁掷火当前冲，猛马突上昆仑峰。流铃万里回阴风，神兵野战如虎雄。
　　三彭命在破竹中，六贼剿灭势力穷。一洗遂定中兴功，流精洞焕阳明红。
　　乾坤六合归混同，君临大宝御九重。万方臣宰来朝宗，民安国泰德泽浓。
　　禾生大有歌年丰。
　　其二
　　九华仙子登黄庭，尾闾日出生金精。精光化作月窟冰，西来一派流泉清。
　　华池浇灌黄芽生，深根真气频熏蒸。琪枝玉叶开琼英，春风吹动天香馨。
　　神清朗朗居杳冥，含真抱朴如孩婴。个内消息无限情，乾坤日月昼夜明。
　　胎凝十月圣体成，天门劈破雷一声。真人出现谁敢争，乘云跨鹤朝玉京。
　　其三
　　东方赤子号木郎，半夜抱出海底阳。龙飞驾辇升扶桑，红输直上天中央。
　　光明照耀云锦裳，时同蕊女回洞房。两情惧合春心芳，真精一滴生玄黄。
　　身居混沌含清光，满口馥郁流琼浆。饮之宴之百体康，返老回童天地长。
　　其四
　　乾金色玄坤土藏，巽风鼓动炉火光。一时锻炼成金刚，铸为慧剑名干将。
　　摩孪三尺如秋霜，鬼精丧胆龙虎降。七星夜夜生光芒，横拈倒用神无方。
　　其五
　　金胞空炁包乾元，生门之后密户前。圆中高起不倚偏，中分寸二存玄玄。
　　阳君主握天地先，周流四德频回旋。昆仑一道西流泉，倒泻千尺银河悬。
　　露珠洒入金谷园，蟠桃花发三千年。采而食之镇丹田，长生不老人中仙。
　　时来直上九华巅，白云黄鹤来翩翩。
　　其六
　　日出窿穹照八荒，曲江高处金乌翔。中皇老人坐玉堂，手把紫箫吹洞章。
　　一声吹动海水扬，二声吹落月色光。三声合吹天混茫，钧天一片闻宫商。
　　此时独饮醍醐浆，五脏历历生清凉。四肢如醉形质忘，不知身在无何乡。
　　其七
　　东华初晓曙光分，五老朝元谒紫宸。手把三花献帝君，一团和气回阳春。
　　中天日月光辉新，四方有庆皆来宾。萧罢九成鸾凤驯，东熙至拾风俗淳。
　　河海静默山藏云，万民乐业清乾坤。
　　其八
　　青天云起轰震雷，海风吹雨从东来。冥冥昼雾密不关，霏微酒落空中埃。
　　一时雨霁收阴霾，天清地朗山崔鬼。松间露滴清幽斋，蟾光皎洁照灵台。
　　刀圭饮罢凝真胎，真胎养就跻圣阶。壶天好景多满怀，随身到处皆蓬莱。
　　其九
　　朝阳触石生紫云，随风飘荡朝昆仑。羽盖垂荫浮氤氲，流精玉光白色新。
　　重楼直下戊己门，空中雪落飞纷纷。灵苗秀发琪花春，深根固蒂命长存。
　　形神俱妙道合真，逍遥永作蓬莱人。
　　修真歌授混神子
　　修真先要寻真土，立鼎西南作丹母。牝户玄门左右开，调息绵绵气归祖。
　　神居混沌空玄中，无南无北无西东。四象五行俱辐辏，回光返照观真空。
　　真空朗朗绝纤翳，青天一片秋无际。月照天坛玉露寒，个内乾坤真得意。
　　一阳初动天癸生，雷轰日午打三更。跨虎擒铅出水府，乘龙捉汞回朱陵。
　　铅汞炉煎真火爇，炼出金刚硬如铁。黍珠一粒落黄庭，太乙含真圣胎结。
　　春风满地黄芽深，刀圭饮罢歌琼朴。醉吹一曲无孔笛，妙声飞出均天音。
　　此时得趣真堪悦，这个家风实清绝。瞽者善视聋善听，哑子吃蜜向谁说。
　　不出门庭知万邦，来往游遍神无方。大象希形藏恍惚，日月昼夜常辉光。
　　逍遥自得长生乐，打破虚空脱胎壳。通天彻地超死生，赫赫神光照辽廓。
　　三千行满八百功，全忠尽孝回光风。上感天帝丹诏下，乘云白日登天宫。
　　混然歌
　　混然道士人不识，三家村裹藏踪迹。无去无来每独存，无形无名赤历历。
　　一点光明是道经，朗朗玄玄隐空寂。时因顺化出头来，混沌剖开居太拯。
　　动之主阳静主阴，生地生天由一息。一生于二二生三，万象森罗同阖辟。
　　乾旋坤转不停机，日月回输双合璧。混然道士何所为，每日逢人说周易。
　　易中造化不难知，白日青天轰霹雳。虎吼东山风万林，龙卷西江浪千尺。
　　一时龙虎同归来，八极无尘天色碧。混然此时独乐哉，洗足空玄坐中席。
　　月光照我肌骨清，九华天上流香液。饮之宴之命长存，醉吹一曲无孔笛。
　　大音放之满十方，希声收之藏于密。固蒂深根道自生，出死超生常混一。
　　绵绵默默不离渠，十月含胎守勿失。时来打破上头关，万道霞光照蓬华。
　　上居泥丸朝圣尊，三岛群真会琼室。劫外逍遥一散人，自与尘凡不伺日。
　　世人若解混然歌，方是修行参学毕。
　　中阳歌
　　竹间先生性幽雅，生居坤上乾之下。浑包太极号中阳，一点光明世无价。
　　不居后，不居前，大如黍米空中悬。化生诸天森万象，斗标昼夜频周旋。
　　不居下，不居上，去地金乌飞五丈。口中衔出一轮红，照见普贤骑白象。
　　天门阖，地户辟，一气周流个消息。龙吟云起海波腾，虎啸风生日光夕。
　　是时两物同归来，云散风收空色碧。人门遏，鬼户塞，一滴金精从此得。
　　冶炉抡火铸成剑，摩罕如冰光赫赫。野战防危国土平，斩除三尸并六贼。
　　三尸灭，六贼亡，混融一片成金刚。超凡入圣出浩劫，不居地府升天堂。
　　到此时，实堪悦，六月炎天飞白雪。醍醐饱吃上方斋，满口玉浆流不绝。
　　血化白，骨化琼，一身炼得如毛轻。灵胎养就十月足，顶门进破生光明。
　　也不生，也不死，旷劫至今无姓字。一神变化千万神，元来却是中阳子。
　　悟真歌
　　悟真先生学庄老，真机顿悟回头早。自得仙师半句传，铁壁银山尽推倒。
　　祖性圆明是本宗，也非有象也非空。穿金透石出浩劫，寂然不动感而通。
　　是以修丹用玄牝，炼汞烧铅固炉鼎。二六时中内静观，包含万象居仙境。
　　若遇阳生急采之，回风混合运灵旗。海底黄童抱日出，青龙倒跨上南离。
　　白虎牵来下金阙，羽盖精光流不绝。直过重楼入绛宫，产个圆珠似明月。
　　十方大象回天威，满洞漫空白雪飞。鬼哭神哀绝踪迹，乾坤大地成玻璃。
　　当此之时政堪悦，即此便是还丹诀。哑子吃蜜自家知，了了无生亦无灭。
　　婴儿养就十月胎，顶门迸破天仙来。三千行全功八百，乘鸾白日登蓬莱。
　　还丹歌
　　异人授我还丹诀，九转还丹深有说。玄关一窍天地根，强作丹炉名偃月。
　　不偏不倚正当中，八卦五行环拱列。神仙指此作丹基，只要元神归气穴。
　　神气混合镇丹田，朗朗虚灵照幽彻。一身四大属於阴，阴浊夺阳阳不洁。
　　降本流末而生形，於此人生有损缺。知之修炼得长生，不知修炼随形灭。
　　我今授子还丹歌，歌中尽把天机泄。乾坤阖辟易之门，日月循还机不歇。
　　观天之道执天行，要识身中冬至节。冬至阳生急采铅，牢把三关宜猛烈。
　　便收戎马走归栏，锁定□猴休纵劣。离宫鼓起崇钥风，吹下火光烧海热。
　　须臾潜龙见在田，雷震龙飞金电掣。黄河卷浪通天门，化作甘霖洗妖孽。
　　金公跨虎下西山，夺得龙珠心独悦。送归土釜牢封藏，一战功成宁抱拙。
　　天无浮翳炁朗清，自然鼎内还丹结。洞中春暖长黄芽，岩上空清飞白雪。
　　圣胎养就十月工，神水华池流不绝。个中消息理幽微，软之如绵硬如铁。
　　凡骨炼作为寒琼，赤血炼成为白血。脱胎换鼎出阴符，打破虚空光景别。
　　阳神变化大方明，独步红云上金阙。
　　步虚词五章
　　其一
　　栖玄一真子，日日朝昆仑。云营歌玉韵，龙汉飞金输。
　　法雨洒碧落，天花散缤纷。神人肃清听，中有长生君。
　　其二
　　栖玄一真子，稽首朝虚皇。吹箫呜九凤，驱驾腾六酿。
　　玉京神普集，金室霞生光。明真出霄汉，平步登仙堂。
　　其三
　　栖玄一真子，稽首朝三清。青女持玉节，黄童拥灵旌。
　　身登十二楼，日月交辉明。神丹赐一粒，服之寿延龄。
　　其四
　　栖玄一真子，学道得长年。三花结真蒂，四德频回旋。
　　乌母孕灵秀，龙罗混太玄。玉液灌五脏，行满登云天。
　　其五
　　逍遥一真子，实飘云外身。三天启灵运，八极旋星辰。
　　玄谷振玉佩．瑶池宴余春。一醉脱尘鞅，千载蟠桃新。
　　还真集卷中竟
　　混然子撰
　　诗
　　七言律诗
　　述金丹工夫三十六首
　　一
　　行住坐卧不离中，时至神知意便通。一气周流生复姤，五行攒簇在屯蒙。
　　青龙倒跨回玄谷，白虎牵来入绛宫。顷刻乾坤交媾罢，还丹炼出满炉红。
　　二
　　先天大道本无为，天癸才生要识时。五气混成先闭巽，一阳抽去次填离。
　　漫空雪落消尘劫，满鼎丹凝绽玉枝。此后只宜温养火，虚心终日抱婴儿。
　　三
　　天罡斡运斗推迁，采得金精入命田。巽户风回开祟钥，坤炉火发炼银铅。
　　家山春透三花秀，海宇烟消一月圆。默默忘言常抱朴，大音无量总包玄。
　　四
　　人生百岁似浮沤，莫待光阴催白头。地水火风身假合，精神魂魄意为修。
　　参禅访道无多说，立鼎安炉莫妄求。会得这些消息子，不离当处是瀛洲。
　　五
　　阖辟乾坤一气分，弦前弦后两停匀。炼形欲要和金液，制魄先须活水银。
　　妇嫁木公情正美，子依天母意偏亲。凝神定息常观妙，壶内风光别有春。
　　六
　　九还七返炼丹砂，八味团成一味嘉。汞灶春深生玉叶，铅炉火伏绽金花。
　　醍醐醉饮长春殿，慧月明超浩劫家。天地有穷吾道在，昆仑高处卧烟霞。
　　七
　　玉清元始集群仙，万圣齐临黍米天。龙虎高奔随斗转，凤鸾低舞逐风旋。
　　片时庆会元宫里，一点明超象帝先。喜极难言心自悦，火中飞雪满芝田。
　　八
　　身中自有一乾坤，一片分开又(口十昆)囵。万里黄河通地轴，四时清气接天根。
　　龙吟虎啸真情合，鬼哭神号炽火焚。睹破虚空无挂得，个中消息向谁论。
　　九
　　胡儿倒把铁牛骑，两手常将玉笛吹。一窍唤回生死梦，六音透破古今疑。
　　坤山春暖黄芽长，巽户风轻白雪垂。此曲此歌谁会得，衷情唯有老天知。
　　十
　　风扫残云玉宇清，月明秋水大丹凝。随机应物浑无得，彻地通天最上乘。
　　道贯三才唯老子，灯传六叶有卢能。点头一悟坚刚理，何用多言话葛滕。
　　十一
　　身中冬至动飞灰，海上春随斗柄回。一息周天分子午，三关起火撼风雷。
　　玉田芝草含烟秀，金谷蟠桃带露开。满饮醍醐常自醉，霞光直透顶门来。
　　十二
　　神渊静默混玄冥，金母飞轮出玉扃。直上离宫寻姹女，还归坤室仗天丁。
　　一时黍米成玄象，万里江湖入净瓶。若问个中端的意，白云深锁数峰青。
　　十三
　　一生于二二生三，万象都归一粟涵。静裹定观无我相，个中唯见是虚庵。
　　非居遐迩非高下，不属西东不北南。时节到来瓜自熟，风清月白满湘潭。
　　十四
　　垂帘塞兑守真间，实腹虚心炼大还。一刻工夫能返本，三般药物结成丹。
　　红炉雪化风清骨，玄谷春回酒入颜。乐矣无忧忘世虑，从来仁者好依山。
　　十五
　　一点先天造化精，始从元始气中生。五行四象同斯出，八卦三才共混成。
　　智士炼之金佛现，迷人丧此玉山倾。岂知妄作终归幻，到底回头是太清。
　　十六
　　学道工夫要日新，须臾不可离天真。寸心欲了三生性，一语能消万劫尘。
　　颜子至今灵未死，丘仙已往道长春。金丹妙理无他术，混合唯全气与神。
　　十七
　　天门开阖有西东，神气相生变塞通。玄女吹箫招彩凤，黄童抱日跨青龙。
　　三花郁秀攒金鼎，万象森罗灿碧空。不出户庭知大化，乾坤都属主人公。
　　十八
　　采铅须要采真铅，若采凡铅便属偏。对境安炉都是假，吞霞服气也徒然。
　　虎龙降伏元由性，乌兔擒来不用拳。能向此中参得透，许君方可学神仙。
　　十九
　　杳冥恍惚道浑沦，岂许凡夫造次论。太极未分无甲子，婴儿才哭有乾坤。
　　火龙南逐泥牛走，金虎西随铁马奔。会得机关颠倒用，何愁不出死生根。
　　二十
　　每到阳生采药时，徐徐进火起於危。中间斡运凭罡正，外面循还仗斗移。
　　半夜金公朝玉阙，十洲仙子会瑶池。醍醐饮罢常如醉，睹破虚空道可期。
　　二十一
　　修仙大道不难寻，些子机关妙理深。若向梦中知是梦，便谙心外别无心。
　　神归气海添真汞，火发坤炉炼浊阴。名遂功成身退守，自然暗裹鬼神钦。
　　二十二
　　小隐山林大隐尘，随身到处乐天然。大声总在无声内，妙相常居有相先。
　　静则黍珠藏宇宙，动之雷电撼山川。鬼神自此长加护，月月壶中别有天。
　　二十三
　　人以神仙作异端、谁人学得个陈团。三般大药闲中采，一颗明珠静裹看。
　　高卧白云山作枕，空歌碧落凤呜銮。华胥出入神无得，壶内乾坤世界宽。
　　二十四
　　神在希夷玩碧空，海门先见太肠红。尾闾起火三关透，羽盖流精一脉通。
　　赤子骑龙归绛阙，黄婆引妇嫁金公。回风炼就灵胎气，寿老无穷天地同。
　　二十五
　　大道无为妙理深，工夫须向静中寻。鸡应抱子常存意，马若生郊急锁心。
　　水镜天清波湛湛，雷城月白漏沉沉。一炉不断温愠火，炼出神丹满鼎金。
　　二＋六
　　道凭玄牝立根基，进火先须起斗危。两手捉将乌兔去，片待驱得虎龙驰。
　　忽逢好景天空处，政是中秋月满时。独爱西南风味别，山河大地作玻璃。
　　二十七
　　道在先天一也无，道从一土运工夫。风雷鼓舞流金电，木火熏蒸起玉炉。
　　产出明珠凝黍米，炼成真气满蓬壶。时来打破都关窍，光露团团宝片孤。
　　二十八
　　大器之人性自坚，清心寡欲固真全。仲淹读易能欺鬼，杨震还金不昧天。
　　对境安禅忘彼此，随机应物合方圆。悠然自乐无拘得，即是蓬莱一散仙。
　　二十九
　　一毫头上立虚空，万象森罗向此中。觉性体圆非内外、法身灵应现青红。
　　瑶池有酒常时饮，天道无言感处通。这个玄机能透得，巍然坐断妙高峰。
　　三十
　　三千六百傍门法，迷者多因执着求。炼石点茅皆妄作，休妻绝粒是顽修。
　　何如转物情空寂，便有周天水逆流。一点光明何处见，桂花明月满楼头。
　　三十一
　　家住魁罡斗柄前，青龙白虎两盘旋。三般药物成三宝，一刻工夫夺一年。
　　金鼎火温铅蕊绽，玉炉汤暖汞珠圆。灵胎养就真人出，打破虚空上九天。
　　三十二
　　大易玄玄不离身，机关动静合朝昏。三更肠动先抽坎，五月阴回次止坤。
　　火炼宝珠光夺月，丹凝金鼎气生云。功全行满超三界，独步瑶阶谒帝君。
　　三十三
　　身中要识指南针，一寸山河一寸金。正穴定从心下见，三台应向面前寻。
　　金乌玉兔东西转，白虎青龙左右临。口口相传无别诀，不离当处炼纯阴。
　　三十四
　　月窟天根在一躯，无中生有有生无。坎离既济悬胎鼎，天地浑藏黍米珠。
　　经演五千言道德，丹传三百说阴符。学人要识中间意，尽在濂溪太极图。
　　三十五
　　道在前三合后三，玄玄岂许俗人参。五行颠倒三关转，万气齐来一窍含。
　　星绕紫微皆拱北，天开黄道直通南。古今明者谁先得，万圣千真让老聃。
　　三十六
　　九宫山下即吾家，出入常乘白鹿车。采药无时登紫府，存神终日炼丹砂。
　　华池香透流金液，铁树春回吐玉花。十月脱胎全体露，鸾翔凤翥驾云霞。
　　杂咏三十四首
　　授龚悟真口诀七首
　　其一
　　得一常存道自生，须明日午打三更。雷轰大地神机发，星转周天斗柄横。
　　金鼎火炎阴瘴灭，铅炉丹结汞花明。虚空睹破浑无得，自有天仙为纪名。
　　其二
　　学仙先要识真空，性命双修是本宗。一息炼阴擒猛虎，三阳开泰驾飞龙。
　　玉炉火发金波沸，天谷泉流地脉通。十月胎圆神自化，逍遥云际道无穷。
　　其三
　　空歌碧落应元年，元始重将甲子编。梵炁结成方丈字，灵文照彻九重天。
　　身居有道浮黎上，性了无生象帝先。三界十方归一体，更从何处觅真仙。
　　其四
　　男人真个会怀胎，一载能生一个孩。个个出来骑白鹤，朝朝归去卧灵台。
　　常随地母提携力，自有天厨送供来。非是我家颠倒用，性门生在顶头开。
　　其五
　　我家至道本无为，白雪壶中配坎离。常饮三杯无事酒，间行数着不争棋。
　　含光默默存真体，调息绵绵复命基。会得两般真妙用，到头端的上天梯。
　　其六
　　神仙口诀不多言，大藏仙经一句穿。元始悬珠施大化，金刚推斗运周天。
　　前驰猛马开黄道，次漱华池润赤田。巽户风生金虎啸，通身万炁一齐仙。
　　其七
　　上关闭定下关通，现出东潭晓日红。渐渐熏蒸烧水府，徐徐提起上离宫。
　　采来大药三花聚，产出圆珠片饷功。此是还丹真口诀，形神俱妙证仙宗。
　　授许道升口诀
　　还丹至道本无言，妙在先天运后天。二气合时先正性，一阳动处急抽铅。
　　乾家种药灵烟聚，金鼎回风炽火然。自此太平天下定，郁罗台上玩婵娟。
　　授龙正中口诀
　　空谷声传半夜钟，金乌飞出海天红。坎离交媾凭坤土，铅汞烹煎借巽风。
　　琼蕊开时空雪落，玉浆流处地泉通。还元返本形神妙，龙德成乾月正中。
　　赠陈与奇内景丹诀
　　先天大道本无为，复命还须运化机。玉女抱蟾天上去，金公骑虎月中归。
　　铅销汞产丹砂结，鼎化炉空白雪飞。返照绵绵工不间，自然身内见光辉。
　　赠蔡了空
　　了悟真空是本宗，真空消息本非空。龙归大海云初敛，□啸寒岩月正中。
　　慧目洞观无色界，法身常住普陀宫。如如照见元初我，一点光明亘古同。
　　送道士邹秋云归住鳖山
　　黄冠野服貌如童，归住鳖山第一峰。铁笛醉吹林下月，玉书飞召洞中龙。
　　烧丹重着金炉火，招鹄还栽石涧松。别后身虽隔千里，此心应得与君逢。
　　赠一阳子
　　玄关窍裹道含真，运用天机在一登。月照山头金虎啸，雷轰海底火龙升。
　　三般大药抽添就，九转灵丹妙合凝。行满功圆神自化，玉清天上看飞腾。
　　赠萧彦敬进道口诀
　　神归炁穴坠中心，飞火烧天煮海金。南北二辰分上下，东西一意定浮沉。
　　兔乌沐浴存真见，龙虎颠狂用死擒。混合片时丹自结，光风霁月满琼林。
　　赠全真李嗣道
　　大小冥情在一躯，瑶台元始日悬珠。坤炉斡运飞金母，梵气回旋结玉书。
　　月照海天秋浻浻，云收石室意如如。仙都久矣知君姓，鸾鹤来迎步太虚。
　　寄龚悟真进道工夫
　　了得人心是道心，道心须向妙中寻。药添乾鼎铅销汞，火炼坤炉石化金。
　　八极风清岩虎啸，千江月白海龙吟。瑶琴操罢均天曲，散作阳春物外音。
　　赠黄守中符火内旨
　　元始明珠五丈悬，玉真登引会中天。三车运动雷轰坎，一气周流性复乾。
　　金鼎妙凝砂汞合，神炉静默虎龙眠。如如不动真消息，大智圆通象帝先。
　　赠懒然子
　　懒翁高卧白云台，一窍开时万窍开。八角垂芒浮玉篆，三花聚鼎结金胎。
　　持竿可钓杯中鲤，弹指能呼掌上雷。了了超然无挂得，闲身随处是蓬莱。
　　赠吴云谷
　　一气纯阳道自尊，法身随处现全真。宝珠光裹藏天地，铁笛声中泣鬼神。
　　醉卧每将山作枕，浪游常与月为邻。他年行满朝元始，高步红云上玉宸。
　　授混玄子内炼玄旨
　　返本还元道若何，温温炉鼎炼金波。星移斗转胎仙舞，虎啸龙吟石女歌。
　　紫气高浮玄谷顶，丹光仲满白云窝。人间不必寻真境，即此身心是大罗。
　　赠李彦高丹诀
　　抽铅添汞理潜通，金鼎丹凝顷刻工。息定如如匀进火，天旋默默不离中。
　　千江浪静龙吟月，万窍毛寒虎啸风。毕道回车神朗彻，琼台紫府兴无穷。
　　授沈存心口诀
　　存心默默内含真，五气归根道自成。采药要知忙裹缓，悬珠须见晦中明。
　　玉炉火状金花灿，银汉星移斗柄横。一性朗然超物外，浮云不挂碧天清。
　　和竹泉居士见寄修真诗韵十首
　　一
　　陋巷箪瓢乐自然，天心一贯理幽玄。易行有象羲皇后，性悟无生太极前。
　　梵气周回黄道日，慧灯长照赤明天。本来不逐虚空转，何用浮名染幻缘。
　　二
　　谷神不死道安然，应变无方体自玄。神目朗观尘劫外，魁罡常在斗标前。
　　金花秀结三田火，玉字光浮五丈天。万法本来无定想，和光混俗且随缘。
　　三
　　乐道之人自坦然，冥情一息混玄玄。灵真回驾来空裹，彩女持花散座前。
　　剑拂有光冲北斗，笛吹无孔响钧天。功成名遂身宜退，万事同人顺世缘。
　　四
　　王子求仙性朗然，灵台一默悟重玄。坎阳抽去填离内，乌母飞来落洞前。
　　丹转九还金满鼎，神澄万虑水涵天。何时我亦抛尘俗，也向先生结道缘。
　　五
　　老君谈道德昭然，九九灵章字字玄。祖气化生元始后，神机妙见太清前。
　　久居柱下为周史，远度条支印佛天。若向此中明得破，何须汨汨恋尘缘。
　　六
　　如来面目本巍然，不是将玄别觅玄。一点虚灵超物外，千头妙觉在机前。
　　冰消依旧还为水，月落分明不离天。寄语后来参学子，好於法会结良缘。
　　七
　　夫子文章独焕然，中庸大学漏微玄。经纶总出河图裹，心易常居卦象前。
　　忧道每思身后事，存仁不离性中天。老聪见后如龙叹，问礼犹参向上绿。
　　八
　　飘飘物外兴悠然，三返阴符炼素玄。履斗每登金阙上，飞神长谒玉皇前。
　　一溪雪涨春回谷，万里云开月满天。此妙此情谁会得，黄婆唯解个中缘。
　　九
　　仙道清虚岂偶然，须从心上悟真玄。风光都在冥情裹，鬼魅安知觉性前。
　　北海三冬雷震地，南宫六月雪漫天。闲身到处瀛州路，神化无方应万缘。
　　十
　　兀坐终朝内混然，河车运动正中玄。两条清气冲天上，千尺飞泉落涧前。
　　应化不随他境界，成真只在自家天。时人指作虚无事，笑我风痴学静缘。
　　止庵为吴德英赋
　　洗耳云间喜听泉，虚心不逐幻情迁。药炉丹熟犹存火，黍米空悬别有天。
　　万水痕收风已息，千峰影落月初圆。一瓢一笠随时乐，何必蓬莱更觅仙。
　　复渊为武当宫郭道士赋
　　冶城曾遇种桃仙，独得黄庭内旨传。木食不求身外事，药炉常炼火中铅。
　　三田春暖云生玉，万水光寒月在天。了悟了知无挂得，仙游随处鹤翩翩。
　　绝句
　　述符火还丹妙诀八十一首
　　一
　　立鼎安炉要的端，方将兔髓合乌肝。炼成一颗无名宝，何患他年不跨鸾。
　　二
　　观天之道执天行，万象都随斗柄横。药女乘风骑白鹤，重楼过尽是蓬瀛。
　　三
　　月下观空八极虚，如龙常抱夜明珠。阳生半夜金鸡叫，六马朝天驾火舆。
　　四
　　真铅真汞片时交，须用文烹武火炮。九转丹成家计定，乾坤都在黍珠包。
　　五
　　坤山日午一声雷，姹女乘龙海上来。行尽三关归洞府，春风万树碧桃开。
　　六
　　我家住在洞庭西，月落寒潭斗柄低。半夜木郎寻姥女，西山擒虎逐龙归。
　　七
　　有为之后至无为，养就灵胎入圣基。莫笑道家希有事，男人却会倒生儿。
　　八
　　鹤守丹炉养大还，夜深明月满空山。坐忘不觉清如水，万里秋天一片闲。
　　九
　　斡运天罡斗柄移，坎阳抽去补南离。乾家采药归来后，只见天光浸碧池。
　　十
　　石室吞烟巽户关，倒持斗柄面南看。山中景与尘凡异，六月飞花白雪寒。
　　十一
　　泛泛灵槎渡海潮，回风万里上青霄。苍龙擒向黄家养，夺得明珠火裹烧。
　　十二
　　夜宿姮娥月殿高，桂花香裹数秋毫。周天三百六十度，半个时辰走一遭。
　　十三
　　海底泥牛变火牛，黄童倒跨上昆丘。笛吹一曲归来晚，月白山青一样秋。
　　十四
　　默默绵绵守太虚，行行坐坐不离渠。还元返本工夫就，养出摩尼一颗珠。
　　十五
　　坎中一画是真铅，抽去离宫补作乾。符火复回坤冶炼，灵文莹发赤芒鲜。
　　十六
　　壶内常时配坎离，自家风景自家知。残年又遇新春至，再把元初甲子推。
　　十七
　　虚心静笃默垂帘，不许虚空着一纤。万物作时观复化，五行颠倒运抽添。
　　十八
　　欲炼金刚不坏身，三般药物要全真。一炉水火烹煎就，便作蓬莱顶上人。
　　十九
　　一阳动处采真铅，拨转天机斗自旋。三进三回行力勇，通身火起谩烧天。
　　二十
　　牵牛万里渡玄沟，满路黄花紫雾浮。识女相邀过河去，壶中别有一重楼。
　　二十一
　　无角牛儿踏紫霞，岭头时驾太平车。寻真直入西池去，看遍碧桃千树花。
　　二十二
　　离坎相交说与谁，自家消息自家知。天涯游遍无他事，归向神山种紫芝。
　　二十三
　　海上已乘黄鹤去，月中捉出兔儿来。天风吹我归蓬岛，万朵金莲一夜开。
　　二十四
　　玄关一窍本无形，生佛生仙强立名。定意如如行二八，大音无量是希声。
　　二十五
　　有物混成天地先，巍然独立自超然。赤图开运明三景，龙汉春回甲子年。
　　二十六
　　半夜木郎游海东，火轮驾起倒骑龙。南宫朝帝归来后，坐看天花无巽风。
　　二十七
　　闭门清坐诵南华，龙女飘飘驾彩车。窈窕低从珠口入，慧风吹散一天霞。
　　二十八
　　金公海底跨麒麟，骑上昆仑踏紫云。朱雀桥边逢姹女，归来同谒太平君。
　　二十九
　　金鸡初叫癸生时，斗转银河次第移。寅位起头申位止，回风混合结丹基。
　　一二十
　　全精全炁更全神，此是修行不坏身。若得一炉真火锻，游行三界入金门。
　　三十一
　　铅炉温养大丹凝，弦后弦前二八停。自此不须行火候，曲江高处玩山青。
　　三十二
　　青郎白女各西东，全藉黄婆打合功。引得一双归洞府，云情雨意甚和同。
　　三十三
　　二八金刚驾火轮，黄河倒卷泻昆仑。慧刀一劈虚空破，斩灭三尸六贼魂。
　　三十四
　　金丹大药不难知，神下熏蒸气上移。最是一般奇特处，烧山符子夺天机。
　　三十五
　　异人授我还丹诀，回到丹山试炼看。一息之间龙虎斗，九霄雷电撼天关。
　　三十六
　　修真先要炼身心，一段天机妙理深。拨转这些关捩子，黄泥黑石化成金。
　　三十七
　　云起山头采药苗，土中藏火水中烧。抽添着意须防护，如过悬崖独木桥。
　　三十八
　　学仙莫学打顽空，真汞真铅是本宗。戊土流来己土纳，炼成一块紫金红。
　　三十九
　　学人都会口头禅，问着真禅便不言。岂识我家真造化，东边日出落西边。
　　四十
　　炉鞴抡风火自红，土锅汤沸浪翻空。乌肝兔髓同煎煮，炼出灵丹一息功。
　　四十一
　　我家大道本无奇，敲竹岩前唤黑龟。火逼金行颠倒转，一声虎啸雪花飞。
　　四十二
　　采铅须要合天机，留意提精步步随。戊己还元庚甲合，金公抱得玉蟾归。
　　四十三
　　炼精化气气化神，神气调和子母亲。愈炼愈坚丹自熟，一回提起一回新。
　　四十四
　　鹊桥倒影夕阳红，夹脊三关一路通。会得两般真妙用，外头采药内圆融。
　　四十五
　　外药有为施大化，内丹温养不须为。时来一默回消息，无足童儿倒上梯。
　　四十六
　　有等迷人妄指传，闭精淫妇作抽铅。若言此是为丹药，笑杀大罗天上仙。
　　四十七
　　道不离心癸是铅，采铅先要固中田。元神时向三关转，引得群真入洞天。
　　四十八
　　洞清虚气结金胎，浇灌灵根养就孩。十月脱胎神自化，顶门迸破一声雷。
　　四十九
　　元神便是主人公，配合阴阳顷刻中。十极飞真齐着力，都来一口嚼虚空。
　　五十
　　一性圆通本现成，何须终日苦看经。经经总是开迷路，只教群生莫昧灵。
　　五十一
　　有道之人固本宗，上关提动下关通。要知天地安身处，都在无言一默中。
　　五十二
　　前关深掩后关开，万壑松风透顶来。火发烟飞金鼎裂，锦毛狮子吼春雷。
　　五十三
　　珠悬黍米照中央，去地垂光五丈长。进火退符天左转，龙精凤髓化玄黄。
　　五十四
　　修真先以性为宗，见性方为炼命工。药物知时勤采取，自然神气混玄同。
　　五十五
　　偃月炉中炼大还，五行相克结成丹。半时行到家乡路，虎啸龙吟另一般。
　　五十六
　　五贼攻心作障缘，便须猛烈定中原。从来仙道无多法，打破虚空只一拳。
　　五十七
　　木金间隔虎龙驰，进火初爻次第推。哑子三更咬破舌，此中滋味几人知。
　　五十八
　　家住西南本是坤，后头有路透昆仑。华池神水频浇灌，种出黄花生紫云。
　　五十九
　　不得师传莫坐禅，灰心槁木也徒然。岂知符火还丹诀，一刻旋机转一年。
　　六十
　　为佛为仙本一家，学人行得路头差。若明精气和神炼，满鼎丹凝灿紫花。
　　六十一
　　若要浮生幻体坚，初基有作是根源。金炉炼得丹砂熟，方许无为守自然。
　　六十二
　　姹女婴儿皆比喻，黄婆亦是意为之。穿山透石真消息，不出门庭事事知。
　　六十三
　　口头三昧不须论，论说高强自闭门。纵是快言心未悟，到头空自弄精魂。
　　六十四
　　不会看经不问禅，只将三性转三田。玉炉炼就长生药，便作蓬莱一小仙。
　　六十五
　　天机不远药非遥，拨动天关地应潮。一息冥情登大道，灵丹结就火中烧。
　　六十六
　　至简至易神仙道，难遇难逢半句言。若得真师亲诀破，我命在我不由天。
　　六十七
　　橐钥门开鼓巽风，深潭现出一轮红。举头便到青霄路，独把金蟾入玉宫。
　　六十八
　　元始空悬黍米珠，流光入海结金书。灵真登引浮空转，万圣齐来会玉枢。
　　六十九
　　捉虎擒龙入玉壶，道高自有鬼神扶。逢人不必分人我，出死超生是丈夫。
　　七十
　　前行路短后行长，直上京山见玉皇。宴罢瑶池归洞府，赐名今作判雷郎。
　　七十一
　　强魔怪魅忽相欺，几度令人入幻迷。火笔一挥金电掣，十方三界悉归依。
　　七十二
　　时与群仙会九宫，丹霄翠辇驾飞龙。元神回首京山下，一月当台照碧空。
　　七十三
　　炼丹莫把作虚言，一日工夫一日仙。更得济人扶圣化，此身何患不升天。
　　七十四
　　猛悟坚刚见得亲，阴符三返炼形神。周流一拶虚空破，万里无云月色新。
　　七十五
　　四海升平国自安，一君有道万臣惧。此时只用文风化，何必干戈更伐蛮。
　　七十六
　　天上人间路不遥，玄都骑鹿上青霄。凤笙吹入姮娥殿，万斛清香桂子飘。
　　七十七
　　一默回光万象空，不知身在水晶宫。中间消息无多子，透石穿山路路通。
　　七十八
　　神仙妙诀岂轻言，笃信之人始与传。说破这些分晓处，车行步步不离天。
　　七十九
　　圣圣相传一个心，得心传者是知音。群书览遍无痕迹，彻地通天耀古今。
　　八十
　　丹书万卷指玄篇，句句令人讨个玄。肯向裹头参得透，那家门户不朝天。
　　八十一
　　丹成九转自超群，行满功全感帝君。白日一封丹诏下，身腾紫雾谒金门。
　　游仙吟十九首
　　一
　　囊琴远向武夷游，好过慢亭峰上头。铁笛一声明月裹，松风忽起万山秋。
　　二
　　赤脚蓬头懒散仙，麻衣竹杖布行缠。今朝偶过锺陵市，笑遇洪崖共拍肩。
　　三
　　郎嗤曾入楚山中，瑶草琪花兴不穷。法鼓三更犹打午，金乌飞出海天红。
　　四
　　杖头不带软红尘，便是蓬莱顶上人。青乌传来云外信，蟠桃花发几千春。
　　五
　　仙掌龙门紫翠连，华山高处是青天。莲花峰下无人到，好向白云深处眠。
　　六
　　炼得身轻驾紫云，华阳洞裹谒茅君。夜寒唯见岩前月，照彻梅花瘦几分。
　　七
　　欲向丹丘访五城，碧桃花底坐吹笙。东风一醉麻姑酒，睡熟东窗曙色明。
　　八
　　白云长傍越王台，山色如蓝水似苔。琪树花开花又落，山中猿鹤待归来。
　　九
　　来住名山知几年，五湖风月一蓑烟。有时采药归来晚，独坐松根漱石泉。
　　十
　　读罢黄庭内景经，九华山色雨中青。庵前种得长松树，见说年深长狭苓。
　　十一
　　阆风高出赤城霞，长日山中自岁华。仙子不思烟火食，年来枣熟大如瓜。
　　十二
　　青山云外路通霄，月色澄澄映碧寥。何处飞来董仙女，玉楼深夜自吹箫。
　　十三
　　丹崖远接地仙家，岩桂丛丛锁碧霞。耕遍石田都种玉，满山春雨发黄芽。
　　十四
　　黄童持节鹿拖车，玄圃看山入帝家。峡蝶飞飞大如扇，春风开遍锦城花。
　　十五
　　珊珊飞佩羽衣轻，劫外神游出玉京。十二楼头风似水，翠涛空卷万松声。
　　十六
　　采药穿林过险山，风声合涧水潺潺。蓬莱只在空青裹，石洞重门夜不关。
　　十七
　　山中嘉树发天香，壶内重楼是帝乡。一到瑶池绝尘想，闲云流水月苍苍。
　　十八
　　向暮珠帘面面开，花阴月影上楼台。云间一派箫声度，知是堠山子晋来。
　　十九
　　旸谷春明碧殿开，东华元母宴琼杯。夜深酒尽月中别，凤管双吹跨鹤回。
　　词
　　沁园春十一首
　　赠龚全美口诀
　　一窍玄关，非高非下，正在当中。
　　得真师指点，方知此窍，不居南北，不属西东。
　　默默内观，绵绵静守，道满虚无浩气冲。
　　难言说，一星儿消息，天地根宗。先须握定雌雄。
　　天癸生时鼓巽风。把铅炉封固，飞神海底，中抽坎画，去补离宫。
　　进火退符，流珠复位，十转回轮一气通。灵胎结，待功成行满，独步瑶空。
　　赠混真子口诀
　　道隐无名，包含万象，总在身心。
　　若一言勘破，本来面月，不生不灭，耀古腾今。
　　返照回光，存神绝念，直下承当莫外寻。忘言守，这些儿妙处，至理玄深。
　　其中不许容针。好把阳炉炼浊阴。待阳生冬至，重门深锁，乌飞兔走，虎啸龙吟。
　　片饷回旋，半时交姤，大地山河尽变金。超三界，作蓬莱仙子，寒暑无侵。
　　三教一理
　　道曰金丹，儒曰太极，释曰玄珠。
　　矧三教之道，本来同祖，心存至德，性悟真如。
　　阖辟机关，抽添运用，返照回光复本初。休分别，那些儿妙处，无字称呼。
　　虚中状若蓬壶。寂静形忘一也无。问三教根宗，谷神不死，灵源澄彻，诚意如愚。
　　五气朝元，五常合一，五眼圆明烁太虚。仙儒佛，派殊而理一，到底同途。
　　全真家风
　　不恋功名，不求富贵，不惹闲非。
　　盖一间茅屋，依山傍水，甘贫守道，静掩柴扉。
　　读会丹经，烧残宝篆，终日逍遥任自为。真堪悦，遇饥来吃饭，冷即穿衣。
　　个中消息谁知。自裹面惺惺外若痴。且藏锋挫锐，先人后己，和光混俗，岂辨高低。
　　处世随缘，乐天知命，白雪壶中配坎离。时来到，与十洲仙子，同驾云归。
　　渔
　　不种田园，投闲江海，远绝尘踪。
　　保一家性命，扁舟为屋，随机应舵，逐浪乘风。
　　九曲江头，三元潭里，直把银钩堕水中。波深底，把金鳞钓出，回棹孤峰。
　　三男三女和同。向砂锅净洗热炉烘。或敲冰煮茗，渴饮一碗，得鱼换酒，共酌三锺。
　　蓑衣解开，箸笠放下，醉唱升平月满篷。江天阔，看一篙点处，粉碎虚空。
　　樵
　　家住孤峰，门临曲涧，木作横桥。
　　与世事相违，心求活计，蓑衣挂体，斧柄悬腰。
　　出入玄关，往来幽径，直上高山采古樵。时攀就，把千枝攒簇，一檐平挑。
　　归来快乐逍遥。且放下千斤饮一瓢。这日用家常，随缘随分，今朝明日，自有新条。
　　一曲高歌，三声短笛，遏断行云透碧霄。其中乐，有山□献果，四皓相招。
　　耕
　　八口之家，五亩之宅，树之以桑。
　　买吴牛十角，拖犁拽耙，耕翻大地，泼草开荒。
　　下种依时，移苗应候，栽向中田灌水浆。
　　灵苗长，看盈畴遍野，处处风光。秋来雨顺时康。有黍米凝珠滴露香。
　　向六时勤顾，三更不睡，呼男呼女，采取回仓。
　　击壤讴歌，烹鸡酌酒，妇乐夫惧饮一觞。
　　无他事，但存诚守朴，稽首羲皇。
　　牧
　　赤脚蓬头，蓑衣箬笠，随处安然。
　　守无角牛儿，不离左右，同行同住，同坐同眠。
　　常在家山，匀调水草，拗性之时着一鞭。
　　牧回处，看辽天鼻孔，软索低牵。闲来渴饮灵泉。把短笛横吹下岭前。
　　喜牛儿安静，清风凉彻，放开心地，万事由天。
　　彼此相忘，形神俱妙，花满前村水满川。
　　真消息，有世人问我，起手擎拳。
　　龙
　　静藏深渊，动游碧落，灵妙潜通。
　　遇时至神知，乘阳便起，雷轰电掣，雾霭云从。
　　展尾昂头，穿山透石，一举冲霄气势雄。
　　神威烈，把黄河倒卷，白浪翻空。须臾霖雨漂洪。
　　却都在天瓢一滴中。发通身欻火，飞光走焰，山精鬼怪，绝迹潜踪。
　　变化无方，去来无碍自得乾坤造化功。
　　功成后，但归心明主，永效年丰。
　　虎
　　生在西山，常居东谷，出－没无时。
　　向枯树岩前、幽泉涧畔，饥餐渴饮，饱暖随宜。
　　一任纵横，平生勇猛，走入丛林万木披。
　　谁知得，但无忧无惧，断绝狐疑。
　　等闲剔起双眉。有万里风生八面威。
　　自踏叶巡山，不离元所，一灵不昧，百兽皈依。
　　跳下悬崖，咆哮振地，月白山寒水满溪。
　　收牙爪，且藏身遁迹，独步云归。
　　真风子
　　自小颠狂，平生落魄，放浪飘蓬。
　　把三教玄机，从根识破，包含万象，混沌家风。
　　问释谈机，问儒说理，问道言丹守个中。
　　无拘执，但闲来捉虎，怒后擒龙。
　　不分南北西东。信步逍遥到处通。
　　向太华峰头，瑶池会上，诗吟万字，酒饮千一锺。
　　足下云生，袖中雷起，剑吐寒光射九重。
　　真风子，出乾坤之外，劈碎虚空。
　　水调歌头二首
　　授混中子口诀
　　大道本无象，真性亦非空。其中造化有无，无有混玄同。
　　透得玄关一窍，便好回头下手，静裹要勤工。
　　配合些儿妙，朝暮用屯蒙。采真铅，炼真汞，复真宗。
　　阳生半夜，重关深锁倒骑龙。
　　运起周天火候，流戊擒精就己，三性会元宫。
　　朗朗超今古，神应妙无穷。
　　授回阳子口诀
　　性本无修证，命乃有施为。了明此理，道凭玄牝作根基。
　　要得谷神不死，好住西南村裹，更莫起狐疑。
　　动静分双用，下手要知时。玩真空，调真息，运真机。
　　铅生汞产封闭，丹炉炼紫芝。
　　拨转银河斗柄，抽出坎中一画，直去补南离。
　　行满功成日，飞步上天墀。
　　满庭芳
　　在俗修真，居尘出世，当以悟性为先。
　　处心清静，常守定中禅。
　　见素少思寡欲，忘人我、随分安然。
　　行藏处，潇潇洒洒，渴饮倦来眠。
　　问归根复命，还须立鼎，炼汞烹铅。
　　遇采铅时节，把火先搧。
　　握固则云藏烟聚，运动则斗转星旋。
　　半时内，玄机成象，月白照青天。
　　满江红二首
　　不众
　　一点灵光，因形降、来居心窍。
　　本玄玄幽微，朗朗晃耀。只为贪生多爱欲，渐教习性忘真妙。
　　算不如、直下早收头，回光照。悟真机，存三要。
　　炼银铅，烧金跳。这复命归根，虎龙吟啸。
　　海底风生铁马驰，山头月落金鸡叫。
　　三年九载整工夫，超尘表。
　　又
　　太极浑沦，才开口、便分仁义。
　　把清真支离，大道已废。世事机谋求愈远，人情往复相牵系。
　　都不如、收拾早回头，安心意。是非场，急回避。
　　人我山，俱抛弃。这修道工夫，专柔其气。
　　万物抽添明进退，神炉静默牢封闭。
　　得一火、炼出个金刚，超天地。
　　百字令三首
　　儒宗
　　圣人传道，执其中、妙在惟精惟一。
　　放则周流弥六合，卷则退藏于密。
　　格物致知，正心诚意，静里包皇极。居仁由义，应机不费毫力。
　　四时天地同参，火符合候，默默存真息。
　　三五归元至德纯，保合太和冲溢。
　　体用一原，显微无间，尽性穷端的。
　　死生勘破，到头还是空寂。
　　释宗
　　真宗顿悟，理幽微、了了无言可说。
　　旷劫至今全体具，湛寂元无生灭。
　　拂尘拈花，穿衣吃饭，觌面分明泄。头头皆是，何须特地差别。
　　为言向上家风，纤锋快利，透石刚如铁。
　　三界圆通无所住，随处应机明彻。
　　芥纳须弥，珠含罔象，朗耀悬秋月。
　　寸丝不挂，即同诸佛齐列。
　　道宗
　　修真立鼎，炼金丹、只用三般灵药。
　　冬至阳生忙下手，采取也须斟酌。
　　抽坎填离，流精进火，正轴旋匡廓。
　　赤子乘龙，一时骑上南岳。
　　乾宫交姤归来，虎龙降伏，夫妇同惧乐。
　　巽户双开大火然，九转丹凝磅礴。
　　玄谷风生，性天云散，万道神光烁。
　　行功完满，他年回驾鸾鹤。
　　〔南吕〕金字经五首#1
　　一更无事坐灵台，塞兑垂帘八面开。开，清风入户来。调真息，冲和气自回。
　　二更天静玩真空，八极无尘月正中。中，西来一意通。金炉内，霞光透鼎红。
　　三更鸡叫一阳生，月落寒潭斗柄横。横，泥牛海底惊。三车转，黄河水倒行。
　　四更北斗面南看，火运周天透玉关。关，龙吟虎啸间。神丹结，通身彻骨寒。
　　五更五气总朝元，种出黄金七朵莲。莲，花开带露鲜。天门破，神光照大千。
　　炼丹砂二首
　　学道不难知。都在人为。须凭玄牝立根基。取坎填离无间断，得造希夷。
　　神炁静相依。龙虎皈随。无中养就个婴儿。迸破顶门神出现，烁烁光辉。
　　学佛玩真空。要识玄中。虚灵不昧是根宗。无色声香味触法，赤骨身穷。
　　应变利机锋。三界圆通。木人石女笑春风。大地山河归一粟，广纳包容。
　　西江月五首
　　学道先明玄牝，修真须用工夫。三般药物不偏枯。也要坚刚一悟。
　　月下擒来玉兔，海中捉出金乌。半时运火入坤炉。炼得神丹坚固。
　　又
　　悟性无生无灭，采铅有去有来。两般灵物结金胎。云气常浮宝盖。
　　终日和光混俗，任时随处宽怀。清风明月满蓬莱。观破虚空无得。
　　又
　　离位番为姹女，坎宫却是婴儿。自因两个隔东西。始用黄婆通意。
　　每过阳生冬至，方能夫唱妻随。一时齐会赴瑶池。共饮刀圭欢戏。
　　又
　　静裹含光默默，玄中调息绵绵。真空洞彻量无边。亲见本来身面。
　　虽是虚灵不昧，也须添汞抽铅。常加水火鼎炉煎。便有神光发现。
　　又
　　入室先知下手、安炉要会施工。癸生急采向黄中。逆把天轮旋动。
　　赤子飞神入海，苍龙骑上南宫。片时啸咏下珊空。十极神仙皈奉。
　　还真集卷下竟
　　#1以下五首是散曲小令。曲牌又名『阅金经』。
　　
