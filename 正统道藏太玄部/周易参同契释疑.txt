周易参同契释疑
　　经名：周易参同契释疑。原题全阳子俞琰述。一卷。底本出处：《正统道藏》太玄部。参校版本：文渊阁四库全书本子部道家类（简称四库本）。
　　周易参同契释疑序#1
　　林屋山人全阳子俞琰述
　　世传《周易参同契》上、中、下三篇，合而观之，其辞错乱，本不可以分章也。彭真一因为解注，遂并魏公《后序》，分为九十章，以应火候之九转；外余《鼎器歌》一篇，以应真铅之得一。前辈谓此书词韵皆古，奥雅难通，读者浅闻，妄辄更改，故比他书尤多舛误。彭公为之分章解义，诚可谓佐佑真经矣。然承误注释，或取断章，大义虽明，而古文阙裂。如《易》统天心，可不慎乎之类，皆合与下文连属，而彭本乃截为上章，不成文理意者。彭义亦为近世浅学妄更，所以若是。兼又有错简，如象彼仲冬节一章，不当在审而不误之下；类如鸡子一章，不当在各自独居之下。陈抱一尝以象彼仲冬节一章移於子当右转之前，亦未为得。郑虚一所校，自谓详备，而亦有错处，如中而相干，金水合处，与鬼为邻之类，盖不当改，而郑乃改中为午，水为木，鬼为仙，去本义远矣。然晦爽定为昧爽，鼓下定为鼓铸#2粉提定为服之，厥亦当理。愚尝合诸本参订之，虽皆出於先正数君子雠校，而其间更有大段舛误，如三五并危一兮，都集归一所，盖谓房六、张二、昴七三方之气并在北方危一，都会集而归於一处也。旧本乃以危一作为一，归一作归二，非惟失魏公本旨，於理亦自不通。此无他，盖因危一讹作为一，遂疑其重复而误改之耳。至若补塞遗脱等语，即魏公自序也。所谓补塞遗脱，乃指《鼎器歌》也。魏公恐篇中所述尚有遗脱，故复作此以补塞之，如首尾武，中间文，赡理脑，定升玄之说，篇中皆不曾显言，而此歌遂陈之也。尝详其序中#3数句，以姓名檃括於其间：首初一句，又拈出参同契者四字，盖此章为魏公自序明矣。按彭公注本，此序置在《鼎器歌》后。彭公以《鼎器歌》辞理勾连、字句零碎、分章不得，遂移此序附於三篇之末，分为九十章，以应阳九之数；退《鼎器歌》独存於后，以应水一之数，此倒置之失，实自彭公始也。五相类即非五相类，乃三相类也。三相类者，《大易》、黄老、炉火三者之阴阳造化互相似也。所谓三道由一，俱出径路。又日罗列三条，枝茎相连，同出异名，皆由一门是也。外有《赞序》一篇，或云后序，或云魏公赞后人，莫知所从，遂总名之日《赞序》。晦庵朱子详其文意，以为注之《后序》，注亡而序存耳。近世注释者，皆祖朱子此说，因而削去不录。然旧本既载，不容不存。愚今并书之以附于卷末，盖不欲弃其旧也。呜呼，由魏公至于今千有余岁，去古日益远，传讹日益众，或有识者悼古文之久翳，而为之剔伪辩真，众必愕眙非诋，而笑其僭妄。於是，宁结舌不语，而终莫敢着笔，为是书任其责。虽然，其如后人何？此郑虚一所以甚为是书惜也。愚区区晚学，幸遇明师获承斯道之正传，兼得是书之善本，历试以还，讲明粗熟，期年而书成，深恐推之未尽，言之未详，改窜凡更三四药，又恐后人无以折衷，遂合蜀本、越本、吉本及钱唐诸家之本，互相锣校以为定本。其诸参错不齐，则有朱子《考异》一书在，兹不复赘云。时五星聚丑之年，金精满鼎之日，林屋洞天紫庭真逸全阳子书。
　　#1『周易参同契释疑序』，四库本无之。其序文参校另以《道藏精华》本为主，特此说明。
　　#2『鼓铸』，《道藏精华》本作『鼓接』。
　　#3『序中』，原脱，据《道藏精华》本补。
　　周易参同契释疑
　　林屋山人全阳子俞琰述
　　上篇释疑
　　匡郭，一本匡作垣，陈抱一注本改为围郭，避讳也。
　　运毂正轴，谓修丹当正其心，犹运毂当正其轴也。轴在毂内，以贯於毂。辐则又在毂之外，以辏於毂者也。一本轴作辐，非是。
　　牝牡四卦，盖缴上文乾坤门户、坎离匡郭之句总言之也。此四卦，乃鼎器、药物。后言六十卦，乃火候也。如中篇谓四者浑沌，亦是缴上文乾刚坤柔、坎离冠首之句。后又日六十卦用，张布为舆，恰成六十四卦。六十四卦皆为吾丹道之用，此所以为《周易参同契》也。一本以牝牡四卦为震、兑、巽、艮，非是。
　　以为祟钥。凝神子陈会真注本以作互。
　　犹御者之执衔辔，有准绳，正规矩，随轨辙，处中以制外。谓如御者处於车中，而能制御马之进退，以合乎规绳也。盖与中篇龙马就驾，明君御时意同。旧本犹御者之执衔辔，有准绳，作犹工御者执衔辔，准绳墨。非是。前辈乃承误注释，以为犹工者之於绳墨规矩、御者之於衔辔轨辙，误矣。
　　兼并为六十，谓日用两卦，一月三十日兼并为六十卦也。一本作兼并为六十四，非是。
　　用之依次序，一本依作如。
　　《既》、《未》至昧爽。即下文晦至朔旦之谓也。一本昧作晦，非是。盖《既》、《未》即月晦，昧爽即月朔。若以为《既》、《未》至晦爽则犹言晦至晦爽，於文义大谬矣。
　　春夏据内体，从子到辰巳；秋冬当外用，自午讫戌亥。盖以两卦并言，前一卦属春夏，自子至巳，阳自下而升也。后一卦属秋冬，自午至亥，阴自上而降也。若只以一卦言，则一卦止有六爻；以十二时配之，恰欠其半。毕竟日用两卦直事，须当以两卦并言。
　　得其序，一本序作理。
　　变化於中，晦庵朱子注本变化作升降。一本作升降变化於其中。
　　包裹。盖用文子《通玄真经》语。旧本作包囊，非是。
　　以无制有，乃是制造之制，非制御之制也。大丹之法於无中造出有来，故曰以无制有。如作制御之制发明，而以无为神，为汞，为离；以有为气，为铅，为坎，此亦是一说，然非魏公本旨。愚尝反覆考之，盖因《龙虎经》有所谓有无相制，朱雀炎空。於是，后#4人更不究上下文之义，竟以制造之制作制御之制说了。又如中篇谓：刚柔断矣，不相涉入。言刚柔不相侵逾也。故继之日：五行守界，不妄盈缩。却与后章刚柔离分之义不同。或又泥乎《龙虎经》有所谓刚柔抗衡，不相涉入，非火之咎，谴责於土之说，亦未免以刚柔离分之义说了。今人相传皆谓魏伯阳因《龙虎经》而作《参同契》，故不得不祖《龙虎经》之说。殊不知《龙虎经》乃是檃括《参同契》之语，实出於魏公之后。晦庵朱子云：后人见魏伯阳传有《龙虎上经》一句，遂伪作此经，大皆是体《参同契》而为之。其间盖有说错了处。愚向者未得其说，亦弗敢便以朱子此论为然，后来反覆玩味，以《参同契》相对互考其说，乃觉《龙虎经》之破绽旁出，而真是檃括《参同契》之语也。盖魏公之作《参同契》，乃是假借《同易》爻象发明作丹之秘，非推广《龙虎经》之说。若果推广《龙虎经》之说，则当日《龙虎参同契》，不得谓之《周易参同契》也。然而《龙虎经》亦是好文字，是故蔡季通探喜其言，如曰：元君始炼汞，神室含洞虚。又曰：自然之要，先存后亡。诚为至论。但不是魏公以前之书耳。
　　器用者空，李抱素注本者作皆。
　　为征，一本征作证。
　　相当，一本当作合，非是。
　　始终，一本作终始，非是。
　　皆禀中宫，一本禀作在，一本作中宫所禀，非是。
　　之时，一本时作际。
　　统黄化，一本作化黄包。
　　鄞鄂，朱子《考异》作根鄂，鄂即萼也。《诗》云：鄂不□□#5，是此鄂字。或作垠堮，或作圻堮，或作釿锷，皆非是。
　　称元皇，一本称作当。
　　元年，一本年作炁。
　　乃芽滋，一本作芽乃生。一本作乃牙滋。
　　复卦建始初，或疑与《关睢》建始初重复，遂改初为萌。朱子谓此乃不谓古韵者妄改之也。又如下文九六亦相当，或疑与刚柔相当重复，而改当为应。皆非是。
　　日月无双明，谓日出则月没，月出则日没，昼夜递照#6迭为出没也。一本无作炁，非是。盖古先无字皆作无，如《易》所谓无妄、无咎，皆此无字。一本作焕炳而成双。
　　兔者吐生光，一本作兔魄吐精光，一本作兔魄吐生光。
　　东方丧其明，旧本作东北丧其明，盖因《易》有束北丧朋之语，遂相承其误，习之而弗察也。按《坤》卦云：西南得朋，东北丧朋。盖谓坤位西南，西有兑，南有离、巽，皆阴卦也；以阴从阴，故云得朋。若东北，则震、艮、坎、乾皆阳卦也，故云丧朋。今魏公谓：坤乙三十日，东方丧其明。盖言三十日之晨，太阴没於东方乙位，即非用《坤》卦东北丧朋之说。何以明之？盖西方庚辛、南方丙丁、东方甲乙，乃一月六节内太阴昏见晨没之地，王保义所谓月有三移是也。今夫月之三日昏见于西方庚，至十六则晨没于西方辛；八日昏见于南方丁，至二十三则晨没于南方丙；十五日昏见于东方甲，至三十则晨没于东方乙，其理盖晓然矣。岂得乙为东北耶？自古甲之与乙俱列于东方，即不在东北。今以乙为东北，则乾体就之时，曷不谓之盛满甲东北耶？甲近东北且不谓之东北，何况乙在甲之前而又近东南？其非东北也明矣。
　　九六亦相当，上文《复》卦建始初下已释之。
　　《易》象索灭藏，谓三十日之夜，日月之象俱沉於北方也。一本《易》象作阳炁，非是。
　　象彼仲冬节至以晓后生盲。旧本错於《后序》，陈抱一移置子当右转之前，皆非是。按此章凡押两伤字，并上文《易》象索灭藏连之，则又押两藏字。盖古人多用重韵，后人不晓，往往妄乱迁改，遂使文意不连属。如上文《关雎》建始初与《复》卦建始初。又如刚柔相当与九六亦相当，皆重韵也。岂可遽以重韵而害其正文哉？
　　商旅，一本商作贾。
　　浩广，一本广作旷。
　　眇难睹，一本睹作觌。
　　符征，一本征作证。
　　节令，一本节作时。
　　中稽於人心，一本心作情。
　　依卦变，一本作循卦节。
　　循《象》辞，一本循作因、彖作象，非是。
　　乾坤用施行，天地然后治。一本治作理，一本作天下然后治。此二句似乎引用《乾》卦乾元用九天下治之文，然按上文坎离者乾坤二用，则是坎离为乾坤之用，非谓用九、用六也。如上文东方丧其明，亦非用《坤》卦东北丧朋之义。盖魏公之为是书，大率皆是假借，正不必牵泥也。
　　可不慎乎，一本作可得不慎乎，非是。
　　魁杓，一本杓作柄。
　　誃离，即别离也。一本作移离，一本作坎离。
　　仰俯，他本皆作俯仰。朱子谓：当作仰俯，乃吁韵，今从之。
　　统录，一本统作总。
　　日含五行精，一本含作合，非是。
　　诘过贻主，一本作结过移主。
　　辰极处正，一本处作受#7，一本正作政。
　　布政，一本作政德。
　　终修，一本修作循，一本作中美#8。
　　以掩蔽，一本以作已。
　　有无亦相须，谓水火二气相资而成造化也。有无，或作金炁，或作吟炁，皆非是。
　　进退分布，一本进退作退而，非是。
　　采之类白，一本采作望，一本作摇。
　　白#9裹，一本作包裹。
　　相扶，一本扶作拘。
　　相连，一本连作通。
　　是非历藏法，谓此道非历五脏存思之法也。若以是非两字作是是非非之义，则误矣。
　　次日辰，一本次作以，非是。
　　累土，一本作周回。
　　而意悦，一本作意悦喜。
　　跨火不焦，入水不濡。道成之后，法身则然。若以血肉之躯投界水火，则岂特焦濡而已哉？
　　移居，一本居作名，非是。
　　功满，一本满作成，非是。
　　偃月，按下文曰汞日，则偃疑作铅，音声相传之讹耳。
　　作鼎炉，旧本作作法，非是。
　　艮亦八，一本作亦如之。
　　亏明，一本明作伤。
　　金本从日生，朔旦受日符。谓月之光从日而生，每月朔旦与日相合也。盖金火即日月也。旧本日作月，非是。若以为金本从月生，则犹日月本从月生。此何义理？
　　数称五，一本数作号。
　　含育，一本作贪欲。
　　伫息，谓凝伫呼吸之息，二者合而为一，如夫妇之交合也。一本息作思，一本作恩，皆非是。
　　执平，一本执作气。
　　土游於四季，守界定规矩。诸本皆在寿命得长久之下，惟郑虚一本却在本性共宗祖之下。
　　金以砂为主，禀和於水银。即是直指凡砂、凡汞之造化，以譬喻丹法之造化，却非假借外一物以比并内一物，相对而言也。
　　以黍，一本黍作粟，非是。
　　其卵，一本卵作子，非是。
　　泥汞，一本汞作澒。
　　炼飞，一本飞作治，一本作持。
　　鼓铸，一本铸作下，非是。
　　杂性不同类，一本类作种。
　　侥幸讫不遇，圣人独知之。朱子本无此十字。
　　生狐疑，一本生作坐。
　　始画八卦，效法天地。一本作：始画八卦象，效法天地图。一本作：画八卦，效天图。皆非是。
　　循而。一本作结体。
　　庶圣，谓无位之圣人也，孔子是已。一本作圣者与，非是。
　　三君，一本君作圣。
　　令可法，一本令作诚。
　　为世定此书，谓金丹大道无形无兆，无以使后人取法，故定此《参同契》 一书于世。与中篇定录斯文义同。旧本作为世定诗书，非是。
　　窃为，一本为作待。
　　辄思虑，一本作缀斯愚，非是。
　　金计有十五，水数亦如之。即前章所谓上弦兑数八，下弦艮亦八也。盖上弦金半斤，下弦水半斤，以两弦相合而观之，则成一月三十日之数，却与水中金之义不同。一本金计有十五作金数十有五。
　　其土遂不入，二者与之俱，三物相含受，变化状若神。此三物即是金、水、土三件。金、水二者与土合而为一，故曰三物相含受。若又添水火言，则成五物矣。或以三物为金、火、木，以二者为水、火，冗杂殆甚，非至论也。一本其土作其三；二者作火二，又作水二，皆非是。
　　捣治，一本作铸冶。
　　致坚完，一本致作致。
　　炎火张於下，龙虎声正勤。与下篇升熬於甑山兮，炎火张设下；白虎倡导前兮，苍龙和於后，实同一义。旧本龙虎作昼夜，非是。
　　始文使可修，一本作始初文可修。
　　亲观，一本作相亲，一本作须亲。
　　服之，一本作粉提，一本作粉捏，一本作提粉，皆非是。
　　一丸，一本丸作元，一本作粒，皆非是。
　　刀圭，即是刀头圭角些子而已，言其不多也。若以刀为金，圭为二土，巧则巧矣，然非魏公之本旨也。
　　较约，一本较作简。
　　光明，一本明作荣，非是。
　　薄蚀，一本作激薄。
　　显龙虎，一本显作题。
　　嘉黄芽，一本嘉作加。
　　#4『后』，原作『复』，据四库本改。
　　#5『韩』，原作『韩』，据四库本改。
　　#6『递照』，四库本作『递照』。
　　#7『受』，原脱，据四库本补。
　　#8『作中美』，原脱，据四库本补。
　　#9『白』，原作『日』，据四库本补。
　　中篇释疑
　　偕以造化，一本偕作须，一本作始。
　　元基，一本作玄基，一本作元模。
　　六十卦用，张布为舆。一本用作周，非是。
　　不邪，一本邪作陂。
　　倾危国家，一本作家国倾危。
　　卦日，一本日作月。
　　六十卦用，各自有日。一本六十卦用作余六十卦，非是。
　　在义设刑，旧本在作立。
　　日辰，一本辰作夜。
　　用心，一本作逆贼，一本作迸散。
　　己口，一本己作鼎。
　　之来，一本来作中。
　　刚柔断矣，不相涉入。上篇以无制有下已释之。
　　晦朔之问，合符行中，至始於东北箕、斗之乡。盖晦朔之问，乃是亥后子前，日月於此而隐藏；箕、斗之乡，乃是艮后寅前，日月自此而旋起。以比喻丹法之妙与天地日月同途也。或者径以艮后寅前为晦朔之问，为一阳生采药之候，则相去远矣。
　　旋而右转，呕轮吐萌。谓阳火自腰问旋斗历箕，上至玄关，则光耀透于帘帷之外也。一本旋而作左旋。
　　昴毕之上，震出为征。盖谓月初生见於西方，其象如震，以喻身中火候也。若以月出方位论先天八卦方位，则先天之震不在西，火候之震亦不在西。既不识其落处，徒见其说之相戾耳。
　　和平，一本和作初。
　　其统，一本其作阴。
　　六五坤承，谓六五三十日，却非谓《坤》卦六五爻也。
　　阳数已讫，讫则复起。推情合性，转而相与。诸本皆在为道规矩之下，惟朱子本在世为类母之下，非是。
　　周流六爻，一本流作章，非是。
　　难以，一本以作可。
　　滋彰，一本彰作亨。
　　生光，一本生作正，非是。
　　渐进，一本渐作寝。
　　成泰，一本成作承。
　　运而，一本而作移。
　　榆荚，一本荚作叶，非是。
　　振索，一本索作京。
　　阳终於巳，中而相干。谓四月属巳，律应中吕也。霞山子詹谷注本中而作中吕，一本中作午，非是。
　　午为蕤宾。为，一本#10作主。
　　游世去位，一本作遁去世位，非是。
　　其精，一本其作真。
　　阴伸阳屈，毁伤姓名。谓七月属申，律应夷则也。伸即申也，伤即夷也。旧本毁伤作没阳，一本作没扬，皆非是。
　　消灭，一本灭作息，非是。
　　至神，一本至作其，一本神作坤。
　　衰盛，一本衰作更，非是。
　　承御，一本承作汞。
　　千秋，一本秋作载。
　　一无，一本无作元，非是。
　　流布，一本流作云。
　　类如鸡子至肉滑若饴。旧本差在后，盖疑其重韵，而妄掇之也。今移正之。类如，一本类作状。相扶，一本扶作符。乃具，一本具作俱。若饴，旧本饴作铅，朱子本改正作饴。
　　新锷，上篇已释之。
　　恒为，一本作筑固，一本作筑完，一本作筑垣。
　　于斯之时，情合乾坤。一本作：爰初之时，由乎乾坤。
　　拘则水定，水五行初。一本作：则水定火，五行之初。
　　道无形象，旧本无作之，盖古者无字是此无字，之与无草写则相似，故误作之字也。一本象作状。
　　真一难图，一本一作其。
　　至悬，一本作玄且，非是。
　　耳目口三宝，一本作耳目己之宝，非是。
　　发扬，一本扬作通。
　　视览，一本览作听。
　　倾鸿蒙，一本作顺以鸿。
　　念念，旧本作无念。
　　证验自推移，旧本作证难以推移，非是。
　　寖以，一本作以浸。
　　洞无极，一本洞作润，非是。
　　谷中，一本作中宫，一本作客中，皆非是。
　　任杖，一本作拄杖。
　　没水，一本没作投。
　　获黍，一本获作获。
　　不见功，一本不作无。
　　至约，一本至作事，非是。盖草书至事之相似也。
　　遂相衔咽，咀嚼相吞。旧本彭真一注及绍兴问刘永年本皆在慈母育养，孝子报恩之下。朱子谓：今按二句自属下文俱相贪并之下，四句相承，语意连属，不当在此。愚按此章以母子之情为喻，盖所谓遂相衔咽如慈乌反哺之义，正当在此。今依旧本移正之。
　　三五为一，即上篇子午数合三，戊己数称五是也。盖与《悟真篇》三五一不同。一本为作与，非是。
　　子当右转，谓虎向水中生也。午乃东旋，谓龙从火裹出也。子午，即水火也。子当右转者，金水合处，盖从右转至於子也。午乃东旋者，木火为侣，乃自东旋至於午也。天道左旋右转，还丹之道与天道一同。若日：子从右转而加酉，午从东旋而加卯。则是右旋左转与天道背驰矣。东旋，一本东作左。
　　主客，一本客作定。
　　贪并，一本并作便，一本作荣，皆非是。
　　各得其性，一本得作有，性作功。
　　如审，一本审作有。
　　得成正道，一本作得为成道。
　　父主禀与，一本主作生，非是。
　　牝鸡，一本牝作肥。
　　施化之道，一本道作功，一本作精，非是。
　　受气之初，一本之作元。
　　日改月化，盖用庄子语。一本作日受月化，非是。又疑日受月化碍理，遂改为月受日化，亦非是。
　　水性周章，一本水性作和融。
　　木火为侣，谓龙从火裹出，东三、南二同成五也。金水合处，谓虎向水中生，北一、西四共成之也。张紫阳谓：四象不离二体。正是此意。或用先天离、坎#11 加於后天震、兑以发明此说，不惟失魏公本旨，盖与身中造化大段相反。一本金水作金木，木火作水火，谬之甚矣。
　　列为，一本列作合，一本作引。
　　心赤为女，一本脱此四字。
　　子五行始，一本脱此四字，一本子作居。
　　建纬，一本纬作位。
　　虚危，一本作抱真。
　　执火，一本作降坐。
　　调合，一本作执火。
　　妄有所冀，一本作冀有所望。
　　以□#12 ，一本□作□#13 。
　　#10『本』，据其文义例补。
　　#11『坎』，四库本误作『次』。
　　#12『以□』，原作『以□』，据四库本改。
　　#13『□作□』，『□』字原作『□』，据四库本改；『□』字四库本作『兰』。
　　下篇释疑
　　惟昔圣贤，怀玄抱真，至忧悯后生，好道之伦，随傍风采，指画古文，着为图籍，开示后昆，露见枝条，隐藏本根。盖谓古之圣贤既得此道以怀玄抱真，复忧悯后生好道之士不得其说，遂为之随傍风采，援古证今，着为图籍，以开示之。又不敢直直敷露，於是，托号五金、八石而发明之也。所谓着为图籍，托号诸石，乃指古之圣贤如此，非谓后生好道之人如此也。此章彭真一、陈抱一皆体认错了，惟朱子注独得其旨。
　　三元，一本元作光．，非是。．
　　精溢，一本作津液，非是。
　　化形，一本化作变。
　　覆谬众文，谓反覆谬乱其文，而不敢径直漏泄也。一本谬作冒，非是。
　　传世，一本传作举。
　　不仕，一本仕作遂。
　　故为乱辞，一本为作非，非是。
　　玄沟，一本沟作远。
　　退自后，旧本后作改，非是。
　　关枪有低昂兮，周天遂奔走。周天两字，旧本皆作周炁，朱子疑周炁无义理，遂改为害炁，亦非是。害字与周字盖相似，炁字与天字颇相近也。
　　江河无枯竭兮，水流注於海。旧本无作之，非是。之无之误，中篇道无形象下已详释之。一本河作淮。
　　终复始，一本作复终始，一本作复更始。
　　张於，一本於作设。
　　白虎，一本虎作矾，非是。
　　苍龙，一本龙作液，非是。
　　压止，一本止作之。
　　龙鳞甲鬣，一本龙作鱼，甲作狎，非是。
　　接连，一本作杂沓。
　　自相守，一本自作而。
　　房六，一本六作七，非是。
　　正阳，一本阳作阴，非是。
　　三五并危一兮，都集归一所。盖谓房六、昴七、张二三方之气并北方危一，都会集而归於一处也。中间极有造化，盖南北张危，月也；东西房昴，日也。危一合房六，则为水之生成数。张二合昂七，则为火之生成数。房六在东，张二在南，木火为侣，六与二合而成八。昂七在西，危一在北，金水合处，七与一合而成八，应二八一斤之数。所谓本之但二物者，此也。一本并危一作并为一，又一本作之与一，皆非是。一本一所作二所，亦非是。当知魏公之作是书，无语不合造化。若以为：三五之与一兮，都集归二所。则造化何有哉？又况二所之说，尤其大谬。纵使果谓之二所，则当言分，不当言集。既谓之集，则当言一所，不当言二所也。
　　取甫，詹霞山注本作甫取。
　　赤色通表裹，一本作赤黑达表裹。
　　黍米，一本黍作稻，非是。
　　若山泽气需兮，一本作山泽气相烝兮，非是。
　　亿世，一本世作代。
　　而可考，一本而作自。
　　心灵，一本心作魂。
　　忽自悟，一本忽作乍。
　　受图录，一本作录天图，非是。
　　鼎器歌释疑
　　径一分，旧本径作十#14。
　　长尺二，一本尺二作二尺，非是。
　　腹齐正，朱子云：按齐即古脐字。一本作腹三齐，非是。
　　首尾武，中间文。盖谓晦朔为首尾，月望为中问也。首尾即是一处，中间亦即是一处。若言巳为阳子尾，午为阴亥首，巳、午两向为中问，则是两个首尾、两个中间矣。一说：以进阳火，则子、丑、寅为首，辰、巳为尾；退阴符，则午、未、申为首，戌、亥为尾；中宫为中间，则是两首两尾一中问。其说皆未稳。
　　两七聚，一本聚作窍，非是。
　　赡理脑，一本赡作瞻，一本作胆，皆非是。
　　#14『十』，原脱，据四库本补。
　　序释疑
　　三相类，谓大《易》、黄老、炉火#15三者之阴阳造化互相似也。自彭真一以木三、火二、土五、金四、水一画为五位相得而各有合之图，故后人皆祖彭氏此说，竟以为魏公本文而并作五行之相类说了。沿袭至今，无有辩之者，皆不思魏公所言相类者果为何事，况《易》所谓五位相得而各有合，盖合五行之生成数。今彭氏止用生数，乌得谓之五位相得而各有合。或以为木三、火二为一五，金四、水一为一五，与中央土五，共成三五，则犹可谓之三五相类。今言五行之相类，则水自一数，火自二数，金、木、土之数各各不同，安取其为相类哉？一本作互相类似，亦可取，终不若三相类之说为甚明也。盖详其下文，有曰：三道由一，俱出径路。又日：罗列三条，枝茎相连。同出异名，皆由一门。其为三相类，居然可见矣。
　　郐国鄙夫，魏公自谓也。魏公乃会稽上虞人，今不曰会稽，而曰郐国者，不欲显言其本贯也。若直谓之会稽，则是后人改之之辞，非魏公本文也。
　　挟怀朴素，一本作怀朴抱素。
　　不乐权荣，谓不肯爱乐权势荣耀也。乐字，当作去声。一本权作欢，非是。
　　利名，一本利作令。
　　宴然闲居，一本作远客燕间。
　　察其所趣，一本所作旨。
　　共伦，一本伦作论。
　　施化，一本施作神。
　　归根，一本根作愚，非是。
　　我心，一本心作形。
　　八石，一本八作五。
　　成物，一本物作功。
　　委时去害，依托丘山，循游寥廓，与鬼为邻，至各相乘负，安稳长生。十六句，乃是檃括魏伯阳三字。各相乘负者，如委鬼相乘负为魏，人白#16相乘负为伯，阝易相乘负为阳是也。一本鬼作仙，阨作厄；各相乘负，安稳长生，作吉人相乘，安隐长生。又一本作吉人相乘负，安稳可长生。皆非是。又一本东西南倾作东西南北；水早隔并作水旱兵革。
　　#15『炉火』，原作『炉火』，据四库本改。
　　#16『白』，原作『自』，据四库本改。
　　赞序释疑
　　立政，一本作御极。
　　米盐，盖用《史记．天官书》语。米盐分判，犹言黑白分明也。一本米盐作坎离，非是。
　　以易，一本易作经。
　　立注，一本注作法，非是。
　　为此，一本此作吾。
　　
