云宫法语
　　经名：云宫法语。元汪可孙慕。二卷。底本出处：《正统道藏》太玄部。
　　云宫法语序
　　万形皆有弊，惟道独不朽。人之在天地间，斯道之寄也。有命焉，有性焉，天命之谓性，率性之谓道也。天下无二道，岂有二性命哉。危微精一，见於大舜之戒禹，恒性、习性、明性、节性，见於汤尹、周公之格言。夫子赞《易》曰：各正性命。则性与命并言之矣。然观夫子罕言命与仁，而性与天道不可得闻。性命之学，非深造者不能贯通也。至曾、思、孟之相传，性命之学愈着而愈详。儒者以养性率性为先，知命立命为务，故功极於赞化育，参天地。彼道释明心见性，修命复命，至於妙有真空，与道合真。道释性命之学，亦不能泯灭也。后世流弊，儒以文章沽爵禄，道释以祸福诱愚庸，躬行践履之间，鲜有出於性命之正者。况三纲五常，道之大原，天命民彝，庸有未尽，岂所以为道哉。圣明之朝，作之君师，吾儒之道尊劝益加，道释二氏不废崇奖，期天下咸归於道。泰和盛治，家稷契而人皋陶，无上等正觉，释老中之功用，於是谈性命者多矣。然而未得其归一之要。余仿之经传，类而编之。吾儒之道由正心诚意而得，佛老之道亦由正心诚意而得也。人欲尽浄，天理流行，即一念不生，全体自见之大机括。大而化圣而神，舍是非吾所谓道，非吾所谓性命。名其集曰《云宫法语》。道书谓偃息云宫黄房之内，即心斋坐忘之时，究竟斯道，庶乎瞻前忽后，无时不然，仲不愧而俯不怍，岂徒虚无空寂之谓性命云。大德戊戌秋，绩水虚夷子静安汪可孙序。
　　云宫法语卷上
　　绩水虚夷子静安汪可孙纂
　　先天品第一
　　原天地未判之始，有太易、有太初、有太始、有太素。太易者，未见气者也。太初者，气之始也。太始者，形之始也。太素者，质之始也。气形质具而未相离，乃谓之混沌。混沌既判，乃开天地。《老子》曰：有物混成，先天地生。道经曰：太上至真，无极大道。《度人经》曰：上无复祖，唯道为身。又曰：元始祖炁。周濂溪曰：无极而太极。又曰：无极之真。康节曰：若论先天一事无。程子曰：人生而静已上不容说，无极则不容言，亦无体段之可名，才说已不是。
　　彼天品第一
　　易有太极，是生两仪，两仪生四象，四象生八卦。阖户谓之坤，辟户谓之乾，一阖一辟谓之变。乾，阳物也；坤，阴物也。乾为天称父，坤为地称母，阴阳合德而刚柔有体，以体天地之撰，一阴一阳之谓道。故曰：精气为物。周子曰：二五之精，妙合而凝。二气交感，化生万物，生生而变化无穷。《谷梁》曰：独阴不生，独阳不生，参合而生。《素问》曰：天地者万物之父母，阴阳者血气之男女，生育者人伦之本。故阳内阴外，阴含阳胎，而男形成；阳外阴内，阳含阴胎而女形成。《九章经》曰：人之受生於胞胎之中，三元育养，九炁结形，九月神布，炁满能声，声尚神具，九天称庆，於是而生。《般若经》曰：色身又曰：胎生、卵生、湿生、化生。六祖曰：卵生迷性，胎生习性，湿生随邪性，化生趣性。子夏曰：商闻易之生，论及万物，乌兽昆虫，各有奇偶，气分不同，而凡人莫知其情，唯达德者能原其本焉。天一地二人三，三〔三〕如九。九九八十一，一主日，日数十，故人十月而生。阳从奇，故日数十，甲至癸。八九七十二，偶以从奇，奇主辰，辰为月，月主马，故马十二月而生。七九六十三，三主斗，斗主狗，故狗三月而生。六九五十四，四主时，时主豕，故豕四月而生。斗次日月，故以主斗。四九三十六，六为律，律主鹿，故鹿六月而生。三九二十七，七主星，星主虎，故虎七月而生。星二十八宿，为四方，方有七度，七主星。二九一十八，八主风，风为虫，故虫八月而生。风之类尽於八九，虫为风，风为虫。其余各从其类。乌鱼生阴而属於阳，故皆卵生。鱼游於水，乌游於云，故立冬则燕雀入海，化为蛤。蚕食而不饮，蝉饮而不食，蜉蝣不饮不食，万物之所以不同，介鳞夏食而冬垫，介，甲虫也。齕吞者八窍而卵生乌属，龃龉者九窍而胎生。九窍，人及兽属。四足者无羽翼，载角者无上齿。无角无前齿者膏，无角无齿者脂。《淮南》取此。又曰：无角者膏而无前，有角者脂而无后。
　　昼生者类父，夜生者似母。是以至阴主牝，至阳主牡。敢问其然乎？孔子曰：吾昔闻老聃，亦如汝之言。子夏曰：商闻《山书》：曰地东西为纬，南北为经，山为积德，川为积形，高者为生，下者为死，丘陵为牡，溪谷为牝，蚌蛤龟珠，与日月而盛虚。月盈则蚌珠之属满，月亏则虚。是故坚土之人刚，弱土之人柔，墟土之人大，沙土之人细，息土之人美，□土之人丑。□，耗字。息土细微，□土粗疏者也。食水者善游而耐寒，食土者无心而不息。蟥属，不气息也。食木者多力而不治。血气不治。《 淮南子》 曰：多力而弗戾，亦不治之貌。食草者善走而愚，食桑者有绪而蛾，食肉者勇毅而悍，食气者神明而寿，食谷者智慧而巧，不食者不死而神。故曰：羽虫三百有六十而凤为之长，毛虫三百有六十而麟为之长，甲虫三百有六十而龟为之长，鳞虫三百有六十而龙为之长，裸虫三百有六十而人为之长。此乾坤之策也。乾天坤地。
　　鲁哀公问於孔子。孔子曰：人始生而有不具者五焉，目无见、不能食、不能行、不能言、不能化。及生三月而微煦，瞳人也。然后有见。八月生齿，然后能食。三年腮合，然后能言。十有六而精通，然后能化。阴穷反阳，故阴以阳变。阳穷反阴，故阳以阴化。是以男子八月而生齿，八岁而龆；女子七月而生齿，七岁而齔，十有四而化。一阴一阳，奇耦相配，然后合道，化成性命之端，形於此也。公曰：男子十六精通，女子十四而化，则可以生矣。
　　简狄吞玄乌遗卵，生契。姜原履巨人迹，悦而践之，身动如孕，居期生后稷。
　　天地初分，一炁生元始，二炁生元皇，三炁生老君，而为化主。在天为万天之主，降世为百王之师。在星曰天皇大帝，在教曰太上老君。老君之生，其母部左腋而生，头已白矣。又曰：八十一化出世间。
　　《实录》曰：初，颜氏祷於尼丘山，而生孔子。孔子生而首上圬，顶如尼丘山，因名丘，字仲尼，是夕有二龙绕室，五老降庭。五老者，五星之精也。颜氏之房闻奏钧天之乐，未生时有麟吐玉书於阙里。其文曰：水精之子，系衰周而素王。颜氏异之，以绣绂系麟角，信宿而麟去。
　　《普曜经》曰：释迦〔自〕兜率天降神於西域迦维国净饭王宫，摩耶夫人剖右胁而生。
　　汉武帝皇子弗陵生沙间，赵倢伃居钩弋宫妊身，十四月生。上曰：闻昔尧十四月而生，今钩弋亦然。命曰尧母门。
　　《孝经》曰：天地之性人为责。《玄灵经》曰：人身难得。周子曰：人为万物之灵。
　　《玄武经》曰：真武神母梦吞日光，觉而有孕，二十四个月而生。
　　宋杨文公祖，梦有人言武夷君托化，及大年生，乃一卵形，剖之为一鹳雏，紫毛被体，贮而弃之江滨。其叔父异之，追而至於江，化成婴儿，归而抚之，后为光禄丞。
　　夏后氏之衰，后宫人处室，感龙漦而孕，是生褒姒，以乱天下。
　　楚词曰：女岐无夫，而生九子。九子母也。
　　凡此类非一，略举数端，可以见禀天地之秀气，宿骨不凡，圣贤之质也。禀恶浊不正之气，为愚为凶、为妖孽矣。
　　宋曹彬，后封武惠王。方一周岁，风俗有试周之事。其家以玩好宝玉饮食之类排列满前，抱王观之，王独左手持干戈，右手取俎豆。其后为赵太祖平江南。
　　夫人自一岁，好恶之情生焉。然於其不能言，不能行之际，所谓好恶，乃赤子纯一无伪之真。及其既长也，好恶之情不合於公者多矣。
　　养生品第三
　　《老子》曰：吾有大患，唯吾有身，及吾无身，吾有何患。《素问》曰：男女必当其年，男子二八，精气溢泻，必三十而娶。女子二七，天癸至，必二十而嫁。欲其二气充实，则孕而育，育而寿。古者是以上寿，多百二十岁。
　　今人之患，在婚嫁之早。男未二十，女未十五而已嫁娶，真元早丧矣。及其长也，又不知补损之方。譬如一灯，其中所注之油，即赋予之元气。器之大小，数之短长，然灯於无风之地而又加爱护，则灯可久，尽则灭。然灯於当风，膏油易涸，且致暴灭之患。人之命赋寿夭，亦犹是也。
　　哀公问孔子曰：知者寿乎，仁者寿乎？孔子曰：人有三死，而非其命也，己自取也。夫寝处不时，饮食不节，劳逸过度者，疾苦杀之。居下位而上干其君，嗜欲无厌，而求不止者，刑共杀之。以少犯众，以弱侮强，忿怒不类，动不量力，兵共杀之。此三者死非人命也，人自取之。若夫智士仁人，持身有节，动静有义，喜怒以时，无害其性，得寿宜乎。
　　广成子与黄帝曰：无劳尔形，无摇尔精，乃可长生。左氏曰：天有六气，降生五味，发为五色，征为五声，淫生六疾。六气者，阴阳风雨晦明也。分为四时，序为五节，过则为灾。阴淫寒疾，阳淫热疾，风淫末疾，雨淫腹疾，晦淫惑疾，明淫心疾。《乡党篇》载孔子十不食。孟子曰：食之以时，用之以礼。又曰：见其生，不忍见其死，闻其声，不忍食其肉。是以君子远庖厨也。
　　夫饮食起居，养生之大要，故圣人罔有不钦焉。盖饮食之间，五味不宜过，过则为伤矣。爽口味多，须作疾是也。而劳心劳力者，伤四肢血气焉。皓齿蛾眉，伐性之斧；甘脆肥鲜，腐肠之药。故人在戒杀以积德，节饮食，省嗜欲，又省疾延年也。
　　修养家泻五脏之有余，嘘肝、呵心、呬肺、呼脾、吹肾。补五脏之不足，则随脏吸之。
　　《元始太玄经》曰：喜怒损性，哀乐损神，损性则害生，故养性以全气，保神以安身，气全体平，心安神逸，全生之诀也。
　　黄帝谓岐伯曰：夫人者受天地之气，以生之来也谓之精，精之遘谓之灵，灵之发也谓之神，神之化也谓之魂，魂随神往来谓之识，并精出入谓之魄，主荣积魂谓之心，心有所从谓之情，情有所属谓之意，意之有所指谓之志，志有所忆谓之思，思之有所远慕谓之虑，虑而事成谓之智，智者尽此诸见者焉。盖精神、魂魄、意、情、智，见识之为用。
　　孙真人曰：发宜多掷；齿宜数叩，液宜常咽，气宜常炼，精宜常在。
　　《抱朴子》曰：天灵一穴，乃万神朝宗之所，得一而万事毕。庄子谓之见独。黄帝谓之呼吸精气，独立守神。太上谓之寂兮寥兮，独立而不改，周行而不怠。独者，一也。所谓守一以资神，依神以守一。夫守一者，可与天地相毕，寿命无穷。
　　《老子道德经》曰：知其白，守其黑。又曰：归根曰静，静曰复命是也。玄一者，是我之元命。真人生而守之，守之极静，得之守之，不复去矣。
　　《黄庭经》曰：玄元上一魂魄炼，一之为物颇卒见。须得至真乃顾盻，至忌死气以秽贱。
　　论曰：人之生从虚无而有，所以神化气，气化精，是有形用之之道。智者不施於外，而施於己，则精复化为气，气复化为神，炼神合道，复证虚无之妙。此归根复命之方，修真养命之术。《孟子》曰：夭寿不贰，修身以俟之。所以立命也。知命者不立乎岩墙之下。
　　孔矛曰：五十而知天命，不知命无以为君子也。刘子曰：民受天地之中以生，所谓命也。
　　《易》曰：穷理尽性以至於命。又曰：圣人之作易也，将以顺性命之理。又曰：君子行法以俟命，居易以俟命。
　　鲁哀公问於孔子曰：人之命与性何谓也？子曰：分与道谓之命。
　　《内观经》曰：从道受生谓之命。
　　《孟子》曰：口之於味，目之於色，耳之於声，鼻之於臭，四肢之於安佚，性也，有命焉，君子不谓性也。程子曰：五者之欲，性也，然有分，不能皆如其愿，是命。此命是言赋予之理。
　　云宫法语卷上竟
　　云宫法语卷下
　　绩水虚夷子静安汪可孙纂
　　明善品第四
　　《书》曰：人心惟危，道心惟微，惟精惟一，允执厥中。《孟子》曰：大人者，不失其赤子之心。纯一无伪之谓也。《大学》曰：正心者，身有忿懥，则不得其正；有所恐惧，则不得其正；有所好乐，则不得其正，有所忧患，则不得其正。心不在焉，视而不见，听而不闻，食而不知其味，此修身在正其心。《孟子》曰：操则存，舍则亡，出入无时，莫知其乡，唯心之谓欤。又曰：我四十不动心。又曰：养心莫善於寡欲。又曰：学问之道无他，求其放心而已。
　　《斗经释》曰：人之运心於外，则神游而逝。定心於内，则神安以和。一切善恶亦存乎心。心者神明之府，行藏动息善恶之事，欲萌悉知之，人之妄心可不息乎。又曰：人之元辰，外寄於目，内藏於心，目则外视於万物，心则内驰於万机，心目所驰，神亦奔竞，故谓之元辰。释马驰事而不息，人能收心复照，存玄灵於一己，则却走马以粪。
　　《楞严经》曰：如来常说，诸法唯心所造，一切因果，因心成体。张无尽曰：了此妄心，即是清净佛性虚静心。戒曰：心者，万法之宗，九窍之主，以其越古今而不坏。故曰：真如一念萌动於内，六识流转於外，不趋乎善，则趋乎恶。
　　《清静经》曰：既有妄心，则惊其神；既惊其神，则着万物；既着万物，则生贪求，既生贪求，则是烦恼。《定观经》曰：觉心起即灭，灭即除，惟灭动心，不灭照心，但凝空心，不凝住心。
　　《金刚经》曰：过去心不可得，现在心不可得，未来心不可得。六祖曰：妄心是真心上影子。经云：汝身汝心，皆是妙明性中所现之物。知诸心之非心，则知心之体，若妄心则有过现未来真性则寂然不动。
　　已上言心
　　横渠曰：心统性情。又曰：虚灵不昧便是心，此理具足，无少欠阙便是性，随感而动便是情。义曰：由太虚有气之名，由气化有道之名，合虚与气有性之名，合性与知觉有心之名。灵底是心，实处是性。《汤诰》曰：惟皇上帝，降衷于下民，若有恒性。《伊尹》曰：习与性成。祖伊曰：不虞天性。孟子道性善。全说理。《中庸》曰：天命之谓性。带人物而言。有天命须是有此气，方能承当得此理。无此气则此理如何顿放？程子曰：论性不论气，不备；论气不论性，不朋。《近思录》言：心一也，有指体而言，寂然不动；有指用而言，感而遂通。朱子曰：静而常觉，动而常正。心之妙也，寂而感，感而寂。孔子言性近习远。孟子言尽心知性，存心养性事天。孟子曰：仁之於父子，义之於君臣，礼之於宾主，智之於贤者，圣人之於天道，命也，有性也，君子不谓命。
　　《易》曰：穷理尽性以至於命。又曰：圣人之作《易》也，将以顺性命之理。
　　鲁哀公问於孔子曰：人之命与性，何谓也？形於一谓之性。人各受阴阳以刚柔之性，故曰形於一。《内观经》曰：自一禀形谓之性。朱子曰：性是太极，浑然之体，初不可以名字言。
　　已上言心性
　　前诸条目，儒家言存心养性，道释言明心见性。儒以实理为性，见之行事者也。道释以自然无为为性者也。愚谓道释之言性，乃未发之中；儒者之言性，发而皆中节之谓。见性之谓道，犹见性之谓见佛也。佛之言训觉，是殆非以泥木所塑造之谓佛也。
　　持用品第五
　　颜渊曰：舜何人也，予何人也，有为者亦若是。子曰：知而弗为，不如勿知。《华严经》曰：我不轻於汝等，汝等皆当作佛。佛，西方圣人之称也。六祖曰：不悟者为众生、为凡夫，悟者名佛。佛训大觉之称。
　　人受天地之气而生，同有此善，然觉有先后，后觉者必效先觉之所为，乃可明善而复其初，斯言至矣。圣人生知安行，不倦於学；贤者学而知之，亦欲强行；困而不学，民斯为下。
　　曾子三省，忠恕一贯。君子九思、三畏、三戒。颜子克复四勿。孔子绝四，絜矩慎独。
　　皆所当平日持用工夫。
　　诚意毋自欺也，一者诚而已，无妄之谓。诚不欺，其次矣。康节曰：先天主乎诚，至诚可以通神明，不诚则不可以得道。诚者，主性之具无端无方者也。至诚之道，可以前知。曰：在我无一毫私伪，故常虚明，自能见得。诚者天之道，诚之者人之道。诚者，不勉而中，不思而得，从容中道，圣人也。诚之者，择善而固执之也。自诚明之谓性，自明诚之谓教。诚则明，明则诚。唯天下至诚，为能尽其性。可以赞天地之化育，与天地参。又曰：唯天下至诚，为能化诚者。物之终始，不诚无物，至诚无息，不息则久，悠久无疆。唯天下至诚，为能经纶天下之大经，立天下之大本，知天下之化育夫，焉有所倚。大经五品之人伦，大本所性之全体，圣人极识无妄，自然功用，岂有所倚着於物而后能。《诗》云：维天之命，於穆不已。盖曰文王之所以为文也，於乎丕显文王之德之纯，纯亦不已。又曰：穆穆文王，缉熙敬止。《易》曰：天行徤，君子以自强不息。《汤之盘铭》曰：苟日新，日日新，又日新。回之为人，择乎中庸，得一善则拳拳服膺而弗失。道不可须臾离，可离非道也。
　　太极老君与傅先生木钻在焦山石室，使穿一石盘，可五尺积，四十九年而石穿。
　　《孟子》曰：一日暴之，十日寒之，未有能生者。
　　先儒曰：敬之一字，圣学之所以成，始而成终也。程子以主一无适言敬。又曰：至诚无息，诚者真实无妄也。盖人心易於散慢，若不立个规矩维持之，常常提警，则放逸而无所归。惟主一，惟至诚，所以成始成终。愚谓人患於作辍，佛教亦谓之断常，譬如蒸砂终不成饭。禅家之常惺惺法，必念念相续。故云：勇猛精进不退转，亦说得好与儒者之主一无息，同此机也，诚敬不可，斯须去身。
　　造微品第六
　　《华严颂》曰：色身非是佛，音声亦复然。亦不离色身，见佛神通力。《庄子》曰：君子尸居而龙见，渊默而雷声，神动而天随，从容无为。
　　广成子曰：至道之精，窈窈冥冥，至道之极，昏昏默默。无视无听，抱神以静，形将自正，必浄必清。《密多心经》曰：照见五蕴皆空。《升玄经》曰：清挣六根，断除邪障。《得道经》曰：心目内观，真炁所有，清净光明，虚白晃耀。又颂曰：杳杳冥冥清净道，昏昏默默太虚空。体性湛然无所住，色心都寂一真宗。《本行经》曰：诸念不生，万缘顿息。尘沙恶业，随念消散，一切天魔，自然殄灭。《清静经》曰：人能常清静，天地悉皆归。又曰：无无既无，湛然常寂，寂无所寂，欲岂能生，欲既不生，即是真静。常应常静，常清静矣。《道德经》曰：众人熙熙，如登春台，如享太牢，我独泊兮其未兆，如婴儿之未孩。又曰：专炁致柔，能婴儿。又曰：复归於婴儿。
　　张无尽曰：无得之得名真得，无说之说乃真说。虚卞禅师曰：大乘之法，心无挂得。得大自在，作而无作，为而无为，此所以为圣明贤。诗曰：上天之载，无－声无臭至矣。川老颂曰：见色闻声世本常，一重雪上一重霜。君今要见黄头老，走入摩耶腹内藏。
　　此返本还元之学，回光返照之机，深入於忘光绝照至矣。
　　神化品第七
　　《洪范》九五福曰考终命。《易》曰：易与天地准，是故知幽明之故，原始反终，知死生之说。
　　截鲁哀公问於孔子。子曰：化终阴阳，象形而发谓之生，生化无穷。数尽谓之死，故命者性之始，死者生之终也。有始则必有终矣。子曰：未知生焉知死。乐天曰：死者数之终。孟子曰：尽其道而死者，正命也。桎梏而死者，非正命也。知命者，不立乎岩墙之下。《书》曰：兹殷多先哲王在天。解曰：商家多有在先明哲之王，精爽在天。《易》曰：游魂为变。《易》曰：知鬼神之情状。《易》曰：穷神知化，德之盛也。子曰：鬼神之为德，其盛矣乎。视之而弗见，听之而弗闻，体物而不可遗，使天下之人齐明盛服以承祭祀，洋洋乎如在其上，如在其左右，神之格思，不可度思，矧可射思。夫微之显，诚之不可掩如此。
　　先儒引《礼书》曰：诸侯因国之祭，祭其国之无主后者，如齐大公封於齐便是。祭爽鸠氏、季蒯、逢伯陵、蒲姑氏之属，盖他· 先主此国，来礼合祭也。如卫侯梦康叔云：相夺予飨。盖卫后都帝丘，夏后相亦都帝丘，则都其国自合当祭，不祭者冥其如此。如晋侯梦黄熊入其寝门，以为鲧之神，亦是此类。不成说有子孙底，方有感格之理，便使其无子孙，其气亦未尝亡也。如今祭勾芒，他更是远，然既合当祭他、便有此气。要之，通天地人只是这一气，所以说洋洋乎如在其上，如在左右。虚空偪塞，无非此理，自要人看得活。
　　晦庵朱文公曰：口鼻之嘘吸为魂，耳目之精明为魄。阳魂为神，阴魄为鬼。其在人也，阴阳合则魄凝魂聚而有生，阴阳判则魂升为神，魄降为鬼。以往来言，则来者方伸而为神，往者既屈而为鬼。二气之分，一气之运。故孔子《祭义》曰：气也者，神之盛也；魄也者，鬼之盛也。郑，氏注曰：气，呼吸出入者也。耳目之聪明为魄，然则阴阳未可言鬼神，阴阳之灵乃鬼神也。魄者形之神，魂者气之神。魂魄是形气之精，爽谓之灵。前夜因说个修养人，死时冲突，知得焄蒿之意甚切；谓其气袭人，知得凄怆之意分明。汉武李夫人祠云：其风肃然。今乡村有众户，还赛祭享，或有肃然如阵风，俗呼为旋风，即此意。今时恶气中人，使人恐惧凄怆，此为物之精爽也。天道流行，发育万物，人得之以有生。气之清者为气，气之烛者为质，知觉运动，阳之为也，形体阴之为也。气为魂，体为魄。释氏以性为魂，幻为魄。高诱《淮南子注》曰：魂者阳之神，魄者阴之神。以其主乎形气，故曰神，人所以生，精聚气也。人只有许多气，须有个尽时，尽则神气归天，形魄归地。今释氏以性为本，幻为命，诚如是也。凡人将死，热气渐微，所谓魂升；下体渐冷，眼光落，所谓魄降。有生必有死，有始必有终，聚散者气也。若夫妖孽者，是不得其死之人，其气未散，郁结而成妖。
　　晦庵释屈子《远游篇》曰：魄不受魂，魂不载魄，则魂游魄降而死。又曰：魂魄者，譬如烧香，烧出来汁子，便是魄，那成烟后香底，便是魂。魂者，魄之光焰，魄者，魂之根蒂。修炼之士，必使魂常附魄，如日光载月质；魄常检魂，如月质受日光。则神不驰而魄不死，遂能登仙远去而上征。
　　《易》曰：大而化之之谓圣，圣而不可知之之谓神。神无方，而易无体。
　　云宫法语卷下竟 
　　
