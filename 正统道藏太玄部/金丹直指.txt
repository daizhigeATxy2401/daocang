金丹直指
　　经名：金丹直指。一卷，南宋周无所住述。底本出处：《正统道藏》太玄部。 
　　金丹真指序
　　余着金丹十六－颂，直言性命之奥，故以直指言之。且明心见性，宗门事也，归根复命，玄门事也。宗玄异事若不可比而同之，然玄谓之炼丹，宗谓之牧牛，抑以大朴既散，非炼之则无以返漓还淳；六窗既开，非牧之则无以澡黑露白。曰炼日牧，殊途同归，曰玄日宗，一而二，二而一者也。余自幼学时与世异好，慕道既切，访师益广。淳佑壬寅年，遇赤城林君自然，以丹法授余。又拉余拜其师李真人，片言之间，尽得金火返还之要，且谓若悟性而后为之尤当也。余乃褊走丛林，请益诸老，继闻宗阳碧虚方先生得紫阳张真人之传，己酉仲春挟《直指》访之，足始跨门，心已相照。是岁季夏，有僧圆灿自莆田过余，举狗子话相契，因览宝台和尚《千岁碑》，至服铅汞句，执其义曰：铅汞何物也？日情性也。何也？可服欤？日以中道也。中者何？日空不空、动非动也。圆灿笑曰：予闻有二事，圆修者其谓是欤？虽然，成丹之难，非赖巨有力者不能也。次岁暮春，昊长者茸竹浦白云庵，为余二人地。行之半月，工夫显发，取紫阳张真人《金丹序》、泥丸陈真人《翠虚昤》印之，节节符验。予益自信《直指》所言不妄。或谓予曰：道之不明久矣，子自信可也，而以着书求信於人，恐柢益其纷纷耳。余应之曰：信者近於知，不信者近於不知也。古人所谓道不属知，不属不知，知是妄觉，不知是无记。明眼底人试一展卷。淳佑庚戌六月中渐日永嘉周无所住序。
　　金丹直指
　　永嘉周无所住述
　　玄关一窍颂
　　一窍才通万窍通，丝毫不动露真空。
　　个中便是真宗祖，认着依前又不中。
　　真土颂
　　真土从来名强立，学人不晓馒傍求。
　　若知真土为中道，何必骑牛更觅牛。
　　阳晶颂
　　全清绝点号阳晶，才有纤瑕便属阴。
　　多少神仙皆不说，谁人肯向此留心。
　　玄牝烦
　　万物芸芸，各归其根。识得根源，玄牝虚传。
　　龙虎颂
　　龙虎猖狂，心念炎烈。慧剑才挥，二兽俱灭。
　　铅汞颂
　　欲识铅汞，情性二物，二物和合，还丹了毕。
　　真炉鼎颂
　　头上顶天，脚下踏地。中有一物，煅成宝器。
　　真药物颂
　　天地之先，无根灵草。一意制度，产成至宝。
　　斤两颂
　　不圆不缺行中道，着意忘怀便落偏。
　　更言二八一斤数，开眼明明被孰瞒。
　　抽添颂
　　若问抽添法，纵擒怕觉迟。调停无损益，方始证无为。
　　识得真心无不褊，自己不明被物转○ 可怜无限守株人，退铅进汞错方便。
　　火候颂
　　真火本无候，时人休强猜。要知端的意，无去亦无来。
　　法度颂
　　清净药材，密意为丸。十二时中，无念火煎。
　　口诀颂
　　意到心诚，湛然若凝。昼夜无间，效验自应。
　　沐浴颂
　　沐浴无他术，休寻卯酉中。困眠饥吃饭，无日不春风。
　　工夫颂
　　百刻工夫一刻推，一刻还同十二时，十二时中归一念，念中无念始真奇。
　　温养颂
　　恬淡无思虑，虚无任自然。胎圆神自化，我命不由天。
　　或问
　　或问：《金丹直指》既明道要，但十六颂皆言性宗语，於命学恐或不然。答曰：金丹谕本性长存，是名金刚不坏，即《悟真篇》金丹妙色之身，证真金慈相，昔龙女顿悟心珠，乃此法也。学者罕明本性，向外驰求，说龙话虎，便为命学，无为之道，便为谈空。噫，何见之偏？是未知尽性以至於命也。性即命，命即性，空劫之先，性命混然，无名无字，才堕语言，便分为两。但静极不能不动，动则天命流行，动极复静，天命之性归根，依然空劫之体，无所亏欠。动静循环，曷有止息。是知出於命者谓之性，归於性者谓之命，性命同出而异名也。安得性外求命，命外求性者乎？若不明动静之机，便指性命为二事，一言之，又是错认。紫阳张真人云：性命之道未备，则运心不普。紫清白真人云：若晓《金刚》、《圆觉》二经，则金丹之义自明，何必分别老释之异同也。
　　或问：老释之教既同，而儒教同否？答曰：教虽分三，道财一也。学者根器不等，闻见浅深，各宗其宗，互相是非，皆失其本。殊不知一身本具三教。儒指两教为异端，则自昧本真，岂知无始以来，含一统而无遗哉。故三教皆可入道，特患不得其门而入。有能透彻释老，岂谓孔圣异哉？且以儒教言之，自尧传之舜，舜传之禹，禹传之汤文武周公，汤文武周公传之孔孟，皆心传之妙。释教自世尊传之迦叶，迦叶传之阿难，亦以心印心。道教自东华帝君传之金阙帝君，金阙帝君传之西王母，西王母皆以口口相传，若明眼者未举先知已落第二义，更从事於颊舌，转没交涉矣。心传之学，不外乎中之一字。《书》曰：允执症中，《合论》曰：令众生住於中道，《道德经》云：不如守中，可谓天下无二道。《庄子》曰：通於一，万事毕，紫阳张真人云：得一万事毕是也。
　　或问：三教而一矣，吾闻道教有形神俱妙，或身外有身，儒释有否？答曰：释教亦有之。且如达磨只履西归，布袋和尚身外有身，普化振锡，飞空智者空榻赴供仰山，见异僧腾空而去，岂非同一脉耶？儒教则不然，盖为人道之主，扶三纲正五常，乃有为之教，实无为之道，道同而教不同也。
　　或问：儒与释老，道同而教不同。释参禅，道修养，又安得释与道同？敢再请其说。答曰：天下无二道，圣人无两心。子未明心地，故发此问。参禅则制心一处，始扫至於无扫，禅是佛心，心为万法之宗。修养为抱元守一初修至於无修，道为养神，神为万物之主。神即心，心即道，道即禅也。盖无为大道者，离名相、无生死，常处虚空，无有纤得，事来则应，事去则寂。如鉴照相，不留形迹，强名曰道。学者至此，疑为谈空寂，遂望风而退，殊不知谈空者非空，非空即真空，真空故名曰一。一乃大道之祖，金丹之母，生灵之本。老子云：抱一为天下式，然无为之法不可便执为实，故《金刚经》云：一切贤圣，皆以无为法而有差殊。非具眼者，孰可语也！
　　或问：释老儒道同之说已备得其旨矣，但玄关一窍，玄牝之门，或以心肾为窍，口鼻为门，或曰非心非肾，非口非鼻，不知何者为是？答曰：心肾口鼻之说，先辈诱人入道，又恐不明斯义，妄认肉块孔窍，昧本来真空命脉，故曰非心肾口鼻以扫执泥，其实玄关一窍玄牝之门，皆谓人念头起灭处。老子云：玄牝之门是谓天地根。紫清白真人云：念头动处是玄牝，倘能亲识得起灭处，即知虚无之谷、造化之母。非惟金丹药物火候等类，皆从此出，至於诸子百家一，大藏经教，工巧技艺，尽在其中矣。紫阳张真人云：此一窍亦无边傍，更无内外。紫清白真人云：玄关一窍，其大无外，其小无内。杏林石真人云：一窍名玄牝，中藏气与神是也。
　　或问：玄关玄牝已知端的，真土阳晶其义何也？答曰：土者，乃中之异名也。得其中者，性命混一，湛然圆明，是谓阳晶。紫阳张真人云：中央正位产玄珠，古云产个明珠是真土。或问：真土阳晶已知其意，龙虎铅汞可得闻欤？答曰：龙虎铅汞者，谓人心念。念不停，如龙虎之猖狂，若铅汞之难制。海蟾刘真人云：能乘乾马奔龙去，解使坤牛驾虎归。紫阳张真人云：铅见火即飞，汞见火即走，苟得制伏之道，自然心中无心，念中无念，所谓降龙伏虎擒铅制汞也。
　　或问：龙虎铅汞备知其义，炉鼎药物其义云何？答曰：炉鼎以身譬之，药物以心中之宝喻之，身外无心，心外无宝，岂离此心而求药物，舍此身而觅鼎炉。所以道不远人，而人自远耳。桓真人云：心天本是六虚乾，身是坤兮两厮牵。紫清白真人云：心中自有无限药材，身中自有无限火符。紫阳张真人云：心属乾，身属坤，故曰乾坤鼎器。然则然矣，此亦是诱学者反身克己，达本归元之说。苟能一念未萌，包含造化，岂非真炉鼎耶，外应诸绿，内心无惴，岂非真药材也。
　　或问：鼎炉药物已知其详，火候法度、斤两抽添不知何义？答曰：火候法度等说，皆为偏於动静，不得其中，故有此喻。若能动静相忘，不静中静，不动中动，所谓阴阳处中，真土会合，神仙之道毕矣。紫阳张真人云：火之燥、水之滥，不可不调和，故有斤两法度。先辈云：不增不减，不抽不添是也。
　　又问：火候法度已无可疑，工夫口诀其义何也？答曰：工夫之说，譬如琴瑟萤篌，虽有妙音，不得妙指，终莫能发，况金丹者乎？若得正传，片言之下便可用功，随有应验。不用年中取月，月中取日，日中取时，时中取刻。亦不用子午卯酉、支干屯蒙卦气等说，但於行住坐卧清争钤键，阳气自生。紫阳张真人云：修炼至此，泥丸风生，绛宫月明，丹田火炽。泥丸陈真人云：初时夹脊关脉开，其次膀胱如火然，内中两肾如汤煎，时乎跳动冲心源。又有一簇百脉之语，所谓工夫效验。然清净钤键之要，即杏林石真人云：岂知丹妙诀，终日骯真空。泥丸陈真人云：当初圣祖留丹诀，无中生有作丹基。《心印经》云：存无守有。老子云：守静笃。所谓口诀真趣，先圣后圣同一舌头，共一鼻孔，然则然矣，犹涉异路，更须不堕语言。千圣不同途，太上老君未着经、群仙未形口诀以前，昆虫草木，果熟脱体，尚能示变化之妙，抑亦口授，况人为物灵者乎？学者当具是眼。
　　又问：工夫口诀固已晓矣，未知沐浴温养何义？答曰：沐浴乃清今之义，温养谓中之义。舍之益槛，操之益燥，出操舍之外者，日温养。心清净则尘不染，致诸中则道无为，无为而无不为矣。杏林石真人云：温养无他术，无中养就儿。或问：《十六颂》已得其要，所谓结胎脱体之说，不知果有否？答曰：结胎脱体，譬超凡入圣之意，但能心不附物，神归气复，所谓换结圣胎也。抱养月深，神全气化，所谓脱体也。古云顺之则凡，逆之则圣。虚靖天师云：神若出，便收来，神返身中气自回，如此朝朝与暮暮，自然赤子产真胎。本来子云：神在身则生，神去身则死。紫清白真人云：身外有身为脱体。《楞严经》云：形神出胎，亲为佛子，其心离身，去住自由是也。紫阳张真人云：丹是色身妙宝，法身即是真心，从来无色亦无音，一体不须两认。
　　或问：结胎脱体之说固已晓矣，不知几日可成沅？诸书所说或一日或三日或百日，或一年九载，或片饷，或不在三年九载，此心尚疑。答曰：年月之说，先辈与后学分量有利钝，工夫有浅深，故有久近之分，实不过发明钻簇之机，天之一寒一暑，人之一昼一夜，息之一出一入也。一刻之工夫，自有一年之节候，一年三万六千之刻，可夺三万六千之数，是谓握阴阳之枢机，盗天地之造化，只在当人一念中耳。心志坚确，工夫纯一，时节若至，其理自彰。灵源曹真人云：坚心一志向前修，成与不成无必取。又岂专於限量耶？但能清静无为，湛然若存，何虑不形神俱妙，与道合真哉？与道合真，则金丹假名耳。玄关玄牝，真土阳晶，龙虎铅汞，炉鼎药物，斤两火候，抽添法度，工夫口诀，沐浴温养，众妙之说，不可有心求，不可无心得，不着有不着无。孔子借世尊口说，共老子耳闻，闻非闻，说非说，一颗金丹色非色，当场拈出与君看，通身是口吞不得。
　　或问：金丹之说深而不可求，求而不可得，如群仙歌诗契论，皆隐秘幽微，不可直指其义，今先生所指过直，无乃大浅乎？予曰：不然，昔神仙欲人自求其道、故寓浅於深，而人不知。今予欲人皆知其道，故寓深於浅，而人易求。如孔子性与天道，虽高弟不可得闻，至於孟子语告子则明白洞达。老子谓之微妙玄通，似难求也，然又曰吾道甚易知，甚易行，亦未尝大探也。世尊谓幽固深远，无人能到，亦似乎深也，然直指人心，见性成佛，又何深哉？子所谓指过直，无乃大浅，岂其然乎？
　　金丹直指竟
　　
