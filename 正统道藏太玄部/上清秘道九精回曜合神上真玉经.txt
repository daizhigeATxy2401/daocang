上清秘道九精回曜合神上真玉经
　　经名：上清秘道九精回曜合神上真玉经。撰人不详，约出於东晋南朝。据称向司命场君（场羲）传授。言存思身神游行北斗要诀。一卷。底本出处：《正统道藏》太玄部。
　　上清秘道九精回曜合神上真玉经
　　青玄府下教司命洞灵上卿，既锡司命之策，金阙上保检仙司命杨君，敕东华典保清逸先生李君，授以上清秘道九精回曜合神上真玉诀。岁在阉茂，李君因北斗都司上真金华夫人蒋真，降授洞灵于南陇，且传上保告曰：上清秘道九精回曜合神上真玉诀，司命之高业，不以教度世下真，非玉简金名，宏才巨德，应为司命者，不得而闻也。行之九年，则治宫金房，司命众真，存之再过，返於玉真，久则目流紫电，首摇九光，咳啸风云，与天合化。泄语则水官鼓笔，露文则九精移去。受者盟跪请於东华。己功未就，固不以教诸后学。玉禁至重，当敬之哉。
　　诀曰：前中秋，斋戒盥沐，中秋之夕，新衣冠，然宝香於庭。宝香谓琥珀、安息降真、沈水杂和也。精思澄观，专视流星，或异色光气於天，觉於己有异在左，即以意招引，吸取入兆左目瞳子中，右亦如之。或得其一，即俟来岁完之，若左右皆得，其道成矣。既备招引於双瞳中，急归室南面安坐，接手精思，存两瞳为日月象，顿升明堂中。两眉间却入一寸为明堂。日月光曜，交媾明堂中，三百六十五度，兆意当有感激熏结之状，思见日月间有精如流膏，降明堂中，五色郁勃，温然小热，亦当自信有流精焉，即还日月双瞳中，焚宝香，咒曰：
　　招光吸影，妙以至神，灵童开图，太真一真，化生太上，太一尊神，星纲蹑魁，回曜九精，炼合我炁，百福惟新，策简司命，上登帝宸。
　　咒毕，安寝，至来夕，不复存思即寝。如是九夕，至第九夕夜半，然宝香，存明堂中，当不由意，得自见五色流精，孕育一玉婴儿，大如莲子心，其名无上真玄，了然见之，叩齿九通，以手掩两耳，祝曰：
　　晨枢霞观，太一游房，我玄我玄，出坐明堂，天地始真，五色玉光，游从动息，与我开扬，制命下真，司命金床，长年无穷，道德流芳。
　　咒毕，双手按膝，存北斗九星炳然天中。次存明堂中出紫炁，上如虹霓，接斗魒星中，次有二目瞳子，左曰太真，右曰一真，上登明堂，扶太一玉婴起，登紫炁上。次存妃与二瞳，导太一先至天庭玉真舍中，兆拜太一，求乞长生司命众真，当觉天庭小痒，如物指眉间然。次存导太一，自紫炁升魒星中，一帝君迎礼太一，书兆生名，落兆死籍，太一与兆及二瞳，步迹九星再过，太一坐帝星中，二瞳与兆侠卫，须臾，忽乘斗九星掷空而下，赤光紫雾映合兆身，而□舍左乳，曰登晨枢，□舍右乳，曰升霞观，□舍右权，曰真人居，□舍左权，曰紫源房，□舍颐上，曰悬霓磴，□舍人中、山源际间，鼻窍陷中，曰谷临静，□舍天中，曰谒帝君，尊星玉真舍左目，曰青田，帝君星舍右目，曰金窟。星纲赤光，贯注相缠，紫炁流霞，融贯百脉，九星森然定位。次存太一侠二瞳，乘星纲赤光，游行宴想九宫之间，复还玉真舍。当推十干，以归太一寝庭。谓甲在登晨枢，乙升霞观，丙真人居，丁紫源房，戊悬霓磴，己谷临静，庚谒帝君，辛玉真舍，壬青田，癸金窟也。毕，摩赤宅，挽耳舐唇，抚心而祝曰：
　　太一至真，扶接双瞳，九星上帝，听命玉宫，溢旋一形，天地等同，即命小兆，登驾飞龙，赤乌衮衣，击鼓伐锺，混存无形，长存不终。
　　咒毕，忘形。凡九日一行之，九年其道大成，上宫青君锡以司命之策，署之诸天，行之百日，梦物五色，或雉类，即太一宫太一上帝，下降兆身矣。禁鱼躁脯雁筠实，余日食无在，非绝离一源，固冒玉禁。苟辟谷而行，则功十倍矣。
　　青童君辟谷方，犹宜此道。鸡头一石，渫去壳，以青木香根五两，煎清泉一石，渍之。三伏时入狭苓粉三斤，辰砂粉十两，拌匀，木甑蒸一伏时，晒乾，贮之青囊以收。每用食，即以蜜水凝渍之，炊如饮，日三服，则不饥矣。此方虽无所持行，饵之亦能却老长生。
　　上清秘道九精回曜合神上真玉经竟
　　
