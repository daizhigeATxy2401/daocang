太上洞玄灵宝天关经
　　经名：太上洞玄灵宝天关经。撰人不详，似出於南北期或隋唐。言宇宙生成及天地境界，劝人归依天尊。一卷。底本出处：《正统道藏》太玄部。
　　太上洞玄灵宝天关经
　　大道，妙用也。有太易，未见气也。太初，气之始也。太始，形之始也。太素，质之始也。且气形质三具，而未相离散，曰混沌，是万物未分判也。轻清为天，重浊为地。故造天地章云：老君者，乃天地之根本，万物莫不由之而生成也。故立乎不疾之途，游於无待之场，御空洞以升降，乘阴阳以陶涎，抱无名之大朴，乃善贷而成焉。故於九万九千九百九十九亿万气之初，复列玄元始，而生天地焉。号无名之君，演自然之道，以化天地。经大劫一交，天地崩沦，又积气御运，重立乾坤，号曰无上玄老，开导兆人。经大劫之周，天地复坏，又造化二仪，号太上老君，秉持仙箓，以度十方。至一劫运终，天地复沦，又托生玄妙，号高上老君，而混成天地焉。分别元气，清者为天，浊者为地，太阳之精为日，太阴之精为月。复分日月之精为星辰，置二十八宿，布二十四气，建八节、四时、五行，立五星，立五岳，分五帝主之，日月星各立宫室，主理其中。以春夏秋冬辅二十四气，复立三百六十名山、七十二福地以镇地理。天地之气交，然后人及禽兽草木，蝖飞蠕动，森然皆生，乃置立三皇五帝，胤冑百姓，更相产化。天地相去四万八千里，东西南北相去万万九千里，日月各径三千里，周圆各九千里。昆仑山为天地之齐，北辰玄君其上，北斗一星面百里，相去九万里，如是置立，凡有九天九地焉。九天者，从下第一波利天，第二迦夷天，第三梵宝天，第四化应天，第五不骄天，第六寂然天，第七须延天，第八禅善天，第九郁单天。九地者，自上第一色润地，第二润色地，第三色泽地，第四润泽地，第五金粟泽地，第六金刚泽地，第七水泽地，第八风泽地，第九洞泉纲维地，此亦名九垒也。然天位乃多，今略举三十六名，分为三界、四天、三清境域也。从下第一欲界六天。六天者，太皇天、太明天、清明天、玄胎天、元明天、七曜天是也。第二色界十八天者，虚无天、太极天、赤明天、恭华天、曜明天、竺落天、虚明天、观明天、恭庆天、太焕天、元载天、太安天、显定天、始黄天、太黄天、无思天、上揲天、无极天是也。第三无色界四天者，霄度天、元洞天、妙成天、禁上天。凡二十八天，名为三界也。次上四人天，有四者：常融天、玉隆天、梵度天、贾弈天。此四天名为种民天也。合前凡三十二天，并在三清之下矣。次上三天，号曰三清者，第一大赤天，曰太清境；第二禹余天，曰上清境；第三清微天，曰玉清境；最上一天，号曰无上大罗高盖天，谓包罗诸天，极高无上故也。通前凡三十六天，各立一帝。地亦有三十六名，各置一皇。是为三十六天帝、三十六土皇也。天地之外，其状如鸡子，又如车轮，元气绕之，如日之晕，黄精之所散也。如是天地，各有五亿五万五千五百五十五重也。其中立天文地理，土水火风，阴阳之所，生育皆从我始，故二仪得之以分判，三景得之以光明，四气得之以调和，五行得之以相生，江海得之以深澄，山谷得之以虚盈，道士得之以神仙，王侯得之以太平，品物得之以滋兴，神祇得之以致灵，幽魂得之以开度，枯骸得之以发荣，寔上善之广洽，咸享自然之福也。是知太上老君乃为元气之父母，为天地之本根，为阴阳之祖首，为万神之帝、君，为先王之柄蒂，为万物之魄魂。陶冶虚无，造化应因，衿带八极，载地悬天，游驰日月，运走星辰，呼吸六甲，御制乾坤，改易四时，推移寒温，驱使风雨，鼓奋雷云，分别青黄，历数虚盈，君臣父子，礼义备焉。论者以为：欲界之人，有阴阳色欲，更相产育；色界人言有色而不交，人皆化生；无色界人谓性识微妙，无复色想便止。种人者，次仙也。谓寿有亿万，身能飞行也。虽渐阶长寿，犹未断生死，寿尽下生，各随业厚薄，若能修习增进，则升入三清道境，永免轮回矣。其中立三元宫，置三官九府、百二十曹，列考官吏，各书人生死罪福，毫分无失，庶向方之子，其勉之焉。
　　子可归命於十方天尊，而延道气。东方玉宝皇上天尊，见曲直之形仪，衣甲乙之冠履，拽龙虎之杖，主寅卯之民，子可归之。南方玄真万福天尊，见炎上之形仪，衣丙丁之冠履，秉朱雀之笋，主巳午之民，子可归之。西方太妙至极天尊，见从革之形仪，衣庚辛之冠覆，挥雪霜之刃，主申酉之民，子可归之。北方玄上玉晨天尊，见润下之形仪，衣壬癸之冠履，秉玄武之简，主亥子之民，子可归之。东北方度仙上圣天尊，见木水之形仪，衣青黑之冠履，仗鬼门之剑，主艮极之民，子可归之。东南方好生度命天尊，见木火之形仪，衣青赤之冠履，掌风门之印，主巽极之民，子可归之。西南方太灵虚皇天尊，见金火之形仪，衣白赤之冠履，掌地户之簿，主坤极之民，子可归之。西北方无量太华天尊，见金水之形仪，衣白黑之冠履，掌天门之镜，主乾极之民，子可归之。上方玉虚明皇天尊，见轻清之形仪，衣苍穹之冠履，运春夏秋冬之动植，主君臣父子之枯荣，子可归之。下方真皇洞神天尊，见重浊之形仪，衣戊己之冠履，施东南西北之愿，主辰戌丑未之民，子可归之。凡三十六天，天各立一帝，三十六地，地各置一皇。其天帝、地皇，各有形仪、冠履，所表所主，具列仙班图籍，即七十二天帝地皇。俱尊十方天尊，而统三界仙凡修短，祸福增减。而不归命於十方天尊，而归何所乎。是以五岳各图形仪，欲世民归命矣。颂曰：
　　三清降灵，八极归命。六宫无尘，十天景行。朝真诵此，普礼十方天尊，而求长生。子宜归之。
　　太上洞玄灵宝天关经竟
　　
