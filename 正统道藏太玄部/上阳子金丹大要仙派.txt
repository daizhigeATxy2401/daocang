上阳子金丹大要仙派
　　经名：上阳子金丹大要仙派。元陈致虚撰。原系《金丹大要》之附录，后分别为一卷。底本出处：《正统道藏》太玄部。
　　上阳子金丹大要仙派
　　仙派
　　太极先天老子
　　妙无天帝太极之初出生三，为玄、元、始。始炁化生先天老子。自尔以来，先天老子乃以玄炁时时而下生。
　　万法天师
　　有古大先生
　　郁华子
　　大成子
　　广成子
　　随应子
　　赤精子
　　录图子
　　务成子
　　尹寿子
　　真行子
　　锡则子
　　古邑先生
　　籛铿
　　商容
　　先天老子虽世世化度，而未显诞生之迹。乃於商十八王阳甲时，寄胎于玄妙玉女身中八十一年，方生武丁。庚辰岁二月十五卯时降诞，指李为姓也。
　　后圣玄元太上老子
　　东华紫府辅元立极大帝
　　正阳开悟传道帝君锺离权
　　纯阳警化孚佑帝君吕岩
　　海蟾弘道纯佑帝君刘操
　　重阳全真开化帝君王哲
　　丹阳抱一无为真君马钰
　　长真云水蕴德真君谭处端
　　长生辅化明德真君刘处玄
　　长春演道主教真君丘处机
　　广宁通玄太古真君郝大通
　　玉阳体玄广度真君王处一
　　清净渊贞顺德真君孙不二
　　黄房公披云德光真人宋有道
　　太虚栖真双玉真人李珏
　　祖师紫琼子张模字君范
　　缘督子赵友钦
　　上阳子陈致虚
　　锺吕二仙庆诞仪
　　序班　法事　洒净　行香
　　恭闻：时维四月，宜首夏之清和；卦满六阳，喜纯乾之中正。际圣师诞生之旦，申后人朝贺之诚。清众同声，香花奉请。
　　举香花请三声
　　谨拜请：
　　先天道祖太上老君三教得道先圣仙师
　　文始天尊尹先生
　　太和尹真人
　　太极杜真人
　　泰清彭真人
　　太清宋真人
　　西岳冯真人
　　玄洲姚真人
　　八素周真人
　　太微尹真人
　　黄庭王真人
　　西岳李仙卿
　　河上公丈人
　　安期生真人
　　马明生真人
　　阴长生真人
　　徐从事真人
　　魏伯阳真人
　　刘金碧真人
　　三天大法师
　　玄中大法师
　　左玄王真人
　　右玄赵真人
　　太极葛仙前
　　九州都仙太史
　　吴黄十一位真君
　　恭望仙慈降临醮座。
　　谨拜请：
　　祖师东华紫府辅元立极大帝
　　锺离正阳开悟传道垂教帝君
　　纯阳演正警化孚佑帝君
　　海蟾明悟弘道纯佑帝君
　　重阳全真开化辅极帝君
　　恭望仙慈降临醮座。
　　谨拜请：
　　祖师丹阳抱一无为普化真君
　　长真云水凝神玄静蕴德真君
　　长生辅化宗玄明德真君
　　长春演道全德神化明应真君
　　广宁通玄妙极太古真君
　　玉阳体玄广慈普度真君
　　清净渊贞玄虚顺化元君
　　恭望仙慈降临醮座。
　　谨拜请：
　　天台悟真紫阳真人
　　翠玄杳林真人
　　道光紫贤真人
　　泥丸翠虚真人
　　海南紫清真人
　　恭望仙慈降临醮座。
　　谨拜请：
　　祖师黄房公披云宋真人
　　太虚李真人
　　紫琼张真人
　　度师缘督赵真人
　　度师谷云刘真人
　　古往今来修真学仙得道一切圣贤
　　恭望仙慈降临醮座。
　　向伸启请，谅辱光临，仰冀迂留，纳兹皈敬。今遇纯阳之瑞旦，庸申朝贺之愚忱。
　　夫烛者，一点灵光，古今不少，十方世界，幽显皆通。不知者以为火传，其知者是云性慧。使暗室萌心而知惧，返照回光；信天堂有路而可登，超凡入圣。
　　再拜，上进寿烛。
　　法事
　　夫香者，粤从太古之初，一枝挺出；奚待三皇之后，几劫流芳。下愚有鼻而无闻，上士闻香而分臭。如圣师之捻土，处处苾芬；以道德而强名，人人受用。
　　再拜，上进寿香。
　　夫茶者，先春雀舌，谷雨枪旗。斟蟹眼汤，白花浮於椀面；酌龙泉水，仙风引於蓬莱。卢仝六椀而通仙灵，赵州一瓯而参佛性。提惺瞌睡汉，发明蒙□仙。
　　再拜，进茶。
　　夫酒者，天垂甘露，地涌醴泉。上味醍醐，饮者常醒而不醉；圣人糟粕，得之以有而归无。一口吸西江，容颜不老；三杯通大道，法体长存。
　　再拜，上进寿酒。
　　法事
　　讽心印经三十品功德经
　　具有称贺表文，谨当跪奏。
　　锺离祖师贺表
　　大道弟子某，今月十五日，恭逢祖师锺离正阳帝君毓瑞之辰，预向今辰十四日，谨奉表称贺者。
　　右伏以道尊德贵，仰万代之师阴尽阳纯，际高仙之寿旦，月圆天上，瑞蔼人间。某顿首再拜，恭惟祖师锺离正阳开悟传道垂教帝君，自本自根，先天先地。把乾坤为鼎器，炼坎还离；捉乌兔为药材，降龙伏虎。道超太极，恩溥群生，劫劫长存，人人受度。由纯阳、海蟾、重阳继授之后，列圣心心；暨丹阳、长春、紫阳接济以来，为众父父。功非言辞之可颂，仁与造化之相侔。某凡骨未灵，真心於道。幸蒙师旨，玄牝乃天地之根；详在丹书，精气是阴阳之本。华池神水，号曰乾金；土釜流珠，是名木汞。两弦合体，十月怀胎。所切者妙用霎时，最难者真静应物。况首经至宝，言之甚危；而雄虎寡情，为之深恐。兹因朝贺，并述危难，仰冀慈悲，俯忴微贱。与安身於方便，俾入室以无魔。仙家日月长，又何待尘凡之祝颂；他年功行满，全依师匠之陶成。次期上士贤良，俱明至道，迷愚诳诞，悔发信心。酥酪成河，醍醐灌顶，土皆碧玉，地遍黄金。干冒师真，不胜战汗。谨具表称贺以闻。某诚惧诚抃，顿首稽首，再拜谨言。
　　年　月　日　大道弟子某贺表
　　纯阳祖师贺寿表
　　大道弟子某，今月十四日，恭遇祖师纯阳帝君降诞令辰，谨具表恭伸朝贺者。
　　右伏以节届纯阳，月先圆於此夜；天锺元气，行已满於多年。宇宙腾惧，仙凡称寿。某顿首再拜，恭惟祖师纯阳演正警化孚佑帝君，道高千古，瑞粹群灵。内观其心，外观其形，故得全形之奥；有以观窍，无以观妙，咸归众妙之门。挹水源之至清，炼金丹而早就。青蛇袖裹，过洞庭而朗吟；黄鹤楼前，隐市崖而吹笛。戏执中而一化仙女，为图南而几到华山。跨青牛而入洞天，骑白鹿而过沧海。高证帝君之位，功亘古而亘今；广传道德之真，派自南而自北。公欲济世而人不识，我欲求公而缘未谐。伏念某莫明玄牝之旨归，幸遇真师之盟授。乃悟道非言显，方知事属心传。当求八两之乾金，先明宾主；仍运半斤之木汞，配合阴阳。炼做一团，守成十月，静听龙吟而虎啸，毋使水乾而火寒。得止於斯，为之甚恐，忙忙罔措，汲汲忘餐。倘蒙慈悯，而获饮刀圭；活此衰残，而熟知火候。虽无可报，所恃好生。兹幸际於昌时，且忻逢於瑞旦，敢陈凡悃，遥拜仙丰。谅尊居天叩之纠司，想垂怜於末学；虽不假人间之祝颂，因以诉於衷情。冀阴相於凡躯，俾早收於物药。采首经之至宝，内外不愆；炼一气之先天，始终尽善。更无魔障，会见心灵。便下手以速修，夫谁不愿；与安身於方便，作事易成。次期上士贤良，俱明至道。与前同
　　具有证盟文疏，恭对敷宣：
　　大道弟子某，今月十四日，
　　恭逢祖师纯阳帝君瑞诞令辰，十五日恭逢
　　祖师正阳帝君瑞诞令辰。谨备香烛，以今辰十四日，具表同申朝贺，兹已周圆。仰蒙高仙众圣同赐印盟，虔贡楮财，敬殚皈谢。祈保学道无魔，修仙有分，仰干慈悯，阴佑危难。俾入室而功成，不差火候；早脱胎而神化，高揖仙斑。次期上士贤良，俱明至道；迷愚
　　诳诞，悔发信心。酥酪成河，醍醐灌顶；土皆碧玉，地遍黄金。干冒师严，敷宣罔既。
　　右谨具疏，顿首拜上：
　　先天道祖太上老君
　　三教得道先圣仙师
　　文始天尊尹先生
　　如前请神位次列写无增减
　　送神文
　　向来情悃，冒读聪明，仰冀矜原，广开接引。屈仙谛而来降於尘寰、凌兢罔措；返真游而复归於蓬岛，攀恋惟勤。兹当拜送之期，负此虚居之愧。伏闻独自行独自坐，姓名还动帝王心：无人会无人知，诗句喧传卿相耳。凡夫肉眼知多少，金丹一粒定长生。这回相见不无缘，衷情欲诉；举世尽皆寻此道，此事难知。下手速修犹太迟，世间谁是能行者。此身已出三千界，昔尚赠於张僧；许我同游五帝乡，今愿怜於凡骨。莫道凡流空命薄，乞与贫儒换骨丹。真人已在玉清游，剑横双水岸；先生去后应难老，身在大罗天。来无影去无踪，纠司天上神仙籍；听不闻视不见，臣事玉皇归泰清。冒渍惟深，一心拜送。
　　上阳子金丹大要仙派竟 
　　
