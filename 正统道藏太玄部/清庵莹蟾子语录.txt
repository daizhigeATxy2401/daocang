清庵莹蟾子语录
　　经名：清庵莹蟾子语录。六卷。元李道纯撰，门弟子柴元皋等编次。底本出处：《正统道藏》太玄部。
　　清庵莹蟾子语录序
　　作家话靶打头相遇，便把自家屋裹话拈出，此岂非道中之作家者乎。予自幼业儒，壮爱谈空，虽愚贱者有能道酸馅气话，亦不以儒自高，必屈己下问，但未能遇作家尔。一日归茅山，旧隐清庵莹蟾子李君来访。座未温，发数语，字字无烟火气。继而讲羲皇未画以前易，透祖师过不切底关，把三教纸上语，扫得赤洒洒，将我辈瞎汉眼，点出圆陀陀。清气袭人，和光满座，恍不知移蟾窟於予身中耶，抑予潜身入蟾窟中耶？是夜惊喜万倍，整心虑，爇心香，拜於床下曰：真我师也，真作家也。师不我弃，愿加警诲。是后从师日久，问答颇多，集成一编，时为展敬。直待向清庵座下，踢翻玄妙寨，粉碎太虚空，方为了事汉。於斯时也，若有个出来，问清庵老曰：到这裹要这骨董做甚。必则曰：便是我打头遇作家底话靶。
　　时至元戊子夏季大雨时行日，茅山道士嘿庵广蟾子稽首谨书。
　　清庵莹蟾子语录卷之一
　　门弟子嘿庵柴元皋编
　　答问录
　　大颠《心经注》云：有僧问岑和尚：二鼠侵藤如何淘汰？岑曰：今时人须是隐身去。敢问何谓隐身？师曰：何须待零落，然后始知空。须是只今件件不着，事事不染，我不见一切物，则一切物亦不见我，是谓隐身也。
　　问曰：欲言言不及，山东河北好商量。此意如何？师曰：此事若以言说，说不能尽。末后一句至广至大，都包尽了，更有何说。只这言不及已自说了。
　　问曰：要识此经么？曰：西瞿耶尼、北郁单越。何故偏指此二句？师曰：我不如是道。若有人问我如何是此经，我只向他道东西十万，南北八千。
　　问曰：是大神咒，是大明咒，是无上咒，是无等等咒。此四句，三教书中比得甚么？师曰：比得道书妙中之妙，玄之又玄，无上可上，不然而然。又比得儒书中真观真明真胜一。虽然，最上一着，又在言句之外。
　　问曰：罔明菩萨初地出家，如何出得女子定？文殊菩萨是七佛之师，如何出不得？师曰：臭庵云：犬迎曾宿客，鸦护落巢儿。说得好分晓，休更疑惑。
　　师问予曰：因出不得女子定，文殊召罔明，参不二法门。文殊云：不得动，动着三十棒子。作么会？予方拟议间，因定庵动身偶触其机，遂举似。师然之。
　　师曰：井底泥蛇舞柘枝，窗间明月照梅梨。作么生会？予拟议良久曰：吹出窍中一曲，烁破眼裹空花。师曰：不是。予又曰：脑盖撞开惟有我，眼睛突出更无他。师曰：较些子。
　　问曰：昔两僧卷帘公案，其间一得一失，谓何？师曰：仁者见之谓之仁，智者见之谓之智。
　　问曰：僧问夹山：如何是法身？山云：法身无相。僧云：如何是法眼？山云：法眼无瑕，道吾闻之，不许后参。船子回来，再举此话，亦依前答道：吾云今番有师子。敢问吾师：一般问一般答，如何不许前，却许后？师曰：云月是同，溪山各异。师曰：问洞山有宝镜，三昧五位显。诀云：正中偏，偏中正，正中来，偏中至，兼中到。五事如何参？答曰：正不得中，莫见其偏；偏不得中，莫显其正；正者来归中，偏者亦至中，偏正合一皆中，则兼到矣。到此偏正两忘，惟中独存是也。帅曰：欠些子。若於动静中会意始得。
　　一日，师与四人同坐次，师曰：川老云是心非心不是心，如何说？众答皆不当。〔予〕答曰：是心也不是，非心也不是。师曰：如何即是？予一喝。师曰：牢收取。师曰：如何是道？予拍台下。又曰：如何是道中人？予又拍一下。师曰：欠些个。予随声一喝。师曰：早迟八刻。
　　问曰：三十辐共一毂，如何说？师曰：辐与毂只是器之体，辐来辏毂，方成车之用。比得三十日共一月，以成明之用。又比得万法归空，以成性之用。皆同也。
　　问曰：生之徒十有三，死之徒十有三。此说譬之者多，请师为我正之。师曰：生之徒，水火既济也。死之徒，水火相违也。水成数六，火成数七，六与七合十三数。古人道：七六十三兮，月宫春色者是也。或谓七情六欲合十三者，稍通。或以八卦五行言之者，非也。岂不闻下经有云：坚强死之徒，柔弱生之徒乎。坚强为忿欲使也，柔弱谓惩忿窒欲也。忿欲起则上炎下湿，水火违也。忿欲绝则阳降阴升，水火济也。复何疑哉。
　　问曰：天地之间，其犹橐钥乎，虚而不屈，动而愈出。其崇钥可以建天地造化之妙欤？愿师明以告之。师曰：橐是没底囊，钥是三孔笛，总谓之鼓风鞴。此喻天地至虚无穷，妙义悉具其中，又喻人之虚灵不昧也。不屈，言其舒徐通畅之义也。动而愈出，应变无穷也。
　　问曰：朝屯暮蒙，如何说？师曰：乾坤坎离为匡廓，六十卦运化於其中，始於屯蒙，终於既未，以为火符之则。丹书以乾坤为鼎器，坎离为药物，诸卦为化机者是也。六十卦共三百六十爻，象一年三百六十日之数，自冬至后起屯蒙，大雪尽日是既未也。以一月言之，初一日起屯蒙，月晦日是既未。以一日言之，子时起屯蒙，亥时是既未。若以工夫言之，顷刻之工夫，夺一年之节候，自起手便是屯蒙，收拾便是既未。所谓朝屯暮蒙，只此总名也。达是理者，一剎那间周天数足，诸卦悉在其中矣。祖师谓：无爻卦内定乾坤者是也。
　　问曰：宝瓶裹面养金鹅，如何说？师曰：以无为言之，是两则公案。以有为言之，是一段工夫。且先以无为向公道。僧问赵州：狗子有佛性也无？州云：有。僧曰：为甚有？州云：无。僧云：为甚无？州云：为伊了无。又古德云：瓶中鹅子成鹅了，如何出得瓶去？此两则公案，今人多有过不得底，如有人下得一转语，参学事毕。又以有为言之狗者，无中有也，阴中阳也。又狗乃司寇帐中狗者，防内盗也。宝瓶裹面养金鹅，水中金也，炉中丹也。养金鹅，则是养圣胎也。圣胎成，如瓶中鹅子也。瓶破鹅出，世俗之常理也。鹅出而瓶不破，此脱胎之妙也。故祖师云：锦帐之中藏玉狗，宝瓶裹面养金鹅。其金丹之妙欤。
　　问曰：休妻谩遣阴阳隔，其说如何？师曰：紫阳云：未得真铅莫隐山。此一句颇同今时学道底人，被谬师所惑，传得个工法，便道他得道了也。休妻弃子，入山隐遁，及至行功无验，便生退悔，或还俗归家者，或再取妻者，如此之人极多。又有下愚无学之人，不达圣人之理，却言休妻不是道，反指妇人为鼎器，或谓妇人身中有药，或指产门为生身处，此大乱之道也。殊不知祖师当来指示世人，若不能绝欲，徒尔休妻。又见学者错会其意，故复云：自然有鼎烹龙虎，何必担家恋子妻。今之无学，只着在前句上，全不思后句，真罪人也。
　　问曰：我师尝谓修丹者，不可着在年月日时上，如何却又道采药须知昏晓？师曰：此即与屯蒙同一意也，其用处稍异。立春立秋，乃年中昏晓；上下两弦，月中昏晓；寅申二时，日中昏晓；阴阳交会之时，乃身中昏晓也。通乎昼夜之道，则知阴阳推荡之理。推幽明之故，则知死生之说。佛仙圣之人大要，尽在是矣。
　　问曰：视之不见名曰希，听之不闻名曰夷，搏之不得名曰微。与视不见我，听不得闻，离种种边，名为妙道，是同是异？师曰：大槩相似，其理实不同。前是体，后是用。《中庸》曰：戒慎乎其所不觊，恐惧乎其所不闻，莫见乎隐，莫显乎微，故君子常慎其独。即视不见我处，听不得闻处，离得种种边，方谓之妙道也。若谓视之不可见，听之不可闻，搏之不可得，曰希曰夷曰微，又有甚种种边可离也。
　　印愚乐问曰：一年十二月，有个子月，一日十二时，有个子时。不知人身中子时在甚处？师曰：致虚极，守静笃，万物并作，吾以观其复。其斯之谓欤！答曰：癸生之时，时动必溃，此说如何？师曰：然。
　　印又问曰：元始悬一宝珠，去地五丈。〔如何说〕？师曰：相公如何说？印曰：五者，阳数也。师曰：非也，去地五丈，则是离五浊辱也。在虚玄之中，则是潜神入妙也。答曰：五浊之上，即玄牝之门欤。师曰：虽然，不下实工夫，不曾亲见得，徒说得有此象，又济得个甚么事。
　　问曰：天地不仁，以万物为刍狗；圣人不仁，以百姓为刍狗。何譬之至贱也？师曰：天地圣人不以仁为仁，故视万物百姓至微，而譬之自生自杀也。虽自生自杀，实归根，复命也。《易·击》云：显诸仁，藏诸用，鼓万物不与圣人同忧。即天地不仁，以万物为刍狗之义也。乾以美利利天下，不言所利，大矣哉。即圣人不仁，以百姓为刍狗也。
　　问曰：［老子云石〕婴儿之未孩。孟子云大人者不失其赤子之心。是同否？师曰：同。此言其大朴未散，其复不远也。
　　问曰：老子云：道之为物，惟恍惟惚，恍兮惚，其中有物；惚兮恍，其中有象；窈兮冥，其中有精，其精甚真，其中有信。如何三者之中，独言其精甚真，其中有信耶？师曰：圣人言有物混成，先天地生。则这先天地生，便是道之显象也。象因天地而显，天地因有物而混成，物因二五之精，妙合而凝。所以二五之精，道之体也。象与物，道之用也。
　　问曰：戒慎乎其所不睹一节，以视不见我四句，譬喻得甚切。若只以儒家话引喻得切更好，愿师着一语。师曰：前两句如在无人之境，而常存乎诚也。后两句如与人对面，常防其有不测之意也。且如上天之载，无声无臭，诚之不可揜，非见隐显微之密乎？上天之载，虽无声无臭之可闻知，然天理昭昭，诚不可揜也。
　　问曰：忧悔吝者存乎介，如何说？师曰：介谓我心匪石不可转也。凡举心动念处，先存乎介，介然大定，则毫毛之动悉皆先兆，奚悔吝之有？只要先觉为上。
　　问曰：先甲三日、后甲三日，与先庚三日、后庚三日，同否？师曰：不同。蛊者，乱也。觉之於未然，不至於乱。觉之於已然，而后治之，乱亦可救也。苟不觉，乱之甚也。甲者，首也。觉於三日之先，谓之先甲；觉於三日之后，谓之复甲。后於三日之远，非觉也。先庚、后庚，在巽九五，巽为风，天之命令也。令有改更，则民不信，巳日乃孚。若於未更前三日，先告诚利害，然后有所革变，则民从而信之也。又於已更三日之后复告诫，使其乐然为善也。甲至戊己为中，庚过中也，过中则变，故曰庚。所谓庚者，更革之义也。
　　师曰：非道不可言，即道如何说？速道速道。予举似，师然之。师曰：不可道、不可名，公作何说？答曰：说则说矣，恐所以见浅近，愿师言之。师曰：从自然出者，不可道之。道本无名，唤是不可名之名。从道中出者，是可道之道；才可名道，是可名之名。不可道不可名，是天地之始。可道可名，是万物之母。欲见其始，常无欲以观其妙。欲见其母，常有欲以观其徽。妙玄妙，始於无始也；徼边徼，见於可见者也。此两者同出而异名，同谓之玄也。
　　师曰：吾昔日侍坐於适庵师之前，师令我对一对句曰：精关神关与气关三关一辏。吾对曰：天籁地籁与人籁万籁俱呜。师改呜字作澄字。公对个甚么？答曰：文火武火加慧火总火全功。师又曰：吾有一对：以先觉而觉后觉。对个甚？答曰：由外观而观内观。师曰：改由字作反字，更好。
　　冬至夜，师曰：一阳来复先王以至日闭关。对个甚么？对曰：六画备坤君子故及时修业。师然之。
　　一日，师对众云：先圣易心即是后人心易。各请一对。〔予〕答曰：吾身神炁本是元始炁神。詹宰云：太初真性岂非今日性真。师曰：吾自有一对，诸人谛听。师曰：小生经藏元同老子藏经。诸人莫能及。
　　师曰：肺属金，金本沈也，为甚却浮？肝属木，木本浮也，为甚却沈？诸人皆无答。师曰：肺因受炁而有乙，木在内，故浮；肝因受炁而有庚，金在内，故沈。以卦言之，兑为金，金性本沈，因金生北一之水为坎，坎中真火上炎，故浮。震为木，木性本浮，震下实因木生南二之火为离，离中真水下降，故沈。以药物言之，铅属金，本沈，见火即升，故浮。汞属木，本浮，见水则坠，故沈。以法象言之，月属坎，本沈，进火故浮。日属离，本浮，退符故沈。古人云：潭底日红阴怪灭，因水而沈也；山头月白药苗新，因炁而浮也。总而言之，金空即浮，木实即沈，此之谓也。
　　师曰：主中主，宾中宾，宾中主，主中宾。诸人作么会？众皆不解此机。詹宰曰：身外身是主中主，梦中梦则宾中宾，情中性是宾中主，性中情是主中宾。师曰：较些子。〔予〕答曰：我惟有我，他又去说他，他来使我，我又役他，即此意也。师曰：未彻在。答曰：又心外无心主中主，念中起念宾中宾，未动先觉宾中主，动后方觉主中宾。师曰：不若以动静言之最亲切。静中极静主中主，动而又动宾中宾，动中守定宾中主，静中散乱主中宾。
　　师曰：乾有四德，坤有几德？答曰：坤亦有四德。师曰：未尽善。夫坤元亨利，与乾同，贞之一字不同，顺承而后方贞，故曰牝马之贞也。牝马柔顺，健行之谓也。
　　师曰：屯有几德？答曰：元亨利贞与乾同其辞，其德则不同也。师曰：何谓不同？吾思之未及对。师曰：若同德则非屯难也。所谓元亨者，元有大亨通之义也。利贞者，利在正固也，苟非正固，则不足以兔屯难矣。何亨之有？若能固守元有之亨，则能济屯难而已。
　　师曰：西南得朋，东北丧朋，何谓也？吾思之未及答。帅笑曰：公未知之。盖阴类又得阴朋，阴炁愈盛，则愈迷乱矣，故曰失常。至东北之阳位，又丧其阴朋，是以安贞吉也。阴既从阳，有生成之理，故曰得常。苟以刚志断之，念从何起？念情绝，则丧其朋也，亦谓之得常。非天下之至明，其孰能与於此。
　　帅曰：谦六爻皆吉，何也？答曰：由其谦下之致也。帅曰：然诸爻皆言谦，第五爻不言谦，何也？
　　盖五为君，不过於谦，则不失其权也。故有利用侵伐无不利之说也。所以修真之土，须要刚柔兼济，不可过於柔也。
　　帅曰：先天而弗违，后天而奉天时。何也？答曰：未生以前为先天，故无所违；既生以后为后天，故有所奉。帅曰：只当以先觉喻先天出乎自然，后觉喻后天出乎不得已。出乎自然，天理弗违；出乎不得已，我不敢违乎天。故曰奉天时也。
　　帅曰：喜怒哀乐未发谓之中，发
　　而皆中节谓之和。我试问公辈：欲发未发，作磨生会？良久应之。师曰：是已发也。予默然。师曰：是未发也。再一答。师许之曰：留取自受用，恐瞎却后人眼，自悟者始得用也。
　　清庵茔蟾子语录卷之一竟
　　清庵莹蟾子语录卷之二
　　门弟子定庵赵道可编
　　道德心要
　　清庵授《道德会元》於道可，时诸门人同沾法乳，得参言外经旨。今将诸子参传语集成一篇，与同志之士相与开发，以其心领意会，故曰心要。
　　师曰：这个道字不属有句，不属无句，不属有象，不属无象，诸人作么会？定庵曰：咄。嘿庵喝。
　　师曰：法这个德字不属修，不属不修，如何即是？嘿庵曰：为无为。定庵举似。
　　师曰：诸法眷离却语言三昧，把出自己经来。嘿庵书空，诚庵拳。
　　师曰：第一章末后句云：玄之又玄，众妙之门。切谓三十六部尊经，皆从此经出，且道此经从甚处出？离却父母所生口，道一句来。嘿庵作开经势。定庵喝。
　　师曰：第二章云：有无相生。且道不着有无一句，又作么生？若道得，入地狱似箭，道不得，入地狱似箭。众举似，皆未端的。诚庵问曰：如何即是。师曰：如是如是。
　　师曰：第三章结句云：为无为，则无不治。既是无为，如何说个为字？在上若有为，却如何说个无为在下？定庵曰：体用兼资。唯庵曰：即此用，离此用。
　　师曰：第四章象帝之先一句，以口说烂却舌根，以眼视突出眼睛，含光嘿嘿，正好吃棒，诸人作么会？李监斋举似，实庵打圆相。
　　师曰：第五章天地之间，其犹橐钥乎。师颂曰：无底谓之橐，三孔谓之钥，中间一窍子，无人摸得着。为君吹出无声乐，且疸如何是一窍？嘿庵曰：晚顾鼻孔。实庵曰：吟。且道如何是无声乐。师代云：碧落空歌。
　　师曰：第六章玄牝之门。师曰：出息不涉万缘，入息不居阴界，不出不入，作么会？嘿庵曰：寂然不动。师自曰：万籁俱澄。
　　师曰：第七章非以其无私耶，故能成其私。是谓修行人只为自己属私，普度一切属情，不属私情一句作么道？定庵曰：先人后己。
　　师曰：第八章上善若水。师曰：放下这点子，黄河几度清。且道这点子放在甚处？定庵、嘿庵一般举似。
　　师曰：第九章功成名遂身退，天之道。且道退向甚处去？定庵曰：虚空一喝无踪迹。嘿庵曰：无处去。师曰：都未是。或曰：如何是？师曰：两脚橐驰藏北斗
　　师曰：第十章载营魄。师曰：魄好驰骋，好运动，好刚勇，以何法度治之？有心治则属情，无心又治不得，作么治？嘿庵弹指一下。
　　师曰：第十一章三十辐共一毂，当其无有车之用。且道辐不辏毂时，车在甚处？嘿庵曰：转辘辘。定庵推车势。
　　师曰：第十二章五色令人目盲。师曰：离色离相，瞎却眼睛，诸人作么会？嘿庵曰：见如不见。
　　师曰：第十三章贵大患若身。师曰：有身则有患，无身何以见道，毕竟如何即是？定庵曰：放下着。嘿庵曰：养其无象。
　　师曰：第十四章视之不见。师曰：无缝罅，诸人作么会？实庵曰：浑如鸡子。师曰：未是。或曰：师如何道？师曰：对面不相识。
　　师曰：第十五章微妙玄通，深不可测。师曰：水将杖探，人将语探，道将甚么探？定庵、嘿庵皆举拳。师曰：一状领过。
　　师曰：第十六章致虚极，守静笃，万物并作，吾以观其复。切谓复见天心，且道天心在甚处？又曰：不可动，动着三十棒。定庵夺棒。
　　师曰：第十七章太上下之有知。师曰：不属有相，不属无相，要见自己太上。诸子无对？师曰：只今见在说法。
　　师曰：第十八章智慧出，有大伪。
　　师曰：聪朋迷大本，智慧丧天真，诸人作么会？止庵曰：无为。损庵曰：智不如愚
　　师曰：第十九章绝圣弃智，诸人作么会？定庵曰： 忘其所自。
　　师曰：第二十章绝学无忧。师曰：诸人唤甚么做绝学？嘿庵曰：系风捕影。师曰：学不学，覆众人之所过。
　　师曰：第二十一章。师曰：有物有象有情，果有乎？若谓有来，且参学眼；若谓无来，去参学眼。毕竟作么道？嘿庵曰：有无俱不涉，惟有一真实相。损庵打圆相。
　　师曰：第二十二章曲则全，枉则直。师曰：木不材者寿，雁不材者烹，如何即是？诸人皆不答。师曰：材不材，各顺时。
　　师曰：一第二十三章希言自然。师曰：嘿嘿无言，落一第二机，如何是第一机？诸人答皆不中节：　师曰：开口不在舌上。
　　师曰：第二十四章跂者不立，跨者不行。诸人作么会？定庵曰：举步不在脚跟上。
　　师曰：第二十五章有物混成。师曰：有个甚物？定庵举似。又曰：域中有四大。还更有大底么？嘿庵喝。
　　师曰：第二十六章轻则失臣，躁财失君。师曰：不轻不躁，又作么生？定庵曰：道泰时清。嘿庵曰：成性存存。
　　师曰：第二十七章善行无徽迹。诸人会么？嘿庵曰：大力量人，抬脚不起。
　　师曰：第二十八章。师曰：守黑、守雌、守辱，是用也。无极、太朴、婴儿，是体也。朴散为器。诸人作么会？定庵曰：生生化化。
　　师曰：第二十九章将欲取天下，为之者，吾见其不得已。予谓错，且道在甚处？定庵曰：在为处。
　　师曰：第三十章以道佐人主者，不以兵强天下。师曰：设有寇至，作么敌？嘿庵曰：以德化之。师曰：不若以慈卫之。
　　师曰：第三十一章佳兵〔者〕不祥之器。师曰：不用兵无以御敌，用兵射非道，作么是？定庵曰：逆行顺化。 
　　师曰：第三十二章道常无为，朴虽小，天下不敢臣。师曰：朴虽小一句，作么会？。定庵曰：芥纳须弥。嘿庵曰：卑而不可踰。
　　师曰：第三十三章死而不亡者寿。师曰：不亡底是甚么？嘿庵曰：无中有。密庵曰：虚灵不昧。
　　师曰：第三十四圣人不自大，故能成其大。师曰：如何是不自大？嘿庵曰：勃勃，从珠口入。师曰：上善若水。
　　师曰：第三十五章执大象。师曰：若云有象便不大，若云无象如何执？嘿庵曰：黍珠中世界。师曰：似不肯故大。
　　师曰：第三十六章将欲歙之，必固张之。师曰：睫上眉毛早错过，且道错向甚处去？定庵曰：当处。嘿庵曰：不得乱走。师曰：一状领过。
　　师曰：第三十七章道常无为，而无不为。师曰：予颂云：有作皆为幻，无为又落空，两途俱不涉，请颂一句。嘿庵曰：对面不相逢。止庵〔曰〕：一定守其中。密庵曰：自有大神通。师曰：当处阐宗风。
　　师曰：第三十八章上德不德，是以有德。师曰：唤甚么做德？嘿庵曰：不自有其有。师曰：不自矜。
　　师曰：第三十九章昔之得一者，天得一以清。师曰：且道得一安在甚处？嘿庵曰：安在无为处。师曰：无用处更好。
　　师曰：第四十章末后一句云：天下万物生於有，有生於无。师曰：无有之外，更有甚么？嘿庵曰：有这个，举似。
　　师曰：第四十一章下士闻道，大笑之。师曰：笑个甚么？嘿庵举云：笑这个。密庵曰：笑个无为。
　　师曰：第四十二章或损之而益，或益之而损。师曰：不损不益时如何？嘿庵曰：无欠无余。师曰：剔浑沦。
　　师曰：第四十三章天下之至柔，驰骋天下之至刚。师曰：触来勿与竞，事过心清凉。如何是清凉境？嘿庵曰：无热恼。师曰：无无明。
　　师曰：第四十四章名与身孰亲，财与货孰多。川老云：若能运出家中宝，啼乌山花一样新。如何是家中宝？嘿庵曰：哩哩罗。定庵喝。师曰：一曰慈。
　　师曰：第四十五章。师曰：上章知足不辱，知止不殆，谓常足也。此章云：大成若缺，大盈若冲，不足也。足底是，不足底是？损庵、止庵曰：满招损，谦受益。师曰：德有余而为不足者寿，财有余而为不足者鄙。故云。
　　师曰：第四十六章罪莫大於可欲。师曰：不见可欲，使心不乱，急走回来，救得一半。且道那一半如何？定庵曰：不离当处。
　　师曰：第四十七章末后句云：不见而名，无为而成。师曰：名个甚，成个甚？定庵、嘿庵皆曰：成德名道。
　　师曰：第四十八章为学日益，为道日损。师曰：益人甚，损人甚。定庵曰：损己益人。嘿庵曰：损情益性。
　　师曰：第四十九章。（缺文）
　　师曰：第五十章生之徒十有三，死之徒十有三。师曰：涅盘心易晓，差别智难明。如何差别智？众无答。师曰：仁者谓仁，智者〔谓〕智。师曰：如何涅盘心？众无答。师曰：前无往古，后无只今。
　　师曰：第五十一章道生之，德畜之。师曰：生个甚，畜个甚。实庵曰：生之畜之，只是这个。师曰：较些子。
　　师曰：第五十二章天下有始，以为天下母。首章云：有名，万物之母。名唤甚么？诸人答不中。诚庵问曰：唤做甚么名？师唤诚庵。诚庵应诺。师曰：安名了也。
　　师曰：第五十三章使我介然有所知，行於大道，惟施是畏。师曰：畏个甚？嘿庵曰：畏天命。
　　师曰：第五十四章以国观国。师曰：观国非容易，观身意更深，海枯终见底，人死不知心。还有知心底么？诸人答不应机。诚庵问：师还有知心底么？师应之曰：问者是谁。
　　师曰：第五十五章含德之厚，比於赤子。师曰：即孟子谓大人者不失赤子之心意，且道赤子之心是已发〔否〕？嘿庵曰：纯一。定庵曰：寂然不动。师曰：未尽在，殊不知返者道之用也。
　　师曰：第五十六章知者不言，言者不知。师曰：言底是，不言是？诸人答不切。师曰：父母所生口，终不为君通。
　　师曰：第五十七章以正治国，以奇用兵，以无事取天下。师曰：取天下安得无事，无事何以取天下？众无对。师曰：导之以德。
　　师曰：第五十八章。师曰：末后一句光而不耀，作么会？众无语。师曰：被褐怀玉。
　　师曰：第五十九章治人事天，莫若啬。作么会？止庵曰：俭。师曰：从俭。
　　师曰：第六十章以道往天下，其鬼不神。如何说？嘿庵曰：无以施其能。定庵曰：邪不干正。
　　师曰：第六十一章大国者下流。师曰：等闲伸出无为手，不动干戈定太平。唤甚么做无为手？嘿庵曰：掀翻三教。诚庵曰：打破虚空。
　　师曰：第六十二章有罪以兔耶。师曰：过在甚处。定庵曰：觅过了不可得。师掷经云：休翻疑。
　　师曰：第六十三章图难於其易。师曰：说易非容易，言难未是难。个中奇特处，请续一句。嘿庵云：元只在中间。实庵云：元不离玄关。师曰：北斗面南看。
　　师曰：第六十四章其安易持。师曰：诸人作么会？嘿庵：防微杜渐。
　　师曰：第六十五章古之善为道者，非以明民，将以愚之。师曰：一切有为法，三千六百门，从头都勘破，总是弄精魂。惟予独抱无名朴，无限群魔倒赤旛。诸人会么？定庵曰：认着一物即不中。嘿庵掷经。
　　师曰：第六十六章江海所以能为百谷王者，以其善下之。师曰：且道江海下百谷耶，百谷下江海耶？嘿庵曰：聚散皆归一。定庵曰：上逊下顺。师曰：下下下。
　　师曰：第六十七章舍其慈且勇，舍其俭且广，舍其后且先，死矣。师曰：莫饮无明水，且道唤作么做无明水？定庵曰：陆地平沈。嘿庵曰：无风浪起。
　　师曰：第六十八章善为士者不武。师曰：不文不武，无得无失，摸着鼻孔，通身汗出。且道父母未生前，鼻孔在甚处？定庵曰：出息入息处。嘿庵曰：在阖辟处。实庵曰：只在眉毛下。
　　师曰：第六十九章用兵有言，吾不敢为主而为客。且道主客如何分？诸人无答。师曰：你是何人我是谁？又曰：两眼对两眼。
　　师曰：第七十章吾道甚易知，甚易行。如何又道莫能知，莫能行？若向这裹下得一转语，参学事毕，其或未然参。定庵曰：百姓日用而不知。嘿庵曰：只在目前人不识。师曰：只为大分明。
　　师曰：第七十一章知不知上，不知知病。此病作么治？嘿庵曰：寸心不昧。其诸子皆不的当。师曰：吾将镇之以无名之朴。又曰：不然财浑沦吞个热铁丸。又曰：下士须是吃服药过，泻去恶知识矣。
　　师曰：第七十二章民不畏威则大威至。如何是大威？嘿庵曰：生死事大。师曰：无常迅速。
　　师曰：第七十三章勇於敢则杀，勇於不敢则活。师曰：如何是杀活机？众无答。师曰：如王秉剑。
　　师曰：第七十四章代大匠斲，希有不伤其手者。师曰：作么会？定庵曰：不是当行家。
　　师曰：第七十五章末后句云：夫惟无以生为者，是贤於贵生。师曰：诸人作么会？定庵曰：以其无死地。
　　师曰：第七十六章民之生也柔弱，其死也坚强。作么会？定庵曰：柔弱生之徒。
　　师曰：第七十七章天之道，损有余而补不足；人之道，损不足以奉有余。师曰：且道不损不益时如何？众无对。师曰：也不剩兮也不少，信手拈来便恰好。
　　师曰：第七十八章受国之不祥，能为天下王。师曰：作么会？诸人无答。师曰：无忌讳。
　　师曰：第七十九章和大怨，必有余怨，安可以为善。如何说？惟安曰：克已为善。定庵曰：克己复礼。嘿庵曰：慈忍为善。师曰：一状领过。或曰：师作么道？师曰：恩怨两忘。
　　师曰：第八十章末后句云：民至老死不相往来。如何说？嘿庵曰：安其家。定庵曰：无争。师曰：内境不出，外境不入。
　　师曰：第八十一章圣人之道，为而不争。师曰：作么是不争？众答不应机。师曰：放倒门剎竿着。
　　师又曰：各人要一联句，体道德二字。嘿庵曰：道藏诸用，德显诸仁。定庵曰：道不在修，德不在求。唯庵曰：道不无中无，德不有中有。实庵曰：道可道非道，德上德不德。师曰：道寂然不动，德感而遂通。又云：道清静光明，德谦柔巽顺。
　　师曰：各人要一联，证无为道德二字。众无答。师曰：道擎拳，德稽首。
　　师指烛云：各人作联，要见此烛体用。嘿庵曰：体塞破虚空，用照破黑暗。实庵曰：体圆陀陀，用光烁烁。师曰：体如如不动，用烁烁圆明。又曰：体撑天拄地，用照天烁地。
　　师曰：各人要无说一联，要见烛体用。诸人无答。师举似，众有省。
　　清庵茔蟾子语录卷之二竟
　　清庵莹蟾子语录卷之三
　　知堂实庵苗善时编
　　初入中和精舍庵门#1，银山铁壁，由谁建立。透得此关，了无阖辟。且道此关作么透卓？拄杖一下云：咦，便从这裹入圣堂。才说金阙化身，已自天机露泄，重增外象庄严，又是一场败缺。毕竟作么？咄，要见黄金满月相，大家进步裹头来。参圣至慈至仁至灵至圣，掌生死关，行杀造令，激浊扬清，驱邪辅正，恶不报，善不应。虽然，显现许大神通也。向清庵手中乞命，既如是，又拜个甚么？咦，因我得礼，孰敢不敬。
　　冬至升堂讲经
　　升座、上香、祝语毕，师举拄杖云：道本无言，予亦不会多说。借这拄杖子，有时在予手中为体，有时在予手中为用。横按拄杖云：是体是用？良久又云：用则撑天拄地。这条拄杖神通莫测，妙用难量，方才举起，十方无极飞天神王长生大神无鞅数众，齐立下风，太上老君也来拄杖头乞命。何以故？一朝权在手，便把令来行。举起拄杖云：大众看。打一下云：打一棒，打得虚空□跳。搅一搅云：搅一搅，搅得混沌密融。画一画云：画一画，画开三教籓篱。卓一下云：卓一卓，卓透诸人鼻孔。虽然有许大神通，尽大地不曾打得一个。何以故？清庵拄杖，不打钝汉。喝一喝云：莫.有要吃棒底么？便请出来。
　　实庵出拜而问曰：冬至下雪，意如何？师曰：这一问滴水滴冻，不可作祥瑞会，不可不作祥瑞会。未具参学跟，不作祥端会。未具累学眼，且道作么生？咦，地雷震动一阳至，素女青郎会绛宫，歌罢酒阑云雨散，乱将碎玉撒虚空。这个莫是冬至月雪么？咦，莫作境会。何以故？守城不用寻冬至，身中自有一肠生。年中自有年中冬至。月中自有月中冬至，日中自有日中冬至，时中自有时中冬至。一· 阳节是年中冬至，每月初一日是月中冬至，每日子时是日中冬至，且道如何是身中冬至？
　　实庵曰：请师开示。师曰：月到天心处，风来水面时，一般清意味，料得少人知。会么？曰：唯。师曰：犹恐有未会底，再念得至虚极一章么？曰：念得。师曰：先念起头四句。曰：致虚极，守静笃，万物并作，吾以观其复。师曰：孔子云：雷在地中，复，先王以至日闭关，商旅不行，后不省方。此谓上古帝王，於冬至日闭关，不许商旅往来，使民致虚守静，以待新肠复也。新阳既复，四时顺序，五谷丰登。世人於一阳来复之时，守其安静，使内境不出，外境不入，以待一阳来复。一阳既复，四大咸安，百骸俱理，此长生久视之道也。且如今日，冬至下雪，商旅自然不往来也，岂得不是祥瑞。虽然万般祥瑞，不如无你。再念四句。曰：夫物芸芸，各复归其根，归根曰静，静曰复命。师曰：此四句谓观化知复也。且如复卦，自坤而复，坤静也，阳动也，静极复动，天心见矣。
　　再念四句。曰：复命曰常，知常曰明，不知常妄作，凶。师曰：世人会得这些消息，直造真常境界，故曰明。苟或一阳来复，昧而不知，妄有施为，丧身必矣，故曰凶。再念四句。曰：知常容，容乃公，公乃王，王乃天。师曰：容谓广纳包容也。公者，谓普及一切也。至公且普，则可以作之君，作之师，天人同一理也。再念后句。曰：天乃道，道乃久，没身不殆。师曰：体天合道，长生久视之道尽矣。到这裹更进一步，方证无生法忍之妙。有人认得亲切，直下承当，下静定工夫，至於致虚之极，守静之笃，天心见矣。天心既见，便於当处放大光明，遍照三千大千世界，於一一世界中，各具三千大千国土，於一一国土中，各具三千大千法门，於一一法门，各具三千大千善智识，於一一善智识，各具三千大千眷属，於一一眷属，各具如是眼，各见如是天心，各放如是光明，遍照三千大千世界。恁么则尽大地人，同一个鼻孔出气也。到这裹方知道，月月日日都是冬至，时时刻刻都是冬至，今日冬至只是寻常日也。古德云：大都只是寻常日，蒿挠众生乱一场。既说道只是寻常日，为甚么今日作法事，莫是分外么？虽然，只得随乡入乡，依例下个注脚。有人会这个注脚么？
　　实庵曰：不会。师曰：你问我。曰：如何是冬至注脚？师曰：即日仲冬喜雪，恭惟尊候，动止万福。会么？曰：唯。师曰：既会，如何不拜。实庵拜。师曰：且住，更有向上事在。曰：更有甚么？师曰：清庵举似，瑞雪应至日之休祥；会首复此，令辰纳自天之福佑。珍重珍重。便下座放参。
　　师举拂子示众云：夫道体於无体，名於无名，亦无可说，说亦不得。今日既升座，借这拂子代吾说法。这个拂子不是拂子，是惹闹，何以故？才拈起来，便是翻祖师疑，工便瞎众人眼，便要寻订斗。这个拂子通身都是口，这个拂子通身都是手，这个拂子通身都是眼，这个拂子神通莫测，变化无穷。坚起，云：看有眼也无。敲一敲，云：听有耳也无。掷下拂子，云：咦，有神通也无。侍者拈拂子与师。师曰：即此用，离此用。良久又云：山河大地，都在这拂子头上；森罗万象，都在这拂子头上；三贤十圣，都在拂子头上；尽大地人，都在这拂子头上。摇拂子，云：大众莫有不在拂子头上底么？便请出来相见。
　　黄居士出，云：雷发一声惊霹雳，震动满天星斗寒。上启吾师，如何是一阳消息？师打圆象，云：会么？黄曰：会。身中一阳又作么生？师振拂子，喝一声。黄曰：直下承当。师曰：只恁么去。黄拜谢，曰：不是我师亲说破，几乎错过一阳生。
　　戴甲庵问曰：大都只是寻常日，蒿挠众生乱一场。为甚么唤作冬至？又道一阳生，却如何下雪，毕竟作么生？师曰：大地坦平，乾坤一色，会么？曰：未会。师曰：近前来，向你道。戴至师前。师曰：从教雪覆千山白，孤峰元自别巍巍。戴拜谢而退。
　　师曰：我有一个隐语，请你众人参。经云：惚兮恍，其中有象；恍兮惚，其中有物。且道是个甚么物？若有人参得着，便从法座上，拖下李清庵来，一顿打死，深掘坑厚着土埋，教不见踪迹，不为过。若参不着，却被李清庵埋却你去也。其或未然，我更添个注脚。颂曰：
　　我有一件物，能小亦能大。体则同太虚，用则遍法界。拈起天不容，放下地莫载。见之者则突出眼睛，闻之者则迸裂脑盖。道人会此振动篷岛三山，缁流会此掌握曹溪一派。以之治国国安民丰，以之助道时清道泰。若论酬价价直万两黄金，若遇知音不用一文便卖。为甚不用一文，不图利只图快。
　　只今举似，向君试问：会也不会？实庵曰：不会。师曰：休论会与不会，只今自买自卖。打圆象，云：看两手缝合中间，拈出自然香。
　　太上老君圣诞上堂
　　师升座云：太上元无上，常存日用间。可怜无学辈，刚道出幽关。大众且道：太上在甚么处？咦，只今见在说法，诸人还会么？纵饶直下会意，犹隔清庵一线道在。何以故？若言他是太上，自己却是甚么？须是向自己究竟，方见得亲切。太上云；真常之道，悟者自得。即此意也。又云：众生所以不得真道者，为有妄心。是谓妄心一动，起种种差别因缘，因缘缠缚，失道之本也。圣人为见众生迷真之故，於是设立种种方便，诱谕世人离诸染着，出诸迷径，是经所以作也。经也者，返道之径欤。读是经者，当知此经元是强名，本无可说，说亦不得。取不得，舍不得，添不得，减不得，形容不得，举似人不得。不属讲论，不属智识，不属见闻，不属有无。莫作实相会，莫作实虚无会，莫作文理会，莫作断常会。然则从事於道者，将奚所自耶？非执大象者，则不足造也。太上云：执大象，天下往，往而不害，安平太；乐与饵，过客止，道之出口，淡乎其无味。是谓以声色见道者，属无常法，终有尽期。道之出口，淡而无味，视之不足见，听之不足闻，用之不可既。大哉，圣人之言乎。若是个信得及底，便能离一切相，了一切法，直下打并，教赤洒洒、空荡荡地，潜大音於希声，隐大象於无形，则自然形神俱妙，与道合真也。奈何今之学者，不求师旨，私意揣度，或泥於文理，或执着文辞，圣人作经之义，由是晦矣。此经中不注脚者，往往不同，良由此也。殊不知才开臭口，十万八千。才言可道，便非常道。才言可名，便非常名。然则常道不可道，五千余言非道乎？常名不可名，道德经名非名乎？咦，非道不可道，不可道即道。非名不可名，不可名即名。若向这裹具眼，参学事毕。其或未然，未兔随人脚转，仁者以仁见，智者以智见，百姓日用而不知。故圣人之道，知之者鲜矣。清庵不惜两片，为你诸人道破。
　　此一卷经，拭不净底故纸，既是不净故纸，无用五千余言发明，不可道之义也。譬如大医治病，对证发药，病既瘥矣，药亦无用。既得常道，五千余言亦无用。作是见者，则知可道可名，道之边徼也；不可道、不可名，道之玄妙也。有名之徼，道之用也；无名之妙，道之体也。无名，天地之始也；有名，万物之母也。此两者同出而异名，同谓之玄，玄之又玄，众妙之门。苟有自有名之徼而造无名之妙者，真常之道得矣。非天下之至虚，其孰能与於此。大众，清庵饶舌至此，是说耶、非说耶？诸人闻经至此，是闻耶、非闻耶？善智识，苟有不闻而闻者，方会清庵无说之说。恁么则圣人作经之意明矣。起初一句，至矣尽矣，休更疑惑。
　　或白：道既不可道，名既不可名，今日大作法事，莫非多事乎？曰：不然。太上二月十五日降诞，非真也，显生生之义也。予今与太上庆诞，正欲发明起初一句也。何多事之有，复何疑哉？大众，起初一句已自说了，末后一句又作么生？咦，父母所生口，终不为吾通。下座放参。
　　师曰：视之不见名曰希，听之不闻名曰夷，搏之不得名曰微，此三者不可致诘。予谓视之不见名曰希，莫非无色乎；听之不闻名曰夷，莫非无声乎；搏之不得名曰微，莫非无形乎。举拂子云：见么？敲一敲云：闻么？若作见闻会，未具参学眼；不作见闻会，亦未具参学眼。诸人作么会？嘿庵出云：见色非干色，闻声不是声，色身无碍处，亲到法王城。师曰：离却语言。嘿庵坚起拳头云：看。打一拳云：听。这个还属见闻也无？师曰：敲空作响。嘿庵曰：更有么？师曰：待汝隐大象於无形，潜大音於希声，却来相见。嘿庵曰：唯，拜谢而退。
　　师举拄杖云：泥牛喘月，木马嘶风，观之似有觅无踪。清庵拄杖子，画倒妙高峰。又道：开口即错，可劳举似。咦，若向拄杖下当虚皇的意，未梦见在。何以故？善行无辙述、善言无瑕谪，善计不用筹策，善闭无关键而不可开，善结无绳约而不可解。颂曰：举步不在脚，把物非干手。摸着鼻孔尖，通身都是口。若能於此善参详，七七元来四十九。若向这裹会得，方知道太上说是经不曾开口，清庵举拄杖不曾动手。其或未然，且向声色裹做工夫，还有会底么？不得开口，不得动手，离却声色，出来相见。道得也吃棒，道不得也吃棒。
　　黄居士出，方欲开勾，侍者云：不得开口。良久，踏一踏。师云：更有在。黄咳嗽。师曰：早迟八刻。定庵出拜云：请师再举。师曰：不得开口。定庵竖拳。又曰：不得动手。定庵喝。师曰：向上更有在。定庵曰：更有个甚么？师曰：只今座下人众，好向静处理会。师下座，定庵随行，师把住云：那裹去？定庵一不．无处去。师云：恁么去，且免吃棒。定庵拜谢。
　　清庵茔蟾子语录卷之三竟
　　#1此句之前疑有缺文。
　　清庵莹蟾子语录卷之四
　　门弟子宁庵邓德成编
　　维扬作句
　　师在维扬作他句，令门人续一句。
　　师曰：若有合辙者，许进一步。
　　师曰：无形无影亦无名，撑柱乾坤古到今。刚被清庵掀倒了，定庵曰：大千沙界总成金。无庵曰：杳无踪迹绝迫寻。复庵曰：要知下手定中寻。嘿庵曰：变成大地作黄金。月庵曰：虚无粉碎没踪寻。师曰：除无庵外，一状领过。
　　帅曰：乾鼎金炉烹日月，天罡斗柄斡璇玑。劈开混沌金丹就，定庵曰：进出圆光遍界辉。无庵曰：抱个婴儿谒紫微。昔庵曰：直谒丹霄不用梯。复庵曰：服了乘鸾造太微。嘿庵曰：认得中间一点辉。素庵曰：放出光明太始归。师曰：谛观诸子之作，皆且且，独嘿庵曰较些子。
　　师曰：举步踏翻无色，抬头撞倒大罗天。有人问我安身处，定庵曰：透出金测无碍圈。无庵曰：一颗中纳大千。复庵曰：隐在鸿蒙沫判前。嘿库曰：无减无增本自然。月俺曰：只在眉毛眼睫前。师曰：定庵为上，复庵次之。 
　　师曰：历劫元来一宝珠，硬如生铁软如酥。大千沙界无安处，定庵曰：包尽乾坤造化模。无庵曰：道外虚无尽不敷。复庵曰：照彻虚空一也无。普庵曰：看见分明觅后无。嘿庵曰：遍满虚空总是渠。爱山曰：无限清光照太虚。师曰：都未尽，在其间，独定庵、嘿庵较些子。
　　师曰：着无着有总非功，两下俱捐又落空。无有兼资终不一，定庵曰：无中真有始潜通。嘿庵曰：
　　非无非有始圆通。无庵曰：非无非有显神通。复庵曰：太虚同体道方通。师曰：都较些子。予则曰：不如默默守其中。
　　师曰：圆陀陀地一围圈产在鸿蒙未判前。没蒂没根无可把定庵曰：方明此际是真筌。嘿庵曰：现前
　　应用十分全。无庵曰：要知月落不离天。复庵曰：寂然不动悟真诠。帅曰：嘿庵一句可取。
　　师曰：上柱天兮下柱地，中间一窍不通气。视之不见听无声，定庵曰：吃饭着衣常不昧。嘿庵曰：应用头头皆不离。无庵曰：拍塞虚空神鬼畏。损庵曰：却与虚空有何异。师曰：定庵可取。
　　师又曰：立鼎烧乾四大海，安炉炼碎五须弥。金丹成象包三界，定庵曰：方显男兄得志时。无庵曰：道本无为喻有为。嘿庵曰：此是先天先地时。济庵曰：正是超凡入圣时。师曰：定庵一句为绝。
　　师在昭阳四圣道院，与诸法眷炼志，今并附于此。
　　师曰：笔锋一蘸江湖竭、墨梃才磨大地穿。拍塞虚空书一画，嘿庵曰：亘今亘古蔼云烟。息庵曰：毫尖露出本来天。退庵曰：画开父母未生前。静庵曰：此玄玄外更无玄。师曰：静庵、退庵较些子。退庵一句，改作混沌未分前更妙。
　　师曰：小小庵兄小小蟾，潜藏不许外人瞻，夜来开放吞天口，嘿庵曰：满腹丹砂火正炎。静庵曰：嚼碎方知苦与甜。退庵曰：大地山河舌下潜。一庵曰：一味醍醐别样甜。师曰：都较些子。予则曰：吞尽乾坤尚不厌。
　　师曰：贫者今年成煞贫，庵中无地可容针。贫来贫去贫无极，嘿庵曰：惟有金丹亘古今。济庵曰：彻骨全无一点尘。隐庵曰：赤条条地本来心。虚庵曰：脱却皮肤见本心。息庵曰：炼得乾坤总是金。惟庵曰：唯有通身是紫金。丁宰曰：独有神丹一粒金。师曰：都未是。答曰：家破人亡死却心。
　　师曰：黄婆昨夜养婴儿，才出胞胎体太微。混沌之中藏不得，嘿庵曰：还他无极以前时。息庵曰：却来黍米识玄机。师曰：都是未着。答曰：太虚之外斡璇玑。
　　师曰：闻经闻法事难全，离法求玄又不然。不离不闻都是错，嘿庵曰：一切掀倒始功圆。息庵曰：饥来吃饭困来眠。师曰：皆未尽善。答曰：执中不易是真诠。
　　师曰：竿头立底功难就，进步如何动脚跟。不动脚跟争得到，嘿庵曰：上头一着妙难论。师曰：揭开脑盖去朝元。
　　师又曰：坐中开眼道难成，闭眼元来又属阴。不闭不开真瞎汉，嘿庵曰：通身是眼我知音。济庵曰：放开一眼观教亲。师曰：顶门具眼见天心。
　　师曰：若行陆地涉途程，水路来时堕堑坑。不涉两途争得道，嘿庵曰：拦腮一掌太无情。息庵曰：元来中道坦然平。师曰：息庵较些子。予则曰：乘风归去谒三清。
　　师曰：无门关锁不难参，说着无门便没关。既是无关开个甚，嘿庵曰：知他窠臼有何难。息庵曰：一拳打破透疑团。虚庵曰：不移一步到长安。师曰：虚庵可取。
　　师曰：坐中皆浊总为阴，及至惺惺又属情。不散不昏都是垢，嘿庵曰：鼓琴招凤自然清。一庵曰：万缘俱泯大丹成。东庵曰：虚无空寂本乎诚。静安曰：全身放下自通灵。师曰：都欠些子。答曰：放教自在便光明。
　　师曰：工夫做到杳冥中，守着些儿费了功。不守又还成茫荡，嘿庵曰：此身全与太虚同。息庵曰：息中自有大神通。东庵曰：全身隐在太虚中。一庵曰：寂然不动感而通。师曰：拈来物外逞神通。
　　师又曰：昨夜三更日正午，大虫吞却南山虎。清庵定裹逞神通，嘿庵曰：狮子吼时谁敢侮。颐庵曰：撼动乾坤谁敢侮。师曰：你两个都不识这个。答曰：说得骊龙起来舞。
　　师曰：水中捞月从来妄，火裹栽莲是脱空。獗地寻天多费力，嘿庵曰：不离当处阐神通。息庵曰：无修无证始成功。师曰：争如一定守其中。
　　又曰：天作庵儿地作基，四维八极作藩篱。中间有个痴呆汉，嘿庵曰：独玩天心月上时。师曰：索性掀翻不住持。
　　又曰：乾坤未判从无极，无极之前本太初。未有太初前底事，嘿庵曰：渠今非我我非渠。息庵曰：古今惟我独如如。师曰：只今见在体元虚。
　　师曰：昨宵日午与无寥，直上中天旋斗杓。运转法输天地震，嘿庵曰：泰珠宫裹正逍遥。又曰：森罗万象悉来朝。
　　师曰：莫执无心与有心，两心到底不通真。有心毕竟心为累，嘿庵曰：会取中间真有因。师曰：无有双忘证法身。
　　又曰：我把杀人手段，拈出活人刀子。试问杀活如何？嘿庵曰：活却从前死底。息庵曰：斩断一切生死。师曰：你两个刀子无刃。答曰：法王法令在此。
　　师曰：烁烁团团一宝珠，外无边际裹头虚。轻轻拈出无安处，嘿庵曰：独露单提得自如。虚庵曰：遍周沙界现真如。息庵曰：放去收来总在渠。一庵曰：元始於中独自居。师曰：你每安得不着下着。咦，引我蟾蝫裹面居。
　　又曰：炼就通红热铁丸，红如杲日大如天。钳来送入诸人口，嘿庵曰：嚼出清凉一味禅。息庵曰：嚼碎方知滋味全。师曰：烂尽肝肠性始坚。
　　师曰：予与诸法眷续诗游戏，予之本意不在诗而在道，苟有以诗会道者，无上至正之妙得矣。今以挽邪归正为题，押爷遮韵，作一绝句，证不许犯题。
　　嘿庵曰：堪笑迷徒不认家，唤他假老作亲爷。嘿庵伸出无为手，直指长安无障遮。实庵曰：曲径傍蹊数百家，人人错认贼为爷。我今唤得回头了，方信蓬莱路不遮。甲庵曰：三千小法眼前花，切莫迷漫唤作爷。蓦鼻拖回归大道，满天明月没云遮。
　　师曰：抱贼叫屈实堪嗟，两眼明明不识爷。莫怪清庵施毒手，打开心孔要无遮。
　　清庵茔蟾子语录卷之四竟 
　　清庵莹蟾子语录卷之五
　　门弟子蒙庵张应坦编
　　杂述
　　诗赠东溪
　　丹道立基处，休教外境侵。一心才静定，二物互相任。离火烧铅汞，雷车运水金。调和藉坤土，灌溉必天壬。白雪凝金鼎，黄芽长玉簪。这些真种子，本不是玄参。
　　又
　　会得潜心妙，从他上鼠侵。有人信得及，无个力难任。慈誓弘如海，机锋利似金。穷通内子午，掀倒外丁壬。善闭无关键，勿疑朋盍簪。玄之又玄处，一唯契曾参。
　　韩宰求赞吕祖师
　　这个吕老，面善心黑。兀兀腾腾，飘飘逸逸。剑佩青蛇，丹传紫极。校勘将来，分明奇特。奇特一句，又作么生。咄，袖中神剑，不露锋铓，宇宙纵横，了无人识。
　　王居士求赞宝公顶相
　　这个和尚，拗服背棒。三十六场，做尽模样。咦，直待擘破面皮，露出裹头端相。
　　张居士求赞布袋和尚
　　这个胖汉，惯会做贼。布袋中藏，了无人识。咦，自是贼人心下虚，笑中露出真消息。
　　李居士求赞吕公
　　个样胡汉，是何像态。兀兀腾腾，捏捏怪怪。寄迹红尘，遨游物外。既到这裹，私脏尽败。且道贼在甚处？咄，袖内隐青蛇，粟中藏世界。
　　善友求赞王祖师
　　这个老叟，形容大丑。发少如须，眼大似口。自称是五祖儿孙，人唤作七真师友。且道如何，即是看口。更问如何，劈脊便搂。
　　赵居士求赞三仙图
　　祖师清庵，黄胖黄胖，全不似像。百无一能，受人供养。还识真底么？为伊劈破面皮，却与虚空一样。洁庵措大指大，千乔百怪。读五车书，一字不会。且道云何不会？咄，脱却鲍老戏衫，博个金刚不坏。
　　赞诸法眷
　　了蟾颂曰：心月圆明，性天朗耀。进出了蟾，乾坤普照。
　　嘿庵颂曰：嘿庵境界，无内无外。广纳包容，含弘光大。
　　丹蟾颂曰：丹为蟾用，蟾为丹体。丹成蟾蜕，功齐元始。
　　一蟾颂曰：禅天莹静，慧海澄清。一蟾突出，普照无情。咄乾坤百拶碎，独露大光明。
　　颐庵颂曰：颐庵境界，无挂无碍。九转功成，灵胎脱蜕。咦，顶门放大光明，遍照三千世界。
　　赞李待韶
　　剔聪正容，披云修月。向上工夫，一切漏泄。咦，至士面前呈手段，到头万法一齐通。
　　赞钱待韶
　　玉掠拨开云，金刀修出月。上头些子机，一切都通彻。咦，面前消息子，不闻中露泄。
　　杂颂
　　题三境图
　　看这一个拙汉，全无些子果断。分明半死半活，犹自厮缠斯绊。咦，连忙急走回来，也只救得一半。
　　题打坐猿
　　这个畜生，颠劣忒煞。突出眼睛，野性犹在。咄，直须烂了皮毛，物外纵横无碍。
　　题闭目猿
　　咄这毛团，是何相态。一味颠狂，千般捏怪。既到这裹，和脏捉败。且道脏在甚处。咦，瞑心瞑目坐山巅，全炁全神游物外。
　　赞黑杀符
　　虚空为纸，须弥作笔。尽就灵符，神出鬼没，试问煞活如何堑。
　　赞剑
　　杀人刀子，横拈倒举。逢佛杀佛，逢鬼杀鬼。
　　赞烧饼
　　水面和成一块，做出圆陀陀地。不因火候工夫，争得个般真味。咄，信手拈出向君，不用牙关嚼碎。
　　赞饧糖
　　绞出黄芽汁，煎熬凭火力。黏如鸾凤胶，甜似彼罗蜜。懵懂拙汉，黏却牙关。大力量人，开口不得。
　　赞瓢
　　禀赋先天一炁，成就个般道器。拈来信手劈开，浑沦圆陀陀地。咦，举起分明，切忌错会。
　　又云：只－这一个把柄，妙用神功莫测？举起盖日遮天，放下风恬浪息。
　　赞宗髼头
　　髼头髼头，有甚风流。横拖拄杖，倒骑铁牛。
　　自赞真相
　　这个面觜，不傍道理。那个尚非，何尝有你。咦，唤作李清庵，便是眼见鬼。
　　赞扇
　　圆陀陀地一片，直下森罗影现。举起明月当天，摇动清风拂面。且道见也不见。咦，休问见也不见，为伊略通一线，搧一扇。
　　赞丹
　　亘古此物，无形无质。无欠无余，无休无息。其利断金，其圆胜日。释曰玄珠，儒曰太极。道曰金丹，名三体一。只在目前，时人不识。○只这便是，休更疑惑。
　　示众二图
　　颂　头　藏　字　迭
　　脱蜕　元形　保精
　　成丹　神炼　气御　
　　久视　　　　存神
　　生长　　　　定性
　　形固　气灵　心明
　　凝精　住神　本悟
　　释颂
　　元神炼形，炼形保精。保精御气，御气神存。神存定性，定性明心。明心悟本，悟本神灵。神灵气住，气住精凝。精凝形固，形固长生。长生久视，久视丹成。丹成脱蜕，脱蜕元神。
　　右此颂乃炼神之要也。欲炼其神，先炼其精。欲炼其精，先御其炁。欲御其炁，必先存守。存守得定，则心所以明，神所以灵，炁所以住也。炁住而后精凝，精凝而后形固，形固而阳神脱蜕，长生久视之道尽矣。丹书所谓金液炼形，金液还丹，并不外乎此。
　　还　丹　之　图
　　释图律诗
　　八金釜内炼丹时，
　　八者，木之成数也。木，性也。金，情也。以性摄情，入于中宫，喻曰土釜。然后加火炼之，愈炼愈坚固，愈炼愈圆明，故喻之曰金丹也。
　　户火炉中要谨持。
　　火者，神也。户者，室也。元神入室，如药在炉，切宜谨谨固济，勿令差失。铅汞二物，惟好飞走，可不谨乎。毫发差殊，不作丹者是也。
　　欠土坎宫壬癸走，
　　土者，坤也。坤属身，身不动则虎啸，身动则虎走。虎啸则精凝，虎走则精泄。欠土者，身不定也。壬癸走者，精泄也。学者不可不谨。
　　心生性地丙丁飞。
　　丙丁，火也，属心。心定则龙吟，心不定则龙奔。龙吟则炁固，龙奔则炁散。心生者，火炎也。丙丁飞者，气散也。此二句喻铅飞汞走之意也。
　　主人住处阴魔伏，
　　主人者，本来真如之性也。历劫不坏，元神也。住者，元神入室也。阴魔伏者，情欲绝也。学道底人，身心既不动，则神凝气固矣。
　　日月明时至宝辉。
　　日月，喻身之精华也。明者，精华凝结也。功深力到，炼成一块至宝，放光辉照天烁地也。
　　一二三元成混合
　　天一生水，精也。地二生火，气也。天三生木，神也。精气神炼成一块，三五合一，返本还元。 
　　金公铋死抱婴儿。
　　金边着个公字，铅也。铅死者，欲海竭也，情念绝也，圣胎成也，婴兄显象也。
　　一铋二汞会三宫，
　　一者，水之生数，喻精也，强名曰铅。二者，火之生数，喻气也，强名曰砂。三者，木之生数，喻神也，强名曰汞。三宫者，三元所居之宫也。
　　东海金公百炼工
　　东海，喻性也。金公，喻情也。即是铅汞之异名，情来归性以火炼。百炼工夫方为至宝。
　　身内本元为体用，
　　自家身内有天然种子，向外求之者谬矣。身内元精，金丹之用也。心中元气，金丹之体也。
　　艮宫木液是根宗。
　　艮宫即土也，木液即汞也，总名曰砂中汞，金丹之母也。恐学者无以取则，故强名云。
　　日居月窟真明了，
　　日居月窟者，阳来阴舍也，取坎填离也，抽铅添汞也，婴儿交姹女也，金木并也，水火交也。
　　心死神生慧性通。
　　心死则神生，神生则慧通，故学道之人，身如朽木，心若死灰，寂然不动。工夫纯熟，慧性圆明。
　　工备水乾铋汞结，
　　工夫周竟，则欲海自竭。性情混融，则汞铅交结。火候功成，则形神超越。然后金丹形兆也。
　　大丹一粒透天红
　　大丹者，大至圆也。非假外物，由本来真如之本而炼成。人还得饵，果证金仙矣。
　　学道先明三二一
　　三二一者，即神炁精也。即非交合之精，呼吸之炁，思虑之神，乃元精元炁元神也。不可不明。
　　行工莫纵性生心。
　　行工之际，不可纵心。心生则火炎上，心定则无明息。十二时中，常常检摄。
　　时人若信吾言语，
　　学道之人，执文泥象，终不自明。老子云：吾言甚易知甚易行，世人莫能知莫能行，信不及也。
　　打并乾坤住主人。
　　乾坤，身心也。信得及底打并身心，认本来面目。苟或觌面相逢，决定无来无去也。
　　坎水扬波因欠土，
　　坎水扬波者，精不住也。欠土者，身不定也。丹书云：真土制真铅。即此也。
　　性天起念为生心。
　　性天起念者，情动於中也。生心者，散乱也。丹书云：真铅制真汞。即此也。
　　汞炉立定须工水，
　　安炉立鼎，必先固其精，故曰先工水也。精固则炁凝。铅汞自结也。丹书云：铅汞归土釜。
　　釜内调和炼八金。
　　八金者，情性也。釜为黄中也。性情归中，身心湛寂。丹书云：身心寂不动。即此也。
　　垂目睡时工水汞，
　　行工之际，睡魔相挠，
　　睡时汞
　　水中取火而攻之。
　　自心息定炼东金。
　　身心不动，金木交并。
　　息定炼
　　一性圆明万缘息。
　　车由轴动吾心悟，
　　车动由轴，人动由心。
　　轴动悟
　　人明此理即全真。
　　一二三宫日月明。
　　三元合一，二物圆成。
　　三宫明
　　明如日月烁乾坤。
　　蒙庵曰：清庵师作此迭字藏头二图，非尚奇巧也。盖欲发明金丹之体用，显微无间也。迭字颂，谓丹体也，藏头诗，谓丹用也。藏头之意，表丹道之微密也。自释其详，表丹旨之显明也。苟有观图得旨者，金丹之能事毕矣。於是模之于集后，与同志共之。
　　清庵茔蟾于语录卷之五竟
　　清庵莹蟾子语录卷之六
　　门弟子损庵蔡志头编
　　黄中解惑#1
　　师曰：前代祖师高真上圣，有无上正真之道，留传在世度人，公还知否？定庵曰：弟子初进玄门，至愚且蠢，蒙师收留，千载之幸也。无上正真之道诚未知之，望师开发。师曰：无上正真之道者，无上可上，玄之又玄，无象可象，自然而然，至极至妙之谓也。圣人强名曰道。自古上仙，皆由此处了达，未有不由是而修证者。圣师口口，历代心心所传所授金丹之旨，乃无上正真之妙道也。
　　定庵曰：无上正真之妙，喻为金丹。其理云何？师曰：一金者，坚也。丹者，圆也。释氏喻之为圆觉，儒家喻之为太极。太极初非别物，只是本来一灵而已。本来真性，永劫不壤，如金之坚，如丹之圆，愈炼愈明。释氏曰：○此者，真如也。儒家曰：○此者，太极也。吾道曰：○此者，乃金丹也。体同名异。《易》曰：易有太极，是生两仪。太极者，虚无自然之谓也。两仪，一阴一阳也，天地也。人生於天地之间，是谓江才之道，一身备矣。太极者，元神也。两仪者，身心也。以丹道言之，太极者，丹之母也；两仪者，真铅真汞也一所谓铅汞者，非水银、朱砂硫黄、黑锡、草木之类，亦非精津涕唾、心肾气血，乃身中元精，心中元神，身心不动，精炁凝结，喻之曰丹。所谓丹者，丹身也。○此真性也。丹中取出○者，谓之丹－成。所谓丹者，非假外物而造作，由所生之本，而成正真也。世鲜知之，今之修舟之士，多不得正传，皆是向外寻求，随邪背正，所以学者多而成者少。或炼五金八石，或炼三避五假，或炼云霞外炁；或炼日月精华，或采星曜之光，或想空中丸块而成丹者。或想丹田有物而为丹，或肘后飞金精，或存想眉间，或还精补脑，或运炁归脐。乃至服牍吞津，纳新吐故，八段锦，三字法，摇夹脊，绞辘轳，闭尾闾，守脐蒂，采天癸，煅秋石，曲伸导引，按摩消息，默朝上帝，舌柱上腭，三田返还，闭塞行炁，大火聚於膀胱，五行钻於苦海。如斯小法，何啻千门。纵有勤功采取，终不能成其大事。经云：正法难遇多迷，真路多入邪宗，此之谓也。夫至真之要，至简至易，难遇而易成。若遇至人点化，无不成就。
　　定庵曰：弟子夙缘有幸，得遇老师，幸沾法乳，金丹之要，望赐点化。师曰：汝今谛听，当为演说。夫炼丹者，全在夺天地造化。以乾坤为鼎器，以日月为水火，以阴阳为化机，以乌兔为药物，仗天罡之斡运，凭斗柄之推迁，采炁有时，运符有则，进火退符，和合四象，追二炁归黄道，会三性於元宫，返本还元，归根复命，功圆神备，凡脱为仙，谓之丹成也。
　　定庵曰：天地造化，诚恐难夺。师曰：无出一身，奚难之有。天地，形体也；水火，精炁也；阴阳，身心也；乌兔，性情也。所以形体为鼎炉，精炁为水火，情性为化机，身心为药材。圣
　　人恐学者无以取则，遂以天地喻之。人身与天地造化，无有不同处。身心两个字，是药也，是火也。所以天魂地魄，乾马坤牛，阳铅阴汞，坎男离女，日乌月兔，无出於身心二字。天罡斡运者，天心也。丹书云：人心若与天心合，颠倒阴阳止片时。又云：以心观道，道即心也；以道观心，心即道也。斗柄推迁者，玄关也。夫玄关者，至玄至妙之机关也。今之学者多泥形体，或云眉间，或云脐轮，或云两肾中间，或云脐后肾前，或云膀胱，或云丹田，或云首有九宫为玄关，或指产门为生身处，或指口鼻为玄牝，都皆非也。但着於形体上，都不是。亦不可离此身，向外寻求。诸丹经皆不言，正在何处。此所以难形笔舌，亦说不得，故曰玄关二字。所以圣人只书一个中字。示人此中字，玄关明矣。所谓中者，非中外之中，亦非四维上下之中，不是在中之中。释氏云：不思善，不思恶，正於恁么时，那个是自己本来面目。此禅家之中也。儒曰：喜怒哀乐未发之谓中。道教曰：念头不动处谓之中，此道教之中也。此乃三教只用一个中也。《易》曰：寂然不动，中之体也；感而遂通，中之用也。老子云：致虚极，守静笃，万物并作，吾以观其复。《易》云：复，见天地之心。且复卦一阳生於五阴之下。阴者，静也。阳者，动也。静极生动。只这动处，便是玄关也。公但向二六时中，举心动念处着工夫，久久玄关自然见也。若得见玄关，药物火候，抽添运用，乃至脱胎神化，并不出此一窍。采药者，采身中真铅真汞也。药生有时。夫时者，非冬至，非月生，非子时。师云：炼丹不用寻冬至，身中自有一阳生。又云：铅到癸生急须采，金逢望远不堪尝。以此寻身中癸生时，是一阳也，便可下手采之。二气交合之后，要识持盈，不可太过，望远不堪尝。进火退符，无以取则，遂一年节候，寒暑往来，以为火符之则。又以一月盈亏，以明抽添之指。且如冬至阳生，复卦，十二月；二阳临卦，正月；三阳泰卦，二月；四阳大壮卦，三月；五阳夬卦，四月；六阳，纯阳乾卦，阳极阴生，五月；一阴姤卦，六月；二阴遁卦，七月；三阴否卦，八月；四阴观卦，九月；五阴剥卦，十月；纯阴坤卦，阴极阳生，周而复始。此火符进退之机。奈何学者执文泥象，以冬至日下手进火，夏至日退符，二八月沐浴，由不知其要也。圣人见学者错用心志，又以一年节候，促在一月之内，以朔望象冬夏二至，以两弦比二八月，以两日半准一月，以三十日准一年。学者又着在月上用工夫。又以月亏盈促在一日，以子午体朔望，以卯酉体二弦。学者又着在一日上做工夫。近代真师云：一刻之工夫，自有一年之节候。又曰：父母未生前，焉有年月日时。此圣人诱喻学者勿错用心。奈何泥着之徒，不穷其理，执文泥象，徒尔劳心。余今直指与公，身中癸生时，便是一阳也；阳升阴降，便是三阳也。阴阳分，便是四阳，体二月，如上弦，比卯时，为沐浴，然后进火。阴阳交，神炁合，六阳也。阴阳相交，神炁混融之后，要识持盈。不知止足，前功俱废。故曰：丹金逢望远不堪尝。然后退符，象一阴，乃至阴阳分，象三阴，阴阳伏位，宜沐浴，象八月，比下弦，如酉时也。然后运至六阴，阴极阳生，顷刻之间，一周天也。公但依而行之，久久工夫渐凝渐结，无质生质，结成圣胎，谓之丹成也。
　　定庵曰：下手工夫，周天火候之用，已蒙师开发，种种异名不能尽知，望师指示。师曰：异名者，只是譬喻，无出乎身心二字。下工之际，凝耳韵，含眼光，缄舌炁，调鼻息，四大不动。使精、神、魂、魄、意，各安其位，谓之五炁朝元。运入中宫，谓之攒簇五行。心不动，龙吟；身不动，虎啸；身心不动，谓之降龙伏虎也。以精炁喻之为龟蛇，以身心喻之为龙虎。龙虎龟蛇打成一片，谓之和合四象。以性摄情，谓之金木并。以精御炁，谓之水火交。木与火同源，两性一家，东三南二同成五。水与金同源，北一西方四共之。土在中宫属自己，五数戊己，还从本生数。心身意打成一片，三家相见结婴儿，总谓三五混融也。炼精化炁，炼炁化神，炼神还虚，谓之三花聚鼎，又谓之三关。今之学者多指尾闾，夹脊、玉枕为三关者，只是功法，非至要也。举心动念处为玄牝，今之人指口鼻者，非也。身、心、意为三要。心中之性谓之砂中汞，身中之炁谓之水中金。金本生水，乃水之母，金返居水中，故曰母隐子胎。外境勿入，内境勿令出，谓之固济。寂然不动，谓之养火。虚无自然，谓之运用。存诚笃志，谓之守城。降伏内境，谓之野战。真汞谓之姹女，真铅谓之婴儿。胎意谓之黄婆。性情谓之夫妇。澄心定意，性寂神灵，二物成团，三元辐辏，谓之成胎。爱护灵根，谓之温养。温养者，如龙养珠，如鸡覆子，谓之护持。勿令差失，毫发有差，前功俱废也。阳神出现，谓之脱胎。归根复命，还其本初，谓之超脱。打破虚空，谓之了当。
　　定庵曰：金丹成时，还可见否？答曰：可见。再问：有形否？答曰：无形。再问：既无形，如何可见？答曰：金丹只是强名，岂有形乎？所以可见者，不可以眼见。释氏云：於不见中亲见，亲见中不见。道经云：视之不见，听之不闻，期谓之道。视之不见，未尝不见。听之不闻，未尝不闻。所谓可见可闻，非耳目所及也，乃心见意闻而已。譬如大风起，入山撼木，入水扬波，岂得谓之无？观之不见，搏之不得，岂得谓之有？金丹之体，亦复如是。所以炼之初，有无互用，动静相随，乃至成功。诸缘顿息，万法皆空，动静俱忘，有无俱遣，始得玄珠成象，太一归真也。性命双全，形神俱妙，出有入无，逍遥云际，果证金仙也。所以经典丹书，种种异名，接引学人，从粗达妙，渐入佳境，乃至见性悟空，真事却不在纸上。譬如过河之舟，济度斯民，既登彼岸，则舟船无用矣。前贤云：得兔忘蹄，得鱼忘筌，此之谓也。且余今之此集，却不可执在纸上，但只可细嚼熟玩其味，穷究本源。或一言之下，心地开通，直入无为之境，是不
　　难也。更有向上关捩，未易轻述，当於言下之外求之，待公工夫好向如何，别有心传口授，且笃力而行之。玄科深戒，乃为颂曰：
　　授汝金丹一卷书，且宜笃意返求诸。
　　若能宜解书中意，妙用圆通体太虚。
　　炼性指南
　　性理之学，本无次序。或谓穷理尽性，以至於命，尽有次序。或谓三事一时都了。今之学者不知孰是，我今分明说与公。中下之士，须从渐入，先穷物理，穷尽始得尽性，才有一物不尽，便有室得处。须先一一穷尽，得见自己性，然后至於命也。上智人则不然，但穷得一理尽，万理自通，尽性至命，一时都了。如禅家戒、定、慧一同也。下根下器人，忘情绝念谓之戒，寂然不动谓之定，默识潜通谓之慧。上根器人则不然。上根器人，戒则自定，定则自然慧通，三事一时都了。炼金丹者，渐教起手之初，炼精化炁，渐次炼炁化神，然后炼神还虚。顿教则不然，以精炁神谓之元药物，下手一时都了。如此求之，性理之学有甚次序，若是有志气男儿，三事一时都了。且道如何是三事一时都了？咦，一握乱丝锅，一斩一齐断。
　　登真捷径
　　颐庵詹公者，兴化贤宰也。仁风及物，心目临民，虽混迹於红尘，实存心於玄境，真所谓居尘出尘之士也。一日访予於蟾窟，请益於予。略举工夫则语扣之，其应对不俗，不容缄默。故撰此命基九事而赠之，以合九还之理。其中所述金丹造化，以禅宗奥旨引证。观是书而熟玩其味，曲求其旨，自然绝物我之殊，无异同之见也。若夫登真蹑境之要，无出乎此，故以《登真捷径》而名之焉。都梁清庵莹蟾子李纯素撰。
　　一、下手知时
　　欲炼金丹，先明下手处，若不知下手工夫，万般扭捏，千种杜撰，都不济事。紫阳真人曰：饶君聪慧过颜闵，不遇明师莫强猜。须是要真师指破安手下脚处。既知下手处，又要知时节。所谓时者，一阳时也。今人多指子时为一阳时，非也。但着在时辰上，都不是，若云无时，亦非也。岂不闻吕真人云：炼已待时。又不闻紫阳真人云：铅见癸生须急采，经中道时至神知。以此穷之便知道，身中癸生，便是一阳时也。且道如何是癸生时？咦，行到水穷处，坐看云起时。
　　二、真铅真汞
　　下手既知时节，要识真铅真汞。铅汞者，不是凡铅、黑锡、朱砂、水银，是自己身中本来二物也。强名药物，二物感合之妙，故喻之为铅汞。盖铅性好飞，汞性好走。铅见汞不飞，汞见铅不走。身中药物，亦复如是。要见药么。咦，云起南山与北山。
　　三、采药入炉
　　识得不为奇，会采方为妙。夫采药物者，不离动静中。动静中采得来，送入无为造化炉内，用进三昧真火，炼成紫粉，结成玄珠，取而食之，可以长生久视。结就玄珠一句，作么生会？咦，捉住青山万顷云，捞取碧潭一输月。
　　四、抽铅添汞
　　会得炼药，要识抽添。所谓抽添者，抽有余而补不足也。一切世间天人、阿修罗人、非人等，情常有余，性常不足；念常有余，心常不足；精常有余，炁常不足。忘精养性，摄念归心，炼精化炁已上，谓之抽添。且如抽得有余，补了不足，未为奇特。更有向上事在，须是到不抽不添处始得。如何是不抽不添。咦，也不剩兮也不少，信手拈来正恰好。
　　五、火候周天
　　若到无抽无添处，正好行火候。又道：真火本无候。又道：不将火候着於火。呵呵，只这两句子，瞎了多少人眼，开了多少人眼。我今直指与君。火者，心也。候者，念也。以心炼念，谓之火候。至於心定念息，火候用也。虽然恁么道，却不可着在心念上，亦不得离了心念。离了心念便是妄，着了心念便是物。在心念又不是，离心念又不是。毕竟作么生？咦，寒来暑往，秋收冬藏。
　　六、持盈固济
　　行功之际，要识持盈，不识持盈，前功俱废。紫阳真人云：若也持盈未已心，不免一朝遭殆辱。太上云：保此道者，不欲盈。此之谓也。且道如何是持盈？咦，满而不溢，所以长守富也。
　　七、固济鼎炉
　　既识持盈，尤当固济。固济者，牢封土釜也。毫厘有差，天地悬隔。所以火候既周，周天数足，含光默默，真息绵绵，十二时中常切照顾，直待药熟，方得自如。且道药熟有何效验？咦，此夜一输满，清光何处无。
　　八、温养
　　金丹成象，更要温养工夫。如何是温养？如妇人怀胎相似。二六时中，行住坐卧，兢兢业业，如牛养黄，如龙养珠，常守其中，勿令间断，直待分胎，方得脚踏实地。还会分胎么？咦，瓜熟蒂落。
　　九、调神出壳
　　分胎之后，调神出入，更要子细，如母爱护婴儿相似。兴居服食处，常要怀抱，及至会行，便要看守。若不看守，堕坑落堑，直待立事，方可离母。调神工夫，亦复如是。锺离公曰：孩儿幼小未成人，全藉娘娘养育恩。三年九载人事尽，纵横天地不由亲。此之谓也。虽然恁么道，不可作境会。只要时时刻刻防危虑险，直待和炉鼎一齐掀翻，方见逍遥自在，出入无拘，遨游物外，与太虚同体。如何掀翻炉鼎？一句家破人亡(囗十力)，虚空百杂碎，独露一丹蟾。
　　水调歌头　显性理
　　至道无言说，神功妙莫量。本来具足，添之无得减无妨。不在多闻广学，只要潜通默会，定裹细参详。个中端的意，元不离中黄。圆陀陀，光烁烁，现堂堂。无余无欠，通身无象合真常。只这而今默识，便是当来弥勒，直下要承当。开放顶门眼，遍界不能藏。
　　金丹秘要
　　大道无言，无言不能显其道。金丹无象，无象何以见其丹。故圣人法天象地，以道化人，立种种名，设种种象，着丹书经典，诱喻群品。奈何今之学者，执象泥文，又生见解，异端并起，三教殊途，不能合一，盖因不知其源也。余今以金丹造化秘要，述成三十五颂。明彰至理，直指异名，目之曰金丹秘要，以赠退庵居士，使其易为晓了。苟或因言而解义，自然抱本以归虚，直造希夷之妙境耳。
　　性命
　　元始真如谓之性，先天一炁谓之命。性本神通大，因身便不灵。只今全放下，依旧放光明。
　　体用
　　法天象地谓之体，负阴抱阳谓之用。天地为立基，阴阳运化机。这些关捩子，料得少人知。
　　龙虎
　　心中元炁谓之龙，身中元精谓之虎。性定龙归水，情忘虎隐山。性情和合了，名姓列仙班。
　　铅汞
　　太一灵泉谓之铅，朱陵火府谓之汞。欲炼南山汞，先抽北海铅。身闲心不动，至宝便凝坚。
　　鼎炉
　　乾宫真金谓之鼎，坤宫真土谓之炉。鼎用乾金铸，炉须坤土包。身心端正后，炉鼎自坚牢。
　　丹灶
　　一灵真性谓之丹，四大假合谓之灶。幻体为丹灶，真如是药材。工夫常不间，定裹结灵胎。
　　有无
　　系风抱影谓之有，掬水弄月谓之无。会得离交坎，方知有即无。有无成一片，炼作夜明珠。
　　药火
　　以炁摄情谓之药，以心炼念谓之火。采药元容易，烹煎亦不难。心头无一事，真火透三关。
　　玄牝
　　虚无之谷谓之玄，归根之窍谓之牝。虚谷气归根，斯为天地门。自从通阖辟，金鼎镇汤温。
　　中正
　　寂然不动谓之中，感而遂通谓之正。心静方为正，神清总是中。湛然常不动，天理感而通。
　　灵宝
　　百神不散谓之灵，万炁常存谓之宝。自己身中宝，施为便有灵。诚能含畜得，放出大光明。
　　清浄
　　灵源浪息谓之清，性地无尘谓之净。神水本来清，随流便不澄。只今还不动，慧日自西东。
　　抽添
　　忘情绝念谓之抽，炼情养性谓之添。养性谓添汞，忘情是减铅。形神俱妙后，无臧亦无添。
　　沐浴
　　揩磨心地谓之沐，洗涤尘劳谓之浴。要得狂猿伏，先将劣马擒。纤毫尘不染，神炁合乎心。
　　复姤
　　阴极阳生谓之复，阳极阴生谓之姤。阴极阳来复，阳生姤又侵。学人明此趣，一定见天心。
　　交合
　　二物混融谓之交，三元辐辏谓之合。姹女安东室，金公住在西。黄婆相会合，匹配作夫妻。
　　温养
　　真息绵绵谓之温，含光默默谓之养。胎内婴儿就，便加温养功。时时常照顾，脱壳显神通。
　　返还
　　炁来合神谓之返，情来归性谓之还。欲要金归性，先教火返心。两般成一块，徧地总黄金。
　　收入
　　入希夷门谓之收，出群迷径谓之放。亘古灵童子，神通妙莫量。放开周法界，收则黍珠藏。
　　虚彻
　　有无不立谓之虚，内外皆空谓之彻。着有终成幻，云无又不中。有无俱不立，内外悉皆空。
　　灵通
　　悟本知源谓之灵，廓然无得谓之通。识破娘生面，都无佛与仙。廓然无所得，一任海成田。
　　圆明
　　全归太极谓之圆，烁破真空谓之明。力到丹成象，功圆宝至坚。性蟾形兆也，照破未生前。
　　觉照
　　掀翻万幻谓之觉，独露真常谓之照。一炁还元始，元神返太初。万缘掀倒也，独露一真如。
　　全真
　　纯一不杂谓之全，太虚同体谓之真。一致而百虑，同归而殊途。达得全真理，身心混太初。
　　诗绝句
　　赠程洁庵
　　无为好向无中作，自有琼蟾照碧崖。
　　尽夜下工常不问，气圆神备产婴孩。
　　洁庵识破世炎凉，铲彩埋光自养恬。
　　最有一般真乐处，碧潭掬水弄琼蟾。
　　庵兄洁净元无物，只个琼蟾养在中。
　　功备炼成三五一，光辉南北与西东。
　　儒穷天理释参禅，道炼金丹法自然。
　　惟有琼蟾通一贯，顶门具眼法身全。
　　先生本是通儒学，又得神仙正派传。
　　透得真空成大觉，琼蟾形兆独坤乾。
　　又五吉闷绝句  赠程洁庵
　　除却玄关窍，其他总不真。无为终赠蹬，有作枉劳辛。
　　性定离交坎，心澄木并金。四般归一处，全在洁庵成。
　　肝肺非龙虎，心肾岂坎离。性情还混合，乌兔自交持。
　　意要常中守，心休向外迷。洁庵常定一，胎就养婴儿。
　　河上牛郎立，桥边织女过。一时才会遇，两意自谐和。
　　海底生红焰，山头起白波。洁庵欢乐处，时听木人歌。
　　鼎立悬胎鼎，炉安太一炉。但知生乐处，便好下工夫。
　　顷刻虚通实，须臾有入无。洁庵工成也，获得夜明珠。
　　无药休轻举，生铅急下工。驾车须坎虎，起火仗玄风。
　　二物情交合，三关路透通。性天云起处，光照洁庵红。
　　说破无为趣，玄关奥且深。欲求天上宝，光觅水中金。
　　灵地无纤翳，洁庵无点尘。琼蟾圆皎皎，光透九天明。
　　一二三四五，束西南北中。五行钻一处，只是靠金公。
　　得一万事毕，一居何所安。更能忘却一，即此是金丹。
　　罔象先天地，无形混沌先。先天交混沌，玄外更无玄。
　　存诚终入圣，致敬便通玄。动静了无得，逍遥乐自然。
　　咏儒释道三教总赠程洁庵
　　儒理
　　致知格物
　　物物包含太极微，存诚致敬便知机。无声无臭无踪迹，体物昭然理莫违。
　　正心诚意
　　诚明静定道之宗，动静相因罔不同。日用平常存一正，自然天理感而通。
　　人心惟危
　　可叹世人太执迷，随声逐色转倾危。若能返理穷诸己，性定身安神自怡。
　　道心惟微
　　道在凡人日用中，显仁藏用发神功。无余无欠时时在，争奈凡人眼自瞢。
　　惟精惟一
　　天心体用妙玄机，舍妄从真便造微。精义入神惟定一，功深力到达希夷。
　　允执厥中
　　得造玄微笃力行，堂堂大道坦然平。纵横妙用中心定，危者安而微者明。
　　穷理尽性
　　存诚至要先穷理，穷理神功在尽诚。诚极理穷天大本，性天发露太光明。
　　以致於命
　　乐天知命真君子，尽理穷微大圣人。只要厥中为大本，全明大本便通神。
　　忠恕而已
　　责人之心惟责己，恕己之心惟恕人。忠恕两全方达道，克终克始不违仁。
　　复见天心
　　群阴剥尽一阳生，牢闭玄关莫妄开。静极极中观一动，天心莹彻悟元来。
　　知周万物
　　世间物物全天理，自是时人鲜克知。原始返终全太极，穷神知化入无为。
　　退藏於密
　　先天太易理幽深，广大精微妙莫评。玩味探玄玄在己，洗心藏退极於诚。
　　常慎其独
　　观之不见听无声，隐显幽微常尽诚。应用神机人莫测，堂堂天意自昭明。
　　一以贯之
　　一物自有一太极，机缄造化体坤乾。穷通一贯全天理，抱本还元合自然。
　　复归於无极
　　无极极中全太极，太极形而分两仪。万物三才皆备我，复元无极圣人基。 
　　释教
　　二身一体
　　法身清浄本无形，有象何名圆满身。假使化身千百亿，不能合一不全真。
　　三心则一
　　三心本一一元无，捏聚分开只是渠。见在更能无染着，未来过去总归虚。
　　消得悟空
　　莫夸口鼓学谈禅，但只澄心绝万缘。学解见知俱放下，迷云消散月华圆。
　　显微无间
　　见了还如未见时，不能含蓄返成迷。藏身韬晦无综迹，才是金毛狮子儿。
　　不立有无
　　着有着无总难通，两下俱损又落空。无有兼资终是幻，执中方可合神功。
　　戒定慧
　　动中不动为真戒，真定方能合祖宗。慧既升腾周法界，情缘妄幻悉消镕。
　　无有定法
　　参禅求法性全迷，离法求玄事转违。会得法从心上出，法空心寂见牟尼。
　　虚彻灵通
　　虚心静定通玄牝，彻骨清贫入道基。灵地莹然心月现，禅天独露大光
　　辉。
　　真如觉性
　　真性元来本自圆，如如不动照中天。光明莹彻无遮障，照破鸿蒙未判前。
　　常乐我静
　　颐神养志慕清虚，终日逍遥任卷舒。最是定中真乐处，禅天独露莹如如。
　　朝阳补破衲
　　朝阳补衲假妆么，补了肩头又补腰。补了破时重又补，到头争似赤条条。
　　对月了残经
　　天外银蟾才一半，痴人要了末后段。忽然些子黑云来，两眼依然似瞎汉。
　　金刚经塔
　　分明一座无缝塔，强被傍人硬撞开。八面四方都是眼，中间现出活如来。
　　道教
　　清浄无为
　　清清净净本无言，才有施为不自然。默识通玄关窍透，性灵神化宝凝坚。
　　无上至真
　　无为好用法乾坤，上下中间认本根。正定始能通此趣，真如透出烁天门。
　　真元妙用
　　莫着无心与有心，无心争得悟天心。有心必竟为心累，有无俱捐觉性纯。
　　损之又损
　　艮兑交重山泽损，戒人惩忿绝嗔痴。损之又损无惩窒，绝学无为入圣基。
　　三返昼夜
　　先天大道理难寻，终日乾乾抱一真。三返工夫为日用，玄关透彻出阳神。
　　一得永得
　　学解见知皆是垢，声闻圆觉总为尘。洗心矿虑禅天浄，凡圣齐瞻慧日明。
　　抽添铅汞
　　抽铅只是绝尘绿，添汞工夫本性天。情性混融仙道毕，汞铅凝结大丹圆。
　　玄牝之门
　　玄关牝户道之门，辟则从乾阖则坤。迷者忙忙推口鼻，如何本命复归根。
　　出群迷径
　　抛名奔利乐清虚，万幻诸缘尽剪除。性海波澄舟到岸，一轮皎月出云衢。
　　入希夷门
　　三关透了达真玄，真造无为本自然。举步便超无色界，抬头身在大罗天。
　　多言数穷
　　千经万论讲宗风，可叹迷途见不同。大辩高谈夸俊锐，到头终是落顽空。
　　不如守中
　　说妙谈玄了不通，争如默默守其中。不偏不倚玄关透，不易方能合圣功。 
　　九转神丹
　　立鼎烧乾四大海？安炉炼碎五须弥。金丹成象包三界，方是男儿得志时。
　　可道非常道
　　真常之道无言说，有说分明是背宗。若向不言中会意，不劳余力备全功。
　　清庵茔蟾子语录卷之六竟
　　#1此篇又见《中和集》卷三，题名『赵定庵问答』。不同。
　　后序
　　尝闻太上启教，接引方来，故有神仙之学。神仙之学，岂寻常而语哉。必是遇其至人，点开心易，通阴阳阖辟.之机，达性命混合之理，超然独立，应化无穷，始可与言神仙之学也。自东华绍派，锺吕流辉以后，列仙并驾而出者，皆鸿生硕士。上则匡君以行道，下则泽民以济生，玄风益振，竞起学仙者，代不少矣。继而莹蟾子李清庵，出道学渊源，得神仙秘授，三教之宗，了然粲於胸次，四方闻之，踵门而请益者，不可枚举。其发挥金丹之妙，与弟子问答难疑之辞，机锋捷对之句，凡若干言，录而成书，名曰《清庵语录》。余诵其文再三，篇篇无闲言，句句无闲字，皆发明太上之遗风，先真之未露，可谓明矣妙矣。其文与《中和集》相表裹。荆南羽士邓坦然，抄录已久，今则命匠绣绣，以寿其传，不泯清庵之德音，可见运心之普矣。学仙之徒，览斯文者，必有超然而作者，岂曰小补也哉。南昌修江后学混然子稽首谨书。
　　
