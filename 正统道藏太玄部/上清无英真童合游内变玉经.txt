上清无英真童合游内变玉经
　　经名：上清无英真童合游内变玉经。撰人不详，约出於东晋南朝。原系《青童道君列纪》中一篇，后分出单行。一卷。底本出处：《正统道藏》太玄部。
　　上清无英真童合游内变玉经
　　玉保王青童道君，始就道境，浮霄丹林，下瞩洞海，引味流精，结养华童。日阙万里，九门忽开，丹光紫霞，烟气合明，五帝抚掌，神乌啄明，心目注视，精魂交接，太和自生，金体和畅。玉保青童道君招揖闲暇，虚极生神，安寝玄宫，三元九始，盻不至庭。忽有神人，浚云戴月，络带天辰，玉真秀锐，青骨柔明，以告青童曰：
　　子远感日精，坐致月液，当得天英，养乎金形。於是双景分光，洞照子身，子丹田中自生芝英，玉华珞珞矣。示子要诀，使民知真一，得无英可以仙身。无英者，青阳之繁芽也。真童者，青童一索之男也。存子身中，子思之即来也。来即同游，混合而变也。招之有叙，理不可妄也。夫子身气传水之精，为志也。志，土也，火所出也。土传火之精为神，神气积具而有骨，骨之精为子目中之瞳。子目之匡廓，子身之玄窗也。双珠荧荧者，子之神镜也，上通日月之光，下灌子之伏牛也。此数者，所以来无英也。无英，灵物也，来则子自知之。至其日伺之，来则动其处，有物着子身中也。欲为之，向日拜祝，先临目，即见有红气满前也。因闭目，又见红色甚而为波扬也。即紧闭目，以目精隔皮理视之，见红紫作宝色，中有百花纹，转如车输也。子即以鼻引之，自项下脊穿肾达踵，而复贯丹田中，见其色如前状，心祝曰：
　　神招炁接，内想外来，神气密会，日晶流烟，洗我故髓，延易生真，无英青阳，繁芽浡兴，洞开阴景，魍魉绝形，日月融光，养我圣身，上登玉保，后圣之臣。
　　月亦如之，以其日时独居寝焉，以心伺之，当有物来入自其处。谓左足应立春，其日戊寅、己丑；左胸应春分，其日乙卯；左手应立夏，其日戊辰、己巳；膺喉头首应夏至，其日丙午；右手应立秋，其日戊申、己未；右胸应秋分，其日辛酉；右足应立冬，其日戊戌、己亥；腰尻下穷应冬至，其日壬子。是其日时伺之，引归丹田中，看何所得之耳。不必皆至其所，然无英与岁甲合，自然内游於一身矣。交际两晖，朝朝为之，夜坐忽有飞光来子前，子视之即灭矣。久则可定观，光中有物形具焉，则子无英之状也。丹田亦有此状也。行之为上清之真，非诏诸下学也。
　　青童道君行其道，以诀出束华玉宫，付诸真人，按如明科。
　　右东华保晨玄黄道君传学道者。
　　上清无英真童合进内变玉经竟
　　
