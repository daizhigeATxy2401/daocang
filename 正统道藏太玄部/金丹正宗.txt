金丹正宗
　　经名:金丹正宗。两宋之交胡混成撰。一卷。底本出处：《正统道藏》太玄部。
　　金丹正宗
　　五陵玄学进士胡混成编
　　天地未判之先，一混沌而已，混沌既凿之后，阴阳生焉！得阳炁轻清而上者为天，得阴炁重浊而下者为地，得阴阳二炁之全而中者为人。三才之位一定，而先天后天分矣！切谓先天者，纯阳也，一本也；后天者，纯阴也，万殊也。原夫上帝降裹而为人，赋性受命，皆禀太乙含真。先天祖炁，至虚至灵，惟精惟一，纯粹中正，皆可神仙，皆可圣贤。无智无愚，一同初得。殊不知所得天者，舍一点纯阳先天祖炁之外，所谓精神魂魄意，心肝脾肺肾，精津涕涶液，耳口鼻舌声，以至百骸九窍，爪发皮肤，一身四体，自顶至踵，皆从后天纯阴造化，四大假合而成者也。先天祖炁，恍恍惚惚，杳杳冥冥，其中有物，有物而非物，其中有精，有精而非精，似有似无，若亡若存。即之而不可见，求之而不可得，其大无外，包含万象，其小无内，一丝不容。是炁当知人身中，自有一穴，至虚之地以存之，玄关一窍是也。得之者为神仙，失之者为下鬼，盖得之者未闻一二，失之者百千万也。奈何世人不能保守一点先天祖炁，往往皆流於失矣！不知后天造化，均是虚妄。於是元精元炁元神，亦忘其先天，着於后天矣！或者三尸内攻，九虫蚀精，六贼盗形，七情耗神，五欲扰心，凡物芸芸，万机眩惑。目观彩色，耳听声音，口嗜滋味，随其所有，即着其想。有好於外机，从目入，既入於内，所动其心，情动於中，必摇其神，既摇其神，以泄其精，既泄其精，必耗其气，既耗其，气形神始离。恍惚幻妄，忧思感情，事物劳形，精乱神散，真一离身，先天之祖炁日丧，而转转流荡於后天生死之域矣！
　　我道祖太上老君悯之，始有金丹大道，教人以返还之说。返者，返本也，还者，还源也，返其后天，而复还先天而已矣！自金丹之名立而金丹之道着，而金丹之书出焉！余切谓金丹虚元，大道非有有中生元，元中生有者。金丹大道，且非元而非有，而所谓鼎器火候者，果有耶？果无耶？抑亦假法象以明大道？盖由金丹二字有象之故，意为铸金必有炉鼎，修丹必有灵药，炼药必有火候，而后此名始立矣！今夫修炼外丹之法，必先聚五金八石之药物，次立陶冶土釜之鼎器，次用燧人钻木之真火，依法缎炼，及其成功，可以回生起死，返老还婴，化臭腐为神祇，点瓦砾为金宝。方知修炼内丹之道，毫厘不差，若合符节，聚先天祖炁为药物，守玄关一窍为鼎炉，以元神妙用为火候，日煅月炼，时烹刻竟。及时成功，可以脱胎换骨，超凡入圣，跨鸾鹤而冲九霄，登昆仑而游八极。大道之要，不过如斯。后世丹书，千篇万卷，长歌短句，往往不直指真一造化之本根，下手工夫之次序，无非假像设形，借彼喻此，何异空底谈空，梦中说梦，求其功效，茫如捕风。其问不失於释氏空寂之论，则流於傍门曲径之僻，颠倒错乱，枝蔓条折，欲使学者寻其流而莫究其源，欲入其门而莫知其径，迷误后人，惑也滋甚。於是金丹之道废矣！且即药物而论之，曰乾坤坎离，阴阳水火，砂汞铅银，父精母血，木液金精，丹砂水银，乌精兔髓，日魂月魄，青龙白虎，玄龟赤蛇，交梨火枣，雌雄炁白，婴儿姹女，若是之不一者，皆药物之异名也。岂先天祖炁之外，复有所谓药物者耶！即鼎炉而论之，日神炉丹穴，蓬壶神室，玉炉金鼎，黄房中宫黄婆戊己，明堂虚谷，刀圭玄牝，鄞鄂，若是不一者，即鼎炉之异名也。岂玄关一窍之外，复亦所谓鼎炉者也！即火候而论之，日推周天，测潮候，按卦爻，用文武，准晦朔，定弦望，明抽添，互进退，鼓弃钥，秤斤两，体刑德，事沐浴，分三五，行娠复，若是之不一者，皆火候之异名也。岂元神妙用之外，复有所谓火候者耶！今余不效前人之说，以欺后人，即直指金丹大道之本原，而言之必有其次序：一曰立鼎炉，二聚药物，三行火候。三者之外，余不敢复有增损。立鼎炉者何？即守玄关一窍。是窍藏於先天混沌之中，听於无有有无之内，父母未生此身，即有此窍，既有此窍，即有此身，所谓与生俱生者也。上不在天，下不在地，中不在人，即元始空悬宝珠之地，去地五丈之所，不左不右，不上不下，不前不后，非有非无，非内非外，上通绛宫而透泥丸，下接丹田而至黄泉，上彻下空而黄道中通焉！此即聚药物之圣地也。聚药物者何谓？存一点先天纯阳祖炁。是炁生於无形无象之先，聚於无极太极之内，父母未生，二五之精，妙合而凝，未有此身，即有此炁，既有此炁，即有此身。此炁运行，周流六虚，形以之而成，心以之而灵，耳目以之而聪明，元神以之而运行，五行以之而化生。散之则混融无问，聚之则凝结成药，此即修炼金丹之大药。行火候者何？顺元神妙用之炁，自然往来之道，是火发生於真精恍惚之中，熏蒸於四体一身之内，本无形焉，安有候焉？盖元神散则成炁，聚则成火，一聚一散，一升一降，循环往来，周流不息，与时偕行，与时偕极也。其於簇年归月，簇月归日，簇日归时，簇时归刻，子午卯酉，辰戌丑未，寅申已亥，朝屯暮蒙，始复终剥。周历六十四卦，二十四炁，七十二候，二十八宿，周天三百六十五度，以为候。殊不知混沌未分之时，安有年月日时，甲癸子亥，又若何而推测？大抵真火即是元神之运行，元神即真火之妙用，真火随真息，真息炼真炁，真熙化真精，真精归玄关，元神发真火，真精结成丹，真息之出入，即真火之进退，真火之进退，即文武之抽添。皆本自然，初非钻簇。又当知随念而生，若燎于原，弗可向迩，其犹可扑灭乎；即非先天之真火，乃后天之凡火也。今夫修丹之士，必先洞明此三者之机关，深识此三者之根本，目击道存，心领意悟，知以真知，见以真见，略元一毫凝滞於胸中，然后可以下手用工夫立基矣！且如下手立基之始，必先断灭一切念头，离诸妄想，勇於精进，无染无着，物我两忘，专炁致柔，回光返照，虚心实腹，昏昏默默，存无守有，若亡若存，精习静定，使吾心如止水无波，太空无云，至寂然不动之境，然后於玄关一窍之中，假父母未生以前工夫，存定真息真炁，使炁不离息，息不离炁，合为一处。内者不出，外者不入，上下往来，於一窍之中，绵绵若存，如在母胞胎未生之前，一点先天祖炁，混融磅礴，温然如春，醇然如醉，美在其中，而畅於四肢，充於四体，四体不言而喻，睹之无象，求之无形，无一时一刻不在於玄关。至此则药物归於鼎炉，而火候可行矣！如是则顺元神妙用，自然运行之真火，周流旋转於玄关之外，渐渐锻炼，渐渐凝结，真积日久，力到功深，自小至大，从微至着，玄珠成象，结胎成圣，是皆自然而然，不知其所以然，自神而神，不知其所以神。还如子藏母腹，随呼随吸，咽冲虚太和之炁，成金刚不坏之体，以至胎圆十月，化生婴儿，与我未生以前，在母胎中一般气象。然后勤加温养之功，专炁致柔，念兹在兹，动静语默，造次不离。温养既足，脱胎归空，於是擘破鸿蒙，凿开混沌，现出本来面目，身外有身。至此方知大而化之之谓圣，不可知之之谓神，得一而毕万矣！余幼习儒书，长慕道法，有志金丹大道久矣！寐饮食之问，未始一息忘焉！虽参访行住坐卧，梦当世修真之士，往往皆指前人已陈之说，纸上腐朽之言，以相扇惑，何异借听於聋，问道於瞽。子遂乃质於心，自谓归而求之有余师矣！禽求愈不足，愈修愈不验，方知无师不传，无师不度，虚费岁月，卒无成功。后因渡淮浙，寓迹广陵，乘暇登废城，彷徨四顾，历览山川，缅想松乔之不遇，慨恨锺吕之未逢，恍然若有所失。夜梦神人，语以亟返，心神为之不宁者累日。遂假道白砂，而中途忽遇一道人，冰清玉润，碧目童颜，丰神秀异，超然不群，似非尘中人物。余遂礼而前问其姓名，倪而不答，再三叩首，乃出扇相视，上书无言子，乃知先生得无言之妙。抑疑某为异人，自是日与从游，执弟子之礼，盖冀其一言以点化也。出则偕行，入则同息，若是者百日，虽累启请，而终无言於答。日命予同出束关，过白砂旧市，至无人之境，乃命同坐曲江之滨，平沙之上，指水为盟，以杖画沙，授金丹大道之旨，首尾不过百余字，备述鼎炉药物火候之功夫次序之妙，纤而无余蕴，曰道具足矣！亟命予记其证验，得之片饷，遂复扫去。余顿首再拜于前，先生亦不顾，遂登小舟渡彼岸，飞行而去，不知果何之也。然予终不知其姓名，又安知非乔松锺吕之徒！予自得师心传之后，方悟在先盲修瞎炼，虚费工夫，何异钻冰取火，刻舟而求剑也，不亦难乎！吾师之言，誓以轻泄者有谴，故不敢形於文。辄出已见，总括师言，附以短句，着此篇目，日《金丹正宗》，以示同志。盖非欲求知於人，而将以流传於当世也。观者或可其可，或不可其不可，其不可其可，或可其不可，然其然，不然其不然，其庶乎！予知其可不可，然不然，或者其有得焉！於是乎书。
　　短句十二首鼎
　　器即玄关一窍
　　先天地生，不依形立，混沌空悬，中藏太极。
　　药物即先天祖炁先天祖炁，
　　先天祖炁，一点真精，便是灵药，根带相生。
　　火候即元神妙用
　　元神化炁，充周四体，自然进退，终而复始。
　　立基
　　专炁致柔，抱元守一，默默成功，用於百日。
　　聚药
　　聚精会神，通玄入妙，探自灵关，藏於一窍。
　　锻炼
　　神炁往来，水火流转，顺其自然，时烹刻炼。
　　抽添不增不臧，动静以时，日中则昊，月盈则亏。
　　结胎
　　精炁与神，混融磅砖，真火相见，片时凝结。
　　沐浴
　　神水溶液，灌概元胞，内外无尘，长养灵苗。
　　胎圆
　　真积日久，力到功深，十月胎圆，满鼎黄金。
　　温养
　　行住坐外，抱雄守雌，绵绵若存，念兹在兹。
　　脱胎
　　擘破鸿蒙，凿开混沌，身外有身，超凡入圣。
　　金丹正宗竟
　　
