金丹四百字
　　经名：金丹四百字。一卷，题张平叔撰，黄自如注。张伯端为北宋人，黄自如为南宋人。底本出处：《正统道藏》太玄部。
　　金丹四百字并序
　　天台紫阳真人张平叔撰
　　吁江蕴空居士黄自如注
　　七返九还金液大丹者，七乃火数，九乃金数，以火炼金，返本还源，谓之金丹也。以身心分上下两弦，以神气别冬夏二至，以形神契坎离二卦。以东魂之木，西魄之金，南神之火，北精之水，中意之土，是为攒簇五行。以含眼光，凝耳韵，调鼻息，缄舌气，是为和合四象。以眼不视而魂在肝，耳不闻而精在肾，舌不声而神在心，鼻不香而魄在肺，四肢不动而意在脾，故名曰五气朝元。以精化为气，以气化为神，以神化为虚，故名曰三花聚顶。以魂在肝而不从眼漏，魄在肺而不从鼻漏，神在心而不从口漏，精在肾而不从耳漏，意在脾而不从四肢孔窍漏，故曰无漏。精、神、魂、魄。、意相与混融，化为一气，不可见闻，亦无名状，故曰虚无。炼精者，炼元精，非淫佚所感之精。炼气者，炼元气，非口鼻呼吸之气。炼神者，炼元神，非心意念虑之神。故此神、气、精者，与天地同其根，与万物同其体，得之则生，失之则死。以阳火炼之，则化成阳气。以阴符养之，则化成阴精。故曰见之不可用，用之不可见。身者，心之宅；心者，身之主。心之猖狂如龙，身之狞恶如虎。身中有一点真阳之气，心中有一点真阴之精，故曰二物。心属乾，身属坤，故曰乾坤鼎器。阳气属离，阴精属坎，故曰乌兔、药物。抱一守中，炼元养素，故日采先天混元之气。朝屯暮蒙，昼午夜子，故曰行周天之火候。木液旺在卯，金精旺在酉，故当沐浴。震男饮西酒，兑女攀北花，巽风吹起六阳坤土藏蓄之数，故当抽添。夫采药之初也，动乾坤之橐钥，取离坎之刀圭。初时如云满千山，次则如月涵万水，自然如龟蛇之交合，马牛之步骤。殊不知龙争魂，虎争魄，乌战精，兔战神，恍惚之中见真铅，杳冥之内有真汞。以黄婆媒合，守在中宫，铅见火则飞，汞见火则走，遂以无为油和之，复以无名璞镇之，铅归坤宫，汞归乾位，真土混合，含光默默。火数盛则燥，水铢多则滥，火之燥，水之滥，不可以不调匀，故有斤两法度。修炼至此，泥丸风生，绛官月明，丹田火炽，谷海波澄，夹脊如车输，四肢如山石，毛窍如浴之方起，骨脉如睡之正酣，精神如夫妇欢合，魂魄如子母留恋，此乃真境界也，非譬喻也。以法度炼之，则聚而不散。以斤两炼之，则结而愈坚。魂藏魄灭，精结神凝，一意冲和，肌肤爽透，随日随时，渐凝渐聚，无质生质，结成圣胎。夫一年，十有二月也。一月，三十日也。一日，百刻也。一月总计三千刻，十月总计三万刻，行住坐卧，绵绵若存，胎气既凝，婴儿显相，玄珠成象，太乙含真，故此二万刻之中，可以夺天上三万年之数。何也？一刻之工夫，自有一年之节候，所以二万刻，可以夺三万年之数也。故一年十二月，总有三万六千之数。虽愚昧小人行之，立跻圣地。奈何百姓日用而不知也，元精丧也，元气竭也，元神离也，是以三万刻，刻刻要调和。如有一刻差违，则药材消耗，火候亏缺，故曰毫发差殊不作丹也。是宜刻刻用事，用之不劳，真气凝结，元神广大。内则一年炼三万刻之丹，外则一身夺三万年之数。大则一日结一万三千五百息之胎，小则十二时行八万四千里之气。故曰夺天地一点之阳，采日月二输之气，行真水於铅炉，运真火於汞鼎。以铅见汞，名曰华池。以汞入铅，名曰神水。不可执於无为，不可形於有作，不可泥於存想，不可着於持守，不可枯坐灰心，不可盲修瞎炼，惟恐不识药材出处，文恐不知火候法度。要须知夫身中一窍，名曰玄牝，此窍者非心非肾，非口鼻也，非脾胃也，非谷道也，非膀胱也，非丹田也，非泥丸也。能知此之一窍，则冬至在此矣，药物在此矣，火候亦在此矣，沐浴亦在此矣。结胎在此矣，脱体不在此矣。夫此一窍，亦无边傍，更无内咎，乃神气之根，虎无之谷，在身中而求之，不可求於他也。此之一窍，不可以私急为度，是必心传口授。苟或不耳，皆妄为矣。今作此《金丹四百字》，包含造化之根基，贯穿阴阳之骨髓，使炼丹之士，寻流而知源，舍妄以从真，不至乎忘本逐末也。夫金丹於无中生有，养就婴儿，岂可泥象执文而溺於旁蹊曲径。然金丹之生於无也，又不可为顽空，常知此空乃是真空，无中不无乃真虚无。今因马自然去讲此数语，汝其味之。
　　真土擒真铅，真铅制真汞。铅汞归真土，身心寂不动。
　　解曰：真土者，身中之土也。铅汞者，身中之水火也。以土克水，则铅可擒矣。以水克火，则汞可制矣。铅水汞火皆为真土之擒制者何哉？盖绿身心俱合，寂然不动，而后土、水、木三者可以混融为一，此乃是探药物归炉鼎之内也。
　　虚无发下雪，寂静发黄芽。玉炉火温温，鼎上飞紫霞。
　　解曰：白雪须要虚空而生，以其无中生有。黄芽须待火养而生，以其火能生土。正如天地之间，当子母之月，阳气未萌，是物泯於无也，则白雪自天而下。乃寅卯之月，阳气渐盛，是静中有动也，则黄#1芽自地而出矣。白雪、黄芽既见发生，则玉炉之火但要温养，自然鼎上紫霞腾空而飞。若火太武，则冲散矣。
　　华池莲花开，神水金波静。夜深月正明，天地一轮镜。
　　解曰：华者，花也，花犹火也。神者，心也，心属火也。金丹之要，在乎神水、华池，即是水火既济之理。水中有波，莹然洁静，则火裹生莲，自然开花矣。若到夜半子时，一阳初动，其月正明，透体金光照见天地之间，如一轮之明镜。
　　朱砂炼阳气，水银烹金精。金精与阳气，朱砂而水银。
　　解曰：阳气者，身中一点真阳之气。金精者，心中一点真阴之精。以阳火炼之，则如朱砂。以阴符养之，则如水银。朱砂、水银，乃外物也。以外药而比内丹，神仙不得已而语矣。
　　日魂玉兔脂，月魄金乌髓。攘来归鼎中，化作一泓水。
　　解曰：魂主木，木能生火，故神者，魂藏之。魄主金，金能生水，故精者，魄藏之。苟能吸风以养神，吸气以养精，精神混合调和於鼎内，则为一泓水。
　　药物生玄窍，火候发阳炉。龙虎交会时，宝鼎产玄珠。
　　解曰：药物者，乌肝、兔髓、红汞、黑铅也。皆生於玄窍之中，若能奋三昧之火发阳炉之内，则龙虎交会，炼金、木，生黄芽，而后产一粒之玄珠。
　　此窍非凡物，乾坤共合成。名为神气穴，内有坎离精。
　　解曰：玄牝之窍，非凡间物。未有此身，先有此窍。不在上，不在下，不在中间，所谓先天一窍是也。方其生身之物，乾父之精，坤母之血，相共合成。乃神气之穴，而藏水火之精。
　　木汞一点红，金铅三斤黑。铅汞结丹砂，耿耿紫金色。
　　解曰：红者，汞色红，为一点。黑者，铅也，色黑，重三斤。金中之铅，木中之汞，两者凝结，便成丹头。更加九转火候，则其色如紫金。
　　家园景物丽，风雨正春时。犁锄不废力，大地皆黄金。
　　解曰：家园者，身中之真土也。景物者，身中之药物也。迨夫一阳来复之后，有风以吹之，有雨以润之。及至三阳交泰之时，虽犁锄不废其力，而大地皆黄芽自土中而迸出也。以黄金言之，取其黄芽之色如金也。
　　真铅生於坎，其用在离宫。以黑而变红，一鼎云气浓。真汞产於离，其用却在坎。姹女过南园，手持玉橄榄。
　　真铅者，北精之水，而上升於离官。真汞者，南神之火，而下降於坎户。铅之与汞合而为一，近观则有红黑色，远看则如玉橄榄。姹女过南园而乘龙，婴儿往北地而骑虎。龙蟠金鼎，虎这丹田，云从龙，风从虎，其一鼎之内蔼然云气之熏蒸矣。
　　震兑非东西，坎离不南北。斗柄运周天，要人会攒簇。
　　解曰：震、兑、坎、离，非凡间之东、西、南、北，乃天地之卦气也。正如斗柄之指月建，一日一周天。身中之起火，顷刻一周天。若不能攒簇五行，则何以同斗柄之运转。
　　火候不用时，冬至不在子。乃其沐浴法，卯酉时虚比。
　　解曰：大凡火候，非子时冬至、午时夏至也。及其沐浴，非卯时春分、酉时秋分也。人之一身才起火周天，自有抽添沐浴，非可拘泥於四时也。
　　乌肝与兔髓，擒来归一处。一粒复一粒，从微而至着。
　　解曰：乌肝者，日魂也。兔髓者，月魄也。擒制为一处，而以火炼之，日生一粒，如黍米大。自微至着，积铢而成两，三十日重三十八铢四素。三百日重三百八十四铢，方圆一寸而重一斤矣。
　　混沌包虚空，虚空括三界。及寻其根源，一粒如黍大。
　　解曰：夫混沌者，阴阳交媾也。乃是攒簇五行，合和四象，则量同虚空，而虚空可包矣。神游三界，而三界可括矣。推究其根源之所在，则起於玄牝之门，大如一粒之黍。
　　天地交真液，日月合真精。会得坎离基，三界归一身。
　　解曰：心液下降，肾液上升，则天地交真液矣。魂是乌之精，魄是兔之精，则日月含真精矣。若人晓得坎离交媾之基，则天门开，地户闭，日照昆仑，月生沧海，而三界在吾一身矣。
　　龙从东海来，虎向西山起。两兽战一场，化作天地髓。
　　解曰：震为青龙，来从东海。兑为白虎，起向西山。若使龙吟云起而下条，虎啸风生而上升，二兽相逢战於黄屋之前，则风云庆会，自混合为一块髓矣。
　　金花开汞叶，玉蒂长铅枝。坎离不曾闲，乾坤今几时。
　　解曰：金花者，金精也。上有金花，能开汞叶。玉蒂者，玉液也。下有玉蒂，能长铅枝。人能使坎离之运用不至闲散，则一刻之工夫，可夺天地一年之数，能要几多时候。
　　沐浴防危险，抽添自谨持。都来三万刻，差失恐毫厘。
　　解曰：沐浴乃超脱之法，七层宝塔，三级红楼，自下而升，要防危险。抽添乃朝元之法，阳起子初，阴生午后，若不谨持终须失。夫一日百刻也，一月三千刻，刻刻用事，用之不劳，则十月三万刻，可夺三万年之数。若毫发差殊，不作丹矣。
　　夫妇交会时，洞房云雨作。一载生个儿，个个会骑鹤。
　　解曰：坎官婴儿，离官姹女。若得黄婆媒合而结为夫妇，洞房交接，雨散云收，便成圣胎。及至一载生儿便跨鹤，自泥丸官出矣。夫十个月怀胎，两个月沐浴，共成一载矣。
　　金丹四百字竟
　　#1原为『货』，据文义当为『黄』。
　　
