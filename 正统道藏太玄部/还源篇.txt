还源篇
　　经名：还源篇。北宋石泰撰。一卷。底本出处：《正统道藏》太玄部。
　　还源篇序
　　泰素慕真宗，遍游胜境，参传正法，愿以济世为心。专一存三，尤以养生为重。盖谓学仙甚易，而人自难，脱尘不难，而人未易。深可哀哉！古云：迷云锁慧月，业风吹定海。昔年於驿中遇先师紫阳张真人，以简易之语，不过半句，其证验之效，只在片时。知仙之可学，私自圣欢喜。及其金液交结，圣胎圆成。泰故作还源篇八十一章，五言四句，以授晚学。早悟真筌，莫待老来铅虚汞少，急须猛省，寻师访道，修炼金丹，同证仙阶，变化飞升，实所愿望焉。
　　还源篇
　　杏林石泰得之撰
　　五言绝句
　　铅汞成真体，阴阳结太元，但知行二八，便可炼金丹。
　　汞是青龙体，铅为白虎脂，攘来归鼎内，采取要知时。
　　姹女骑铅虎，金访跨汞龙，甲庚明正合，炼取一炉红。
　　蛇魄擒龙体，龟魂制虎精，华池神水内，一朵玉脂生。
　　白雪飞琼苑，黄芽发玉园，但能知偃月，何处炼红铅。
　　药材开混沌，火候炼洪蒙，十月胎仙化，方知九转功。
　　龙正藏珠处，鸡方抱卵时，谁知铅汞合，正可饮刀圭。
　　沐浴资坤水，吹虚赖巽风，婴儿无一字，独处太微宫。
　　紫府寻高女，朱陵配坎男，黄婆媒合处，太极自函三。
　　乾马驰金户，坤牛入木宫，阿谁将姥女，嫁去与金翁。
　　姹女方二八，金翁正九三，洞房生瑞气，欢合产初男。
　　昨夜西州岸，蟾光照碧涛，采来归玉室，鼎内自煎熬。
　　高坎非交媾，乾坤自化生，人能明此理，一点落黄庭。
　　丹谷生神水，黄庭有太仓，更无饥渴想，一直入仙乡。
　　意马归神室，心猿守洞房，精神魂魄意，化作紫金霜。
　　一孔三关穷，三关要路头，忽然轻运动，神水自然流。
　　制魄非心制，拘魂岂意拘，惟留神与气，片饷结玄珠。
　　口诀无多字，修丹在片时，温温行火候，十月产婴儿。
　　夫妇初欢合，年探意转浓，洞房交会处，无日不春风。
　　骤雨纸蝴蝶，金炉玉牡丹，三更红日赫，六月素霜寒。
　　海底飞金火，山巅运土泉，片时交媾就，玉鼎起青烟。
　　凿破玄元窍，冲开混沌关，但知烹水火，一任虎龙蟠。
　　娑竭水中火，昆仑山上波，谁能知运用，大意要黄婆。
　　药取先天气，火寻太易精，能知药取火，定裹见丹成。
　　元气如何服，真精不用移，真精与元气，此是大丹基。
　　儒家明性理，释氏打顽空，不识神仙术，金丹顷刻功。
　　偃月炉中汞，朱砂鼎裹铅，龟蛇真一气，所产在先天。
　　朔望寻弦晦，抽添象缺圆，不知真造化，何物是真铅。
　　气是形中命，心为性内神，能知神气穴，即是得仙人。
　　木髓烹金鼎，泉流注玉炉，谁将三百日，慢慢着工夫。
　　玉鼎烹铅液，金炉养汞精，九还为九转，温养象周星。
　　玉液滋神室，金胎结气枢，只寻身内药，不用检丹书。
　　火枣元无核，交梨岂有查，终朝无火候，神水灌金花。
　　炼气徒施力，存神枉用工，岂知丹诀妙，镇日玩真空。
　　欲炼先天气，先乾活水银，圣胎如结见，破顶见雷呜。
　　气产非干肾，神居不在心，气神难捉摸，化作一团金。
　　一窍名玄牝，中藏气与神，有谁知此窍，更莫外寻真。
　　脾胃非神室，膀胱乃肾余，劝君休执泥，此不是丹枢。
　　内景诗千首，中黄酒一尊，逍遥无物累，身外有乾坤。
　　乌兔相煎煮，龟蛇自绕缠，化成丹一粒，温养作胎仙。
　　万物皆生死，元辰死复生，以神归气内，丹道自然成。
　　神气归根处，身心复命时，这般真孔窍，料得少人知。
　　身裹有玄牝，心中无垢尘，不知谁解识，一窍内涵真。
　　高坎真龙虎，乾坤正马牛，人人皆具足，因甚不知修。
　　魂魄为心主，精神以意包，如如行火候，默默运初爻。
　　心下肾上处，肝西肺左中，非肠非胃腑，一气自流通。
　　妙用非关意，真机不用时，谁能知此窍，且莫任无为。
　　有物非无物，无为合有为，化权归手内，乌兔结金脂。
　　虎啸西山上，龙吟北海束，捉来须野战，寄在艮坤宫。
　　复姤司明晦，屯蒙直晓昏，丹炉凝白雪，无处觅心猿。
　　黑汞生黄叶，红铅绽紫花，更须行火候，鼎裹结丹砂。
　　木液须防兔，金精更忌鸡，抽添须沐浴，正是月团时。
　　万籁风初起，千山月乍圆，急须行正令，便可运周天。
　　药材分老嫩，火候用抽添，一粒丹光起，寒蟾射玉檐。
　　蚌腹珠曾剖，鸡窠卵易寻，无中生有物，神气自相侵。
　　神气非子母，身心岂夫妇，但要合天机，谁识结丹处。
　　丹头初结处，药物已凝时，龙虎交相战，东君总不知。
　　旁门并小法，异术及闲言，金液还丹诀，浑无第二门。
　　贵贱并高下，夫妻与弟兄，修仙如有分，皆可看丹经。
　　屋破修容易，药枯生不难，但知归复法，金宝积如山。
　　魂魄成三性，精神会五行，就中分四象，钻簇结胎精。
　　定志求铅汞，灰心觅土金，方知真一窍，谁测此幽深。
　　造化无根蒂，阴阳有本源，这些真妙处，父子不相传。
　　留汞居金鼎，将铅入玉池，主宾无左右，只要识婴儿。
　　黄婆双乳美，丁老片心慈，温养无他术，无中养就儿。
　　绛阙翔青凤，丹田养玉蟾，壶中天不夜，白雪落纤纤。
　　琴瑟和谐后，箕裘了当时，不须行火候，又恐损婴儿。
　　长男才入兑，少女便归乾，巽宫并土位，关锁自周天。
　　弦后弦前处，月圆月缺时，抽添象刑德，沐浴按盈亏。
　　老汞三斤白，真铅一点红，夺他天地髓，交媾片时中。
　　火候通玄处，古今谁肯传，未曾知采药，且莫问周天。
　　云散海棠月，春探杨柳风，阿谁知此意，举目问虚空。
　　人间无物累，天上有仙阶，已解乘云了，相将白万来。
　　心田无草秽，性此绝尘飞，夜静月明处，一声春乌啼。
　　白金烹六卦，黑锡过三关，半夜三更裹，金乌入广寒。
　　丹熟无龙虎，火终休汞铅，脱胎已神化，更作玉清仙。
　　塞断黄泉路，冲开紫府门，如何海蟾子，化鹤出泥丸。
　　江海归何处，山岩属甚人，金丹成熟后，总是屋中珍。
　　吕承锺口诀，葛授郑心传，总没闲言语，都来只汞铅。
　　汞铅归一鼎，日月要同炉，进火须防忌，教君结玉酥。
　　采药再交结，进火与沐浴，及至脱胎时，九九阳数足。
　　还源篇竟
　　
