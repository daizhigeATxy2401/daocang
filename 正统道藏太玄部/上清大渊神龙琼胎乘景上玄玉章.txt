上清太渊神龙琼胎乘景上玄玉章
　　经名：上清太渊神龙琼胎来景上玄玉章。撰人不详。一卷。底本出处：《正统道藏》太玄部。
　　上清太渊神龙琼胎乘景上玄玉章
　　汶水真人访丹元曰：我以圣师总真上宰西城王君，谒清虚小有天王，自汶水迎侍，及太极诸真人，龙师河伯从之，大会下元，以议度世之伟人硕才，进任丹元皇极方诸洞清玄之官，启大洞上清灵蕴，出上品宝书，以授诸至学，我当遗君龙珠、神药、上玄玉章。丹元请其详，真人曰：我始授总真上清要道，又蒙上清上玄玉女赐我神龙之珠、上清神母妙炁之符。珥珠则琼胎特秀，龙德自然，佩符则水官拜伏，河渎听命。道之奥妙，白日飞升。我成真时，玉胞拆露，神龙负形，今已出入上清，典司渊宅，神龙蜿蜓，银光皓质，化为修蛇，我尝贮以涂金碧椀，俾侍女持之，是龙当中秋月满时，凝眸注想，光霞交映，则口出一珠如弹丸焉。我火之成粉，作散珠，以与清骨无老之民。今年得一珠，分四十九珠，我服其一，余四十八以授於君。於是，碧玉壶出珠，如涂金，大小不一，如用此则不用玉章中珠，世人得书不见我，则用玉章中珠也。丹元再拜受之。
　　又曰：君简宿名，当传书，以金双鱼碧纹之罗，君可赍焉。丹元以黄金作灵腹鱼一双，长五寸半，青丝贯鱼首尾，贴金结绶，碧水纹罗四十九尺，奉词盟经师汶水真人，蒙授太渊神龙琼胎乘景上玄玉章，上清升龙玄宝文自然妙炁，碧谷双书符文并朱书。蕊一系空处，龙君就请，不以与之。乃锡上清神金一乘，右契授而易之。又请紫灵玉元上道君，割玉京邃洞碧琳，悬腹自然，流液致珠，七曜交游，百宝上器，抱洞阳九炼之光珠，成金醴，作琥珀，分三十六珠。仰盟上清九真二十四皇太上丈人，以开度上清十六左真、二十雌真。左真上首，上清龙德海空宝慧真人是也。雌真上首，清渊太素元君玉仙圣母是也。列为圣师承接，真士有得此文，龙君奉宝，有行其道，神龙负月，足浮太霄不暮之庭，授以金鱼一双，碧纹四十九尺。不遵玉禁，示於臭浊，风刀解形，灌塞河源，役考水官。其道治上玉为莹珠，如雀卵，盛金罂，渍以月华黄水。世自有方，九日夜取之，待向曙东方有明星时，东望烧香，再拜讫。
　　祝曰：太渊神宝，明月之光。镇兆元宫，化成神龙。琼胎内变，如意飞浮。负兆真形，上升长楼。咒毕，闭炁咽之，以意注想，入关元中讫。
　　明目专看此珠，不下则止，下则易珠，不下为胜。后以夜半守之，九九日，当有物泳炁海中，兆若心动恐悸，魂魄飞越可无畏也。常以九九为转。
　　是珠为胎化龙宝，当飞入天精中宫绛玉之渊，又升上清乾元紫玉之渊，是谓元池上元琼胎之府。神龙常以夜半，负兆身形，上游九天。又取龙炁，以炼兆形，形通无有，可以出入龙之口鼻。又当念道正知，不尔，魔摄化为异趣，慎之哉。
　　待关元有物，景状了了，可於江海之际，取长鲤，长三尺者，内升龙符，黄书青素安鱼口中。
　　上清赤鲤升龙之符
　　安符祝曰：
　　龙胎赤鲤，服兆玄符，雷电合发，飞奔玉虚，举兆之身。
　　次放水中，当以岁首雷霆之日伺之。若在其所，有迅电起，则赤鲤为龙，上登龙丘之阿。兆道成之日，神龙来下，载兆上升蕊珠之房。龙玄宝文，青书黄素佩之。致精神龙，炼凝琼胎，其道一举，宜宣真人。
　　上清神母飞玄宝文自然妙炁
　　上清太渊神龙琼胎来景上玄玉章 
　　
