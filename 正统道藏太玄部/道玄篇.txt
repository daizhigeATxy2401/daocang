道玄篇
　　经名：道玄篇。元王道渊撰。一卷。底本出处：《正统道藏》太玄部。
　　道玄篇
　　大道章第一
　　道包天地，故能生天地。天地包万物，故能育万物。万物芸芸，莫不有道。道虚无体，故生物以立道之体。形者道之室，神者道之机。万物各有太极，动静与道而不离。
　　玄极章第二
　　无极曰道，太极曰身。身中有身，故曰天心。天心位安以中正，神机主宰而虚灵。灵应常清，万化归真。灵随物昧，万化自背。岂道远於人，而人自远於道也。
　　赋命章第三
　　人之生也，莫不有命。命之赋也，莫不有性。性即神也，命即气也。主宰一身，神也；荣卫一身，气也。神不失於守，气不失於调。神气混一，道冲而不凋。可以长生久视，超出於尘嚣。
　　明理章第四
　　道不自立，故生物以立之。道不虚行，故生人以行之。是故人能明天地之常，知阴阳之房，达造化之方，可以握万物之纲。造斯理者，其惟圣人乎。
　　妙用章第五
　　天地为阴阳之形具，阴阳为天地之化机。阳奇阴偶，阴质阳资，一升一降，二者不离。故万物有配合，各从其类推。是故男动女静，则天地之情可察矣。
　　人物章第六
　　人得气全，物得气偏。灵一其性命，各禀於天。其於人也，性有善有恶；其於物也，性亦有善有恶。何也？此气质之异也，非性之本然。是万物自私於道，非道私於万物焉。
　　寓形章第七
　　天下未有无理之物，天下未有无道之乡。有物之形，即有物之性；有物之性，即有物之情；有物之情，即有物之道。道之寓物，假形游世以张化也。是以无物不可化，无物不可亲。虽龙虎之有变，我忘机而自驯。
　　龙虎章第八
　　龙所以吟，虎所以啸。龙得阳之道，虎得阴之兆。阳龙阴虎，各有其妙。故龙吟而云从，虎啸而风生。风云变化，雷霆鼓轰。蠢然冥合一息，非大化之有情。是以圣人作，而神化莫测，万物翕然而观焉。
　　正位章第九
　　天覆於上，地载於下，万物生其中。圣人正位，以安天下。居其大者任其大，居其小者任其小。民吾同胞，而皆孩之。故我忘而民忘，我乐而民乐，我无事而民无事。是以尧之为君也，治天下五十年，而不知治，以此。
　　谦德章第十
　　圣人在上位，不自大，不自贵，不自明，不自矜，此所以虚己待人也。是故不自大，以从天下之众也。不自贵，计以礼天下之贤也。不自明，以尽天下之见也。不自矜，以赏天下之功也。此所以谦德於己，而后发用施诸人。而天下之人，无不尊之矣。
　　君臣章第十一
　　君无臣不举，臣无君不主。君臣同心，天下莫能取。君视民如子，民视君若母。子母相亲，天下莫能语。我之於道，生之若母，保之若子；子母相守，长生不死。吾非欲异於人，而欲者莫能去。
　　道德章第十二
　　道者善之长，德者善之基。上善不善，其道自善。上德不德，其道自德。德之所得，何物可得？乃得之於心，明之於理，以尽天下之性。性虚好生，故物物同於道德也矣。
　　寄禅章第十三
　　以天下与人易，为天下得人难，古之至言也。是以圣人不以一身贵天下，以天下贵天下。得其人而与之，则天下之民安矣。非其人而与之，则天下之民荡矣。可不慎哉！此所以尧传於舜，而不传子。舜圣也，子不肖也。舜传於禹，而不传子。禹圣也，子不肖也。禹先传於益，而后传於子。故天下讴歌者，不之益，而之启，故天与子启也，而传於子启也。以后父子相传，顾其可以寄天下，而后可以禅天下。
　　保守章第十四
　　畏天命，可以保身也。畏圣人之言，可以守法也。保身则可久，守法则可大。可久则家国无危，可大则子孙无殆。无危无殆，可以全身远害。
　　虚明章第十五
　　镜虚而明，自然见人之妍丑。心虚而明，自然知人之善恶。虚所以摄形，明所以辨色。形与色乃幻也，非真体也。故太上贵虚。
　　全形章第十六
　　民之有生，奈何不畏其死。履道於峻，自迷其性。何以郊马无其缰，驰骋无其乡，往而不知其返。常轻躁而纵之狂贪，厚其生，自取其亡，吾见其人多矣。是以君子常畏天之命，守其位，严於敬，全其气，养其性。故天下万物，与我无不神符。
　　礼乐章第十七
　　人於日用也，礼乐不可无也。有礼则心致於敬，有乐则身致於和。心致於敬，则百事齐之。身致於和，则百神安之。神安之，则气满於冲虚。
　　神气章第十八
　　善养神者，回光昼夕。善摄气者，冥情一息。神居气中，气居神室。神气合真，而登太清。
　　圆明章第十九
　　专於内者忘於外，专於外者忘於内。非道也哉！何以一性圆明，本非内外，其存体也无形，其应用也无迹。是故君子之道，转丸而已矣。
　　不足章第二十
　　善者不足，不善者亦不足。善者不足，惟以学不足。不善者不足，惟以贪不足。思学不足，必至於明。思贪不足，必至於昧。明则可以入圣，昧则终於为愚。明与昧几於毫发，可不慎欤！
　　绝学章第二十一
　　学众人之学，择善者以学之。穷万物之理，不明者以明之。绝众学则无忧，穷众理则有本。无忧可以尽天下之性，有本可以达天下之道。性与天道，合乎自然。
　　中庸章第二十二
　　行中庸之道者，惟圣人能之，贤人犹不可及也。况愚人乎？何以圣人圆之，贤人方之。圆之者则转而不执，方之者则执而不转。是以圣人云：贤者过之，愚者不及也。
　　威仪章第二十三
　　圣人之心，深不可测，大而化之，无极可极。凛然其容，赫昭乎其文。德运三五，以虚其中，正四时为天下则。为天下则，万物乃格。
　　运化章第二十四
　　道大冲漠，运乎橐钥。道之为物，溟溟焉，涬涬焉。视之不见其边，钻之不见其穿，大则包地包天，小则无物不然。吾亦即非有，我无名之先。
　　通玄章第二十五
　　舌之能语，孰为言之主。手之能拳，孰为握之先。达斯理者，可以通玄。
　　道要章第二十六
　　道之要，隐乎窍。精全则生气，气全则生神，神全则通妙。此三者不可一失，失之一则二者亦失，何道之有。
　　得失章第二十七
　　勿谓一得而喜，勿谓一失而悲。得而不知止，所得必失之矣。失而知所守，所失必得之矣。是以得者失之，失者得之。明得失之要者，惟达道者可知。
　　宁心章第二十八
　　草木之生也，因地以立根本。人物之生也，因心以立性命。地肥则枝叶茂荣，心虚则道德浃洽。奈何民不知本，以心盗之於物，反被物盗之於心；以情役之於形，反被形盗之於情。是以彼失我得，我失彼得。故有道者不取。
　　忘机章第二十九
　　人之忘机，乌之不疑。人机一动，乌之远飞。夫何故？形可欺而神不可欺。我神微动，彼神即知。此天理昭然而不可掩者。是以圣人与万物同尘，常忘机於无心。
　　真空章第三十
　　道本非相，执之者着相。道本非空，执之者着空。着相着空，不识道之宗。是故无相之相，即是真相；不空之空，即是真空。真相真空，万物混同。即此用而离此用，其应化也无穷。
　　有无章第三十一
　　有而不有曰上，无而为有曰下。是以君子博学而广知，有而不为有。小人浅学而近知，无而以为有。是故我不敢为天下先，老子之谓也。若圣与仁，则吾岂敢，孔子之谓也。有若无，实若虚，则颜子之谓也。故谦德者为上，薄德者为下。
　　重道章第三十二
　　重於人者人重之，轻於人者人轻之。物物犹不可轻，况於人乎。是以圣人保民如赤子，礼贤而贵德。故不敢以身轻天下，而天下之人安－敢不重之也。
　　治道章第三十三
　　天下怡道有五焉：以仁布天下则民安，以义制天下则民服，以礼教天下则民敬，以智察天下则民守，以信亲天下则民立。此五者，同出而名异。是以圣人体道若虚，用道有余。
　　观道章第三十四
　　观道如观梅。海所以处於卑下，故能容百川之流。其聚彼也深，其扬波也大，龙鱼鰕鳖皆得乐其志。是以圣人之心亦犹海也，故能容万国之垢。其存心也，愈虚而愈深；其用事也，愈出而愈有。王侯士庶，皆得乐其所。此所以道在天下，故下者为上。
　　虚无章第三十五
　　虚无生有相，有相而复载虚无。虚无者，心也，神也。有相者，形也，气也。其心虚，其神舒，其形气也有余。其心昧，其神背，其形气也自败。是以圣人常心虚，而善养神气者也。
　　常心章第三十六
　　有常心者，则有常道。无常心者，则无常道。常心不殆，常道不改；常心不在，常道不泰。故君子常处心於清静，而自内察也。
　　忠孝章第三十七
　　善忠者必善於孝，善孝者必善於忠。入则移忠孝於亲，为子之道尽矣。出则移忠孝於君，为臣之道尽矣。是故君与亲，一而已；忠与孝，亦一而已。其善忠善孝者，天之道也。
　　正性章第三十八
　　孔子渴不饮盗泉之水，曾子回车於背母之乡。古人闻名不正，犹自避之，况所行之道乎。
　　执中章第三十九
　　圣人之道，执中而已矣。居天下之任，行天下之道，无高下，皆平等处之。益者损之，损者益之。益道於下，则低者上升之。损道於上，则高者下兼之。此所以损有余益不足，故上下和平，天下万事无不中矣。
　　体用章第四十
　　体道以诚，道自安之。用道以时，道自利之。故安於内者，神无不和。利於外者，神无不化。以静观道，道未尝静也。以动观道，道未尝动也。动静合道唯诚而已矣。
　　神虚章第四十一
　　人之神，天地之虚灵也。神之为物，不可思，不可识，不可言，不可觅。何以思则不神，识则不诚，言则不纯，觅则不真。故藏小身，纳乾坤；见大身，徧微尘；入水不溺，入火不焚；贯金透石，出幽达冥。明斯理者，可以策鬼神。
　　通达章第四十二
　　心不可执，事不可胶。心执则性不达，事胶则理不通。虚心合天，性自达矣。行道合义，理自通矣。是以圣人隐心於周象，故任事不胶。
　　吉效章第四十三
　　吉人素己以事天，凶人秽行以谋食。事天之道，惟能俭啬。谋食之道，惟求厚得。是以俭啬者必厚德，天道常佑吉人；厚得者必厚失，鬼道常迷凶人。故食之化，乱性之首也。
　　知止章第四十四
　　鱼游深江，兽依高冈。物物知其所止，何人心自失，而不知其乡？是故
　　心为身之王。得之者昌，失之者亡。
　　务本章第四十五
　　道之动，一分二用。故造化相资，善恶相依，生死相随，强弱相欺，恩害相倚。有不识其本而逐末者，此人之迷。是以善任道者，存其体，顺其用，摄动复静，返情归性。性虚合真，泰然而乐天之命。
　　自然章第四十六
　　蜘蛛结翻，蜣螂转丸，不待学师而能巧，此天性之自然也。是以圣人亦体道自然，常教民守素朴，凿井而饮，耕田而食，不使其知，不使其识。彼此往来而不相伤，民至老死而无讼，乐雍熙之和。虽有政令，何所行之哉。
　　感应章第四十七
　　神出鬼藏，道德之着矣。龙化虎变，气运之通矣。圣人顺天时而作，人心之感矣。是故神明之变，鬼魅不可测。龙虎之变，虫兽不可测。圣人之变，众人不可测。若神可测，不神。龙虎可测，虫兽同之群。圣人可测，不为天下尊。是以居其大者，常肃其威，常正其神。以道化天下，天下归乎身。
　　自恃章第四十八
　　恃富贵者必自骄，恃功名者必自躁，恃文学者必自轻，恃宠爱者必自辱。有此四恃者，人之病也。是故骄则不久，躁则不长，轻则不彰，辱则不祥。是以君子处富贵不自大，成功名不自居，广文学不自有，得宠爱不自显。防微杜渐，居安虑危，动静合道，恬澹自然。
　　得泰章第四十九
　　天道失泰，日月晦明。地道失泰，山石摧倾。人道失泰，精气飘零。四时失泰，万物不亨。何以天得泰而广清，日月自明也。地得泰而广宁，山石自贞也。人得泰而通灵，精气自凝也。四时得泰而运行，万物自亨也。是故顺此道者，随阴阳之化。返此道者，可以步虚空。
　　造化章第五十
　　天有昼夜，一气之往来。人有生死，一气之聚散。昼夜生死，同一气之造化。是以有昼必夜，有生必死，有往必来，有聚必散，此理必然者也。惟神之在天地，朗耀虚空，不生不死，不聚不散。是以不言而知，不行而至，不思而得，不动而成。了悟此者，可以超死生，出天地。
　　假言章第五十一
　　圣人假言以显道，言言无方。贤人执言以论道，言言有象。是故无方之言，意在画先。有象之言，意在画后。若贤人能离形弃智，存神抱中，居有象而不执，亦圣人也。
　　无争章第五十二
　　道无争，争者非道。道无执，执者非道。故好争者，而有差别之智；好执者，而有彼此之分。生是见者，弃於道，失於德者。是以圣人被短褐而韬光怀玉，处众人之中，无争无执，保合太和之气，四时与天地同符。
　　道化章第五十三
　　道化气，气化血，血化形，形化物，物化物。其化不可一也，其神一也。气化浊，其神恶。气化清，其神明。无情变之有情，有情变之无情，同一气之分化，万物异形而同神。观乎大化之始，无形无名。
　　公心章第五十四
　　为人臣以道辅人主者，当洁己以奉公。上不闭恩，则君之德下流矣。下不闭言，则民之情上达矣。上下相通，则家国之道常泰矣。苟有得宠於上，窃弄权柄而为威福者，必自取祸矣。岂虚言哉！
　　正人章第五十五
　　正人君子，坦然其心。用之则陈道朝廷，不用则隐拙山林。居富贵不骄，处贫贱不谄。进退合度，动静合宜，常顺天命而心不欺，可以为正人君子矣。
　　道玄篇竟
　　
