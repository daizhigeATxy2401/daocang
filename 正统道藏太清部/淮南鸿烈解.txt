淮南鸿烈解
　　经名：淮南鸿烈解。汉刘安撰，原题太尉祭酒许慎记上。二十八卷。底本出处：《正统道藏》太清部。参校版本:一、刘文典：《淮南鸿烈集解》；二、明吴勉学：《淮南子》。
　　目录#1
　　叙
　　卷一　原道训上
　　卷二　原道训下
　　卷三　俶真训上
　　卷四　俶真训下
　　卷五　天文训上
　　卷六　天文训下
　　卷七　地形训上
　　卷八　地形训下
　　卷九　时则训上
　　卷十　时则训下
　　卷十一　览冥训
　　卷十二　精神训
　　卷十三　本经训
　　卷十四　主术训上
　　卷十五　主术训下
　　卷十六　缪称训
　　卷十七　齐俗训
　　卷十八　道应训
　　卷十九　泛论训上
　　卷二十　泛论训下
　　卷二十一　诠言训
　　卷二十二　兵略训
　　卷二十三　说山训
　　卷二十四　说林训
　　卷二十五　人间训
　　卷二十六　修务训
　　卷二十七　泰族训
　　卷二十八　要略
　　#1目录原缺，据正文标题补。

　　淮南鸿烈解叙
　　淮南王名安，厉王长子也。长，高皇帝之子也。其母赵氏女，为赵王张敖美人。高皇帝七年，讨韩信於铜鞮，信亡走匈奴。上遂北至楼烦，还过赵，不礼赵王。赵王献美女。赵氏女得幸有身，赵王不敢内之於宫，为筑舍于外。及贯高等谋反发觉，并逮治王，尽收王家及美人，赵氏女亦与焉。吏以得幸有身闻上，上方怒赵王，未理也。赵美人弟兼，因辟阳侯审食其言之吕后，吕后不肯白，辟阳侯亦不强争。及赵美人生男，患而自杀。吏奉男诣上，上命吕后母之，封为淮南王。暨孝文皇帝即位，长弟上书愿相见。诏至长安，日从游宴，骄赛如家人兄弟。怨辟阳侯不争其母於吕后，因椎杀之。上非之。肉袒北阙谢罪，夺四县还。归国，为黄屋左纛，称东帝。坐徙蜀严道，死於雍。上闵之，封其四子为列侯。时民歌之，曰：一尺缯，好童童；一升粟，饱蓬蓬。兄弟二人，不能相容。上闻之，曰：以我贪其地邪？乃召四侯而封之。其一人病薨；长子安，袭封淮南王；次为衡山王；次为庐江王。太傅贾谊谏曰：怨雠之人，不可贵也。后淮南、衡山卒反，如贾谊言。初，安为辩达，善属文，皇帝为从父，数上书，召见。孝文皇帝甚重之，语使为《离骚赋》。自旦受诏，日早食已。上爱而秘之，天下方术之士多往归焉。於是遂与苏飞、李尚、左吴、田由、雷被、毛被、伍被、晋昌等八人，及诸儒大山、小山之徒，共讲论道德，总统仁义，而着此书。其旨近老子，淡泊无为，蹈虚守静，出入经道。言其大也，则焘天载地，说其细也，则沦於无垠，及古今治乱、存亡、祸福，世间诡异瓖奇之事。其义也着，其文也富，物事其类，无所不载。然其大较，归之於道。号曰鸿烈，鸿，大也；烈，明也。以为大明道之言也。故夫学者，不论淮南，则不知大道之深也。是以先贤通儒，述作之士，莫不援采以验经传。以父讳长，故其所着，诸长字皆曰修。光禄大夫刘向校定撰具，名之淮南。又有十九篇者，谓之淮南外篇。自诱之少，从故侍中同县卢君受其句读，诵举大义。会遭兵灾，天下棋峙，亡失书传，废不寻修二十余载。建安十年，辟司空掾，除东郡濮阳令。睹时人少为淮南者，惧遂陵迟，於是以朝餔事毕之间，乃深思先师之训，参以经传道家之言，比方其事，为之注解，悉载本文，并举音读。典农中郎将弁揖，借八卷刺之，会揖身表，遂亡不得。至十七年，迁监河东，复更补足。浅学寡见，未能备悉其所不达，注以未闻。唯博物君子，览而详之，以劝后学者云尔。

　　淮南鸿烈解卷之一
　　太尉祭酒臣许慎记上
　　原道训上
　　原，本也。本道根真，包裹天地，以历万物，故曰原道。因以题篇。
　　夫道者，覆天载地，道无形而大也。廓四方，柝八极。廓，张也。柝，开也。八极，八方之极也。言其远。柝，读重门击柝之柝也。高不可际，深不可测。际，至也。度深曰测，一曰尽也。包裹天地，禀授无形。禀，给也。授，予也。无形，万物之未形也。皆生於道，故曰察授无形也。源流泉浡，冲而徐盈；混混汩汩，浊而徐清。源，泉之始所出也。浡，涌也。冲，虚也。始出虚，徐流不止，能所盈满，以喻於道亦然也。汨，读曰骨也。故植之而塞于天地，横之而弥于四海，施之无穷，而无所朝夕。植，立也。塞，满也。弥，犹络也。施，用也。用之无穷竭也，无所朝夕盛衰。舒之幎於六合，卷之不盈於一握。舒，散也。幎，覆也。孟春与孟秋为合，仲春与仲秋为合，季春与季秋为合，孟夏与孟冬为合，仲夏与仲冬为合，季夏与季冬为合，故曰六合。言满天地间也。一曰四方上下为六合。不盈一握，言彻妙也。约而能张，幽而能明，言道能小能大能味能明。弱而能强，柔而能刚。道之性也。横四维而含阴阳，横，读桄车之桄。弦宇宙而章三光。弦，纲也。若小车盖，四维谓之弦，绳之类也。四方上下曰宇，古往今来曰宙，以论天地。章，明也。三光，日月星。甚淳而滒，甚纤而微。歌，亦潭也。夫饘粥多沈者谓滒。滒，读歌讴之歌。山以之高，渊以之深，兽以之走，鸟以之飞，日月以之明，星历以之行，麟以之游，凤之以翔。以，用也。游，出也。大飞不动，曰翔也。泰古二皇，得道之柄，二於中央。二皇，伏牺神农也。指说阴阳，故不言三也。神与化游，以抚四方。抚，安也。四方谓之天下也。是故能天运地滞，轮转而无废，运，行也。滞，止也。废，休也。水流而不止，与万物终始。风与云蒸，事无不应；应，当也。雷声雨降，并应无穷。穷，已也。鬼出电入，龙兴鸾集，鬼出，言无踪迹也。电入，言闷其疾也。钧旋毂转，周而复匝。钧，陶人作瓦器法，下转旋者。一曰天也。己雕已琢，还反於朴。无为为之而合于道，无为言之而通乎德。言三之化无为为之也，而言合於道也。无所为言之，而适自通於德也。恬愉无矜而得于和，恬偷，无所好憎也。无矜，不自大也。有万不同而便于性。万事不同，能於便性者，性不欲也。神托于秋毫之末，言微妙也。而大宇宙之总。宇宙，论天地总合也。其德优天地而和阴阳，优，柔也。和，调也。节四时而调五行。五行，金木水火土也。呴谕覆育，万物群生。呴谕，温恤也。育，长也。润于草木，浸于金石。禽兽硕大，毫毛润泽，羽翼奋也，奋，壮。角觡生也。角，鹿角也。觡，麋角也。觡读曰格。兽胎不贕，鸟卵不毈。胎不成兽曰贕，卵不成乌曰毈，言不者，明其成。父无丧子之忧，兄无哭弟之哀。言无夭死。童子不孤，妇人不孀。无父曰孤，寡妇曰孀也。虹蜺不出，贼星不行，贼星，妖星也。含德之所致[也]#１。含，怀也。
　　夫太上之道，生万物而不有，不以为己有者也。成化像而弗宰。宰，主也。跂行喙息，蠉飞蠕动，待而后生，莫之知德，不因德之。待之后死，莫之能怨。不怨虐之。得以利者不能誉，用而败者不能非。收聚畜积而不加富，收敛畜积，国有常赋也。不加富者，为百姓不以为己有也。布施禀授而不益贫。布施察授，匡困乏予不足也。以公家之资，故不益贫也。旋县而不可究，纤微而不可勤。县，犹小也。勤，犹尽也。累之而不高，堕之而不下，益之而不众，损之而不寡，斲之而不薄，杀之而不残，凿之而不深，填之而不浅。忽兮悦兮，不可为象兮；悦兮忽兮，用不屈兮。忽怳，无形貌也。故曰不可为像也。屈，竭也。怳读人空头扣之怳。屈读秋鸡无尾屈之屈也。幽兮冥兮，应无形兮；遂兮洞兮，不虚动兮。洞；达也。道动有所应，故曰不虚动也。与刚柔卷舒兮，与阴阳俛仰兮。卷舒，犹屈申也。俛仰，犹升降也。
　　昔者冯夷大丙之御也，夷，或作迟也。丙，或作白。皆古之得道能御阴阳者也。乘云车，入云蜺，游微雾，以云蜕为其马也，游，行也。微雾，天之微气也。鹜怳忽，历远弥高以极往。骛，驰也。怳忽，无之象也。往，行也。
　　经霜雪而无迹，照日光而无景。行霜雪中无有迹，为日所照无影柱也。扶摇抮抱羊角而上，扶，攀也。摇，动也。抱，了戾也。扶摇如羊角，转如曲萦，行而上也。抮，读与左传憾而能盼者同也。抱，读诗克歧克嶷之嶷也。经纪山川，蹈腾昆仑，排间闱，沦天门。经，行也。纪，通也。蹈，蹑也。腾，上也。昆仑，山名也，在西北。其高万九千里，河之所出。排，犹斥也。沦，入也。阊阖，始升天之门也。天门，上帝所居。紫微宫门也。冯夷大丙之御，其能如此也。末世之御，虽有轻车良马，劲策利锻，不能与之争先。劲，强也。策，棰也。未之感也，言不能与冯夷大丙争在前也。锻读炳烛之炳。
　　是故大丈夫恬然无思，澹然无虑。以天为盖，以地为舆，四时为马，阴阳为御。驺，御。乘云陵霄，与造化者俱。大丈夫，谕体道者也。造化天地，一曰道也。霄，读消息之消。纵志舒节，以驰大区。区，宅也。宅，谓天也。可以步而步，可以骤而骤。令雨师洒道，使风伯扫尘。雨师，毕星也。诗云：月历于毕，俾滂沱矣。风伯，箕星也。月丽于箕，风扬沙也。电以为鞭策，电，激气也。故以为鞭策。雷以为车轮，雷，转气也。故以为车轮。上游于霄雿之野，下出于无垠之门。霄窕，高峻貌也。无垠，无形状之貌。霄读绀销。灵读翟氏之翟。刘览偏照，复守以全。刘览，回观也。刘读留连之留，非刘氏之刘也。经营四隅，还反於枢。隅，犹方也。枢，本也。
　　故以天为盖，则无不覆也；以地为舆，则无不载也；四时为马，则无不使也；阴阳为御，则无不备也。阴阳次叙，以成万物，无所缺也。故曰无不备。是故疾而不摇，远而不劳，四支不动，聪明不损，损，减也。而知八弦九野之形埒者，何也？八弦，天之八维也。九野，八方中央也。执道要之柄，而游於无穷之地。是故天下之事不可为也，为，后也。因其自然而推之。推，求也；举也。万物之变不可究也，秉其要归之趣。趣亦归也。
　　夫镜水之与形接也，不设智故，而方圆曲直弗能逃也。智故，巧饰也。镜水不施巧饰之形，人之形好丑以实应之。故曰方圆曲直不能逃也。是故响不肆应，而景不一设，叫呼仿佛，默然自得。得叫呼仿佛之声状也。人生而静，天之性也，感而后动，性之害也。物至而神应，知之动也。物，事也。知与物接，而好憎生焉。接，交也。情，欲也。好憎成形，而知诱於外，不能反己，而天理灭矣。形，见也。诱，感也。不能反己本所受天清净之性，故曰天理灭也。犹衰也。故达於道者，不以人易天。天，性也，不以人事易其天性也。一说曰天，身也，不以人间利欲之事易其身也。外与物化，而内不失其情。言通道之人，虽外貌与物化，内不失其无欲之本情也。至无而供其求，时骋而要其宿。言天时自聘，道要其宿会也。小大修短，各有其具。具犹备也。万物之至，腾踊肴乱，而不失其数。不失其数，各应其度。是以处上而民弗重，居前而众弗害。言民戴仰而爱之也。天下归之，奸邪畏之，以其无争於万物也，故莫敢与之争。
　　夫临江而钓，旷日而不能盈罗。虽有钩箴芒距，距，爪也。读距守之距也。微纶芳饵，加之以詹何娟嬛之数，犹不能与网罟争得也。詹何、娟嬛，古善钓人，名数术也。射者扞乌号之弓，弯棋卫之箭，扞，张也。弯，引也。棋，美箭所出地名也。卫，利也。乌号，柘桑，其材坚劲。乌跨其上，及其将飞，枝必挠下，劲能复起，巢乌随之。乌不敢飞，号呼其上。伐其枝以为弓，因曰乌号之弓也。一说黄帝铸鼎於荆山鼎湖，得道而仙，秉龙上。其臣援弓射龙，欲下黄帝，不能中。乌，於也，号，呼也，於是抱弓而号，因名其弓为乌号之弓也。重之羿逢蒙子之巧，以要飞鸟，犹不能与罗者竞多。羿，古诸侯有穷之君也。逢蒙，羿弟子。皆攻射而百发百中，故曰之巧。要取竞逐也。何则？以所持之小也。张天下以为之笼，因江海以为罟，又何亡鱼失鸟之有乎？罟，鱼网也。诗云：施罟濊濊。故矢不若缴，缴不若无形之像。言其矢也。夫释大道而任小数，无以异於使蟹捕鼠，蟾端捕蚤，不足以禁奸塞邪，乱乃逾滋。以艾灼蟹巨上，内置穴中，延热走穷穴，适於禽一鼠也。蟾蝫， 也。跳行舒迟，捕蚤亦不能悉得，故曰不足以禁奸也，谕道益甚也。
　　昔者夏鲧作三仞之城，诸侯背之，海外有狡心。鲧，帝颛顼五世孙，禹之父也。八尺曰仞，鲧作城郭，以其役劳，故诸侯背之。四海之外，皆有狡猾之心也。禹知天下之叛也，乃坏城平池，散财物，焚甲兵，施之以德。海外宾伏，四夷纳职。四夷，海外也。职，贡也。合诸侯於涂山二执玉帛者万国。涂山，在九江当涂县。玉，圭。帛，玄纁也。故机械之心藏於胸中，则纯白不粹，神德不全。机械，巧诈也。藏之於胸臆之内，故纯白之道不粹，精神专一之德不全也。粹读祸祟之祟也。在身者不知，何远之所能怀。怀，来也。是故革坚则兵利，城成则冲生。言攻战之备於此生也。若以汤沃沸，乱乃逾甚。是故鞭噬狗，策蹄马，而欲教之，虽伊尹造父弗能化。伊尹名挚，殷汤之贤相也。造父，周穆王之臣也，而善御。虽此二人不能化之。欲（寅）〔害〕#2之心亡於中，则饥虎可尾，何况狗马之类乎？故体道者逸而不穷，任数者劳而无功。
　　夫峭法刻诛者，非霸王之业也，棰策繁用者，非致远之术也。繁，数也。离朱之明，察箴末於百步之外，离朱者，黄帝臣，明目人也。不能见渊中之鱼；师旷之聪，合八风之调，师旷，晋平公乐师子野也。八风，八卦之风声也。而不能听十里之外。故任一人之能，不足以治三亩之宅也。修道理之数，因天地之自然，则六合不足均也。均，平也。是故禹之决渎也，因水以为师；神农之播谷也，因苗以为教。禹，鲧之子，名文命。受挥成功，曰禹。因以水性自下，决使东流，以为后世师法也。神农，少典之子，炎帝也。农植嘉谷，神而化之，故号曰神农也。播，布也。布种百谷，因苗之生而长育之，以为后世之常教也。
　　夫萍树根於水，萍，大苹也。木树根於土，鸟排虚而飞，兽跖实而走，跖，足也。实，地也。跖读捂摭之抚。蛟龙水居，虎豹山处，天地之性也。蛟，水蛟，其皮有珠。世人以为刀剑之口是也。蛟读人情性交易之交，缓气言乃得耳。两木相摩而然，金火相守而流，流，译也。贠者常转，窾者主浮，自然之势也。员，轮丸之属也。窾，空也，舟船之属也。故曰自然之势也。窾读科条之科也。是故春风至则甘雨降，生育万物。明堂月令曰：清风至则谷雨是也。育，长也。风或作分合。羽者妪伏，毛者孕育。妪伏，以气剖卵也。孕者，怀胎育生也。草木荣华，鸟兽卵胎，莫见其为者，而功既成矣。既，已也。秋风下霜，到生挫伤；草木首地而生，故曰到生。挫伤者，雕落也。鹰雕搏鸷，昆虫蛰藏，鸷读什伍之十。草水注根，鱼鳌凑渊，莫见其为者，灭而无形。灭，没也。形，见也。木处榛巢，水居窟穴，聚木曰榛。禽兽有芃，芃，蓐。人民有室。陆处宜牛马，舟行宜多水。匈奴出秽裘，匈奴，猃吮北胡也。于越生葛絺。于，吴也。絺，细葛也。各生所急，以备燥湿。各因所处，以御寒暑。并得其宜，物便其所。由此观之，万物固以自然，圣人又何事焉。事，治也。
　　九疑之南，陆事寡而水事众，九疑，山名也，在苍梧。虞舜所葬也。於是民人被发文身，以像鳞虫；被，翦也。文身，刻画其体，内默其中，为蛟龙之状，以入水蛟龙不害也。故曰以像鳞虫也。短绻不绔，以便涉游；短袂攘卷，以便刺舟；因之也。卷，卷臂也。因之因水之宜也。雁门之北，狄不谷食，贱长贵壮，俗尚气力。人不 弓，马不解勒，便之也。不谷，食肉酪而已。北狄，鲜卑也。弛，舍也，便，习也。故禹之裸国，解衣而入，衣带而出，因之也。裸国在南方，圣人治礼不求变俗，故曰因之也。今夫徙树者，失其阴阳之性，则莫不枯槁。失犹易也。故橘树之江北，则化而为枳。鸲鹆不过济，貈渡汶而死。见於周礼。故春秋传曰：鸲鹆来巢。言非中国之禽，所以为鲁昭公仁，异也。形性不可易，势居不可移也。
　　是故达於道者，反於清净；反，本也。天本授人清静之性，故曰反也。究於物者，终於无为。无为者，不为物为也。以恬养性，以漠处神，则入于天门。所谓天者，纯粹朴素，质直皓白，未始有与杂糅者也。所谓人者，偶 智故，曲巧伪诈，所以俛仰於世人，而与俗交者。故牛歧蹄而戴角，马被髦而全足者，天也。络马之口，穿牛之鼻者，人也。循天者，与道游者也。循，随也。游，行也。随人者，与俗交者也。夫井鱼不可与语大，拘於隘也。夏虫不可与语寒，言蜩蝉不知寒雪也。笃於时也。曲士不可与语至道，拘於俗，束於教也。故圣人不以人滑天，不以欲乱情。天，身也。不以人事滑乱其身也，不以欲乱其情，浊之性者也。不谋而当，不言而信，不虑而得，不为而成。诗云：不识不知，顺帝之则。故曰不谋而当，不虑而得也。精通于灵府，与造化者为人。为，治也。
　　夫善游者溺，善骑者堕，各以其所好，反自为祸。祸，害也。是故好事者未尝不中，中，伤也。好为情欲之事者，未尝不自伤也。争利者未尝不穷也。昔共工之力触不周之山，使地东南倾，共工以水行霸於伏牺神农间者也，非尧时共工也。不周山，昆仑西北。倾，犹下也。天文言天倾西北，地倾东南，先言倾，高也。些言东南，后言倾，明其下也。与高辛争为帝。高辛，帝誉。有天下之号也，誉，黄帝之曾孙。遂潜于渊，宗族残灭，继嗣绝祀。谓共工也。越王翳逃山穴，越人熏而出之，遂不得已。已，止也。翳，越太子也。贤不欲为王，逃於山穴之中，越人以火熏出而立之。故曰还不得已。在春秋后，故不书于经也。由此观之，得在时，不在争；治在道，不在圣。治，为也。虽圣不得为，故曰在道，孔子是也。土处下不争高，故安而不危；水下流不争先，故疾而不迟。昔舜耕於历山，期年而田者争处烧埆，以封壤肥饶相让。历山，在济阴成阳也。一曰济南历城山也。境埆读人相烧椽之硗。钓於河渎，期年而渔者争处湍濑，以曲限深潭相予。渔读告语。湍濑，水浅流急，少鱼之处也。曲限，崖岸委曲，深潭四流饶鱼之处。覃读葛覃之覃。当此之时，口不设言，手不指麾，口不设不信之言也，手不指麾，不妄有所规儗也。执玄德於心，而化驰若神。玄，天也，驰，行也。若神，若有神化之也。使舜无其志，虽口辩而户说之，不能化一人。志，王天下之志也。一曰人心之志也。是故不道之道，莽乎大哉。道不可道，故曰不道之道。夫能理三苗，朝羽民，三苗，尧时所放浑敦、穷奇、饕餮之等。理，治也。羽民，南方羽国之民。使之朝者，德以怀远也。从裸国，纳肃慎，未发号施令而移风易俗者，其唯心行者乎。裸国在南方，禹所入也，从，化也，肃慎，北方，远也。傅曰：肃慎、燕、亳，吾北土也。唯仁化为能然也。法度刑罚，何足以致之也。言不足以致之也，明不如仁心化之为大。是故圣人内修其本，而不外饰其末，保其精神，偃其智故，漠然无为而无不为也，能无为，故物无不为之化。澹然无治也而无不治也。所谓无为者，不先物为也。所谓不为者，因物之所为。顺物之性也。所谓无治者，不易自然也，所谓无不治者，因物之相然也。然，犹宜也。
　　淮南鸿烈解卷之一竟
　　#1『也』字脱，据集解本补。
　　#2『寅』当作『害』，据吴本改。

　　淮南鸿烈解卷之二
　　太尉祭酒臣许慎记上
　　原道训下
　　万物有所生，而独知守其根。根，本也。百事有所出，而独知守其门。门，禁要也。故穷无穷，极无极，照物而不眩，响应而不乏，此之谓天解。眩，惑也。天解，天之解故也。言能明天意也。故得道者，志弱而事强，弱，柔也。强。无不胜也。心虚而应当。当；合也。所谓志弱者，柔毳安静，藏於不敢，行於不能，恬然无虑，动不失时，与万物回周旋转，不为先唱，
　　感而应之。感动应和。是故贵者必以贱为号，贵者，谓公王侯伯，称孤寡不谷，故曰以贱为号。而高者必以下为基。基，始也。夫筑京台先从下起也。托小以包大，在中以制外，行柔而刚，用弱而强。转化推移，得一之道，而以少正多。而，能也。能以寡统众。所谓其事强者，遭变应卒，排患抒难，力无不胜，敌无不凌。应化揆时，莫能害之。是故欲刚者，必以柔守之。欲强者，必以弱保之。积於柔则刚，积於弱射强。观其所积，以知祸福之乡。乡，方也。强胜不若己者，至於若己者而同。夫强者能胜不如己者，同，等也。至於如己者，则等不能胜也。育强之为小也，道家所不贵也。柔胜出於己者，其力不可量。夫能弱柔胜己者，其力不可訾也。言柔之为大也，道家所贵。
　　故兵强则灭，木强则折，革固则裂，齿坚於舌而先之弊。兵犹火也，强则盛，盛则衰，故曰则灭。以火论也。木强则折，不能徐屈也。革坚则裂，鼓是也。弊，尽。齿坚於舌而先舌尽。是故柔弱者，生之干也，干，质也。而坚强者，死之徒也。徒，众也。先唱者，穷之路也；后动者，达之原也。先者颓陷，
　　故曰穷也。后者以谋，故曰达也。何以知其然也？凡人中寿七十岁，然而趋舍指凑，日以月悔也，以至於死。故蓬伯玉年五十，而有四十九年非。伯玉，卫大夫蘧瑷也。今年所行是也，则还顾知去年之所行非也。岁岁悔之，以至於死。故有四十九非，所谓月悔朔，日悔昨也。何者？先者难为知，而后者易为攻也。先者上高，则后者攀之；先者谕下，则后者蹶之；先者颓陷，则后者以谋；先者败绩，则后者（逢）〔违〕#1之。蹙，履也。音展，非展也。楚人读踬为颓。颓者，车承。或言跋踬之踬也。由此观之，先者则后者之弓矢质的也。质的，射者之准执也。犹錞之与刃，刃犯难而錞无患者，何也？以其托於后位也。錞，矛戈之錞也。读曰顿刃矛戈之刃也。刃在前，故犯难。顿在后，故以无患，故曰其托於后位也。此俗世庸民之所公见也，而贤知者弗能避也。庸，众也。公，详也，众民详所见知。贤者不能避为锋刃也，以谕利欲也，故曰有所屏蔽也。所谓后者，非谓其底滞而不发，凝竭而不流，底读曰纸。发，动也。凝如脂凝也流行。贵其周於数而合於时也。周，调也。数，术也。合於时，时行则行，时止则止也。夫执道理以耦变，先亦制后，后亦制先。道当胜事，为变不必待於先，人事当在后，趋时当居先也。是何则？不失其所以制人，人不能制也。
　　时之反侧，间不容息。言时反侧之间，不容气息促之甚也。先之则大过，后之则不逮。夫日回而月周，时不与人游。故圣人不贵尺之璧，而重寸之阴，时难得而易失也。禹之趋时也，履遗而弗取，冠挂而弗顾，非争其先也，而争其得时也。是故圣人守清道而抱雌节，清，和诤也。雌，柔弱也。因循应变，常后而不先。
　　柔弱以静，舒安以定，舒，详也。攻大坚，莫能与之争。攻大坚，谕难也，无与圣人之争也。天下之物，莫柔弱於水，然而大不可极，深不可测，测，尽也。修极於无穷，远渝於无崖，息耗减益，通於不訾。訾，量也。上天则为雨露，下地则为润泽，万物弗得不生，百事不得不成。大包群生，而无好憎；泽及蚑蛲蚑，蚑行也。蛲，微小之虫也。而不求报。施而不有也。富赡天下而不既，瞻，足也。既，尽也。德施百姓而不费。德泽加於百姓，不以为己财费也。行而不可得穷极也，流膏不止也。微而不可得把握也。击之无创，刺之不伤，斩之不断，焚之不然。水之性也。淖溺流遁，错缪相纷，适，逸也。错缪相纷，彼此相纠也。而不可靡散。利贯金石，强济天下，水流缺石，是其利也。舟船所载，无有重，是其强也，济，通也。动溶无形之域，而翱翔忽区之上。忽，怳之。区，上也。言其飞为云，无所不上也。邅回川谷之间，邅回，犹委曲也。而淹腾大荒之野。有余不足，与天地取与，授万物而无所前后。前后皆与之。是故无所私而无所公，公私一也。靡滥振荡，与天地鸿洞；鸿，大也。洞，通也。读同异之同也。无所左而无所右，蟠委错紾，与万物始终。紾，转也。是谓至德。言水之为德最大，故曰至德也。夫水所以能成其至德於天下者，以其淖溺润滑也。故老聃之言曰:天下至柔，驰骋於天下之至坚，出於无有，入於无间，水是也。吾是以知无为之有益。有益於生。
　　夫无形者，物之大祖也。无音者，声之大宗也。无形生有形，故为物大祖也。无音生有音，故为声大宗祖。宗皆本也。其子为光，其孙为水，皆生於形乎。光无形，道所贵也。观之，故子为光也，水形而不可毁，差之，故孙为水也。夫光可见，而不可握。水可循，而不可毁。故有像之类，莫尊於水。出生入死，自无跖有，自有跖无，而以衰贱矣。出生，出生道，谓去清净也。入死，入死道，谓情欲也。跖，适也。自无形适有形，离其本也。自有形适无形，不能复得道家所弃。故曰而以衰贱也。是故清静者，德之至也；而柔弱者，道之要也；要，约也。虚而恬愉者，万物之用者。万物由之得为人用。肃然应感，殷然反本，则沦於无形矣。
　　所谓无形者，一之谓也。一者，道之本也。所谓一者，无匹合於天下者也。卓然独立，块然独处。上通九天，下贯九野。九天，八方中央也，九野亦如之。贠不中规，方不中矩。大浑而为一，叶累而无根。无根，言微妙也。怀囊天地，为道关门。门，道之门。穆忞隐闵，纯德独存。穆忞隐闵，皆无形之类也。纯，不杂糅也。布施而不既，用之而不勤。既，尽也。勤，劳也。是故视之不见其形，听之不闻其声，循之不得其身。无形而有形生焉，无形，道也。有形，万物也。无声而五音鸣焉，音生於无声也。无味而五味形焉，形或作和也。无色而五色成焉。是故有生於无，实出於虚。有形生於无形，人也。实，财也。天下为之圈，则名实同居。圈，陬也。名，爵号之名也，实，币帛之属也。一曰仁义之功赏也。
　　音之数不过五，宫商角征羽也。而五音之变，不可胜听也。变，更相生也。味之和不过五，甘酸咸辛苦也。而五味之化，不可胜尝也。化，亦变也。色之数不过五，青赤白黑黄也。而五色之变，不可胜观也。常事曰视，非常曰观。春秋鲁隐公观渔於棠是也。故音者，宫立而五音形矣。言在中央，声之主也。形，正也。味者，甘立而五味亭矣。亭，平也。甘，中央味也。色者，白立而五色成矣。白者，所在以染之，故五色可成也。道者，一立而万物生矣。是故一之理，施四海；理，道也。一之解，际天地。解，达也。际，机也。解读解故之解也。其全也，纯兮若朴；朴若玉朴也，在石而未剖。其散也，混兮若浊。浊而徐清，冲而徐盈。澹兮其若深渊，冲，虚也。盈，满也。澹，定不动之貌。泛兮其若浮云。若无而有，若亡而存。万物之总，皆阅一孔；总，众聚也。百事之根，皆出一门。道之门也。其动无形，变化若神；其行无迩，常后而先。道之
　　先也。
　　是故至人之治也，至道之人。掩其聪明，灭其文章，依道废智，与民同出于公。公，正。〔约其所守，寡其所求，〕#2去其诱慕，除其嗜欲，诱慕，谕贪荣势也，故去之也。嗜欲，情欲也，故除之也。损其思虑。常，浩澹也。约其所守则察，不烦扰也。寡其所求则得。易供故得。夫任耳目以听视者，劳形而不明；以知虑为治者，苦心而无功。是故圣人一度循轨，一，齐也。轨，法也。不变其宜，不易其常，放准修绳，曲因其当。
　　夫喜怒者，道之邪也。道贵平和，故喜怒为邪也。忧悲者，德之失也。德尚恬和，以忧悲为失。论语曰：其德坦荡是也。好憎者，心之过也。嗜欲者，性之累也。心当专。中扃外闭，反有所好憎，故曰过。性当清静以奉天素，而反嗜欲，故为之累也。人大怒破阴，大喜坠阳。怒者，阴气也。阴为坚冰，积阴相薄，故破阴。喜者，阳气。阳升於上，积阳相薄，故曰阳坠也。薄气发喑，惊怖为狂。忧悲多恚，病乃成积。好僧繁多，祸乃相随。故心不忧乐，德之至也；通而不变，静之至也；变，更也。嗜欲不载，虚之至也；不载於性。无所好憎，平之至也；不与物散，粹之至也。散乱粹纯。能此五者，则通於神明。通於神明者，得其内者也。
　　是故以中制外，百事不废。中，心也。外，情欲。中能得之，则外能收之。不养也。中之得则五藏宁，思虑平，五藏宁者，各得其所。思虑平者，本妄喜怒。筋力劲强，耳目聪明，疏达而不悖，悖，谬也。坚强而不鞼。鞼，折。无所大过，而无所不逮。处小而不逼，处大而不窕。在小能小，在大能大。其魂不躁，其神不娆。躁，狡娆烦娆也。言精神定矣。湫漻寂寞，为天下枭。湫漻，清静也。寂漠，恬淡也。枭，雄也。迫则能应，感则能动，物穆无穷，穆，美。变无形像。言能化也。优游委纵，如响之与景。响应声，影应形。登高临下，无失所秉；履危行险，无忘玄仗。玄仗，道也。能存之此，其德不亏。万物纷糅，与之转化。以听天下，若背风而驰，疾而易也。是谓至德。至德则乐矣。
　　古之人有居岩穴而神不遗者，遗，失也。末世有势为万乘而日忧悲者。由此观之，圣亡乎治人，而在于得道；乐亡于富贵，而在于德和。（之）〔知〕#3大己而小天下，则几於道矣。几，近也，许由务光是。所谓乐者，岂必处京台章华，京台章华，皆楚之大台。游云梦沙丘，云梦，楚泽，在南郡华容也。沙丘，纣台名也，在巨鹿也。耳听九韶六莹，九韶，舜乐也。莹，颛顼乐也。口味煎熬芬芳，驰骋夷道，夷，平也。钓射鹔鸘之乐乎？鹔鸘，鸟名也。长经绿身，其形似雁。一曰凤凰之别名也。吾所谓乐者，人得其得者。夫得其得者，不以奢为乐，不以廉为悲，廉犹俭也。与阴俱闭，与阳俱开。故子夏心战而臞，得道而肥。子夏名商，孔子弟子也。入学见先王之道而说之，又出见富贵之乐而欲之。二者交争，故战而臞也。先王之道胜无所复思，故肥也。圣人不以身役物，不以欲滑和。不以身为物役，不以情欲乱中和之道也。是故其为曜不忻欣，忻忻为过制也。其为悲不惙惙。惙惙为伤性也。万方百变，消摇而无所定。吾独忼慨，遗物而与道同出。是故有以自得也。自得其天性也。乔木之下，空穴之中，足以适情。乔木上疏，少阴之木也。空穴，岩穴也。唯处此中夫自得者，足以适其情性。无以自得也，虽以天下为家，万民为臣妾，不足以养生也。言无以自得之人，犹以此为不足也。能至于无乐者，则无不乐，无不乐，则至极乐矣。至乐，至德之乐。极亦至也。
　　夫建锺鼓，列管弦，席旃茵，傅旄象；管，箫也。弦，琴瑟也。传，着也。旄，旌也。象，以象牙为饰也。耳听朝歌北鄙靡靡之乐，朝歌，纣都。鄙，邑也。纣使师涓作鄙邑靡靡之乐也。故师延为晋平公歌之，师旷知之曰，亡国之音也。齐靡曼之色，齐，列也。靡曼，美也。陈酒行觞，夜以继日；乐不辍也。强弩（千）〔弋〕#4高鸟，走犬逐狡兔；此其为乐也，炎炎赫赫，怵然若有所诱慕。诱，进慕，有所思。怵然犹惕然。解车休马，罢酒彻乐，而心忽然若有所丧，怅然若有所亡也。是何则？不以内乐外，而以外乐内。乐作而喜，曲终而悲，悲喜转而相生，精神乱营不得须臾平。营，惑。察其所以不得其形，不得乐之形也。而日以伤生，失其得者也。
　　是故内不得於中，禀授於外而以自饰也，不浸于肌肤，不浃于骨髓，浸，润也。浃，通也。不留于心志，不滞于五藏。故从外入者，无主於中，不止。从中出者，无应於外，不行。故听善言便计，虽愚者知说之；称至德高行，虽不肖者知慕之。说之者众，而用之者鲜；慕之者多，而行之者寡。所以然者何也？不能反诸性也。夫内不开於中而强学问者，不入於耳，而不着於心。此何以异於聋者之歌也，效人为之，而无以自乐也，声出於口，则越而散矣。散去耳不闻也。夫心者，五藏之主也，所以制使四支，流行血气，驰骋于是非之境，而出入于百事之门户者也。是故不得於心，而有经天下之气，是犹无耳而欲调锺鼓，无目而欲喜文章也。亦必不胜其任矣。经，理。
　　故天下神器，不可为也。器，物用也，为，治也。为者败之，执者失之。夫许由小天下而不以己易尧者，志遗於天下。许由，阳城人也。箕山之隐士也。尧以其贤，聘之，欲禅天下焉，不肯就。故曰志遗於天下也。所以然者何也？因天下而为天下也。天下之要，不任於彼而在於我，彼，谓尧也。我，谓许由。不在於人而在於我身。身得则万物备矣。彻於心术之论，则嗜欲好憎外矣。外不在心。是故无所喜而无所怒，无所乐而无所苦，万物玄同也。玄，天也。无非无是，化育玄耀，生而如死。玄，天也。耀，明也。生而如死，无所欲。夫天下者，亦吾有也，吾亦天下之有也。天下之与我，岂有间哉？言相比也。夫有天下者，岂必摄权持势，操杀生之柄，而以行其号令邪？吾所谓有天下者，非谓此也，自得而已。自得其天性也，一曰不失其身也。自得则天下亦得我矣。吾与天下相得，则常相有已。又焉有不得容其间者乎？所谓自得者，全其身者也，全其身则与道为一矣。
　　故虽游於江浔海裔，浔，崖也。裔，边也。溽读葛覃之覃也。驰要袅，建翠盖，驷驾，要袅，马名也。日行万里。袅，挠弱之挠。翠盖，以翠袅羽饰盖也。目观掉羽武象之乐，掉羽，羽舞。武象，周武王之乐。耳听淹朗奇丽激抮之音，激有激扬抮转皆曲名也，扬郑卫之浩乐，结激楚之遗风，郑声，郑会晋平公说新声，使师延为桑间濮上之乐，濮在卫地，故郑卫之浩乐也，结激清楚之声也，必为郑为之俗乐。夫结激清楚以娱乐也。遗风，犹余声也。射沼滨之高鸟，逐苑囿之走兽，此齐民之所以淫泆流湎。齐於凡民，故曰齐民也。沼，池也，滨，水崖也。圣人处之，不足以营其精神，乱其气志，营，惑也。使心怵然失其情性。处穷僻之．乡，侧溪谷之间，侧，伏也。隐于榛薄之中，丛木曰榛。深草曰薄。环堵之室，茨之以生茅，蓬户瓷牖，揉桑为枢，堵长一丈，高一丈，面环一堵，为方一丈。故曰环者，言其小也。编蓬为户，以破瓮蔽牖，揉桑条以为元枢。上漏下湿，润浸北房，浸，渍也。北房，阴堂也。雪霜□灖，浸潭蓏蒋，□灖，雪霜之貌也。浸潭之润，以生蓏蒋，实蓏者，蒋实也。其米曰□胡。□读繀绳之繀。灖读校灭之校。蓏读觚哉之觚也。蒋读水浆之浆也。逍遥于广泽之中，而仿洋于山峡之旁，两山之间为峡。此齐民之所为形植黎累，忧悲而不得志也。圣人处之，不为愁悴怨怼，怼，病也。而不失其所以自乐也。是何也？则内有以通于天机，机，发也。而不以贵贱贫富劳逸失其志德者也。
　　故夫乌之哑哑，鹊之唶唶，岂尝为寒暑燥湿变其声哉？言体道者不为贵贱贫富劳逸易其志，如鸟鹊之不为寒暑易其声。是故夫得道已定，而不待万物之（惟）〔推〕#5移也。非以一时之变化，而定吾所以自得也。吾所谓得者，性命之情处其所安也。夫性命者，与形俱出其宗。宗，本。形备而性命成，性命成而好僧生矣。故士有一定之论，女有不易之行。士有同志，同志，德也。至其交接，有一会而公定，故曰有一定之论也。贞女专一，亦无二心，虽有偏丧，不复更醮，故曰有不易之行者也。规矩不能方圆，钩绳不能曲直。虽规矩钩绳，无以施於此。天地之永，登丘不可为修，居卑不可为短。是故得道者，穷而不慑，达而不荣，虽穷贱不以为慑惧也，虽显达不以为荣幸
　　也。处高而不机，机，危也。持盈而不倾倾，覆也。新而不□，久而不渝，□，明也。渝，变也。□读汝南□陵之□。入火不焦，入水不濡。是故不待势而尊，不待财而富，不待力而强，平虚下流，与化翱翔。翱翔犹倾仰也。若然者，藏金於山，藏珠於渊，舜藏金於靳岩之山，藏珠於五湖之渊，以塞贪淫之欲也。不利货财，不贪势名。势位，爵号之名也。是故不以康为乐，康，安也。不以慊为悲，慊，约也。慊读辟向慊之慊也。不以贵为安，不以贱为危。形神气志，各居其宜，以随天地之所为。
　　夫形者，生之舍也；气者，生之充也；神者，生之制也。一失位则二者伤矣。是故圣人使人各处其位，守其职，而不得相干也。故夫形者，非其所安也而处之则废。气不当其所充而用之则泄。神非其所宜而行之则昧。昧，不明也。些二者，不可不慎守也。夫举天下万物，蚑蛲贞虫，蚑行蛲动之虫也。蛲读饶，贞虫细腰之属也。蠕动蚑作，蚑读鸟蚑步之蚑也。皆知其所喜憎利害者，何也？以其性之在焉而不离也。忽去之，则骨肉无伦矣。去之，去逆也，则骨肉靡灭，无伦匹也。今人之所以睦然能视，畦，读曰桂。营然能听，营读疾营之营也。形体能抗，抗读扣耳之扣。而百节可屈伸，察能分白黑、视丑美，而知能别同异、明是非者，何也？气为之充而神为之使也。何以知其然也？凡人之志，各有所在，而神有所击者，其行也。足蹪趎埳，头低植木，而不自知也，蹪，踬也。楚人读踬为蹪。知犹觉也。招之而不能见也，呼之而不能闻也，不能见招之者，不能间呼之者。耳目〔非〕#6去之也，然而不能应者，何也？神失其守也。精神失其所守。
　　故在於小则忘於大，在於中则忘於外，在於上则忘於下，在於左则忘於右，若楚白公胜将欲虑乱，立於朝，倒杖策，上贯其头，血流至地，而不觉。此之类也。无所不充则无所不在。精神无所不充。在，存也。是故贵虚者，以毫末为宅。虚者，情无所念虑也。以毫末为宅者，言精微也。今夫狂者之不能避水火之难而越沟读之险者，岂无形神气志哉？然而用之异也。与人异也。失其所守之位，而离其外内之舍，是故举错不能当，动静不能中，当，合也。中，适也。终身运枯形于连嵝列埒之门，运，行也。推辅，病也。形，体也。于，於也。连嵝，犹离嵝也，委曲之类。列埒，不平均也。连读陵聋幽州陵陵莲之连。嵝读□嵝无松栢之嵝。而蹪蹈于污壑究陷之中。污壑，大壑。壑读赫赫明明之赫。虽生俱与人钧，然而不免为人戮笑者，何也？形神相失也。故以神为主者，形从而利；以形为制者，神从而害。神清静故利，形有情欲故害也。
　　贪饕多欲之人，漠□於势利，诱慕於名位，漠□，犹钝□不知，足类诱进也。慕，贪。漠溺之漠。□读织。绢致密□无间孔之□也。冀以过人之智植于高世，冀犹庶几也。植，立也。庶几立高名於世也。则精神日以耗而弥远，耗，秃也。久淫而不还，淫，过。还，复。形闭中距，则神无由入矣。神，精神也。清净之性无从还入也。是以天下时有盲妄自失之患，此膏烛之类也，火逾然而消逾亟。逾，益也。亟，疾也。夫精〔神〕#7气志者，静而日充者以壮，躁而日耗者以老。是故圣人，将养其神，和弱其气，平夷其形，而与道沈浮俛仰。沈浮犹盛衰，俛仰犹升降。恬然则纵之，迫则用之。其纵之也若委衣，其用之也若发机。机，弩。机关言其疾也。如是则万物之化无不遇，遇，时也。而百事之变无不应。应，当之也。
　　淮南鸿烈解卷之二竟
　　#1『逢』，『违』字之误，据集解本改。
　　#2『约其所守，寡其所求』，脱文据集解本补。
　　#3『知』 误为『之』，据集解本改。
　　#4『千』，『弋』字之误，据集解本改。
　　#5『推』误为『惟』，据集解本改。
　　#6『非』字脱，据集解本补。
　　#7『神』字脱，据集解本补。

　　淮南鸿烈解卷之三
　　太尉祭酒臣许慎记上
　　俶真训上
　　俶，始也。真，实说道之实。始於无有，化育于有，故曰怀真。因以题篇。
　　有始者，天地开辟之始也。有未始有有始者，言万物萌兆未始。有始者，始成形也。有未始有夫未始有有始者。言天地合气，寂寞萧条，未始有也。夫未始有始，彷佛也。有有者，言万物始有形兆也。有无者，言天地浩大，言无可名也。有未始有有无者，有未始有夫未始有有无者。
　　所谓有始者，繁愤未废，萌兆牙蘖，未有形埒垠堮，无无蠕蠕，将欲生兴而未成物类。繁愤，众积之貌。发，愤也。
　　有未始有有始者，天气始下，地气始上，阴阳错合，相与优游竞畅于宇宙之间。被德含和，缤纷龙苁，欲与物接而未成兆朕。竞，逐也。畅，达也。和，气也。缤纷，杂糅也。茏苁；聚会也。兆朕，形怪也。
　　有未始有夫未始有有始者，天含和而未降，地怀气而未扬，虚无寂寞，萧条霄雿，无有仿佛，气遂而大通冥冥者也。霄读绀绡之绡。窕，翟氏之翟也。
　　有有者，言万物掺落，根茎枝叶，青葱苓茏，雚蔰炫煌，蠉飞蠕动，鈙行哙息，可切循把握而有数量。掺读参星之参。雚蔰炫煌，采色貌也。蚑读车蚑辙之蚑。哙读不说择外之哙。切，摩也。循，顺也。雚读曰唯也，蔰读曰扈。
　　有无者，视之不见其形，听之不闻其声，扪之不可得也，望之不可极也，储与扈治，储与扈治，褒大意也。浩浩瀚瀚，不可隐仪揆度而通光耀者。浩浩瀚瀚，广大貌也。光耀，无形。
　　有未始有有无者，包裹天地，陶冶万物，大通混冥。深闳广大，不可为外；析豪剖芒，不可为内。无环堵之宇，而生有无之根。混，真人冥之中，谓道也。
　　有未始有夫未始有有无者，天地未剖，阴阳未判，剖判混分。四时未分，万物未生，汪然平静，寂然清澄，莫见其形。汪读传尸诸周氏之汪同。若光耀之间於无有，退而自失也。自失役不见也。曰：予能有无，而未能无无也。能有无为也，未能本性自无为也，故曰未能无也。及其为无无，至妙何从及此哉。
　　夫大块载我以形，劳我以生，大块，天地之间也。逸我以老，休我以死。庄子曰：生乃徭役，死乃休息也。故曰休我以死。善我生者，乃所以善吾死也。善吾生之乐，乃欲善吾死之乐也。明死变化有知，欲劝人同死生也。夫藏舟於壑，藏山於泽，人谓之固矣。虽然，夜半有力者负而趋，趋，走。寐者不知，犹有所遁。夜半有力者负舟与山走，故寐者不知也。若藏天下於天下，则无所遁其形矣。大丈夫以天下为室，以藏万物。物岂可谓无大扬攉乎。扬攉，无虑大数名也。攉读镐京之镐。一范人之形而犹喜，范，犹遇也，遭也。说范，法也。言物一法效人形，尚由善也。若人者，千变万化而未始有极也，言死生变化而梦，故曰末始有极也。弊而复新，其为乐也，可胜计邪？譬若□为鸟而飞於天，□为鱼而没於渊，方其□也，不知其□也，觉而后知其□也。今将有大觉，然后知今此之为大□也。
　　始吾未生之时，焉知生之乐也。今吾未死，又焉知死之不乐也？昔公牛哀转病也，七日化为虎，转病，易病也。江淮之间，公牛氏有易病，化为虎，若中国有狂疾者，发作有时也。其为虎者，便还食人，食人者因作真虎。不食人者，更复化为人。公牛氏，韩人，淮南之人，因牛食刍，谓之刍豢，有验于此。其兄觇户而入规之，则虎搏而杀之。杀其兄。掩读曰奄也。觇，视也。是故文章成兽，爪牙移易，移易，人爪牙为虎爪牙也。志与心变，神与形化。志心皆变，神形皆化。方其为虎也，不知其尝为人也；方其为人，不知其且为虎也。二者代谢舛驰，各乐其成形。代，更也。谢，叙也。舛，牙也。形谓成虎形人。舛读舛卖之舛也。狡猾钝愍，是非无端，孰知其所萌。萌，生也。夫水向冬则凝而为冰，冰迎春则浮而为水。冰水移易手前后，若周负而趋，孰暇知其所苦乐乎。泮，释也。趋，归也。是故形伤于寒暑燥湿之虐者，形苑而神壮；苑，枯病也。壮，伤也。苑读南阳苑。神伤乎喜怒思虑之患者，神尽而形有余。故罢马之死也，剥之若槁。罢，老。气力竭尽，故若槁也。狡狗之死也，割之犹濡。狡，少也。濡，濡湿。气力未尽。是故伤死者其鬼娆，娆，烦娆，善行病祟人。时既者其神漠。既，尽也。时既当老者，则神寂漠。漠，定也。是皆不得形神俱没也。道家养形养神，皆以寿终。形神俱没，不俱漠而已也。老子曰：以道莅天下，其鬼不神，此谓俱没也。
　　夫圣人用心，杖性依神，相扶而得终始，是故其寐不□，其觉不忧。精神无所思虑，故不□。志存仁义，患不得至，故不忧也。古之人有处混冥之中，神气不荡于外，万物恬漠以愉静，搀抢衡杓之气，莫不弥靡，搀抢，彗孛也。杓，北斗柄第七星。而不能为害。当此之时，万民猖狂，不知东西，含哺而游，鼓腹而熙。鼓，击也。熙，戏也。交被天和，食于地德，交，俱也。和，气也。地德，五谷。不以曲故，是非相尤，茫茫沈沈，是谓大治。曲故，曲巧也，尤，过也。茫茫沈沈，盛貌也。茫读王莽也。沈读水出沈沈沈白之沈。於是在上位者，左右而使之，毋淫其性；镇抚而有之，毋迁其德。是故仁义不布，而万物蕃殖；古者抱盛德，上质朴，不待仁义而万物蕃殖也。赏罚不施，而天下宾服。服其德也。其道可以大美兴，而难以算计举也。言大性万物，但可以大美兴而育之，难以算计具也。是故日计之不足，而岁计之有余。以限计之，故有余也。譬若梅矣，百梅足以为百人酸，一梅不足为百人酸也。夫鱼相忘於江湖，人相忘於道术。言各得其志，故相忘也。古之真人，立於天地之本，中至优游，抱德炀和，而万物杂累焉，炀，炙也。抱其志德而炙於和气，故万物杂累，言成熟也。炀读供养之养也。孰肯解构人间之事，以物烦其性命乎。解构犹合会也。烦，辱也。
　　夫道有经纪条贯，得一之道，连千枝万乐。一者道本。得其根本，故能连理千枝万叶，以少正多也。是故贵有以行令，贱有以忘卑，贫有以乐业，困有以处危。夫大寒至，霜雪降，然后知松栢之茂也。据难履危，利害陈于前，陈，列也。然后知圣人之不失道也。是故能戴大贠者履大方，言能戴天履地之道。镜太清者视大明，立太平者处大堂。太平，天下之平也。大堂，明堂，所以告朔行令也。能游冥冥者，与日月同光。光，明也。论德道者，能与日月明也
　　是故以道为竿，以德为纶，礼乐为钩，仁义为饵，投之於江，浮之於海，万物纷纷，孰非其有。夫梜依於跂跃之术，跂跃，犹龃龉，不正之道也。提挈人间之际，撢掞挺挏世之风俗，撢，引。掞，利也。挺挏犹上下也，以求利便也。以摸苏牵连物之微妙，摸苏犹摸索，微妙犹细小。犹得肆其志，充其欲，何况怀瓖璋之道，忘肝胆，遗耳目，独浮游无方之外，不与物相弊摋，弊缎犹杂揉也。弊读跂涉之跋也。摋读楚人言杀也。中徙倚无形之域，而和以天地者乎。若然者，偃其聪明，而抱其太素，素朴性也。以利害为尘垢，尘垢，谕轻也。以死生为昼夜。是故目观玉辂琬象之状，耳听白雪清角之声，不能以乱其神；玉辂，王者所乘，有琬琰象牙之饰。白雪，师旷所奏，大一五弦之琴，乐曲神物，为下降者。清角，商声也。登千仞之溪，临暖眩之岸，不足以滑其和。猿临其岸而目眩，言滑，滑乱。和，适也。譬若钟山之玉，炊以炉炭，三日三夜而色泽不变。则至德天地之精也，钟山，昆仑也。是故生不足以使之，利何足以动之；死不足以禁之，害何足以恐之。明於死生之分，达於利害之变，虽以天下之大，易骭之一毛，无所槩於志也。骭，自膝以下经以上也。骭读闭收之闭也。夫贵贱之於身也，犹条风之时丽也；条风鸣条，言其迅也。丽，过也。毁誉之於己，犹一蚊之一过也。夫秉皓白而不黑，行纯粹而不糅，处玄冥而不暗，休于天钧而不伪。伪，败也。天钧，北极之地，积寒之野，休之辄败，唯体道能不败也。孟门、终隆之山不能禁，孟门，山名。太行之隘也。终隆则终南山，在扶风。皆险塞也。唯体道能不败。湍濑，旋渊、吕梁之深不能留也，湍濑，急流也。旋渊，深渊也。吕梁，水名也，在彭城。皆水险留滞也。太行、石涧、飞狐、句望之险不能难也。太行在野王北，上党关也。石涧、深溪、飞孤在代郡。句望在雁门。皆隘险也。是故身处江海之上，而神游魏阙之下，魏阙，王者门外阙也。所以县教象之书於象魏也。巍巍高大。曰魏阙，言真人虽在远方，心存王也。一曰心下巨阙，神内守也。非得一原，孰能至於此哉。一原，道之原也。
　　是故与至人居，使家忘贫，使王公简其贵富而乐卑贱，勇者衰其气，贪者消其欲。坐而不教，立而不议，虚而往者实而归。故不言而能饮人以和。谕道如川，不言而熊饮人以和适也。是故至道无为，一龙一蛇，龙能化，蛇能解脱，故道以为譬。盈缩卷舒，与时变化。外从其风，内守其性，耳目不耀，思虑不营。营，或也。其所居神者，台简以游太清，台犹持也。简，大也。引楯万物，群美萌生。引楯，拔擢也。楯读若允恭之允也。是故事其神者神去之，事，治也。休其神者神居之。不动扰。
　　道出一原，通九门，九门，天之门也。散六衢，散布於六合之衢也。设於无垓坫之宇，设，施也。垓玷，垠堮也。垓读人饮食大多以思下垓。坫读为管氏有反坫之坫。寂漠以虚无，非有为於物也，物以有为於己也。非有为於物者，不为之也。物以有为於己者，物己为也。是故举事而顺于道者，非道之所为也，道之所施也。夫天之所覆，地之所载，六合所包，阴阳所呴，雨露所濡，道德所扶，此皆生一父母而阅一和也。父母，天地。阅，总也。和，气也。道所贵也。呴读以口相吁之吁。是故槐榆与橘柚合而为兄弟，言道能化同异物也。有苗与三危通为一家。有苗国在南方，彭蠡，舜时不服者。三危，西极山名，在辰州。通为一家，道所化也。夫目视鸿鹄之耳听琴瑟之声，而心在雁门之间，一身之中，神之分离剖判，六合之内，一举而千万里。是故自其异者视之，肝胆胡越；肝胆论近，胡越谕远。自其同者视之，万物一圈也。圈，陬。百家异说，各有所出，若夫墨、杨、申、商之於治道，墨、墨翟也。其术兼爱、非乐，摩顶放踵而利国者为之。杨，杨朱。其术全性保贞，虽拔骭一毛而利天下，弗为也。申，申不害也。韩昭侯相，着三符之命，而尚刻削。商者，魏公孙鞅也，为秦孝公制相坐之法，严猛闻，故封之为商君也，因谓之商鞅。犹盖之无一橑，而轮之无一辐，有之可以备数，无之（木）〔未〕#1有害於用也。己自以为独擅之，不通之于天地之情也。今夫治工之铸器，铸读如唾祝之祝也。金踊跃于炉中，必有波溢而播弃者，其中地而凝滞，亦有以象於物者矣。其形虽有所小周哉，然未可以保於周室之九鼎也，有况比於规形者乎。其与道相去亦远矣。
　　今夫万物之疏跃枝举，百事之茎叶条梓，皆本於一根，而条循千万也。疏跃，布散也。梓读诗颂苞有三叶同。若此则有所受之矣，而非所授者。所受者，无授也，而无不受也。无不受也者，譬若周云之龙苁，辽巢彭濞而为雨，周云，密雨云也。茏苁，聚合也。辽巢，彭濞，蕴积貌也。濞，榆荚之濞沈溺万物，而不与为湿焉。不与万物俱湿。
　　今夫善射者，有仪表之度，如工匠有规矩之数，此皆所得以至於妙。有所得仪表规矩之巧也。然而奚仲不能为逢蒙，奚仲，巧为车。逢蒙，善於射。言未能相兼也。造父不能为伯乐者，造父，善御马，事周穆王。伯乐，善相马。事秦缪公。是曰谕於一曲，而不通于万方之际也。今以涅染缁，则黑於涅；以蓝染青，则青於蓝。涅非缁也，青非蓝也，兹虽遇其母，而无能复化已。涅，矾石也。母，本也。是何则？以谕其转而益薄也。何况夫未始有涅蓝造化之者乎。其为化也，虽镂金石，书竹帛，何足以举其数。镂读娄数之娄。由此观之，物莫不生於有也。有犹住也。
　　小大优游矣。言饶多也。夫秋豪之末，沦於无间，而复归於大矣。秋豪微妙，故能入於无间。间，孔。言道无形，以豪末比道，犹复为大也。芦符之厚，通於无而复反於敦庞。厚，犹薄。芦，苇也。符芦之中白符，言其薄柯，则归於苇，故曰反於敦庞矣。符读面□之□也。若夫无秋毫之微，芦符之厚，四达无境，通于无圻，道贯无形，秋毫、芦符已有形，故曰无秋豪之微，芦符之厚，四达无境，通於无圻。圻，垠字也。而莫之要御夭遏者，其袭微重妙，挺挏万物，揣丸变化，道之所能。天地之间，何足以论之。言道所化者大。夫疾风救木，而不能拔毛发。亦拔也。云台之高，堕者折脊碎脑，而蚊虻适足以翱翔。台高际於云，因曰云台也。蚊虻微细，故曰翱翔而无伤毁之患，道所贵也。夫与蚑蛲同乘天机，蚑行蛲动，谕微细也，天机，神马。（天）〔夫〕#2受形於一圈，飞轻微细者，犹足以脱其命，又况未有类也？类，形象也。未有形象，道所尚也。由此观之，无形而生有形，亦明矣。
　　是故圣人托其神於灵府，而归於万物之初。视於冥冥，听於无声。冥冥之中，独见晓焉；晓，明也。寂漠之中，独有照焉。其用之也以不用，其不用也而后能用之。其知也乃不知，其不知也而后能知之也。夫天不定，日月无所载；载，行也。地不定，草木无所植；植，立也。所立於身者不宁，是非无所形。形，见也。是故有真人，然后有真知。知不诈，故曰真也。其所持者不明，庸（愚）#3讵知吾所谓知之非不知欤？
　　今夫积惠重厚，累爱袭恩，以声华呕符妪掩万民百姓，使知之欣欣然人乐其性者，仁也。举大功，立显名，体君臣，正上下，明亲疏，等贵贱，存危国，继绝世，决挈治烦，兴毁宗，立无后者，义也。闭九窍，藏心志，弃聪明，反无识，芒然仿佯于尘埃之外，而消摇于无事之业，含阴吐阳，而万物和同者，德也。是故道散而为德，德溢而为仁义，仁义立而道德废矣。
　　百围之木，斩而为牺尊，牺读日月犹疏镂之尊。镂之以制刷，杂之以青黄，剞，巧工钩刀也。者，规度刺画墨边笺也。所以刻镂之具也。青黄，采色之饰也。剞读枝之技。读诗蹶角之蹶也。华藻镈鲜，龙蛇虎豹，曲成文章。华藻，华文也。镈，今之金尊也。鲜，明好也。龙蛇虎豹者，刻尊彝为蟠龙伏虎之状，故曰曲成文章也。然其断在沟中，壹比牺尊、沟中之断，则丑美有间矣，间，远也。方其好丑，相去远也。然而失木性钧也。钧，等。是故神越者其言华，越，散也。言不守也，故华而不实。德荡者其行伪。荡，逸伪不成也。至精亡於中，而言行观於外，此不兔以身役物矣。与物为役。夫趋舍行伪者，为精求于外也。精有湫尽，而行无穷极，则滑心浊神而惑乱其本矣。其所守者不定，（於）〔而〕#4外淫於世俗之风，风，化也。所断差跌者，而内以浊其清明，是故踌躇以终，而不得须臾恬澹矣。
　　是故圣人内修道术，而不外饰仁义。不知耳目之（宣）〔宜〕#5；而游于精神之和。若然者，下揆三泉，上寻九天，横廓六合，揲贯万物，此圣人之游也。若夫真人，则动溶于至虚，而游于灭亡之野。骑蜚廉而从敦圄，蜚廉，兽名，长毛有翼。敦圄也，虎而小，一曰仙人名也。驰於方外，休乎宇内。烛十日而使风雨，臣雷公，役夸父，夸父，仙人，弃其策而为邓林也。妾宓妃，妻识女，天地之间何足以留其志。是故虚无者，道之舍，平易者，道之素。素，性也。
　　淮南鸿烈解卷之三竟
　　#1『未』误为『木』，据集解本改。
　　#2『天』误为『夫』，据集解本改。
　　#3『愚』字衍，据集解本删。
　　#4『於』当为『而』，据集解本改。
　　#5『宜』误为『宣』，据集解本改。

　　淮南鸿烈解卷之四
　　太尉祭酒臣许慎记上
　　俶真训下
　　夫人之事其神而娆其精，营慧然而有求於外，此皆失其神明而离其宅也。事，治也。娆，烦也。营慧，求索名利者也。故曰有求於外。离宅，离精神之宅也。是故冻者假兼衣于春，而暍者望冷风于秋。（天）〔夫〕#1有病於内者，必有色於外矣。夫梣木色青翳，梣木，苦历，木名也。生於山，剥取其皮，以水浸之正青，用洗眼，愈人目中肤翳。故曰色青翳。青，色，象也。而蠃愈蜗睆，蠃虻，薄蠃。蜗睆，目疾也。此皆治目之药也。人无故求此物者，必有蔽其明者。
　　圣人之所以骇天下者，真人未尝过焉；骇，动也。贤人之所以矫世俗者，圣人未尝观焉。矫，拂也。夫牛蹄之涔，无尺之鲤；涔，潦水也。涔读延祰曷间，急气闭口也。块阜之山，无丈之材。小山也，在陈留。所以然者何也？皆其营宇狭小，而不能容巨大也，又况乎以无裹之者邪。无裹，无形。此其为山渊之势亦远矣。此无有议长大。夫人之拘於世也，必形击而神泄，故不免於虚。形系者，身形疾而精神趋泄，不处其守，故曰不免於虚疾。使我可系羁者，必其有命在於外也。
　　至德之世，甘暝于溷澖之域，澖读闲放之闲。言无垠虚之貌。而徙倚于汗漫之宇。徙倚，犹汗漫。无生形，形生，元气之本神也，故卢敖见若士者言曰，吾与汗漫期於九垓之上是也。宇，居也。提挈天地而委万物，以鸿蒙为景柱，而浮杨乎无畛崖之际。一手曰提，挐，举也。委，弃也。言不以身役物。鸿蒙，东方之野，日所出，故以为景柱。浮杨，犹遨翔也。无畛崖畔界，因以为名也。是故圣人呼吸阴阳之气，而群生莫不颙颙然仰其德以和顺。当此之时，莫之领理，决离隐密而自成。浑浑苍苍，纯朴未散，浑浑苍苍，混沌大貌。故曰纯朴未散也。旁薄为一，而万物大优。优，铙也。是故虽有羿之知，而无所用之。是说上古之时也，但甘卧，治化自行，故曰虽有羿之知，其无所用之。是尧时羿也，谓能射十日，缴大风，杀窫窳，斩九婴，射河伯之知巧也。非有穷后羿也。
　　及世之衰也，至伏羲氏，其道昧昧芒芒。然吟德怀和，伏羲氏以木德王天下，号曰太皞。昧昧，纯厚也。芒芒，广大貌也。吟咏其德，含怀其和，气未大宣布也。被施颇烈，被读光被四表之彼也。被其德泽颇烈施於民。而知乃始。昧昧晽晽，皆欲离其童蒙之心，昧昧，欲明而未也。琳琳，欲所知之貌也。离，去也。而觉视於天地之间。是故其德烦而不能一。烦，多也。一，齐也。
　　乃至神农黄帝，剖判大宗，窍领天地，袭九家，重九□，窍，通也。领，理也。袭，因也。窾家，法也。□，形也。言因九天九地之形法，以通理也。提挈阴阳，嫥捖刚柔，枝解叶贯，万物百族，嫥梡，和调也。族，类也。使各有经纪条贯。贯，位也。於此，万民睢睢盱盱，然莫不竦身而载听视。睢睢盱盱，听视之貌也。是故治而不能和。和，协也。下栖迟至于昆吾夏后之世，昆吾，夏伯，桀世也。嗜欲连於物，聪明诱於外，而性命失其得。性，命之本。
　　施及周室之衰，浇淳散朴，施读难易之易也。杂道以伪，俭德以行，杂，糅。而巧故萌生。巧言为诈。周室衰而王道废，儒墨乃始列道而议，分徒而讼，儒，孔子道也。墨，墨翟术也。徒，党也。讼，争是非也。於是博学以疑圣，华诬以胁众。博学杨墨之道，以疑孔子之术。设虚华之言，以诬圣人，劫胁徒众也。弦歌鼓舞，缘饰诗书，以买名誉於天下。为以求之。繁登降之礼，饰绂冕之服，聚众不足以极其变，积财不足以赡其费。於是万民乃始满觟离跂，满读萧萧无逢际之慲。觟，傒径之傒也。各欲行其知伪，以求凿枘於世，而错择名利。错，施也。择，取也。求，索也。言施其巧伪，索荣显之名利也。故下句言曼衍於淫荒之陂也。是故百姓曼衍於淫荒之陂，而失其大宗之本。陂或作野。夫世之所以丧性命，有衰渐以然，所由来者久矣。
　　是故圣人之学也，欲以反性於初，而游心於虚也。人受天地之中以生，孟子曰：性无不善而情欲害之。故圣人能返其性於初也。游心於虚，言无欲也。达人之学也，欲以通性於辽郭，而觉於寂漠也。若夫俗世之学也则不然，擢德□性，内愁五藏，外劳耳目。擢，取也。□，缟也。皆不循其理，故愁其思虑也。耳妄听，目妄视，淫故劳也。乃始招蛲振谴物之毫芒，摇消掉捎仁义礼乐，暴行越智於天下，以招号名声於世。播消掉捎仁义礼乐，未之能行也。越，扬也。暴，卒也。越扬其诈谲之智，以取声名也。此我所羞而不为也。是故与其有天下也，不若有说也；说，乐也。不若有人说乐之也。与其有说也，不若尚羊物之终始也，而条达有无之际。是故举世而誉之不加劝，举世而非之不加沮。定于死生之境，而通于荣辱之理，虽有炎火洪水弥靡於天下，神无亏缺於胸臆之中矣。若然者，视天下之间，犹飞羽浮芥也，芥，中也。孰肯分分然以物为事也。分，犹意念之貌。
　　水之性真清，而土汨之，人性安静，而嗜欲乱之。夫人之所受於天者，耳目之於声色也，口鼻之於芳臭也，肌肤之於寒燠，其情一也。或通於神明，或不兔於痴狂者，何也？其所为制者异也。是故神者智之渊也，渊清则智明矣；智者心之府也，智公则心平矣。人莫鉴於流沬，而鉴於止水者，以其静也；沫，雨撩上沫起覆瓯也，言其浊扰不见人形也。莫窥形於生铁，而窥於明镜者，以睹其易也。易读河间易县之易。夫唯易且静，形物之性也。形，见。由此观之，用也必假之於弗用也。是故虚室生白，吉祥止也。虚，心也。室，身也。白，道也。能虚其心以生於道，道性无欲，吉祥来止舍也。夫鉴明者，尘垢弗能薶；薶，污也。薶读倭语之倭也。神清者，嗜欲弗能乱。神清者，精神内守也。情之嗜欲不能干乱。精神（以）〔已〕#2越於外，而事复返之，越，散也。事，治也。是失之於本而求之於末也。外内无符，而欲与物接，弊其玄光，而求知之于耳目，玄光，内明也。一曰玄，天也。是释其照照而道其冥冥也，是之谓失道。
　　心有所至，而神喟然在之。反之於虚，则消铄灭息，此圣人之游也。反之於虚，则情欲之性消铄灭息，故曰圣人之游。游，行也。故古之治天下也，必达乎性命之情。其举错未必同也，其合於道，一也。夫夏日之不被裘者，非爱之也，燠有余於身也。冬日之不用翣者，非简之也，清有余於适也。翣，扇也。翣读鹅骛食嗤喋之唼。简，贱也。夫圣人量腹而食，度形而衣，节於己而已。贪污之心，奚由生哉。
　　故能有天下者，必无以天下为也；能有名誉者，必无以趋行求者也。以，用也。圣人有所于达，达则嗜欲之心外矣。外，弃也。孔墨之弟子，皆以仁义之术教导於世，然而不免於儡身，犹不能行也，又况所教乎？儡身，身不见用。儡，儡然也。儡读雷同之雷。是何则？其道外也。夫以末求返于本，许由不能行也，又况齐民乎？齐民，凡民。齐於民也。诚达于性命之情，而仁义固附矣，趋舍何足以滑心。若夫神无所掩，心无所载，通洞条达，恬漠无事，无所凝滞，虚寂以待，势利不能诱也，诱，惑也，进也。辩者不能说，说，释也。声色不能淫也，美者不能滥也，滥，觎也，或作监，不能使之过滥。知者不能动也，勇者不能恐也，此真人之道也。若然者，陶冷万物，与造化者为人。为，治也。天地之间，宇宙之内，莫能夭遏。间，上下之间也，内，四方之内也。
　　夫化生者不死，而化物者不化，化生者，天也。化物者，德也。神经於骊山太行而不能难，骊山，今在京兆新丰县南也。太行，今在河内野王县北也。入於四海九江而不能濡。四海，四方之海也。九江，江分为九也。处小隘而不塞，横扃天地之间而不窕。扃犹闭也。不通此者，虽目数千羊之群，耳分八风之调，目视耳听也，八风，八卦之风，讽，和也。足蹀阳阿之舞，而手会绿水之趋，阳阿，古之名倡也，绿水，舞曲也。一曰绿水古诗也，趋，投节也。智终天地，明照日月，辩解连环，泽润玉石，犹无益於治天下也。泽，润泽也。
　　静漠恬澹，所以养性也；和愉虚无，所以养德也。外不滑内，则性得其宜；性不动和，则德安其位。养生以经世，抱德以终年，可谓能体道矣。若然者，血脉无郁滞，五藏无蔚气，蔚，病也。祸福弗能挠滑，非誉弗能尘垢，故能致其极。极，至。非有其世，孰能济焉？有其人，不遇其时，身犹不能脱，又况无道乎。道不得行。
　　且人之情、耳目应感动，心志知忧乐，手足之□疾□，辟寒暑，所以与物接也。蜂趸螫指而神不能憺，螫读解释之释。憺，定也。蚊虻噆肤而知不能平。噆，噬，犹穿。夫忧患之来撄人心也，撄，迫也。非直蜂虿之螫毒，而蚊虻之惨怛也，而欲静漠虚无，奈之何哉。夫目察秋毫之末，耳不闻雷霆之声；耳调玉石之声，目不见太山之高，何则？小有所志，而大有所忘也。今万物之来，擢拔吾悟，攓取吾情，有若泉源，虽欲勿禀，其可得邪。禀犹动用也。今夫树木者，灌以瀿水，畴以肥壤，畴，雍，壤或作嘹。一人养之，十人拔之，则必无余□，□，蘖。有况与一国同伐之哉。虽欲久生，岂可得乎。今盆水在庭，清之终日，未能见眉睫，浊之不过一挠，而不能察方贠。察，见。人神易浊而难清，犹盆水之类也。况一世而挠滑之，曷得须臾平乎。
　　古者至德之世，贾便其肆，农乐其业，大夫安其职，职，事。而处士修其道。道，先王之道也。当此之时，风雨不毁折，草木不夭，九鼎重味，珠玉润泽，九鼎，九州贡金所铸也。一曰象九德，故曰九鼎也。重，厚也。润泽，有光也。洛出丹书，河出绿图。故许由、方回、善卷、披衣得达其道。许由，阳城人也，尧所聘而不利也。方回、善卷、披衣，皆尧时隐士，姓名不可得知。其人方直回旋，因曰方回。见其善卷披衣而行，因曰披衣。得达乐其所修，先王之道也。何则？世之主有欲利天下之心，是以人得自乐其间。自乐其道於天地之间也。或作文德自乐其间，先王之道也。四子之才，非能尽善，盖今之世也，然莫能与之同光者，遇唐虞之时。光，誉。
　　逮至夏桀、殷纣，燔生人，辜谏者，为炮烙，铸金柱，铸金柱，然火其下，以人置其上，人坠略火中，而对之笑也。剖贤人之心，析才士之胫，贤人，比干也。析，解也。剥解有才士脚，观其有奇异。经，脚也。醢鬼侯之女，菹梅伯之骸。鬼侯、梅伯，纣时诸侯，梅伯说鬼侯之女美好，令纣妻之，女至，纣以为不好，故醢鬼侯之女，菹梅伯之骸也。一曰纣为无道，梅伯数谏，故菹其骸也。当此之时，峣山崩，三川涸，峣山盖在南阳。三川，泾渭汧也。涸，竭也。传曰：山崩川竭，亡国征也。飞鸟锻翼，走兽挤脚，言纣田猎禽荒，无休止时，故飞鸟折翼，走兽毁脚，无不被害也。当此之（间）〔 时〕#3，岂独无圣人哉？然而不能通其道者，不遇其世。言圣人不能通其道，行其仇者，不遭世也。夫鸟飞千仞之上，兽走丛薄之中，祸犹及之，又况编户齐民乎。聚木曰丛，深草曰薄，犹及之，田猎不时也。由此观之，体道者不专在於我，亦有击於世矣。
　　夫历阳之都，一夕反而为湖，勇力圣知与罢怯不肖者同命，历阳，淮南国之县名，今属江都。昔有老妪，常行仁义，有二诸生过之，谓曰：此国当没为湖，谓妪视东城门阃有血，便走上北山，勿顾也。自此，妪便往视门阃，阍者问之，妪对曰如是。其暮，门吏故杀鸡血徐门阃，明旦，老妪早往视门，见血，便上北山，国没为湖。与门吏言其事，适一宿耳。一夕旦而为湖也，勇怯同命，无遗脱也。巫山之上，顺风纵火，膏夏紫芝与萧艾俱死。巫山在南郡，膏夏，大木也。其理密，白如膏，故曰膏夏。紫芝皆谕贤智也，萧艾贱草，皆谕不肖。故河鱼不得明目，穉稼不得育时，其所生者然也。河水浊，故不得明目。穉稼为霜所凋，故不得待其自熟时。故曰其所生然也。故世治则愚者不得独乱，世乱则智者不能独治。身蹈于浊世之中，而责道之不行也，是犹两绊骐驎，而求其致千里也。两者，双也。置猨槛中，则与豚同。非不巧捷也，无所肆其能也。肆，极。舜之耕陶也，不能利其里。所居之里。南面王，则德施乎四海。四海，天下。仁非能益也，处便而势利也。古之圣人，其和愉宁静，性也；其志得道行，命也。命，天命也。是故性遭命而后能行，命得性而后能明。得其本清静之性，故能明。鸟号之弓，溪子之弩，不能无弦而射；鸟号，柘桑也。溪子为弩所出国名也，或曰溪，蛮夷也。以柘桑为弩，因曰溪子之弩也。一曰溪子，阳郑国善为弩匠，因以为名也。越舲蜀艇，不能无
　　水而浮。舲，小船也。蜀船一版之舟，若今豫章是也。虽越人所便习，若无其水，不能独浮也。今矰缴机而在上，罟罟张而在下，虽欲翱翔，其势焉得？矰，弋射身短矢也。机，发也。翱翔，鸟之高飞，翼上下曰翱，直刺不动曰翔也。故诗云：采采卷耳，不盈倾筐，嗟我怀人，真彼周行。以言慕远世也。《诗□周南□卷耳》篇也。言采采易得之菜，不满易盈之器，以言君子为国，执心不精，不能以成其道，采易得之菜，不能盈易满之器也。嗟我怀人，置彼周行，言我思古君子官贤人，置之列位也。诚古之贤人各得其行列，故曰慕远也。
　　淮南鸿烈解卷之四竟
　　#1『天』『夫』字之误，据集解本改。
　　#2『以』当作『已』，据集解本改。
　　#3『间』, 『时』字之误，据集解本改。

　　淮南鸿烈解卷之五
　　太尉祭酒臣许慎记上
　　天文训上
　　文者，象也。皆谓以谴告天先垂文象，日月五星及彗孛，一人，故曰天文。因以题篇。
　　天坠未形，冯冯翼翼，洞洞灟灟，故曰太昭。冯翼洞灟，无形之貌。洞读挺桐之桐，灟读以铁头斫地之镯也。道始于虚霩，虚霩生宇宙，宇宙生气，气有汉垠。宇，四方上下也。宙，往古来今也。将成天地之貌也。汉垠，重安之貌也。清阳者薄靡而为天，薄靡者，若埃飞扬之貌。重浊者凝滞而为地。清妙之合专一作专。易，重浊之凝竭难，故天先成，而地后定。天地之袭精为阴阳，袭，合也。精，气也。阴阳之专精为四时，四时之散精为万物。积阳之热气生火，火气之精者为日。积阴之寒气者为水，水气之精者为月。日月之淫为精者，为星辰。天受日月星辰，地受水潦尘埃。
　　昔者共工与颛顼争为帝，怒而触不周之山。共工，官名，伯於处羲神农之问。其后子孙任智刑以强，故与颛顼、黄帝之孙争位。不周山在西北也。天柱折，地维绝，天倾西北，故日月星辰移焉；倾，高也。原道言：地东南倾。倾，下也。此先言倾西北，明其高也。地不满东南，故水潦尘埃归焉。
　　天道曰圆，地道曰方。方者主幽，圆者主明。明者吐气者也，是故火曰外景；幽者含气者也，是故水曰内景。吐气者施，含气者化，是故阳施阴化。
　　天之偏气，怒者为风；天地之含气，和者为雨。阴阳相薄，感而为雷，薄，迫也。感，动也。激而为霆，乱而为雾。阳气胜则散而为雨露，散，雾散也。阴气胜则凝而为霜雪。毛羽者，飞行之类也，故属於阳。介鳞者，蛰伏之类也，故属於阴。日者，阳之主也，是故春夏则群兽除，除，冬毛微堕也。日至而麋鹿解。日冬至麋角解。日夏至鹿角解。月者，阴之宗也，是以月虚而鱼脑减，月死而蠃硥膲。宗，本也。减，少也。膲肉不满，言应阴气也。膲读若物醮妙之醮也。火上专，水下流，故鸟飞而高，鱼动而下。物类相动，本标相应。荨读葛覃之覃。标读刀末之末。故阳燧见日则燃而为火，阳燧，金也。取金杯无缘者，熟摩令热，日中时以当日下，以艾承之，则燃得火也。方诸见月则津而为水。方诸，阴遂，大蛤也。熟磨拭令热，月盛时以向月下，则水生。以铜盘受之，下水数滴，先师说然也。虎啸而谷风至，龙举而景云属，虎，土物也。风，木风也。木生於土，故虎啸而谷风至。龙，水也。云生水，故龙举而景云属。属，会也。麒麟斗而日月食，鲸鱼死而彗星出，蚕琊丝而商弦绝，蚕老丝成，自中彻外，然视之如金精琊，表裹见，故曰琊丝。一曰弄丝於口，商音清，弦细而急，故先绝也。贲星坠而勃海决。贲星，客星也。又作孛星。坠，陨也。勃，大也。决，溢也。人主之情，上通于天。故诛暴则多飘风，暴，虐也。飘风，迅也。枉法令则多虫螟，食心曰螟，谷之灾也。杀不辜则国赤地，赤地，旱也。令不收则多淫雨。干时之令不收纳，则久雨为灾。四时者，天之吏也；日月者，天之使也；星辰者，天之期也，期，会也。虹蜺彗星者，天之忌也。雄为虹，雌为蜺也。虹者，杂色也。忌，禁也。
　　天有九野，九千九百九十九隅，去地五亿万里。九野，九天之野也。一野千一百一十一隅也。五星，八风，二十八宿，五星：岁星、荧惑、镇星、太白、辰星也。八风，八卦之风也。二十八宿：东方角、亢、氏、房、心、尾、箕，北方斗、牛、女、虚、危、室、壁，西方奎、娄、胃、昴、毕、觜、参、南方井、鬼、柳、星、张、翼、轸也。五官，六府，五官，五行之官。六府，加以谷。紫宫、太微、轩辕、咸池、四守、天阿。皆星名，下自解。
　　何谓九野？中央曰钧天，其星角、亢、氏。韩、郑之分野也。东方曰苍天，其星房、心、尾。东北曰变天，阳气始作，万物萌芽，故曰变天。其星箕、斗、牵牛。尾、箕，一名折木，燕之分野。斗，吴之分野。牵牛，一名星纪，越分野。北方曰玄天，其星须女、虚、危、营室。虚、危，一名玄枵。齐之分野。西北方曰幽天，幽，阴也。西方季秋将即於阴，故曰幽天也。其星东璧、奎、娄。营室、东璧、一名承委，卫之分野。奎娄，一名降娄，鲁之分野。西方曰皓天，皓，白也。西方金，色白，故曰皓天。或作吴。其星胃、昴、毕。昴、毕，一名大梁，赵之分野。西南方曰朱天，朱，阳也。西南为少阳，故曰朱天。其星觜巂、参、东井。觜巂、参，一名实沈，晋之分野。南方曰炎天，其星舆鬼、柳、七星。柳、七星、张，周之分野。一名鹑火。东南方曰阳天，东南纯乾用事，故曰阳天。其星张、翼、轸。翼、轸，一名鹑尾，楚之分野。
　　何谓五星？东方木也，其帝太皞，太皞，伏羲氏有天下号也，死托祀於东方之帝也。其佐句芒，执圭而治春。其神为岁星，其兽苍龙，其音角，其日甲乙。木色苍，苍龙顺其色也。角，木也。甲、乙皆木也。南方火也，其帝炎帝，炎帝，少典之子也。以火德王天下，号曰神农，死托祀於南方之帝。其佐朱明，旧说云祝融。执衡而治夏。其神为荧惑，兽朱鸟，荧惑，五星之一也。朱鸟，朱雀也。其音征，其日丙丁。征，火也。丙、丁皆火也。中央土也，其帝黄帝，黄帝，少典之子也。以土德王天下，号曰轩辕氏、死托祀於中央之帝。其佐后土，执绳而制四方。其神为镇星，其兽黄龙，土色黄也。其音宫，其日戊己。宫，土。戊、己，土也。西方金也，其帝少吴，少吴，黄帝之子青阳也，以金德王，号曰金天氏，死托祀於西方之帝。其佐蓐收，执矩而治秋。其神为太白，其兽白虎，其音商，其日庚辛。商，金也。庚、辛皆金也。北方水也，其帝颛顼，颛顼，黄帝之孙，以水德王天下，号曰高阳氏，死托祀於北方之帝也。其佐玄冥，执权而治冬。其神为辰星，其兽玄武，其音羽，其日壬癸。羽，水也。壬、癸皆水也。
　　太阴在四仲，则岁星行三宿；仲，中也。四中，谓太阴在卯、酉、子、午四面之中也。太阴在四钩，则岁星行二宿。丑钩辰，申钩已，寅钩亥，未钩戌，谓太阴在四角。二八十六，三四十二，故十二岁而行二十八宿。日（月）#1行十二分度之一，岁行三十度十六分度之七，十二岁而周。周，徧。
　　荧惑常以十月入太微，受制而出行列宿，司无道之国，为乱为贼，为疾为丧，为饥为兵，出入无常，辩变其色，时见时匿。此皆所以谴告人君。
　　镇星以甲寅元始建斗，岁镇行一宿，当居而弗居，其国亡土。未当居而居之，其国益地，岁熟。日行二十八分度之一，岁行十三度百一十二分度之五，十八岁而周。镇星一偏。
　　太白元始以正月甲寅，与荧惑晨出东方，二百四十日而入，入百二十日而夕出西方，二百四十日而入，入三十五日而复出东方。出以辰戌，入以丑未。当出而不出，未当入而入，天下偃兵。当入而不入，当出而不出，天下兴兵。
　　辰星正四时，常以二月春分效奎、娄，以五月夏至效东井、舆鬼，以八月秋分效角、亢，以十一月冬至效斗、牵牛，效，见。出以辰戌，入以丑未，出二旬而入。晨候之东方，夕候之西方，一时不出，其时不和，四时不出，天下大饥。谷不熟为饥也。
　　何谓八风？距日冬至四十五日条风至，艮卦之风，一名融。为笙也。条风至四十五日明庶风至，震卦之风也，为管也。明庶风至四十五日清明风至，巽卦之风也，为祝也。清明风至四十五日景风至，离卦之风也，为弦也。景风至四十五日凉风至，坤卦之风也，为埙也。凉风至四十五日阊阖风至，兑卦之风也，为锺也。阊阖风至四十五日不周风至，乾卦之风也，为磬也。不周风至四十五日广莫风至，坎卦之风也，为鼓也。条风至则出轻系，去稽留。立春，故出轻系。明庶风至则正封疆，修田畴。春分播谷，故正封疆，治田畴也。清明风至则出币帛，使诸侯。立夏长，善布恩惠，故币帛聘问诸侯也。景风至则爵有位，赏有功。夏至阴气在下，阳盛於上，象阳布施，故赏有功封建侯也。凉风至则报地德，祀四郊。立秋节，农乃登谷常祭，故报地德，祀四方神也。阊阖风至则收县垂，琴瑟不张。秋分杀气，国君憯怆，故去钟磬县垂之乐也。不周风至则修宫室，缮边城。立冬节，土工其始，故治宫室，缮修边城，备寇难也。广莫风至则闭关梁，决刑罚。象冬闭岁，不通关梁也。罚刑疑者，於是顺时而决之。
　　何谓五官？东方为田，南方为司马，西方为理，北方为司空，中央为都。田主农，司马主兵，理主狱，司空主土，都为四方最也。
　　何谓六府？子午、丑未、寅申、卯酉、辰戌，巳亥是也。
　　太微者，太一之庭也。太微，星名也。太一，天神也。紫宫者，太一之居也。轩辕者，帝妃之舍也。咸池者，水鱼之囿也。咸池，星名。水鱼，天神。天阿者，群神之阙也。阙犹门也。四宫者，所以为司赏罚。四官，紫宫、轩辕、咸池、天阿。太微者主朱鸟，主犹典也。紫宫执斗而左旋，日行一度，以周於天。日冬至峻狼之山，南极之山。日移一度，月行百八十二度八分度之五，而夏至牛首之山。牛首，北极之山。反覆三百六十五度四分度之一，而成一岁。天一元始，正月建寅，日月俱入营室五度，天一以始建七十六岁，日月复以正月入营室五度，无余分，名曰一纪。凡二十纪，一千五百二十岁大终。日月星辰复始甲寅元，日行一度，而岁有奇四分度之一，故四岁而积千四百六十一日而复合故舍，八十岁而复故（曰）「日」#2。
　　子午、卯酉为二绳，绳，直。丑寅、辰巳、未申、戌亥为四钩。东北为报德之维也，报，复也。阴气极於北方，阳气发於东方，自阴复阳，故曰报德之维。四角为维也。西南为背阳之维，西南已过，阳将复阴，故曰背阳之维。东南为常羊之维，常羊，不进不退之貌，东南纯阳用事，不盛不衰，常如此，故曰常羊之维。西北为□通之维。西北纯阴，阳气闭结，阳气将萌，踱始通之，故曰□通之维。日冬至则斗北中绳，阴气极，阳气萌，故曰冬至为德。德，始生也。日夏至则斗南中绳，阳气极，阴气萌，故曰夏至为刑。刑，始杀也。阴气极，则下至黄泉，北至北极，故不可以凿地穿井。万物闭藏，蛰虫首穴，故曰德在室。阳气极，则南至南极，上至朱天，故不可以夷丘上屋。万物蕃息，五谷兆长，故曰德在野。日冬至则水从之，日夏至则火从之，故五月火正而水漏，火正，火王也，故水渗漏。一说火星正中，地漏湿也。十一月水正而阴胜。水正，水王也，故阴胜也。一说营室正中於南方。阳气为火，阴气为水，水胜故夏至湿，火胜故冬至燥。燥故炭轻，湿故炭重。日至井水盛，盆水溢，羊脱毛，麋角解，鹊冬变度始巢。八尺之修，日中而景丈三尺。日夏至而流黄泽，石精出，流黄，土之精也，阴气作於下，故流泽面出也。石精，五色之精也。蝉始鸣，半夏生，半夏，药草。蚊虻不食驹犊，鸷鸟不搏黄口，五月微阴在下，（未成）#3驹犊、黄口肌血跪弱未成，故蚊，鸷鸟应阴，不食不搏也。八尺之景，修径尺五寸。景修则阴气胜，景短则阳气胜。阴气胜则为水，阳气胜则为旱。
　　阴阳刑德有七舍。何谓七舍？室、堂、庭、门、巷、术、野。十二月德居室三十日，先日至十五日，后日至十五日而徙。所居各三十日。德在室则刑在野，德在堂则刑在术，德在庭则刑在巷。阴阳相德，则刑德合门。八月、二月，阴阳气均，日夜分平，故曰刑德合门。德南则生，刑南则杀。故曰二月会而万物生，八月会而草木死。
　　两维之间，九十一度也。自东北至东南为两维，匝四维三百六十五度，一度者，二千九百三十二里。十六分度之五而升，日行一，十五日为一节，以生二十四时之。斗指子则冬至，音比黄锺，黄锺，十一月也。锺者，聚也，阳气聚於黄泉之下也。加十五日指癸则小寒，音比应锺。应锺，十月也。言阴应於阳，转成其功，万物应时聚藏，故曰应锺。加十五日指丑则大寒，音比无射。无射，九月也。阴气上升，阳气下降，万物随阳而藏，无有射出见也，故曰无射。加十五日指报德之维，则越阴在地。故曰距日冬至四十六日而立春，阳气冻解，音比南吕。南吕，八月也。南，任也，言阳气内藏，阴吕於阳，任成其功，故曰南吕也。加十五日指寅则雨水，音比夷则。夷则，七月也。夷，伤。则，法也。言阳衰阴发，万物雕伤，应法成性，故曰夷则也。加十五日指甲则雷惊蛰，音比林锺。林锺，六月也。林，众。中，聚也。阳极阴生，万物众聚而盛，故曰林锺。加十五日指卯中绳，故曰春分则雷行，音比蕤宾。蕤宾，五月也。阴气萎蕤在下，似主人。阳在上，似宾客。故曰蕤宾也。加十五日指乙则清明风至，音比仲吕。仲吕，四月也。阳在外，阴在中，所以吕申於阳，助成功也。故曰仲吕也。加十五日指辰则谷雨，音比姑洗。姑洗，三月也。姑，故也。洗，新也。阳气养生，去故就新，故曰姑洗也。加十五日指常羊之维，则春分尽。故曰有四十六日而立夏，大风济，济，止。音比夹锺。夹锺，二月也。夹，夹也。万物去阴，夹阳地而生，故曰夹锺也。加十五日指巳则小满，小满，四月也。音比太蔟。太蔟，正月律也。蔟，蔟也。言阴衰阳发，万物蔟地而生，故曰太蔟。加十五日指丙则芒种，音比大吕。大吕，十二月律也。吕，侣也。万物萌动於下，未能达见，故曰大吕。所以配黄钟，助阳宣功也。加十五日指午则阳气极，故曰有四十六日而夏至，音比黄锺。加十五日指丁则小暑，音比大吕。加十五日指未则大暑，音比太簇。加十五日指背阳之维，则夏分尽。故曰有四十六日而立秋，凉风至，音比夹锺。加十五日指申则处暑，音比姑洗。加十五日指庚则白露降，音比仲吕。加十五日指酉中绳。故曰秋分雷戒，蛰虫北乡，音比蕤宾。加十五日指辛则寒露，音比林锺。加十五日指戌则霜降，音比夷则。加十五日指□通之维，则秋分尽。故曰有四十六日而立冬，草木毕死，音比南吕。加十五日指亥则小雪，音比无射。加十五日指壬则大雪，音比应锺。加十五日指子。故曰阳生於子，阴生於午。阳生於子，故十一月日冬至，鹊始加巢，人气锺首。阴生於午，故五月为小刑，荠麦亭历枯，冬生草木必死。斗杓为小岁，斗第一星至第四为魁，第五至第七为杓也。正月建寅，月从在行十二辰。咸池为太岁，二月建卯，月从右行四伸，终而复始。太岁迎者辱，背者强；左者衰，右者昌。小岁东南则生，西北则杀；不可迎也，而可背也；不可左也，而可右也？其此之谓也。大时者，咸池也。小时者，月建也。天维建元，常以寅始，起右徙，一岁（不）〔而〕#4移，十二岁而大周天，终而复始。
　　淮南鸿烈解卷之五竟
　　#1『月』字衍，据集解本删。
　　#2『日』误为『曰』，据集解本改。
　　#3『未成』二字衍，据集解本删。
　　#4『不』，『而』字之误，据集解本改。

　　淮南鸿烈解卷之六
　　太尉祭酒臣许慎记上
　　天文训下
　　淮南元年冬，太一在丙子，冬至甲午，立春丙子。淮南王作书之元年也。一曰淮南王长，孝文皇帝异母弟也，僭号自称东帝，以徒严道，道死於雍，其四子皆为列侯。时人歌之曰：一尺缯，好童童，一升粟，饱蓬蓬，兄弟二人，不能相容。文帝闻之曰：以我为利其土邪？皆召四侯而王之。是则淮南王安即位之元年。以纪时也。二阴一阳成气二，二阳一阴成气三。阴粗粗，故得气少，阳精微，故得气多。一说上得二，下得三，合为五，故曰合气而为音，音数五也。合气而为音，合阴而为阳，合阳而为律，故曰五音六律。音自倍而为日，律自倍而为辰，故日十而辰十二。月日行十三度七十六分度之二十六，六或作八。二十九日九百四十分日之四百九十九而为月，而以十二月为岁。岁有余十日九百四十分日之八百二十七，故十九岁而七闰。
　　日冬至子午，夏至卯酉，冬至加三日，则夏至之日也。冬至后三日，则明年夏至之日。岁迁六日，终而复始。迁六日，今年以子冬至，后年以午冬至也。壬午冬至，甲子受制，木用事，火烟青。木色青也，东方。七十二日丙子受制，火用事，火烟赤。火色赤也，南方。七十二日戊子受制，土用事，火烟黄。土中央，其色黄。七十二日庚子受制，金用事，火烟白。西方金，其色白。七十二日壬子受制，水用事，火烟黑。北方水，其色黑。七十二日而岁终，庚子受制，岁迁六日，以数推之，七十岁而复至甲子。
　　甲子受制，则行柔惠，挺群禁，开阖扇，通障塞，毋伐木。甲，木也，木王东方，故施柔惠，蛰伏之类出由户，故开阖扇，通障塞，春木王，故毋伐木也。丙子受制，则举贤良，赏有功，立封侯，出货财。火用事，象阳明，识功劳，故封建侯，出货财。戊子受制，则养老鳏寡，行粰鬻，施恩泽。土用事，象土长养，故施恩泽也。庚子受制，则缮墙垣，修城郭，审群禁，饰兵甲，儆百官，诛不法。金用事，象金断割，故诛不如法度也。壬子受制，则闭门闾，大搜客，禁搜客，出新客。断罚刑，杀当罪，息关梁，禁外徙。水用事，象冬闭固，故禁外徙也。甲子气燥浊，丙子气燥阳，戊子气湿浊，庚子气燥寒，壬子气清寒。
　　丙子干甲子，蛰虫早出，木气温，故早出。故雷早行。戊子干甲子，胎夭卵毈，鸟虫多伤。庚子干甲子，有兵。壬子干甲子，春有霜。戊子干丙子，霆。庚子干丙子，夷。夷，伤也。夷或［为］#1电。壬子干丙子，雹。甲子干丙子，地动。庚子干戊子，五谷有殃。壬子干戊子，夏寒雨霜。甲子干戊子，介虫不为。不成为介虫也。丙子干戊子，大旱，蓏封熯。蓏，蒋草也。生水（土）〔上〕#2，相连持大如薄者也。名日封。旱燥，故熯也。壬子干庚子，大刚，鱼不为。不成为鱼。甲子干庚子，草木再死再生。丙子干庚子，草木复荣。今八月、九月时，李奈复荣，生实是也。戊子干庚子，岁或存或亡。甲子干壬子，冬乃不藏。不藏，地气发也。丙子干壬子，星坠。坠，陨。戊子干壬子，蛰虫冬出其乡。庚子干壬子，冬雷其乡。
　　季春三月，丰隆乃出，以将其雨。丰隆，雷也。至秋三月，季秋之月。地气不藏，乃收其杀，百虫蛰伏，静居闭户，杀气。青女乃出，以降霜雪。青女，天神青玉女，主霜雷也。行十二时之气，以至于仲春二月之夕，乃收其藏而闭其寒。收敛其所藏而闭之。女夷鼓歌，以司天和，以长百谷禽鸟草木。女夷主春夏，长养之神也。孟夏之月，以熟谷禾，雄鸠长鸣，为帝侯岁。雄鸠，盖布谷也。是故天不发其阴，则万物不生；地不发其阳，则万物不成。天圆地方，道在中央。日为德，月为刑，月归而万物死，日至而万物生。远山则山气藏，远水则水虫蛰，远木则木叶槁。日五日不见，失其位也，圣人不与也。与犹说也。
　　　日出于旸谷，浴于咸池，拂于扶桑，是谓晨明。拂，犹过。一日至。登于扶桑，爰始将行，是谓朏明。朏明，将明也。朏读若朏诺皋之朏也。至于曲阿，是谓旦明。平旦。至于曾泉，是谓蚤食。至于桑野，是谓晏食。至于衡阳，是谓隅中。至于昆吾，是谓正中。昆吾丘在南方。至于鸟次，是谓小还。鸟次，西南之山名也，鸟所宿止。至于悲谷，是谓餔时。悲谷，西南方之大壑。言其深峻，临其上，令人悲思，故曰悲谷也。至于女纪，是谓大还。女纪，西北阴地。至于渊虞，是谓高舂。渊虞，地名。高舂，时加戍，民碓舂时也。至于连石，是谓下
　　舂。连石，西北。山名也。言将欲冥，下象悉舂，故曰下春。连，读腐烂之烂也。至于悲泉，爰止其女，爰息其马，是谓县车。至于虞渊，是谓黄昏。至于蒙谷，是谓定昏。蒙谷，北方之山名也。卢敖所见若上之所也。日入于虞渊之汜，曙於蒙谷之浦，曙，明。浦，涯。行九州七舍，有五亿万七千三百九里。自旸谷至虞渊，凡十六所，为九州、七舍也。禹以为朝、昼、昏、夜。夏日至则阴乘阳，是以万物就而死。冬日至则阳乘阴，是以万物仰而生。昼者阳之分，夜者阴之分，是以阳气胜则日修而夜短，阴气胜则日短而夜修。
　　　帝张四维，运之以斗。运，旋也。月徙一辰，复反其所。正月指寅，十二月指丑，一岁而匝，终而复始。指寅则万物螾，螾，动生貌。律受太蔙，太蔙者，蔙而未出也。指卯，卯则茂茂然，律受夹锺，夹锺者，种始荚也。指辰，辰则振之也，律受姑洗，姑洗者，陈去而新来也。指巳，巳则生已定也，律受仲吕，仲吕者，中充大也。指午，午者忤也，律受蕤，蕤宾者，安而服也。指未，未，昧也，律受林锺，林锺者，引而止也。指申，申者，呻之也，律受夷则，夷则者，易其则也，德以去矣。指酉，酉者饱也，律受南吕，南吕者，任包大也。指戌，戌者，灭也，律受无射，无射入无厌也。指亥，亥者，阂也，律受应锺，应锺者，应其锺也。指子，子者，兹也，律受黄锺，黄锺者，锺已黄也。指丑，丑者，纽也，律受大吕，大吕者，旅旅而去也。其加卯酉，则阴阳分，日夜平矣。故曰规生矩杀，衡长权藏，绳居中央，为四时根。
　　道曰规，始於一，一而不生，故分而为阴阳，阴阳合和而万物生。故曰一生二，二生三，三生万物。天地三月而为一时，故祭祀三饭以为礼，丧纪三踊以为节，兵重三罕以为制。以三参物，三三如九，故黄锺之律，九寸而宫音调，调，和也。因而九之，九九八十一，故黄锺之数立焉。黄者，土德之色，锺者，气之所种也。日冬至德气为土，土色黄，故曰黄锺。律之数六，分为雌雄，故曰十二锺以副十二月。十二各以三成，故置一而十一，三之为积，分七十万七千一百四十七，黄锺大数立焉。凡十二律。黄锺为宫，太蔟为商，姑洗为角，林锺为征，南吕为羽。物以三成，音以五立。三与五如八，故卵生者八窍。律之初生也，写凤之音，故音以八生。黄锺为宫，宫者，音之君也，故黄锺位子，其数八十一，主十一月，下生林锺。林锺之数五十四，主六月，上生太蔟。太簇之数七十二，主正月，下生南吕。南吕之数四十八，主八月，上生姑洗。姑洗之数六十四，主三月，下生应锺。应钟之数四十二，主十月，上生蕤宾。蕤宾之数五十七，主五月，上生大吕。大吕之数七十六，主十二月，下生夷则。夷则之数五十一，主七月，上生夹锺。夹锺之数六十八，主二月，下生无射。无射之数四十五，主九月，上生仲吕。仲吕之数六十，主四月，极不生。征生宫，宫生商，商生羽，羽生角，角生姑洗，姑洗生应锺，比於正音，故为和。应锺，十月也，与正音比，故为和。和，从声也，一曰和也。应锺生蕤宾，不比正音，故为缪。日冬至，音比林锺，浸以浊。日夏至，音比黄锺，浸以清。以十二律应二十四时之变，甲子，仲吕之征也；丙子，夹锺之羽也；戊子，黄锺之宫也；庚子，无射之商也；壬子，夷则之角也。
　　古之为度量轻重，生乎天道。黄锺之律修九寸，物以三生，三九二十七，故幅广二尺七寸。古者幅比皆然也。音以八相生，故人修八尺。寻自倍，故八尺而为寻。有形则有声，音之数五，以五乘八，五八四十，故四丈而为匹。匹者，中人之度也，一匹而为制。秋分蔈定，蔈定而禾熟。蔈，禾穗、粟孚甲之芒也。定者，成也，故禾熟。〔药］#3读如诗有猫有虎之猫，古文作秒也。律之数十二，故十（三）「二」#4蔈而当一粟，十二粟而当一寸。律以当辰，音以当日。日之数十，十，从甲至癸日。故十寸而为尺，十尺而为丈。其以为量，十二粟而当一分，分，言其轻重分铢也。十二分而当一铢，十二铢而当半两。衡有左右，因倍之，故二十四铢为一两。天有四时以成一岁，因而四之，四四十六，故十六两而为一斤。三月而为一时，三十日为一月，故三十斤为一钧。四时而为一岁，故四钧为一石。其以为音也，一律而生五音，十二律而为六十音，因而六之，六六三十六，故三百六十音以当一岁之日。故律历之数，天地之道也。下生者倍，以三除之。上生者四，以三除之。锺律上下相生，诱不敏也。
　　太阴元始，建于甲寅，一终而建甲戌，二终而建甲午，三终而复得甲寅之元。岁徙一辰，立春之后，得其辰而迁其所顺。前三后五，百事可举。前后，太阴之前后也。太阴所建，蛰虫首穴而处，鹊巢乡而为户。太阴在寅，朱鸟在卯，勾陈在子，玄武在戌，白虎在酉，苍龙在辰。寅为建，卯为除，辰为满，巳为平，主生。午为定，未为执，主陷。申为破，主衡。酉为危，主杓。戌为成，主少德。亥为收，主大德。子为开，主太岁。丑为闭，主太阴。〔太阴〕#5在寅，岁名曰摄提格。其雄为岁星，舍斗、牵牛，以十一月与之晨出东方，东井、舆鬼为对。太阴在卯，岁名曰单阏，单，读明杨之明。岁星舍须女、虚、危，以十二月与之晨出东方，柳、七星、张为对。太阴在辰，岁名曰执徐。岁星舍营室、东壁，以正月与之晨出东方，翼、轸为对。太阴在巳，岁名日大荒落。岁星舍奎、娄，以二月与之晨出东方，角、亢为对。太阴在午，岁名曰敦牂。岁星舍胃、昴、毕，以三月与之晨出东方，氏、房、心为对。太阴在未，岁名曰协洽。岁星舍觜巂、参，以四月与之晨出东方，尾、箕为对。太阴在申，岁名曰涒滩。岁星舍东井、舆鬼，以五月与之晨出东方，斗、牵牛为对。太阴在酉，岁名曰作鄂。作，读昨。岁星舍柳、七星、张，以六月与之晨出东方，须女、虚、危为对。太阴在戌，岁名曰阉茂。岁星舍翼、轸，以七月与之晨出东方，营室、东壁为对。太阴在亥，岁名曰大渊献。岁星舍角、亢，以八月与之晨出东方，奎、娄为对。太阴在子，岁名困敦。困，读群。岁星舍氏、房、心，以九月与之晨出东方，胃、昴、毕为对。太阴在丑，岁名曰赤奋若。岁星舍尾、箕，以十月与之晨出东方，觜巂、参为对。
　　太阴在甲子，刑德合东方宫，常徙所不胜，合四岁而离，离十六岁而复合。所以离者，刑不得入中宫，而徙於木。太阴所居曰德，辰为刑。德，纲曰自倍因，柔曰徙所不胜。刑，水辰之木，木辰之水，金、火立其处。凡徙诸神，朱鸟在太阴前一，钩陈在后三，玄武在前五，白虎在后六，虚星乘钩陈，而天地袭矣。袭，和也。凡日，甲刚乙柔，丙刚丁柔，以至於癸。木生於亥，壮於卯，死於未，三辰皆木也。火生於寅，壮於午，死於戌，三辰皆火也。土生於午，壮於戌，死於寅，三辰皆土也。金生於巳，壮於酉，死於丑，三辰皆金也。水生於申，壮於子，死於辰，三辰皆水也。故五胜生一，壮五，终九，五九四十五，故神四十五日而一徙，以三应五，八徙而岁终。
　　凡用太阴，左前刑，右背德，击钩陈之冲辰，以战必胜，以攻必克。欲知天道，以日为主。六月当心，左周而行，分而为十二月，与日相当，天地重袭，后必无殃。
　　星，正月建营室，二月建奎娄，三月建胃，星宜言日。明堂月令：孟春之月，日在营室，仲春之月在奎、娄，季春之月在胃，此言星正月建营室，字之误也。四月建毕，五月建东井，六月建张，七月建翼，八月建亢，九月建房，十月建尾，十一月建牵牛，十二月建虚。
　　星分度：角十二，亢九，氏十五，房五，心五，尾十八，箕十一四分一，斗二十六，牵牛八，须女十二，虚十，危十七，营室十六，东壁九，奎十六，娄十二，胃十四，昂十一，毕十六，觜巂二，参九，东井三十，舆鬼四，柳十五，（七星）「星七」#6，张、翼各十八，轸十七，凡二十八宿也。
　　星部地名。角、亢：郑。氏、房、心：宋。尾、箕：燕。斗、牵牛：越。须女：吴。虚、危：齐。营室、东壁：卫。奎、娄：鲁。胃、昴、毕：魏。觜巂、参：赵。东井、舆鬼：秦。柳、七星、张：周。翼、轸：楚。岁星之所居，五谷丰昌。其对为冲，岁乃有殃。当居而不居，越而之他处，主死国亡。
　　太阴治春，则欲行柔惠，温凉。木德仁也，故柔凉也。太阴治夏，则欲布施宣明。火德阳也，故布施偏明也。太阴治秋，则欲修备缮兵，金德断割，故修兵也。太阴治冬，则欲猛毅刚强。纯阴闭固，水泽（水）［冰〕#7冻，故刚强也。三岁而改节，六岁而易常，故三岁而一饥，六岁而一衰，十二岁一康。康，盛也。
　　甲齐，乙东夷，丙楚，丁南夷，戊魏，巳韩，庚秦，辛西夷，壬卫，癸越，子周，丑翟，寅楚，卯郑；辰晋，巳卫，午秦，未宋，申齐，酉鲁，戌赵，亥燕。
　　甲乙寅卯，木也。丙丁巳午，火也。戊己四季，土也。庚辛申酉，金也。壬癸亥子，水也。水生木，木生火，（毋）〔火〕#8生土，土生金，金生水。子生母曰义，母生子曰保，子母相得曰专。母胜子曰制，子胜母曰困。以胜击杀，胜而无报。以专从事而有功。以义行理，名立而不堕。以保畜养，万物蕃昌。以困举事，破减死亡。
　　北斗之神有雌雄，十一月始建於子，月从一辰。州雄左行，雌右行，五月合午谋册，十一月合子谋德。太阴所居辰为厌日，厌日不可以举百事。堪舆徐行，雄以音知雌。故为奇辰。数从甲子始，子母相求，所合之处为合。十日十二辰，周六十日，凡八合。合於岁前则死亡，合於岁后则无殃。甲戌，燕也。乙酉，齐也。丙午，越也。丁巳，楚也。庚申，秦也。辛卯，戎也。壬子，代也。癸亥，胡也。戊戌、己亥，韩也。己酉、己卯，魏也。戊午、戊子，八合天下也。太阴、小岁、星、日、辰，五神皆合，其日有云气风雨，国君当之。天神之贵者，莫贵於青龙，或曰天一，或曰太阴。太阴所居，不可背而可乡。北斗所击，不可与敌。天地以设，分而为阴阳阳生於阴，阴生於阳。阴阳相错，四维乃通。或死或生成。蚑行喙息孔窍肢体皆通於天。天（地）〔有〕#9九重九窍。天有四时，以制十二月四肢，者也六莫贵於人，以使十二节。天有十二月三百六十日人亦有十二肢，十节。故举事而不顺天者以日冬至数来岁正月朔日民食足。不满五十日，日一斗。有余日，日益一升。有其岁司也：
　　摄提格之岁，格，起。言万物承阳而起也。岁早水晚旱，稻疾，蚕不登，登，成也。菽麦昌，民食四升。寅，在甲曰阏蓬。言万物锋芒欲出，拥遏未通，故曰阏蓬也。
　　单阏之岁，单，尽。阏，止也。言阳气推万物而起，阴气尽止也。岁和，稻菽麦蚕昌，民食五升。卯，在乙曰旗蒙。在乙，言蒙物遏
　　蒙甲而出，故曰旃蒙也。
　　执徐之岁，执，蛰。徐，舒也。言伏蛰之物皆散舒而出也。岁早旱晚水，小饥，蚕闭，麦熟，民食三升。辰，在丙曰柔兆。在丙，万物皆生枝布叶，故曰柔兆也。
　　大荒落之岁，荒，大也。方万物炽盛而大出，霍然落落大布散。岁有小兵，蚕小登，麦昌，菽疾，民食二升。巳，在丁曰强圉。在丁，言万物刚盛，故曰强圉也。
　　敦牂之岁，言万物皆盛壮也。敦牂，敦，盛，牂，壮也。岁大旱，蚕登，稻疾，菽麦昌，禾不为，民食二升。午，在戊曰着雍。在戊，言位在中央，万物繁养四方，故曰着雍也。
　　协洽之岁，协，和。洽，合也。言阴欲化万物和合。岁有小兵，蚕登，稻昌，菽麦不为，民食三升。未，在巳曰屠维。在巳，言万物各成其性，故曰屠维。屠，别。维，离也。
　　涒滩之岁，涒，大。滩，修也。言万物皆修其精气也。岁和，小雨行，蚕登，菽麦昌，民食三升。申，在庚曰上章。在庚，言阴气上升，万物毕生，故曰上章也。
　　作鄂之岁，作鄂，零落也。万物皆陊落。岁有大兵，民疾，蚕不登，菽麦不为，禾虫，民食五升。酉，在辛曰重光。在辛，言万物就成熟。其煌煌，故曰重光也。
　　掩茂之岁，掩，蔽。茂，胃。闷万物皆蔽冒。岁小饥，有兵，蚕不登，麦不为昌，民食七升。戌，在壬曰玄黓。在壬，言岁终包任万物，故曰玄黓也。
　　大渊献之岁，渊，藏。献，迎也。言万物终於亥，大小深藏窟伏以迎阳。岁有大兵，大饥，蚕开，菽麦不为，禾虫，民食三升。
　　困敦之岁，困，混。敦，沌也。言阳气皆混沌，万物牙孽也。岁大雾起，大水出，蚕稻菽麦昌，民食三斗。子，在癸曰昭阳。在癸，言阳气始萌，万物合生，故曰昭阳。
　　赤奋若之岁，奋，起也。若，顺也。言阳奋物而起之，无不顺其性也。赤，阳色。岁有小兵，早水，蚕不出，稻疾，菽不为，麦昌，民食一升。
　　正朝一作月。夕，先树一表东方，操一表却去前表十步，以参望日始出北廉。日直入，又树一表於东方，因西方之表以参望日，入北廉则定东方。两表之中，与西方之表，则东西之正也。日冬至，日出东南维，入西南维。至春、秋分、日出东中，入西中。夏至，出东北维，入西北维，至则正南。
　　欲知东西南北广袤之数者，立四表以为方一里距，先春分若秋分十余日，从距北表参望日始出及旦，以候相应，相应则此与日直也。辄以南表参望之，以入前表数为法，除举广，除立表袤，以知从此东西之数也。假使视日出，入前表中一寸，是寸得一里也。一里积万八千寸，得从此东万八千里。视日（万）〔方〕#11入，入前表半寸，则半寸得一里。半寸而除一里积寸，得三万六千里，除则从此西里数也。并之东西里数也，则极径也。
　　未春分而直，已秋分而不直，此处南也。未秋分而直，已春分而不直，此处北也。分、至而直，此处南北中也。从中处欲知中南也，未秋分而不直，此处南北中也。从中处欲知南北极远近，从西南表参望日，日夏至始出与北表参，则是东与东北表等也，正东万八千里，（则从中北亦万八千里）#12则从中北亦万八千里也。倍之，南北之里数也。其不从中之数也，以出入前表之数益损之，表入一寸，寸减日近一里，表出一寸，寸益远一里。
　　欲知天之高，树表高一丈，正南北相去千里，同日度其阴，北表二尺，南表尺九寸，是南千里阴短寸，南二万里则无景，是直日下也。阴二尺而得高一丈者，南一而高五也，则置从此南至日下里数，因而五之，为十万里，则天高也。若使景与表等，则高与远等也。
　　淮南鸿烈解卷之六竟
　　#1『为』字脱，据集解本补。
　　#2集解本『土』作『上』。
　　#3『蔈』字脱，据集解本补。
　　#4吴本、名家评本『三』作『二』。
　　#5『太阴』二字脱，据吴本、名家评本补。
　　#6『七星』当作『星七』。据吴本、名家评本改。
　　#7『水』，当作『冰』。据集解本改。
　　#8『毋』当作『火』。据吴本、名家评本改。
　　#9『天地九重』，吴本、名家评本作『天有九重』。
　　#10『壁』字脱，据集解本补。
　　#11『万』，当作『方』。据集解本改。
　　#12『则从中北亦万八千里』，衍文，据集解本删。

　　淮南鸿烈解卷之七
　　太尉祭酒臣许慎记上
　　地形训上
　　纪东西南北山川薮泽，地之所载，万物形兆所化育也，故〔曰地〕#1形，因以题篇。
　　地形之所载，六合之间，四极之内，六合，已说在原道。四极，四方之极。无复有外，故谓之内也。昭之以日月，经之以星辰，纪之以四时，要之以太岁。要，正也。以太岁所在正天时也。天地之间，九州八极，八极，八方之极也。土有九山，山有九塞，泽有九薮，风有八等，水有六品。何谓九州？东南神州曰农土，东南辰为农祥，后稷之所经纬也，故曰农土也。正南次州曰沃土，沃，盛也。五月建午，稼穑盛张，故曰沃土也。西南戎州曰滔土，滔，大也。七月建申，五谷成大，故曰滔土也。正西弇州曰并土，并，犹成也。八月建酉，百谷成熟，故曰并土也。正中冀州曰中土，冀，大也。四方之主，故曰中土也。西北台州曰肥土，正北济州曰成土，未闻。东北薄州曰隐土，薄，犹平也。隐气所隐藏，故曰隐土也。正东阳州曰申土，申，复也。阴气尽於北，阳复气起东北，故曰申土。何谓九山？会稽、泰山、王屋、首山、太华、岐山、太行、羊肠、孟门。会稽山在会稽郡。泰山今在泰山郡，是为东岳。王屋山在今河东
　　恒县东北，〔沈水〕#2所出也。首山在蒲坂县南河曲之中，伯夷所隐。太华，今弘农阴山也，是为西岳。岐山，今扶风汉阳县北，周家所邑也。太行，在今上党太行关，直河内野王县是也。羊肠，山名也。说苑曰：桀之居，左河、济，右太华，伊阙在其南，羊肠在其北。今太原晋阳西北九十里，通河西、上郡，关曰羊肠圾，是孟门，太行之限也。何谓九塞？曰大汾、渑阨、荆阮、方城、殽阪、井陉、令疵、句注、居庸。太汾在晋。渑阨，今弘农渑池是也。荆阮、方城皆在楚。殽阪，弘农郡渑池殽钦吟是也。井陉在常山，通太原关是也。令疵在辽西。句注在雁门，阴馆句注是也。居庸在上谷阻阳之东，通运都关是也。何谓九薮？薮，泽。曰越之具区，具区在吴越之间也。楚之云梦，云梦在南郡华容也。秦之阳纡，阳纡，盖在冯翊池阳，一名具圃。晋之大陆，大陆，魏献子所游，焚焉而死者是也。郑之圃田，圃田在今河南中牟，传曰：郑有原圃，犹秦之具圃也，吾子取其麋鹿，以闲弊邑，是也。宋之孟诸，孟诸在今梁园，睢阳东北泽是也。齐之海隅，海隅犹崖，盖近海滨是也。赵之巨鹿，今巨鹿广阿泽是也。燕之昭余，昭余，今太原郡是，古者属燕也。何谓八风？东北曰炎风，艮气所生，日融风也。东风曰条风，震气所生也，一曰明庶风。东南曰景风，巽气所生也，一曰清明风。南方曰巨风，杂气所生也，一曰凯风也。西南曰凉风，坤气所以生也。西方曰飂风，兑气所生也。西北曰丽风，乾气所生也，一曰闾阖风。北方曰寒风。坎气所生也，一曰广莫风。何谓六水？曰河水、赤水、辽水、黑水、江水、淮水。河水出昆仑东北陬。赤水出其东南陬。辽水出碣石山，自塞北东流，直辽东之西南入海。黑水在雍州。江水出岷山，在蜀西徼〔外］#3，淮水出桐栢山南平阳也。
　　阖四海之内，东西二万八千里，南北二万六千里，子午为经，卯酉为纬，言经短纬长也。水道八千里，通谷其名川六百，陆径三千里。陆径，邪径也。陆，地也。禹乃使太章步自东极，至于西极，二亿三万三千五百里七十五步。使竖亥步自北极，至于南极，二亿三万三千五百里七十五步。太章、竖亥，善行人，皆禹臣也。海内东西短，南北长，极内等也。凡鸿水渊薮，自三百仞以上，二亿三万三千五百五十里，有九渊。禹乃以息土填洪水以为名山，息土不耗减，掘之益多，故以填洪水也。名山，大山也。掘昆仑虚以下地，掘犹平也。地或作池。中有增城九重，其高万一千里百一十四步二尺六寸。中，昆仑虚中也。增，重也。有五城十二楼，见括地像。此盖诞，实未闻也。上有木禾，其修五寻，上，昆仑虚上也。五寻，长三十五尺。珠树、玉树、璇树、不死树在其西，在木禾之西也。沙棠、琅玕在其东，皆玉名也。在木禾之东也。一说沙棠木名也。吕氏春秋曰：果之美者，沙棠之实也。绛树在其南，绛，赤也。碧树、瑶树在其北。碧，青玉也。木禾之北。旁有四百四十门，面有十门也。门间四里，里间九纯，纯丈五尺，纯，量名也。旁有九井玉横，维其西北之隅，横，犹光也。横或作彭，彭，受不死药器也。北门开，以内不周之风。倾宫、旋室、倾宫，宫满一须曰中也。旋室，以旋玉饰室也。一说室璇玑关可转旋，故曰旋室。县圃、凉风、樊桐在昆仑阊阖之中，阊阖，昆仑虚门名也。县圃、凉风、樊桐皆昆仑之山名也。樊，读如麦饭之饭。是其疏圃。疏圃之池，浸之黄水，黄水三周复其原。原，本。是谓丹水，饮之不死。河水出昆仑东北陬，贯渤海，入禹所导积石山。渤海，大海也。河水自昆仑由地中行，禹导而通之，至积石山。书曰：河出积石。入，犹出也。赤水出其东南陬，西南注南海丹泽之东。赤水之东，弱水出自穷石，穷石，山名也，在张掖。北塞水也。至于合黎，余波入于流沙，绝流沙南至南海。绝，犹过也。流沙，流行也。洋水出其西北陬，入于南海羽民之南。洋水经陇西氏道，东至武都为汉阳，或作养〔水〕#4也。凡四水者，帝之神泉，以和百药，以润万物。昆仑之丘，或上倍之，假令高万里，倍之二万里。是谓凉风之山，登之而不死。或上倍之，是谓悬圃，登之乃灵，能使风雨。或上倍之，乃维上天，登之乃神，是谓太帝之居。太帝，天帝。
　　扶木在阳州，日之所昲。扶木，扶桑也，在汤谷之南。昲，犹照也。（过）#5阳州，东方也。昲、读无枝□之□也。建木在都广，建木，其状如生，引之有皮，若璎黄蛇，叶若罗。都广，南方山名也。众帝所自上下，日中无景，呼而无向，盖天地之中也。众帝之从都广山上天还下，故曰上下。日中时，日直人上，无有晷，故曰盖天地之中。若木在建木西，末有十日，其华照下地。末，端也。若木端有十日，状如莲华。华，犹光也，光照其下也。
　　九州之大，纯方千里。纯，缘也。亦曰量名也。九州之外，乃有八殥，亦方千里：殥，犹远也。殥，读胤嗣之胤。自东北方曰大泽，曰无通；大泽丶无通，皆薮名也。东方曰大渚，曰少海；水中可居者曰渚。东方多水，故曰少海，亦泽名也。东南方曰具区，曰元泽；元，读常山人谓伯为穴之穴也。南方曰大梦，曰浩泽；梦，云梦也。浩亦大也。西南方曰渚资，曰丹泽；盖近丹水，因其名，故曰丹泽也。西方曰九区，曰泉泽；西北方曰大夏，曰海泽；北方曰大冥，曰寒泽。北方多寒水，故曰寒泽也。凡八殥八泽之云，是雨九州。
　　八殥之外，而有八弦，弦，维也。维落天地而为之表，故曰弦也。亦方千里：自东北方曰和丘，曰荒土；凤所自歌，鸾所自舞，名曰和丘，曰荒土也。东方曰棘林，曰桑野；东南方曰大穷，曰众女；南方曰都广，曰反户；都广，国名也。山在此国，因复曰都广山。言其在乡曰之南，皆为北乡户，故反其户也。西南方曰焦侥，曰炎土；焦侥，短人之国也，畏不满三尺。西方曰金丘，曰沃野；西方；金位也，因为金丘。沃，犹白也。西方白，故曰沃野也。西北方曰一目，曰沙所；国人一目，在面中央。沙所，盖流沙所出也。一曰泽名也。北方曰积冰，曰委羽；北方寒冰所，因以为名。积冰也。委羽，山名也。在北极之，不见日也。凡八弦之气，是出寒暑，以合八正，必以风雨。八正，八风之正也，以风雨八弦之内。
　　八弦之外，乃有八极：自东北方曰方土之山，苍门；东北木将用事，音之始也，故曰苍门。东方曰东极之山，曰开明之门；明者，阳也，日之所出也，故曰开明之门。东南方曰波母之山，曰阳门；东南月建在巳，纯阳用事，故曰阳门，据天下诸城，东南角门皆阳门，其是类也。南方曰南极之山，曰暑门；南方盛阳，积温所在，故曰暑门。西南方曰编驹之山，曰白门；西南月建在申，金气之始也。金气白，故曰白门。西方曰西极之山，曰阊阖之门；西方八月建酉，万物成济；将可及收敛。阊，大也。阖，闭也。大聚万物而闭之，故曰阊阖之门也。西北方曰不周之山，曰幽都之门；幽，阖也。都，聚也。玄冥将始用事，顺阴而聚，故曰幽都之门。北方曰北极之山，日寒门。积寒所在，故曰寒门。凡八极之云，是雨天下；八门之风，是节寒暑；八弦、八夤、八泽之云，以雨九州而和中土。中土，冀州。
　　东方之美者，有医毋闾之珣玗琪焉。医毋闾，山名，在辽东属国。珣玗琪，玉名也。
　　东南方之美者，有会稽之竹箭焉。会稽山在今会稽山阴县之南，禹所葬。竹箭，今会稽郡、出好竹箭是也。南方之美者，有梁山之犀象焉。梁山在会稽。长沙湘南，有犀角、象牙，皆物之珍也。西南方之美者，有华山之金石焉。金，美金也。石，含玉之石也。华山，今弘农华阴山南是也。西方之美者，有霍山之珠玉焉。出夜光之珠，玉色之玉也。今河东永安县也。西北方之美者，有昆仑之球琳、琅玕焉。球琳、琅玕，皆美玉也。北方之美者，有幽都之筋角焉。古之幽都在鹰门以北，其畜宜牛羊马，出好筋角，可以为弓弩。东北方之美者，有斥山之文皮焉。斥，读斥丘之斥。文皮，豹虎之皮也。传曰：无终子使盂乐因魏庄子纳豹虎之皮也，以请和诸戎是也。中央之美者，有岱岳以生五谷桑麻，鱼盐出焉。岱岳，泰山也。王者禅代所祠，因曰岱岳也。五谷、桑麻、鱼盐，所养人者。出，犹生也。
　　凡地形：东西为纬，南北为经，山为积德，川为积刑。山仁，万物生焉，故为积德。川水智，智制断，故为积刑也。论语曰：仁者乐山，智者乐水是也。高者为生，下者为死；高者，阳，主生，下者阴，主死。丘陵为牡，溪谷为牝。丘陵高敞，阳也，故为牡。溪谷污下，阴也，故为牝。水圆折者有珠，方折者有玉。圆折者，阳也。珠，阴中之阳。方折者，阴也。玉，阳中之阴也。皆以其类也。清水有黄金，龙渊有玉英。清水澄，故黄金出焉。龙渊，龙所出游渊也。玉英转化，有精光也。土地各以其类生，是故山气多男，泽气多女，障气多暗，风气多聋，林气多癃，木气多伛，自此上至山气多男，皆生子多有此病也。岸下气多肿，石气多力，象石坚也。险阻气多瘿，上下险阻，气冲喉而结，多瘿咽也。暑气多夭，夭折不终也。寒气多寿，谷气多痹，丘气多狂，衍气多仁，下而污者为衍也。陵气多贪，轻土多利，重土多迟，利，疾。清水音小，浊水音大，音，声。湍水人轻，迟水人重，湍，急流悍水也。中土多圣人。皆象其气，皆应其类。故南方有不死之草，北方有不释之（水）〔冰〕#6，南方温，故草有不死者。北方寒，故冰有不泮释也。东方有君子之国，东方木德仁，故有君子之国也。其人〔衣］#7冠带剑食兽，使二（大）［文〕#8虎也。西方有形残之尸。寝居直梦，人死为鬼，西方金，金断割攻战之事，有形残之尸也。寝，寐也。居，处也。金气方刚，故其寝寐处梦，悟如其梦，故曰直梦。不终其命，死而为鬼，能为祆怪病人也。一说曰，形残之尸於是以两乳为目，肚脐为口，操干戚以舞，（无梦）#9天神断其手，后天帝断其首也。故寝居直梦。磁石上飞，云母来水，土龙致雨，燕鹰代飞，汤遭早，作土龙以像龙。云从龙，故致雨也。燕，玄鸟也，春分而来，雁春分而北诣漠中也，燕秋分而去，雁秋分而南诣彭蠡，故曰代飞也。代，更也。蛉蟹珠龟，与月盛衰。与，犹随也。是故坚土人刚，弱土人肥，炉土人大，沙土人细，炉，读纑绳之纑也。细，小也。息土人美，耗土人丑。食水者善游能寒，鱼鳖鹥骛之属是也。食土者无心而慧，丘蚓之属是也。食木者多力而奰，态罴之属是也。奰，烦肠黄理也，奰，读内奰干中国之奰，近鼻也。食草者善走而愚，麋鹿之属是也。食叶者有丝而蛾蚕是也。食肉者勇敢而捍，虎豹鹰鹯之属是也。食气者神明而寿，仙人松、乔之属是也。食谷者知慧而夭，不食者不死而神。凡人民禽兽万物贞虫，各有以生，贞虫，诸细要之属也。或奇或偶，或飞或走，莫知其情。唯知通道者，能原本之。
　　天一，地二，人三。一，阳。二阴也。人生於天地，故曰三也。三三而九，九九八十一。一主日，曰数十，十，从甲至癸也。日主人，人故十月而生。八九七十二，二主偶，偶以承奇，奇主辰，辰主月，月主马，马故十二月而生。七九六十三，三主斗，斗主犬，犬故三月而生。六九五十四，四主时，时主彘，彘故四月而生。五九四十五，五主音，音主猨，猨故五月而生。四九三十六，六主律，律主麋鹿，麋鹿故六月而生。三九二十七，七主星，星主虎，虎故七月而生。二九十八，八主风，风主虫，虫故八月而化。鸟鱼皆生於阴，阴属於阳，故乌鱼皆卵生。鱼游於水，鸟飞於云，故立冬燕雀入海，化为蛤。万物之生而各异类，蚕食而不饮，蝉饮而不．食，蜉蝣不饮不食，介鳞者夏食而冬蛰。介，甲，龟鳖之属也。鳞，鱼龙之属。齕吞者，八窍而卵生。鸟鱼之属。嚼咽者，九窍而胎生。四足者，无羽翼。戴角者，无上齿。无角者，膏而无前。膏，豕也。熊猿之属。无前，肥从前起也。有角者，指而无后。指，牛羊麋之属也。无后，肥从后起也。昼生者类父，夜生者似母。至阴生牝，至阳生牡。夫熊罴蛰藏，飞鸟时移。是故白水宜玉，黑水宜砥，砥则卓石也。青水宜碧，赤水宜丹，黄水宜金，清水宜龟，汾水蒙浊而宜麻，济水通和而宜麦，河水中浊而宜菽，雒水轻利而宜禾，渭水多力而宜黍，汉水重安而宜竹，江水肥仁而宜稻。平土之人，慧而宜五谷。
　　淮南鸿烈解卷之七竟
　　#1『曰地』二字脱，据集解本补。
　　#2『沇水』二字脱，据集解本补。
　　#3『外』字脱，据集解本补。
　　#4『水』字脱，据集解本补。
　　#5『过』，衍字。据集解本删。
　　#6『水』，『冰』字之误，据集解本改。
　　#7『衣』据集解本补。
　　#8『大』，『文』字之误。据集解本改。
　　#9『无梦』，衍文，据集解本删。

　　淮南鸿烈解卷之八
　　太尉祭酒臣许慎记上
　　地形训下
　　东方川谷之所注，日月之所出，其人兑形小头，隆鼻大口，鸢肩企行，窍通於目，筋气属焉，苍色主肝，长大早知而不寿。其地宜麦，多虎豹。
　　南方阳气之所积，暑湿居之，其人修形兑上，大口决眦，窍通於耳，血脉属焉，赤色主心，早壮而夭。其地宜稻，多兕象。
　　西方高土川谷出焉，日月入焉，其人面末偻，修颈印行，窍通於鼻，末，犹脊也。皮革属焉，白色主肺，勇敢不仁。其地宜黍，多旄犀。旄，读近绸缪之缪，急气言乃得之。
　　北方幽晦不明，天之所闭也，寒水之所积也，蛰虫之所伏也，其人翕形短颈，翕读胁干之胁。大肩下尻，窍通於阴，骨干属焉，黑色主肾，其人憃愚，禽兽而寿。憃，读人谓意然无知之意也。笼口言乃得。其地宜菽，菽，豆也。多犬马。传曰：冀之北土，马之所生。言燕代出马也。
　　中央四达，风气之所通，雨露之所会也。其人大面短颐，美须恶肥，窍通．於口，肤肉属焉，黄色主胃，慧圣而好治。其地宜禾，多牛羊及六畜。木胜土，土胜水，水胜火，火胜金，金胜木，故禾春生秋死，禾者木，春木王而生，秋，金王。而死。菽夏生冬死，豆，火也。夏火王而生，冬二水王四死。麦秋生夏死，麦，金也。金王而生，火王而死也。荠冬生中夏死。荠，水也，水王而生，土王而死也。木壮水老火生金囚土死，火壮木老土生水囚金死，土壮火老金生木囚水死，金壮土老水生火囚木死，水壮金老木生土囚火死。音有五声，宫其主也。五声，官商角征羽也。宫在中一央，故为主也。色有五章，黄其主也。味有五变，甘其主也。位有五材，土其主也。是故炼土生木，炼木生火，炼火生云，云，金气所生也。炼云生水，炼水反土。炼甘生酸，炼酸生辛，炼辛生苦，炼苦。生咸，炼咸反甘。炼，犹治也。变宫生征，变征生商，变商生羽，变羽生角，变角生宫。变，犹化也。是故以水和土，以土和火，以火化金，以金治木，木复反土。五行相治，所以成器用。土，本也。故曰五行相生，所以成器用。
　　凡海外三十六国：自西北至西南方，有修股民，天民，肃慎民，修，长也。股，脚也。天民，肃慎，皆有国名也。传曰：肃慎，燕，毫，吾北土。是云西方，党独西方之国自复有之邪。一曰：肃，敬也，慎，畏也。白民，沃民，女子民，丈夫民，白民，白身民，被发，发亦白。女子民，其貌无有须，皆如女子也。丈夫民，其状皆如丈夫，衣黄衣冠带剑。皆西方之国也。奇股民，一臂民，三身民。奇，只也。股，脚也。言其人一臂一手一鼻也。三身民，盖一头有三身。皆西方之国也。自西南至东南方，结胸民，讙头国民，裸国民，三苗民，交股民，不死民，穿胸民，反舌民，三苗，国名也，在豫章之彭蠡。交股民，脚相交切。不死民，不食也。穿胸，胸前穿孔达背。反舌民，不可知而自相晓。一说：舌本在前，不向喉，故曰反舌也。南方之国名也豕喙民，凿齿民，三头民，修臂民。豕喙民，其喙如豕。凿齿民，吐一齿出口下，长三尺也三头民，身有三头也。修臂民，一国民皆长臂，臂长於身也。皆南方之国也。自东南至东北方，有大人国，君子国，东南炉土，故人大也。君子国，已说在上章也。黑齿民，玄股民，其人黑齿，食稻啖蛇，在汤上谷。玄股民，其股黑，两鸟夹之，见山海经也。毛民，劳民。其人体半生毛，若矢旋也。劳民，正理躁扰不定也。皆东方国也。自东北至西北方，有跂踵民，句婴民，跂踵民，踵不至地，以五指行也。句婴，读为九婴。北方之国也。深目民，无肠民，柔利民，皆北方之国也。一目民，无继民。一目民，目在面中央。无继民，其人盖无嗣也。北方之国也。
　　雒棠，武人在西北陬，皆日所入之山名也。硥鱼在其南。硥鱼，如鲤鱼也，有神圣者，乘行九野，在无继民之南。硥读如蚌也。有神二人连臂为帝候夜，在其西南方。连臂大呼夜行。三珠树在其东北方，有玉树在赤水之上。昆仑，华丘在其东南方，在无继民之东南也。爰有遗玉，青马，视肉，其人不知言也。杨桃，甘楂，甘（革）〔华］#1，百果所生。皆异物也。在木日果，在地曰蓏也。和丘在其东北陬，四方而高曰丘，鸾所自歌，凤所自舞，故曰和丘。在无继民东北陬也。三桑，无枝在其西，夸父，耽耳在其北方。耽耳，耳垂在肩上。耽，读褶衣之褶。或作摄，以两手摄耳，居海中。夸父弃其策，是为邓林。夸父，神兽也，饮河、渭不足，将饮西海，未至，道渴死。见山海经。策，杖也，其杖生木而成林。邓，犹木也。一曰仙人也。昆吾丘在南方，昆吾，楚之祖祝融之孙，陆终之子，为夏伯也。诗云，昆吾，夏桀也。轩辕丘在西方，轩辕，黄帝有天下之号也。巫咸在其北方，巫咸，知天道，明吉凶。立登保之山，旸谷、搏桑在东方。旸谷，日之所出也。槫桑，在登保之山东北方也。有娀在不周之北，长女简翟，少女建痹。有娀，国名也。不周，山名也。娀读如嵩高之嵩。姊妹二人在瑶台也，帝誉之妃也。天使玄鸟降卯，简翟吞之，以生契，是为玄王，殷之祖也。诗云，天命玄鸟，降而生商也。西王母在流沙之濒。地理志曰，西王石室，在金城临羌西北塞外也。乐民、拏闾在昆仑弱水之洲。水中可居曰州。三危在乐民西。三危，西枫之山名也。宵明、烛光在河洲，所照方千里。洲，水中所居者。烛光所照者方千里。龙门在河渊。湍池在昆仑。龙门在河中冯翊夏阴界也。玄耀、不周、玄耀，水名。一曰山名。申池在海隅。海隅，薮也。孟诸在沛。孟诸，宋泽也，在睢阳东北。少室、太室在冀州。少室、太室在阳城，嵩高山之别名。冀，尧都冀州。冀为天下之号也。
　　烛龙在雁门北，蔽于委羽之山，不见日，其神人面龙身而无足。蔽，至也。委羽，北方山名也。一日，龙衔烛以照太阴，盖长千里，视为画，暝为夜，吹为冬，呼为夏。后稷垄在建木西，建木在都广。都广，南方泽名。说其山，说其泽。垄、家也。其人死复苏，其半鱼，在其间。南方人死复生，或化为鱼，在都广建木间。流黄、沃民在其北方三百里，狗国在其东。雷泽有神，龙身人头，鼓其腹而熙。雷泽，大泽也。鼓，击也。熙，戏也。地理志曰，禹贡雷泽在济阴城阳西北，城阳有尧冢。
　　江出岷山，东流绝汉入海，左还北流，至于开母之北，右还东流，至于东极。岷山在蜀西激水。绝，犹过也。开母，山名也，在东海中。河出积石。睢出荆山。河源出昆仑，伏流地中方三千里，禹导而通之，故出积石。积石山在金城郡河关县西南。荆山，禹贡北条，荆山在左冯翊怀得县之南，下有荆漂原，雍州浸也。淮出桐栢山。睢出羽山。桐栢山在上党。清漳出楬戾。浊漳出发包。楬戾山在上党治。发包山，一名鹿苦山，亦在上党长子。二漳合流，经魏郡入清河也。济出王屋。时、泗、沂出台、台、术。王屋山在河东垣县东北。时、泗、沂皆水名。台、台、术皆山名。处则未闻也。洛出猎山。猎山在北地西北夷中，洛东南流入渭，诗云，瞻彼洛矣，惟水泱泱是也。汶出弗其，流合於济。弗其山在北海朱虚县东也。汉出嶓冢。泾出薄落之山。嶓冢山，汉阳县西界，汉水所出，南入广汉，东南至雍州入江。薄落之山，一名笄头山，安定临泾县西，禹贡泾水所出，东南至阳陵大渭。渭出鸟鼠#2同穴。伊出上魏。鸟鼠同穴山在垄西首阳西南，直渭水出，东会于澧，又入河，雍州川也。上魏；山名也，处则未闻。雒出熊耳。熊耳山在京师止维之西北也。浚出华窍。维出覆舟。汾出燕京。燕京，山名也。在太原汾阳，汾水所出。西南至汾阳，冀州浸。衽出濆熊，淄出目饴。目饴，山名。丹水出高褚。高褚，一名冢领山，在京兆上雒，丹水所出。东至均入沔也。股出嶕山。镐出鲜于。凉出茅卢、石梁。鲜于、茅卢、石梁，皆山名也。汝出猛山。淇出大号。猛山一名高陵山，在汝南定陵县，汝水所出，东南至新蔡入淮。大号山在河内邛县北，或曰在临虑西也。晋出龙山结给，合出封羊。结给合一名也。龙山在晋阳之西北，晋水所出，东入汾。封羊，山名也。辽出砥石。釜出景。砥石，山名，在塞外，辽水所出，南入海。景山在邯郸西南；釜水所出，南泽入漳，其原浪沸涌，正势如釜中汤，故曰釜，今谓之釜口。岐出石桥。呼池出鲁平。鲁平，山名也。呼池并州之浸也，今中山汉昌呼沱河是也。泥涂渊出樠山。樠，读人姓樠氏之樠。维湿北流出於燕。流於北燕，北，塞外也。
　　诸稽、摄提，条风之所生也。诸稽，摄提，天神之名也。艮为条风也。通视，明庶风之所生也。通视，天神也。明庶风，震卦之所生也。赤奋若，清明风之所生也。赤奋若，天神也。巽为清明风也。共工，景风之所生也。共工；天神也，人面蛇身。离为景风也。诸比，凉风之所生也。诸比，天神也。坤为凉风也。皋稽，阊阖风之所生也。皋稽，天神也。兑为阊阖风。隅强，不周风之所生也。隅强，天神也。乾为不周风。穷奇，广莫风之所生也。穷奇，天神也。在北方道，足乘雨龙，其
　　形如虎。坎为广莫风也。
　　突生海人，突，人之先人。海人生若菌，菌，读下群之群。若菌生圣人，圣人生庶人，凡容者生於庶人。羽嘉生飞龙，飞龙、羽嘉，飞虫之先。飞龙有翼。飞龙生凤凰，凤凰生鸾鸟，鸾乌生庶鸟，凡羽者生於庶鸟。毛犊生应龙，应龙生建马，建马生麒麟，麒麟生庶兽，凡毛者生於庶兽。介鳞生蛟龙，介鳞，鳞虫之先。蛟龙，有鳞甲之龙也。蛟龙生鲲鲠，鲲鲠生建邪，建邪生庶鱼，凡鳞者生於庶鱼。介潭生先龙，介，国也，龟之先。潭，读谭国之谭。先龙生玄鼋，玄鼋生灵龟，灵龟生庶龟，凡介者生（庶於〔於庶〕#3龟。暖湿生容，暖，一读膜，当风乾燥之貌也。暖湿生於毛风，毛风生於湿玄，湿玄生羽风，羽风生暖介，暖介生鳞薄，鳞薄生暖介。五类杂种兴乎外，肖形而蕃。肖，像也，言相代象而蕃多也。曰冯生阳阏，曰冯，木之先也。阳阏生乔如，乔如生干木，干木生庶木，凡根拔木者生於庶木。根拔生程若，根拔，根生之草先也。程若生玄玉，玄玉生醴泉，醴泉生皇辜，皇辜生庶草，凡根茇草者生於庶草。
　　海闾生屈龙，海闾，浮草之先生。屈龙，
　　游龙，鸿也。诗云，阳有游龙，言屈，字之误。屈龙生容华，容华，芙蓉草花。容华生蔈，蔈，流也，无根水中草也。蔈生萍藻，萍藻生浮草，凡浮生不根茇者生於萍藻。
　　正土之气也御乎埃天，埃天五百岁生缺，缺五百岁生黄埃，黄埃五百岁生黄澒，黄澒五百岁生黄金，黄金，惟石名也。中央数五，故五百岁而一化。澒，水银也。黄金千岁生黄龙，入藏生黄泉，黄泉之埃上为黄云，阴阳相薄为雷，激扬为电，上者就下，流水就通，而合于黄海。黄海，中央之海。偏土之气御乎清天，清天八百岁生青曾，青曾八百岁生青澒，青澒八百岁生青金，青金八百岁生青龙，东方木，色青，其数八，故八百岁而一化也。青龙
　　入藏生清泉，清泉之埃上为青云，阴阳相薄为云雷，激扬为电，上者就下，流水就通，而合于青海。东方之海。壮土之气御于赤天，赤天七百岁生赤丹，赤丹七百岁生赤澒，赤澒七百岁生赤金，南方火，其色赤，其数七，故七百岁而一化也。赤金千岁生赤龙，赤龙入藏生赤泉，赤泉之埃上为赤云，阴阳相薄为雷，激扬为电，上者就下，流水就通，而合于赤海。南方之海。弱土之气御于白天，白天九百岁生白礜，白礜九百岁生白澒，白澒九百岁生白金，白金，白礜，礜石也。白澒，水银也。西方金，色白，其数九，故九百岁而一化也。白金千岁生白龙，白龙入藏生白泉，白泉之埃上为白云，阴阳相薄为雷，激扬为电，上者就下，流水就通，而合于白海。西方之海。牝土之气御于玄天，玄天六百岁生玄砥，玄砥，黑石。玄砥六百岁生玄澒，玄澒六百岁生玄金，北方水，其色黑，其数六，故六百岁而一化也。玄金千岁生玄龙，玄龙入藏生玄泉，玄泉之埃上为玄云，阴阳相薄为雷，激扬为电，上者就下，流水就通，而合于玄海。北方之海。上者就下，天气复从天流下也。其道流之水皆入于海也。
　　淮南鸿烈解卷之八竟
　　#1『革』，『华』字之误，据集解本改。
　　#2『 』，『鼠』字之误，据集解本改。
　　#3『庶於』当作『於庶』，据集解本改正。

　　淮南鸿烈解卷之九
　　太尉祭酒臣许慎记上
　　时则训上
　　则，法也，四时、寒暑、十二月之常法，故曰时则，因以题。篇也。
　　孟春之月，招摇指寅，招摇，斗建。昏参中，旦尾中。参，西方白虎之宿是也。月昏时中於南方。尾，东方苍龙之宿是也。月将旦时中於南方。其位东方，其日甲乙，盛德在木，太皞之神治东方也。甲乙，木日也。盛德在木，木王东方也。其虫鳞，其音角，东方少阳，物去大阴。甲散，散为鳞，鳞虫龙为之长。角，木也，位在东方也。律中太蔟，其数八，律，管音也。阴衰阳发，万物太簇地而生，故曰太蔟。其数八，五行数五，木第三，故曰八也。其味酸，其臭膻，木味酸，酸之言钻也，万物钻地而生。膻，木香膻。其祀户，祭先脾。蛰伏之类始动，生出由户，故曰杞户也。脾属土，陈设俎豆，脾在前也。春木胜土，言常食所胜也。一曰脾属木，自用其藏也。东风解冻，蛰虫始振稣，东方木，火母也。气温，故东风解冰冻也。振，动。稣，生也。鱼上负冰，獭祭鱼，是月之时，鲤鱼应阳而动，上负冰也。獭，猵也。是月之时，獭祭鲤鱼於水边，四面陈之，谓之祭鱼也。候雁北。是月时候之应，雁从彭蠡来，北过周、雒，至汉中孕卵鷇也。天子衣青衣，乘苍龙，周礼马七尺已上曰龙也。服苍玉，建青旗，服，佩也。熊虎也，旗也。食麦与羊，麦，金谷也。羊，土畜也。是月金土以老，食所胜，先食麦，以麦为王也。服八风水，爨萁燧火。取铜盘中露水服之，八方风所吹也。取萁木燧之火炊之。萁，读该备之该也。东宫御女青色，衣青采，鼓琴瑟，春王东方，故处东官也。琴瑟，木也，春木王，故鼓之也。其兵矛，矛有锋锐，似万物钻地生。其畜羊，羊土，木之母，故畜之也。朝于青阳左令，以出春令。是月之朔，天子朝日于青阳左个。东向堂，故曰青阳。北头室，故曰左今。今犹隔也。春令，宽和之令也。布德施惠，行庆赏，省傜赋。布阳德，施柔惠也。庆，善。赏，赐予也。省减傜役之劳，轻其赋敛也。立春之日，天子亲率三公九卿大夫以迎岁于东郊，率，使也。迎岁，〔逆〕#1春也。东郊，郭外八里之郊也。修除祠位，币祷鬼神，牺牲用牡。祠位，坛场屏摄之位也。币，圭壁也。祷鬼神，求福祥也。人神曰鬼，天神曰神。牺牲用牡，尚蠲洁也。禁伐木，春木王，当长养，故禁之也。毋覆巢，杀胎夭，毋麛，毋卵，胎，兽胎，怀妊未育者也。麋子曰夭，鹿子曰厅，卵未鷇者，皆禁民不得取，蕃庶物也。毋聚众，置城郭，掩骼薶骴。毋聚合大众，建置城郭，以妨害农功也。骼，骨有肉。掩覆薶藏之，慎生气也。孟春行夏令，则风雨不时，草木早落，国乃有恐。孟春，木德用事，法当宽仁而用火气动於上，故草木早落，国惶恐也。行秋令，则其民大疫，飘风暴雨总至，黎莠蓬蒿并兴。孟春温仁，而秋正金鈇之令，气不和，故民疫疾，风雨隈至，故黎莠蓬蒿疏秽之草并兴盛也。行冬令，则水潦为败，两霜大雹，首稼不入。冬，阴也，水泉涌起，而春行之，故为败。气不和，故雨霜大雹，植稼不熟也。正月官司空，其树杨。司空主土，春土受嘉穑，故官司空也。尔雅曰，杨，蒲柳也。杨木春光，故其树杨也。
　　仲春之月，招摇指卯，昏弧中，旦建星中。弧星在舆鬼南，是月昏时中於南方。建星在斗上，是月平旦时中於南方也。其位东方，其日甲乙，其虫鳞，其音角，律中夹锺。是月万物去阴夹阳，聚地而生，故曰夹锺也。其数八，其味酸，其臭膻，其祀户，祭先脾。始雨水，桃李始华，自冬冰雪至此春分谷雨，故曰始雨水，桃李於是皆秀华也。苍庚鸣，鹰化为鸠。苍庚，尔雅曰，商庚、黎黄，楚雀也。齐人谓之搏黍，秦人谓之黄流离，幽、冀谓之黄鸟。一说，斲木也，至此月而鸣。鹰化为鸠，喙正直不鸷搏也。鸠谓布谷也。天子衣青衣，乘苍龙，服苍玉，建青旗，食麦与羊，服八风水，爨其燧火，东宫御女青色，衣青采，鼓琴瑟，其兵矛，其畜羊，朝于青阳太庙。太庙，东向堂，中央室。命有司，省囹圄，去桎梏，毋笞掠，止狱讼，囹圄，夫室也。省之，赦轻微也。在足曰桎，在手曰桎。毋笞掠，言不用也。止，犹禁也。养幼小，存孤独，以通句萌。顺春阳，长养幼小，使繁茂也。无父曰孤，无子曰独。皆存之，所以慎阳气也。故草木不句萌者，也。择元日，令民社。元者，善之长也。日，从甲至癸也。社所以为民祈也，嫌日不吉，故言择元也。是月也，日夜分，雷始发声，蛰虫咸动稣。分，等也。冬阴闭固，雷伏不发，是月阳升，雷始发声也。咸，皆。动稣，生也。先雷三日，振铎以令於兆民曰，雷且发声，铎，木铃也，金口木舌为铎，所以振告万民也。兆，大数。且，犹将也。有不戒其容止者，生子不备，必有凶灾。以雷电合房室者，生子必有喑聋通精痴狂之疾，故曰不备必有凶灾也。令官市，同度量，钧衡石，角斗称，度，丈尺也。量，釜锺也。钧，等也。衡石，称也。百二十斤为石。角，平也。斗称，量器也。端权槩。端，正也。槩，平也。毋竭川泽，毋漉陂池，毋焚山林，皆为夭物尽类。毋作大事，以妨农功。大事，戎旅征伐之事，故害农民之功也。祭不用牺牲，用圭璧，更皮币。是月尚生育，故不用牺牲也。更，代也，以圭璧皮币代牺牲也。皮谓鹿皮也。币谓玄纁束帛也。礼记曰，币帛圭皮告於祖襧者也。仲春行秋令，则其国大水，寒气总至，寇戎来征。仲春，阳中也。阳气长养，而行秋节杀戮之令，故寒气猥至，寇兵来征伐其国也。行冬令，则阳气不胜，麦乃不熟，民多相残。仲春行冬阴之令，阴气胜阳，故阳不胜，则麦不升熟，民相残贼也。行夏令，则其国大旱，暖气早来，虫螟为害。仲春行夏太阳之令，故大早，阳气热，故暖极。阳生阴，故虫螟作害也。食心曰螟。二月官仓，其树杏。二月兴农播谷，故官仓也。杏有窍在中，窍在中，像阴布散在上，放其树杏。
　　季春之月，招摇指辰，昏七星中，旦牵牛中。七星，南方朱鸟之宿，是月昏待中於南方。牵牛，北方玄武之宿，是月平旦时中於南方也。其位东方，其日甲乙，其虫磷，其音角，律中姑洗。姑，故也。洗，新也。是月阳养生，去故就新，故曰姑洗。其数八，其味酸，其臭膻，其祀户，祭先脾，桐始华，田鼠#2化为鴽，桐，梧桐也，是月生华。田鼠，鼢□鼠也。鴽，鹑也，青、徐谓之鴾、幽、冀谓之鹑。虹始见，萍始生。虹，螮蝀也。诗云，螮蝀在东，莫之敢指。萍，水藻也，是月始生也。天子衣青衣，乘苍龙，服苍玉，建青旗，食麦与羊，服八风水，爨萁燧火，东宫御女青色，衣青采，鼓琴瑟，其兵矛，其畜羊，朝于青阳右个。东向堂，南头室，故曰右个。舟牧覆舟，五覆五反，乃盲具于天子。舟牧，主舟之官也。是月天子将乘舟而渔，故反覆而视之，恐有穿漏也。五覆五反，慎之至也。天子乌始采舟，荐鲔於寝庙，乃为麦祈实。鸟，犹安也。自冬至此而安乘舟，故曰始乘也。荐，进也。鲔，鱼似鲤而大。进此鱼於寝庙，祈於宗祖，求麦实。前曰庙，后曰寝。诗云，寝庙奕奕，言相连。是月也，生气方盛，阳气发泄，发泄，犹布散也。句者毕出，萌者尽达，不可以内。天子命有司，发囷仓，助贫穷，振乏绝，无财曰贫，鳏寡孤独曰穷也。振，救也。开府库，出币帛，使诸侯，府库，币帛之藏也。使人之聘问诸侯。聘名士，礼贤者。有名德之士，大贤之人，聘问礼之，将与为治也。命司空，时雨将降，下水上腾，循行国邑，周视原野，司空，主水土之官也。是月下水上腾，恐有浸清，伤害五谷，故循行徧视之也。广平曰原，郊外曰野也。修利堤防，导通沟渎，达路除道，从国始，至境止。田猎毕弋，罝罘罗□，馁毒之药，毋出九门。毕，掩网也。弋，缴射。诗曰，弋凫与雁。罝，兔罟也。诗曰，肃肃兔买。毕，罗鸟罟也。诗云，鸳鸯在罘，毕之罗之。罘，麋度罟网，其总名也。天子城门十二，东方三门，王气所在，（门）#3馁兽之毒药所不得出，尚生育也。兼余九门得出，故特戒之，如其毋出。乃禁野虞，毋伐桑拓。桑、拓皆可养蚕，（文）［故］#4禁民伐之也。鸣鸠奋其羽，载鵀降于桑，呜鸠，奋迅其羽，直刺上飞入云中者是也。载鵀，载胜鸟也。诗曰，尸鸠在桑，其子在梅是也。具扑曲筥筐，扑，持也，三转谓之扑。扑，读南阳人言山陵同。曲，薄也，青、徐谓之曲。贠底曰筥，方底曰筐，皆受桑器也。后妃斋戒，东乡亲桑，省妇使，劝蚕事。命五库，令百工审金铁皮革，筋角箭干，脂胶丹漆，无有不良。择下旬吉日，大合乐，致欢欣。乐所以移风易俗也，故择吉日大合之，以致欢和也。乃合□牛腾马，游牝于牧。□牛，特牛也。腾马，腾驹跐蹄，善将群者也。游从牝於所牧之地风合之。□，读葛藟之藟也。令国傩，九门磔攘，以毕春气。傼，散。宫室中区隅幽暗之处，击鼓大呼，以逐不祥之气，如今驱疫逐除是也。九门，三方九门也。磔犬，阳气尽之，故曰毕春之气也。行是月令，甘雨至三旬。季春行冬令，则寒气时发，草木皆肃，国有大恐。季春行冬寒杀之气也，故寒气时起。草木上疏曰肃也。行夏令，则民多疾疫，时雨不降，山陵不登。季春行夏元阳之令，气不和，故民疾疫，雨泽不降，故草木不登成也。行秋令，则天多沈阴，淫雨早降，兵革并起。秋，金气用事，水之母也。季春行之，故多阴沈为雨也。金为兵革，故并起也。三月官乡，其树李。三月科民户口，故官乡也。李亦有核，说与杏同。李后杳熟，故三月李也。
　　孟夏之月，招摇指巳，昏翼中，旦婺女中。翼，南方朱鸟之宿，是月昏时中於南方。婺女，一曰须女，北方玄武之宿，是月平旦中於南方也。其位南方，其日丙丁，盛德在火，炎帝之神治南方也。丙丁，火日也。盛德在火，火王南方也。其虫羽，其音征，盛阳用事，鳞散。羽，羽虫，凤（之）〔为］#5长。征音，火也。律中仲吕，其数七，是月阳散在外，阴实在中，所以旅阳成功，故曰仲吕。其数七，生数五，火第二，故曰七也。其味苦，其臭焦，火味苦也。焦，火香焦。其祀灶，祭先胏。祝融吴回为高辛氏火正，死为火神，托祀於灶。是月火王，故祀灶。胏，姊金也。祭祀之肉先用所胜也。一曰，姊火，自用其藏也。蝼蝈鸣，丘蟥出，蝼，蝼蛄也。蝈，虾蟇也。四月阴气始动於下，故类应鸣也。丘演，蠢蠕也。王瓜生，苦菜秀。王瓜，栝楼也。尔雅曰，不荣而实曰秀。苦菜宜言荣也。天子衣赤衣，乘赤骝，服赤玉，建赤旗，（烦）〔顺#6火德也。食菽与鸡，菽，连皮也。鸡、豆皆属火之所养也。服八风水，爨柘燧火，南宫御女赤色，衣赤采，吹竽笙，火王南方，故处南宫也。竽笙空中，像阳，故吹之。其兵戟，戟有枝干，象阳布散也。戟或作弩也。其畜鸡，朝于明堂左令，以出夏令。南向堂，当盛阳，故曰明堂也。东头室，故曰左个。居是室，行是月之令也。鸡，羽虫，阳也，故畜之。立夏之日，天子亲率三公九卿大夫以迎岁於南郊。迎岁，迎夏也。南郊，七里之郊也。还，乃赏赐，封诸侯，修礼乐，飨左右。还，从南郊还也。赏赐有功，割土封爵。传曰，赏以春夏，刑以秋冬也。修治礼乐，所以安上治民，移风易俗。左右，近臣也。命太尉，赞杰俊，选贤良，举孝悌，太尉，卿官也。命，使也。赞，白也。才过千人为杰。选择贤良孝悌，举而用之，盖非太尉之职，故特命之也。行爵出禄，佐天长养，继修增高，无有隳坏，毋兴土功，毋伐大树。令野虞，行田原，劝农事，驱兽畜，勿令害谷。天子以彘尝麦，先荐寝庙。是月麦始升，故以豕尝麦。豕，水畜，宜〔麦〕#7，先荐寝庙，孝之至也。聚畜百药，靡草死，是月阳气极，药草成，故聚积之也。靡草则亭历之属。麦秋至，决小罪，
　　断薄刑。四月阳气盛於上，及五月阴气作於下，故曰麦秋至。决小罪，断薄刑，杀气也。孟夏行秋令，则苦雨数来，五谷不滋，四邻入保。孟夏盛阳，当助长养，而行金气杀戮之令，故苦雨杀谷，不得滋长也。四方之民来入城郭自保守也。行冬令，则草木早枯，后乃大水，败坏城郭。行冬寒闭固之令，故草木早枯，大水败坏其城郭。奸时违行之应也。行春令，则蠡蝗为败暴风来格，秀草不实。孟夏当继修增高，助阳长养，而行春时启垫之令，故致螽蝗之败。春，木气，多风，故言暴风来至，使当秀之草不长茂也。四月官田，其树桃。四月勉农事，故官田也。桃，说与杏同。后李熟，故曰四月桃也。
　　仲夏之月，招摇指午，昏亢中，旦危中。亢，东方苍龙之宿，是月昏时中於南方。危，北方玄武之宿，是月平旦时中於南方也。其位南方，其日丙丁，其虫羽，其音征，律中蕤宾，其数七，是月阴气萎蕤在下，像主人也，阳气在上，像宾客也，故曰奠宾。其味苦，其臭焦，其祀灶，祭先肺。小暑至，螳螂生，螳螂，世谓之天马，一名齿疣，兖、豫谓之巨斧也。鵙始鸣，反舌无声。鵙，百劳鸟也。五月阴气於下，伯劳夏至应阴而呜，杀蛇於木。传曰，伯赵氏司至者。反舌，百舌鸟也，能辩变其舌，反易其声，以效百乌之呜，故谓百舌。无声者，五月阳气极於上，微阴起於下，百舌无阴，故无声也。天子衣赤衣，乘赤骝，服赤玉，载赤旗，食菽与鸡，服八风水，爨柘燧火，南宫御女赤色，衣赤采，吹竽笙，其兵戟，其畜鸡，朝于明堂太庙。庙，南向堂，中央室也。命乐师，修鼗鼙琴瑟管箫，调竽箎，饰锺磬，管，一孔，似笛。箫，今之歌箫是也。箎，读如池泽之池也。执干戚戈羽。干，盾也。戈，斧也，戟，属也。羽，武（也）［者〕#8所持翿也。命有司，为民祈祀山川百原，大雩帝，用盛乐。国之山川百原能兴云雨者，皆祈祀之也。雩，旱祭也。上，帝也。为民祈雨，故用盛乐。盛乐，六代之乐也。天子以雉尝黍，雉，杂鸡也。不言尝鸡而言尝黍者，以谷为主也。羞以含桃，先荐庙。羞，进也。含桃，莺所含食，故言含桃。是月而熟，故进之。禁民无刈蓝以染，为蓝青未成故。毋烧灰，是月草木未成，不夭物也。毋暴布，火盛曰猛，暴布则脆伤也。门闾无闭，关市无索，门，城门也。闾，里门也。民顺阳气，散布在外，当出入，故不闭也。门，要塞也。市，人聚也。无索，不征税也。挺重囚，益其食，挺，缓。存鳏寡，振死事，老无妻曰鳏，老无夫日寡也，皆存之。有先人为死难，振起其子孙也。游牝别其群，执腾驹，班马政。是月牝马怀胎已定，故别其群。不欲腾驹蹄伤其胎育，故执也。斑，告也。马政，掌马官也。腾驹，腾马也。周礼，马五尺以下曰驹也。日短至，阴阳争，死生分，君子斋戒，慎身无躁，节声色，薄滋味，百官静，事无径，以定晏阴之所成。事无径，详后行当先请也。晏阴，微阴也。鹿角解，蝉始呜，夏至鹿角解堕也。蝉鼓翼始呜也。半夏生，木堇荣。半夏，草药也。木堇，朝荣暮落，树高五六尺，其叶与安石榴相似也。是月生荣华，可用作丞也。雒家谓朝生。诗云，颜如舞华也。禁民无发火，发，起。可以居高明，远眺望登丘陵，处台榭。积土四方而高曰台也。台有室曰榭也。顺阳宜明也。一曰，望云物，占气祥也仲夏行冬令，则雹霰伤谷，道路不通暴兵来至。冬水冻，故雹霰伤害五谷也。冬气闭，又多水雨，故道陷坏不通利，暴害之兵横来至也。行春令，则五谷不熟，百螣时起，其国乃饥。行春木王好生育之令，故五谷晚熟。百螣，动股蝗属也，时起害谷，故国饥也。行秋令，则草木零落，果实蚤成，民殃於疫。有核曰果，无核曰蓏。仲夏行秋成熟之令，故草木零落，果实早成。非其时气，故民有疾疫也。五月官相，树榆。是月阳气长养，故官相。相，佐也。榆，说未闻也。
　　季夏之月，招榣指未，昏心中，旦奎中。心，东方苍龙之宿也，是月昏时中於南方。奎，西方白虎之宿也，是月中旦时中於南方也。其位中央，其日戊己，盛德在土，黄帝之神治中央也。戊己，土日也。盛德在土，土正中央也。其虫赢，其音宫，羽落而〔为赢〕#9，蠃虫鳞为之长。宫，土也，位中央，五音之主也。律中百锺，其数五，百锺，林锺也。是月阳盛阴起，生养万物，故曰百锺。其数五，五行数土第五也。其味甘，其臭香，土味甘也，土臭香也。其祀中溜，祭先心。土用事，故祀中溜。中溜，室中之祭，祀后土也。心，火也，用所胜也。一曰，心，土也，自用其藏也。凉风始至，蟋蟀居奥，蟋蟀，蜻烈，趣织也。诗云，七月在野，此日居奥，不与经合。奥或作壁也。鹰乃学习，腐草化为蚈。秋节将至，鹰自习击也。蚈，马炫也，幽、冀谓之秦渠。蚈，读奚径之径也。天子衣苑黄，乘黄骝服黄玉，建黄旗，黄，顺土色也。黄谓登饴之登也。食稷与牛，稷、牛皆属土也。服八风水，爨柘燧火，中宫御女黄色，衣黄采，其兵剑，季夏，中央也。剑有两刃，谕无所生也。一曰，谕无所主皆主之也。其畜牛，朝于中宫。是月天子朝於中宫。中宫，大室。乃命渔人，伐蛟取鼉，登龟取鼋。渔人，掌渔官也。渔，读相语之语也。蛟、鼉、鼋皆鱼属也，鼉可以作鼓，诗曰，鼉鼓洋洋。鼋可以作羹也。传曰，楚人献鼋於郑灵公，灵公不与公子宋鼋羹，公子怒，染指於鼎，尝之而出是也。皆不害人，易得，故言取。蛟有鳞甲，能害人，难得，言伐。龟神，可决吉凶，入宗庙，尊之，故言登也。令滂人，入材苇。滂人，掌池泽官也。入材苇，供国用也。命四监大夫，令百县之秩刍以养牺牲。周制，天子地方千里，分为百县，县有四郡，郡有四鄙。故春秋传言，下大夫受县，上大夫受郡。秦初置三十六郡以监县耳。此云百县者，谓周制畿内之县也。四监，监四郡大夫也。秩，常所当出，故聚之用养牺牲也。以共皇天上帝，名山大川，四方之神，宗庙社稷，为民祈福行惠。令吊死问疾，存视长老，行稃鬻，厚席蓐，以送万物归也。命妇官染采，黼黻文章，青黄白黑，莫不质良，妇人能别五色，故染采。白与黑为黼，青与赤为黻，黑与赤为文，赤与白为章。质，美也。良，善也。以给宗庙之服，必宣以明。宣，徧也。明，鲜明也。是月也，树木方盛，勿敢斩伐，不可以合诸侯，起土功。动众兴兵，必有天殃。殃，罚。土润褥暑，大雨时行，利以杀草粪田畴，以肥土僵。是月大暑，土润得，暑湿重也。又有时［雨〕#10，可以杀草为粪，美土疆。〔疆〕#11，土分畔者也。季夏行春令，则谷实解落，多风欬，民乃迁徙。春木王，木性堕落，阳发多风，而行其令，故谷实解落，民疾病风，饮嗽上气，像春阳布散，民迁徙者也。行秋令，则丘隰水潦，稼穑不熟，乃多女灾。丘，高也。隰，卑也。言高下皆有水潦，故杀稼令不熟也。阴气遇差，故多女灾。女灾，生子不育也。行冬令，则风寒不时，鹰隼蚤挚，四鄙入保。冬阴萧杀，而行其令，故寒风不节，鹰隼蚤挚击，四界之民皆入城郭自保守也。六月官少内，其树梓。六月植稼成熟，故官少内也。梓，说未闻也。
　　淮南鸿烈解卷之九竟
　　#1『逆』字脱，据集解本补。
　　#2『鼠』，『鼠』字之误，据集解本改正。
　　#3『门』字脱，据集解本剧。
　　#4『文』，『故』字之误，据集解本改。
　　#5『之』，『为』字之误，据集解本改。
　　#6『烦』，『顺』字之误，据集解本改。
　　#7『麦』字脱，据集解本补。
　　#8『也』，『者』字之误，据集解本改。
　　#9『为赢』二字脱，据集解本补。
　　#10『雨』字脱，据集解本补。
　　#11『疆』字脱，据集解本补。

　　淮南鸿烈解卷之十
　　太尉祭酒臣许慎记上
　　时则训下
　　孟秋之月，招摇指申，昏斗中，旦毕中。斗，北方玄武之宿，是日昏时中於南方。毕，西方白虎之宿，是月平旦时中於南方也。其位西方，其日庚辛，盛德在金，少皞之神治西方也。庚辛，金也。盛德在金，金王西方也。其虫毛，其音商，金气寒，蠃者衣毛。毛虫虎为之长。商，金也，位在西方。律中夷则，其数九，夷，伤也。则，法也。是月阳衰阴盛，万物凋伤，应法成性，故曰夷则也。其数九，五行数五，金第四，故曰九也。其味辛，其臭腥，金味辛也，金臭腥也。其祀门，祭先肝。孟秋始内，入由门，故祀门也。肝，木也，祭祀之，用所胜也。一曰，肝沈金，自用其藏也。凉风至，白露降，寒蝉鸣，鹰乃祭鸟，用始行戮。是月鹰搏鸷，杀鸟於大泽之中，四面陈之，世谓之祭鸟。用是时，乃始行杀戮刑罚，顺秋气也。天子衣白衣，乘白骆，服白玉，建白旗，白，顺金色也。白马黑毛曰骆也。食麻与犬，服八风水，爨柘燧火，西宫御女白色，衣白采，撞白锺，金王西，故处西宫也。其兵戈，其畜狗，朝于总章左个，以出秋令。总章，西向堂也。西方总成万物而章明之，故曰总章。左个，南头室也。居是室，行是月之令。狗，金畜也。求不孝不悌、戮暴傲悍而罚之，以助损气。损气，阴气。立秋之日，天子亲率三公九卿大夫以迎秋于西郊。西郊，（也）［九〕#1里之外郊也。还，乃赏军率武人於朝。军率，军将。邑武，勇者功名也。命将率，选卒厉兵，简练桀俊，专任有功，以征不义，请诛暴慢，顺彼四方。顺，循也。四方，天下也。命有司，修法制，缮囹圄，禁奸塞邪，审决狱，平词讼。决，断也。平，治也。天地始肃，不可以赢。肃，杀也。杀气始行也。赢，盛也，故曰不可也。是月农始升谷，天子尝新，先荐寝庙。升，成。荐，进也。命百官，始收敛，孟秋始内也。完堤防，谨障塞，以备水潦，修城郭，缮宫室，是月月丽于毕，俾滂沲矣，故备水潦也。毋以封侯，立太官，行重币，出大使。行是月令，凉风至三旬。封侯，列土封邑也。大官，九命之爵也。重币，金帛之币也。大使，命卿使之。金气收敛，皆近不宜行也，故言毋也。孟秋行冬令，则阴气大胜，介虫败谷，戎兵乃来。孟秋，阴也，复行冬水王之令，故阴气胜也，其介虫败谷也。阴气并，故戎兵来也。行春令，则其国乃旱，阳气复还，五谷无实。春阳亢燥，而行其令，故旱也。阳气还者，此月凉风，而反行温风之令，故败谷，令无实也。行夏令，则冬多火灾，寒暑不节，民多
　　疟疾。夏火王，而行其令，故多火灾。寒暑相干，故不节，使疟疾。疟疾，寒暑所生也。七月官库，其树楝。库，兵府也。秋节整兵，故官库也。其树楝，楝实，凤凰所食也，今雒城旁有树。楝实秋熟，故其树楝也。楝，读练染之练也。
　　仲秋之月，招摇指酉，昏牵牛中，旦觜巂中。牵牛，北方玄武之宿，是（月）#2月昏时中於南方。觜巂，西方白虎之宿也，是月平旦时中於南方也。其位西方，其日庚辛，其虫毛，其音商，律中南吕，其数九，南，任也。言阳气吕旅而志助阴，阴任成万物也。庚辛，金日也。其味辛，其臭腥，其祀门，祭先肝。凉风至，候雁来，，玄鸟归，群鸟翔。候时之雁从北漠中来，过周、雒，南至彭蠡也。玄鸟归，秋分后归蛰所也。群鸟翔，寒气至，群鸟肥盛，试其羽翼而高翔。翔者，六翮不动也。或作养，养育其羽毛也。天子衣白衣，乘白骆，服白玉，建白旗，食麻与犬，服八风水，爨柘燧火，西宫御女白色，衣白采，撞白锺，其兵戈，其畜犬，朝于总章太庙。总章，西向堂也。太庙中央室也。命有司，申严百刑，斩杀必当，无或枉挠。枉，曲也。挠，弱也。言平直也。决狱不当，反受其殃。反，还。是月也，养长老，授几杖，行桴鬻饮食。乃命宰祝，行牺牲，案刍豢，草养曰刍，谷养曰豢。案其簿书阅租之。豢，读宦学之宦。视肥臞全粹，全，无亏缺也。粹，毛色纯也。粹，读祸祟之祟。察物色，课比类，量小大，视少长，莫不中度。天子乃傩，以御秋气。傩，犹除也。御，止也。止秋气，不使为害也。傩，读躁难之难。气或作兵也。以犬〔尝〕#3麻，先荐寝庙。是月可以筑城郭，建都邑，国有先君之宗庙曰都，无曰邑。都曰城，邑曰筑。穿窦窖，修囷仓。穿窦，所以通水，不欲地湿也。穿窖，可以盛谷也。窖读窖藏人物之窖也。乃命有司，趣民收敛畜采，多积聚，劝种宿麦，若或失时，行罪无疑。是月也，雷乃始收，蛰虫培户，杀气浸盛，阳气日衰，水始涸，涸，凝竭。涸或作盛。盛，言阴胜也。日夜分。一度量，平权衡，正钧石角斗称，理关市，来商旅，理，通也。入货财，以便民事。四方来集，远方皆至，财物不匮，上无乏用，百事乃遂。遂，成也。仲秋行春令，则秋雨不降，草木生荣，国有大恐。春阳气，而行其令，故雨不降。又温煦之仁，故草木生荣华也。气相干，必有灾咎，故国大惶恐。行夏令，则其国乃旱，蛰虫不藏，五谷皆复生。行炎阳之令，故旱涸。气热，故蛰虫不藏，使五谷复生。行冬令，则风灾数起，收雷先行，草木早死。冬行寒气激之令，故有风灾。又冬闭藏，故收雷先行，草木早死也。八月官尉，其树柘，尉，戎官也。是月治兵，故官尉。传曰，羊舌大夫为中军尉柘，说未闻也。
　　季秋之月，招摇指戌，昏虚中，旦柳中。虚，北方玄武之宿，是月昏时中於南方。柳，南方朱雀之宿也，是月平旦中於南方也。其位西方，其日庚辛，其虫毛，其音商，律中无射，阴气上升，阳气下降，万物随阳而藏，无射出见也。其数九，其味辛，其臭腥，其祀门，祭先肝，侯雁来，宾雀入大水为蛤，是月时侯之雁从北漠中来，南之彭蠡。盖以为八月〔来〕#4者，其父母也，是月来者，盖其子也。羽翼稚弱，故在后耳。宾雀者，老雀也，栖宿人家堂宇之间，如宾客者也，故谓之宾。大水，海水也。传曰，雀入海为蛤也。菊有黄华，豺乃祭兽戮禽。豺，似狗而长尾，其色黄。是月时，豺杀兽，四面陈之，世谓之祭兽。戮，犹杀也。天子衣白衣，乘白骆，服白玉，建白旗，食麻与犬，服八风水，爨柘燧火，西宫御女白色，衣白采，撞白锺，其兵戈，其畜犬，朝于总章右令。西向堂，北头室，故谓右个也。命有司，申严号令，百官贵贱，无不务入，以会天地之藏，无有宣出。乃命冢宰，农事备收，举五谷之要，冢，大也。宰，治也。卿，官也。要，簿书也。藏帝籍之收於神仓。天子籍田千亩，故曰帝籍之收。籍田所收之谷也。神仓，仓也。是月也，霜始降，百工休。霜降天寒，朱漆难成，故百工休止，不复作器也。乃命有司曰，寒气总至，民力不堪，其皆入室。诗曰，入此室处是也。上丁入学习吹，大飨帝，尝牺牲，合诸侯，制百县，是月上旬丁日，入学官，吹笙竽，习礼乐，飨上帝，用牺牲。合诸侯之制，度车服之差，各（两）〔以〕#5其命数也。百县，畿内之县，言百，举全数耳。五家为邻，五邻为里，四里为郑，四郑为鄙，四鄙为县，然则县二千五百家也。为来岁受朔日，与诸侯所税於民，轻重之法，贡岁之数，以远近土地所宜为度。来岁，明年。受朔日，如今计吏朝贺，豫明年之历日也。度者，职贡多少有常也。乃教於田猎，以习五戎。戎，兵也。刀、剑、予、戟、矢，故曰五戎也。命太仆及七驺，咸驾戴荏，授车以级，皆正设于屏外。级，等也。授当车者以高下各随其等级。正，立。设，陈也。天子外屏。屏，树垣也。尔雅曰，门内之垣谓之树垣者也。司徒搢朴北向以赞之。搢，插也。朴，以教导也。插置带间，赞相威仪也。司徒主众，教导之也。天子乃厉服广饰，执弓操矢以猎。是月天子尚武，乃服猛厉之服，广其所佩之饰，以取禽也。命主祠，祭禽四方。命，教也。主祠，典祀之官也。祭禽四方，祀始设禽兽者於四方，报其功，不知其神所在，故博求之於四方也。是月草木黄落，乃伐薪为炭，蛰虫咸俛，乃趋狱刑，毋留有罪，俛，伏也。青州为伏为俛也。无留，言当断也。收禄秩之不当，供养之不宜者。不当，谓无德受禄也。不宜，谓不孝也。一曰所养者无勋於国，其先人又无贤德，所不宜养，故收也。通路除道，从境始，至国而后已。是月，天子乃以犬尝麻，先荐寝庙。孝之至也。季秋行夏令，则其国大水，冬藏殃败，民多鼽窒。季秋阴气，而行夏月霖雨之令，故大水。火气〔热〕#6故冬藏殃败也。火金相干，故民鼽窒，鼻不通利也。鼽，读怨仇之仇也。行冬令，则国多盗贼，边境不宁，土地分裂。冬水纯阴，奸谋所生，故多盗贼，使边境之民不安宁也。则土地见侵削，为邻国所分裂也。行春令，则暖风来至，民气解隋，师旅并兴。春气阳温，故暖风至，民气解堕也。木干金，故师旅并兴也。二千五百人为师，五百人为旅也。九月官候，其树槐。侯，望也。是月缮修守备，故曰官候也。槐，怀也，可以怀来远人也。
　　孟冬之月，招摇指亥，昏危中，旦七星中。危，北方玄武之宿也，是月昏时中於南方。七星，南方朱鸟之宿也，是月平旦时中於南方者也。其位北方，其日壬癸，盛德在水，颛顼之神治北方也。壬癸，水日也。盛德在水，王北方也。其虫介，其音羽，介，甲也。像冬闭固，皮漫胡也。甲虫，龟为之长。羽，属水也。律中应锺，其数六，阴应於阳，转成其功，万物聚成，故曰应锺。其数六，五行数五，水第一，故曰六也。其味咸，其臭腐，水味咸也，水臭腐也。其祀，祭先肾。井水给人，故祀也。井或作行。门内地。冬守在内，故祀也。肾，水，自开其藏也。水始冰，地始冻，雉入大水为蜃，虹藏不见。蜃，蛤也。大水，淮也。传曰，雉入于淮为蜃。虹，阴中之阳也。是月阴盛，故不见也。天子衣黑衣，乘玄骊，服玄玉，建玄旗，顺水德也。熊与虎曰旗也。食黍彘贪，服八风水，爨松燧火，北宫御女黑色，衣黑采，击磬石，水王北方，故处北宫也。其兵锻，其畜彘，锻者却内，像阴闭。彘，水畜。朝于玄堂左个，以出冬令。北向堂，西头室，故曰左个。居是室，行此月令也。命有司，修群禁，顺阴闭，诸所当禁，皆使有司禁也。禁外徙，闭门闾，大搜客，传曰，禁旧客，为露情也，有新客，搜出之，为观衅也。门，城门也。闾，里门也。严闭之，守备也。断罚刑，杀当罪，诸罚刑当决也。当罚正罪，故杀之也。阿上乱法者诛。阿意曲从，取容於上，以乱法度也。诛，洽也。立冬之日，天子亲率三公九卿大夫以迎岁于北郊。还，乃赏死事，存孤寡。有忠节蹈义死王事者，赏其子孙也。幼无父曰孤，无夫曰寡，皆存慰矜恤之。是月，命太祝祷祀神位，占龟策，审卦兆，以察吉凶。於是天子始裘，命百官谨盖藏，命司徒行积聚，修城郭，警门闾，修枪闭，慎管钥，固封玺，封，门也。玺，印也。修边境，完要塞，绝蹊径，饰丧纪，审棺椁衣衾之薄厚，饰，治也。纪，数也。二十五月之数也。棺椁衣衾薄厚各有差等，故审之。营丘垄之小大高庳，使贵贱卑尊各有等级。营，度也。丘垄，冢也。小大高下各有度量也。是月也，工师效功，陈祭器，案度呈，坚致为上。案，视也。度，法也。坚致，功牢也。为，故也。上，盛也。工事苦慢，作为淫巧，必行其罪。苦，恶也。慢，不牢也。淫巧、非常之巧也。故行其罪。苦，谓盐会之盐也。是月也，大饮蒸，天子祈来年於天宗，蒸，冬祭也。於是时，大饮酒而祭，求明年之福祥也。凡属天子之神，日月星辰皆为天宗也。大祷祭于公社，毕，飨先祖。祷，求也。公社也，后土之祭也。生为上公，死为贵神，故曰公也。毕，飨先祖，先公后私之义也。劳农夫，以休息之。命将率讲武，律射御，角力劲。律，习也。角，平地也。劲，强貌也。乃命水虞渔师，收水泉池泽之赋，虞，掌水官也。师，长也。赋，税也。毋或侵牟。牟，多。孟冬行春令，则冻闭不密，地气发泄，民多流亡。春阳气散越，故冻闭不密，地气发泄也。民多流亡，像阳气布散。行夏令，则多暴风，方冬不寒，蛰虫复出。冬当闭藏，反行夏盛肠之令，故多暴疾。阳气温，故盛冬不寒，令蛰伏之虫复出也。行秋令，则雪霜不时，小兵时起，土地侵削。秋气干冬，大寒不当雪而雪，不当霜而霜，故曰时也。小兵数起，邻国来伐，侵削其土地。十月官司马，其树檀。冬间讲武，故官司马也。檀，阴木也。
　　仲冬之月，招摇指子，昏壁中，旦轸中。东壁，北方玄武之宿，是月昏时中於南方。轸，南方朱鸟之宿，是月平旦时中於南方也。其位北方，其日壬癸，其虫介，其音羽，律中黄锺，其数六，黄锺者，阳气聚於下，阴气盛於上，万物黄，萌於地中，故曰黄锺也。其味咸，其臭腐，其祀井，祭先肾。水益壮，地始坼，鳱鴡不鸣，虎始交。鳱鴡，山乌。（阳）#7是月阴盛，故不鸣也。虎，阳中之阴也，阴气盛，以类发也。交，读将校之校也。天子衣黑衣，乘铁骊，服玄玉，建玄旗，食黍与彘，服八风水，爨松燧火，北宫御女黑色，衣黑采，击磬石，其兵锻，其畜彘，朝于玄堂太庙。北向堂，中央室，故曰太庙也。命有司曰，土事无作，无发室居，及起大众，是谓发天地之藏，诸蛰则死，民必疾疫，有随以丧。急捕盗贼，诛淫泆诈伪之人，命曰畼月。阴气在上，民人空间，故命曰畼月。命奄尹，申宫令，奄，官也。尹，正也。申宫令，重戒敕也。审门（门）〔闾〕#8，谨房室，必重闭，助阴气也。省妇事。乃命大酋，秫稻必齐，麴蘗必时，酋，主沽酒官也。酝酿米麴，使化熟，故谓之酋。酋读酋豪之酋，齐读齐和之齐也。作麴蘗当得其时，不时则不成也。湛熺必洁，水泉必香，湛，渍也。熺炊必令圭洁也。水泉（者）［香〕#9则酒善也，湛，读审釜之审。熺，炊炽火之炽也。陶器必良，火齐必得，无有差忒。陶器，瓦器也。炊享必得其适，故曰无有差忒也。天子乃命有司，祀四海大川名泽。
　　能兴云雨，故祀之也。是月也，农有不收藏积聚，牛马畜兽有放失者，取之不诘。诘，呵问也。山林薮泽，有能取疏食，田猎禽兽者，野虞教导之。其有相侵夺，罪之不赦。大加刑也。是月也，日短至，阴阳争，君子斋戒，处必掩，身欲静，去声色，禁嗜欲，声，丝竹金石之声也。色，美色也。有贪欲滥求者禁之。宁身体，安形性。闭情欲也。是月也，荔挺出，芸始生，丘螾结，麋角解。荔，马荔草也。芸，芸蒿，菜名也。丘螾，虫名也。结，屈结也。麋角解堕，皆应微阳气也。水泉动则伐树木，取竹箭，罢官之无事，器之无用者，罢，省。徐阙庭门闾，筑囹圄，所以助天地之闭。仲冬行夏令，则其国乃旱，氛雾冥冥，雷乃发声。夏气炎阳，故其国旱也。清浊相干，故氛雾冥冥也。十一月雷发声，非其时也，故言乃也。行秋令，则其时雨水，瓜瓠不成，国有大兵。秋金气，水之母也，故雨水。水、金用事，故有大兵也。行春令，则虫螟为败，水泉咸竭，民多疾疠。春阳气，蛰伏生，故虫螟败谷，水泉竭也。阳干阴，气不和，故多疾疠也。十一月官都尉，其树枣。冬成军师，故官都尉。枣，取其赤心也。
　　季冬之月，招摇指丑，昏娄中，旦氏中。娄，西方白虎之宿，是月昏时中於南方。氏，东方苍龙之宿，是月平旦时中於南方也。其位北方，其日壬癸，其虫介，其音羽，律中大吕，吕，旅也。万物萌动於黄泉，未能达见，所以旅旅去阴即阳，助其成功，故曰大吕。其数六，其味咸，其臭腐，其祀井，祭先肾，雁北乡，鹊加巢。雁在彭蠡之水，皆北向，将至北漠中也。鹊感阳而动，上加巢也。雉雊鸡呼卵。诗云，雉之朝雊，尚求其雌是也，鸡呼呜求卵也。天子衣黑衣，乘铁骊，服玄玉，建玄旗，食麦与彘，服八风水，爨松燧火，北宫御女黑色，衣黑采，击磬石，其兵锻，其畜彘，朝于玄堂右个。右个，东头室也。命有司，大傩旁磔，出土牛。大傩，今之逐阴驱疫，为阳导也。旁磔四面皆磔犬羊，以禳四方之疾疫也。出土牛，今乡县出劝农耕之土牛於外是也。命渔师始渔，是月将捕鱼，故命其长也。渔读论语之语。天子亲往射渔，先荐寝庙。令民出五种，令农计耦耕事，修未耜，具田器。耦，合。命乐师大合吹而罢，乃命四监，收秩薪，以供寝庙及百祀之薪燎。是月也，日穷于次，月穷于纪，星周于#10天，十二次穷于牵牛中也。纪道穷於故宿也。星周于天，谓二十八舍更见南方，至是月周匝也。岁将更始，令静农民，无有所使。天子乃与公卿大夫饰国典，论时令，以待嗣岁之宜。乃命太史，次诸侯之列，赋之牺牲，赋，布。以供皇天上帝社稷之刍享。乃命同姓（女）〔之〕#11国，供寝庙之刍豢，卿士大夫至于庶民，供山林名川之祀。季冬行秋令，则白露早降，介虫为妖，四鄙入保。秋节白露，故白露早降。介甲之虫为妖灾。金气为兵，故四境之民入城郭自保守也。行春令，则胎夭伤，国多痼疾，命之曰逆。季冬大寒，而行春温之令，气不和，谓胎养夭伤，国多笃疾。逆风气之由也，故命之曰逆故也。行夏令，则水潦败国，时雪不降，冰冻消释。夏气炎阳，有多霖雨，故水潦败国也。时雪当降而不降，冰冻不当消释而消释，皆干时之征也。十二月官狱，其树栎。十二月岁尽刑断，故狱官也。栎可以为车毂，木不出火，唯栎为然，亦应除气也。
　　五位：东方之极，自竭石山过朝鲜，贯大人之国，竭石在辽西界侮水西畔。朝鲜，乐浪之县也。贯，通也。大人国在其东也。东至日出之次，扶榑木之地，青土树木之野，榑木，榑桑。太皡、句芒之所司者，万二千里。太皡，庖牺氏，东方木德之帝也。句芒，木神，司，主也。其令曰，挺群禁，开闭阖，通穷窒，达障塞，行优游，弃怨恶，解役罪，免忧患休罚。〔罚〕#12刑，开关梁，宣出财，和外怨，抚四方，行柔惠，止刚强。刚强侵陵人，不循轨度者，禁止之也。
　　南方之极，自北户孙之外，北户孙，国名也，日在其北，皆为北向户，以日故北户。贯颛顼之国，南至委火炎风之野，赤帝、祝融之所司者，万二千里。赤帝，炎帝少典之子，号为神农，南方火德之帝也。祝融，颛顼之孙，老童之子吴回也。一名黎，为高辛氏火正，号为祝融，死为火神也。其令曰，爵有德，赏有功，惠贤良，救饥渴，举力农，赈贫穷，惠孤寡，忧罢疾，出大禄，行大赏，起毁宗，立无后，封建侯，立贤辅。应阳施也。
　　中央之极，自昆仑东绝两桓山，自，从也。绝，犹过也。桓山，常山，言两，未闻也。日月之所道，江、汉之所出，日月照其所经过之道。江出岷山，汉出番冢山。众民之野，五谷之所宜，龙门、河、济相贯，以息壤堙洪水之州，东至於碣石，黄帝、后土之所司者，万二千里。黄帝，少典之子，以土德正天下，号为轩辕氏。死为中央土德之帝。后土者，勾龙氏之子，名曰后土，能平九土，死祀为土神也。其令曰，平而不阿，明而不苛，包裹覆露，露，润。无不囊怀，溥汜无私，正静以和，行稃鬻，养老衰，吊死问疾，以送万物之归。土，四方之主也，故曰万物之所归也。
　　西方之极，自昆仑绝流沙、沈羽，西至三危之国，流沙，盖在昆仑之西南耳。石城金室，饮气之民，不死之野，少皡、蓐收之所司者，万二千里。少皡，黄帝之子青阳也，名挚，以金德王天下，号为金天氏，死为西方金德之帝也。蓐收，金天氏之裔子曰修礼，死为金神也。其令曰，审用法，诛必辜，备盗贼，禁奸邪，饰群牧，谨着聚，修城郭，补决窦，塞蹊径，遏沟渎，止流水，雍溪谷，守门闾，陈兵甲，选百官，诛不法。应金断也。
　　北方之极，自九泽穷夏晦之极，北至令正之谷，九泽，北方之泽。夏，大也。晦，暝也。有冻寒积冰、雪雹霜霰、漂润群水之野，颛顼、玄冥之所司者，万二千里。颛顼，黄帝之孙也，以水德王天下，号高阳氏，死为北方水德之帝也。其神玄冥者，金天氏有适子曰昧，为玄瞑师，死而祀为主水之神也。其令曰，申群禁，固闭藏，修障塞，缮关梁，禁外徙，断罚刑，杀当罪，闭关闾，大搜客，止交游，禁夜乐，蚤闭晏开，以塞奸人，己德，执之必固。天节已几，刑杀无赦，虽有盛尊之亲，断以法度。毋行水，毋发藏，毋释罪。应，阴杀也。
　　六合：
　　孟春与孟秋为合，仲春与仲秋为合，季春与季秋为合，孟夏与孟冬为合，仲夏与仲冬为合，季夏与季冬为合，孟春始赢，孟秋始缩。赢，长也。缩，短也。仲春始出，仲秋始内；出，二月播种。内，八月收敛。季春大出，季秋大内；孟夏始缓，孟冬始急；缓，四月阳安。急，十月寒肃。仲夏至修，仲冬至短；夏至北极，冬至南极，短、修皆在至前也。季夏德毕，季冬刑毕。德毕，阳施结。刑毕，刑狱尽。故正月失政，七月凉风不至；二月失政，八月雷不藏；三月失政，九月不下霜；四月失政，十月不冻；五月失政，十一月蛰虫冬出其乡；六月失政，十二月草木不脱；不脱，叶稿着树，不零落也。七月失政，正月大寒不解；东风不解冻也。八月失政，二月雷不发；不发声也。九月失政，三月春风不济；济，止。十月失政，四月草木不实；实，长。十一月失政；五月下雹霜；十二月失政，六月五谷疾狂。疾狂，不华而实也。春行夏令泄，象盛阳发泄也。行秋令水，水生於（中）［申〕#13，故水也。行冬令肃。象气肃急。夏行春令风，象春木气多也。行秋令芜，象秋气芜秽生。行冬令格。格，歧也。象冬断刑，恩泽致格不流下。秋行夏令华，象夏气树华茂。行春令荣，象春气生荣华。行冬令耗，耗，零落也。冬行春令泄，象春气布散发泄也。行夏令旱，旱象阳炎。行秋令雾。秋气阴故乱雾。
　　制度：
　　阴阳大制有六度，天为绳，地为准，春为规，夏为衡，秋为矩，冬为权。绳者，所以绳万物也。绳，正。准者，所以准万物也。规者，所以贠万物也。衡者，所以平万物也。矩者，所以方万物也。权者，所以权万物也。绳之为度也，直而不争，修而不穷，久而不弊，远而不忘，与天合德，与神合明，所欲则得，所恶则亡，自古及今，不可移匡，厥德孔密，广大以容众，是故上帝以为物宗。宗，本。准之为度也，平而不险，均而不阿，广大以容，宽裕以和，柔而不刚，锐而不挫，锐，利也。挫，折也。流而不滞，流，行也。滞，止也。易而不秽，发通而有纪，纪，道。周密而不泄，准平而不失，万物皆平，民无险谋，怨恶不生，是故上帝以为物平。平，，正。读评议之平也。规之为度也，转而不复，贠而不垸，复，遏也。垸，转也。优而不纵，广大以宽，感动有理，发通有纪，优优简简，百怨不起，优简，宽舒之貌。规度不失，生气乃理。气类理达。衡之为度也，缓而不后，平而不怨，施而不德，吊而不责，常平民禄，以继不足，勃勃阳阳，唯德是行，养长化育，万物蕃昌，以成五谷，以实封疆，其政不失，天地乃明。明，理。矩之为度也，肃而不悖，刚而不愦，取而无怨，内而无害，威厉而不慑，令行而不废，杀伐既得，仇敌乃克，矩正不失，百诛乃服。权之为度也，急而不赢，杀而不割，充满以实，周密而不泄，败物而弗取，罪杀而不赦，诚信以必，坚殷以固，冀除苛慝，不可以曲，故冬正将行，必弱以强，必柔以刚，权正而不失，万物乃藏。明堂之制，静而法准，动而法绳，春治以规，秋治以矩，冬治以权，夏治以衡，是故燥湿寒暑以节至，甘雨膏露以时降。
　　淮南鸿烈解卷之十竟
　　#1『也』，『九』字之误，据集解本改。
　　#2『月』字衍，据集解本改。
　　#3『尝』原空缺，据集解本补。
　　#4『来』字脱，据集解本补。
　　#5『两』，『以』字之误，据集解本改。
　　#6『热』字脱，据集解本补。
　　#7『阳』字衍，据集解本删。
　　#8『门』，『闾』字之误，据集解本改。
　　#9『者』，『香』字之误，据集解本改。
　　#10次，月穷于纪，星周于』，正文误入注文，据集解本改。
　　#11『女』，『之』字之误，据集解本改。
　　#12『罚』字脱，据集解本补。
　　#13『中』，『申』字之误，据集解本改。

　　淮南鸿烈解卷之十一
　　太尉祭酒臣许慎记上
　　览冥训
　　览观幽冥变化之端，至精感天，通达无极，故曰览冥，因以题篇。
　　昔者，师旷奏白雪之音，而神物为之下降，风雨暴至，平公□病，晋国赤地。白雪，太一五十弦琴瑟乐名也。神物，即神化之物，谓玄鹤之属来至，无头鬼类操戈以舞也。平公，晋悼公之子彪也。□病，笃疾。赤地，旱也。唯圣君能御此异，〔使〕#1无灾耳。平公德（使）薄，不能堪，故笃病而大早也。庶女叫天，雷电下击，景公台陨，支体伤折，海水大出。庶贱之女，齐之寡妇，无子，不嫁，事姑谨敬。姑无男有女，女利母财，令母嫁妇。妇终不肯，女杀母以诬寡妇。妇不能自明，冤结叫天，天为作雷电下击景公之台。陨，壤也。毁（是）〔景〕#2公之支体，海水为之大溢出也。夫瞽师、庶女，位贱尚葈，权轻飞羽，尚，主也。葈者，葈耳，菜名也。幽、冀谓之檀菜，雒下谓之胡葈。主是官者，至微贱也。瞽师、庶女之位复贱於主葈之官，故曰权轻飞羽也。然而专精厉意，委务积神，上通九天，激厉至精。九天，八方中央也。以精诚感之。由此观之，上天之诛也，虽在圹虚幽间，辽远隐匿，重袭石室，界障险阻，其无所逃之，亦明矣。上天，上帝也。上帝神明。言人有罪恶，虽自隐蔽（□）［窜〕#3藏，犹见诛害也。故曰无所逃也。武王伐纣，彼于孟津，阳侯之波，逆流而击，阳侯，陵阳国侯也。其国近水，溺死於水。其神能为大波，有所伤害，因谓之阳侯之波也。疾风晦冥，人马不相见。於是武王左操黄钺，右秉白旄，瞋目而撝之，曰，余任天下，谁敢害吾意者。於是风济而波罢。济，止。鲁阳公与韩构难，战酣日暮，援戈而伪之，日为之反三舍。鲁阳，楚之县公也，楚平王之孙，司马子期之子，国语所谓鲁阳文子。楚（替）「僭」#4号称王，其守县大夫皆称公，故曰鲁阳公。今南阳鲁阳是也。酣，对战合乐时也。撝日令反，却行三舍。舍，次宿也。夫全性保真，不亏其身，遭急迫难，精通于天。若乃未始出其宗者，何为而不成。精通于天者，谓圣人质成上通，为天所助。宗者，道之本也。谓性不外逸，生与道同也。夫死生同域不可胁凌，勇武一人，为三军雄。武，士也。江淮间谓士（白）［曰］#5武。彼直求名耳，而能自要者尚犹若此，又况夫宫天地，怀万物，以天地为宫室。怀，犹囊也。而友造化，造化，阴阳也，与之相朋友。含至和，直偶于人形，外直偶与人同形，而内有大道也。观九钻一，知之所不知，九，谓九天。一，龟也。观九天之变，钻龟占兆，所不知事亦石然也。而心未尝死者乎。心未尝死者，谓心生与道同者也，不与观九钻一等也。昔雍门子以哭见於孟尝君，雍门子，名周，善弹琴，又善哭。雍门，齐西门也。居近之，因以为氏。哭，犹歌也。见，犹感。孟尝君，齐相田文。已，而陈辞通意，抚心发声，孟尝君为之增欷鴂唈，流涕狼戾不可止。增，重也。鴂唈，失声也。狼戾，犹交横也。鴂，读鸳鸯之鸯也。唈，读左传璧女人姻姶之姶。精神形於内，而外谕哀於人心，此不传之道。言能以精诚哀悲感伤人心，不可学而得之，故曰不传之道也。使俗人不得其君形者而效其容，必为人笑。君形者，言至精为形也。故蒲且子之连鸟於百仞之上，蒲且子，楚人，善弋射者。七尺曰仞也。而詹何之骛鱼於大渊之中，此皆得清净之道，太浩之和也。詹何，楚人知道术者也。言其善钩，令鱼驰骛来趋钩饵，故曰骛鱼。得其精微，故曰太浩之和也。夫物类之相应，玄妙深微，知不能论，辩不能解。故东风至而酒湛溢，东风，木风也。酒湛，清酒也。来物下湛，故曰湛。木味酸，酸风入酒，故酒醉而湛者沸溢，物类相感也。蚕咡丝而商弦绝，或感之也。老蚕上下丝於口，故曰咡丝。新丝出，故丝脆，商於五音最细而急，故绝也。咡或作珥。蚕老时，丝在身中正黄，达见于外如珥也。商，西方金音也。蚕，午火也。火壮金囚，应商而已，或有新故相感者也。画随灰而月运阙，鲸鱼死而彗星出，或动之也。运，读连围之围也。运者，军也。将有军事相围守，则月运出也。以芦草灰随牖下月光中令圜画，缺其一面，则月运亦缺於上也。鲸鱼，大鱼，盖长数里，死於海边。鱼之身贱也，彗星为变异，人之害也，类相动也。故圣人在位，怀道而不言，泽及万民。圣人行自然无为之道，故泽及万民也。君臣乖心，则背谲见於天，神气相应，征矣。日旁五色气，在两边外出为背，外向为谲，内向为珥，在上外出为冠也。故山云草莽，水云鱼鳞，山中气出云似草木，水气出云似鱼鳞。旱云烟火，涔云波水，各像其形类，所以感之。早云，亢阳气，似烟火。涔，大滀水也。云出於涔，似波水也。夫阳燧取火於日，方诸取露於月，夫，读大夫之夫，已说在上。一说水火从太极来，在人手中，非所能说知。天地之间，巧历不能举其数，巧，工也。天地之间，物类相感者众多，虽工为历术者，不能悉举其数也。手征忽怳，不能览其光。言手虽览得征物，不能得其光。一说天道广大，手虽能征其忽怳无形者，不能览得日月之光也。然以掌握之中，引类於太极之上，太极，天地始形之时也。上，犹初也。而水火可立致者，阴阳同气相动也。动犹化也。此传说之所以骑辰尾也。言殷王武丁梦得贤人，使工写其像，旁求之，得傅说於傅岩，遂以为相，为高宗成八十一符，致中兴也。死托精於辰尾之星，一名策也。
　　故至阴飂飂，至阳赫赫，两者交接成和，而万物生焉。众雄而无雌，又何化之所能造乎。所谓不言之辩，不道之道也。故召远者使无为焉，远者，四夷也。欲致化四夷者，当以无为。无为，则夷荒自至也。亲近者使无事焉，近者，诸夏也。欲亲近者，当以无事。无事，则近人自亲附之。惟夜行者为能有之。夜行，喻阴行也。阴行神化，故能有天下也。一说言入道者如夜行幽冥之中，为能有召远亲近之道也。故却走马以粪，而车轨不接於远方之外，却走马以粪，老子辞也。止马不以走，但以粪粪曰也，行至德之效也。一说国君无道，则戎马生於郊，无事，止走马以粪田也，故兵车之轨不接远方之外。两轮之间为轨也。是谓坐驰陆沈，昼冥宵明，言坐行神化，疾於驰传，沈浮冥明，与道合也。以冬铄胶，以夏造冰。夫道者，无私就也，无私去也，能者有余，拙者不足，言以非时铄胶造冰，难成之也。天道无私就去，能行道，功有余也。顺之者利，逆之者凶。譬如隋侯之珠，和氏之璧，得之者富，失之者贫。隋侯，汉东之国，姬姓诸侯也。隋侯见大蛇伤断，以药傅之，后蛇於江中衔大珠以报之，因曰隋侯之珠，盖明月珠也。楚人卞和得美玉璞於荆山之下，以献武王，王以示玉人，玉人以为石，刖其左足。文王即位，复献之，以为石，刖其右足。抱璞不释而泣血。及成王即位，又献之。成王曰，先君轻刖而重剖石。遂剖视之，果得美玉，以为璧，盖纯白夜光。文玉在春秋前，成王不以告，故不书也。得失之度，深微窈冥，难以知论，不可以辩说也。何以知其然，今夫地黄主属骨，而甘草主生肉之药也，以其属骨，责其生肉，以其生肉，论其属骨，是犹王孙绰之欲倍偏枯之药而欲以生殊死之人，亦可谓失论矣。王孙绰盖周人也。曰卫人王孙贾之后也。言一剂药愈偏枯之病，欲倍其剂以生已死之人也。若夫以火能焦木也，因使销金，则道行矣。若以磁石之能连铁也，而求其引瓦则难矣。物固不可以轻重论也。夫燧之取火於日，磁石之引铁，蟹之败漆，以蟹置漆中，则败坏不燥，不任用也。葵之乡日，虽有明智，弗能然也。然，犹明也。故耳目之察，不足以分物理，心意之论，不足以定是非。故以智为治者，难以持国，唯通于太和而持自然之应者，为能有之。能有持国之术。
　　故晓山崩，而薄落水涸，峣山，在雍州也。薄落水在冯翊（临晋）#6临晋山，穷相通也。一曰，薄落，泾水也。区冶生，而淳钧之剑成，区，读歌讴也。区，越人，善冶剑工也。淳钧，古大锐剑也。纣为无道，左强在侧，左强，纣之谀臣也。教纣无道，劝以贪淫也。太公并世，故武王之功立。立，成。由是观之，利害之路，祸福之门，不可求而得也。言其门户不可豫求而得知也。忽然来至，无形逃也。夫道之与德，若韦之与革，远之则迩，近之则远，革之质象道，韦之质象德。欲远去之，道反在人侧，欲以事求之，去人已远也。无事者近人，有事者远人。不得其道，若观鲦鱼。鲦鱼，小鱼也，在水中可观见，见而不可得，道亦如之。故圣若镜，不将不迎，将，送。应而不藏，应，犹随也。谓镜随人形好丑，不有藏匿者也。故万化而无伤。其得之，乃失之，其失之，非乃得之也。自谓得，是乃失道者也。自谓失道，未必不得道也。今夫调弦者，叩宫宫应，弹角角动，此同声相和者也。叩大宫则少宫应，弹大角则少角动，故曰同音相和。夫有改调一弦，其於五音无所比，鼓之而二十五弦皆应，此未始异於声，而音之君已形也。一弦，宫音也，音之君也，故二十五弦皆和也。一说，改调一弦，不比五音，调一声宫音也，故曰未始异於声也。五主於一声，故曰音之君已形。君，主。形，见也。故通於太和者，惛若纯醉而甘卧，以游其中，而不知其所由至也。太和，谓等死生之和，齐穷达之端。其中道之中也，不自知所至此也。纯温以沦，钝闷以终，若未始出其宗，纯，一也。温，和也。沦，没也，（伦）〔喻〕#7潜伏也。钝闷，无情也。欲终始於道。宗，本也。若未有其形。是谓大通。今夫赤螭、青虬之游冀州也，赤螭、青虬，皆龙属也。天清地定，毒兽不作，飞鸟不骇，入榡薄，食荐梅，荐梅，草实也，状如桑椹，其色赤，生江滨也。噆味含甘，步不出顷亩之区，而蛇鳝轻之，以为不能与之争於江海之中。噆味，长美也。蛇鳝自以为能胜赤螭青虬。若乃至於玄云之素朝，玄，黑也。素，白也。黑云升合於明朝也。阴阳交争，降扶风，杂冻雨，扶摇而登之，降，下也。扶风，疾风也。冻雨，暴雨也。扶摇，发动也。登，上。上风雨而去。威动天地，声震海内，四海之内悉畏之也。蛇鳝着泥百仞之中，百仞，七百尺也。波深曰仞，传日，仞沟洫也。熊罴匍匐丘山巉岩，虎豹袭穴而不敢咆，袭，入。咆，嗥。猨狖颠蹶而失木枝，狖，读中山人相遗物之遗也。狖，猨属也，长尾而昂鼻也。又况直蛇鳝之类乎。凤凰之翔至德也，雄曰凤，雌曰凰。为至德之君而来翔也。雷霆不作，风雨不兴，川谷不澹，澹，溢。草木不摇，而燕雀佼之，以为不能与之争於宇宙之间。燕雀自以为能佼健於凤凰也。佼或作詨。詨，哭也。宇，屋檐也。宙，栋梁也。易曰，上栋下宇也。还至其曾逝万仞之上，翱翔四海之外，曾，犹高也。逝，犹飞也。一曰回也。翼一上一下曰翱，不摇曰翔。外，犹表也。过昆仑之疏圃，饮砥柱之湍濑，疏圃在昆仑之上。过，犹历也。砥柱，河之隘也，在河东大阳之东。□，□水，至疾。濑，清。皆激□急流。邅回蒙汜之渚，邅回犹尚佯也，蒙汜曰所出之地也，池决复入为渚。渚，小洲也。尚佯冀州之际，径蹑都广，入日抑节，蹑，至也。都广，东南之山名也。众帝所自上下也。言凤凰过广都之野，送日入於抑节之地，言其翔之广也。蹑或作绝也。径，过。绝，历也。羽翼弱水，暮宿风穴，濯羽翼於弱水之上。风穴，北方寒风从地出也。当此之时，鸿鹄鸧鶴莫不惮惊伏窜，注喙江裔，注喙，喙注地不敢动也。裔，边也。又况直燕雀之类乎。此明於小动之迹，而不知大节之所由者也。
　　昔者，王良、造父之御也，王良，晋大夫御无恤子良也，所谓御良也。一名孙无政。为赵简子御，死而托精於天驷星，天文有王良星是也。造父，赢姓，伯翳之后，飞廉之子，为周穆王御。上车摄辔，马为整齐而敛谐，整齐，不差。敛谐，马容体足调谐也。投足调均，劳逸若一，一，同心。心怡气和，体便轻毕，毕，疾也。安劳乐进，驰骛若灭，灭，没也。言疾也。左右若鞭，周旋若环，左右，谓騑骖也。步趋之力，若被鞭矣。一说，言掉鞭教谕其易也。周旋若环，如人志也。世皆以为巧，然未见其贵者也。若夫钳且、大丙之御，此二人，太一之御也。一说，古得道之人，以神气御阴阳也。除辔衔，去鞭弃策，车莫动而自举，马莫使而自走也。但以车马为主耳，神气扶之也。日行月动，星耀而玄运，耀，有也。玄，天也。运，行也。电奔而鬼腾，进退屈伸，不见朕垠，朕，兆朕也。垠，形状也。故不招指，不咄叱，过归雁於碣石，言其御疾，到自息止，乃使北归於碣石之山，而中之雁得之过去也。过，读责过之过。轶鸭鸡於姑余，自后过前曰轶也。姑余，山名，在吴也。鹍鸡，凤凰之别名也。言其御疾，自碣石过归雁，便复东南，轶过鹍鸡於姑余山也。骋若飞，骛若绝，纵失蹑风，追猋归，纵，履也。足疾及箭矢。蹑，蹈也。一说，矢在后，不能及，故言纵。其行疾，能及矢，言蹑。追猋及之。猋，光中有影者。忽然便归，皆及此，言疾也。朝发槫桑，日入落棠。槫桑，日所出也。落棠，山名，日所入也。此假弗用而能以成其用者也。弗用，无为。非虑思之察，手爪之巧也，嗜欲形於胸中，而精神踰於六马，此以弗御御之者也。言藏嗜欲之形於胸臆之中。踰，和也。以弗御御之，以道术御也。昔者，黄帝治天下，而力牧、太山稽辅之，力牧、太山稽，黄帝师。孟子曰王者师臣也。以治日月之行律，律，度也。治阴阳之气，节四时之度，正律历之数，别男女，异雌雄，明上下，等贵贱，使强不掩弱，众不暴寡，人民保命而不夭，安其性命，不夭折也。岁时熟而不凶，不凶，无灾害也。百官正而无私，皆在公也。上下调而无尤，君臣调和，无尤过也。法令明而不暗，辅佐公而不阿，卿士公正，不立私曲从也。田者不侵畔，渔者不争隈，隈，曲深处，鱼所聚也。道不拾遗，市不豫贾，城郭不关，关，闭也。邑无盗贼，鄙旅之人相让以财，言所有余。狗彘吐菽粟於路而无忿争之心，於是日月精明，星辰不失其行，风雨时节，五谷登熟，虎狼不妄噬，鸷鸟不妄搏，凤凰翔於庭，翔，犹止也。麒麟游於郊，游，行也？郊，邑外也。青龙进驾，飞黄伏皂，飞黄，乘黄也，出西方，状如狐，背上有角，寿千岁。皂，枥也。诸北、儋耳之国莫不献其贡职。皆北极夷国也。然犹未及处戏氏之道也。
　　往古之时，四极废，九州裂，裂，分也。废，顿也。天不兼覆，地不周载，火爁炎而不灭，水浩洋而不息，息，消。猛兽食颛民，颛，善。鸷鸟攫老弱。攫，撮。於是女娲炼五色石以补苍天，女娲，阴帝，佐虙戏治者也。三皇时，天不足西北，故补之。师说如此。断鳌足以立四极，鳌，大龟。天废顿，以鳌足柱之。楚词曰，鳌载山下，其何以安之是也。杀黑龙以济冀州，黑龙，水精也。力牧、太稽杀之以止雨也。济，朝也。冀，九州中，谓今四海之内。积芦灰以止淫水。芦，苇也。生於水，故积聚其灰以止淫水。平地出水为淫水。苍天补，四极正，淫水涸，冀州平，狡虫死，颛民生。虫，狩。背方州，抱圆天，方州，地也。和春阳夏，杀秋约冬，枕方寝绳，方，矩四寸也。寝绳，（真）［直〕#8身而卧也。阴阳之所壅沈不通者，窍理之，逆气戾物伤民厚积者，绝止之。逆气，乱气也。伤害民物之积财，故绝止也。尝此之时，卧倨倨，兴眄眄，倨倨，卧无思虑也。倨，读虚曰之虚也。眄眄然，视无智巧貌也。一自以为马，一自以为牛，其行蹎蹎，其视瞑，蹎，读填窴之填。侗然皆得其和，莫知所由生，浮游不知所求，魍魉不知所往。当此之时，禽兽蝮蛇无不匿其爪牙，藏其螫毒，无有攫噬之心。考其功烈，上际九天，下契黄垆，上与九天交接，下契至黄垆。黄泉下有垆土也。垆，读绳纑之纑。名声被后世，光辉重万物。使万物有光辉也。乘雷车，服驾应龙，骖青虬，驾应德之龙。在中为服，在旁为骖。有角为龙，无角为虬。一说，应龙，有翼之龙也。援绝瑞，席萝图，珠绝之瑞应，援而致之也。罗列图籍，以为席蓐。一说，罗图，车上席也。黄云络，前白螭，后奔蛇，络，读道路之路也，谓车之垂络也。黄云之气络其车，白螭导在於前。奔蛇，腾蛇也。从在於后。皆瑞应也。浮游消摇，道鬼神，登九天，九天，八方中央。朝帝於灵门，在朝於上帝灵门也。宓穆休于太祖之下，宓，宁也。穆，和也。休，息也。太祖，道之大宗也。然而不彰其功，不扬其声，彰，扬皆明。隐真人之道，以从天地之固然。隐，藏也。真人，真德之人。固，自然也。何则？道德上通，而智故消灭也。智固巧诈。
　　逮至夏桀之时，主暗晦而不明，道澜漫而不修，仁义道不复修设，故曰澜漫。弃捐五帝之恩刑，推蹶三王之法籍，是以至德灭而不扬，帝道揜而不兴，兴，举也。举事戾苍天，发号逆四时。戾，反也。春秋缩其和，天地除其德，缩，藏也。言和气不复行也。言其所施日恶，不自知也。故曰除其德也。仁君处位而不安，大夫隐道而不言，不为民所安，隐仁义之道，不正谏直言也。论语曰，国无道，危行言逊也。群臣准上意而怀当，准，望也。怀，思也。当，合也。取合主意，不复以道正谏也。疏骨肉而自容，邪人参耦比周而阴谋，阴谋，私谋也。居君臣父子之间，而竞载（桥）〔骄〕#9主而像其意，像，犹随也。乱人以成其事，是故君臣乖而不亲，骨肉疏而不附，植社槁而坛裂。言不禋於神也。容台振而掩覆，容台，行礼容之台，言不能行礼，故天文振动而败之。犬群嗥而入渊，言将灭坏，犬失其主，故嗥而入渊也。一说，言犬祸也。豕衔蓐而席澳，豕衔其蓐席入之澳，言豕祸。一说衔蓐自藏处也。美人挐首墨面而不容，〔挐〕#10首，乱头也。草与发并编为挐首。不修容饬也。曼声吞炭内闭而不歌，曼声，善歌也。见世乱哀将灭，故吞炭自败音声，闭气不复动也。丧不尽其哀，猎不听其乐，言时乱礼坏，不尽在哀。乐崩，故不复听田猎之乐。西老折胜，黄神啸吟，西王母折其头上所载胜，为时无法度。黄帝之神伤道之衰，故啸吟而长叹也。飞鸟锻翼，走兽废脚，锻翼，纵翼也。废脚，跛蹇也。言桀无道，田猎烦数，鸟兽悉被创夷，锻翼废脚也。山无峻干，泽无洼水，峻干，美材也。洼水，渟水。言山泽不以时故也。狐狸首穴，马牛放失，田无立禾，路无莎薠。莎薠，读猿猴蹯噪之蹯。状如葴，葴如椴也。莎，草名也。金积折廉璧袭无理，金气积聚，折其锋廉也。璧，文。袭，重。言用之烦数；皆钝，无复文理也。璧，读辟也。磬龟无腹，磬，空也。象磬，数钻以卜，故空尽无腹也。言桀为无道，不修仁德，但数占龟，莫得（古）〔吉〕#11兆也。诗云，握粟出卜，自何能谷。又曰，我龟既厌，不我告犹是也。蓍策曰施。易曰，再三渎，渎则不告也。
　　晚世之时，七国异族，诸侯制法，各殊习俗，晚世，春秋之后，战国之末。七国，齐、楚、燕、赵、韩、魏、秦也。齐姓田，楚姓芉，燕姓姚，赵姓赵，韩姓韩，魏姓魏，秦姓嬴，故异族也。从横间之，举兵而相角，苏秦约从，张仪连横，南与北合为从，西与束合为横。故曰，从横成则秦帝也。攻城槛杀，覆高危安，掘坟墓，杨人骸，大冲车，高重京，冲车，大铁着其辕端，马被甲，车被兵，所以冲於敌城也。古者伐不敬，取其鲸鲵，收其骸尸，聚土而瘗之，以为京观，故曰高重垒，京观也。除战道，便死路，犯严敌，残不义，百往一反，名声苟盛也。言百人行战皆死，一人得还反也。一说，百人行伐，一反得胜耳。是故质壮轻足者为甲卒，甲，错也。在车曰士，步曰卒。千里之外，家老羸弱凄怆於内，厮徒马圉，軵车奉饷，厮，役。徒，众也。牛曰放，马曰圉。軵，推也。饷，资粮也。軵，读楫拊之拊也。道（马）〔路〕#12辽远，霜雪亟集，短褐不完，短褐，处器物之人也。短，或作短字。褐，毛布，如今之马衣也。不完，言民穷也。人羸车弊，泥涂至膝，相携於道，奋首於路，携，引也。奋首，民疲於役，顿化於路，仅能摇头耳。言疲困也，故曰奋首。身枕格而死。格，榜淋也。言收民役赋不毕者，榜之於格上，不得下，故曰枕格而死也。所谓兼国有地者，伏尸数十万，破车以千百数，伤弓弩矛戟矢石之创者扶举於路，故世至於枕人头，食人肉，菹人肝，饮人血，甘之於刍豢。甘，犹嗜也。故自三代以后者，天下未尝得安其情性，而乐其习俗，保其修命，天而不夭於人虐也。虐，害。所以然者何也？诸侯力征，天下合而为一家。逮至当今之时，天子在上位，天子，叹孝武皇帝。持以道德，辅以仁义，近者献其智，远者怀其德，拱揖指麾而四海宾服，春秋冬夏皆献其贡职，天下混而为一，混，同。子孙相代，此五帝之所以迎天德也。夫圣人者，不能生时，时至而弗失也。辅佐有能，黜谗佞之端，息巧辩之说，除刻削之法，去烦苛之事，屏流言之迹，塞朋党之门，消知能，消除知巧之能。修太常，隳枝体，绌聪明，去其小聪明，并大利欲者也。大通混冥，解意释神，漠然若无魂魄，使万物各复归其根，则是所修伏羲氏之迹，而反五帝之道也。反，复。夫钳且、大丙不施辔衔而以善御闻於天下，伏戏、女娲不设法度而以至德遗於后世，何则？至虚无纯一，而不□喋苛事也。□喋，犹深算也。言不采取烦苛之事。周书曰，掩雉不得，更顺其风。言掩雉虽不得，当更从其上风，顺其道理也。言可行与不，犹当以道德为本，论申商之法失之也。今若夫申、韩、商鞅之为治也，申，申不害也。韩，〔韩〕#13非也。商鞅，公孙鞅。三子之术皆为削刻之法也。挬拔其根，芜弃其本，而不穷究其所由生。何以至此也？凿五刑，为刻削，乃背道德之本，而争於锥刀之末，锥刀之末，谕小利。言尽争之也。斩艾百姓，殚尽太半，斩艾百姓，以草木谕也，不养之也。殚，病也。太半，过半也。而忻忻然常自以为治，忻忻，犹自喜得意之貌也。是犹抱薪而救火，凿窦而出水。夫井植生梓而不容瓮，沟植生条而不容舟，不过三月必死。植谓材也，椽代於沟边，因生为条木也。以谕申、韩、商鞅之所为法，比於梓条也。所以然者何也？皆狂生而无其本者也。河九折注於海而流不绝者，昆仑之输也。折，曲。潦水不泄，瀇漾极望，旬月不雨则涸而枯泽，受□而无源者。□，雨渍疾流者，故曰无源。□，读燕人强春言勅同也。譬若羿请不死之药於西王母，（恒）〔姮〕#14娥窃以奔月，姮娥，羿妻。羿请不死之药於西王毋，未及服之，姮娥盗食之，得仙，奔入月中，为月精也。奔月或作坌肉，药坌肉，以为死畜之肉复可生也。怅然有丧，无以续之。言羿怅然失志，若有所丧亡，不能复得不死药以续之也。何则？不知不死之药所由生也。羿不知不死之药所由生也。申、韩、商鞅之等不得治之根本，如乞药矣。一说，羿谓命在药，不知命自在天也，故或欲得知不死药之所由出生也。是故乞火不若取燧，寄汲不若凿井。
　　淮南鸿烈解卷之十一竟
　　#1『使』误入后文，据集解本改。
　　#2『是』，『景』字之误，据集解本改。
　　#3『□』，『窜』字之误，据集解本改正。
　　#4『替』，『僭』字之误，据集解本改正。
　　#5『白』，『曰』字之误，据集解本改。
　　#6『临晋』，衍文，据集解本删。
　　#7『伦』，『喻』字之误，据集解本改。
　　#8『真』，『直』字之误，据集解本改。
　　#9『桥』，『骄』字之误，据集解本改。
　　#10『挐』字原脱，据集解本补。
　　#11『古』，『吉』字之误，据集解本改。
　　#12『马』，『路』字之误，据集解本改。
　　#13『韩』字原脱，据集解本补。
　　#14『恒』，『姮』字之误，据集解本改。

　　淮南鸿烈解卷之十二
　　太尉祭酒臣许慎记上
　　精神训
　　精者，人之气，神者，人之守也。本其原，说其意，故曰精神，因以题篇。
　　古未有天地之时，惟像无形，惟，思也。念天地未成形之时无有形。生有形，故天地成焉。窈窈冥冥，芒芠漠闵，澒蒙鸿洞，莫知其门。皆未成形之气也。芒，读玉莽之莽也。芠，读□灭之□。闵，读〔闵〕#1子骞之闵。澒，言项羽之项。鸿，读子赣之赣。洞，读同游之同也。皆无之象，故曰莫知其门也。有二神混生，经天营地，二神，阴阳之神也。混生，俱生也。孔乎莫知其所终极，孔，深貌也。滔乎莫知其所止息，滔，大貌也。於是乃别为阴阳，离为八极，刚柔相成，万物乃形，离，散也。八极，八方之极。刚柔，阴阳也。烦气为虫，烦，乱。精气为人。是故精神，天之有也，而骨骸者，地之有也。精神入其门，而。骨骸反其根，精神无形，故能入天门。骨骸有形，故反其根，归土也。我尚何存？言人死各有所归，我何犹常存。是故圣人法天顺情，不拘於俗，不诱於人，诱，犹惑也。以天为父，以地为母，阴阳为纲，四时为纪。天静以清，地定以宁，万物失之者死，法之者生。夫静漠者，神明之宅也，虚无者，道之所居也。是故或求之於外者，失之於内，有守之於内者，失之於外。譬犹本与末也，从本引之，千枝万叶莫不随也。夫精神者，所受於天也，而形体者，所禀於地也。故曰，一生二，二生三，三生万物。一谓道也，二曰神明也，三曰和气也。或说一者，元气也，生二者，乾坤也；二生三，三生万物。天地设位，阴阳通流，万物乃生。万物背阴而抱阳，冲气以为和。万物以背为阴，以腹为阳，身中空虚，和气所行。为阴，故肾双，为阳，故心特。阴阳与和，共生物形；君臣以和致太平也。故曰一月而膏，始育如膏也。二月而胅，三月而胎，四月而肌，五月而筋，六月而骨，七月而成，八月而动，九月而躁，十月而生。形体以成，五藏乃形，是故肺主目，肺象朱雀，朱雀，火也。火外景，故主目也。肾主鼻，肾象龟，龟，水也，水所以通沟也，鼻所以通气也，故主鼻也。胆主口，胆，勇者决所以处，故主口也。肝主耳。肝，金也，金内景，故主耳也。外为表而内为裹，开闭张歙，各有经纪。歙，读胁也。故头之圆也象天，足之方也象地，有四时、五行、九解、四时，春夏秋冬也。五行，金木水火土也。九解，谓九十为一解也。一说，九解六一之所解合也。一说，八方中央故曰九解也。三百六十六日，人亦有四支，五藏，九窍，三百六十六节。天有风雨寒暑，人亦有取与喜怒。故胆为云，胆，金也，金石，云之所出故为云。肺为气，肺，火也，故为气。肝为风，肝，木也，木为风生，故为风。肾为雨，肾，水也，因水故雨。雨或作电。肾，水也，水为光，故为电。脾为雷，以与天地相参也，而心为之主。心，土也，故为四行之主也。是故耳目者日月也，血气者风雨也，日中有蹲乌，踆，犹蹲也，谓三足乌。踆读踆魏之踆。而月中有蟾蜍。蟾蜍，虾蟆。日月失其行，薄蚀无光，薄者，迫也。薄，读享薄之薄也。风雨非其时，毁折生灾；五星失其行，州国受殃。五星，荧惑、太白、岁星、辰星、镇星也。今荧犯角、亢，则州国受其殃（他）〔也］#2，余准此也。夫天地之道，至弦以大，尚犹节其章光，爱其神明，人之耳目曷能久熏劳而不息乎？息，止。精神何能久驰骋而不既乎？既，尽。是故（面）［血〕#3气者，人之华也；而五藏者，人之精也。夫（面）［血〕#4气能专于五藏专，一。而不外越，则胸腹充而嗜欲省矣。胸腹充而嗜欲省，则耳目清，听视达矣。耳目清，听视达，谓之明。五藏能属於心而无乖，则志胜而行不僻矣。志胜，言己之教志也。僻，邪也。胜或作逐。言教或迟去，故行正而不邪也。志胜而行之不僻，则精神盛而气不散矣。精神盛而气不散则理，理则均，均则通，通则神，神则以视无不见，以听无不闻也，以为无不成也。是故忧患不能入也，而邪气不能袭。袭，犹因也，亦入。故事有求之於四海之外而不能遇，遇，得。或守之於形骸之内心无欲也。而不见也。故所求多者所得少，所见大者所知小。夫孔窍者，精神之户牖也；而气志者，五藏之使候也。耳目淫於声色之乐，则五藏摇动而不定矣。五藏摇动而不定，则血气滔荡而不休矣。血气滔荡而不休，则精神驰骋於外而不守矣。多情欲，故神不内守。精神驰骋於外而不守，则祸福之至，虽如丘山，无由识之矣。丘山谕大。识，知也。使耳目精明玄达而无诱慕，气志虚静恬愉而省嗜欲，五藏定宁充盈而不泄，精神内守形骸而不外越，则望於往世之前，而视於来事之后，犹未足为也，犹，尚也。为，治也。岂直祸福之间哉。故曰，其出弥远者，其知弥少。言虽知道，故少。以言夫精神之不可使外淫也。是故五色乱目，使目不明，不明，视而昏也。五声哗耳，使耳不聪，不聪，听无闻也。五味乱口，使口爽伤，爽，病。病伤滋味也。趣舍滑心，使行飞扬。滑，乱也。飞扬，不从轨度也。此四者，天下之所养性也，性，生也。然皆人累也。故曰，嗜欲者，使人之气越，越，失。而好憎者，使人之心劳，劳，病。弗疾去，则志气日耗。耗，犹乱也。夫人之所以不能终其寿命而中道夭於刑戮者，何也？以其生生之厚。言生生之厚者，何必极嗜欲，淫滥无厌，以伤耳目情性，故不终其寿命，中道夭殒於飞辟之戮也。夫惟能无以生为者，则所以修得生也。无以生为者，轻利害之乡，除情性之欲，则长得生矣。夫天地运而相通，万物总而为一。总，合也。一，同也。万物合同，统於一道。能知一，则无一之不知也；上一，道也。下一，物也。不能知一，则无一之能知也。
　　譬吾处於天下也，亦为一物矣。不识天下之以我备其物与，与，邪，辞也。且惟无我而物无不备者乎？然则我亦物也，物亦物也，物之与物也，有何以相物也？物亦物也，何相名为物也。虽然，其生我也，将以何益？言生我，自然之道，亦当以何益乎。其杀我也，将以何损？损，减。夫造化者既以我为坯矣，将无所违之矣。言既以我为人，无所离之。谕不求亦不避也。吾安知夫刺炙而欲生者之非或也？又安知夫绞经而求死者之非福也？或者生乃徭役也，而死乃休息也？天下茫茫，孰知〔之哉〕#5。其生我也不疆求已，已，止也。言不恶生也。其杀我也不疆求止。言不畏死。欲生而不事，事，治。憎死而不辞，唯义所在，故不辞也。贱之而弗憎，贵之而弗喜，人有恶贱己者，己不憎也。人有尊己者，己不喜也。随其天资而安之不极。资，时也。一曰，性也。极，急也。谕道人不急求生也。吾生也有七尺之形，吾死也有一棺之土。吾之於比有形之类，犹吾死之沦於无形之中也。沦，入也。然则吾生也物不以益众，吾死也土不以加厚，吾又安知所喜憎利害其间者乎。不知喜生之利，不知憎死之害，守其正性也。夫造化者之攫援物也，攫，撮也。援，引也。譬犹陶人之埏埴也，其取之地而已为盆盎也，与其未离於地也无以异，其已成器，而破碎漫澜而复归其故也，陶人，作瓦器治官也。顿泥坯取之於地以为器，明人不当恶死，死，复归其未生之故耳。譬犹瓦器之破，而复反於土也。与其为盆盎亦无以异矣。无以异於土也。夫临江之乡，居人汲水以浸其园，江水弗憎也，苦洿之家，决垮而注之江，洿水弗乐也。是故其在江也，无以异其浸园也，其在洿也，亦无以异其在江也。道尚空虚，贵无形，江水大，去不可消，就易，故不憎也。窊水小，去易小消，就不消，故不乐也。洿水，犹澹水也。苦，犹疾也。一说，言各自安其处也。及其转易，亦无憎乐也。是故圣人因时以安其位，当世而乐其业。业，事也。
　　夫悲乐者，德之邪也；而喜怒者，道之过也；好憎者，心之暴也。故曰，其生也天行，似天气也。其死也物化，如物之变化也。静则与阴俱闭，动则与阳俱开。精神澹然无极，极，尽。不与物散，而天下自服。散，杂乱貌。自服，服於德也。故心者，形之主也；而神者，心之宝也。形劳而不休则蹶，蹶，颠。精用而不已则竭。是故圣人贵而尊之，不敢越也。夫有夏后氏之璜者，匣匮而藏之，宝之至也。半璧曰璜，珍玉也。夫精神之可宝也，非直夏后氏之璜也。直，犹但也。是故圣人以无应有，必究其理；以虚受实，必穷其节；恬愉虚静，以终其命。是故无所甚疏，而无所甚亲，抱德炀和，以顺于天。炀，炙也。向火中炙和气，以顺天道也。炀，读供养之养。与道为际，与德为邻，际，合也。邻，比也。不为福始，不为祸先。魂魄处其宅，而精神守其根，死生无变於己，故曰至神。变，动。所谓真人者，性合于道也。真人者，虙戏、黄帝、老聃是也。故有而若无，实而若虚，处其一不知其二，治其内不识其外，治其内，守精神也。识其外，外不好憎也。明白太素，无为复朴，体本抱神以游于天地之樊，樊，崖也。樊，读麦饭之饭也。芒然仿佯于尘垢之外，芒，读王莽之莽。而消摇于无事之业。浩浩荡荡乎，机械之巧弗载於心。是故死生亦大矣，而不为变；不为变者，同死生也。虽天地覆育，亦不与之抮抱矣。抮抱，犹持着者。言不以天地养育万物，故强与持着，守其纯热也。审乎无瑕，而不与物糅；瑕，犹衅也。忤见利欲之貌也。能审顺之，故不与物相杂糅。见事之乱，而能守其宗。见事有者止之，乱不能眩惑，故能守其宗。宗，本也。若然者，正肝胆，遗耳目，言精神内守也。心志专于内，通达耦于一。一者，道也。居不知所为，行不知所之，言志意无所系。浑然而往，逮然而来。浑，转行貌。逯，谓无所为。忽然往来也。逯，读谓绿衣之绿也。浑，读大珠挥挥之挥也。形若槁木，心若死灰，槁木无气，死灰无热，谕无为也。忘其五藏，损其形骸。不学而知，不视而见，不为而成，不治而辩。感而应，迫而动，迫切不得不动，然后乃动也。不得已而往，如光之耀，如景之放，以道为紃，有待而然。紃者，决也。以道待万物，故曰有待，而默默如是。抱其太清之本而无所容与，无所容与於情欲也。而物无能营，营，惑也。一曰乱。廓惝而虚，清靖而无思虑，不劳精神。大泽焚而不能热，河汉涸而不能寒也，大雷毁山而不能惊也，大风晦日而不能伤也。言体道之人，闭情守虚，虽此四者之大；不能惑也。是故视珍宝珠玉犹石砾也，视至尊穷宠犹行客也，至尊，谓帝王也，故曰穷宠也。行客，犹行路过客。视毛嫱、西施犹颠丑也。毛嫱、西施，皆古之美人。颠，头也。方相氏黄金四目衣赭，稀世之类貌，非生人也。但其像耳目颠丑，言极丑也。以死生为一化，以万物为一方，方，类也。同精於太清之本，而游於忽区之旁。忽区，忽恍无形之区旁也。有精而不使者，有神而不行，言不浊其精，不劳其神，此之谓也。契大浑之朴，而立至清之中。朴，犹质也。浑，不散之貌也。浑，读挥章之挥。是故其寝不梦，其智不萌，其寝不梦，神内守也。其智不萌，无思念也。其魄不抑，其魂不腾。魄，阴神。魂，阳神。阴不沈抑，阳不飞腾，各守其宅。反复终始，不知其端绪，甘暝太宵之宅，太宵，长夜之中也。言其直瞑於大道之处，冥视昭昭矣。而觉视于昭昭之宇，休息于无委曲之隅，而游敖于无形埒之野。无委曲之隅，无形埒之野，冥冥无形像之貌也。居而无容，处而无所，其人居无形容可得见也，处无常所。其动无形，其静无体，无形无体，道之容也。存而若亡，生而若死，出入无间，役使鬼神，言能化也。人不与鬼同形，而能使之者，道也。天神曰神，人神曰鬼也。沦於不测，入於无间，以不同形相嬗也，嬗，传也。万物之形不同，道以相传生也。终始若环，莫得其伦。伦，理也，道也，人莫能得焉。此精神之所以能登假于道也，假，至也。上至於道也。或作虾蟆云气。是故真人之所游。游，行。若吹呴呼吸，吐故内新，熊经鸟伸，凫浴猿躩，鸱视虎顾，是养形之人也，不以滑心。经，动摇也。伸，频伸也。若此养形之人，导引其神，屈伸跳踉，是非真人为之道也。滑，乱也。言此养形者耳，不足以乱真人之心也。使神滔荡而不失其充，充，实。日夜无伤而与物为春，体道人同。日夜，谕贼害也。无伤，无所贼害也。与物为春，言养物也。则是合而生时干心也。若是者，合於道，生四时化其心也。言不干时害物也。且人有戒形而无损於心，戒，备也。人形体备具。戒或作革。革，改也。言人形骸有改更而作化也。心谕神，神不损伤也。有缀宅而无耗精。缀宅，身也。精神居其宅则生，离其宅则死。言人虽死，精神终不耗灭，故曰无耗精也。夫癞者趋不变，狂者形不亏，神将有所远徙，孰暇知其所为。言病癞者形生神在，故趋不变也。或作介，介，被甲者。礼，介者不拜而能趋於步，故曰不变也。狂体具存，故曰不亏，但精神散越耳，故曰，神有所远徙也。故形有摩而神未尝化者，摩，灭，犹死也。神变归於无形也，故曰，未尝化也。化，犹死也。以不化应化，千变万抮而未始有极。不化，精神也。化者，形骸。死者形为灰土，为日化也。化者，复归於无形也；不化者，与天地俱生也。夫木之死也，青青去之也。夫使木生者岂木也？使木生者天也，故曰岂木哉。犹充形者之非形也。充形者，气也。故曰非形也。故生生者未尝死也，其所生则死矣。生生者道。谕道之人若，天气，未尝死也。下所生者，万物矣。化物者未尝化也，化物者道也。道不化，故未尝化也。其所化则化矣。所化者，万物也。万物有变，故曰则化。轻天下，则神无累矣；轻薄天下宠势之权者，许由是也，故其精神无留累於物也。细万物，则心不惑矣；以万物为小事而弗欲，故心不惑物也。齐死生，则志不慑矣；齐，等也。不畏义死，不乐不义生，其志意无所慑惧，故曰等也。同变化，则明木眩矣。眩，惑。众人以为虚言吾，将举类而实之。实，明。
　　人之所以乐为人主者，以其穷耳目之欲，而适躬体之便也。今高台层榭，人之所丽也，四方高曰台，加木曰榭。丽，美也。而尧朴桷不斲，素题不枅。朴，采也。桷，椽也。不斲削，加宓石之。素题也，不加采饰。故曰，不枅者，不施欂櫖。俱交架也。枅，读鸡枅，或作刮也。珍怪奇异，人之所美也，而尧粝粢之饭，藜霍之羹。粝，粗也。粢，稷也。粝读赖恃之赖。粢，读齐衰之齐。文绣狐白，人之所好也，而尧布衣揜形，鹿裘御寒。养性之具不加厚，而增之以任重之忧，任，读任侠之任。故举天下而传之于舜，传，禅。若解重负然。非直辞让，诚无以为也。此轻天下之具也。禹南省方，济于江，巡狩为省，省视四方也。济，渡也。黄龙负舟，舟中之人五色无主，禹乃熙笑而称曰，我受命於天，竭力而劳万民，劳，忧，也。生，寄也，死，归也，何足以滑和。人寿盖不过百年，故曰生寄也。死灭没化不见，故曰归也。滑，乱也。和，适也。视龙犹蝘蜓，蝘蜓，蜥蜴也，或曰守宫也。东方朔射覆，对武帝曰，谓为龙，无有角，谓为蛇，而有足。骙骙脉脉，喜缘壁，非守宫，当晰蜴是也。颜色不变，龙乃弥耳掉尾而逃。逃，去。禹之视物亦细矣。郑之神巫相壶子林，见其征，神在男曰觋，在女曰巫。巫能占骨法吉凶之气，故见其兆征。征，应也。告列子。列子行泣报壶子，列子，郑之隐士，壶子弟子也。报，白也。壶子持以天壤，言精神天之有也，形骸地之有也，死自归其本，故曰持天壤矣。名实不入，机发於踵。名，爵号之名也。实，币帛货财之实。不入者，必不恤也。机，谕疾也。谓命危殆，不旋踵而至，犹不恐惧。壶子之视死生亦齐。齐，等。子求行年五十有四而病伛偻，脊管高于顶，□下迫颐，两髀在上，子求，楚人也。偻，脊管下窍也。高於顶，出头上也。□，肝胸也。迫，薄至於颐也。两脾下在上，躯正贠也。□，读精神□越无之歇也。烛营指天，烛，阴华也。营，其窍也。上指（六）〔天〕#6也。烛营，读曰括撮也。匍匐自窥於井，临井水自观照。曰，伟哉造化者，其以我为此拘拘邪？伟哉，犹美哉也。造化，谓天也。拘拘，好貌。此其视变化亦同矣。故睹尧之道，乃知天下之轻也，以其禅舜。观禹之志，乃知天下之细也。以其视龙犹蝘蜓也。原壶子之论，乃知死生之齐也。论持以天壤也。见子求之行，乃知变化之同也。行，匍匐窥於井，此之谓也。夫至人倚不拔之柱，行不关之涂，倚於不可拔摇之柱，行於不可关闭之涂，言无不通。禀不竭之府，学不死之师，无往而不遂，往而遂也。无至而不通。至而通也。生不足以挂志，死不足以幽神，屈伸俛仰，抱命而婉转。抱天命而婉转，不离违也。祸福利害，千变万紾，紾，转。孰足以患心。若此人者，抱素守精，蝉蜕蛇解，游於太清，轻举独住，忽然入冥。凤凰不能与之俪，俪，偕。而况斥鴳乎。斥泽之鴳雀，飞不能出於顷晦，谕弱也。势位爵禄何足以槩志也。不足以槩至人之志。晏子与崔杼盟，临死地而不易其义。晏子名婴，字平仲，齐大夫也。崔杼杀齐庄公，盟诸侯曰，不唯崔庆是从者，如此盟。晏子曰，婴所不唯忠於君而利社稷者是从，亦如而利之。故曰临死地而不易其义者也。殖、华将战而死，莒君厚赂而止之，不改其行。殖，杞梁也；华，华周，皆齐士也。为君伐莒之队，莒人围之，壮其勇力，厚赂而止之，不可，遂战而死。故曰不改其行也。故晏子可迫以仁不可劫以兵，晏子不从崔杼之盟，将见杀。晏子曰，句戟何不句，夜矛何不摧，不挠不义。故曰不可劫以兵也。殖、华可止以义，而不可县以利。县，视也。言不为利动也。君子义死，而不可以死亡恐也，彼则直为义耳，而尚犹不拘於物，又况无为者矣。尧不以有天下为贵，故授舜，公子扎不以有国为尊，故让位；扎，吴寿梦之少子，延州来季子也。让位不受兄国，春秋贤之。诸侯之子称公子也。子罕不以玉为富，故不受宝；子罕，宋戴公六世之孙，西乡士之子，司成乐喜也。宋人或得玉，以献子罕，子罕不受。献玉者曰，以示玉人，玉人以为宝，故敢献之。子罕曰，我以不贪为宝，子以玉为宝。若（子）〔与〕#7我，是皆丧宝也。不如人有其宝。稽首告曰，小人怀璧，不可以越乡，纳此以请死，子罕置诸其里，使玉人为之攻之，富而后使复其所。故曰不受宝也。务光不以生害义，故自投於渊。务光，汤时隐士也。汤代桀，让天下於务光，人谓务光曰，汤杀其君，将归不义之名於子，务光因抱石自投於深渊而死。由此观之，至贵不待爵，以至德见贵，许由、务光是也，故曰不待爵也。至富不待财。以至德见富，若楚狂接舆是也。王闻其贤，使使者赍金百镒聘之，欲以为相，而不受，故曰至富不待财也。天下至大矣，而以与佗人也；尧是。身至亲矣，而弃之渊。务光是也。外此，其余无足利矣。外，犹除也。利，犹食利。或作私，私，独受也。此之谓无累之人。无累之人，不以天下为贵矣。上观至人之论，深原道德之意，以下考世俗之行，乃足羞也。考，观也。故通许由之意，金縢、豹韬废矣；金縢，豹韬，周公、太公阴谋图王之书也。许由轻天下不受，焉用此书为，故曰废矣。延陵季子不受吴国，而讼闲田者惭矣；讼闲田者，虞、芮及暴桓公、苏信公是也。子罕不利宝玉，而争券契者媿矣；务光不污於世，而贪利偷生者闷矣。故不观大义者，不知生之不足贪也；大义，死君亲之难也。不闻大言者，不知天下之不足利也。大言，体道无欲之言。今夫穷鄙之社也，叩盆拊瓴，相和而歌，自以为乐矣。穷鄙之社，穷巷之小社也。盆瓴器，叩之有音声，故曰自以为乐也。尝试为之击建鼓，撞巨钟，乃性仍仍然，知其盆瓴之足羞也。仍仍，不得志之貌。仍仍或作聆聆，犹闻也。藏诗、书，修文学，而不知至论之旨，则拊盆叩瓴之徒也。夫以天下为者，学之建鼓矣。建鼓，乐之大者。尊势厚利，人之所贪也。尊势，穷位。厚利，重禄。使之（尤）〔左〕#8据天下图而右手刎其喉，愚夫不为。由此观之，生尊于天下也。天下至大，非手所据，故不言手也。使得据天下之图籍，行其权势，而刎喉杀身，虽愚者不肯为也，故曰生贵於天下矣。圣人食足以接气，衣足以盖形，适情不求余，接，续也。盖，覆也。余，饶也。无天下不亏其性，有天下不羡其和。亏，损也。羡，过也。和，适也。有天下，无天下，一实也。实，等。今赣人敖仓，予人河水，赣，赐也。敖，地名。仓者，以之常满仓也，在今荣阳县北。饥而餐之，渴而饮之，其入腹者不过箪食瓢浆，箪，笋。则身饱而敖仓不为之减也，减少。腹满，而河水不为之竭也。竭，尽。有之不加饱，无之不为之饥，与守其篅□、有其井，一实。篅□，受谷器也。井，家人之井水也。篅读颛孙之颛也。
　　人大怒破阴，大喜坠阳，巳说在原道也。大忧内崩，大怖生狂。除秽去累，漠若未始出其宗，乃为大通。清目而不以视，清，明。静耳而不以听，钳口而不以言，委心而不以虑，弃聪明而反太素，休精神而弃知故，觉而若昧，以生而若死，昧，暗也，厌也。楚人谓厌为昧，论无知也。终则反本未生之时，而与化为一体。言人之未生时。欲同死生也，故曰与化为一体也。死之与生，一体也。今夫繇者，揭镢舀，鱼笼土，繇，役也。今河东谓治道为繇道。揭，举也。镢，斫也。臿，铧也。青州谓之铧，有刃也。三辅谓之□也。笼；受土笼也。盐汗交流，喘息薄喉。白汗咸如盐，故曰盐汗也。薄，迫也，气衢喉也。当此之时，薅越下，则脱然而喜矣。薅，阴也。三辅人谓休华树下为薅也。楚人树上大本小，如车盖状为越，言多荫也。脱，舒也。言县人之得小休息，则气得舒，故喜也。越，读经无重越之越也。岩穴之间，非直越下之休也。病疵瘕者，捧心抑腹，膝上叩头，抑，按也。叩或作跔，跔，读车軥之軥也。蜷局而谛，通夕不寐。当此之时，哙然得卧，则亲戚兄弟欢然而喜。夫修夜之宁，非直一哙之乐也。谓得安卧极夜者。乐於一哙之乐，然不得比长夜之乐也。故知宇宙之大，则不可劫以死生；劫，迫。知养生之和，则不可县以天下；养生之和，谓正道也。已修正道不惑，故不可示以天下之穷势而移也。知未生之乐，则不可畏以死；乐其不生之时，虽惧之以死，不知使之畏死。言不畏死。知许由之贵于舜，则不贪物。言不贪利欲之物也。墙之立，不若其偃也，又况不为墙乎。冰之凝，不若其释也，又况不为冰乎。不如未为墙冰之时，偃、凝能变也。自无跖有，自有跖无，自无跖有，从无形至有形也。自有迹无，从有形至无形也。至无形，谓死生变化也。终始无端，莫知其所萌。非通于外内，孰能无好憎？好憎，情欲。无外之外，至大也；无内之内，至贵也；言天无有垠外，而能为之外，喻极大也。无内，言其小，小无内，而能为之内。道尚微妙，故曰至贵也。能知大贵，何往而不遂。大贵，谓无内之内也。言道至微，能出入於无间，故曰何往而不遂。遂，通也。衰世凑学，不知原心反本，凑，趋也。趋其末，不修稽古之典，苟邀名号耳，故曰不知原心反本也。直雕琢其性，矫拂其情，以与世交，直，犹但也。雕琢其天性，拂戾其本情，以合流俗，与世人交接也。故目虽欲之，禁之以度，心虽乐之，节之以礼，趋翔周旋，诎节卑拜，肉凝而不食，酒澄而不饮，外束其形，内总其德，钳阴阳之和，而迫性命之情，故终身为悲人。悲，衰也。谓衰世之学。达至道者则不然，理情性，治心术，养以和，持以适，乐道而忘贱，安德而忘贫，性有不欲，无欲而不得，言其守虚，执持不欲之情性，则无有所欲而不得也。心有不乐，无乐而弗为，言其志正，不乐邪淫之乐，则无有正乐而不为乐。言皆为之乐也。无益情者不以累德，而便於性者不以滑〔和〕#9滑，乱。故纵体肆意，而度制可以为天下仪。纵，放也。肆，缓也。仪，法。今夫儒者，不本其所以欲而禁其所欲，本所以欲，谓正性恬漠也。所欲，谓情欲骄奢权势也。不原其所以乐而闭其所乐，是犹决江河之源而障之以手也。障，蔽也。言不能揜也。夫牧民者，犹畜禽兽也，不塞其囿垣，使有野心，系绊其足，以禁其动，而欲修生寿终，岂可得乎。夫颜回、季路、子夏、冉伯牛，孔子之通学也。然颜渊夭死，季路菹於卫；颜渊＋八而卒，孔子曰，回不幸短命死矣。故曰夭也。季路仕於卫，卫君父子争国，季路死，孔子曰，若由不得其死然。言不得以寿命终也，故曰然。卫人醢之以为酱，故曰菹。子夏失明，冉伯牛为厉。子夏学於西河，哭其子而失明，曾子哭之。伯牛有疾，孔子自牖执其手，曰，斯人也，而有斯疾也。此皆迫性拂情而不得其和也。故子夏见曾子，一臞一肥，曾子问其故，曰，出见富贵之乐而欲之，入见先王之道又说之，两者心战，故臞。先王之道胜，故肥。道胜，不（感）〔惑］#10县於富贵，精神内守无思虑，故肥也。推此志，非能贪富贵之位，不便侈靡之乐，此志，子夏之志。直宜迫性闭欲，以义自防也。宜，犹但也。虽情心郁殪，形性屈竭，犹不得已自强也，故莫能终其天年。义以自防，故情心郁壹不通，形性屈竭也。以不得止而自勉强，故无能终其天年之命。若夫至人，量腹而食，度形而衣，容身而游，适情而行，余天下而不贪，委万物而不利，委，弃也。不以万物为利矣。处大廓之宇，游无极之野，廓，虚也。极，尽也。登太皇，冯太一，玩天地于掌握之中，太皇，天也。冯，依也。太一，天之形神也。玩，畀也。夫岂为贫富肥臞哉。故儒者非能使人弗欲，而能止之；言不能使人无情欲也。己虽欲之，能以义自止也。非能使人勿乐，而能禁之。言不能使人无乐富贵，能以礼自禁制之。论语曰，不义而富且贵，於我如浮云也。夫使天下畏刑而不敢盗，岂若能使无有盗心哉。越人得髯蛇，以为上肴，中国得而弃之无用。髯蛇，大蛇也。其长数丈，厚以为上肴。故知其无所用，贪者能辞之；不知其无所用，廉者不能让也。夫人主之所以残亡其国家，损弃其社稷，身死於人手，为天下笑，未尝非为非欲也。夫仇由贪大锺之赂而亡其国，仇由，近晋之狄国也。晋智襄子伐之，先赂以大锺。仇由之君贪，开道来受锺，为和亲。智伯因是以兵灭取其国也。仇，读仇余之仇也。虞君利垂棘之璧而擒其身，晋大夫荀息谋於献公，以屈产之马，垂棘之璧，假道於虞以伐虢。虞公贪璧马，假晋道。既灭虢，还馆於虞，遂袭虞，灭之。君死位曰灭，故曰擒其身也。献公艳骊姬之美而乱四世，晋献公伐骊戎，得骊姬及其娣。好色曰美。好体曰艳。献公璧之，生奚齐，其娣生卓子，遂为杀太子申生而立奚齐。杀适立庶，故曰乱。四世者，奚齐、卓子、惠公夷吾、怀公圉也。桓公甘易牙之和而不以时葬，齐桓好味，易牙蒸其首子而进之，遂见信用，专任国政，乱嫡庶。桓公卒，五公子争立，六十日而殡，虫流出户，五月不葬，故曰不以时葬也。胡王淫女乐之娱而亡上地。胡，盖西戎之君也。秦穆公欲伐之，先遗女乐以淫其志。其臣由余谏，不从，去戎来适秦。秦伐，得其上地。上地，美地也。使此（王）〔五〕#11君者，适情辞余，以已为度，不随物而动，岂有此大患哉。五君，仇由、虞公、晋献、齐桓、胡王也。适，犹节也。动，犹惑也。故射者非矢不中也，学射者不治矢也；不治矢，言不为而得用之。然则为者不得用之。御者非辔不行，学御者不为辔也。知冬日之箑，夏日之裘无用於己，则万物之变为尘埃矣。故以汤止沸，沸乃不止；诚知其本，则去火而已矣。箑，扇也。楚人谓扇为箑。已，止也。
　　淮南鸿烈解卷之十二竟
　　#1脱『闵』字，据集解本补。
　　#2『他』，『也』字之误，据集解本改。
　　#3『面』，『血』字之误，据集解本改。
　　#4#5脱『之哉』二字，据集解本补。
　　#6『六』，『天』字之误，据集解本改。
　　#7『子』，『与」字之误，据集解本改。
　　#8『尤』，『左』字之误，据集解本改。
　　#9『和』字脱，据集解本补。
　　#10『感』，『惑』字之误，据集解本改。
　　#11『王』，『五』字之误。据集解本改。

　　淮南鸿烈解卷之十三
　　太尉祭酒臣许慎记上
　　本经训
　　本，始也。经，常也。天经造化出於道，治乱之由，得失有常，故曰本经，因以题篇也。
　　太清之始也，和顺以寂漠，清，静也。太清，无为之始者。谓三皇之时和顺，不逆天暴物也。寂漠，不扰民。质真而素朴，闲静而不躁，推而无故，质，性也。真，不变也。素朴，精不散也。闲静，言无欲也。不躁扰，故常也。在内而合乎道，出於外而调于义，在内者，志在心。平欲，故能合於道。出於外者，身所履行也。行不越规矩，故能调义。义或作德也。发动而成于文，行快而便于物，发，作也。动，行也。文，文章也。便，利也。物，事也。其言略而循理，其行悦而顺情，略，约要也。侻，简易也。侻读射侻取不觉之侻也。其心愉而不伪，其事素而不饰。愉，和也。伪，虚诈也。素，朴也。饰，巧也。是以不择时日，不占卦兆，择，选也。卦，八卦也。兆，契龟之兆也。世所以占吉凶也。不谋所始，不议所终，安则止，激则行，通体于天地，同精于阴阳，一和于四时，一，同也。明照于日月，与造化者相雌雄。造化，天地也。雌雄，犹和适也。是以天覆以德，地载以乐，乐，生也。四时不失其叙，风雨不降其虐，日月淑清而扬光，光，明也。五星循轨而不失其行。五星，荧惑、太白、镇、辰、岁星也。轨，道也。循，顺也。当此之时，玄元至砀而运照，玄，天也。元，气也。砀，大也。言盛德之君，恩仁广大，徧照四海也。凤麟至，蓍龟兆，凤麟圣德之世至於门庭。着，四十九策。兆，信也。善言否臧也。甘露下，竹实满，流黄出，而朱草生，满，成也。流黄，玉也。朱草生於庭，皆瑞应也。机械诈伪莫藏于心。莫，无也。逮至衰世，镌山石，，犹凿也，求金玉也。锲金玉，擿蚌蜃，锲刻金玉以为器也。擿，犹开也，开以求珠也。消铜铁，而万物不滋。不滋长也，言尽物类也。刳胎杀夭，麒麟不游，胎，兽胎也。夭，麋子也。为类见害，故不来游。覆巢毁卵，凤凰不翔。鸟未鷇曰卵也。钻燧取火，构木为台，焚林而田，竭泽而渔，田，猎也。竭泽，漏池也。人械不足，畜藏有余，械，器用也。畜积藏余，府库实也。而万物不繁兆，萌牙卵胎而不成者，处之太半矣。积壤而丘处，粪田而种谷，掘地而井饮，疏川而为利，疏，通。筑城而为固，拘兽以为畜，则阴阳缪戾，四时失叙，雷霆毁折，电霰降虐，气雾雪霜不霁，霁，止也。而万物燋夭。霜雪之害不止，则万物燋夭不繁茂也。菑榛秽，聚埒亩，菑草曰茂，木聚曰榛，积之於疆亩。芟野菼，长苗秀，芟，杀也。菼，草也。苗，稼也。不荣而实曰秀也。草木之句萌、衔华、戴实而死者，不可胜数。乃至夏屋宫驾，县联房植，夏屋，大屋也。县联，联受雀头着桷者。一曰，辟带也。房，室也。植，户植也。橑檐榱题，橑，檐橑也。檐，屋垂也。榱，栋也。题，当也。雕琢刻镂，乔枝菱阿，芙蓉芰荷，阿，曲屋也。芙蓉，藕华也。菱角，交萏也。荷，芙蕖也。五采争胜，流漫陆离，流漫采色相参和。陆离，美好貌。修掞曲校，夭矫曾桡，芒繁纷挐，皆屋饰也。（其）〔芒〕#1读麦芒之芒，挐读上谷茹县之茹。以相交持，公输、王尔无所错其剞削锯，公输，巧者。一曰鲁班之号也。王尔，古之巧匠也。剖，巧刺画尽头黑边笺也。，尺。削，两刃句刀也。剖，读枝尺之枝也。，读诗蹶角之蹶。削，读绡头之绡也。然犹未能赡人主之欲也。是以松柏菌露夏槁，松柏根茂，菌露竹筦，皆冬生难杀之木，当是时夏槁死也。刺君作事不时，阴阳失序。菌读似纶。露，读南阳人言道路之路。江、河、三川绝而不流，泾、渭、汧也，出於岐山。绝，竭也。故曰不流。国语曰，何竭而商亡也。夷羊在牧，夷羊，土神。殷之将亡，见於商郊牧野之地。飞蛮满野，蛩，蝉，蠛蠓之属也。一曰蝗也。兖州谓之螣。螣读近殆，缓气言之。蛩，读诗受拱之拱。天旱地坼，坼，燥裂也。凤凰不下，句爪、居牙、戴角、出距之兽於是鸷矣。句爪，鹰鹯之属也。居牙，熊虎之属也。距读拒守之拒。民之专室蓬庐，无所归宿，专，特小室也。蓬庐，籧蒢覆也。言小，有宾客归之，无所庇宿也。冻饿饥寒死者，相枕席也。言其众也。及至分山溪谷使有壤界，计人多少众寡使有分数，筑城掘池，设机械险阻以为备，饰职事，制服等，等，差也。异贵贱，差贤不肖，经诽誉，行赏罚，经，书也。诽恶誉善，赏可赏，罚可罚也。则兵革兴而分争生，民之灭抑天隐，虐杀不辜而刑诛无罪，於是生矣。抑，役也。言民有灭役夭折之痛。
　　天地之合和，阴阳之陶化万物，皆乘人气者也。天地合和其气，故生阴阳，陶化万物。是故上下离心，气乃上蒸，离者，不和也。君臣不和，五谷不为。不为五谷。距日冬至四十六日，天含和而未降也，怀气而未扬，自立冬到冬至皆未动也。阴阳储与，呼吸浸潭，包裹风俗，储与，犹尚羊，无所生之貌也。一曰，褒大貌也。浸潭，广衍。故曰包裹风俗也。斟酌万殊，旁薄众宜，旁，并也。薄，近也。众物宜适也。以相呕咐酝酿，而成育群生。咐读符命之符。酝酿，犹和调也。是故春肃秋荣，冬雷夏霜，皆贼气之所生。由此观之，天地宇宙，一人之身也；以身谕也。六合之内，一人之制也。六合，四方上下也。是故明於性者，天地不能胁也；胁，恐也。审於符者，怪物不能惑也。审，明也。符，验也。怪物非常，人所疑惑也。故圣人者，由近知远，而万殊为一。殊，异也。一，同也。古之人，同气于天地，与一世而优游。优游，犹委从也。当此之时，无庆贺之利，刑罚之（感）〔威〕#2礼义廉耻不设，毁誉仁鄙不立，而万民莫相侵欺暴虐，犹在于混冥之中。混，大也。大冥之中，谓道也。逮至衰世，人众财寡，事力劳而养不足，於是忿争生，是以贵仁。仁鄙不齐，比周朋党，设诈谞，怀机械巧故之心，而性失矣，谞，谋也。性失，失其纯朴之性也。是以贵义。阴阳之情，莫不有血气之感，男女群居杂处而无别，是以贵礼。礼以别也。性命之情，淫而相胁，胁，迫。以不得己，则不和，是以贵乐。以乐和之。是故仁义礼乐者，可以救败，而非通治之至也。夫仁者所以救争也，义者所以救失也，礼者所以救淫也，乐者所以救忧也。神明定於天下，而心反其初，心反其初，而民性善，初者，始也，有情也。未有情欲，故性善也。民性善，而天地阴阳从而包之，则财足而人赡矣，贪鄙忿争不得生焉。由此观之，则仁义不用矣。道德定於天下而民纯朴，则目不营於色，营，惑。耳不淫於声，坐俳而歌谣，被发而浮（淫）〔游〕#3，虽有毛嫱、西施之色，不知悦也，言尚德也。掉羽、武象，不知乐也。掉羽，羽舞也。武象，周武王乐也。淫泆无别，不得生焉。由此观之，礼乐不用也。是故德衰然后仁生，行沮然后义立，沮，败也。和失然后声调，礼淫然后容饰。是故知神明然后知道德之不足为也，知道德然后知仁义之不足行也，道德本，仁义末。知仁义然后知礼乐之不足修也。仁义大也，礼乐小也。今背其本而求其末，释其要而索之于详，未可与言至也。至，至德之道也。天地之大，可以矩表识也；矩，度也。表，影表。识，知也。星月之行，可以历推得也；历，术也。推，求也。雷震之声，可以鼓锺写也；写，犹放教也。风雨之变，可以音律知也。律知阴阳。是故大可睹者，可得而量也；明可见者，可得而蔽也；蔽或作察。声可闻者，可得而调也；色可察者，可得而别也。夫至大，天地弗能含也；至微，神明弗能领也。领，理也。及至建律历，别五色，异清浊，清商，浊宫。味甘苦，则朴散而为器矣。立仁义，修礼乐，则德迁而为伪矣。修，设也。迁，移也。及伪之生也，饰智以惊愚，设诈以巧上，巧欺上也。天下有能持之者，有能治之者也。有能持之者，桀、纣之民。有能治之者，汤、武之君也。
　　昔者苍颉作书而天雨粟，鬼夜哭；苍颉始视乌迹之文，造书有契，则诈伪萌生，诈伪萌生，则去本趋末，弃耕作之业，而务锥刀之利。天知其将饿，故为雨粟。鬼恐为书文所效，故夜哭也。鬼或作兔，兔恐见取毫作笔，害及其躯，故夜哭。伯益作井，而龙登玄云，神栖昆仑；伯益佐舜，初作井，凿地而求水。龙知将决川谷，洒陂池，恐见害，故登云而去，栖其神於昆仑之山也。能愈多而德愈薄矣。愈，益也。故周鼎着倕，使衔其指，以明大巧之不可为也。倕，尧之巧工也。及周铸鼎，着倕像於鼎，使衔其指。假令倕在见之，伎巧不能复踰，但当衔啮其指，故曰以明巧之不可为也。一说，周人铸鼎画像，镂倕身於鼎，使自衔其指，以戒后世，明不当大巧为也。故至人之治也，心与神处，形〔与性］#4调，静而体德，动而理通，随自然之性而缘不得已之化，洞然无为而天下自和，澹然无欲而民自朴，无机祥而民不夭，不忿争而养足，兼苞海内，泽及后世，不知为之者谁何。道无姓名，自当然也，故曰，不知谁何也。是故生无号，死无谧，实不聚而名不立，实，财也。道不名，故名不立。施者不德，受者不让，施者不以为恩德，振不足而已。受者不让之，则受之，不饰辞让也。德交归焉而莫之充忍也。忍，不忍也。故德之所总，道弗能害也；总，一也。智之所不知，辩弗能解也。有智谋者尚不能知，但口辩者何不解也。不言之辩，不道之道，若或通焉，谓之天府。或，有也。有能通不言之辩，不道之道者，入天之府藏。取焉而不损，损，减也。酌焉而不竭，酌，犹予。竭，尽也。莫知其所由出，是谓瑶光。瑶光者，资粮万物者也。瑶光，谓北斗杓第七星也。居中而运，历指十二辰，擿起阴阳，以杀生万物也。一说，瑶光，和气之见者也。振困穷，补不足，则名生；名，仁名也。兴利除害，伐乱禁暴，则成功。功，武功也。世无灾害，虽神无所施其德；上下和辑，虽贤无所立其功。昔容成氏之时，道路雁行列处，容成，黄帝时造历术也。雁行，长幼有差也。托婴儿於巢上，置余粮於晦首，虎豹可尾，虺蛇可蹍，而不知其所由然。虎豹扰人，无害人之心，故可牵尾。虺蛇不螫毒，故可蹍履也。时人谓自当然耳，故曰，不知其所由然。逮至尧之时，十日并出，焦禾稼，杀草木，而民无所食。猰貐、凿齿、九婴、大风、封豨、修蛇皆为民害。猰，读车轧履人之轧。貐疾除愈之愈也。尧乃使羿诛凿齿於畴华之野，凿齿，兽名，齿长三尺，其状如凿，下彻颔下，而持戈盾。羿善射，尧使羿射杀之。畴华，南方泽名也。杀九婴於凶水之上，九婴，水火之怪，为人害。北狄之地有凶水。缴大风於青丘之泽，大风，风伯也，能壤人屋舍。羿於青丘之泽缴遮，使不为害也。一日，以缴击矢射杀之。青丘，东方之泽名也。上射十日而下杀猰输，十日并出，羿射去九。猰貐，兽名也，状若龙首。或曰，似狸，善走而食人，在西方也。断修蛇於洞庭，擒封狶於桑林。修蛇，大蛇也，吞象三年而出其骨之类。洞庭，南方泽名。封狶，大豕也。楚人谓豕为狶也。桑林，汤所祷早桑山之林。万民皆喜，置尧以为天子。於是天下广陕险易远近始有道里。舜之时，共工振滔洪水，以薄空桑，共工，水官名也。栢有之后。振，动也。滔，荡也。欲壅防百川，滔高烟庳，以害天下者。薄，迫也。空桑，地名，在鲁也。龙门未开，吕梁未发，江淮通流，四海溟涬，民皆上丘陵，赴树木。龙门，河之隘也。在左冯翊夏阳北，禹所凿也。吕梁，在彭成吕县，石生水中，禹决而通之，民所由得度也，故曰吕梁也。未发之时，水道不通，江、淮合流，四海溟泽，无岸畔也。舜乃使禹疏三江五湖，辟伊阙，导瀍，涧，伊阙，山名也。禹所开以通伊水，故曰辟。伊阙在雒阳西南九十里。瀍、涧，两水名也。瀍读裹缠之缠也。平通沟陆，流注东海，鸿水漏，九州乾，万民皆宁其性。是以称尧舜以为圣。晚世之时，帝有桀、纣、为璇室、瑶台、象廊、玉床，璇、瑶，石之似玉，以饰室台也。用象牙饰廊殿，以玉为床。言淫役也。璇或作旋，瑶或作摇，言室施机关，可转旋也。台可摇动，极土木之巧也。纣为肉圃、酒池，纣积肉以为园圃，积酒以为渊也。今河内朝歌，纣所都也。城西有糟丘，酒池处是也。燎焚天下之财，罢苦万民之力，刳谏者，剔孕妇，王子比于，纣之诸父也，数谏纣之不道，纣剖其心而观之，故曰刳谏者。孕，孕妇，身将就草之妇也。纣解剔观其胞裹，故曰剔孕妇也。攘天下，虐百性。於是汤乃以革车三百乘伐桀于南巢，放之夏台，革车，兵车也。南巢，今卢江巢县是也。夏台，大台，故作宫也。武王甲卒三千破纣牧野，杀之于宣室，武王，周文王之子发也。在车曰士，步曰卒。牧野，南郊地名，在朝歌城外。宣室，殷宫名。一曰，宣室，狱也。天下宁定，百姓和集。是以称汤、武之贤。由此观之，有贤圣之名者，必遭乱世之患也。今至人生乱世之中，含德怀道，拘无穷之智，钳口寝说，遂不言而死者众矣。至人，至德之人。然天下莫知贵其不言也。无有贵钳口不言而死也。故道可道，非常道；至道无名，不可道，故曰可道者，非常道也。名可名，非常名。真人之名不可得名也。着於竹帛，镂於金石，可传於人者，其粗也。五帝三王，殊事而同指，异路而同归。五帝，黄帝、颛顼、帝誉、帝尧、帝舜。三王，夏禹、殷汤、周文王。同归，同归修仁义也。晚世学者，不知道之所一体，德之所总要，总，凡也。要，约也。取成之迹，相与危坐而说之，鼓歌而舞之，故博学多闻，而不兔於惑。诗云，不敢暴虎，不敢冯河，人知其一，莫知其他。此之谓也。无兵搏虎日暴虎，无舟檝而渡曰冯河。言小人而为政，不可不敬〔不敬〕#5则危，犹暴虎冯河之必死。人皆暴虎冯河立至害也，故曰知其一，而不知当畏慎小人危亡也，故曰莫知其他。此不免於惑，此之谓也。
　　帝者体太一，体，法也。太一，天之刑神也。王者法阴阳，霸者则四时，君者用六律。秉太一者，牢笼天地；弹压山川，牢，读星溜，楚人谓牢为溜。弹山川，令出云雨，后能压止之。含吐阴阳，伸曳四时，伸曳，犹神引，和调之。纪纲八极，经纬六合，覆露照导，普汜无私，普，大也。汜，众也。无私爱憎，言皆公也。蠉飞蠕动，莫不仰德而生。阴阳者，承天地之和，形万殊之体，含气化物，以成埒类，埒，形也。赢缩卷舒，沦於不测，赢，长也。缩，烜也。卷，屈也。舒，散也。沦，入也。测，深也。入於不可测尽之深。终始虚满，转於无原。转化归於无穷之源本也。四时者，春生夏长，秋收冬藏，取于有节，出入有时，开阖张歙，不失其叙，歙，读曰胁。叙，次也。喜怒刚柔，不离其理。理，道也。六律者，生之与杀也，赏之与罚也，子之与夺也，子，布施也。夺，取收也。非此无道也，则四时用六律之君，非用此上事，其余无他道也。故谨於权衡准绳，审乎轻重，足以治其境内矣。权衡，平也。准，法也。绳，直也。是故体太一者，明於天地之情，通於道德之伦，聪明耀於日月，精神通於万物，动静调於阴阳，喜怒和于四时，德泽施于方外，施，廷。廷於远方之外。名声传于后世。后世传闻之也。法阴阳者，德与天地参，参，明。明与日月并，并，并也。精与鬼神总，总，合也。戴圆履方，抱表怀绳，圆，天也。方，地也。表，正也。绳，直也。内能治身，外能得人，能得人之欢心。发号施令，天下莫不从风。风，化也。则四时者，柔而不脆，刚而不鞼，鞼，折也。宽而不肆，肆，缓。虽宽不缓，过齐非也。肃而不悖，肃，急也。虽急不促悖。优柔委从，以养群类，类，物类也。其德含愚而容不肖，无所私爱。私，邪也。用六律者，伐乱禁暴，进贤而废不肖，扶拨以为正，拨，任也。扶，治也。坏险以为平，矫枉以为直，矫，正也。枉，曲也。明於禁舍开闭之道，乘时因势以服役人心也。役，使也。帝者体阴阳则侵，为诸夏所侵陵。王者法四时则削，为诸夏所侵削。传曰，诸侯侵犯王略也。霸者节六律则辱，为邻国所侮辱。君者失准绳则废。为臣所废，绌更立贤。故小而行大，则滔窕而不亲，滔窕，不满密也。不为臣下所亲附也。大而行小，则狭隘而不容。行小则正狭隘，而不容包臣下。贵贱不失其体，而天下治矣。不失其体，大行大，小行小也。天爱其精，地爱其平，精，光明也。平，正也。人爱其情，情，性也。天之精，日月星辰雷电风雨也；地之平，水火金木土也；人之情，思虑聪明喜怒也。故闭四关，止五遁，则与道沦。四关，耳、目、心、口。遁，逸也。沦，入也。是故神明藏於无形，精神反於至真，真，身也。则目明而不以视，耳聪而不以听，心条达而不以思虑，委而弗为，和而弗矜，矜，自大也。真性命之情，而智故不得杂焉。杂，糅也。精泄於目则其视明，泄，犹通也。在於耳则其听聪，留於口则其言当，当，合也。集於心则其虑通。集，止也。故闭四关则身无患，百节莫苑，苑，病也。苑读南阳之宛也。莫死莫生，莫虚莫盈，计是谓真人。言守其常。
　　凡乱之所由生者，皆在流遁。流遁之所生者五：流，放也。遁，逸也。大构驾，兴宫室，构，连也。驾，材木相乘驾也。延楼栈道，鸡栖井干，延楼，高楼也。栈道，飞阁复道相通。鸡栖井干，复屋荧井也，刻花置其中也。檦标欂櫖，以相支持，木巧之饰，饰巧。盘纡刻俨，盘，盘龙也。纡，曲屈。刻俨，浮首虎头之属，皆屋饰也。俨，读严然之俨也。嬴镂雕琢，诡文回波，嬴镂，文章镂。雕，画也。玉曰琢。皆饰巧也。诡文，奇异之文也。回波，若水波也。淌游瀷淢，菱杼紾抱，尚游瀷淢，皆文尽，拟像水势之貌也。菱，芰。杼，采实。紾，戾也。抱，转也。皆壮采相衔持貌也。淌，读平敞之敞。瀷，燕人强春言欶之欶。淢读郁乎文哉之郁美读楚言杼紾，读紾结之紾。抱读岐嶷之嶷。芒繁乱泽，巧伪纷挐，以相摧错，此遁於木也。皆采色形像文章貌。挐，读人性纷挐不解之挐。凿污池之深，肆畛崖之远，肆，极也。崖垠也。来溪谷之流，饰曲岸之际，积牒旋石，以纯修碕，饰，治也。牒，累。纯，缘也。以玉石致之水边，为修碕。或作旋（佑）〔石〕#6旋石切以牒累流水边，为修碕。修碕，曲中水所棠处也。抑淢怒濑，以扬激波，抑，止也。淢，怒水也。颛，急流也，而抑止之，故激扬之波起也。曲拂邅回，以像湡、浯，拂，戾也。邅回，转流也。湡，番隅。浯，苍梧。之二国多水，江湖环之，故多象渠池以自邅回，法而像之也。湡，读愚戆之愚也。益树莲菱，以食鳖鱼，树，种也。莲，藕实地。菱芰也。皆可以养鱼鳖。莲，读莲羊鱼之莲也。鸿鹄鹔鸘，稻梁饶余，鹔鸘雁类也。一曰凤之别类也。龙舟鹢首，浮吹以娱，此遁於水也。龙舟，大舟也。刻为龙文，以为饰也。蠲，大鸟也，画其象着船头，故曰鹢首也。於舟中吹籁与竽，以为乐，故曰浮吹以娱。高筑城郭，设树险阻，崇台榭之隆，设，施也。树，立也。一说，种树木以为险阻，今难攻易守也。积土高丈曰台，加木曰榭也。侈苑囿之大，以穷要妙之望，侈，广也。有墙曰苑，无墙曰囿，所以畜禽兽也。尽极要之观望也。魏阙之高，上际青云，大厦曾加，拟於昆仑，门阙高祟巍巍然，故曰魏阙也。大厦，大屋也。曾，重。架，材木相秉架也。其高与昆仑山相像也。修为墙垣，甬道相连，甬道，飞阁复道也。甬，读踊跃之踊。道，读道布之道也。残高增下，积土为山，残，堕也。增，益也。接径历远，直道夷险，接，疾也。径，行也。道之阨者正直之。夷，平也。终日驰骛，而无迹蹈之患，此遁於土也。大锺鼎，美重器，锺，音之君也。重器，大器，盖锺鼎也。华虫疏镂，以相缪紾，书曰，山龙华虫藻火粉米。缪紾，相缠结也。寝兕伏虎，蟠龙连组，兕，兽名。寝伏各有形也。蟠龙诎屈相连，文错如织组文也。焜昱错眩，照耀辉煌，错，杂也。眩惑也。照耀辉煌，焜光泽色貌也。偃蹇□纠，曲成文章，雕琢之饰，锻锡文铙，乍晦乍明，雕，画也。缘错锡可刷，如连珠不可棳，故曰乍晦乍明也。抑微灭瑕，霜文沈居，若箪蘧蒢，言剑理之美，没灭其瑕，文铙如霜，皆役身中，故曰沈居。箪，竹席。蘧蒢，苇席。取其邪文次叙，剑铙若此也。缠锦经冗，以数而疏，剑文相句，连缠如绮，经冗如锦，似数如疏，文铙美眩人目。此遁於金也。煎熬焚炙调齐和之适，以穷荆、吴甘酸之变，荆，楚。言二国善酸咸之和，而穷尽之。焚林而猎，烧燎大木，鼓橐吹埵，以销铜铁，鼓，系也。橐，治炉排橐也。埵，铜橐口铁笛，埵入火中吹火也，故曰吹埵。销，铄。靡流坚鍜，无厌足（日）〔目〕#7，山无峻干，林无柘梓，峻干，长枝也。柘，桑。梓，滋生也。燎木以为炭，燔草而为灰，野莽白素，不得其时，槁，草。白，素。上掩天光，下殄地财，此遁於火也。殄，尽也。珍读曰典也。此五者一，足以亡天下矣。五者之中有一，则足以灭亡也。是故古者明堂之制，下之润湿弗能及，上之雾露弗能入，四方之风弗能袭，明堂，王者布政之堂。上圆下方，堂四出，各有左右房，谓之个，凡十二所。王者月居其房，告朔朝历，颁宣其令，谓之明堂。其中可以叙昭穆，谓之太庙。其上可以望气祥，书云物，谓之灵台。其外圆，似辟雍。诸侯之制半天子，谓之宫，诗云，矫矫鲁侯，在泮献（公）〔馘是〕#8也。土事不文，质也。木工不斲，朴而已。斲或作琢，（而）［不］#9。雕画也。金器不镂，不错镂设文饰也。镂，读娄之娄。衣无隅差之削，隅，角也。差，邪也。古者质，皆全幅为衣裳，无有邪角。邪角，削杀也。冠无觚赢之理，觚赢之理，谓若马目笼相连干也。言无者，冠文取平直而已也。嬴，读指端嬴文之嬴也。堂大足以周旋理文，堂，明堂。所以升降揖让修礼容，故曰周旋。理文，理政事文书也。静洁足以飨上帝，礼鬼神，以示民知俭节。孝经曰，宗祀文王於明堂，以配上帝也。夫声色五味，远国珍怪，瑰异奇物，足以变心易志，摇荡精神，感动血气者，不可胜计也。夫天地之生财也，本不过五。不过五行之数。圣人节五行，则治不荒。五行，金、木、水、火、土也。水属阴行，火为阳行，木为燠行，金为寒行，土为风行。五气常行，故曰五行。凡人之性，心和欲得则乐，心和，不喜不怒。欲得，无违耳。乐斯动，动斯蹈，蹈斯荡，荡斯歌，歌斯舞，歌舞节则禽兽跳矣。人之性，心有忧丧则悲，悲则哀，有忧，艰难也。丧，（事）［亡］#10也。亡失所离，爱则悲，悲则伤。哀斯愤，愤斯怒，怒斯动，动则手足不静。静，宁也。擗踊哭泣，哀以送之也。人之性，有侵犯则怒，怒则血充，人欲有侵犯则怒盛，血气充盈，以成其势。血充则气激，气激则发怒，发怒则有所释憾矣。释，解也。憾，恨也。故锺鼓管箫，干戚羽旄，所以饰喜也。衰绖苴杖，苴，麻之有实者。衰，读曰崔杼之崔也。哭踊有节，所以饰哀也。为哀所容，故曰饰也。兵革羽旄，金鼓斧钺，所以饰怒也。必有其质，乃为之文。古者圣王在上，政教平，仁爱洽，上下同心，君臣辑睦，衣食有余，家给人足，父慈慈，柔也。子孝，兄良弟顺，生者不怨，死者不恨，有道之世，人得其志，故生者不怨也。皆终其天命，故死者不恨。天下和洽，人得其愿。夫人相乐，无所发贶，故圣人为之作乐以和节之。夫人，众人也。但中心相乐，所以发其恩赐也，故圣人为之作乐以节之，犹通制也。末世之政，田渔重税，关市急征，泽梁毕禁，网罟无所布，耒耜无所设，民力竭於徭役，财殚於会赋，会，计。计人口数，责其税敛也。居者无食，行者无粮，老者不养，死者不葬，赘妻鬻子，以给上求，犹弗能赡，赘，从嫁也。或作赁妻。愚夫意妇皆有流连之心，凄怆之志，流连，犹烂漫，失其职业也。凄怆，伤悼之貌。憃读近贮益之□戆，茏口言之也。乃使始为之撞大锺，击鸣鼓，吹竽笙，弹琴瑟，失乐之本矣。古者上求薄而民用给，给，足。君施其德，臣尽其忠，父行其慈，子竭其孝，竭，尽也。善事父母曰孝也。各致其爱而无憾恨其间。无憾恨，各得其愿也。夫三年之丧，非强而致之，非强行致孝子之情也，情自发於中。听乐不乐，食旨不甘，思慕之心未能绝也。三年之思，思慕之心未能自绝於哀戚也。晚世风流俗败，嗜欲多，礼义废，君臣相欺，父子〔相〕#11疑，怨尤充胸，思心尽亡，尽丧其忠孝思慕之心也。被衰戴绖，戏笑其中，虽致之三年，失丧之本也。本在哀戚。古者天子一畿，诸侯一同，方千里为畿，方百里为同。各守其分，不得相侵。分，犹界也。有不行王道者，暴虐万民，争地侵壤，乱政犯禁，召之不至，令之不行，言不行上令者。行，读行马之行。禁之不止，诲之不变，诲，教也。变，更也。乃举兵而伐之，戮其君，易其党，封其墓，类其社，有贤者受恶君之诛，则封殖其墓。若武王伐纣，封比干之墓是也。祭社曰类。以事类祭之也。诗云，是类是褐也。卜其子孙以代之。卜，择立其子孙之贤也。天子不灭国，诸侯不灭姓，古之政也。晚世务广地侵壤，并兼无已，举不义之兵，伐无罪之国，杀不辜之民，绝先圣之后，辜，罪也。民皆帝王之后，故曰绝先圣之后。大国出攻，小国城守，驱人之牛马，傒人之子女，傒，系囚之系，读曰鸡。毁人之宗庙，迁人之重宝，血流千里，暴骸满野，以赡贪主之欲，非兵之所为生也。言兵为禁暴整乱设，不为作乱生也。故兵者，所以讨暴，非所以为暴也。言兵讨人之暴乱，非所以自为暴乱也。乐者，所以致和，非所以为淫也。乐荡人之邪志，存人之正性，致其中和而已，非所为自淫过也。丧者，所以尽哀，非所以为伪也。丧铺哭泣，所以尽孝子之哀情也，非所以为诈伪佯哀戚而已也。故事亲有道矣，而爱为务；道，孝道。务在爱敬其亲。朝廷有容矣，而敬为上；朝廷之容济济也，父子主爱，君臣主敬，故以敬为上也。处丧有礼矣，而哀为主；处，居也。丧礼，三年之礼也。论语曰，丧与其易也，宁戚。故曰以哀为主也。用兵有术矣，而义为本。术，数也。阴阳天生虚实之数也。传曰，天生五材，民并用之，废一不可，谁能去兵。兵之所由来久矣，圣人以兴，乱人以亡，废兴存亡，昏明之术也。故曰以义为本。本立而道行，本伤而道废。本立，义立也。本伤，义丧也。故曰道废。
　　淮南鸿烈解卷之十三竟
　　#1『其』，『芒』字之误，据集解本改。
　　#2『感』，『威』字之误，据集解本改。
　　#3『淫』，『游』字之误，据集解本改。
　　#4『与性』二字误入注文，据集解本改。
　　#5脱『不敬』二字，据集解本补。
　　#6『佑』，『石』字之误，据集解本改。
　　#7『曰』，『目』字之误，据集解本改。
　　#8『公』当作『馘是』，据集解本补改。
　　#9『而』『不』字之误，据集解本政。
　　#10『事』，『亡』字之误，据集解本改。
　　#11脱『相』字，据集解本补。

　　淮南鸿烈解卷之十四
　　太尉祭酒臣许慎记上
　　主术训上
　　主，君也。术，道也。君之宰国统御臣下，五帝三王以来，无不用道而兴，故曰主术也，因以题篇。
　　人主之术，处无为之事，而行不言之教，教，令也。谓不言而事办也。清静而不动，一度而不摇，因循而任下，责成而不劳。成办而不自劳。是故心知规而师傅谕导，规，谋也。师者，所从取法则也。傅，相也。谕导以正道也。口能言而行人称辞，足能行而相者先导，相，仪。耳能听而执正进谏。谏，或作谋也。其世子时也。是故虑无失策谋无过事过犹误也。言为文章，行为仪表於天下，为天下人所法则也。进退应时，动静循理，不为丑美好憎，不为赏罚喜怒，名各自名，类各自类，事犹自然，莫出於己。故古之王者，冕而前旒所以蔽明也，冕，王者冠也。前旒，前后垂珠饰遂筵也。下自目，故曰蔽明也。天子玉县十二，公侯挂珠九，卿点珠六，伯子各应随其命数也。黈纩塞耳所以掩聪，不欲其妄闻也。黈，读而买黈益之黈也。天子外屏所以自障。屏，树垣也。尔雅曰，门内之垣谓之树。论语曰，国君树塞门。诸侯在内，天子在外，故曰所以自障也。故所理者远，则所在者迩，所治者大，则所守者少。
　　夫目妄视则淫，耳妄听则惑，口妄言则乱。夫三关者，不可不慎守也。若欲规之，乃是离之；言嗜欲有所规合，乃是离散也。若欲饰之，乃是贼之；饰，好也。贼，败也。天气为魂，地气为魄，反之玄房，各处其宅。守而勿失，上通太一。太一之精，通於天道。天道玄默，无容无则，大不可极，深不可测，测，尽。尚与人化，知不能得。天道至大，非人智虑所能得也。昔者神农之治天下也，神不驰於胸中，言释神安静，不躁动也。智不出於四域，信身在中。怀其仁成之心，怀，思。甘雨时降，五谷蕃植蕃，茂。植，长。春生夏长，秋收冬藏。月省时考，茂，成。岁终献功，以时尝谷，尝之新谷，荐之明堂。祀于明堂。明堂之制，有盖而无四方，风雨不能袭，寒暑不能伤。迁延而入之，养民以公。迁延，犹倘佯也。已说在本经也。其民朴重端悫，端，直也。悫，成也。不忿争而财足，不劳形而功成。因天地之资，而与之和同，是故威厉而不杀，刑错而不用，法省而不烦，省，约也。烦，多也。故其化如神。其地南至交址，北至幽都，幽冥之都。东至旸谷，日所出也。西至三危，三危，西极之山。莫不听从。当此之时，法宽刑缓，囹圄空虚，而天下一俗，一同其俗。莫怀奸心。末世之政则不然，上好取而无量，下贪狼而无让，民贫苦而忿争，事力劳而无功，智诈萌兴，盗贼滋彰，上下相怨，号令不行。执政有司，不务反道矫拂其本，而事修其末，事，治。削薄其德，曾累其刑，而欲以为治，无以异於执弹而来鸟，□棁而狎犬也，乱乃逾甚。逾，益。夫水浊则鱼噞，鱼短气，出口於水，喘息之谕也。政苛则民乱。言聊也。故夫养虎豹犀象者，为之圈槛，供其嗜欲，适其饥饱，违其怒恚，然而不能终其天年者，刑有所劫也。是以上多故则下多诈，故，巧。上多事则下多态，上烦扰则下不定，不定，不知所从。上多求则下交争。不直之於本，而事之於末，譬犹扬堁而弥尘，抱薪以救火也。堁，尘么也。楚人谓之堁。堁，动尘之貌。弥，止也。故圣人事省而易治，求寡而易赡，瞻，给。不施而仁，不言而信，不求而得，不为而成。块然保真，抱德推诚，诚，实。天下从之，如响之应声，景之像形，其所修者本也。詹何曰，未闻身治而国乱。故曰其所修者本也。刑罚不足以移风，杀戮不足以禁奸，唯神化为贵。至精为神。夫疾呼不过闻百步，志之所在，踰于千里。踰，犹通也。冬日之阳，夏之阴，万物归之，而莫使之然，冬日人物归阳，夏日猛物归阴，莫使之，自然如是也。故至精之像，弗招而自来，不麾而自往，窈窈冥冥，不知为之者谁，而功自成。智者弗能诵，辩者弗能形。昔孙叔敖恬卧，而郢人无所害其锋；郢，楚国都也。孙叔敖，楚大夫也。盖乘马三年，不知其牝牡，言其贤也。但恬卧养德，折冲千里之外，敌国不敢犯害，故郢人不举兵出伐，无所害其锋於四方也。市南宜辽弄丸，而两家之难无所关其辞。宜辽，姓也，名熊。勇士，居楚市南。楚平王太子建为费无极所逐，奔郑，郑人杀之。其子胜在吴，令尹子西召之，以为白公。请伐郑以报雠，子西许之，而未出师。晋人伐郑以报雠，子西救之。胜怒曰，郑人在此，雠不远矣。欲杀子西。其臣石乞曰，市南熊宜辽，得之可以当五百人。乃往视之，告其故，不从。举之以剑而不动，而弄丸不辍，心志不惧，曰，不能从子为乱，亦不泄子之事，（曰）〔白〕#1公遂杀子西。两虽有难，不怨宜辽。故曰无所关其辞也。鞅鞈铁铠，瞋目扼□，其於以御兵刃，县矣。县，远也。比於德，不及之远。券契束帛，刑罚斧钺，其於以解难，薄矣。薄於德也。待目而照见，待言而使令，其於为治，难矣。蘧伯玉为相，子贡往观之，曰，何以治国？曰，以弗治治之。蘧伯玉，卫大夫蘧瑗也。子贡，卫人也，姓端木，名赐，孔子弟子也。简子欲伐卫，使是史黯往觌焉。简子，晋卿赵氏也。史黯，史墨也。觌，观之也。还报曰，蘧伯玉为相，未可以加兵。以其贤也。固塞险阻，何足以致之。致，犹胜也。故皋陶喑而为大理，天下无虐刑，有贵于言者也。虽喑，平狱理讼能得人之情，故贵於多言者也。师旷瞽而为太宰，晋无乱政，有贵于见者。虽盲，而大治晋国，使无有乱政，故贵於有所见。故不言之令，不视之见，不言之令，皋陶喑也。不视之见，师旷瞽也。此伏牺，神农之所以为师也。以用师法。故民之化也，不从其所言，而从所行。从其志意之所行。故齐庄公好勇，不使斗争，而国家多难，其渐至于崔杼之乱。庄公，齐灵公之子光。崔杼，齐大夫也。乱，杀庄公也。倾襄好色，不使风议，而民多昏乱，其积至昭奇之难。楚倾襄王。昭奇，楚大夫也。故至精之所动，若春气之生，秋气之杀也，虽驰传骛置，不若此其亟。亟，疾。故君人者，其犹射者乎。於此毫末，於彼寻常矣。故慎所以感之也。夫荣启期一弹，而孔子三日乐，感于和。邹忌一徽，而威王终夕悲，感于忧。徽，骛弹也。威王，齐宣王之父也。在春秋后。徽读纷麻缞车之缞也。动诸琴瑟，形诸音声，而能使人为之哀乐。（在）〔衰〕#2，威王也。乐，孔子也。县法设赏，而不能移风易俗者，其诚心弗施也。宁戚商歌车下，桓公喟然而寤矣，至精入人深矣。故曰，乐听其音则知其俗，见其俗则知其化。孔子学鼓琴於师襄，师襄，鲁乐大饭也。而谕文王之志，见微以知明矣。谕，教。教之鼓文王操也。延陵季子听鲁乐而知殷、夏之风，论近以识远也。作之上古，施及千岁而文不灭，况於并世化民乎。汤之时，七年旱，以身祷於桑林之际，而四海之云凑，凑，会也。或作蒸。蒸，升也。千里之雨至。抱质效诚，感动天地，神谕方外，令行禁止，岂足为哉。古圣王至精形於内，而好憎忘於外，形，见。好憎，情欲已充。出言以嗣情，发号以明旨，陈之以礼乐，风之以歌谣，业贯万世而不壅，贯，通。壅，塞。横局四方而不穷，禽兽昆虫与之陶化，化，从。昆虫，或作鬼神。又况於执法施令乎。故太上神化，其次使不得为非，其次赏贤而罚暴。暴，虐乱也。
　　衡之於左右，无私轻重，故可以为平。衡，铨衡也。绳之於内外，无私曲直，故可以为正。人主之於用法，无私好憎，故可以为命。夫权轻重不差蚊首，蚊首，犹微细也。扶拨枉桡不失针锋，直施矫邪不私辟险，奸不能枉，谗不能乱，德无所立，立，见。怨无所藏，是任术而释人心者也，故为治者不与焉。治在道，不在智，故曰不与焉。夫舟浮於水，车转於陆，此势之自然也。木击折轊，水戾破舟，不怨木石而罪巧拙者，罪御者、刺舟者之巧拙也。知故不载焉。言木石无巧诈，故不怨也。是故道有智则惑，言道智则惑也。德有心则险，心有目则眩。眩於物也。兵莫憯於志而莫邪为下，寇莫大於阴阳而抱鼓为小。小，细。憯，犹利也。以志意精诚伐人为利。老子曰，重积德则无不克。故以莫邪为下也。寇亦兵也。推阴阳虚实之道为大。故以抱鼓为小也。今夫权衡规矩，一定而不易，不为秦、楚变节，不为胡、越改容，常一而不邪，方行而不流，一日刑之，万世传之，而以无为为之。言无所为为之，为自为之。故国有亡主，而世无废道；亡主，桀、纣是也。汤武以其民主，故曰无废道也。人有困穷，而理无不通。理，道。由此观之，无为者，道之宗。宗，本。故得道之宗，应物无穷；任人之才，难以至治。才，智。汤武圣主也，而不能与越人乘干舟而浮於江湖；干舟，小船也，危险，越人习水，自能乘之，故汤武不能也。一曰，大舟也。伊尹，贤相也，而不能与胡人骑騵马而服騊駼；黄马白腹曰騵。诗曰，四騵彭祖。騊駼，野马也，胡人所习。伊尹虽贤，不能与服也。孔墨博通，而不能〔与〕#3山居者入榛薄险阻也。孔，孔子也。墨，墨翟也。聚木为榛，深草为薄，山居者所习，故孔、墨不能也。阻或作涂也。由此观之，则人知之於物也，浅矣。而欲以徧照海内，存万方，不因道之数，而专己之能，则其穷不达矣。故智不足以治天下也。桀之力，别觡伸钩，索铁歙金，推移大牺，水杀鼋鼍，陆捕熊罴，觡，角也。索，绞也。歙读协。然汤革车三百乘，困之鸣条，擒之焦门，焦或作巢。由此观之，勇力不足以持天下矣。智不足以为治，勇不足以为强，则人材不足任，明也。而君人者不下庙堂之上，而知四海之外者，因物以识物，因人以知人也。故积力之所举，财无不胜也；众智之所为，则无不成也。埳井之无鼋鼍，隘也；园中无修木，小也。夫举重鼎者，力少而不能胜也，及至其移徙之，不待其多力者。故千人之群无绝梁，万人之聚无废功。夫华骝、绿耳，一日而至千里，然其使之搏兔，不如豺狼，伎能殊也。殊，异。鸱夜撮蚤蚊，察分秋毫，昼日颠越，不能见丘山，形性诡也。鸱，鸱鸺也，谓之老菟，夜鸣人屋上也。夜则目明，合聚人爪以着其巢中，故曰察分秋毫，昼则无所见，故曰情性诡也。夫螣蛇游雾而动，应龙乘云而举，猨得木而捷，鱼得水而鹜。鹜，疾。故古之为车也，漆者不画，凿者不斲，工无二伎，士不兼官，各守其职，不得相奸，奸，乱。人得其宜，物得其安，是以器械不苦，而职事不嫚。苦，读监。嫚，捕器。嫚，读慢缓之慢。夫责少者易偿，职寡者易守，寡，少。任轻者易权。权，谋。上操约省之分，下效易为之功，是以君臣弥久而不相厌。厌，欺。君人之道，其犹零星之尸也，尸，祭主也。尸食饱，以知神之食亦饱。诗曰，公尸宴饮，在宗载考。俨然玄默，而吉祥受福。尸不言语，故曰玄默。是故得道者不为丑饰，不为伪善，不饰为美，亦不极为善也。一人被之而不褒，褒，大。万人蒙之而不褊。蒙，冒也。褊，小也。是故重为惠，若重为暴，则治道通矣。通，犹顺也。为惠者，而布施也。无功而厚赏，无劳而高爵，则守职者懈於官，而游居者亟於进矣。为暴者，妄诛也。无罪者而死亡，行直而被刑，则修身者不劝善，而为邪者轻犯上矣。言不可不慎也。故为惠者生奸，而为暴者生乱。奸乱之俗，亡国之风。风，化。是故明主之治，国有诛者而主无怒焉，因法而行，故不怒也。朝有赏者而君无与焉。因功而行，故不与也。诛者不怨君，罪之所当也；赏者不德上，功之所致也。民知诛赏之来，皆在於身也，故务功修业，不受赣於君。赣，物。是故朝廷芜而无迹，田野辟而无草，故太上下知有之。言太上之世，下知之人皆能有此术。令夫桥直植立而不动，俛仰取制焉；桥，桔皋上衡也。植，柱权衡者。行之俛仰，取制於柱也。以谕君。人主静漠而不躁，躁，动。百官得修焉。譬而军之持麾者，妄指则乱矣。慧不足以大宁，智不足以安危，与其誉尧而毁桀也，不如掩聪明而反修其道也。不足以大宁者，小惠也。不足以安危者，小智也。如此人者，欲誉尧而毁桀以成善善恶恶之名，人犹有强知之人耳，不如掩聪明而本修大道，成名之速也。人君之道亦如此也。清静无为，则天与之时；廉俭守节，则地生之财；人君德行如此，故天与之时，地生之财，天与之时，汤武是也。地生之财，神农、后稷也。处愚称德，则圣人之为谋。若伊尹为汤谋，传说为高宗谋是。孟子曰，伊尹〔圣〕#4之任。国语曰，武丁以像旁求圣人，得传说於传岩也。是故下者万物归之，虚者天下遗之。遗，与。夫人主之听治也，清明而不暗，虚心而弱志，是故群臣辐凑并进，无愚智贤不肖，莫不尽其能。於是乃始陈其礼，建以为基。建，立也。基，业也。是乘众势以为车，御众智以为马，虽幽野险涂，则无由惑矣。幽，深也。险，犹远也。人主深居隐处以避燥湿，闺门重袭以避奸贼，内不知闾里之情，外不知山泽之形，惟幕之外，目不能见十里之前，耳不能闻百步之外，天下之物无不通者，通，知。其灌输之者大，而斟酌之者众也。是故不出户而知天下，不窥牖而知天道。乘众人之智，则天下之不足有也。专用其心，则独身不能保也。保，犹守也。是故人主覆之以德，不行其智，而因万人之所利。夫举踵天下而得所利，故百姓〔载〕#5之上，弗重也；错之前，而弗害也；举之而弗高也，推之而弗厌。尊重，举之不自觉高也。推，求也，奉也。
　　主道员者，运转而无端，端，涯。化育如神，虚无因循，常后而不先也。臣道员者，运转而无方者，论是而处当，为事先倡，守职分明，以立成功也。是故君臣异道则治，不易夺，言相和。同道则乱。君所谓可，臣亦曰可，君所谓否，臣亦曰否，是同也。莫相（臣）〔匡〕#6弼，故曰乱也。各得其宜，处其当，则上下有以相使也。君得君道，臣得臣道，故曰得其宜也。夫人主之听治也，心而弱意，清明而不暗，是故群臣辐凑并进，无愚智贤不肖莫不尽其能者，则君得所以制臣，臣得所以事君，治国之道明矣。文王智而好问，故圣。好问，欲与人同其功。武王勇而好问，故胜，胜殷。夫乘众人之智，则无不任也；用众人之力，则无不胜也。千钧之重，乌获不能举也；千钧， 万斤也。鸟获，秦武王之力士也。武王试其力，使举大鼎腕脱而不任，故曰不能举也。众人相一，则百人有余力矣。是故任一人之力者，则鸟获不足恃；不能胜，故不恃也。乘众人之制者，则天下不足有也。人众力强，以天下为小，故曰不足有也。禹决江疏河，以为天下兴利，而不能使水西流。稷辟土垦草，以为百姓力农，然不能使禾冬生。岂其人事不至哉，其势不可也。夫推而不可为之势，而不修道理之数，推，行。虽神圣人不能以成其功，而况当世之主乎。夫载重而马羸，虽造父不能以致远。造父，周穆王之善御臣也。车轻马良，虽中工可使追速。是故圣人举事也，岂能拂道理之数，诡自然之性，拂，戾也。诡，违也。以曲为直，以屈为伸哉。未尝不因其资而用之也。（资）#7是以积力之所举，无不胜也；而众智之所为，无不成也。聋者可令嗺□，而不可使有闻也；喑者可使守圉，而不可使言也。形有所不周，而能有所不容也。是故有一形者处一位，有一能者服一事。力胜其任，则举之者不重也；能称其事，则为之者不难也。毋小大修短，各得其宜，则天下一齐，无以相过也。圣人兼而用之，故无弃才。人主贵正而尚忠，忠正在上位，执正营事，营，典。则谗佞奸邪无由进矣。譬犹方员之不相盖，而曲直之不相入。入，中。夫鸟兽之不可同群者，其类异也；虎鹿之不同游者，力不敌也。是故圣人得志而在上位，谗佞奸邪而欲犯主者，譬犹雀之见鹯而鼠之遇狸也，亦必无余命矣。是故人主之一举也，不可不慎也。所任者得其人，则国家治，上下和，群臣亲，百姓附。附，从。所任非其人，则国家危，上下乖，群臣怨，百姓乱。故一举而不当，终身伤。伤，病也，亦败也。得失之道，权要在主。是故绳正於上，木直於下，非有事焉，事，治也。非治之使宜。所缘以修者然也。故人主诚正，则直士任事，而奸人伏匿矣。人主不正，则邪人得志，忠者隐蔽矣。夫人之所以莫□玉石而□瓜瓠者，何也？玉石坚，□不能入，故不□。无得於玉石，弗犯也。使人主执正持平，如从绳准高下，则群臣以邪来者，犹以卵投石，以火投水。故灵王好细腰，而民有杀食自饥也；灵王，盖楚灵王。杀食，省食。越王好勇，而民皆处危争死。越王，勾践。由此观之，权势之柄，其以移风易俗矣。尧为匹夫，不能仁化一里；桀在上位，令行禁止。由此观之，贤不足以为治，而势可以易俗，明矣。书曰，一人有庆，万民赖之。此之谓也。
　　天下多眩於名声，而寡察其实，寡，少也。察，明也。实，真伪之实。是故处人以誉尊，处人，隐居也。以名誉见尊也。而游者以辩显。游行之人，以辩辞自显达。察其所尊显，无他故焉，人主不明分数利害之地，而贤众口之辩也。治国则不然，然，如是也。言事者必究於法，而为行者必治於官。上操其名以责其实，臣守其。业业，事。以效其功，效，致。言不得过其实，行不得踰其法，群臣辐凑，莫敢专君。专，制。事不在法律中，而可以便国佐治，必参五行之。阴考以观其归，并用周听以察其化，不偏一曲，不党一事，是以中立而徧，运照海内，中，正。群臣公正，莫敢为邪，公，方。正，直。百官述职，务致其公迹也。主精明於上，官劝力於下，奸邪灭迹，庶功日进，庶，众。是以勇者尽於军。尽力於军功也。乱国则不然，有众咸誉者无功而赏，守职者无罪而诛。主上闻而不明，群臣党而不忠，说谈者游於辩，修行者竞於往。往，自益也。主上出令，则非之以与，法令所禁，则犯之邪。以党与非谤上令，自邪奸也。为智者务为巧诈，为勇者务於斗争，大臣专权，下吏持势，朋党周比，以弄其上，国虽若存，古之人曰亡矣。且夫不治官职，而被甲兵，不随南亩，而有贤圣之声者，非所以都於国也。骐骥騄駬，天下之疾马也，驱之不前，引之不止，虽愚者不加体焉。加，犹止也。今治乱之机，辙迹可见也，而世主莫之能察，此治道之所以塞。塞，犹闭也。权势者，人主之车舆；爵禄者，人臣之辔衔也。是故人主处权势之要，而持爵禄之柄，审缓急之度，而适取予之节，是以天下尽力而不倦。夫臣主之相与也，非有父子之厚，骨肉之亲也，而竭力殊死，不辞其躯者，何也？势有使之然也。昔者豫让，中行文子之臣。文子，晋大夫中行穆子之子荀寅也。智伯伐中行氏，并吞其地，豫让背其主而臣智伯。智伯与赵襄子战於晋阳之下，身死为戮，国分为三。韩、魏、赵三分有之，此之福也。豫让欲报赵襄子，欲为智伯报雠，杀赵襄子。漆身为厉，吞炭变音，擿齿易貌。夫以一人之心而事两主，或背而去，或欲身徇之，岂其趋舍厚薄之势异哉？人之恩泽使之然也。纣兼天下，朝诸侯，人迹所及，舟檝所通，莫不宾服。然而武王甲卒三千人，擒之於牧野。岂周民死节而殷民背叛哉？其主之德义厚而号令行也。夫疾风而波兴，木茂而鸟集，相生之气也。是故臣不得其所欲於君者，君亦不能得其所求於臣也。君臣之施者，相报之势也。是故臣尽力死节以与君，〔君〕#8计（君）〔功〕#9垂爵以与臣。是故君不能赏无功之臣，臣亦不能死无德之君。君德不下流於民，而欲用之，如鞭蹄马矣。是犹不待雨而求熟稼，必不可之数也。数，术。
　　淮南鸿烈解卷之十四竟
　　#1『曰』，『白』字之误，据集解本改。
　　#2『在』，『哀』字之误，据集解本改。
　　#3脱『与』字，据集解本补。
　　#4脱『圣』字，据集解本补。
　　#5脱『载』字，据集解本补。
　　#6『臣』，『匡』字之误，据集解本改。
　　#7『资』字洧，据集解本删。
　　#8『君』字脱，据集解本补。
　　#9『君』，『功』字之误，据集解本改。

　　淮南鸿烈解卷之十五
　　太尉祭酒臣许慎记上
　　主术训下
　　君人之道，处静以修身，俭约以率下。静则下不扰矣，俭则民不怨矣。下扰则政乱，民怨则德薄。政乱则贤者不为谋，德薄则勇者不为死。是故人主好惊鸟猛兽，珍怪奇物，金玉为珍，诡异为怪，非常为奇。狡躁康荒，康，安。荒，乱。不爱民力，驰骋田猎，出入不时，如此则百官务乱，事勤财匮，勤，劳。匮，乏。万民愁苦，生业不修矣。人主好高台深池，雕琢刻镂，黼黻文章，絺绤绮绣，宝玩珠玉，白与黑为黼，青与赤为黻。絺绤，葛也。精曰絺，粗曰绤，五彩具曰绣也。则赋敛无度，而万民力竭矣。尧之有天下也，非贪万民之富而安人主之位也，以为百姓力征，强凌弱，众暴寡，於是尧乃身服节俭之行，而明相爱之仁，以和辑之。是故茅茨不剪，采椽不断，大路不画，大路，上路，四马车也。天子驾六马，不画，不文饰也。越席不缘，越，结蒲为席也。大羹不和，不致五味。粢食不毁，毇，细。巡狩行教，勤劳天下，周流五岳。岂其奉养不足乐哉？举天下而以为社稷，非有利焉。年衰志悯，衰，老也。悯，忧也。举天下而传之舜，犹却行而脱蹝也。言甚易也。衰世则不然，一日而有天下之当，处人主之势，则竭百姓之力，以奉耳目之欲，志专在于宫室台榭，陂池苑囿，猛兽熊罴，玩好珍怪。是故贫民糟糠不接於口，而虎狼熊罴歌刍豢，百姓短褐不完，而宫室衣锦绣。人主急兹无用之功，百姓黎民憔悴於天下，黎，齐。是故使天下不安其性。不得安其正性，为诈生也。
　　人主之居也，如日月之明也，天下之所同侧目而视，侧耳而听，延颈举踵而望也。是故非澹漠无以明德，非宁静无以致远，非宽大无以兼覆，非慈厚无以怀众，非平正无以制断。是故贤主之用人也，犹巧工之制木也，制，裁。大者以为舟航柱梁，舟，船也。方两船并昱共济为航也。小者以为楫禊，修者以为榈榱，榈，屋垂，榱，憩也。短者以为朱儒枅櫖。朱儒，梁上戴蹲跪人也。枅，读如鸡也。无大小修短，各得其所宜，规矩方圆，各有所施。天下之物，莫凶於鸡毒，鸡毒，乌头。然而良医素而藏之，有所用也。是故林莽之材，犹无可弃者，而况人乎。今夫朝廷之所不举，乡曲之所不誉，非其人不肖也，其所以官之者非其职也。鹿之上山，獐不能跂也，及其下，牧竖能追之，才有所修短也。是故有大略者不可责以捷巧，略，行道也。有小智者不可任以大功。人有其才，物有其形，有任一而太重，或任百而尚轻。是故审毫厘之计者，必遗天下之大数，遗，失。不失小物之选者，或於大事之举。譬犹狸之不可使搏牛，虎之不可使搏鼠也。今人之才，或欲平九州，并方外，存危国，继绝世，志在直道正邪，决烦理挐，而乃责之以闺合之礼，隩之间，或佞巧小具，謟进偷说，随乡曲之俗，卑下众人之耳目，而乃任之以天下之权，治乱之机，机，理。是犹以斧剪毛，以刀抵木也，剪，剪也。剪读惊攒之攒也。皆失其宜矣。、宜，适。人主者，以, 天下之目视，以天下之耳听，以天下之智虑，以天下之力争，是故号令能下究，而臣情得上闻，闻，犹达也。百官修通，群臣辐凑，（也）〔群臣〕#1归君，若辑之凑毂。故曰辐凑。喜不以赏赐，怒不以罪诛。惧失当也。是故威立而不废，聪明先而不弊，弊，暗。法令察而不苛，察，明也。苛，烦也。耳目达而不暗，善否之情，日陈於前而无所逆。是故贤者尽其智，而不肖者竭其力，德泽兼覆而不偏，群臣劝务而不怠，怠，懈。近者安其性，远者怀其德。性，生也。怀，归也。所以然者，何也？得用人之道，而不任已之才者也。故假舆马者，足不劳而致千里，假或作驾。乘舟檝，不能游而绝江海。绝，犹过也。夫人主之情，莫不欲总海内之智，尽众人之力，然而群臣志达效忠者，希不困其身。困，犹危也。使言之而是，虽在褐夫刍荛，犹不可弃也。言虽贱，当也。故曰不可弃也。使言之而非也，虽在卿相人君，揄策于庙堂之上，未必可用。人君，谓国君也。揄，出。策，谋也。言之而非，虽（责）〔溃〕#2，罚也。是非之所在，不可以贵贱尊计卑论也。是明主之听於群臣，其计乃可用，不羞其位，不羞其位卑而不用。其（主）#3言可行，不责其辩。不责其辩口美辞也。暗主则不然，所爱习亲近者，虽邪枉不正，不能见也；疏远则卑贱者，竭力尽忠，不能知也。有言者穷之以辞，有谏者诛之以罪，如此而欲照海内，存万方，是犹塞耳而听清浊，商音〔 清〕#4，宫音浊。掩目而视青黄也，其离聪明则亦远矣。离，去。
　　法者，天下之度量，而人主之准绳也。县法者，法不法也，设赏者，赏当赏也。法定之后，中程者赏，缺绳者诛，尊贵者不轻其罚，而卑贱者不重其刑，言，平。犯法者虽贤必诛，中度者虽不肖必无罪，是故公道通而私道塞矣。公，正也。私，邪也。塞，闭也。古之置有司也，有司，盖有理官士也。所以禁民，使不得自恣也。恣，放恣也。其立君也，所以剬有司，使无专行。专，擅。法籍礼义者，所以禁君，使无擅断也。人莫得自恣，则道胜，道胜而理达矣，故反於无为。无为者，非谓其凝滞而不动也，以其言莫从己出也。夫寸生於□，□生於日，日生於形，形生於景，此度之本也。□，禾穗□孚榆头芒也。十□为一分，十分为一寸，十寸为一尺，十尺为一丈。政谓之本也。乐生於音，音生於律，律生於风，此声之宗也。宗亦本也。法生於义，义生於众适，众适合於人心，此治之要也。要，约众也。故通於本者，不乱於末，睹於要者，不惑於详。感，眩。法者，非天堕，非地生，发於人间而反以自正，反，还。是故有诸己不非诸人，有诸己，己有聪明也。不非诸人，恕人行也。无诸己不求诸人，言己虽无独见之明，不求加罪於人也。所立於下者不废於上，人主所立法禁於民，亦自修之。不废於上，言以法也。所禁於民者不行於身。不正之事不独行之於身。言其正己以正人也。所谓亡国，非无君也，无法也；变法者，非无法也，有法者而不与用，无法等。等，同。是故人主之立法，先自为检式仪表，表，正。故令行於天下。孔子曰，其身正，不令而行，其身不正，虽令不从。故禁胜於身，则令行於民矣。禁胜於身，不敢自犯禁也。故能令行於民也。圣主之治也，其犹造父之御，齐辑之于辔御之际，而急缓之于唇吻之和，正度于胸臆之中，而执节于掌握之间，节，策。内得於心中，外合於马志，是故能进退履绳，绳，直正也。而旋曲中规，曲，屈。规，员。取道致远，而气力有余，诚得其术也。是故权势者，人主之车舆也，大臣者，人主之驷马也。体离车舆之安，而手失驷马之心，而能不危者，古今未有也。是故舆马不调，王良不足以取道；君臣不和，唐、虞不能以为治。执术而御之，则管、晏之智尽矣，明分以示之，则跖、荞之奸止矣。盗跖，孔子时人。荞，庄荞，楚威王之将军，能大为盗也。夫据除而窥井底，虽达视犹不能见其睛；睛，目童子也。借明於鉴以照之，则寸之分可得而察也。鉴，镜也。分，毛也，一曰疵。是故明主之耳目不劳，精神不竭，物至而观其象，事来而应其化，近者不乱，远者治也。是故不用适然之数，而行必然之道，故万举而无遗策矣。今夫御者，马体调于车，御心和于马，则历险致远，进退周游，莫不如志。虽有麒骥、騄駬之良，臧获御之，则马反自恣，而人弗能制矣。臧获，古之不能御者，鲁人也。故治者不贵其自是，而贵其不得为非也。故曰，勿使可欲，毋曰弗求，勿使可夺，毋曰不争。如此，则人材释而公道行矣。美者正於度，而不足者建於用，故海内可一也。夫释职事而听非誉，弃公劳而用朋党，公，正。则奇材佻长而干次，奇材，非常之材。佻长，卒非纯贤也，故曰干次也。守官者雍遏而不进如此，则民俗乱於国，而功臣争於朝。奇材佻长之人干超其次，功劳之臣反不显烈，故争於朝也。故法律度量者，人主之所以执下，执，制。释之而不用，不用法律度量也。是犹无辔御而驰也，群臣百姓反弄其上。是故有术则制人，无术则制於人。为人所擒制也。吞舟之鱼，荡而失水，则制於蝼蚁，离其居也。鱼能吞舟，言其大也。其居，水也。猨貁失木，而擒於狐狸，非其处也。其处，茂木。君人者释所守而与臣下争，财有司以无为持位，无所为以持其位也。守职者以从君取容，随君之欲，以取容媚。是以人臣藏智而弗用，不用智谋赞佐其上也。反以事转任其上矣。贤臣见其不肯为谋，故转任其上，令自制之。诗云，仲山甫既明且哲，以保其身。夫贵富者之於劳也，达事者之於察也，骄恣者之於恭也，势不及君。君人者不任能，不任用臣智能也。而好自为之，则智日困而自负其责也。数穷於下则不能伸理，行堕於国则不能专制，智不足以为治，威不足以行诛，则无以与天下交也。喜怒形於心者欲见於外，则守职者离正而阿上，阿，曲从也。有司枉法而从风，风，令。赏不当功，诛不应罪，上下离心，而君臣相怨也。是以执政阿主，而有过则无以责之。有罪而不诛，则百官烦乱，智弗能解也。毁誉萌生，而明不能照也。不正本而反自修，则人主逾劳，人臣逾逸。是犹代庖宰剥牲，而为大匠斲也。与马竞走，筋绝而弗能及，上车执辔，则马死于衡下。故伯乐相之，王良御之，明主乘之，无御相之劳而致千里者，乘於人资以为羽翼也。资，才。是故君人者，无为而有守也，有为而无好也。无所私好。有为则谗生，有好则谀起。谄谀之人乘志而起。昔者齐桓公好味而易牙烹其首子而饵之，桓公，襄公诸儿之子白。虞君好宝而晋献以璧马钓之，钓，取。胡王好音而秦穆公以女乐诱之，诱，惑。是皆以利见制於人也。制，犹擒也。故善建者不拔。言建之无形也。夫火热而水灭之，金刚而火销之，木强而斧伐之，水流而土遏之，唯造化者，物莫能胜也。故中欲不出谓之扃，外邪不入谓之塞。中扃外闭，何事之不节，外闭中扃，何事之不成。弗用而后能用之，弗为而后能为之。精神劳则越，越，散。耳目淫则谒，竭，灭。故有道之主，灭想去意，清虚以待，不伐之言，不夺之事，循名责实，使自司，任而弗诏，责而弗教，以不知为道，道常未知。以奈何为宝。道贵无形，无形不可奈何，道之所以为贵也。如此，则百官之事各有所守矣。有所守，言不离扃也。摄权势之柄，其於化民易矣。卫君役于路，权重也；卫君，出公辄也。景、桓公臣管、晏，位尊也。管仲辅相桓公，晏婴相景公，二君位尊故也。怯服勇而愚制智，其所托势者胜也。故枝不得大於干，末不得强於本，则轻重小大有以相制也。若五指之属於臂，搏援攫捷，莫不如志，言以小属於大也。是故得势之利者，所持甚小，其存甚大；所守甚约，约，要也，少也。所制甚广。是故十围之木，持千钧之屋，五寸之键，制开阖。岂其材之巨小足哉？所居要也。孔丘、墨翟修先圣之术，通六艺之论，口道其言，身行其志，慕义从风，风，化。而为之服役者不过数十人。役，事。使居天子之位，则天下徧为儒墨矣。徧，犹尽也。楚庄王伤文无畏之死於宋也，奋袂而越，衣冠相连於道，遂成军宋城之下，权柄重也。庄王，楚穆王商臣之子旅也。使申舟问聘於齐，不假道於宋。无畏曰，未必袭杀我。王曰，杀汝，伐宋。见犀而行，不假道於宋。华元曰，过我而不假道，鄙我也。鄙我，亡也。以兵杀其使者，亦亡也。遂杀之。庄王闻之怒，故拔袂而起，成军亡宋城。故曰权柄重也。楚文王好服解冠，楚国效之。文王，楚武王熊达之子熊庇。獬豸之冠，始今御史冠。赵武灵王贝带鵔调而朝，赵国化之。武灵王出春秋后，以大贝饰带，胡服。鵔翻，读曰私鈚头，曰郭洛带，位鉳镐也。使在匹夫布衣，虽冠獬冠，带贝带、鵔翻而朝，则不免为人笑也。鵔翻，读曰私鈚头，字三音也。夫民之好善乐正，不得禁诛而自中法度者，万无一也。下必行之令，从之者利，逆之者凶，日阴未移，而海内莫不被绳矣。绳，正。故握剑锋，以离北宫子、司马蒯蒉不使应敌，北宫子；齐人也。孟子所谓北宫勇也。司马蒯蒉，其先程伯休甫，宣王命以为司马，因为司马氏，蒯蒉其后也。周衰，适他国。蒯蒉在越，以善击剑闻。应，犹击也。操其觚，招其末，则庸人能以制胜。觚，剑拊。招，举也。今使乌获、藉蕃从后牵牛尾，尾绝而不从者，逆也；乌获、藉蕃，皆多力人。若指之桑条以贯其鼻，则五尺童子牵而周四海者，顺也。夫七尺之挠而制船之左右者，以水为资；桡，刺船槔也。资，用也。挠，读烦挠之挠也。天子发号，令行禁止，以众为势也。夫防民之所害，开民之所利，威行也，若发碱决塘。碱，水碱也。塘，堤也。皆所以畜水。故循流而下易以至，背风而驰易以远。因其势也。桓公立政，去食肉之兽，食粟之鸟，系罝之网，三举百姓说。桓，齐桓公。纣杀王子比干而骨肉怨，斮朝涉者之胫而万民叛，再举而天下失矣。故义者，非能徧利天下之民，利一人而天下从风，暴者，非尽害海内之众也，害一人而天下离叛。故桓公三举而九合诸侯，纣再举而不得为匹夫，故举错不可不审。三举，去食肉之兽，食粟之鸟，系置之网。再举，杀比干，斮朝涉之胫也。人主租敛於民也，必先计岁，收量民积聚，知饥馑有余不足之数，然后取车舆衣食供养其欲。高台层榭，接屋连阁，非不丽也，然民无掘穴狭庐所以托身者，明主弗乐。不乐其大丽也。肥醲甘脆，非不美也，然民有糟糠菽粟不接於口者，则明主弗甘也。不甘其肥醲也。匡床蒻席，非不宁，匡，安也。蒻，细也。然民有处边城，犯危难，泽死暴骸者，明主弗安也。不安其匡床蒻席也。故古之君人者，其惨怛於民也，国有饥者食不重味，民有寒者而冬不被裘，与同寒饥。岁登民丰，乃始县锺鼓，陈干戚，登，成也，年毅丰热也。君臣上下同心而乐之，国无哀人。言皆乐也。故古之为金石管弦者，所以宣乐也；金，锺。石，磬。管，箫也。弦，琴瑟。兵革斧钺者，所以饰怒也；觞酌俎豆，酬酬之礼，所以效善也；效，致。衰绖管履，辟踊哭泣，所以谕哀也。论，明。此皆有充於内，而成像於外。充，实。及至乱主，取民则不裁其力，栽，度。求於下则不量其积，男女不得事耕织之业以供上之求，事，治。业，事。力勤财匮，君臣相疾也。故民至於焦唇沸肝，有今无储，有今日之食，而无明日之储也。而乃始撞大锺，击鸣鼓，吹竽笙，弹琴瑟，是犹贯甲冑而入宗庙，被罗纹而从军旅，失乐之所由生矣。
　　夫民之为生也，一人跖耒，而耕不过十亩，跖，蹈。中田之获，卒岁之收，不过亩四石，妻子老弱仰而食之。时有涔旱灾害之患，涔，久而水潦也。有以给上之征赋车马兵革之费。由此观之，则人之生，闵矣。阙，忧无乐。夫天地之大，计三年耕而余一年之食，率九年而有三年之畜，十八年而有六年之积，积，委也。二十七年而有九年之储，虽涔旱灾害之殃，民莫因穷流亡也。故国无九年之畜，谓之不足；无六年之积，谓之闵急；闵，忧。病，急。无三年之畜，谓之穷乏。故有仁君明主，其取下有节，自养有度，则得承受於天地，而不离饥寒之患矣。若得贪主暴君，挠於其下，侵渔其民，以适无穷之欲，则百姓无以被天和而履地德矣。天和，气也。地德，所生植也。食者，民之本也。民者，国之本也。国者，君之本也。是故人君者，上因天时，下尽地财，中用人力，是以群生遂长，五谷蕃植。教民养育六畜，以时种树，务修田畴，滋植桑麻，肥硗高下，各因其宜。丘陵阪险不生五谷者，以树竹木，春伐枯槁，夏取果蓏，有核曰果，无核曰蓏。秋畜疏食，菜疏曰疏，谷食曰食。冬伐薪蒸，大者曰薪，小者曰蒸。以为民资。资，用。是故生无乏用，死无转尸。转，弃。故先王之法，畋不掩群，掩，犹尽也。不取麛夭，鹿子曰麛，麛子曰夭。不蒸泽而渔，涸泽，洒池。不焚林而猎。为尽物也。豺未祭兽，罝罦不得布於野；十月之时，豺杀兽，四面陈之，世谓之祭兽也。未祭兽，罝罦不得施也。獭未祭，鱼网罟不得入於水。獭，獭也。明堂月令：孟春之月，獭祭鱼。獭取鲤四面陈之水边，世谓之祭鱼。未祭不得捕也。鹰年未挚，罗网不得张於溪谷；立秋鹰挚矣，未立秋，不得施下。鹰或作隽。草木未落，斤斧不得入山林；九月草木节解，未解不得伐山林也。昆虫未蛰，不得以火烧田。十月蛰虫备藏，未蛰不得用烧田也。孕育不得杀，□卵不得探，鱼不长尺不得取，彘不期年不得食。皆为尽物。是故草木之发若蒸气，发，生。禽兽归之若流原，飞鸟归之若烟云，有所以致之也。故先王之政，四海之云至而修封疆，立春之后，四海出云。虾蟇鸣、燕降而达路除道，三月之时。阴降百泉则修桥梁，十月之时。昏张中则务种谷，三月昏，张星中於南方。张，南方朱鸟之宿也。大火中则种黍菽，大火，东方仓龙之宿，四月建巳中在南方。菽，豆也。虚中则种宿夌，卢，（能）［北〕#5方玄武之宿，八月建酉中於南方也。昴中则收敛畜积，伐薪木。昴星，西方白虎也。季秋之月，收敛畜积也。上告于天，下布之民，先王之所以应时修备，富国利民，实旷来远者，其道备矣。实，满也。旷，空也。非能目见而足行之也，欲利之也。欲利之也不忘於心，则官自备矣。心之於九窍四支也，不能一事焉，然而动静听视皆以为主者，不忘于欲利之也。故尧为善而众善至矣，桀为非而众非来也。善积即功成，非积则祸极。极，至。凡人之论，心欲小而志欲大，智欲员而行欲方，能欲多而事欲鲜。所以心欲小者，虑患未生，备祸未发，戒过慎微，不敢纵其欲也。诗云，惟此文王，小心翼翼，昭事上帝，聿怀多福。此之谓也。志欲大者，兼包万国，一齐殊俗，并覆百姓，若合一族，是非辐凑而为之毂。毂，以谕王。智欲员者，环复转运，终始无端，若顺连环，故曰无端。旁流四达，渊泉而不竭，万物并兴，莫不向应也。应，和。行欲方者，直立而不挠，挠，弱曲也。素白而不污，穷不易操，通不肆志。肆，放。能欲多者，文武备具，动静中仪，举动废置，曲得其宜，无所击戾，无不毕宜也。击，掌也。失，破也。事欲鲜者，执柄持术，得要以应众，执约以治广，处静持中，运於璇枢，以一合万，若合符者也。符，约。故心小者禁於微也，志大者无不怀也，多所容也。知员者无不知也，行方者有不为也，非正道不为也。能多者无不治也，治，犹作也。事鲜者约所持也。约，要。古者天子听朝，公卿正谏，博士诵诗，瞽箴师诵，庶人传语，史书其过，宰彻其膳。犹以为未足也，故尧置敢谏之鼓也，欲谏者，击其鼓。舜立诽谤之木，书其善否於表木也。汤有司直之人，司直，官名，不曲也。武王立戒慎之鼗，欲戒君令慎疑者，摇鼗鼓。过若毫厘，而既已备之也。备，具也。夫圣人之於善也，无小而不举，举，用。其於过也，无微而不改。改，更。尧、舜、禹、汤、文、武王，皆坦然天下而南面焉。背屏而朝诸候。当此之时，鼛鼓而食，鼛鼓，王者之食乐也。诗云，鼓钟伐磬。奏雍而彻，雍，已食之乐也。已饭而祭灶，行不用巫祝，言其卒德蹈正，无求於神。鬼神弗敢祟，山川弗敢祸，可谓至贵矣。至德之可贵也。然而战战栗栗，日慎一日。由此观之，则圣人之心小矣。诗云，惟此文王，小心翼翼，昭事上帝，聿怀多福。其斯之谓欤。武王伐纣，发巨桥之粟，散鹿台之钱，巨桥，纣仓名也。一说，巨鹿漕运之桥。（栗）#6鹿台，纣钱藏府所积也。武王发散以赈疲民。封比干之墓，比干，纣诸父也。谏纣之非，纣杀之。故武王封崇其墓，以旌仁也。表商容之闾，商容，殷之贤人，老子师，故表显其里。穆称篇又云，老子业於商容，见舌而知守柔矣是也。朝成汤之庙，成汤，殷受命之王，言圣人以类相宗。解箕子之囚，箕子，纣之庶兄。论语云，箕子为之奴。武王伐纣，赦其囚执，问以洪范，封之於朝鲜也。使各处其宅，田其田，无故无新，唯贤是亲，用非其有，使非其人，晏然若故有之。由此观之，则圣人之志大也。文王周观得失，徧览是非，尧、舜所以昌，桀、纣所以亡者，皆着於明堂，着，犹图也。於是略智博闻，以应无方。由此观之，则圣人之智员矣。成康继文武之业，守明堂之制，观存亡之迹，见成败之变，非道不言，非圣人之意不敢言。非义不行，非仁义不敢履行也。言不苟出，行不苟为，择善而后从事焉。由此观之，则圣人之行方矣。孔子之通，智过於苌弘，勇服於孟贲，足蹑郊菟，力招城关，能亦多矣。苌弘，周大夫，敬王臣也，号知大道。孟贲，勇士也。孔子皆能。招，举也。以一手招城门关端，能举之。故曰亦能多也。然而勇力不闻，人不闻其为勇力也。伎巧不知，人不知其有伎巧者。专行孝道，以成素王，事亦鲜矣。春秋二百四十二年，亡国五十二，弒君三十六，采善鉏丑，以成王道，论亦博矣。然而围於匡，颜色不变，弦歌不辍，匡，宋邑也。今陈襄邑西匡亭是也。孔子曰，天生德於予，匡人其如予何。故颜色不变，弦歌不止也。临死亡之地，犯患难之危，据义行理而志不摄，分亦明矣。犯，犹遭。摄，犹惧。然为鲁司寇，听狱必为断，为鲁定公司寇。作为春秋，不道鬼神，不敢专己。夫圣人之智，固已多矣，其所守者有约，故举而必荣。愚人之智，固已少矣，其所事者多，故动而必穷矣。吴起、张仪，智不若孔、墨，而争万乘之君，此其所以车裂支解也。夫以正教化者，易而必成；以邪巧世者，难而必败。凡将设行立趣於天下，舍其易成者，而从事难而必败者，愚惑之所致也。凡此六反者，不可不察也。六反，谓孔、墨、苌弘、孟贲、吴起、张仪也。其行相反，故曰六反也。
　　偏知万物而不知人道，不可谓智，偏爱群生而不爱人类，不可谓仁。仁者，爱其类也；智者，不可惑也。仁者，虽在断割之中，其所不忍之色可见也。不忍（智）#7断割之色见於颜色也。智者，虽烦难之事，其不暗之效可见也。内恕反情，心之所欲，其不加诸人，由近知远，由己知人，此人智之所合而行也。小有教而大有存也，小有诛而大有宁也，小教之以正，故大有存也；少责之以义，故大有宁也。非正则不存，非义则不宁也。唯恻隐推而行之，此智者之所独断也。故仁智错，有时合，合者为正，错者为权，其义一也。府吏守法，君子制义。法而无义，亦府吏也，不足以为政。耕之为事也劳，织之为事也扰。扰劳之事，而民不舍者，知其可以衣食也。人之情不能无衣食，衣食之道必始於耕识，万民之所容见也。物之若耕织者，始初甚劳，终必利也众，愚人之所见者寡；事可权者多，愚之所权者少；此愚者之所多患。物之可备者，智者尽备之；可权者，尽权之；此智者所以寡患也。故智者先忤而后合，忤，逆。愚者始於乐而终於哀。今日何为而荣乎，旦日何为而义乎，此易言也。今日何为而义，旦日何为而荣，此知难也。问瞽师曰，白素何如？曰，缟然。曰，黑何若？曰，黮然。援白黑而示之，则不处焉。人之视白黑以目，言白黑以口，瞽师有以言白黑，无以知白黑，故言白黑与人同，其别白黑与人异。入孝於亲，出忠於君，无愚智贤不肖皆知其为义也，使陈忠孝行而知所出者鲜矣。凡人思虑，莫不先以为可而后行之，其是或非，此愚知之所以异。凡人之性，莫贵於仁，莫急於智，仁以为质，知以行之。两者为本，而加之以勇力辩慧，捷疾劬录，巧敏迟利，聪明审察，尽众益也。身材未修，伎艺曲备，而无仁智以为表干，而加之以众美，则益其损。故不仁而有勇力果敢，则狂而操利剑；狂，犹乱也。不智而辩慧怀给，则弃骥而不式。不知之人，辩慧怀给，不知所裁之，犹弃而或，不知所诣也。怀，佞也。虽有材能，其施之不当，其处之不宜，适足以辅伪饰非。仗艺之众，不如其寡也。故有野心者不可借便势，野，外。有愚质者不可与利器。老子曰，国之利器，不可以假人也。鱼得水而游焉则乐，塘决水涸，则为蝼蚁所食。有掌修其堤防，补其缺漏，则鱼得而利之。掌，主。国有以存，人有以生。国有人存，（君）〔若〕#8鱼得水也。国厚，故人遂生也。国之所以存者，仁义是也；人之所以生者，行善是也。国无义，虽大必亡；桀、纣是也。人无善志，虽勇必伤。论语曰，勇而无礼则乱，乱则伤也。治国上使不得与焉；使不得与亡伤之危，是上术也。孝於父母，弟於兄嫂，信於朋友，不得上令而可得为也。释己之所得为，而责于其所不得制，悖矣。士处卑隐，欲上达，必先反诸己。上达有道，名誉不起，而不能上达矣。取誉有道，不信於友，不能得誉。於友有道，事亲不说，不信於友。不能说亲，朋反不信之也。说亲有道，修身不诚，不能事亲矣。诚身有道，心不专一，不能专诚。道在易而求之难，易，谓反己，先修其本也。不修其本，而欲得说亲诚身之名，皆难也，故曰道在易而求之难也。验在近而求之远，故弗得也。验，效也。近谓本，远谓末也。故不能得之也。
　　淮南鸿烈解卷之十五竟
　　#1『也』，『群臣』之误，据集解本补改。
　　#2『责』，『贵』字之误，据集解本改。
　　#3『主』字衍，据集解本刷。
　　#4『清』字脱，据集解本补。
　　#5『能』，『北』字之误，据集解本改。
　　#6『栗』字衍，据集解本删。
　　#7『智』字似衍，据集解本删。
　　#8『君』，『若』字之误，据集解本改。

　　淮南鸿烈解卷之十六
　　太尉祭酒臣许慎记上
　　缪称训
　　缪异之论，称物假类，同之神明，以知所贵。
　　道至高无上，至深无下，平乎准，直乎绳，员乎规，方乎矩，包裹宇宙而无表裹，洞同覆载而无所碍。碍，挂。是故体道者，不哀不乐，不喜不怒，其坐无虑，其寝无梦，物来而名，事来而应。
　　主者，国之心。心治则百节皆安，心扰则百节皆乱。故其心治者，支体相遗也；其国治者，君臣相忘也。
　　黄帝曰，芒芒昧昧，从天之道，与元同气。故至德者，言同略，事同措，上下一心，无歧道旁见者，遏障之於邪，关道之於善，而民乡方矣。故易曰，同人于野，利涉大川。言能同人道至于野，则可以济大川。大川，大难也。道者，物之所导也；德者，性之所扶也；仁者，积恩之见证也；义者，比於人心而合於众适者也。故道灭而德用，德衰而仁义生。故尚世体道而不德，中世守德而弗坏也，末世绳绳乎唯恐失仁义。君子非仁义无以生，失仁义，则失其所以生；小人非嗜欲无以活，失嗜欲，则失其所以活；故君子惧失仁义，小人惧失利。观其所惧，知各殊矣。易曰，即鹿无虞，惟入于林中，君子几不如舍，往吝。即，就也。鹿以谕民。虞，欺也。几，终也。就民欺之，即入林中，几终不如舍之，使之不终如其吝也。其施厚者，其报美；其怨大者，其祸深。薄施而厚望，畜怨而无患者，古今未之有也。是故圣人察其所以往，则知其所以来者。
　　圣人之道，犹中衢而致尊邪？道六通谓之衢。尊，酒器也。过者斟酌，多少不同，各得其所宜。是故得一人，所以得百人也。一人来得其心，百人来亦得其心。人以其所愿於上以与其下交，谁弗载？以其所欲於下以事其上，谁弗喜？诗云，媚兹一人，应侯慎德。慎德大矣，一人小矣，能善小，斯能善大矣。君子见过忘罚，故能谏。见贤忘贱，故能让。见不足忘贫，故能施。情系於中，行形於外。凡行戴情，虽过无怨；不戴其情，虽忠来恶。戴，心所感也。情，诚也。后稷广利天下，犹不自矜。禹无废功，无蔽财，自视犹觖如也。觖，不满也。满如陷，陷，少。实如虚，尽之者也。凡人各贤其所说，而说其所快。世莫不举贤，或以治，或以乱，非自遁，遁，欺。求同乎己者也。己未必得贤，而求与己同者，而欲得贤，亦不几矣。使尧度舜，则可；使桀度尧，是犹以升量石也。今谓狐狸，则必不知狐，又不知狸。俱不知此二兽。非未尝见狐者，必未尝见狸也，狐、狸非异，同类也，而谓狐狸，则不知狐、狸。是故谓不肖者贤，则必不知贤；谓贤者不肖，则必不知不肖者矣。
　　圣人在上，则民乐其治；在下，则民慕其意。小人在上位，如寝关、曝纩，寝，谓卧关上之不安。纩，茧也。曝茧，踊动摇不休，死乃止也。不得须臾宁。故易曰，乘马班如，泣血连如。谕乘马班如，难也，故有泣血之忧。言小人处非其位，不可长也。物莫无所不用。天雄乌喙，药之凶毒也，良医以活人。侏儒、瞽师，人之困慰者也，慰，可蹶也。一曰，慰，极。人主以备乐。是故圣人制其剟材，无所不用矣。剟，疏杀也。勇士一呼，三军皆辟，其出之也诚。故倡而不和，意而不戴，意，患声也。戴，嗟。中心必有不合者也。故舜不降席而王天下者，求诸己也。故上多故，则民多诈矣。身曲而景直者，未之闻也。说之所不至者，容貌至焉。说之粗，不如容貌精微入人深也。容貌之所不至者，感忽至焉。感乎心，明乎智，发而成形，精之至也。可以形势接，而不可以照志。戎、翟之马，皆可以驰驱，或近或远，唯造父能尽其力；三苗之民，皆可使忠信，或贤或不肖，唯唐、虞能齐其美，必有不传者。心教之微眇，不可传。中行缪伯手搏虎，中行缪伯，晋臣也，力能搏生虎也。而不能生也，力能杀虎，而德不能服之。盖力优而克不能及也。克，犹能也。用百人之所能，则得百人之力；举千人之所爱，则得千人之心；辟若伐树而引其本，千枝万叶则莫得弗从也。慈父之爱，子非为报也，不可内解於心；圣王之养民，非求用也，性不能已；若火之自热，冰之自寒，夫有何修焉。及恃其力，赖其功者，若失火舟中。言舟中之人同心救火，不（租）〔相〕#1为赐。故君子见始，斯知终矣。媒妁誉人，而莫之德也；取庸而强饭之，莫之爱也。虽亲父慈母，不加於此，有以为，则恩不接矣。故送往者，非所以迎来也；施死者，非专为生也。诚出於己，则所动者远矣。锦绣登庙，贵文也，登，犹入也。圭璋在前，尚质也。以（王）〔玉］#2祭之者，质也。文不胜质，之谓君子。故终年为车，无三寸之辖，不可以驱驰；匠人斲户，无一尺之楗，不可以闭藏。故君子可斯乎其所结。结，要终也。心之精者，可以神化，而不可以导人；导，教。目之精者，可以消泽，而不可以昭忌。昭，遁。忌，诚也。不可以教导戒人。在混冥之中，不可谕於人。混冥，人心中也。故舜不降席而天下治，桀不下陛而天下乱，盖情甚乎叫呼也。言虽叫呼大语，不如心行真直也。无诸己，求诸人，古今未之闻也。同言而民信，信在言前也。同令而民化，诚在令外也。圣人在上，民迁而化，情以先之也。动於上，不应於下者，情与令殊也。故易曰，亢龙有悔。仁君动极在上，故有悔也。三月婴儿，未知利害也，而慈母之爱谕焉者，情也。故言之用者，昭昭乎小哉。不言之用者，旷旷乎大哉。身君子之言，信也；身君子之，体行君子之言也。中君子之意，忠也。忠信形於内，感动应於外。故禹执干戚，舞於两阶之间，而三苗服。三苗畔禹，禹风以礼乐而服之也。鹰翔川，鱼鳖沉，禹以德服三苗，犹鹰翔川上，鱼鳖恐皆潜。飞鸟扬，鸟见鹰而扬去。必远害也。鹰怀欲害之心，故鸟鱼知其情实，故远之。子之死父也，臣之死君也，世有行之者矣，非出死以要名也，恩心之藏於中，而不能违其难也。故人之甘甘，非正为跖也，人之甘甘，犹乐乐而为之，臣之死君，子之死父，非以求跖跖也。而跖焉往。言跖乃往至也。君子之惨怛，非正为伪形也，谕乎人心。非从外入，自中出者也。义尊乎君，仁亲乎父，故君之於臣也，能死生之，不能使为苟蕳易；君不能使臣为苟合易行之义。父之於子也，能发起之，不能使无忧寻。忧寻，忧长也，仁念也。仁念，父母不乐子之如此，然不能止。故义胜君，仁胜父，则君尊而臣忠，父慈而子孝。
　　圣人在上，化育如神。太上曰，我其性与。太上，皇德之君也。我性自然也。其次曰，微彼，其如此乎。其次，五帝时也。其民如此，故我治之如彼。故诗曰，执辔如组。易曰，含章可贞。动於近，成文於远。夫察所夜行，周公惭乎景，故君子慎其独也。释近斯远，塞矣。闻善易，以正身难。夫子见禾之三变也，夫子，孔子也。三变，始於粟，粟生於苗，苗成於穗也。滔滔然曰，狐乡丘而死，我其首禾乎。禾穗垂而向根，君子不忘本也。故君子见善则痛其身焉。痛己身善恶自在也。身苟正，怀远易矣。怀，来。故诗曰，弗躬弗亲，庶民弗信。小人之从事也，曰苟得，君子曰苟义。所求者同，所期者异乎。击舟水中，鱼沉而鸟扬，同闻而殊事，其情一也。僖负羁以壶飧表其闾，厘负羁，曹臣，晋重耳出遇曹，负羁遗以壶飧。重耳反晋，伐曹，令兵不入其闾。赵宣孟以束脯免其躯，赵宣孟，晋卿，以束脯活灵辄，后免其难也。礼不隆，隆，多也。而德有余，仁心之感恩接而憯怛生，故其入人深。俱之叫呼也，在家老则为恩厚，其在债人则生争斗。故曰，兵莫憯於意志，莫邪为下；冠莫大於阴阳，抱鼓为小。圣人为（害）〔 善〕#3，非以求名而名从之，名不与利期而利归之。故人之忧喜，非为蹗，蹗焉往生也。言非为冀幸往生利意也。故至（至）［人〕#4不容。至道之人不饰容也。故若眯而抚，眯，芥入目也。抚，扪之。从中发，非为观容之也。若跌而据，跌，仆。圣人之为治，漠然不见贤焉，终而后知其可大也。若日之行，日行人不见也。骐骥不能与之争远。今夫夜有求，与瞽师并；东方开，斯照矣。言人见照用，瞽者犹暗而无为，人而以治事用思也。动而有益，则损随之，益所以为损也。故易曰，剥之不可遂尽也，故受之以复。言物剥落而复生也。积薄为厚，积卑为高，故君子曰孳孳以成辉，小人曰快快以至辱。其消息也，离珠弗能见也。文王闻善如不及，宿不善如不祥，非为日不足也，其忧寻推之也，忧导，忧深。故诗曰，周虽旧邦，其命维新。新国者也。怀情抱质，天弗能杀，地弗能薶也，声扬天地之间，配日月之光，甘乐之者也。荀乡善，虽过无怨；苟不乡善，虽忠来患。故怨人不如自怨，求诸人不如求诸己得也。声自召也，貌自示也，名自命也，文自官也，无非己者。操锐以刺，操刃以击，自召也，貌何自怨乎人。故筦子文锦也，虽丑登庙；筦仲相齐，明法度，审国刑，不能及圣，犹文绵虽恶，宜以升庙也。子产练染也，美而不尊。子产相郑，先恩而后法，犹练染为衣，温辱而非宗庙服也。虚而能满，淡而有味，被褐怀玉者。故两心不可以得一人，一心可以得百人。男子树兰，美而不芳，兰，芳草，艾之美芳也。男子树之，盖不芳。继子得食，肥而不泽，继子有假母也。情不相与往来也。生所假也，死所归也，故弘演直仁而立死，弘演，卫懿公臣。狄人攻卫，食懿公。其肝在，弘演剖腹以盛之也。王子闾张掖而受刃，楚白公欲立王子闾为王，不可，刺之以兵，子闾不受。不以所托害所归也。故世治则以义卫身，世乱则以身卫义。死之日，行之终也，故君子慎一用之。无勇者，非先慑也，难至而失其守也；贪婪者，非先欲也，见利而忘其害也。虞公见垂棘之璧，而不知虢祸之及己也。故至（至）〔道〕#5之人，不可遏夺也。言至道之人，其心先定。不可临以利，夺其志也。人之欲荣也，以为己也，於彼何益。圣人之行义也，其忧寻出乎中也，於己何以利。故帝王者多矣，而三王独称；贫贱者多矣，而伯夷独举。以贵为圣乎，则圣者众矣；以贱为仁乎，则贱者多矣，何圣人之寡也。独专之意乐哉，忽乎曰滔滔以自新，忘老之及己也。始乎叔季，归乎伯孟，必此积也。言自少而至长。不身遁，斯亦不遁人，遁，隐也。己不自隐身之行，亦不隐之於人故也。故若行独梁，不为无人不竞其容。独梁，一木之水（权）［桥］#6也。行其上，常兢兢，恐陷也。故使人信己者易，而蒙衣自信者难。及身不信，故难。情先动，言人君以精动导民也。动无不得。动尽得人心也。无不得，则无莙，发无莙结。发，动也。莙而后快。虽莙结，快民心。故唐、虞之举错也，非以偕情也，快己而天下治，桀、纣非正贼之也，快己而百事废，喜憎议而治乱分矣。下有喜议而国治，有憎议而国乱也。圣人之行，无所合，无所离。譬若鼓，无所与调，无所不比。丝筦金石，小大修短有叙，异声而和。君臣上下，官职有差，殊事而调。夫织者日以进，织帛者进。耕者日以却，耕，谓耕者却行。事相反，成功一也。申喜闻乞人之歌而悲，出而视之，其母也。申喜亡其母，母乞食於道。艾陵之战也，夫差曰，夷声阳，句吴其庶乎。艾陵之战，吴王夫差与齐战於艾陵也。夷谓吴。阳，告也。句吴，夷语，不正言吴，加以句也。庶，几也。同是声，而取信焉异，有诸情也。故心哀而歌不乐，心乐而哭不哀。夫子曰，弦则是也，其声非也。闵子骞三年之丧毕，援琴而弹，其弦是也，其声切切而哀。文者，所以接物也；情系於中而欲发外者也。以文灭情则失情，以情灭文则失文。文情理通，则凤麟极矣。言至德之怀远也。输子阳谓其子曰，良工渐乎矩凿之中。渐，习。矩凿之中，固无物而不周，圣王以治民，造父以治马，医骆以治病，医骆，越医。同材自取焉。自，从也。矩凿之中，各取法度，或以治民，或以治马，或以治病，同材而各往从取治法之也。上意而民载，诚中者也。上有意而未言，则民皆载而行之。志或发中，之於大。未言而信，弗召而至，或先之也。急於不己知者，不自知也。急，急。矜怛生於不足，怛，骄也。不足，知不足也。华诬生於矜。矜，贪功也。诚中之人，乐而不急，如鸮好声，忠信之人，自乐为之，非急急也，如鸮自好为声耳。熊之好经，经，动，导引。夫有谁为矜。各任自性，非徒矜也。春女思，秋士悲，春女感阳则思，秋士见阴而悲。而知物化矣。号而哭，叽而哀，知声动矣。容貌颜色，理诎□倨佝，知情伪矣。故圣人栗栗乎其内，而至乎至极矣。功名遂成，天也。循理受顺，人也。太公望、周公旦，天非为武王造之也；崇侯，恶来，天非为纣生之也；崇侯，纣时诸侯也。恶来，纣之臣，秦之先也。有其世，有其人也。教本乎君子，小人被其泽；利本乎小人，君子享其功。昔东户季子之世，东户季子，古之人君。道路不拾遗，耒耜余粮宿诸晦首，使君子小人各得其宜也。故一人有庆，兆民赖之。凡高者贵其左，天道左旋。故下之於上曰左之，臣辞也。臣道左君。下者贵其右，故上之於下曰右之，君让也。君谦让，佑助臣。故上左迁则失其所尊也，左，臣辞也。君以再还，故失其尊也。臣右还则失其所贵矣。右，君辞也，而臣以再还，故失其贵也。小快害道，斯□害仪。斯□，近也。子产腾辞，腾，传也。子产作刑书，人有传词诘之。狱［系万繁〕#7而无邪，繁，多也。徽虽益多，而下无邪也。失诸情者，则塞於辞矣。失事之情，则为世人辞所穷塞也。成国之道，工无伪事，农无遗力，士无隐行，官无失法。譬若设网者，引其网而万目开矣。舜、禹不再受命，受命於人，不受於天。尧、舜传大焉，先形乎小也。形，见也。先见微小，以知大。刑於寡妻，至于兄弟，禅於家国，而天下从风。禅，传也。言尧、舜、禹相传，天下服之也。故戎兵以大知小，若汤、武以义伐不义，从大伐小。人以小知大。人谓天下从风者也。尧、舜之民以小知尧大也。君子之道，近而不可以至，卑而不可以登，无载焉而不胜，万物载之，皆胜其任。大而章，远而隆。知此之道，不可求於人，斯得诸己也。释己而求诸人，去之远矣。君子者乐有余而名不足，小人乐不足而名有余。观於有余不足之相去，昭然远矣。含而弗吐，在情而不萌者，未之闻也。言怀其情而必萌见也。君子思义而不虑利，小人贪利而不顾义。子曰，钧之哭也，子，孔子。钧，等也。曰，子予奈何兮乘我何。其哀则同，其所以哀则异。故哀乐之袭人情也深矣。凿地漂池，人或有凿穿，或有填也，言用心异也。非止以劳苦民也；各从其跖跖，愿也。而乱生焉。其载情一也，施人则异矣。施於人有善恶。故唐、虞日孳孳以致於王，桀、纣日快快以致於死，不知后世之讥己也。
　　凡人情，说其所苦即乐，失其所乐则哀，故知生之乐，必知死之哀。有义者不可欺以利，有勇者不可劫以惧，如饥渴者不可欺以虚器也。人多欲亏义，欲则贪，贪损义。多忧害智，贪忧闭塞，故害智也。多惧害勇。嫚生乎小人，嫚，倨。小人行也。蛮夷皆能之，嫚，蛮夷之行也。善生乎君子，诱然与日月争光，诱，美称也。天下弗能遏夺。故治国乐其所以存，亡国亦乐其所以亡也。金锡不消释则不流刑，刑，法。上忧寻不诚则不法民。忧寻不在民，则是绝民之击也；系，所以拘维民。君反本，而民击固也。至德小节备，大节举。齐桓举而不密，齐桓有大节，小节疏也。晋文密而不举。晋文有小节，大节废也。晋文得之乎闺内，失之乎境外；闺内修而境外乱也。齐桓失之乎闺内，而得之本朝。闺内乱而朝廷治也。水下流而广大，君下臣而聪明。君不与臣争功，而治道通矣。管夷吾、百里奚经而成之，百里奚，虞人，秦相也。齐桓、秦穆受而听之。听用二臣之谋。照惑者以东为西，惑也，照，晓、见日而寤矣。卫武侯谓其臣曰，小子无谓我老武侯盖年九十五矣。而羸我，赢，劣。有过必谒之。是武侯如弗羸之必得羸，故老而弗舍，通乎存亡之论者也。人无能作也，有能为也；有能为也，而无能成也。人之为，天成之。终身为善，非天不行；终身为不善，非天不亡。故善否，我也；祸福，非我也。非我也，天所为。故君子顺其在己者而已矣。性者，所受於天也；命者，所遭於时也。有其材，不遇其世，天也。太公何力，比干何罪，循性而行指，或害或利，求之有道，得之在命，故君子能为善，而不能必其得福；不忍为非而未能必免其祸。君，根本也；臣，枝叶也。根本不美，枝叶茂者，未之闻也。有道之世，以人与国，若尧以天下与舜也。无道之世，以国与人。尧王天下而忧不解，授舜而忧释。忧而守之，而乐与贤终，不私其利矣。凡万物有所施之，无小不可；为无所用之，不知其所用也。碧瑜粪土也，瑜，玉也。不知用之，则为粪土也。人之情，於害之中争取小焉，於利之中争取大焉。故同味而嗜厚膊者，厚膊，厚切肉也。必其甘之者也；同师而超群者，必其乐之者也。弗甘弗乐，耐能为表者，未之闻也。表，立见也。君子时则进，得之以义，何幸之有。不时则退，让之以义，何不幸之有。故伯夷饿死首山之下，伯夷，孤竹君之子，让国与弟，不食周粟，故饿也。犹不自悔，弃其所贱，得其所贵也。善求人而得也。福之萌也绵绵，祸之生也分分。福祸之始萌微，故民嫚之，唯圣人见其始而知其终，故传曰，鲁酒薄而邯郸围，鲁与赵俱朝楚，献酒於楚，鲁酒薄而赵酒厚。楚之主酒吏求酒於赵，不与，楚吏（恐）〔怒〕#8，以赵所献酒。〔献〕#9於楚王，易鲁薄酒，楚王以为赵酒薄而围邯郸。一曰，赵、鲁献酒於周也。事见庄子。羊羹不斟而宋国危。宋将华元与郑战，杀羊食士，不及其御。及战，御驰马入郑军，华元以获也。明主之赏罚，非以为己也，以为国也。通於己而无功於国者，不施赏焉；逆於己便於国者，不加罚焉。故楚庄谓共雍共雍，楚臣。曰，有德者受吾爵禄，有功者受吾田宅，是二者，女无一焉，吾无以与女。可谓不瑜於理乎。踰，越。其谢之也，犹未之莫与。谢，谓遣共雍也。莫，勉之也。周政至，至於道也。殷政善，善施教，未至於道也。夏政行。行尚粗也。行政善，善未必至也。至至之人，不慕乎行，不惭乎善，含德履道，而上下相乐也，不知其所由然。有国者多矣，而齐桓晋文独名，泰山之上有七十坛焉，封乎太山，董七十二君也。而三王独道。君不求诸臣，臣不假之君，修近弥远，而后世称其大。不越邻而成章，而莫能至焉。故孝己之礼可为也，孝己，殷王高宗之子也，盖放逐而不失礼。而莫能夺之名也，必不得其所怀也。不能与孝己争名者，不得孝己之所怀也。义载乎宜之谓君子，宜遗乎义之谓小人。通智得劳而不劳，通智，达道之人。其次劳而不病，其下病而不劳。古人味而弗贪也，古人知其味而不贪其食。今人贪而弗味。孔子，鲁人之学也，饮之而已，贞之能味也。歌之修其音也，此言乐所以移风易俗，歌长其音。音之不足於其美者也。此音不足以致美化也。金石丝竹，助而奏之，犹未足以至於极也。极，洽化之至也。人能尊道行义，喜怒取予，如此，即其化民逾於乐也。欲如草之从风。草上之风必偃。召公以桑蚕耕种之时死狱出拘，召公，周太保也。使百姓皆得反业修职；文王辞千里之地，而请去炮烙之刑。纣拘文王，文王献宝於纣，纣赏以千里之地，文王不受，愿去炮烙之刑。
　　故圣人之举事也，进退不失时，若夏就絺纮，上车授矮之谓也。老子学商容，见舌而知守柔矣。商容，神人也，商容吐舌不老子，老子知舌柔齿刚。列子学壶子，观景柱而知持后矣。先有形而后有影，形可亡而影不可伤。故圣人不为物先，而常制之，其类若积薪樵，后者在上。人以义爱，以党群，以群强。是故德之所施者博，则威之所行者远；义之所加者浅，则武之制者小矣。铎以声自毁，译，大铃，出於吴也。膏烛以明自铄，虎豹之文来射，猥狖之捷来措，措，刺也。故子路以勇死，死卫侯辄之难。苌弘以智困。欲以术辅周，周人杀之。能以智智，而未能以智不智也。故行险者不得履绳，出林者不得直道，夜行瞑目而前其手，事有所至，而明有不害。人能贯冥冥入於昭昭，可与言至矣。鹊巢知风之所起，岁多风，则鹊作巢卑。獭穴知水之高下，水之所及，则獭避而为穴也。晖日知晏，晖日，鸠乌也。晏，无云也。天将晏静，晖日先鸣也。阴谐知雨。阴谐，晖日雌也。天将阴雨则呜。为是谓人智不如鸟兽，则不然。故通於一伎，察於一辞，可与曲说，未可与广应也。宁戚击牛角而歌，桓公举以大政；雍门子以哭见孟尝君，涕流沾缨。歌哭，众人之所能为也；一发声，入人耳，感人心，情之至者也。故唐、虞之法可效也，其谕人心不可及也。简公以濡杀，简公，齐君也。以柔濡，田成子杀之也。子阳以猛劫，子阳，郑相也。尚刑而劫死。皆不得其道者也。故歌而不比於律者，其清浊一也；虽清浊失和，故不中律全。绳之外与绳之内，皆失直者也。纣为象箸而箕子叽，叽，唬也。知象着必有玉杯，为杯必极滋味。鲁以偶人葬而孔子叹，偶人，桐人也。叹其象人而用之。见所始则知所终。故水出於山，入於海；稼生乎野，而藏乎仓；圣人见其所生，则知其所归矣。水浊者鱼噞，令苛者民乱，城峭者必崩，岸峥者必陀，峥，峭也。陀，落也。故商鞅立法而支解，商鞅为秦孝公立治法，百姓怨之，以罪支解。吴起刻削而车裂。吴起相楚，设贵臣相坐之法，卒车裂也。治国辟若张瑟，大弦□，□，急也。则小弦绝矣。故急辔数策者，非千里之御也。有声之声，不过百里；无声之声，施於四海。是故禄过其功者损，名过其实者蔽。情行合而名副之，祸福不虚至矣。身有丑梦，不胜正行；国有妖祥，不胜善政。是故前有轩冕之赏，不可以无功取也；后有斧钺之禁，不可以无罪蒙也。素修正者，弗离道也。君子不谓小善不足为也而舍之，小善积而为大善；不（为）〔谓〕#10小不善为无伤也而为之，小不善积而为大不善。是故积羽沉舟，群轻折轴，故君子禁於微。壹快不足以成善，积快而为德，壹恨不足以成非，积恨而成怨。故三代之善，千岁之积誉也；桀、纣之谤，千岁之积毁也。
　　天有四时，人有四用。何谓四用？视而形之莫明於目，听而精之莫聪於耳，重而闭之莫固於口，舍而藏之莫深於心。目见其形，耳听其声，口言其诚，而心致之精，则万物之化成有极矣。地以德广，人君以德广益其土地也。君以德尊，上也；地以义广，君以义尊，次也；地以强广，君以强尊，之下也。故粹者王，驳者霸，无一焉者亡。昔二〔皇〕#11凤凰至於庭，三代至乎门，［周］#12室至乎泽。德弥□，所至弥远；德弥精，所至弥近。君子诚仁，於施亦仁，不施亦仁。道无为而民蒙纯，此所谓不施而仁。小人诚不仁，施亦不仁，不施亦不仁。善之由我，与其由人若、仁德之盛者也。故情胜欲者昌，欲胜情者亡。欲知天道，察其数；谓律历之数也。欲知地道，物其树；五土之宜，各有所种生之。欲知人道，从其欲。君子欲於道，小人欲於利。勿惊勿骇，万物将自理；勿挠勿樱，樱，缨。万物将自清。言治天下各顺其情。察一曲者，不可与言化；一曲，一事也。审一时者，不可与言大。犹蝉不知寒也。日不知夜，月不知昼，日月为明而弗能兼也，唯天地能函之。能包天地，曰唯无形者也。骄溢之君无忠臣，口慧之人无必信。交拱之木无把之枝，拱，抱也。把，握也。寻常之沟无吞舟之鱼。根浅则末短，本伤则枝枯。福生於无为，患生於多欲。害生於弗备，秽生於弗□。圣人为善若恐不及，备祸若恐不免。蒙尘而欲毋昧，涉水而欲毋濡，不可得也。是故知已者不怨人，知命者不怨天。福由己发，祸由己生。圣人不求誉，不辟诽，正身直行，众邪自息。今释正而追曲，倍是而从众，是与俗俪走，而内行无绳，绳，所以弹曲也。故圣人反已而弗由也。道之有篇章形埒者，形埒，兆朕。非至者也；尝之而无味，视之而无形，不可传於人。大戟去水，亭历愈张，用之不节，乃反为病。物多类之而非，唯圣人知其微。善御者不忘其马，善射者不忘其弩，善为人上者不忘其下。诚能爱而利之，天下可从也。弗爱弗利，亲子叛父。天下有至贵而非势位也，有至富而非金玉也，有至寿而非千岁也，原心反性则贵矣，适情知足则富矣，明死生之分则寿矣。言无常是，行无常宜者，小人也。察於一事，通於一仗者，中人也？兼覆盖而并有之，度枝能而裁使之者，圣人也。裁，制也。度其仗能而裁制使之。
　　淮南鸿烈解卷之十六竟
　　#1『租』,『相』字之误，据集解本改。
　　#2『王』，『玉』字之误，据集解本改。
　　#3『害』，『善』字之误，据集解本改。
　　#4『至』，『人』字之误，据集解本改。
　　#5『至』，『道』字之误，据集解本改。
　　#6『权』，『桥』字之误，据集解本改。
　　#7『系』，『繁』字之误，据集解本改。
　　#8『恐』，『怒』字之误，据集解本改。
　　#9『献』字脱，据集解本补。
　　#10『为』『谓』字之误，据集解本改。
　　#11『皇』字脱，据集解本补。
　　#12『周』字脱，据集解本补。

　　淮南鸿烈解卷之十七
　　太尉祭酒臣许慎记上
　　齐俗训
　　齐，一也。四宇之风，世之众理，皆混其俗，令为一道也。
　　率性而行谓之道，得其天性谓之德。性失然后贵仁，道失然后贵义。是故仁义立而道德迁矣，礼乐饰则纯朴散矣，是非形则百姓眩矣，珠玉尊则天下争矣。凡此四者，衰世之造也，末世之用也。夫礼者，所以别尊卑，异贵贱；义者，所以合君臣、父子、兄弟、夫妻、朋友之际也。今世之为礼者，恭敬而忮；忮，害也。音置。为义者，布施而德。君臣以相非，骨肉以生怨，则失礼义之本也，故构而多责。构谓以权相交，权尽而交疏，构构然也。夫水积则生相食之鱼，土积则生自穴之兽，礼义饰则生伪匿之本。夫吹灰而欲无眯，涉水而欲无濡，不可得也。古者，民童蒙不知东西，貌不羡乎情，而言不溢乎行。其衣致暖而无文，其兵戈铢而无刃，楚人谓刃顿为铢。其歌乐而无转，其哭哀而无声。凿井而饮，耕田而食，无所施其美，亦不求得。亲戚不相毁誉，朋友不相怨德。及至礼义之生，货财之贵，而诈伪萌兴，非誉相纷，怨德并行，於是乃有曾参、孝己之美，而生盗跖、庄蹻之邪。故有大路龙旗，羽盖垂緌，大路，天子车也。龙旗，龙旗。结驷连骑，则必有穿窬拊揵、抽箕踰备之奸；抽，握也。备，后垣。有诡文繁绣，弱緆罗纹，弱赐，细(在)［布］#１也。罗，谷。纨，素也。必有菅屩跐音此。踦，短褐不完者。菅，茅也。跐，偶也。踦，适也。楚人谓袍为短。褐，大布。故高下之相倾也，短修之相形也，亦明矣。
　　夫虾蟇为鹑，鹑， 也。水虿为 莣，青蛉也。音予音务。皆生非其类，唯圣人知其化。其化视阴入阳，从阳入阴。夫胡人见黂，黂，麻子也。不知其可以为布也，越人见毳，不知其可以为旃也。故不通於物者，难与言化。昔太公望、周公旦受封而相见，太公望问周公曰，何以治鲁，周公曰，尊尊亲亲。从此弱矣。尊尊亲亲仁者弱也。公曰，何以治齐，太公曰，举贤而上功。周公曰，后世必有劫杀之君。举贤上功，则民竞，故劫杀。其后，齐日以大，至於霸，二十四世而田氏代之。齐臣田氏夺其君位而代。鲁日以削，至三十二世而亡。鲁禄去公室，至楚考烈王灭之。故易曰，履霜，坚冰至。圣人之见终始微言。故糟丘生乎象 ，纣为长夜之饮，积糟成丘者，起於象 。炮烙生乎热升。庖人进羹於纣，热，以为恶，以热升杀之。赵国升可以杀人，故起炮烙。子路撜溺而受牛谢，撜，举也。升出溺人，主谢以牛也。孔子曰，鲁国必好救人於患。子赣赎人而不受金於府，鲁国之法，赎人於他国者，受金於府。孔子曰，鲁国不复赎人矣。子路受而劝德，子赣让而止善。孔子之明，以小知大，以近知远，通於论者也。由此观之，廉有所在，而不可公行也。故行齐於俗，可随也；事周於能，易为也。矜伪以惑世，伉行以违众，圣人不以为民俗。广厦阔屋，连闼通房，人之所安也，鸟入之而忧。高山险阻，深林丛薄，虎豹之所乐也，人入之而畏。川谷通原，积水重泉，鼋鼉之所便也，人入之而死。咸池、承云，皆黄帝乐。九韶、舜乐。六英，帝颛顼乐。人之所乐也，鸟兽闻之而惊。深溪峭岸，峻木寻枝，猨狖之所乐也，人上之而栗。形殊性诡，所以为乐者乃所以为哀，所以为安者乃所以为危也。乃至天地之所覆载，日月之所照忌音告，使各便其性，安其居，处其宜，为其能。故愚者有所修，智者有所不足，柱不可以樀齿，筐不可以持屋，筐，小簪也。马不可以服重，牛不可以追速，铅不可以为刀，铜不可以为弩，铁不可以为舟，木不可以为釜。各用之於其所适，施之於其所宜，即万物一齐，而无由相过。夫明镜便於照形，其於以函食，不如箪。牺牛粹毛，宜於庙牲，其於以致雨，不若黑蜧。黑蜧，神蛇也。潜於神渊，盖能兴云雨。由此观之，物无贵贱，因其所贵而贵之，物无不贵也；因其所贱而贱之，物无不贱也。夫玉璞不厌厚，角 鱼沼反。不厌薄，角 ，刀剑羽间之覆角也。漆不厌黑，粉不厌白。此四者相反也，所急则均，其用一也。今之裘与蓑，孰急？见雨则裘不用，升堂则.蓑不御，此代为常者也。譬若舟、车、楯、肆、穷庐，故有所宜也。水固宜舟，陆地宜车，沙地宜肆，泥地宜楯，草野宜穷庐。故老子曰不上，贤者，言不致鱼於木，沉鸟於渊。物各因其宜，故不须用贤也。故尧之治天下也，舜为司徒，契为司马，禹为司空，后稷为大田师，奚仲为工。其导万民也，水处者渔，山处者木，谷处者牧，陆处者农。地宜其事，事宜其械，械宜其用，用宜其人。泽皋织冈，陵阪耕田，得以所有易所无，以所工易所拙，是故离叛者寡，而听从者众。譬若播棋丸於地，员者走泽，方者处高，各从其所安，夫有何上下焉。若风之遇箫，箫，籁。忽然感之，各以清浊应矣。夫猨狖得茂木，不舍而穴；狟貉得埵防，弗去而缘；狟，狟豚也。埵，水埒也。防，堤。物莫避其所利而就其所害。是故邻国相望，鸡狗之音相闻，而足迹不接诸侯之境，车轨不结千里之外者，皆各得其所安。故乱国若盛，治国若虚，亡国若不足，存国若有余。虚者非无人也，皆守其职也，盛者非多人也，皆傲於末也。有余者非多财也，欲节事寡也，不足者非无货也，民躁而费多也。故先王之法籍，非所作也，其所因也。其禁诛，非所为也，其所守也。凡以物治物者不以物，以睦；治睦者不以睦，以人；治人者不以人，以君；治君者不於君，以欲；治欲者不於欲，以性；治性者不於性，以德；治德者不以德，以道。
　　原人之性，芜濊而不得清明者，物或课之也。堁，纷尘也。羌、氏、僰、翟，婴儿生皆同声，羌，束戎。氏，南夷。僰，西夷也。翟，北胡也。及其长也，虽重象狄騠，象狄騠，驿也。象传狄騠之语也。不能通其言，教俗殊也。今(今)#2三月婴儿，生而徙国，则不能知其故俗。由此观之，衣服礼俗者，非人之性也，所受於外也。夫竹之性浮，残以为牒，束而投之水，则沉，失其体也。金之性沉，托之於舟上则浮，势有所枝也。夫素之质白，染之以涅则黑，缣之性黄，染之以丹则赤。人之性无邪，久湛於俗则易。易而忘本，合於若性。若性合於他性，自若本性。故日月欲明，浮云盖之；河水欲清，沙石濊之；人性欲平，嗜欲害之。惟圣人能遗物而反己。夫乘舟而惑者，不知东西，见斗极则寤矣。夫性，亦人之斗极也。以有自见也，则不失物之情；无以自见，则动而惑营。譬若陇西之游，愈躁愈沉。孔子谓颜回曰，吾服汝也忘，孔子谦，自谓无知而服回，此忘行也。而汝服於我也亦忘。虽然，汝虽忘乎，吾犹有不忘者存。孔子知其本也。夫纵欲而失性，动未尝正也，以治身则危，以治国则乱，以入军则破。是故不闻道者，无以反性。故古之圣王，能得诸已，故令行禁止，名传后世，德施四海。是故凡将举事，必先平意神清。意平，物乃可正。若玺之抑埴，玺，印也。埴，泥也。正与之正，印正而封正也。倾与之倾。故尧之举舜也，决之於目；桓公之取宁戚也，断之於耳而已矣。为是释术数而任耳目，其乱必甚矣。夫耳目之可以断也，反情性也，听失於诽誉，而目淫於采色，而欲得事正，则难矣。夫载哀者闻歌声而泣，载乐者见哭者而笑。哀可乐者，笑可哀者，载使然也，是故贵虚。虚者，心无所载於哀乐也。故水击则波兴，气乱则智昏。智昏不可以为政，波水不可以为平。故圣王执一而勿失，万物之情既矣，四夷九州服矣。夫一者至贵，无适於天下。圣人记於无适，故民命系矣。为仁者必以哀乐论之，为义者必以取予明之。目所见不过十里，而欲遍照海内之民，哀乐弗能给也。无天下之委财，而欲遍赡万民，利不能足也。且喜怒哀乐，有感而自然者也。故哭之发於口，涕之出於目，此皆愤於中而形於外者也。譬若水之下流，烟之上寻也，夫有孰推之者。故强哭者虽病不哀，强亲者虽笑不和。情发於中而声应於外，故厘负羁之壶餐，愈於晋献公之垂棘，献公以垂棘灭虞、虢。赵宣孟之束脯，贤於智伯之大钟。智伯以大钟灭仇由。故礼丰不足以效爱，而诚心可以怀远。故公西华之养亲也，若与朋友处，公西华，孔子弟子也。与朋友处，睦而少敬。曾参之养亲也，若事严主烈君，烈，酷也。曾子事亲，其敬多。其於养，一也。
　　故胡人弹骨，胡人之盟约，置酒人头中，饮以相诅。越人契臂，刻臂出血。中国歃血也，杀牲歃血，相与为信。所由各异，其於信
　　一也。三苗髽首，三苗之国，在彭蠡、洞庭之野。发以枲束发也。羌人括领，括，结。中国冠笄，笄，簪。越人剪发，剪，断。其於服一也。帝颛顼之法，妇人不辟男子於路者，拂之於四达之衢，拂，仿。今之国都，男女切踦，踦，足。肩摩於道，其於俗一也。故四夷之礼不同，皆尊其主而爱其亲，敬其兄；猃狁之俗相反，猃狁，北胡也。其俗物与中国相反也。皆慈其子而严其上。夫鸟飞成行，兽处成群，有孰教之。故鲁国服儒者之礼，行孔子之术，地削名卑，不能亲近来远。越王句践剪发文身，无皮弁搢笏之服，皮弁，以为爵冠也。搢，佩紟。笏，佩玉也，长三尺，抒上终葵首。拘罢拒折之容，拘罢，园也。拒折，方也。然而胜夫(羌)[差]#3於五湖，南面而霸天下，泗上十二诸侯皆率九夷以朝。胡、貉、匈奴之国，纵体拖发，拖，纵也。箕倨反言，而国不亡者，未必无礼也。楚庄王裾衣博袍，裾，襄也。衣，裾。令行乎天下，遂霸诸侯。晋文君大布之衣，大布，粗布。 羊之裘，韦以带剑，威立于海内。岂必邹、鲁之礼之谓礼乎。邹，孟轲邑。鲁，孔子邑。是故入其国者从其俗，入其家者避其讳，不犯禁而入，不逢逆而进，虽之夷狄徒裸之国，徒裸，不衣。结轨乎远方之外，而无所困矣。礼者，实之文也；仁者，恩之效也。故礼(困)[因]#4人情而为之节文，而仁发并以见容。恲，色也。礼不过实，仁不溢恩也，治世之道也。夫三年之丧，是强人所不及也，而以伪辅情也。三月之服，是绝哀而迫切之性也。三月之服，夏后氏礼。夫儒、墨不原人情之终始，而务以行相反之制，五缞之服。五缞，谓三年、暮、九月、五月、三月服也。悲哀抱於情，葬狸称於养，不强人之所不能为，不绝人之所能已，度量不失於适，诽誉无所由生。古者非不知繁升降盘还之礼也，蹀采齐、肆夏之容也，采齐、肆夏，皆乐名也。以为旷日烦民而无所用，故制礼足以佐实喻意而已矣。古者非不能陈钟鼓，盛筦箫，扬干戚，奋羽旄，以为费财乱政，制乐足以合欢宣意而已，喜不羡於音。非不能竭国麋民，虚府殚财，含珠鳞施，纶组节束，鳞施，王田也。纶，絮也。束，缚也。追送死也，以为穷民绝业而无益於槁骨腐肉也，故葬狸足以收敛盖藏而已。昔舜葬苍梧，市不变其肆，舜南巡狩，死苍梧，墓钤道九嶷山，不烦於市，有所废。禹葬会稽之山，农不易其亩。禹会群臣於会稽，墓山阴之阳，不烦农人之田亩。明乎死生之分，通乎侈俭之适者也。乱国则不然，言与行相悖，情与貌相反，礼饰以烦，乐优以淫，崇死以害生，久丧以招行，是以风俗浊於世，而诽誉萌於朝，是故圣人废而不用也。义者，循理而行宜也，礼者，体情制文者也。义者宜也，礼者体也。昔有扈氏为义而亡，有扈，夏启之庶兄也。以尧、舜举贤，禹独与子，故伐启，启亡之。知义而不知宜也，鲁治礼而削，知礼而不知体也。有虞氏之祀，其社用土，封土为社。祀中溜，葬成亩，田亩而葬。其乐咸池、承云、九韶，舜兼用黄帝乐。九韶，舜所作也。其服尚黄。舜，土德也，故尚黄。夏后氏其社用松，所树之木，皆所生地之所宜也。祝尸，春祭先尸，夏木德也。葬墙置翣，翣，棺衣饰也。其乐夏钥、九成、六佾、六列、六英，九成，变也。六列，六六为行列也。六英，禹兼用颛顼之乐也。其服尚青。木德，故尚青也。殷人之礼，其社用石，以石为社主也。祀门，秋祭先门，殷金德也。葬树松，其乐大护、晨露，大护，晨露，汤所作乐。其服尚白。金德，故尚白也。周人之礼，其社用栗，祀灶，夏祭先灶，周火德也。邹子曰，吾德之次，从此不胜。故虞土，夏木，殷金，周火。葬树栢，其乐大武、三象、棘下， 三象、棘下、武象乐也。其服尚赤。火德，故尚赤也。礼乐相诡，服制相反，然而皆不失亲疏之恩，上下之伦。今握一君之法籍，以非传代之俗，譬由胶柱而调琴也。故明主制礼义而为衣，分节行而为带。衣足覆形，从典坟，虚循挠，便身体，适行步，不务於奇丽之容，隅眦之削。带足以结纽收衽，束牢连固，不亟於为文句疏短之鞋。故制礼义，行至德，而不拘於儒墨。
　　所谓明者，非谓其见彼也，自见而已。所谓聪者，非谓闻彼也，自闻而已。所谓达者，非谓知彼也，自知而已。是故身者，道之所托，身德则道得矣。道之得也，以视则明，以听则聪，以言则公，以行则从。故圣人财制物也，犹工匠之斲削凿芮也，宰庖之切割分别也，曲得其宜而不折伤。拙工则不然，大则塞而不入，小则窕而不周，动於心，枝於手，而愈丑。夫圣人之斲削物也，剖之判之，离之散之，已淫已失，复揆以一，既出其根，复归其门，已雕已琢，遂反於朴。合而为道德，离而为仪表。其转入玄冥，其散应无形。礼义节行，又何以穷至治之本哉。世之明事者，多离道德之本，曰礼义足以治天下，此未可与言术也。所谓礼义者，五帝三王之法藉风俗，一世之迹也。譬若刍狗土龙之始成，刍狗，束刍为狗，以谢过求福。土龙，以请雨。文以青黄，绢以绮绣，缠以朱丝，尸祝袀袨，袀，纯服。袨，墨斋衣也。大夫端冕，端冕，冠也。以送迎之。及其已用之后，则壤土草剟音出。而已，夫有孰贵之。言弃之不贵也。故当舜之时，有苗不服，於是舜修政偃兵，执干戚而舞之。禹之时，天下大雨，禹令民聚土积薪，择丘陵而处之。武王伐纣，载尸而行，武王伐纣，伯夷曰，父死未葬，爰及干戈，可谓孝乎。海内未定，故不为三年之丧始。三年之丧於武王。禹遭洪水之患，陂塘之事，故朝死而暮葬。此皆圣人之所以应时耦变，见形而施宜者也。今之修干戚而笑镢插，镢，斫属。知三年非一日，是从牛非马，以征笑羽也。以此应化，无以异於弹一弦而会棘下。棘下，乐石。一弦会之，不可成也。夫以一世之变，欲以耦化应时，譬犹冬被葛而夏被裘。夫一仪不可以百发，仪，弩招颜也。射百发，远近不可皆以一仪也。一衣不可以出岁。仪必应乎高下，衣必适乎寒暑。是故世异即事变，时移则俗易。故圣人论世而立法，随时而举事。尚古之王，封於泰山，禅於梁父，七十余圣，法度不同，非务相反也，时世异也。是故不法其以成之法，而法其所以为法。所以为法者，与化推移者也。夫能与化推移为人者，至－贵在焉尔。故狐梁之歌可随也，其所以歌者不可为也；圣人之法可观也，其所以作法不可原也；辩士言可听也，其所以言不可形也。淳均之剑不可爱也，而欧冷之巧可贵也。今夫王乔、王乔，蜀武阳人也，为伯人令，得道而仙也。赤诵子，赤诵子，上谷人也，病厉入山，导引轻举。吹呕呼吸，吐故内新，遗形去智，抱素反真，以游玄眇，上通云天。今欲学其道，不得其养气处神，而放其一吐一吸，时诎时伸，其不能乘云升假亦明矣。假，上也。五帝三王，(经)［轻]#5天下，细万物，齐死生，同变化，抱大圣之心，以镜万物之情，上与神明为友，下与造化为人。令欲学其道，不得其清明玄圣，而守其法籍宪令，不能为治亦明矣。故曰，得十利剑，不若得欧冷之巧；得，百走马，不若得伯乐之数。朴至大者无形状，道至眇者无度量，故天之员也不得规，地之方也不得矩。往古来今谓之宙，四方上下谓之宇，道在其间，而莫知其所。故其见不远者，不可与语大；其智不闳者，不可与论至。
　　昔者冯夷得道，以潜大川；冯夷，河伯也，华阴潼乡堤首里人，服八石，得水仙。钳且得道，以处昆仑。钳且得仙道，升居昆仑山。扁鹊以治病，扁鹊，卢人，姓秦名越人，赵简子时人也。造父以御马，羿以之射，倕以之斲，倕，尧巧功。所为者各异，而所道者一也。夫禀道以通物者，无以相非也。譬若同陂而溉田，其受水钧也。今屠牛而烹其肉，或以为酸，或以为甘，煎敖燎炙，齐味万方，其本一牛之体。伐楩柟豫樟而剖梨之，剖，判。梨，分。或为棺椁，或为柱梁，披断拨檖，披，解也。拨，析理。遂，顺。所用万方，然一木之朴也。故百家之言，指奏相反，其合道一体也。譬若丝竹金石之会乐伺也，其曲家异而不失於体。伯乐、韩风、秦牙、管青，四子皆古善相马者。所相各异，其知马一也。故三皇五帝，法籍殊方，其得民心钧也。故汤入夏而用其法，武王入殷而行其礼，桀纣之所以亡，而汤武之所以为治。故剞劂销音削。锯陈，非良工不能以制木；炉橐埵坊设，炉、橐、埵，皆治具也。坊，土刑也。非巧治不能以治金。屠牛吐齐之大屠。一朝解九牛，而刀以剃毛；剃，截发也。庖丁用刀十九年，庖丁，齐屠伯也。而刀如新剖。刑剖，始石也。硎，磨刀石。何则？游乎众虚之间。众虚之间，剖中理也。若夫规矩钩绳者，此巧之具也，而非所以巧也。故瑟无弦，虽师文不能以成曲；师文，乐师。徒弦，则不能悲。故弦，悲之具也，而非所以为悲也。若夫工匠之为连鐖、运开、阴闭、眩错，连鐖，鐖发也。运开，相通也。阴闭，独闭也。眩，因而相错也。入於冥冥之眇，神调之极、游乎心手众虚之间，而莫与物为际者，父不能以教子。瞽师之放意相物，写神愈舞，而形乎弦者，兄不能以喻弟。今夫为平者，准也；为直者，绳也。若夫不在於绳准之中，可以平直者，此不共之术也。故叩宫而宫应，弹角而角动，此同音之相应也。其於五音无所比，而二十五弦皆应，此不传之道也。故萧条者，形之君；萧条，深静。而寂漠者，音之主也。微音生於寂漠。天下是非无所定，世各是其所是，而非其所非，所谓是与非各异，皆自是而非人。由此观之，事有合於己者，而未始有是也；有作於心者，而未始有非也。故求是者，非求道理也，求合於己者也；去非者，非批邪施，施，微曲也。去忤於心者也。忤於我，未必不合於人也；合於我，未必不非於俗也。至是之是无非，［之非至］［至非之)#6非无是，此真是非也。若夫是於此而非於彼，非於此而是於彼者，此之谓一是一非也。此一是非，隅曲也；夫一是非，宇宙也。今吾欲择是而居之，择非而去之，不知世之所谓是非者，不知孰是孰非。
　　老子曰，治大国若烹小鲜。为宽裕者曰勿数挠，裕，饶也。为刻削者日致其醎酸而已矣。晋平公出言而不当，师旷举琴而撞之，跌衽宫壁。跌衽，至平公衣衽，中宫壁。左右欲涂之，欲涂师旷所败壁也。平公曰，舍之，以此为寡人失。孔子闻之曰，平公非不痛其体也，欲来谏者也。韩子闻之，韩子，韩公子非。曰，群臣失礼而弗诛，是纵过也。有以也夫，平公之不霸也。故宾有见人於密子者，密子，子贱者也。宾出，密子曰，子之宾独有三过，望我而笑，是攓也；攓，慢也。谈语而不择师，是返也；交浅而言深，是乱也。宾曰，望君而笑，是公也；谈语而不称师，是通也；交浅而言深，是忠也。故宾之容一体也，或以为君子，或以为小人，所自是之异也。故趣舍合，即言忠而益亲；身疏，即谋当而见疑。母亲为其子治扢秃，而血流至耳，见者以为其爱之至也；使在於继母，则过者以为嫉也。事之情一也，所从观者异也。从城上视牛如羊，视羊如豕，所居高也。窥面於盘水则员，於杯则随。面形不变其故，有所员，有所随者，所自窥之异也。今吾虽欲正身而待物，庸遽知世之所自窥我者乎。若转化而与世竞走，譬犹逃雨也，无之而不濡。常欲在於虚，则有不能为虚矣；为者失之，执者败之。若夫不为虚而自虚者，性自然也。此所慕而不能致也。故通於道者，如车轴，不运於己，而与毂致千里，转无穷之原也。不通於道者，若迷惑，告以东西南北，所居聆聆，聆聆，意晓解也。一曲而辟，小，邪僻也。然忽不得，复迷惑也。故终身隶於人，辟若伣之见风也，伣，侯风雨也。世所谓五雨者也。无须臾之间定矣。故圣人体道反性，不化以待化，无为以待有为，财几於免矣。近於免世难也。
　　治世之体易守也，其事易为也，其礼易行也，其责易偿也。是以人不兼官，官不兼事，士农工商，乡别州异。是故农与农言力，士与士言行，工与工言巧，商与商言数。是以士无遗行，农无废功，工无苦事，商无折货，各安其性，不得相干。故伊尹之兴土功也，修胫者使之跖镢，长胫以蹋插者，使而入深。强脊者使之负土，脊强者任负重。眇者使之准，目不正，因令晞。伛者使之涂，伛人涂地，因其俛也。各有所宜，而人性齐矣。胡人便於马，越人便於舟，异形殊类，易事而悖，失处而贱，得势而贵。圣人总而用之，其数一也。夫先知远见，达视千里，人才之隆也，而治世不以责於民。言民不以己求备於下也。博闻强志，口辩辞给，人智之美也，而明主不以求於下。放世轻物，不污於俗，士之伉行也，而治世不以为民化。神机阴闭，剞劂无迹，人巧之妙也，而治世不以为民业。故苌弘、师旷，先知祸福，言无遗策，而不可与众同职也。公孙龙折辩抗辞，别同异，离坚［白]#7公孙龙，赵人，好分析诡异之言。以白、马不得合为一物，离而为二也。不可以众同道也；北人无择非舜而自投清冷之渊，北人无择，古隐士也。非舜，非其德之衰也。不可以为世仪；鲁般、墨子以木为鸢而飞之，三日不集，而不可使为工也。故高不可及者，不可以为人量；行不可逮者，不可以为国俗。夫契轻重不失殊两，圣人弗用，而县之乎铨衡；视高下不差尺寸，明主弗任，而求之乎浣准。浣准，水望之平。何则？人才不可专用，而度量可世传也。故国治可与愚守也，而军制可与权用也。夫待騕袅飞兔而驾之，騕袅；良马。飞兔，其子。袅、兔走，盖皆一日万里也。则世莫乘车；待西施、毛墙而为配，西施，毛嫱，古好女也。则终身不家矣。然非待古之英俊，而人自足者，因所有而并用之。夫骐骥千里，一日而通；驽马十舍，旬亦至之。旬，十日也。由是观之，人材不足专恃，而道术可公行也。乱世之法，高为量而罪不及，重为任而罚不胜，危为禁而诛不敢。民困於三责，则饰智而诈上，犯邪而干兔。干，求也。故虽峭法严刑，不能禁其奸。何[者]？#8力不足也。故谚曰，鸟穷则噣，兽穷则，人穷则诈。此之谓也。道德之论，譬犹日月也，江南河北，不能易其指，驰骛千里不能易其处。趁舍礼俗，犹室宅之居也，东家谓之西家，西家谓之东家，虽皋陶为之理，不能定其处。故趋舍同，诽誉在俗；意行钧，穷达在时。汤武之累行积善，可及也；其遭桀纣之世，天授也。今有汤、武之意，而无桀纣之时，而欲成霸王之业，亦不几矣。昔武王执戈秉钺以伐纣胜殷，搢笏杖殳以临朝。殳，木杖也。武王既没，殷民叛之，周公践东宫，东宫，太子宫也。履乘石，人君升车有乘石也。摄天子之位，负扆而朝诸侯，户牖之间谓之扆。放蔡叔，诛管叔，周公兄也。克殷残商，残商，诛(纣)#9纣子禄父。祀文王于明堂，七年而致政成王。夫武王先武而后文，非意变也，以应时也；周公放兄诛弟，非不仁也，以匡乱也。故事周於世则功成，务合於时则名立。昔齐桓公合诸侯以乘车，退诛於国以斧钺；晋文公合诸侯以革车，退行於国以礼义。桓公前柔而后刚，文公前刚而后柔，然而令行乎天下，权制诸侯钧者，审於势之变也。颜阖，鲁君欲相之，颜阖，鲁隐士也。而不肯，使人以币先焉，凿培而遁之，培，屋后墙。为天下显武。楚人谓士为武。使遇商鞅、申不害，刑及三族又况身乎。世多称古之人而高其行，并世有与同者而弗知贵也，非才下也，时弗宜也。故六骐骥、驷鴂騠，駃騠，北翟之良马也。以济江河，不若窾木便者，窾，空。处世然也。是故立功之人，简於行而谨於时。今世俗之人，以功成为贤，以胜患为智，以遭难为愚，以死节为赣，吾以为各致其所极而已。王子比干非不智箕子被发佯狂以兔其身也，然而乐直行尽忠以死节，故不为也。伯夷、叔齐非不能受禄任官以致其功也，然而乐离世伉行以绝众，故不务也。许由、善卷非不能抚天下、宁海内以德民也，然而羞以物滑和，故弗受也。豫让、要离豫让，智伯臣。要离，吴王阖闾臣。非不知乐家室、安妻子以偷生也，然而乐推诚行，必以死主，故不留也。今从箕子视比干，则愚矣；从比干视箕子，则卑矣；从管、晏视伯夷，则态矣；从伯夷视管、晏，则贪矣。趋舍相非，嗜欲相反，而各乐其务，将谁使正之？曾子曰，击舟水中，鸟闻之而高翔，鱼闻之而渊藏。故所趋各异，而皆得所便。故惠子从车百乘以过孟诸，惠子名施，仕为粱相，从车百乘，志尚未足，孟诸，宋泽。庄子见之，弃其余鱼。庄子，名周，蒙人。隐而不仕，见惠施之不足，故弃余鱼也。鹈胡饮水数斗而不足，鹈胡，(鸟)［污]#10泽鸟。鳝鲔入口若露而死，鳝鲔，鱼名。智伯有三晋而欲不赡，三晋，智伯有范中行之地。瞻足。林类、荣启期衣若县衰林类、荣启期，皆隐贤。意不慊。慊恨。由此观之，则趣行各异，何以相非也。
　　夫重生者不以利害己，立节者见难不苟免，贪禄者见利不顾身，而好名者非义不苟得。此相为论，譬犹冰炭钩绳也，何时而合。若以圣人为之中，则兼覆而并之，未有可是非者也。夫飞乌主巢，狐狸主穴，巢者巢成而得栖焉，穴者穴成而得宿焉。趋舍行义，亦人之所栖宿也，各乐其所安，致其所跖，谓之成人。故以道论者，总而齐之。治国之道，上无苛令，官无烦治，士无伪仁，(上)[工]#11无淫巧，其事经而不扰，其器完而不饰。乱世则不然。为行者相揭以高，揭，举。为礼者相矜以伪，车舆极於雕琢，器用遽於刻镂，求货者争难得以为宝，诋文者处烦挠以为慧，争为佹辩，久积而不诀，无益於治。工为奇器，历岁而后成，不周於用。故神农之法曰，丈夫丁壮而不耕，天下有受其饥者。妇人当年而不织，天下有受其寒者。故身自耕，妻亲织，以为天下先。其导民也，不贵难得之货，不器无用之物。是故其耕不强者，无以养生；其识不强者，无以揜形；有余不足，各归其身。衣食饶溢，奸邪不生，安乐无事而天下均平，故孔丘、曾参无所施其善，孟贲、成荆无所行其威。成荆，古勇士也。衰世之俗，以其知巧诈伪，饰众无用，贵远方之货，珍难得之财，不积於养生之具。浇天下之淳，浇，薄也。淳，厚也。析天下之朴，牿服马牛以为牢。滑[乱]#12万民，以清为浊，性命飞扬，皆乱以营。贞信漫澜，人失其情性。於是，乃有翡翠犀象、黼黻文章以乱其目，刍豢黍梁、荆吴芬馨以 音蓝。其口，荆、吴，国也。芬，珍味也。 ，贪求也。钟鼓管箫、丝竹金石以淫其(身)[耳]#13，趋舍行义、礼节谤议以营其心。於是百姓縻沸豪乱，暮行遂利，烦挐浇浅，浅，薄也。既薄尚浇也。法与义相非，行与利相反，虽十管仲，弗能治也。且富人则车舆衣纂锦，纂，绘。马饰傅旄象，帷幕茵席，绮绣条组，青黄相错，不可为象；贫人则夏被褐带索，(哈)[含]#14菽饮水以充肠，以支暑热、冬则羊裘解札，解札，裘败解也。短褐不掩形，而炀灶口；炀，炙。故其为编户齐民无以异，然贫富之相去也，犹人君与朴虏，不足以论之。夫乘奇技伪邪施者，自足乎一世之间；守正修理不苟得者，不免乎饥寒之患；而欲民之去末反本，由是发其原而壅其流也。夫雕琢刻镂，伤农事者也；锦绣纂组，害女工者也。农事废，女工伤，则饥之本而寒之原也。夫饥寒并至，能不犯法干诛者，古今之未闻也。故仕鄙在时不在行，利害在命不在智。夫败军之卒，勇武遁逃，将不能止也；胜军之陈，怯者死行，惧不能走也。故江河决，沉一乡，父子兄弟相遗而走，争升陵阪，上高丘，轻足先升，不能相顾也；世乐志平，见邻国之人溺，尚犹哀之，又况亲戚乎。故身安则恩及邻国，志为之灭；身危则［忌)[万忘]#15其亲戚，而人不能解也。游者不能拯溺，手足有所急也；灼者不能救火，身体有所痛也。夫民有余即让，不足则争。让则礼义生，争则暴乱起。扣门求水，莫弗与者，所饶足也；林中不卖薪，湖上不鬻鱼，所有余也。故物(岂)[丰]#16则欲省，求赡则争止。秦王之时，或人蕴子，生子，杀菹之。利不足也；刘氏持政，刘氏，谓汉也。独夫收孤，财有余也。故世治则小人守政，而利不能诱也；世乱则君子为奸，而法弗能禁也。
　　淮南鸿烈解卷之十七竟
　　#1『在』，『布』字之误，据集解本改。
　　#2『今』字衍，据集解本删。
　　#3『羌』，『差』字之误，据集解本改。
　　#4『困』，『因』字之误，据集解本改。
　　#5『经』，『轻』字之误，据集解本改。
　　#6『之非至』，应为『至非之』，据集解本改。
　　#7『白』字脱，据集解本补。
　　#8『者』字脱，据集解本补。
　　#9『纣』字衍，据集解本删。
　　#10『乌』，『污』字之误，据集解本改。
　　#11『上』，『工』字之误，据集解本改。
　　#12『乱』字脱，据集解本补。
　　#13『身』，『耳』字之误，据集解本改。
　　#14『哈』，『含』字之误，据集解本改。
　　#15『忌』，『忘』字之误，据集解本改。
　　#16『岂』，『丰』字之误，据集解本改。

　　淮南鸿烈解卷之十八
　　太尉祭酒臣许慎记上
　　道应训
　　道之所行，物动而应，考之祸福，以知验符也。
　　太清问於无穷太清，元气之清者也。无穷，无形也。曰，子知道乎？无穷曰，吾弗知也。又问於无为无为，有形而不为也。曰，子知道乎？无为曰，吾知道。无为有形，故知道也。子之知道，亦有数乎？无为曰，吾知道有数。曰，其数奈何？无为曰，吾知道之可以弱，可以强，可以柔，可以刚，可以阴，可以阳，可以窈，可以明，可以包裹天地，可以应待无方。此吾所以知道之数也。太清又问於无始，无始，未始有之气也。曰，乡者，吾问道於无穷，无穷#1曰，吾弗知之。又问於无为，无为曰，吾知道。曰，子之知道亦有数乎？无为曰，吾知道有数。曰，其数奈何？无为曰，吾知道之可以弱，可以强，可以柔，可以刚，可以阴，可以阳，可以窈，可以明，可以包裹天地，可以应待无方，吾所以知道之数也。若是，则无为知与无穷之弗知，孰是孰非？无始曰，弗知之深，而知之浅。弗知内，而知之外。弗知精，而知之粗。太清仰而叹曰，然则不知乃知邪？知乃不知邪？孰知知之为弗知，弗知之为知邪？无始曰，道不可闻，闻而非也。道不可见，见而非也。道不可言、言而非也。孰知形之不形者乎。故老子曰，天下皆知善之为善，斯不善也。故知者不言，言者不知也。
　　白公问於孔子曰，人可以微言？白公，楚平王孙，太子建胜也。建见杀白公，怨而欲复雠，故问微言也。孔子不应。知白公有阴谋，故不应也。白公曰，二若以石投水中，何如？曰，吴越之善没者能取之矣。曰，若以水投水，何如？孔子曰，菑、渑之水合，易牙尝而知之。菑、渑，齐二水也。白公曰，然则人固不可与微言乎？孔子曰，何谓不可，谁知言之谓者乎，夫知言之谓者，不以言言也。不以言，心知之。争鱼者濡，逐兽者趋，非乐之也。故至言去言，至为无为，夫浅知之所争者，末矣。白公不得也，故死於浴室。楚杀白公於浴室之地也。故老子曰，言有宗，事有君。夫唯无知，是以不吾知也。白公之谓也。
　　惠子为惠王为国法，惠王，粱惠王。惠子，惠施也。已成而示诸先生，先生皆善之。奏之惠王，惠王甚说之，以示翟煎，曰，善。惠王曰，善，可行乎？翟煎曰，不可。惠王曰，善而不可行，何也？翟煎对曰，今夫举大木者，前呼邪许，后亦应之，此举重劝力之歌也。岂无郑卫激楚之音哉？然而不用者，不若此其宜也。治国有礼，不在文辩。故老子曰，法令滋彰，盗贼多有，此之谓也。田骈以道术说齐王，田骈，齐人，齐臣。王应之曰，寡人所有，齐国也。道术难以除患，愿闻国之政。田骈对曰，臣之言无政，而可以为政。譬之若林木无材，而可以为材。愿王察其所谓，而自取齐国之政焉已。虽无除其患，天地之间，六合之内，可陶而变化也。齐国之政，何足问哉。此老聃之所谓无状之状，无物之象者也。若王之所问者，齐也；田骈所称者，材也。材不及林，林不及雨，雨然后材乃得生也。雨不及阴阳，阴阳不及和，和不及道。道者，末之由生之本也。白公胜得荆国，不能以府库分人，白公篡得楚国，贪其材而不分人也，得积七日也。七日，石乙入曰，石乙，白公之党也。不义得之，又不能布施，患必至矣。不能予人，不若焚之，毋令人害我。白公弗听也。九日，叶公入，叶公，楚大夫子高，自方城之外入，杀白公也。乃发大府之货以予众，出高库之兵以赋民，因而攻之，十有九日而擒白公。叶公杀白公也。夫国非其有也，而欲有之，可谓至贪也。不能为人，又无以自为，可谓至愚矣。譬白公之啬也，何以异於枭之爱其子也？枭子长，食其母。故老子曰，持而盈之，不如其已，揣而锐之，不可长保也。
　　赵简子以襄子为后，董阏子曰，无恤贱，董阏子，赵氏臣也。无恤，襄子之名，简子之庶子也。今以为后，何也？简子曰，是为人也，能为社稷忍羞。襄子能柔，能忍耻也。异日，知伯与襄子饮而批襄子之首，大夫请杀之，襄子曰，先君之立我也，曰能为社稷忍羞，岂曰能刺人哉。处十月，知伯围襄子於晋阳，襄子疏队而击之，疏，分也。队，军二百人为一队。分斯队卒击之。大败知伯，破其首以为饮器。故老子曰，知其雄，守其雌，其为天下溪。
　　啮缺问道於被衣，啮缺、被衣，皆尧时老人也。被衣曰，正女形，壹女视，天和将至，摄女知，正女度，神将来舍。德将来附若美，而道将为女居。蠢乎若新生之犊，而无求其故。言未卒，啮缺继以雠夷。雠夷，熟视不言。被衣行歌而去，曰，形若槁骸，心如死灰。直实知不，以故自持。墨墨恢恢，无心可与谋。彼何人哉。故老子曰，明白四达，能无以知乎。
　　赵襄子攻翟而胜之尤人终人，尤人，终人，翟之二邑。使者来谒之，襄子方将食而有忧色。左右曰，一朝而两城下，此人之所喜也。今君有忧色，何也？襄子曰，江河之大也，不过三日，三日而灭。飘风暴雨，日中不须臾。言其不终日。今赵氏之德行无所积，今一朝两城下，亡其及我乎。孔子闻之曰，赵氏其昌乎。夫忧，所以为昌也；而喜，所以为亡也。胜非其难者也。贤主以此持胜，故其福及后世。齐、楚、吴、越皆尝胜矣，然而卒取亡焉，不通乎持胜也。唯有道之主能持胜。孔子劲杓国门之关，杓，引也，古者县门下，从上杓引之者难也。而不肯以力闻。墨子为守攻，公输般服，而不肯以兵知。墨子虽善为兵，而不肯以知兵闻也。善持胜者，以强为弱，故老子曰，道冲，而用之又弗盈也。
　　惠孟见宋康王，蹀足警欬，疾言曰，寡人所说者，勇有功也，不说为仁义者也。客将何以教寡人？惠孟对曰，臣有道於此，人虽勇，刺之不入，虽巧有力，击之不中。大王独无意邪？宋王曰，善，此寡人之所欲闻也。惠孟曰，夫刺之而不入，击之而不中，此犹辱也。臣有道於此，使人虽有勇弗敢刺，虽有力不敢击，夫不敢刺，不敢击，非无其意也。臣有道於此，使人本无其意也。夫无其意，未有爱利之心也。臣有道於此，使天下丈夫女子莫不欢然皆欲爱利之心，此其贤於勇有力也，四累之上也。此上(九)［凡］#2四事，皆累於世，而男(六)［女］#3莫不欢然为上也。大王独无意邪？宋王曰，此寡人所欲得也。惠孟对曰，孔、墨是已。孔丘、墨翟，无地而为君，无官而为长，无地为君，以道富也。无官为长，以德尊也。天下丈夫女子莫不延颈举踵而愿安利之者。今大王，万乘之主也。诚有其(忘)［志］#4，则四境之内，皆得其利矣。此贤於孔墨也远矣。宋王无以应。惠孟出，宋王谓左右曰，辩矣，客之以说胜寡人也。故老子曰，勇於不敢则活。由此观之，大勇反为不勇耳。昔尧之佐九人，谓禹、皋陶、稷、契、伯夷、倕、益、夔、龙也。舜之佐七人，皆与尧同，臣其七人也。武王之佐五人。谓周公、召公、太公、毕公、毛公也。尧、舜、武王於九、七、五者，不能一事焉，然而垂拱受成功焉，善乘人之资也。故人与骥逐走则不胜骥，托於车上则骥不能胜人。北方有兽，其名曰蹙，鼠前而菟后，鼠前足短，菟后足长，故谓之蹙。趋则顿，走则颠，常为蛩蛩駏驉取甘草以与之。蛩蛩距驉，前足长，后足短，故能乘虚而走，不能上也。蹙有患害，蚤量駏驉必负而走。此以其能，托其所不能。故老子曰，夫代大匠斲者，希不伤其手。
　　薄疑说卫嗣君以王术，嗣君，卫国君也。嗣君应之曰，予所有者，千乘也，愿以爱教。薄疑对曰，乌获举千钧，又况一斤乎。杜赫以安天下说周昭文君，昭文君，周(襄)[衰]#5，分为西东，各自立其君也。文君谓杜赫曰，愿学所以安周。赫对曰，臣之所言不可，则不能安周。臣之所言可，则周自安矣。此所谓弗安而安者也。故老子曰，大制无割，故致数舆无舆也。鲁国之法，鲁人为人妾於诸候，有能赎之者，取金於府。子赣赎鲁人於诸候，来而辞不受金。孔子曰，赐失之矣，夫圣人之举事也，可以移风易俗，而受教顺可施后世，非独以适身之行也。今国之富者寡而贫者众。赎而受金，则为不廉；不受金，则不复赎人。自今以来，鲁人不复赎人於诸候矣。孔子亦可谓知礼矣。故老子曰，见小曰明。
　　魏武侯问於李克李克，武候之相。曰，吴之所以亡者，何也？李克对曰，数战而数胜。武侯曰，数战数胜，国之福。其独以亡，何故也？对曰，数战则民罢，数胜则主憍，以憍主使罢民，而国不亡者，天下鲜矣。憍则恣，恣则极[物；罢则怨，怨则极]#6虑，上下俱极，吴之亡犹晚矣。夫差之所以自刭於干遂也。越伐具，夫差所[以]#7自杀也。故老子曰，功成名遂身退，天之道也。
　　育越欲干齐桓公，困穷无以自达，於是为商旅，将任车，任，载也。诗曰，我任我辇。以商於齐，暮宿於郭门之外。桓公郊迎客，夜问门，辟任车，爝火甚盛，爝，炬火也。从者甚众，宁越饭牛车下，望见桓公而悲，击牛角而疾商歌。桓公闻之，抚其仆之手曰，异哉，歌者非常人也。命后车载之。桓公及至，从者以请，桓公赣之衣冠而见，说以为天下。桓公大说，将任之，群臣争之曰，客，卫人也。卫之去齐不远，君不若使人问之。而故贤者也，用之未晚。桓公曰，不然。问之患其有小恶也。以人之小恶而忘人之大美，此人主之所以失天下之士也。凡听必有验，一听而弗复问，合其所以也。合己总知之意，所以用之。且人固难合也，权而用其长者而已矣。当是举也，桓公得之矣。故老子曰，天大，地大，道大，王亦大。域中有四大，而王处其一焉。以言其能包裹之也。
　　大王亶父居邠，翟人攻之。事之以皮帛珠玉而弗受，曰，翟人之所求者地，无以财物为也。大王亶父曰，与人之兄居而杀其弟，与人之父处而杀其子，弗为。皆勉处矣。为吾臣，与翟人奚以异？且吾闻之也，不以其所养害其养。杖策而去，民相连而从之，遂成国於岐山之下。岐山，今之美阳北也。其下有周地，因是以为天下号也。大王亶父可谓能保生矣。虽富贵，不以养伤身，虽贫贱，不以利累形。今受其先人之爵禄，则必重失之。所自来者久矣，而轻失之，岂不惑哉。故老子曰，贵以身为天下焉，可以托天下，爱以身为天下焉，可以寄天下矣。
　　中山公子牟中山，鲜虞之国。谓詹子曰，身处江海之上，心在魏阙之下。为之水不何？江海之上，言忠在於己身。心之魏阙也，言内守。詹子曰，重生。重生则轻利。重生，己之性也。中山公子牟曰，虽知之，犹不能自胜。[詹子曰，不能自胜]#8则从之。从之，神无怨乎。言不胜己之情欲，则当纵心意，则己神无怨也。不能自胜而强弗从者，此之谓重伤之人，无寿类矣。故老子曰，知和曰常，知常曰明，益生曰祥，心使气曰强，是故用其光，复归其明也。
　　楚庄王问詹何曰，治国奈何？对曰，何明於治身，而不明於治国？楚王曰，寡人得立宗庙社稷，愿学所以守之。詹何对曰，臣未尝闻身治而国乱者也，未尝闻身乱而国治者也。故本任於身，不敢对以末。楚王曰，善。故老子曰，修□之身，其德乃真也。
　　桓公读书於堂，桓公，齐君。轮人斲轮於堂下，释其椎凿而问桓公曰，君之所读书者，何书也？桓公曰，圣人之书。轮扁曰，其人在焉，轮扁，(之)［人］#9名。问作书之人何在也。桓公曰，已死矣。轮扁曰，是直圣人之糟粕耳。糟，酒滓也。粕，已洒之精也。桓公悖然作色而怒曰，寡人读书，工人焉得而讥之哉。有说则可，无说则死。轮扁曰，然，有说。臣诚以臣之斲轮语之。大疾，则苦而不入，苦，急意也。大徐，则甘而不固。甘，缓意也。不甘不苦，应於手，厌于心，而可以至妙者，臣不能以教臣之子，而臣之子亦不能得之於臣。是以行年六十，老而为轮。今圣人之所言者，亦以怀其实，穷而死，独其糟粕在耳。故老子曰，道可道，非常道，名可名，非常名。
　　昔者，司城子罕相宋，谓宋君曰，夫国家之危安，百姓之治乱，在君行赏罚。夫爵赏赐予，民之所好也，君自行之。杀戮刑罚，民之所怨也，臣请当之。宋君曰，善，寡人当其美，子受其怨，寡人自知不为诸侯笑矣。国人皆知杀戮之专，制在子罕也，大臣亲之，百姓畏之。居不至期年，子罕遂却宋君而专其政。故老子曰，鱼不可脱于渊，国之利器不可以示人。
　　王寿负书而行，见徐冯於周。王寿，古好书之人。徐冯，周之隐者也。徐冯曰，事者，应变而动。变生於时，故知时者无常行。书者，言之所出也。言出於知者，知者藏书。於是王寿乃焚书而舞之。自喜焚其书，故舞之也。故老子曰，多言数穷，不如守中。
　　令尹子佩请饮庄王，子佩，楚庄王之相。请饮，请置酒也。庄王许诺。子佩疏，揖北面立於殿下，疏，徒跌也。揖，举手也。曰，昔者君王许之，今不果往。果，诚也。意者，臣有罪乎？庄王曰，吾闻子具於强台。强台者，南望料山，以临方皇，料，山名。方皇，水名也。一曰山名。左江而右淮，其乐忘死。若吾薄德之人，不可以当此乐也。恐留而不能反。故老子曰，不见可欲，使心不乱。
　　晋公子重耳出亡，过曹，无礼焉。曹共公闻重耳骈胁，使袒而捕鱼，设薄以观之。厘负羁之妻谓厘负羁曰，君无礼於晋公子。吾观其从者，皆贤人也，从者，狐偃、赵衰之属也。若以相夫子反晋国，必伐曹。子何不先加德焉。厘负羁遗之壶馂而加璧焉。重耳受其馂而反其璧。及其反国，起师伐曹，克之，令三军无入厘负羁之里。故老子曰，曲则全，枉则直。
　　越王勾践与吴战而不胜，国破身亡，困於会稽，忿心张胆，气如涌泉，选练甲卒，赴火若灭，然而请身为臣，妻为妾，亲执戈为吴兵先马走，先马走，先马前。果擒之於千遂。故老子曰，柔之胜刚也，弱之胜强也，天下莫不知，而莫之能行。越王亲之，故霸中国。
　　赵简子死，未葬，中牟入齐。中牟自入臣於齐也。已葬五日，襄子起兵攻围之，未合而城自坏者十丈，襄子击金而退之。军法，鼓以进众，钲以退之。军吏谏曰，君诛中牟之罪，而城自坏，是天助我，何故去之。襄子曰，吾闻之叔向曰，君子不乘人於利，不迫人於险，使之治城，城治而后攻之。中牟闻其义，乃请降。故老子曰，夫唯不争，故天下莫能与之争。
　　秦缪公(请)［谓]#10伯乐曰，子之年长矣。子姓有可使求马者乎？子姓，谓伯乐子。对曰，良马者，可以形容筋骨相也。相天下之马者，若灭，若失，若亡若灭，其相不可见也。若失，乍入乍出也。若亡，仿髴不及也。其一。若此马者，绝尘弭彻。绝尘，不及也。弥彻，引迹疾也。臣之子，皆下(林)[材]#11也，可告以良马，而不可告以天下之马。臣有所与供儋缠采薪者九方堙，缠，索也。九方烟，人姓名也。此其於马，非臣之下也。请见之。穆公见之，使之求马，三月而反，报曰，已得马矣。在於沙丘。穆公曰，何马也。对曰，牡而黄。使人往取之，牝而骊。穆公不说，召伯乐而问之曰，败矣，子之所使求者，毛物、牝牡弗能知，又何马之能知。伯乐喟然大息曰，一至此乎。是乃其所以千万臣而无数者也。若堙之所观者，天机也，得其精而忘其粗，在内而忘其外，见其所见而不见其所不见，视其所视而遗其所不视。若彼之所相者，乃有贵乎马者。马至，而果千里之马。故老子曰，大直若屈，大巧若拙。
　　吴起为楚令尹，适魏，问屈宜若屈宜若，楚大夫，亡在魏者也。曰，王不知起之不肖，而以为令尹。先生试观起之为人也。屈子曰，将奈何？吴起曰，将衰楚国之爵而平其制禄，损其有余而绥其不足，砥砺甲兵，时争利於天下。屈子曰，宜若闻之，昔善治国家者，不变其故，不易其常。今子将衰楚国之爵而平其制禄，损其有余而绥其不足，是变其故，易其常也。行之者不利。宜若闻之曰，怒者，逆德也；兵者，凶器也；争者，人之所本也。今子阴谋逆德，好用凶器，始人之所本，本者，谓兵争也。逆之至也。且子用鲁兵，不宜得志於齐，而得志焉。吴起为将，伐齐，败之。子用魏兵，不宜得志於秦，而得志焉。吴起为魏西河守，秦兵不敢束下也。宜若闻之，非祸人，不能成祸。吾固惑吾王之数逆天道，戾人理，至今无祸，差须夫子也。差须，犹意须也。吴起惕然曰，尚可更乎，屈子曰，成形之徒，不可更也。成刑之徒，刑祸已成於众。子不若敦爱而笃行之。老子曰，挫其锐解其纷，和其光，同其尘。
　　晋伐楚，三舍不止。大夫请击之，庄王曰，先君之时，晋不伐楚。及孤之身而晋伐楚，是孤之过也。若何其辱群大夫。曰，先臣之时，晋不伐楚。今臣之身而晋伐楚，此臣之罪也。请三击之。王俛而泣涕沾襟，起而拜(君)[群]#12大夫。晋人闻之曰，君臣争以过为在己，且轻下其臣，不可伐也。夜还师而归。老子曰，能受国之垢，是谓社稷主。
　　宋景公之时，荧惑在心，公惧，召子韦而问焉，子韦，司星者也。曰，荧惑在心，何也？子韦曰，荧惑，天罚也，心，宋分野，宋之分野，上属房、心之星。祸且当君。虽然，可移於宰相。公曰，宰相，所使治国家也，而移死焉，不祥。子韦曰，[可移於民。公曰，民死，寡人谁为君乎？宁独死耳。子韦曰，］#13可移於岁。公曰，岁，民之命。岁饥，民必死矣。为人君而欲杀其民以自活也，其谁以我为君者乎。是寡人之命固已尽矣。子韦无复言矣。子韦还走，北面再拜曰，敢贺君，天之处高而听卑，君有君人之言三，天必有三赏君。今夕星必徙三舍，君延年二十一岁。公曰，子奚以知之。对曰，君有君人之言三，故有三赏。星必三徙舍，舍行七里，三七二十一，故君移年二十一岁。臣请伏於陛下以司之，星不徙，臣请死之。公曰，可。是夕也，星果三徙舍。故老子曰，能受国之不祥，是谓天下王。
　　昔者，公孙龙在赵之时，谓弟子曰，人而无能者，龙不能与游。有客衣褐带索而见曰，臣能呼。公孙龙顾谓弟子曰，门下故有能呼者乎？对曰，无有。公孙龙曰，与之弟子之籍。后数日，往说燕王，至於河上，而航在一汜，汜，水涯也。使善呼之，一呼而航来。故曰，圣人之处世，不逆有伎能之士。故老子曰，人无弃人，物无弃物，是谓袭明。
　　子发攻蔡，踰之。子发，楚宣王之将军。踰，越，胜之也。宣王郊迎，列田百顷而封之执圭。楚爵功臣，赐以圭，谓之执圭，比附庸之君也。子发辞不受，曰，治国立政，诸候入宾，此君之德也。发号施令，师未合而敌循，此将军之威也。兵陈战而胜敌，者，此庶民之力也。夫乘民之功(荣)[劳]#14取其爵禄者，[非]#15仁义之道也。故辞而弗受。故老子曰，功成而不居，夫唯不居，是以不去。
　　晋文公伐原，原，周邑。周襄王以原赐文公，原叛，伐也。与大夫期三日。三日而原不降，文公令去之。军吏曰，原不过一二日将降矣。君曰，吾不知原三日而不可得下也，以与大夫期，尽而不罢，失信得原，吾弗为也。原人闻之曰，有君若此，可弗降也？遂降。温人闻，亦请降。时周人亦以温予文公，温相连皆叛。故老子曰，窈兮冥兮，其中有精，其精甚真，其中有信。故美言可以市尊，美行可以加人。
　　公仪休相鲁，公仪休，故鲁博士也。而嗜鱼。一国献鱼，公仪子不受。其弟子谏曰，夫子嗜鱼，弗受，何也？答曰，夫唯嗜鱼，故弗受。夫受鱼而免於相，虽嗜鱼，不能自给鱼。毋受鱼而不免於相，则能长自给鱼。此明於为人为己者也。故老子曰，后(具)[其]#16身而身先，外其身而身存。非以其无私邪？故能成其私。一曰知足不辱。
　　狐丘丈人谓孙叔敖丈人，老而杖於人者。曰，人有三怨，子知之乎？孙叔敖曰，何谓也。对曰，爵高者士妬之，官大者主恶之，禄厚者怨处之。孙叔敖曰，吾爵益高，吾志益下；吾官益大，吾心益小；吾禄益厚，吾施益博。是以免三怨，可乎？故老子曰，贵必以贱为本，高必以下为基。
　　大司马捶视果反。钩者年八十矣，捶，锻击也。钩，钓钩也。而不失钩芒。大司马曰，子巧邪？有道邪？曰，臣有守也。臣年二十好捶钩，於物无视也，非钩无察也。是以用之者，必假於弗用也，而以长得其用。而况持不用者乎，物孰不济焉。故老子曰，从事於道者，同於道。
　　文王砥德修政，三年而天下二垂归之。砥，砺也。文王三分天下有其二。纣闻而患之曰，余夙兴夜寐，与之竞行，则苦心劳形。纵而置之，恐伐余一人。崇侯虎曰，周伯昌行仁义而善谋，太子发勇敢而不疑，中子旦恭俭而知时。若与之从，则不堪其殃。纵而赦之，身必危亡。冠虽弊，必加於头。及未成，请图之。屈商乃拘文王於羑里。屈商，纣臣也。羑里，地名也。在河内汤阴。於是散宜生乃以千金求天下之珍怪，得绉虞、鸡斯之乘，驺虞，白虎黑文而仁，食自死之兽，日行千里。鸡斯，神马也。玄玉百工，二玉为一工也。大贝百朋，五贝为一朋也。玄豹、黄罴、青犴、音岸。杆，胡地野犬也。白虎文皮千合，以献於纣，因费仲而通。费仲，纣佞臣也。纣见而说之，乃免其身，杀牛而赐之。文王归，乃为玉门，筑灵台，相女童，击钟鼓，玉门，以玉饰门，为柱枢也。相女童，相视之。一曰，相匠也。以待纣之失也。纣闻之，曰，周伯昌改道易行，吾无忧矣。乃为炮烙，剖比干，剔孕妇，杀谏者。文王乃遂其谋。故老子曰，知其荣，守其辱，为天下谷。
　　成王问政於尹佚曰，吾何德之行，尹佚，史佚。而民亲其上。对曰，使之时，而敬顺之。王曰，其度安(至)[在]#17？曰，如临深渊，如履薄冰。王曰，惧哉，王人乎。尹佚曰，天地之间，四海之内，善之则吾畜也，不善则吾雠也。昔夏、商之臣反雠桀、纣而臣汤、武，宿沙之民皆自攻其君而归神农，伏羲、神农之间，有共工、宿沙，羁天下者也。此世之所明知也。如何其无惧也。故老子曰，人之所畏，不可不畏也。
　　跖之徒问跖曰，盗亦有道乎？跖曰，奚适其无道也。夫意而中藏者，圣也；入先者，勇也；出后者，义也；分均者，仁也；知可否者，智也。五者不备而能成大盗者，天下无之。由此观之，盗贼之心，必托圣人之道而后可行。故老子曰，绝圣弃智，民利百倍。
　　楚将子发好求技道之士，楚有善为偷者往见，曰，闻君求技道之士，臣偷也，愿以技赍一卒。赍，备，卒，足。子发闻之，衣不给带，冠不暇正，出见而礼之。左右谏曰，偷者，天下之盗也，何为之礼。君曰，此非左右之所得与。后无几何，齐兴兵伐楚。子发将师以当之，兵三却。楚贤良大夫皆尽其计而悉其诚，齐师愈强。於是市偷进请曰，臣有薄技，愿为君行之。子发曰，诺。不问其辞而遣之。偷则夜解齐将军之帱帐而献之。子发因使人归之，曰，卒有出薪者，得将军之帷，使归之於执事。明又复往取其枕，子发又使人归之。明日又复往取其簪，子发又使归之。齐师闻之，大骇，将军与军吏谋曰，今日不去，楚君恐取吾头。则还师而去。故曰无细而能薄，在人君用之耳。故老子曰，不善人，善人之资也。
　　颜回谓仲尼曰，回益矣。仲尼曰，何谓也。曰，回忘礼乐矣。回忘礼乐，绝圣弃知，入於无为也。仲尼曰，可矣，犹未也。异日复见，曰，回益矣。仲尼曰，何谓也。曰，回忘仁义矣。仲尼曰，可矣，犹未也。异日复见，曰，回坐忘矣。言坐自忘其身，以至道也。仲尼(造)［遽]#18然曰，何谓坐忘？颜回曰，隳支体，黜聪明，离形去知，洞於化通，是谓坐忘。仲尼曰，洞则无善也，化则无常矣，而夫子荐贤，荐，先也。回入贤。丘请从之后。故老子曰，载营魄抱一，能无离乎，专气至柔，能如婴儿乎。
　　秦穆公兴师，将以袭郑。蹇叔曰，不可。臣闻袭国者，以车不过百里，以人不过三十里。为其谋未及发泄也，甲兵未及锐弊也，粮食未及乏绝也，人民未及罢病也。皆以其气之高与其力之盛至，是以犯敌能威。今行数千里，又数绝诸侯之地，以袭国，臣不知其可也。君重图之。穆公不听。蹇叔送师，衰绖而哭之。师遂行，过周而东，郑贾人弦高矫郑伯之命，以十二牛劳秦师而宾之。三帅乃惧而谋曰，吾行数千里以袭人，未至而人已知之，其备必先成，不可袭也。还师而去。当此之时，晋文公适薨，未葬，先轸言於襄公，先轸，晋大夫也。襄公，晋文公子。曰，昔吾先君与穆公交，天下莫不闻，诸候莫不知。今吾君薨未葬，而不吊吾丧，而不假道，是死吾君而弱吾孤也。请击之。襄公许诺。先翰举兵而与秦师遇於散，大破之。擒其三军以归。穆公闻之，素服庙临，以说於众。说，解，故老子曰，知而不知，尚矣。不知而知，病也。
　　齐王后死，王欲置后而未定，使群臣议。薛公欲中王之意，薛公，田婴也。因献十珥而美其一。旦日，因问美珥之所在，因劝立以为王后。齐王大说，遂尊重薛公。故人主之意欲见於外，则为人臣之所制。故老子曰，塞其兑，闭其门，终身不勤。卢敖游乎北海，卢敖，燕人，秦始皇召以为博士，使求神仙，亡而不反也。经乎太阴，入乎玄阙，太阴，北方也。玄阙，北方之山也。至於蒙谷之上。蒙谷，山名。见一士焉，深目而玄鬓，泪注泪，水。而鸢肩，丰上而杀下，轩轩然方迎风而舞。顾见卢敖，慢然下其臂，慢然止舞也。遁逃乎碑。匿於碑阴。卢敖就而视之，方倦龟壳楚人谓倨为倦，龟壳，龟甲也。而食蛤梨。蛤梨，海蚌。卢敖与之语曰，唯放为背群离党，穷观於六合之外者，非敖而已乎？敖幼而好游，至长不渝。周行四极，唯北阴之未窥。今卒睹夫子於是，子殆可与敖为友乎？若士者，啮音拳。然而笑曰，嘻，子中州之民，宁肯而远至此。此犹光乎日月言太阴之地，尚见日月也。而载列星，阴阳之所行，四时之所生，其比夫不名之地，犹窔奥也。言我所游不可字名之地，以卢敖而所行比之，财如窔奥。奥，室中也。若我南游乎冈实之野，北息乎沉墨之乡，西穷冥冥之党，东开鸿蒙之光。此其下无地而上无天，听焉无闻，视焉无昫。此其外犹有汰沃之汜。汰沃，四海(子)[与]#19天之际水流声也。汜，涯也。其余一举而千万里，千万里，汰汜之外也。吾犹未能之在。吾尚未至此地。今子游始於此，乃语穷观，岂不亦远哉。然子处矣，吾与汗漫期于九垓之外，汗漫不可知之也。九垓，九天之外。吾不可以久驻。若士举臂而竦身，遂入云中。卢敖仰而视之，弗见，乃止驾。止其所驾之车。(止)#20柸治，楚人谓恨不得为柸治也。悖若有丧也。曰，吾比夫子，犹黄鹄与蠰虫也。蠰虫，虫之幼也。终日行，不离咫尺。八寸为咫，十寸为尺。而自以为远，岂不悲哉。故庄子曰，小人不及大人，小知不及大知，朝菌不知晦朔，朝菌，朝生暮死之虫也。生水上，状似蚕蛾。一名孳母，海南谓之虫邪蟪蛄不知春秋。蟪蛣，貂蟟。此言明之有所不见也。
　　季子治直父三年，季子，子贱。而巫马期絻衣短褐，巫马期，孔子弟子也。易容貌，往观化焉。易服而往，微以视之。见夜鱼释之。巫马期问焉曰，凡子所为鱼者，欲得也。今得而释之，何也。渔者对曰，季子不欲人取小鱼也。古者，鱼不盈尺，不上俎也。所得者小鱼，是以释之。巫马期归以报孔子曰，季子之德至矣，使人暗行，若有严刑在其侧者。季子何以至於此。孔子曰，丘尝问之以治，言曰，诫於此者刑於彼。季子必行此术也。故老子曰，去彼取此。
　　罔两问於景罔两，水之精物也。景，日月水光晷也。曰，昭昭者，神明也？罔两恍惚之物，见景光明，以为神也。景曰，非也。罔两曰，子何以知之？景曰，扶桑受谢，日照宇宙，扶桑，日所出之木也。受谢，扶桑受日，旦泽出之也。照照之光，辉烛四海。阖户塞牖，则无由入矣。若神明，四通并流，无所不及，上际於天，下蟠於地，化育万物而不可为象，俛仰之间而抚四海之外。照照何足以明之。故老子曰，天下之至柔，驰骋天下之至坚。
　　光耀问於无有光耀可见，而无有至虚者子。曰，果有乎？其果无有乎？有形生於无形，何以能生物，故问果有乎，其无有也。无有弗应也。光耀不得问，而就视其状貌，冥然忽然视之，不见其形，听之，不闻其声，搏之不可得，望之不可极也。光耀曰，贵矣哉，孰能至于此乎。予能有无矣，未能无无也。言我能使形不可得，未能殊无形也。及其为无无，又何从至於此哉。故老子曰，无有入于无间，吾是以知无为之有益也。白公胜虑乱，白公将为父复雠，起兵乱，因思虑之也。罢朝而立，到杖策，錣音针。上贯颐，策，马捶。端有针，以刺马，谓之錣。到杖策，故錣贯颐也。血流至地而弗知也。郑人闻之曰，颐之忘，将何不忘哉。白公之父死，郑预之，故惧之也。此言精神之越於外，智虑之荡於内，则不能漏理其形也。漏，补空也。是故神之所用者远，则所遗者近也。近，谓身也。故老子曰，不出户知天下，不窥牖以见天道。其出弥远，其知弥少，此之谓也。
　　秦皇帝得天下，恐不能守，发边戍，筑长城，修关梁，设障塞，具传车，置边吏。然刘氏夺之，若转闭锤。闭锤，格也。上之锤，所以编薄席，反覆之易。昔武王伐纣，破之牧野，乃封比干之墓，表商容之闾，柴箕子之门，纣死，箕子亡之朝鲜，旧居空，故柴护之。朝成汤之庙，发巨桥之粟，散鹿台之钱，破鼓折抱，弛弓绝弦，去舍露宿以示平易，解剑带笏以示无仇。於此天下歌谣而乐之，诸候执弊相朝，三十四世不夺。故老子曰，善闭者无关键，而不可开也。善结者无绳约，而不可解也。
　　尹需学御，三年而无得焉，私自苦痛，常寝想之。寝坚思之。中夜，梦受秋驾於师。秋驾，善御之术。明日，往朝。师望之，谓之曰，吾非(受)[爱]#21道於子也，恐子不可予也，今日教子以秋驾。尹需反走，北面再拜曰，臣有天幸，今夕固梦受之。故老子曰，致虚极，守静笃，万物并作，吾以观其复也。
　　昔孙叔敖三得令尹，无喜志；三去令尹，无忧色。延陵季子，吴人愿一以为王而不肯；许由让天下而弗受；晏子与崔杼盟，临死地不变其仪；此皆有所远通也。精神通於死生，则物孰能惑之。荆有饮非，得宝剑於干队。干音寒。干国在今临淮，出宝剑董为莫邪、洞鄂之形也。还反度江，至於中流，阳侯之波，两蛟侠绕其船。蛟龙属也。鱼漏二千五百斤，蛟未为之主也。佽非谓枻船者枻，棹。曰，尝有如此而得活者乎？对曰，未尝见也。於是佽非瞑目勃然，攘臂拔剑曰，武士可以仁义之礼说也，不可劫而夺也。此江中之腐肉朽骨，弃剑而已，余有奚爱焉。赴江刺蛟，遂断其头，船中人尽活，风波毕除，荆爵为执圭。孔子闻之曰，夫善载，腐肉朽骨弃剑者，(饮)［佽］#22非之谓乎。故老子曰，夫唯无以生为者，是贤於贵生焉。
　　齐人淳于髡以从说魏王，魏王辩之。约车十乘，将使荆，辞而行。人以为从未足也，复以衡说，其辞若然。从说，说诸候之计当相从也。衡说，从之非是，当横更计也。魏王乃止其行而疏其身。失从心，而有不能成衡之事，是其所以固。夫言有宗，事有本，失其宗本，能虽多，不若其寡也。故周鼎着倕，而使龄其指，先王以见大巧之不可也。故慎子曰，匠人知为门，能以门，慎子，名到，齐人。所以不知门也，不知门之要也。故必杜然后能门。门之要在门外。
　　墨者有田鸠者，田鸠，学墨子之术也。欲见秦惠王，约车申辕，申，束。留於秦周年不得见。客有言之楚王者，往见楚王。楚王甚悦之，予以节，使於秦，至，因见予之将军之节，惠王而说之。出舍，喟然而叹，告从者曰，吾留秦三年不得见，不识道之可以从楚也。物故有近之而远，远之而近者。故大人之行，不掩以绳，掩，犹惮也。至所极而已矣。此所谓筦子枭飞而维绳者。言为士者上下无常，进退无恒，不可绳也。以喻飞枭从下绳维之，而欲翱翔，则不可也。丰水之深千仞，而不受尘垢，投金铁针焉，则形见於外。非不深且清也，鱼鳖龙蛇莫肯之归也。是故石上不生五谷，秃山不游麋鹿，无所阴蔽隐也。
　　昔赵文子问於叔向曰，晋六将军，其孰先亡乎？六将军，韩、魏、赵、范、中行、知伯也。对曰，中行、知氏。文子曰，何乎？对曰，其为政也，以苛为察，以切为明，以刻下为忠，以计多为功。譬之犹廓革者也，廓之，大则大矣，裂之道也。故老子曰，其政闷闷，其民纯纯，其政察察，其民缺缺。
　　景公谓太卜曰，子之道何能？对曰，能动地。动，震。晏子往见公，公曰，寡人问太卜曰，子之道何能，对曰，能动地。地可动乎？晏子默然不对。出见太卜曰，昔吾见句星在房心之间，地其动乎。句星，客星也。驷，房。句星守房、心，则地动也。太卜曰，然。晏子出，太卜走往见公曰，臣非能动地，地固将动也。田子阳闻之田子阳，齐臣也。曰，晏子默然不对者，不欲太卜之死。往见太卜者，恐公之欺也。晏子可谓忠於上而惠於下矣。故老子曰，方而不割，廉而不刿。
　　魏文侯觞诸大夫於曲阳。饮酒酣，文侯喟然叹曰，吾独无豫让以为臣子。豫让事知伯而死其难，故文侯思以为臣。蹇重举白而进之，蹇重，文侯臣也。举白，进酒。曰，请浮君。浮犹罚也，以酒罚君也。君曰，何也？对曰，臣闻之，有命之父母不知孝子，有道之君不知忠臣。夫豫让之君，亦何如哉。豫让相其君，而君见杀，亦何如。不足贵也。文侯受觞而饮釂不献，釂，尽。曰，无管仲、鲍叔以为臣，故有豫让之功。故老子曰，国家昏乱，有忠臣。
　　孔子观桓公之庙，桓公，鲁君也。有器焉，谓之宥卮。宥，在坐右。孔子曰，善哉，(乎)[予]#23得见此器。顾曰，弟子水。水至，灌之，其中则正，中，水半卮中也。其盈则覆。孔子造然革容曰，善哉，持盈者乎。子贡在侧，曰，请问持盈。曰，揖而损之。曰，何谓揖而损之。曰，夫物盛而衰，乐极则悲，日中而移，月盈而亏，是故聪明睿知，守之以愚；多闻博辩，守之以俭；武力毅勇，守之以畏；富贵广大，守之以陋；德施天下，守之以让。此五者，先王所以守天下而弗失也。反此五者，未尝不危也。故老子曰，保此道者不欲盈。夫唯不盈，故能弊而不新成。
　　武王问太公曰，寡人伐纣天下，是臣杀其主而下伐其上也。吾恐后世之用兵不休，斗争不已，为之奈何？太公曰，甚善，王之问也。夫未得兽者，唯恐其创之小也，猎禽恐之能杀，故恐其创小也。已得之惟恐伤肉之多也。王若欲久持之，则塞民於兑，兑，耳目鼻口也。老子(也)[曰]#24，塞其兑也。道全为无用之事，烦扰之教。彼皆乐其业，供其情，昭昭而道冥冥，於是乃去其瞀而载之木，瞀，被发也。水骛，鸟冠也。知文者冠骛。解其剑而带之笏。为三年之丧，令类不蕃。高辞卑让，使民不争。酒肉以通之，竽瑟以娱之，鬼神以畏之。繁文滋礼以弇其质，厚葬久丧以亶音丹。其家，含珠鳞、施纶组以贫其财，深凿高垄以尽其力。家贫族少，虑患者贫。以此移风，可以持天下弗失。故老子曰，化而欲作，吾将镇之以无名之朴也。
　　淮南鸿烈解卷之十八竟
　　#1『无穷』原脱，据集解本补。
　　#2『九』，『凡』字之误，据集解本改。
　　#3『六』，『女』字之误，据集解本改。
　　#4『忘』,『志』字之误，据集解本改。
　　#5『襄』，『衰』字之误，据集解本改。
　　#6『物，罢则怨，怨则极』，原文脱，据集解本补。
　　#7脱『以』字，据集解本补。
　　#8『詹子曰，不能自胜』，原文脱，据集解本补。
　　#9『之』，『人』之误，据集解本改。
　　#10『请』，『谓』字之误，据集解本改。
　　#11『林』，『材』字之误，据集解本改。
　　#12『君』，『群』字之误，据集解本改。
　　#13『可移於民。公曰，民死，寡人谁为君乎？宁独死耳。韦曰』，原文脱，据集解本补。
　　#14『荣』，『劳』字之误，据集解本改。
　　#15『非』字脱，据集解本补。
　　#16『具』，『其』字之误，据集解本改。
　　#17『至』，『在』字之误，据集解本改。
　　#18『造』，『遽』字之误，据集解本改。
　　#19『子』，『与』字之误，据集解本改。
　　#20『止』字衍，据集解本删。
　　#21『受』，『爱』字之误，据集解本改。
　　#22『饮』，『佽』字之误，据集解本改。
　　#23『乎』，『予』字之误，据集解本改。
　　#24『也』，『曰』字之误，据集解本改。

　　淮南鸿烈解卷之十九
　　太尉祭酒臣许慎记上
　　泛论训上
　　博说世间古今得失，以道为化，大归於一，曰泛论，因以题篇。
　　古者有鍪而绻领以王天下者矣，古者，盖三皇以前也。鍪，头着兜鍪帽，言未知制冠也。绻领，皮衣屈而紩之，如今胡家韦袭反棹以为领也。一说，鍪，放发也；绻，绕颈而已；皆无饰。德生而不辱，刑楷不用也。予而不夺，予、予（无）〔民〕#1财也。不夺，无所征求於民也。天下不非其服，同怀其德。非，犹讥呵也。怀，归也。当此之时，阴阳和平，风雨时节，万物蕃息，政不虐，生无夭折。乌鹊之巢可俯而探也，禽兽可羁而从也，从，犹牵也。岂必褒衣博带，句襟委章甫哉。褒衣，谓方与之衣，如今吏人之左衣也。博带，大带，诗云，垂带若厉。句襟，今之曲领袖衣也。委，委貌冠。章甫，亦冠之名也。古者民泽处复穴，处，居也。复穴，重窟。一说，穴毁堤防崖岸之中，以为窟室也。冬日则不胜霜雪，夏日则不胜暑热昏，虻。虻渎诗云言来其□帝臣也。圣人乃作，作，起也。为之筑土构木，以为宫室，构，架也。谓材木相乘架也。上栋下宇，以蔽风雨，栋，屋稳也。字，屋之垂。以避寒署，而百姓安之。安，乐也。伯余之初作衣也，伯余，黄帝臣也。世本曰，伯余制衣裳。一曰，伯余，黄帝。緂麻索缕，手经指挂，其成犹网罗。谈，锐。索，功也。谈，读恬然不动之恬。后世为之机杼胜复以便其用，而民得以揜形御寒。揜，蔽。御，止。古者剡耜而耕，摩蜃而耨，剡，利也。耜，臿属也。蜃，大蛤，摩令利，用之。耨，耨除苗秽也。木钩而樵，抱甄而汲，钩，鎌也。钩，读济阴句阳之句。樵，薪蒸。甄，武。今兖州曰小武为甄。幽州曰瓦也。民劳而利薄。后世为之耒耜耰锄，斧柯而樵，桔皋而汲，耰，读曰优。椓块椎也。三辅谓之儓，所以覆种也。民逸而利多焉。古者大川名谷，冲绝道路，不通往来也，乃为窬木方版，以为舟航，窬，空也。方，并也。舟相连为航也。故地势有无，得相委输。运所有，输所无。乃为靼蹻而超千里，肩负儋之勤也，靼蹻，靼靸也。勤，劳也。而作为之楺轮建舆，驾马服牛，民以致远而不劳。代负儋，故不劳也。为騺禽猛兽之害伤人而无以禁御也，而作为之铸金锻铁，以为兵刃，猛兽不能为害。以兵刃备之，故不得为人害也。故民迫其难则求其便，困其患则造其备，人各以其所知，去其所害，就其所利，常故不可循，器械不可因也。循，随也。当时之可改则改之，故曰不可也。则先王之法度有移易者矣。古之制，婚礼不称主人，当婚者之身，不称其名也，称诸父兄师友。舜不告而娶，非礼也。尧知舜贤，以二女妻，舜不告父，父顽，常欲杀舜，舜知告则不得娶也。不孝莫大於无后，故孟子曰，舜不告，犹告可。立子以长，文王舍伯邑考而用武王，非制也。礼之三十而娶，三十而娶者，阴阳未分时，俱生於子，男从子数，左行三十年立於巳，女从子数，右行二十年亦立於巳，合夫妇。故圣人因是制礼，使男三十而娶，女二十而嫁。（共）〔其〕#2男子自巳数，左行十得寅，故人十月而生於寅，故男子数从寅起。女自巳数，右行得申，亦十月而生於申，故女子数从申起也。伯邑考，武王兄，废长立圣以庶代嫡，圣人之权耳。文王十五而生武王，非法也。岁星十二岁而周天，天道十二而备，故国君十二岁而冠，冠而娶。十五生子，重国嗣也，不从故制也。上句言之，宜伯邑考娶也。夏后氏殡於阼阶之上，礼，饭于牖下，小敛於户内，大敛於阼阶，在床曰尸，在棺曰柩。殡於宾位，祖於庭，葬於墓也，於阼阶，犹在主位，未忍以宾道远之。殷人殡於两楹之间，楹，柱也。记曰，殷殡之於堂上两柱之间，宾主共。周人殡於西阶之上，盖以宾道遣之。此礼之不同者也。有虞氏用瓦棺，有虞氏舜世也。瓦棺，陶瓦也。夏后氏圣周，夏后氏，禹世，无棺椁，以瓦广二尺，长四尺，侧身累之，以蔽土，曰圣周也。殷人用椁，用栢为椁，厚之宜，以棺为制也。周人墙置翣，此葬之不同者也。周人兼用棺椁，故墙设翣，状如今要扇，画文，插置棺车箱以为饰。多少之差，各从其爵命之数也。夏后氏祭於暗，於室中，中夜祭之也。殷人祭於阳，於堂上，日平且祭也。周人祭於日出以朝，於日出时祭於庭中。朝者，庭也。此祭之不同者也。尧大章，尧乐也。舜九韶，舜乐也。书曰，箫韶九成是也。禹大夏，禹乐也。汤大濩，汤乐也。周武象，武王乐也。此乐之不同者也。故五帝异道而德覆天下，三王殊事而名施后世，此皆因时变而制礼乐者。譬犹师旷之施瑟柱也，所推移上下者无寸尺之度，而靡不中音。故通於礼乐之情者能作音，有本主於中，而以知矩彟之所周者也。矩，方也，彟，度法也。
　　鲁昭公有慈母而爱之，死为之练冠，故有慈母之服。慈母者，父所命养己者。比大夫之妾，士之妻，谓之女母，礼为总麻三月。昭公独练，言其记礼之所由兴也。阳侯杀梦侯而窃其夫人，故大飨废夫人之礼。阳（伐）（侯）#3，阳陵国侯也。蓼侯，皋陶之后，偃姓之国侯
　　也，今在庐江。古者大飨饮酒，君执爵，夫人执豆。阳侯见蓼侯夫人美艳，因杀蓼侯而娶夫人，由是废致夫人之礼。记所由废也。先王之制，不宜则废之；末世之事，善则着之；是故礼乐未始有常也。故圣人制礼乐，而不制於礼乐。圣人能作礼乐，不为礼乐所制。治国有常，而利民为本。本，要。政教有经，而令行为上。经，常也。上，最也。苟利於民，不必法古。苟周於事，不必循旧。旧，常也。传曰，旧不必良。旧或作咎也。夫夏商之衰也，不变法而亡。亡，谓桀纣。三代之起也，不相袭而王。三代，禹、汤、武也。袭、因也。故圣人法与时变，礼与俗化，化，易。衣服器械，各便其用。法度制令，各因其宜。故变古未可非，而循俗未足多也。循，随也。俗，常也。百川异源而皆归於海，以海为宗。百家殊业而皆务於治。业，事也。以治为要也。王道缺而诗作，诗所以刺王道。周室废礼义坏而春秋作。春秋，所以绝不由礼义也。诗、春秋，学之美者也，皆衰世之造也。儒者循之以教导於世，岂若三代之盛哉。以诗、春秋为古之道而贵之，又有未作诗、春秋之时。失道之缺也，不若道其全也。诵先王之诗、书，不若闻得其言，闻得其言不若得其所以言。闻圣人之言，不如得其未言时本意。得其所以言者，言弗能言也。圣人所言（不》（微）#4妙，凡人虽得之，口不能以言。故道可道者，非常道也。常道，深隐幽冥不可道也，犹圣人之言，微妙不可言。周公事文王也，行无专制，专独制断。事无由己，请以后行。身若不胜衣，言若不出口，有奉持於文王，洞洞属属，如将不能，恐失之。洞洞属属，婉顺貌也。而将不能胜之，恐失之，慎至也。洞，读挺桐之桐。属读犁□之□也。可谓能子矣。武王崩，成王幼少，周公继文王之业，履天子之籍，听天下之政，籍，图籍也。政，治也。籍或作阼也。平夷狄之乱，夷，狄滑夏，平除之也。诛管、蔡之罪。蔡叔，周公兄也。管叔，周公弟也。二叔监殷，而导纣子禄父为流言，欲以乱周。周公诛之，为国故也。传曰，大义灭亲也。负扆而朝诸侯，负，背也。扆，户，牖之间也。言南面也。诛赏制断，无所顾问，决之於心。威动天地，声慑海内，慑，服也。服四海之内。可谓能武矣。成王既壮，周公属籍致政，北面委质而臣事之，以图籍付属成王。致，犹归。北面委玉帛之质，执臣之礼也。请而后为，复而后行，每事必请。复，白。无擅恣之志，无伐矜之色，不自伐其功劳也。不自矜大其善也。可谓能臣矣。故一人之身而三变者，所以应时矣。何况乎君数易世，国数易君，人以其位达其好憎，人人以其宠位，行其所好，憎其所憎也。以其威势供嗜欲，而欲以一行之礼，一定之法，应时偶变，其不能中权，亦明矣。一行之礼，非随时礼也；一定之法，非随时法也。故曰不能中权。权则因事制宜，不失中道也。故圣人所由曰道，所为曰事。道犹金石，一调不更；事犹琴瑟，每弦改调。金石，钟声也，故曰调而不更。琴瑟，弦有数急，（往）（柱）#5有前却，故调事亦如之也。故法制礼义者治人之具也，而非所以为治也。言法制礼义，可以为治之基耳，非所以为治。治在其人之德。犹弓矢，射之具也，非能必中也，中在其人之功也。故仁以为经，义以为纪，此万世不更者也。若乃人考其身才，而时省其用，虽日变可也。言人能考度其才，时省其行，择其善者而崇用之，不必循常，故曰，虽曰变可也。唯仁义不可改耳，故万世不更矣。天下岂有常法哉。随其时於其宜。当於世事，得於人理，顺於天地，祥於鬼神，则可以正治矣。当，合也。祥，顺也。
　　古者人醇工庞，商扑女重，醇，厚，不虚华也。工庞，气坚致也。商扑，不为诈也。女重，贞正无邪也。是以政教易化，风俗易移也。今世德益衰，民俗益薄，欲以朴重之法，治既弊之民，是犹无镝衔橛策錣而御馯马也。镝衔，口中央铁，大如鸡子中黄，所制马口也。锻，揣头箴也。馯马，突马也。昔者神农无制令而民从，无制令，结绳以治之。唐、虞有制令而无刑罚，有制令，焕乎其有文章也。其政常仁义，民无犯法干诛，故曰无刑也。夏后氏不负言，言而信也。殷人誓，以言语要誓，亦不违。周人盟。有事而会，不协而盟。盟者，杀牲歃血，以为信也。逮至当今之世，谓淮南王作此书时。忍询而轻辱，贪得而寡羞，欲以神农之道治之，则其乱必矣。伯成子高辞为诸侯而耕，天下高之。伯成子高，盖尧时人也。询，读夏后之后也。今之时人，辞官而隐处，为乡邑之下，岂可同哉。古之兵，弓剑而已矣，槽柔无击，修戟无（别）（刺）#6。槽柔，木矛也。无击，无铁刃也。刺，锋也。槽，读领如蛴螬之螬也。晚世之兵，隆冲以攻，渠幨以守，隆，高也。冲，所以临敌城，冲突壤之。渠，渐也。一曰渠甲名也。国语曰奉文渠之甲是也。蟾，幰所以御矢也。连弩以射，销车以斗。连车弩，通一弦，以牛挽之。以刃着左右，为机开发之，曰销车。销，读絙销之销也。古之伐国，不杀黄口，不获二毛。黄口，幼也。二毛，有白发。於古为义，於今为笑。古之所以为荣者，伯成子高。今之所以为辱也。为乡邑之下也。古之所以为治者，今之所以为乱也。夫神农伏羲不施赏罚而民不为非，然而立政者不能废法而治民。不能及神农伏羲。舜干戚而服有苗，舜之初，有苗叛，舜执干戚而舞於两阶之间，有苗服从之。以德化怀来也。然而征伐者不能释甲兵而制强暴。不能及舜。由此观之，法度者，所以论民俗而节缓急也，器械者，因时变而制宜适。
　　夫圣人作法而万物制焉，制犹从也。贤者立礼而不肖者拘焉。拘犹检也。制法之民，不可与远举；拘礼之人，不可使应变。耳不知清浊之分者，不可令调音；心不知治乱之源者，不可令制法。必有独闻之耳，独见之明，然后能擅道而行矣。夫殷变夏，周变殷，春秋变周，变，改。三代之礼不同，何古之从。大人作而弟子循，循，随。知法治所由生，则应时而变；不知法治之源，虽循古，终乱。今世之法籍与时变，礼义与俗易，为学者循先袭业，据籍守旧教，以为非此不治，是犹持方枘而周员凿也，欲得宜适致固焉，则难矣。今儒墨者称三代、文、武而弗行，是言其所不行也；不能行，但言之而已。非今时之世而弗改，是行其所非也。称其所是，行其所非，是以尽日极虑而无益於治，劳形竭智而无补於主也。今夫图工好画鬼魅，而憎图狗马者，何也？鬼魅不世出，而狗马可日见也。夫存危治乱，非智不能；道而先称古，虽愚有余。故不用之法，圣王弗行；不验之言，圣王弗听。听，受。天地之气，莫大於和。和，故能生万物。和者，阴阳调，日夜分，而生物。春分而生，秋分而成，生之与成，必得和之精。精，气。故圣人之道，宽而栗，严而温，柔而直，猛而仁。言刚柔宽猛相济也。太刚则折，太柔则卷，圣人正在刚柔之间，乃得道之本。本，源也。积阴则沉，积阳则飞，阴阳相接，乃能成和。夫绳之为度也，可卷而伸也，引而伸之，可直而晞，晞，望。故圣人以身体之。体，行。夫修而不横，短而不穷，直而不刚，久而不忘者，其唯绳乎。故恩推则懦，懦则不威；推，犹移也。严推则猛，猛则不和；爱推则纵，纵则不令；纵，放。刑推则虐，虐则无亲。虐，害也。喜害人，人无亲之。昔者，齐简公释其国家之柄，而专任其大臣简公，悼公阳生之子任也。一德不解曰简，大臣，陈成子也。将相，摄威擅势，私门成党，而公道不行，党，群。故使陈成田常、鸱夷子皮得成其难。难，杀简公之难。使吕氏绝祀，太公姓吕，简公其后也。绝祀，陈氏代之。而陈氏有国者，此柔懦所生也。郑子阳刚毅而好罚，子阳，郑君也。一曰郑相。其於罚也，执而无赦。舍人有折弓者，畏罪而恐诛，则因猘狗之惊以杀子阳，舍人，家臣也。国人逐猘狗以乱扰，舍人因之以杀子阳，畏其严也。此刚猛之所致也。今不知道者，见柔懦者侵，财矜为刚毅；见刚毅者亡，则矜於为柔懦。此本无主於中，而见闻舛驰於外者也，舛，乖。故终身而无所定趋。安，定也。趋，归也。譬犹不知音者之歌也，浊之则郁而无转，郁，湮也。转，读传译之传也。清之则燋而不讴。憔，悴也。讴，和也。及至韩娥、秦青、薛谈之讴，三人皆善讴。侯同、曼声之歌，二人善歌。一曰曼长。愤於志，积於内，盈而发音，则莫不比於律而和於人心。何则？中有本主以定清浊，不受於外而自为仪表也。
　　今夫盲者行於道，人谓之左则左，谓之右则右，遇君子则易道，遇小人则陷沟壑。何则？目无以接物也。见，（发）［接］#7。故魏两用楼翟、吴起而亡西河，魏文侯任扑翟、吴起，不用他贤。秦伐，丧其西河之地。愍王专用潭齿而死于东庙，愍，读汶水之汶。愍王，田常之后，代吕氏为齐侯也。春秋之后，僭号称王。淖齿，楚将，奔齐为臣。泯王无道，淖齿杀之，擢其筋，悬庙门之梁，三日死。见战国策也。无术以御之也。文王两用吕望、召公奭而王，吕望，太公吕尚也，善用兵谋。奭，召康公，善理民物，有甘棠之歌也。楚庄王专任孙叔敖而霸，有术以御之也。孙叔敖，楚大夫荐贾伯盈子。或曰，童子也，任其贤，故致於霸也。夫弦歌鼓舞以为乐，盘旋揖让以修礼，厚葬久丧以送死，孔子之所立也，而墨子非之。非，犹讥也。兼爱上贤，右鬼非命，墨子之所立也，而杨子非之。兼三老五更；是以兼爱。选士大射，是以上贤。宗祀严父，是以右鬼。右，犹尊也。顺四时而行，是以非命。皆杨子所不贵，故非也。全性保真，不以物累形，杨子之所立也，而孟子非之。全性保真，谓不拔骭毛，以利天下弗为，不以物累己身形也。孟子受业於子思之门，成唐虞、三代之德，叙诗、书、孔子之意，塞杨、墨淫辞，故非之也。趋舍人异，各有晓心。故是非有处，得其处则无非，失其处则无是。丹穴、太蒙、反踵、空同、大夏、北户、奇肱、修股之民，是非各异，习俗相反，丹穴，南方当日下之地。太蒙，（四）［西］#8方日所入处也。反踵，国名，其人南行，武迹北面。空同，戴胜极下之地。大夏，在西方。（其）〔北〕#9户，在南方。奇肱、修股之民，在西南方。凡此八者，皆九州之外，八寅之域者也。君臣上下，夫妇父子，有以相使也。此之是，非彼之是也；此之非，非彼之非也。此，近谕诸华也。彼，远谕八寅也。於诸华之所是，八寅之所非而废也；於诸华所非，八寅所是而行也。譬若斤斧椎凿之各有所施也。施，宜。禹之时，以五音听治，禹，颛顼后五世鲧之子也，名文命。受禅成功曰禹。五音，宫商角征羽也。悬钟鼓磬铎，置鼗，以待四方之士，为号曰，教寡人以道者击鼓，道和阴
　　阳，鼓一声以调五音，故击之。论寡人以事者振铎，铎，铃，金口木舌，合为音声，事者非一品，故振之。语寡人以忧者击磬，磬，石也，声急。忧亦急务，故击磬。有狱讼者摇鼗。狱亦讼。讼一辩於事，故取小靶鼗。当此之时，一馈而十起，一沐而三捉发，馈者，食也。以劳天下之民，劳，犹忧也。劳读劳来之劳也。此而不能达善效忠者，则才不足也。当此之时，不能达其善，效致其忠，自为无有其才也。
　　秦之时，高为台榭，大为苑囿，远为驰道，铸金人，秦皇帝二十六年，初兼天下，有长人见於临洮，其高五丈，足迹六尺。放写其形，铸金人以象之，翁仲、君何是也。发适戍，入刍槁，戍，守长城也。入槁弃之税，以（徘）［供］#10国用也。头会箕赋，输於少府。头会，随民口数，人青其税。箕赋，似箕然，敛民财多，取意也。少府，官名，如今司农。丁壮丈夫，西至临洮、狄道，临洮，垄西之县，洮水出北。狄道，汉阳之县是也。东至会稽、浮石、会稽，山名也。浮石，随水高下，言不没。皆在辽西界。一说，会稽山在太山下，封于太山，禅於会稽是也。会稽或作沧海。南至豫章、桂林，豫章，豫章郡。桂林，郁林郡也。北至飞狐、阳原，飞狐，盖在代郡南飞狐山也。阳原，盖在太原。或曰，代郡广昌东五阮门是也。道路死人以沟量。言满沟也。当此之时，忠谏者谓之不祥，而道仁义者谓之狂。
　　逮至高皇帝，存亡继绝，汉高祖刘季也。举天下之大义，身自奋袂执锐，以为百姓请命于皇天。执利兵伐无道，以求百姓之命，祈之於皇天也。当此之时，天下雄隽豪英暴露于野泽，才过千人为隽，百人为豪，万人为英也。前蒙矢石，而后堕溪壑，出百死而给一生，以争天下之权，堕，入也。给，至也。给读仍代之代也。奋武厉诚，以决一旦之命。当此之时，丰衣博带而道儒墨者，以为不肖。言尚武也。逮至暴乱已胜，胜暴乱也。海内大定，继文之业，立武之功，继文王受命之业，武王诛无道之功。履天子之图籍，造刘氏之貌冠，高祖於新丰下作竹皮冠也。（之）［一〕#11曰委貌冠。总邹、鲁之儒墨，通先圣之遗教，戴天子之旗，乘大路，建九斿，撞大钟，击鸣鼓，奏咸池，扬干戚，周礼，天子五路。大路，上路也。王者功成作乐，故撞钟击鼓。咸池，黄帝乐也。干，楯也。戚，斧也。春夏舞者所执。当此之时，有立武者见疑。疑，怪也。一世之问，而文武代为雌雄，有时而用也。今世之为武者则非文也，为文者则非武也，文武更相非，而不知时世之用也。此见隅曲之一指，而不知八极之广大也。隅曲，室中之区隅，言狭小。八极，八方之极言广大也。故东面而望，不见西墙，南面而视，不睹北方，唯无所向者，则无所不通。无所向，则可以见四方，故曰无所不通。
　　国之所以存者，道德也，道德施行，民说其化，故国存也。家之所以亡者，理塞也。理，道。尧无百户之郭，舜无置锥之地，以有天下。禹无十人之众，汤无七里之分，以王诸侯。文王处岐周之间也，地方不过百里，而立为天子者，有王道也。尧、舜、禹、汤、文王，皆王有天下，孟子曰，以德行仁者，身王不待，亦是也。夏桀、殷纣之盛也，人迹所至、舟车所通，莫不为郡县，然而身死人手，而为天下笑者，有亡形也。孟子曰，恶死亡，乐不仁，不仁必死亡，故曰有亡形也。故圣人见化以观其征，征，成。德有盛衰，风先萌焉。风，气也。萌，见也。有盛德者，谓文王也。伯夷、太公先见之。有衰德者，谓桀。太史令终古及向艺先去之也。故得王道者，虽小必大；汤武是也。有亡形者，虽成必败。桀纣是也。夫夏之将亡，太史令终古先奔於商，三年而桀乃亡。汤灭之也。殷之将败也，太史令向艺先归文王，期年而纣乃亡。武王灭之。故圣人之见存亡之迹，成败之际也，非乃鸣条之野，甲子之日也。汤伐桀，禽於鸣条。武王诛纣，以甲子克之。今谓强者胜则度地计众，富者利则量粟称金，若此，则千乘之君无不霸王者，而万乘之国无不破亡者矣。存亡之迹，若此其易知也，愚夫意妇皆能论之。憃亦愚，无智之貌也。
　　赵襄子以晋阳之城霸，智伯以三晋之地擒；智伯，智县。襄子，无恤也。三晋，智氏兼有韩，魏，智伯帅韩魏之君围赵襄子於晋阳，赵襄子使张孟谈与韩魏通谋，韩魏反而击之，大破智伯之军，获其首，以为饮器。故曰以三晋之地擒也。愍王以大齐亡，为淳齿所杀也。田单以即墨有功。燕伐齐而（代）［灭］#12之，得七十城，唯即墨未下。田单以市吏率即墨市民以击燕师，破之，故能有功也。故国之亡也，虽大不足恃，大犹亡，智伯是。道之行也，虽小不可轻。汤以七十里，文王以百里，皆有天下，故虽小不可轻也。由此观之，存在得道而不在於大也，得道之君，虽小，为善而能王天下，故曰不在於大也。亡在失道而不在於小也。无道之君，虽小，以为恶无伤而弗革，积必亡，故曰不在於小也。诗云，乃眷西顾，此惟与宅。言去殷而迁于周也。纣治朝歌，在东。文王国於岐周，在西。天乃眷然顾西土，此唯居周言我宅也。故曰去殷而迁于周也。故乱国之君，务广其地而不务仁义，务高其位而不务道德，是释其所以存，而造其所以亡也。故桀囚於焦门，而不能自非其所行，不自非行之恶。而悔不杀汤於夏台，台，或作宫。纣拘於宣室，而不反其过，反，悔。而悔不诛文王於羑里。悔，恨也。羑里，今河内汤阴是也。羑，古牖守。二君处强大势位，修仁义之道，汤、武救罪之不给，何谋之敢当。二君，桀、纣也。当其君也，强大之势，不能自知所行之非也。假令能修仁义之道，则汤武不敢生诛之谋也。若上乱三光之明，下失万民之心，三光，日、月、星辰也。失万民心，施民所恶也。虽微汤、武，孰弗能夺也。言遭人能夺之，不必汤武也。今不审其在己者，而反备之于人，言不慎行己之德，而乃反备天下之人来诛也。天下非一汤、武也，杀一人，则必有继之者也。且汤武之所以处小弱而能以王者，以其有道也。桀、纣之所以处强大而见夺者，以其无道也。今不行人之所以王者，而反益己之所以夺，是趋亡之道也。武王克殷，欲筑宫於五行之山。五行山，今太行山也。在何内野王县北上党关也。周公曰，不可。夫五行之山，固塞险阻之地也。使我德能覆之，则天下纳其贡职者回也。回，迂难也。回，或作固。固，必也。使我有暴乱之行，则天下之伐我难矣。周公言我有暴乱之行，则天下当来伐我，无为於五行之山，使天下来伐我者难也。言其依德，不侍险也。此所以三十六世而不夺也。周公可谓能持满矣。满，满而不溢也。故曰能持满也。
　　昔者，周书有言曰，周史之书。上言者，下用也；下言者，上用也。可否相济。上言者，常也；为君常也。下言者，权也。此存亡之术也。权，谋也。谋度事宜，不失其道也。唯圣人为能知权。言而必信，期而必当，天下之高行也。直躬其父攘羊而子证之，直躬，楚叶县人也。叶公子高谓孔子曰，吾党有直躬者，其父攘羊而子证之。孔子曰，吾党之直者异於是，父为子隐，子为父隐，直在其中矣。凡六畜自来，而取之曰攘之。尾生与妇人期而死之。尾生，鲁人，与妇人期於梁下，水至溺死也。直而证父，信而溺死，虽有直信，孰能贵之。夫三军矫命，过之大者也。秦穆公兴兵袭郑，过周而东。以兵伐国，不击鼓，密声，曰袭。周者，王城也。公羊传曰，王城者，河西周也。今河南县也。郑贾人弦高将西贩牛，道遇秦师於周郑之间，乃矫郑伯之命，犒以十二牛，宾秦师而却之，非君命也，而称君命，曰矫。酒肉曰向，牛羊曰犒，芬其枯槁也。秦师曰行千里而袭之，远主有备而师无继，不如还，遂还师而去也，故曰却之。以存郑国。故事有所至，信反为过，诞反为功。信为过者，尾生是。诞为功者，弦高是也。何谓失礼而有大功，昔楚恭王战於阴陵，恭王与晋厉战於阴陵，吕锜射於恭王，中（厥）〔目〕#13因而擒之。过而能改，故曰恭也。潘尪、养由基、黄衰微、公孙丙相与篡之，四子，楚大夫，篡晋取恭王。衰，读绳之维。微读抆诚之抆也。恭王惧而失体，威仪不如常，坐不能起也。黄衰微举足蹴其体，恭王乃觉。怒其失礼，奋体而起，四大夫载而行。失礼，谓举足蹴君也。昔苍吾绕娶妻而美，以让兄，此所谓忠爱而不可行者也。苍吾绕，孔子时人。以妻美好，推与其兄。於兄则爱矣，而违亲近曲顾之义，故曰不可行也。是故圣人论事之扃曲直，与之屈伸偃仰，无常仪表，时屈时伸。卑弱柔如蒲韦，非摄夺也；刚强猛毅，志厉青云，非本矜也；以乘时应变也。夫君臣之接，屈膝卑拜，以相尊礼也；至其迫於患也，则举足蹙其体，天下莫能非也。是故忠之所在，礼不足以难之也。孝子之事亲，和颜卑体，奉带运履，运，正回也。至其溺也，则捽其发而拯，拯，升也。出溺曰拯也。非敢骄侮，以救其死也。故溺则捽父，祝则名君，孟子曰，嫂溺而不拯，是豺狼也。而况父兄乎。故溺则拯之。祝则名君，周人以讳事神敬至也。势不得不然也，此权之所设也。故孔子曰，可以共学矣，而未可以适道也。适，之。道，仁义之善道。可与适道，未可以立也。立德、立功、立言。可以立，未可与权。权者，圣人之所独见也。故忤而后合者，谓之知权。忤，逆不合也。权，因事制宜，权量轻重，无常形势，能（合）〔令〕#14丑反善，合於宜适，故圣人独见之也。合而后舛者，谓之不知权。不知权者，善反丑矣。故礼者，实之华而伪之文也，方於卒迫穷遽之中也，则无所用矣。无所用於礼也。是故圣人以文交於世，而以实从事於宜，不结於一迹之涂，凝滞而不化，是故败事少而成事多，号令行于天下而莫之能非矣。结，犹众也。
　　猩猩知往而不知来，猩猩，北方兽名，人面兽身，黄色。礼记曰，猩猩能言，不离走兽。见人往走，则知人姓字。此知往也。又嗜酒，人以酒搏之，饮而不能息，不知当醉，以擒其身，故曰不能知来也。乾鹄知来而不知往，乾鹄，鹊也，人将有来事忧喜之征，则鸣，此知来也。知岁多风，多巢於木枝，人皆探其卵，故曰不知往也。乾，读乾燥之乾。鹄读告退之告。此修短之分也。昔者苌弘，周室之执数者也，苌弘，周景王之大夫也。数，历术。天地之气，日月之行，风两之变，律历之数，无所不通，然而不能自知，车裂而死。晋范、中行氏之难，以畔其君也。周刘氏与晋范氏世为婚姻，苌弘事刘文公，故周人助范氏。至敬王二十八年，晋人让周，周为杀苌弘以释之，故曰而不能自知，车裂而死也。苏秦，匹夫徒步之人也，靻矫嬴盖，经营万乘之主，服诺诸侯，然不自免於车裂之患。苏秦，洛阳人也。嬴，嬴囊也。盖，步盖也。苏秦相赵，赵封之为武安君。初带籯囊，襜步盖，历说万乘之君，合东山之从，利病之势，无所不下，使诸侯服从，无有不服诺者。故曰服诺诸侯，不自免於车裂之患。说在诠言之篇。
　　淮南鸿烈解卷之十九竟
　　#1『无』，『民』字之误，据集解本改。
　　#2『共』，『其』字之误，据集解本改。
　　#3『伐』，『侯』字之误，据集解本改。
　　#4『不』，『微』字之误，据集解本改。
　　#5『往』，『柱』字之误，据集解本改。
　　#6『别』，『刺』字之误，据集解本改。
　　#7『发』，『接』字之误，据集解本改。
　　#8『四』，『西』字之误，据集解本改。
　　#9『其』，『北』字之误，据集解本改。
　　#10『徘』，『供』字之误，据集解本改。
　　#11『之』，『一』字之误，据集解本改。
　　#12『伐』，『灭』字之误，据集解本改。
　　#13『厥』，『目』字之误，据集解本改。
　　#14『合』，『令』字之误，据集解本改。

　　淮南鸿烈解卷之二十
　　太尉祭酒臣许慎记上
　　泛论训下
　　徐偃王被服慈惠，身行仁义，陆地之朝者三十二国，然而身死国亡，子孙无类。偃王於衰乱之世，修行仁义，不设武备，楚王灭之，故身死国亡也。七谏篇曰，荆文误而徐亡是也。大夫种辅翼越王句践，而为之报怨雪耻，擒夫差之身，开地数千里，然而身伏属镂而死。句践奋计，报怨於吴王夫差，获千里之地，而越王终已疑之，赐其属镂以死也。属镂，利剑也。一曰，长剑摽施鹿卢，锋曳地，属录而行之也。此皆达於治乱之机，机，要也。而未知全性之具者。故苌弘知天道而不知人事，苏秦知权谋而不知祸福，徐偃王知仁义而不知时，大夫种知忠而不知谋。不自知为身谋。圣人则不然，论世而为之事，权事而为之谋，是以舒之天下而不窕，内之寻常而不塞。不窕，在大能大也。八尺曰寻，倍寻曰常。在小能小，不塞急也。使天下荒乱，礼义绝，纲纪废，强弱相乘，力征相攘，臣主无差，贵贱无序，甲胃生蜡虱，乘，加也。攘，平除。生蜡虱，不离体也。燕雀处帷幄，幄，幕也。处，犹巢也。而兵不休息，而乃始服属臾之貌，谨也。恭俭之礼，则必灭抑而不能兴矣。天下安宁，政教和平，百姓肃睦，上下相亲，而乃始立气矜，矜，自大也。奋勇力，则必不免於有司之法矣。是故圣人者，能阴能阳，能弱能强，随时而动静，因资而立功，物动而知其反，事萌而察其变，化则为之象，运则为之应，是以终身行而无所困。故事有可行而不可言者，有可（战）〔言〕#1而不可行者，有易为而难成者，有难成而易败者。所谓可行而不可言者，趋舍也；可言而不可行者，伪诈也；易为而难成者，事也；难成而易败者，名也，此四策者，圣人之所独见而留意也。掘寸而伸尺，圣人为之；寸小，尺大。小枉而大直，君子行之。枉；曲也。直，直其道也。周公有杀弟之累，诛管蔡也。斋桓有争国之名，自莒先入，杀子纠也。然而周公以义补缺，谓翼成王以致太平，七年归政，北面为臣，故曰以义补缺也。桓公以功灭丑，立九合一匡之功，以灭争国之恶。而皆为贤。今以人之小过揜其大美，则天下无圣王贤相矣。故目中有疵，不害於视，不可灼也；疵，赘。灼，燃。喉中有病，无害於息，不可凿也。凿，穿。河上之丘冢，不可胜数，犹之为易也。言河上本非丘垄之处，有易之地犹多，以大言之也，以谕万事多覆於少。水激兴波，高下相临，差以寻常，犹之为平。虽有激波，犹以为平，平者多也。犹橘柚冬生，人曰冬死，〔死〕#2者众也，荠麦夏死，人曰夏生，〔生〕#3者多也。昔者曹子为鲁将兵，三战不胜，亡地千里。使曹子计不顾后，足不旋踵，刎刭於陈中，则终身为破军擒将矣。然而曹子不羞其败，耻死而无功。柯之盟，榆三尺之刃，造桓公之胸，三战所亡，一朝而反之，勇闻于天下，功立於鲁国。复汶阳之田也。管仲辅公子纠而不能遂，遂，成。不可谓智；遁逃奔走，不死其难，不死子纠之难也。不可谓勇；束缚桎梏，不讳其耻，不可谓贞。当此三行者，布衣弗友，人君弗臣。布衣之士不以为益友也，人君不以为义臣也。然而管仲兔於累绁之中，立齐国之政，九合诸侯，一匡天下。使管仲出死损躯，不顾后图，岂有此霸功哉。今人君论其臣也，不计其大功，总其略行，而求小善，则失贤之数也。略，大也。小善，忠也。数，术也。故人有厚德，无问其小节；而有大誉，无疵其小故。
　　夫牛蹄之涔不能生鳣鲔，涔，雨水也，满牛蹄迹中，言其小也，故不能生鳣鲔也。鳣，大鱼，长丈余，细鳞，黄首，白身，短头，口在腹下。鲔，大鱼，亦长丈余，仲春二月从河西上，得过龙门，便为龙。先师说云也。而蜂房不容鹄卵，房，巢。小形不足以包大体也。夫人之情，莫不有所短，诚其大略是也，虽有小过，不足以为累。诚其实，略其行。若其大略非也，虽有闾里之行，未足大举。举，用。夫颜喙聚，梁父之大盗也，梁父，齐邑。今属太山。而为齐忠臣。段干木，晋国之大驵也，而为文侯师。驵，骄怚。一曰，驵，市侩也。言魏国之大侩也。孟卯妻其嫂，有五子焉，然而相魏，宁其危，解其患。孟卯，一齐人也。及为魏，能安其危国，类其勋也。战国策曰芒卯也。景阳淫酒，被发而御於妇人，威服诸侯。景阳楚将。此四人者，皆有所短，然而功名不灭者，其略得也。略，犹道也。季襄、陈仲子立节抗行，不入洿君之朝，不食乱世之食，遂饿而死。季襄，鲁人，孔子弟子。陈仲子，齐人，孟子弟子，居於陵也。不能存亡接绝者何？小节伸而大略屈。伸，用。屈，废。故小谨者无成功，訾行者不容於众，好揜人之善，扬人之短，訾毁人行，自独卑藏，众人所疾而不容之也。一说，訾，毁也。行有毁缺者，不为众人所容。体大者节疏，跖距者举远。疏，长也。跖，足也。距，大也。自古及今，五帝三王，未有能全其行者也。〔故〕#4易曰，小过亨，利贞。言人莫不有过，而不欲其大也。夫尧、舜、汤、武，世主之隆也；隆，盛。齐桓晋文，五霸之豪英也。然尧有不慈之名，谓天下不以予子丹朱也。舜有卑父之谤，谓瞽叟降在庶人也。汤武有放弒之事，殷汤放桀南巢，周武弒纣宣室也。五伯有暴乱之谋。齐桓、晋文、宋襄、楚庄、秦穆，德末能纯，皆有争夺之验，故曰有暴乱之谋也。是故君子不责备於一人，方正而不以割，廉直而不以切，博通而不以訾，文武而不以责。文武以备具，不责备於人。求於一人则任以人力，任其力所能任也。自修则以道德。责人以人力，易偿也；自修以道德，难为也。难为则行高矣，易偿则求赡矣。夫夏后氏之璜不能无考，半圭曰章，夏后氏之珍玉也。考，瑕衅也。明月之珠不能无类，夜光之珠，有似月光，故曰明月。颜，盘，若丝之结颣也。然而天下宝之者，何也？其小恶不足妨大美也。今志人之所短，而志人之所修，而求得其贤乎天下，则难矣。夫百里奚之饭牛，伊尹之负鼎，伊尹负鼎俎，调五味，以干汤，卒为贤相。太公之鼓刀，太公，河内汲人。有屠、钩之困，卒为文王佐，翼武王伐纣也。宁戚之商歌，宁戚，卫人也，商旅於齐，宿郭门外，疾世商歌，以干桓公。〔桓公〕#5夜出迎客，闻之举以为大田。（其歌曲）［事〕#6在道应（说）〔训〕#7也。其美有存焉者矣。众人见其位之卑贱，事之洿辱，而不知其大略，以为不肖。及其为天子三公，而立为诸侯贤相，乃始信於异众也。信，知。夫发于鼎俎之间，伊尹。出于屠酤之肆，肆，列也。谓太公吕尚也。解于累绁之中，累绁，所以束缚人，谓管仲。兴于牛颔之下，兴，起也。谓百里奚也。颔，读合索之合。洗之以汤沐，祓之以爟火，立之于本朝之上，倚之于三公之位，爟火，取火於日之官也。周礼司爟掌行火之正令。火，所以祓除祥也。立，置也。本朝，国朝也。内不惭於国家，外不愧於诸侯，符势有以内合。内合於君。故未有功而知其贤者，尧之知舜；功成事立而知其贤者，市人之知舜也。为是释度数而求之於朝肆草莽之中，其失人也必多矣。为上自任耳目聪明以得贤人之故，不复用度量之术取人，而亟求贤於朝肆之列，草莽之中，失贤人必多矣，何言求贤。何则？能效其求，而不知其所以取人也。
　　夫物之相类者，世主之所乱惑也；嫌疑肖象者，众人之所眩耀。（床似象）〔肖象，似〕#8也嫌疑，谓白骨之肖象牙也，碧卢似玉，蛇床似麋芜也。故狠者类知而非知，狠者自用，像有知，非真知。愚者类仁而非仁，愚者不能断割，有似於仁，非真仁也。戆者类勇而非勇，戆者，不知畏危难，有似於勇，非真勇。使人之相去也，若玉之与石，美之与恶，则论人易矣。夫乱人者，芎藭之与稿本也、蛇床之与麋芜也，此皆相似。言其相类，但其芳臭不同，犹小人类君子，但其仁与不仁异也。故剑工或剑之似莫邪者，唯欧冶能名其种；欧冶，良工。玉工眩玉之似碧卢者，唯琦顿不失其情；碧卢，或云珷玞。猗顿，鲁之富人，能知玉理，不失其情也。暗主乱于奸臣小人之疑君子者，唯圣人能见微以知明。故蛇举首尺，而修短可知也；象见其牙，而大小可论也。薜烛庸子，见若狐甲於剑而利钝识
　　矣；薜，齐邑也。烛庸氏子，通利剑。臾儿、易牙、淄、渑之。水合者，尝一哈水（如）［而〕#9甘苦知矣。叟儿、易牙，皆齐之知味遗也。哈，口也。故圣人之论贤也，见其一行而贤不肖分矣。孔子辞廪丘，中不盗刀钩；禀丘，齐（已）［邑］#10，今属济阴，齐景公养孔子，以言未见从，道未得行，不欲虚禄，辞而不受，故不复利人刀钩也。许由让天子，终不利封侯。许由，罗者，阳成人。尧欲以天下与之，洗耳而不就，故曰不利於封侯也。故未尝灼而不敢握火者，见其有所烧也；未尝伤而不敢握刃者，见其有所害也。由此观之，见者可以论未发也，而观小节足以知大体矣。故论人之道，贵则观其所举，富则观其所施，穷则观其所不受，贱则观其所不为，贫则观其所不取。视其更难，以知其勇；动以喜乐，以观其守；委以财货，以论其人；振以恐惧，以知其节；则人情备矣。
　　古之善赏者，费少而劝众；赵襄二行之是。善罚者，刑省而奸禁；齐威王行之是也。善予者，用约而为德，秦穆公行之是。善取者，入多而无怨。齐桓公行之也。赵襄子围於晋阳，罢围而赏有功者五人，高赫为赏首。左右曰，晋阳之难，赫无大功，今为赏首，何也。智伯求地於赵襄子，不与，智伯率韩、魏以围之，三月不克，赵氏之臣张孟谈，潜与韩、魏通谋，反智伯而杀之，张孟谈之力也。故曰，高赫无大功也。襄子曰，晋阳之园，寡人社稷危，国家殆，群臣无不有骄侮之心、唯赫不失君臣之礼。故赏一人，而天下为忠之臣者莫不终忠於其君。此赏少而劝善者众也。齐威王设大鼎於庭中，而数无盐令曰，子之誉，日闻吾耳。察子之事，田野芜，仓廪虚，囹圄实，子以奸事我者也。乃烹之。齐以此三十二岁道路不拾遣。此刑省奸禁者也。秦穆公出游而车败，右服失马，服，中失马。野人得之。穆公追而及之岐山之阳，野人方屠而食之。穆公曰，夫食骏马之肉，而不还饮酒者，伤人。吾恐其伤汝等。徧饮而去之，处一年，与晋惠公为韩之战，处一年者，谓饮食肉人酒之明年也。晋惠公，夷吾倍秦纳己之赂，秦兴兵伐晋，战於晋地韩原也。晋师围穆公之车，梁由靡扣穆公之骖，获之。梁由靡，晋大夫。扣，犹牵也。将获穆公。食马肉者，三百余人，皆出死为穆公战於车下，遂克晋，虏惠公以归。此用约而为得者也。齐桓公将欲征伐，甲兵不足，令有重罪者出犀甲一戟，犀甲，取其坚也。戟，车戟也，长丈六尺。犀或作三，直出三甲也。有轻罪者赎以金分，轻，小。以金分，出金随罪轻重，有分两。讼而不胜者出一束箭。不胜，犹不直也。箭十二为束也。百姓皆说，乃矫箭为矢，治箭之笄好者也。铸金而为刃，刃，五刃也，刀、剑、矛、戟、矢也。以伐不义而征无道，遂霸天下。此入多而无怨者也。故圣人因民之所喜而劝善，因民之所恶以禁奸，故赏一人而天下誉之，罚一人而天下畏之。故至赏不费，赏当赏，不虚费。至刑不滥。刑当刑，不伤善。滥，读收敛之敛也。孔子诛少正卯而鲁国之邪塞，少正，官，卯，其名也。鲁之谄人。孔子相鲁七日，诛之於东观之下，刑不滥也。子产诛邓析，而郑国之奸禁，邓析，诡辩奸人之雄也。子产诛之，故奸止也。传曰，郑驷遄杀邓析而用其竹刑。邓析制刑，书之於竹，郑国用，不以人废言也。以近谕远，以小知大也。故圣人守约而治广者，此之谓。
　　天下莫易於为善，而莫难於为不善也。为善，静身无欲，信仁而已，（慎）〔顺〕#11其天性，故易。为不善，贪欲无厌，毁人自成，戾其天性，（欲）〔故〕#12难也。所谓为善者，静而无为也；所谓为不善者，躁而多欲也。适情辞，无所诱，或循性保真，无变於己，故曰为善易。越城郭，踰险塞，奸符节，盗管金，篡弒矫诬，非人之性也。奸，私，亦盗也。符节成信也，而盗取之。管，壮钥也。金，印封，亦所以为信也。固，闭藏也。篡弒，下谋上也。矫，擅作君命。诬，以恶覆人也。皆非人本所受天之善性也。故曰为不善难。今人所以犯囹圄之罪，而陷於刑戮之患者，由嗜欲无厌，不循度量之故也。何以知其然？天下县官法曰，发墓者诛，窃盗者刑，此执政之所司也。夫法令者罔其奸邪，勤率随其踪迹，勤者，问吏。率，大任也。无愚夫憃妇，皆知为奸之无脱也，犯禁之不得免也。然而不材子不胜其欲，蒙死亡之罪，而被刑戮之羞。蒙，冒。然而立秋之后，司寇之徒继踵於门，而死市之人血流於路。何则？惑於财利之得，而蔽於死亡之患也。夫今陈卒设兵，两军相当，将施令曰，斩首拜爵，而屈挠者要斩。然而队阶之卒皆不能前遂斩首之功，遂，成。而后被要斩之罪，是去恐死而就必死也。故利害之反，祸福之接，不可不审也。事或欲之，适足以失之，或避之，适足以就之。楚人有乘船而遇大风者，波至而自投於水，非不贪生，而畏死也，或於恐死而反忘生也。故人之嗜欲，亦犹此也。齐人有盗金者，当市繁之时，至掇而走，勒问其故曰，而盗金於市中，何也？繁，众也。勒，主问吏。故，犹意也。而，汝也。对曰，吾不见人，徒见金耳。志所欲，则忘其为矣。是故圣人审动静之变，而适受与之度，理好憎之情，和喜怒之节。夫动静得则患弗过也，受与适则罪弗累也，好憎理则忧弗近也，喜怒节则怨弗犯也。故达道之人，不苟得，不让福，其有弗弃，非其有弗索，常满而不溢，恒虚而易足。虚，无欲也。
　　今夫溜水足以缢壶榼，而江河不能实漏卮，故人心犹是也。自当以道术度量，食充虚，衣御寒，则足以养七尺之形矣。若无道术度量而以自俭约，则万乘之势不足以为尊，天下之富不足以为乐矣。谕若桀与纣，无道术度量，不得为匹夫，何尊乐之有乎。孙叔敖三去令尹而无忧色，爵禄不能累也。不以爵禄累其身也。荆佽非两蛟夹绕其船而志不动，怪物不能惊也。勇而不惑。圣人心平志易，精神内守，物莫足以惑之。夫醉者，俛入城门，以为七尺之闺也；超江、淮，以为寻常之沟也；酒浊其神也。怯者夜见立表以为鬼也，见寝石以为虎也，惧揜其气也。掩，夺。又况无天地之怪物乎。夫雌雄相接，阴阳相薄，羽者为雏鷇，毛者为驹犊，柔者为皮肉，坚者为齿角，人弗怪也；水生蠬蜃，山生金玉，人弗怪也；老槐生火，久血为磷，人弗怪也。血精在地，暴露百日则为磷，遥望炯炯，若燃火也。山出嘄阳，嘄阳，山精也。人形，长大，面黑色，身有毛，若反踵，见人而笑。水生罔象，水之精也，国语曰，龙，罔象也。木生毕方，木之精也。状如乌，青色，赤脚，一足，不食五谷也。井生坟羊，土之精也，鲁季子穿井，获土缶，其中有羊也。人怪之，闻见鲜而识物浅也。天下之怪物，圣人之所独见；利害之反覆，知者之所独明达也。同异嫌疑者，世俗之所眩惑也。夫见不可布於海内，闻不可明於百姓，是故因鬼神机祥而为之立禁，机祥，吉凶。禁，戒。总形推类而为之变象。何以知其然也？世俗言曰：飨大高者而彘为上牲，大高，祖。一曰上帝。葬死人者裘不可以藏，相戏以刃者太祖軵其肘，軵，挤也。读近茸，急察言之。枕户橉而卧者鬼神蟅其首。此皆不着於法令而圣人之所不口传也。夫飨大高而氦为上牲者，非彘能贤於野兽麋鹿也，而神明独飨之，何也？以为彘者，家人所常畜而易得之物也，故因其便以尊之。裘不可以藏者，非能其绨绵曼帛温暖於身也，世以为裘者，难得贵贾之物也，曼帛，细帛也。裘狐之属也。故曰贵贾之物。而可传於后世，无益於死者，而足以养生，故因其资以詟之。资，用也。詟，忌恐。相戏以刃太祖軵其肘者，夫以刃相戏必为过失，过失相伤，其患必大，无涉血之仇争忿斗，而以小事自内於刑戮，愚者所不知忌也，故因太祖以累其心。累，恐。枕户橉而卧鬼神履其首者，使鬼神能玄化，则不待户牖之行，若循虚而出入，则亦无能履也，虚，孔窍也。夫户牖者，风气之所从往来，而风气者，阴阳粗捔者也。离者必病，离，遭。故托鬼神以伸诫之也。凡此之属，皆不可胜着於书策竹帛而藏於官府者也，故以机祥明之。为愚者之不知其害，乃借鬼神之威以声其教，所由来者远矣。而愚者以为机祥，而狠者以为非，唯有道者能通其志。今世之祭井灶、门户，箕帚、臼杵者，非以其神为能飨之也，恃赖其德，烦苦之无已也。是故以时见其德，所以不忘其功也。
　　触石而出，肤寸而合，不崇朝而雨天下者，唯太山。崇，终也。日旦至食时为终朝也。赤地三年而不绝流，泽及百里而润草木者，唯江河也。是以天子秩而祭之。故马免人於难者，其死也葬之，牛，其死也，葬以大车为荐。牛马有功犹不可忘，又死人乎。此圣人所以重仁袭恩。袭，亦重累。故炎帝於火，死而为灶；炎帝，神农以火德王天下，死托祀於灶神。禹劳天下，死为社；劳力，谓天下治水之功也，托祀於后土之神。后稷作稼穑，而死为稷；稷，周弃也。羿除天下之害，死而为宗布。此鬼神之所以立。羿，古之诸侯。河伯溺杀人，羿射其左目。风伯坏人屋室，羿射中其膝。又课九婴，窫寙之属，有功於天下，故死托於宗布。祭田为宗布，谓出也。一曰，今人室中所祀之宗布是也。或曰，司命傍布也。此尧时羿。非有穷后羿。北楚有任侠者，其子孙数谏而止之，不听也。县有贼，大搜其庐，事果发觉，夜惊而走，追，道及之，其所施德者皆为之战，得兔而遂反，语其子曰，汝数止吾为侠，今有难，果赖而兔身。而谏我，不可用也。所以知免於难，而不知所以无难。论事如此，岂不惑哉。宋人有嫁子者，告其子曰，嫁未必成也，有如出，不可不私藏。私藏而富，其於以复嫁易。其子听父之计，窃而藏之。君公之其盗也，逐而去之。其父不自非也，而反得其计。知为出藏财，而不知藏财所以出也。为论如此，岂不勃哉。今夫僦载者，救车之任，极一牛之力，为轴之折也，有如辕轴其上以为造，不知轴辕之趣轴折也。楚王之佩玦而遂菟，为走而破其玦也，因佩两玦以为之豫，两玦相触，破乃逾疾。乱国之治，有似於此。夫鸱目大而睡不若鼠，蚈足众而走不若蛇，物固有大不若小，众不若少者。及至夫强之弱，弱之强，危之安，存之亡也，非圣人，孰能观之。大小尊卑，未足以论也，唯道之在者为贵。何以明之？天子处於郊亭，则九卿趋，大夫走，坐者伏，倚者齐。当此之时，明堂太庙，悬冠解剑，缓带而寝。非郊亭大而庙堂狭小也，至尊居之也。天道之贵也，非特天子之为尊也，所在而众仰之。夫蛰虫鹊巢，皆向天一者，至和在焉尔。帝者诚能包禀道，合至和，则禽兽草木莫不被其泽矣，而说兆民乎。
　　淮南鸿烈解卷之二十竟
　　#1『战』，『言』字之误，据集解本改。
　　#2『死』字脱，据集解本补。
　　#3『生』字脱，据集解本补。
　　#4『故』字脱，据集解本补。
　　#5『桓公』二字脱，据集解本补。
　　#6『其歌曲』庄本作，『事』字，集解从之。
　　#7『说』庄本及集解作，『训』字。
　　#8『床似象』当作『肖象，似』，据集解本改。
　　#9『如』，『而』字之误。据集解本改。
　　#10『已』，『邑』字之误，据集解本改。
　　#11『慎』，『顺』字之误，据集解本改。
　　#12『欲』，『故』字之误，据集解本改。

　　淮南鸿烈解卷之二十一
　　太尉祭酒臣许慎记上
　　诠言训
　　诠，就也。就万物之指以言其微，事之所谓，道之所依也。
　　洞同天地，浑沌为朴，未造而成物，谓之太一。太一，元神，总万物者。同出於一，所为各异，有鸟、有鱼、有兽，谓之分物。方以类别，物以群分，性命不同，皆形於有。隔而不通，分而为万物，莫能及宗，谓及己之性宗，同於洞同。故动而为之生，死而谓之穷。皆为物矣，非不物而物物者也，不物之物，恍惚虚无。物物者亡乎万物之中。物物者，造万物者也。此不在万物之中也。
　　稽古太初，人生於无，形於有，有形而制於物。能反其所生，若未有形，谓之真人。真人者，未始分於太一者也。圣人不以名尸，尸，主。不为谋府，不为事任，不为智主，藏无形，行无迹，游无朕。朕，兆。不为福先，不为祸始。保於虚无，动於不得已。欲福者或为祸，欲利者或离害。故无为而宁者，失其所以宁则危；无事而治者，失其所以治则乱。星列於天而明，故人指之；义列於德而见，故人视之。人之所指，动则有章；人之所视，行则有迹。动有章财词，行有迹则议，故圣人揜明於不刑，藏迹於无为。王子庆忌死於剑，王子庆忌者，吴王僚之弟子。阖闾弒僚，庆忌勇健，亡在郑。阖闾畏之，使要离刺庆忌也。羿死於桃棓，棓，大杖，以桃木为之，以击杀羿。犹是已来，鬼畏桃也。子路菹於卫，苏秦死於口。苏秦好说，为齐所杀。人莫不贵其所有，而贱其所短，然而皆溺其所贵，而极其所贱，所贵者有形，所贱者无朕也。故虎豹之强来射，猿狖之捷来措。人能贵其所贱，贱其所贵，可与言至论矣。自信者不可以诽誉迁也，知足者不可以势利诱也，故通性之情者，不务性之所无以为；人性之无以为者，不务也。通命之情者，不忧命之所无奈何；通於道者，物莫不足滑其调。
　　詹何曰，未尝闻身治而国乱者也，未尝闻身乱而国治者也。矩不正，不可以为方，规不正，不可以为员。身者，事之规矩也，未闻枉己而能正人者也。原天命，治心术，理好憎，适情性，则治道通矣。原天命则不惑祸福，治心术则不妄喜怒，理好憎则不贪无用，适情性则欲不过节。不惑祸福则动静循理，不妄喜怒则赏罚不阿，不贪无用则不以欲用害性，欲不过节则养性知足。凡此四者，弗求於外，弗假於人，反己而得矣。天下不可以智为也，不可以慧识也，不可以事治也，不可以仁附也，不可以强胜也。五者，皆人才也，德不盛，不能成一焉。德立则五无殆，五见则德无位矣。五事皆见，而德无所立位。故得道则愚者有余，失道则智者不足。度水而无游数，虽强必沉；有游数，虽赢必遂；又况托於舟航之上乎。为治之本，务在於安民。安民之本，在於足用。足用之本，在於勿夺时。勿夺时之本，在於省事。省事之本，在於节欲。节欲之本，在於反性。反性之本，在於去载。去浮华，载於亡者也。去载则虚，虚则平。平者，道之素也；虚者，道之舍也。能有天下者，必不失其国；能有其国者，必不丧其家；能治其家者，必不遗其身；能修其身者，必不忘其心；能原其心者，必不亏其性；能全其性者，必不惑於道。故广成子曰，慎守而内，周闭而外，广成子，黄帝时人也。多知为败，毋视毋听。抱神以静，形将自正。不得之己而能知彼者，未之有也。故易曰，括囊，无咎无誉。能成霸王者，必得胜者也；能胜敌者，必强者也；能强者，必用人力者也；能用人力者，必得人心也；能得人心者，必自得者也；能自得者，必柔弱也。强胜不若己者，至於与同则格；言人力能与己力一也，己以强加之，则战格也。柔胜出於己者，其力不可度。故能以众不胜成大胜者，唯圣人能之。善游者，不学刺舟而便用之；劲筋者，不学骑马而便居之。轻天下者，身不累於物，故能处之。
　　泰王亶父处邠，狄人攻之，事之以皮币珠玉而不听，乃谢耆老而徙岐周，百姓携幼扶老而从之，遂成国焉。推此意，四世而有天下，不亦宜乎。四世，太王、王季、文王、武王。无以天下为者，必能治天下者。霜雪雨露，生杀万物，天无为焉，犹之贵天也，厌文搔法，厌，持也。搔，劳也。治官理民者，有司也，君无事焉，犹尊君也。辟地垦草者，后稷也；决河浚江者，禹也；听狱制中者，皋陶也；有圣名者，尧也。故得道以御者，身虽无能，必使能者为己用。不得其道，伎艺虽多，未有益也。方船济乎江，有虚船从一方来，触而覆之，虽有忮心，必无怨色。有一人在其中，一张之，一谓歙之。持舟楫者为近岸为敛，远岸为张也。再三呼而不应，必以丑声随其后。向不怒而今怒，向虚而今实也。人能虚己以游於世，孰能訾之。释道而任智者必危，弃数而用才者必困。有以欲多而亡者，未有以无欲而危者也。有以欲治而乱者，未有以守常而失者也。故智不足免患，愚不足以至於失宁。守其分，循其理，失之不忧，得之不喜，故成者非所为也，得者非所求也。入者有受而无取，出者有授而无予，因春而生，因秋而杀，所生者弗德，所杀者非怨，则几於道也。圣人不为可非之行，不憎人之非己也。修足誉之德，不求人之誉己也。不能使祸不至，信己之不迎也。不能使福必来，信己之不攘也。攘，却。祸之至也，非其求所生，故穷而不忧。福之至，非其求所成，故通而弗矜。矜，自伐其功也。知祸福之制不在於己也，故闲居而乐，无为而治。圣人守其所以有，不求其所未得。求其所无，则所有者亡矣。修其所有，则所欲者至。故用兵者，先为不可胜，以待敌之可胜也；治国者，先为不可夺，以待敌之可夺也。舜修之历山而海内从化，文王修之岐周而天下移风。使舜趋天下之利，而忘修己之道，身犹弗能保，何尺地之有。故治未固於不乱，治不乱之道尚未牢固也。而事为治者，必危；行未固於无非，而急求名者，必锉也。福莫大无祸，利莫美不丧。动之为物，不损则益，动，有为也。不成则毁，不利则病，皆险也，险，言危难险不可行。道之者危。故秦胜乎戎而败乎殽，秦穆公胜西戎，为晋所败於殽。楚胜乎诸夏而败乎栢莒。楚昭王服诸夏，而吴败之栢莒。故道不可以劝而就利者，而可以宁避害者。故常无祸，不常有福，常无罪，不常有功。圣人无思虑，无设储，来者弗迎，去者弗将，将，送。人虽东西南北，独立中央。故处众枉之中，不失其直；天下皆流，独不离其坛城。故不为善，不避丑，遵天之道；不为始，不专己、修天之理。不豫谋，不弃时，与天为期。不求得，不辞福，从天之则。不求所无，不失所得，内无旁祸，外无旁福。祸福不生，安有人贼。为善则观，众人之所观也。为不善则议。观则生贵，议则生患。故道术不可以进而求名，而可以退而修身。不可以得利，而可以离害。故圣人不以行求名，不以智见誉，法修自然，己无所与。虑不胜数，行不胜德，事不胜道。为者有不成，求者有不得。人有穷，而道无不通，与道争则凶。故诗曰，弗识弗知，顺帝之则。
　　有智而无为，与无智者同道；有能而无事，与无能者同德。其智也，告之者至，然后觉其动也，使之者至，然后觉其为也。有智若无智，有能若无能，道理为正也。故功盖天下，不施其美；泽及后世，不有其名；道理通而人伪灭也。名与道不两明，人受名则道不用，道胜人则名息矣。道与人竞长。章人者，息道者也。章，明也。息，止也。人章道息，则危不远矣。故世有圣名，则衰之日至矣。欲尸名者必为善，欲为善者必生事，事生则释公而就私，货数而任己。欲见誉於为善，而立名於为质，则治不修故，而事不须时。治不修故，则多责；事不须时，则无功。责多功鲜，无以塞之，则妄发而邀当，妄为而要中。功之成也，不足更责；更，偿。事之败也，不足以弊身。故重为善若重为非，而几於道矣。天下非无信士也，临货分财必探筹而定分，捉筹。以为有心者之於平，不若无心者。天下非无廉士也，然而守重宝者，必关户而全封，以为有欲者之於廉，不若无欲者也。人举其疵则怨人，举说己之疵，则怨之。鉴见其丑则善鉴。鉴，镜也。镜见人之好丑，以为善镜也。人能接物而不与己焉，则免於累矣。而不与己，若镜人形而不有好憎也。
　　公孙龙柴於辞而货名，公孙龙，以白马非马，冰不寒，炭不热〔为论〕#1，故曰货也。邓析巧辩而乱法，邓析教郑人以讼，讼不俱回，子产诛之也。苏秦善说而亡苏秦死於齐也。国。由其道则善无章，修其理则巧无名。故以巧斗力者，始於阳，常卒於阴；言知巧之所施，始之於阳，善终於阴恶也。以慧治国者，始於治，常卒於乱。使水流下，孰弗能治；激而上之，非巧不能。故文胜则质揜，邪巧则正塞之也。德可以自修，而不可以使人暴；道可以自治，而不可以使人乱。虽有贤圣之宝，不遇暴乱之世、可以全身，（未而）〔而未〕#2可以霸王也。汤武之王也，遇桀、纣之暴也。桀、纣非以汤、武之贤暴也，汤、武遭桀、纣之暴而王也。故虽贤王，必待遇。遇者，能遭於时而得之也，非知能所求而成也。君子修行而使善无名，布施而使仁无章，故士行善而不知善之所由来。民瞻利而不知利之所由出，故无为而自治。善有章则士争名，利有本则民争功，二争者生，虽有贤者，弗能治。故圣人揜迹於为善，而息名於为仁也。外交而为援，事大而为安，不若内治而待时。凡事人者，非以宝币，必以卑辞。事以玉帛，则货殚而欲不餍；卑体婉辞，则谕说而交不结；约束誓盟，则约定而反无日，反，（皆）［背］#3叛也。虽割国之锱锤以事人，六两曰锱，倍锱曰锤。而无自恃之道，不足以为全。若诚外释交之策，而慎修其境内之事，尽其地力以多其积，厉其民死以牢其城，上下一心，君臣同志，与之守社稷，敦死而民弗离，则为民者不伐无罪，而为利者不攻难胜，此必全之道也。民有道所同道，有法所同守，民凡所道行者同道，而法度有所共守也。为义之不能相固，威之不能相必也，故立君以一民。君执一则治，无常则乱。君道者，非所以为也，所以无为也。何谓无为？智者不以位为事，勇者不以位为暴，仁者不以位为患，可谓无为矣。夫无为，则得於一也。一也者，万物之本也，无敌之道也。凡人之性，少则猖狂，壮则暴强，老则好利。一身之身既数既变矣，又况君数易法，国数易君。人以其位通其好憎，下之径衢不可胜理，故君失一则乱，甚於无君之时。故诗曰，不愆不忘，率由旧章。此之谓也。
　　君好智，则倍时而任己，弃数而用虑。天下之物博而智浅，以浅澹博，未有能者也。独任其智，失必多矣。故好智，穷术也；好勇，则轻敌而简备，自偩而辞助。自负，自恃。辞助，不受傍人之助。一人之力以围强敌，不杖众多而专用身才，必不堪也。故好勇，危术也。好与，则无定分。上之分不定，则下之望无止。若多赋敛，实府库，则与民为雠。少取多与，数未之有也。故好与，来怨之道也。仁智勇力，人之美才也，而莫足以治天下。由此观之，贤能之不足任也，而道术之可修明矣。圣人胜心。心者，欲之所生也。圣人止欲，故胜其心，而以百姓为心也。众人胜欲。心欲之，而能胜止也。
　　君子行正气，小人行邪气，内便於性，外合於义，循理而动，不击於物者，正气也。推於滋味，淫於声色，发於喜怒，不顾后患者，邪气也。邪与正相伤，欲与性相害，不可两立。一值一废，故圣人损欲而从事於性。目好色，耳好声，口好味，接而说之。不知利害嗜欲也，食之不宁於体，听之不合於道，视而不便於性，三宫交争，三宫，三关，谓食、视、听。以义为制者，心也。割痤疽非不痛也，饮毒药非不苦也，然而为之者，便於身也。渴而饮水，非不快也，饥而大飧，非不瞻也，然而弗为者，害於性也。此四者，耳目鼻口不知所取去，心为之制，各得其所。由是观之，欲之不可胜，明矣。凡治身养性，节寝处，适饮食，和喜怒，便动静，内在己者得，而邪气因而不生，岂若忧瘕疵之与痤疽之发，而豫备之哉。夫函牛之鼎沸而蝇蚋弗敢入，函牛，受一牛之鼎也。昆山之玉瑱昆山，昆仑也。瑱，式也。而尘垢弗能污也。圣人无去之心而心无丑，无取之美而美不失。故祭祀思亲不求福，飨宾修敬不思德，唯弗求者能有之。言不求而所求至也。处尊位者，以有公道而无私说，故称尊焉，不称贤也；有大地者，以有常术而无钤谋，故称平焉，不称智也。内无暴事以离怨於百姓，外无贤行以见忌於诸侯，上下之礼，袭而不离，而为论者莫然不见所观焉，此所谓藏无形者。非藏无形，孰能形。形，形而言之，筮见也。三代之所道者，因也。故禹决江河，因水也，后稷播种树谷，因地也；汤武平暴乱，因时也。故天下可得而不可取也，不可强取。霸王可受而不可求也。在智则人与之讼，在力则人与之争。未有使人无智者，言己不能使适国遇而无智也。有使人不能用其智於己者。使人之智不能於己。未有使人无力者也，有使人不能施其力於己者也。此两者，常在久见。故君贤不见，诸侯不备，不肖不见，则百姓不怨。百姓不怨，则民用可得；诸侯弗备，则天下之时可承。若汤、武承桀，纣而起。事所与众同也，功所与时成也，圣人无焉。故老子曰，虎无所措其爪，兕无所措其角。盖谓此也。
　　鼓不灭於声，故能有声；镜不没於形，故能有形。金石有声，弗叩弗鸣；管萧有音，弗吹无声。圣人内藏，不为物先倡，事来而制，物至而应。饰其外者伤其内，失其情者害其神，见其文者蔽其质。无须臾忘为质者，必困於性。常思为质，不修自然，则性困也。百步之中不忘其容者，必累其形。故羽翼美者伤骨骸，鹄应一举千里，则形如尘芳，以其翮美也。枝叶美者害根茎，能两美者，天下无之也。天有明，不忧民之晦也，百姓穿户凿牖，自取照焉。地有财，不忧民之贫也，百姓伐木芟草，自取富焉。至德道者若丘山，块然不动，行者以为期也。行道之人，指以为期，趋至。直己而足物，己，己山也。言山特自生万物以足百姓，不为百姓故生之。不为赣，用之者尔不受其德，故宁而能（文）〔 久〕#4。天地无予也，故无夺也；日月无德也，故无怨也。喜得者必多怨，喜予者必喜夺。唯灭迹於无为，而随天地自然者，唯能胜理理，事理，情欲也。胜理去之。而为受名，名兴则道行，道行则人无位矣。故誉生则毁随之，善见则怨从之。利则为害始，福则为祸先。唯不求利者为无害，唯不求福者为无祸。侯而求霸者必失其侯，霸而求王者必丧其霸。故国以全为常，霸王其寄也；身以生为常，富贵其寄也。能不以天下伤其国，而不以国害其身者，焉可以托天下也。言不贪天下之利，故可以天下托也。不知道者，释其所已有，而求其所未得也。苦心愁虑以行曲，故福至则喜，祸至则怖，神劳於谋，智遽於事，祸福萌生，终身不悔，己之所生，乃反愁人。祸福皆生於己，非旁人也。不喜则忧，中未尝平，持无所监，谓之狂生。时无所监，所监者非玄德，故为狂生。
　　人主好仁，则无功者赏，有罪者释。好刑，则有功者废，无罪者诛。及无好者，诛而无怨，施而不德，放准循绳，身无与事，若天若地，何不覆载。故合而舍之者君也，制而诛之者法也，民已受诛，怨无所灭，谓之道。道胜，则人无事矣。圣人、无屈奇之服，屈，短。奇，长也。服之不中，身之灾也。无瑰异之行，服不视，其所服，众不观视也。行不观，言不议，通而不华，穷而不慑，荣而不显，隐而不穷，异而不见怪，容不与众同，无以名之，此之谓大通。升降揖让，趋翔周游，不得已而为也，非性所有於身，情无符检，情无符检，非所乐也。行所不得已之事，揖让者，不得已而为。而不解构耳，岂加故焉哉。岂故者，遭时宜而制礼，非故为。故不得已而歌者，不事为悲；不得已而舞者，不矜为丽。歌舞而不事为悲丽者，皆无有根心者。中无根心，强为悲丽。善博者不欲牟，博其棋，不伤为谋也。不恐不胜，平心定意，捉得其齐，齐，得其适。行由其理，虽不必胜，得筹必多。何则？胜在於数，不在於欲。欲胜也。駎者不贪最先，駎，竞骊也。不恐独后，缓急调乎手，御心调乎马，虽不能必先哉，马力必尽矣。何则？先在於数，而不在於欲也。是故灭欲则数胜，弃智则道立矣。贾多端则贫，工多技则穷，心不一也。故木之大者害其条，水之大者害其深。有智而无术，虽钻之不通；虽有智慧，钻之弥牢，无术，不能达也。有百枝而无一道，虽得之弗能守。故诗曰，淑人君子，其仪一也，心如结也。君子其结於一乎。
　　舜弹五弦之琴，古琴五弦，至周有七律，增为七弦也。而歌南风之诗，南风，恺乐之风。以治天下。周公散臑不收於前，臑，前肩之美也。钟鼓不解於县，以辅成王而海内平。匹夫百亩一守，百亩之田，一夫一妇守也。不遑启处，遑，暇。启，开。无所移之也。以一人兼听天下，日有余而治不足，使人为之也。处尊位者如尸，守官者如祝宰。尸虽能剥狗烧彘，弗为也，弗能亏；尸不能治狗事，不亏也。俎豆之列次，黍稷之先后，虽知弗教也，弗能无害也。不能祝者，不可以为祝，无害於为尸；无害者，可以为尸也。不能御者，不以为仆，无害於为佐。佐，君位也。故位愈尊而身愈佚，身愈大而事愈少。譬如张琴，小弦虽急，大弦必缓。无为者，道之体也，执后者，道之容也。无为制有为，术也。执后之制先，数也。放於术则强，审於数则宁。今与人弁氏之（譬）［璧〕#5未受者，先也；求而致之，虽怨不逆者，后也。三人同舍，二人相争，争者各自以为直，不能相听，一人虽愚，必从旁而决之，非以智，不争也。两人相斗，一羸在侧，羸，劣人也。助一人则胜，救一人则免，斗者虽强，必制一骡，非以勇也，以不斗也。由此观之，后之制先，静之胜躁，数也。倍道弃数，以求苟遇，变常易故，以知要庶，遇则自非，中则以为候，暗行缪改，终身不寤，此之谓狂。有滑则诎，有福则羸，有过则悔，有功则矜，遂不知反，此谓狂人。员之中规；方之中矩，行成兽，有谓古礼执羔麋鹿，取其跪乳，群而不党。止成文，文谓威仪文采。可以将少，而不可以将众。蓼菜成行，蓼菜小，皆有行列也。瓶瓯有堤，堤，瓶瓯下安也。量粟而舂，数米而炊，可以治家，而不可以治国。涤杯而食，洗爵而饮，院而后馈，馈，进食也。可以养家老，而不可以飨三军。非易不可以治大，非简不可以合众。大乐必易，大礼必简。易故能天，简故能地。大乐无怨，大礼不责，四海之内，莫不系统，故能帝也。心有忧者，筐床衽席弗能安也，衽，柔弱也。菰饭犓牛弗能甘也，菰，凋胡也。琴瑟鸣竽弗能乐也。患解忧除，然后食甘寝宁，居安游乐。由是观之，（性）〔生〕#6有以乐也，死有以哀也。今务益性之所不能乐，而以害性之所以乐，故虽富有天下，贵为天子，而不免为哀之人。
　　凡人之性，乐恬而憎悯，悯，忧有所在也。乐佚而憎劳。心常无欲，可谓恬矣；形常无事，可谓佚矣。游心於恬，舍形放佚，以俟天命，自乐於内，无急於外，虽天下之大，不足以易其一槩，日月庾而无溉於志，庾，隐也。溉，灌也。己自隐藏，不以他欲灌其志也。故虽贱如贵，虽贫如富，大道无形，大仁无亲，大辩无声，大廉不嗛，大勇不矜，五者无弃，而几乡方矣。方，道也。庶几乡於道。军多令则乱，酒多约则辩。乱则降北，辩则相贼。故始於都者常大於鄙，始於乐者常大於悲，其作始简者，其终本必调。今有美酒嘉肴以相飨，卑体婉辞以接之，欲以合欢，争盈爵之间爵所以饮，争满不满之间。反生斗。斗而相伤，三族结怨，反其所憎，此酒之败也。诗之失僻，诗者，衰世之风也，故邪而以之正。人失其正，则入於邪。乐之失刺，乡饮酒之乐歌鹿鸣，鹿鸣之作，君有酒肴，不召其臣，臣怨而刺上者非也。礼之失责，礼无往不复，有施於人则责之。征音非无羽声也，羽音非无征声也，五音莫不有声，而以征羽定名者，以胜者也。征音之中有羽声，而以征音名之者，羽音征以着言者也。故仁义智勇，圣人之所备有也，然而皆立一名者，亡一名，谓仁义智勇兼以圣人之言。言其大者也。阳气起於东北，尽於西南；阴气起於西南，尽於东北。阴阳之始，皆调适相似，日长其类，以侵相远，言阳气自大寒日月长温，以致大热，与大寒相远也。或热焦沙，或寒凝水，故圣人谨慎其所积。水出於山而入於海，稼生於野而藏於廪，见所始则知终矣。席之先雚蕈，席之先所从生，出於雚与蕈苇也。樽之上玄（樽）〔酒〕#7，樽，酒器，所尊者玄水。俎之先生鱼，祭俎上肴以生鱼也。豆之行泰羹，木豆，谓之豆，所盛大羹，不调五味。此皆不快於耳目，不适於口腹，而先王贵之，贵之，所祭宗庙。先本而后末。圣人之接物，千变万轸，必有不化而应化者。
　　夫寒之与暖相反，大寒地坼水凝，火弗为衰其暑；大热铄石流金，火弗为益其烈。寒暑之变，无损益於己，质有之也。言人质不可变於火。圣常后而不先，常应而不唱；不进而求，不退而让；随时三年，时去我先；去时三年，时在我后；无去无就，中立其所。天道无亲，唯德是与。有道者，不失时与人；失时，失其时。非失其时以与人。无道者，失於时而取人。直己而待命，〔时〕#8之（去）〔至〕#9不可迎而反也，要遮而求合，时之去不可追而援也。故不曰我无以为而天下远，不曰我不欲而天下不至。古之存己者，乐德而忘贱，故名不动志；不以名移志也。乐道而忘贫，故利不动心，名利充天下，〔不〕#10足以概志，故兼而能乐，静而能澹。故其身治者，可与言道矣。自身以上於荒芒尔远矣。身以上，从己生以前至於荒芒。荒芒，上古时也，故远矣。自死而天地无穷尔滔矣，从己身死之后，至天地无穷。滔，曼长也。以数杂之寿，杂，匝也。人生子，从子至亥为一匝。忧天下之乱，犹忧河水之少，泣而益之也。龟三千岁，龟吐故纳新，故寿三千岁。浮游不过三日，浮游，渠略也。生三日死也。以浮游而为龟忧养生之具，人必笑之矣。故不忧天下之乱，而乐其身之治也，可与言道矣。君子为善不能使富必来，不为非而不能使祸无至。福之至也，非其所求，故不伐其功。祸之来也，非其所生，故不悔其行。内修极极，中。而横祸至者，皆天也，非人也。故中心常恬漠，累积其德；狗吠而不惊，自信其情。故知道者不惑，知命者不忧。万乘之主卒，葬其骸於旷野之中，祀其鬼神於明堂之上，庙之中，谓之明堂也。神贵於形也。以人神在堂，而形骸在野。故神制则形从，神制，谓情也。情欲使不作也，而形体从心以合。形胜则神穷。形胜，谓人体躁动胜其精神，神穷而去也。聪明虽用，必反诸神，聪明虽用，於内以守。明神安而身全。谓之太冲。冲，调也。
　　淮南鸿烈解卷之二十一竟
　　#1『为论』二字脱，据集解本补。『货』他本并作『贸』。
　　#2『未而』，当为『而未』，据集解本改。
　　#3『皆』，『背』字之误，据集解本改。
　　#4『文』，集解本作『久』。
　　#5『氏』义本原误『民』，『譬』，『璧』字之误，并据集解本改。
　　#6『性』，集解本作『生』。
　　#7『樽』，集解本作『酒』。
　　#8『时』字脱，据集解本补。
　　#9『去』，『至』字之误。据集解本改。
　　#10『不』字脱，据集解本补。

　　淮南鸿烈解卷之二十二
　　太尉祭酒臣许慎记上
　　兵略训
　　兵，防也，防乱之萌，皆在略谋，解喻至论用师之意也。
　　古之用兵者，非利土壤之广而贪金玉之略，略，获得也。将以存亡继绝，平天下之乱，而除万民之害也。凡有血气之虫，含牙带角，前爪后距，有角者触，有齿者噬，有毒者螫，有蹄者趹，喜而相戏，怒而相害，天之性也。人有衣食之情，而物弗能足也，故群居杂处，分不均，求不赡，则争。争则强胁弱而勇侵怯，人无筋骨之强，爪牙之利，故割革而为甲，烁铁而为刃，贪昧饕餮之人，残贼天下，万人搔动，莫宁其所有。圣人勃然而起，乃讨强暴，平乱世，夷险除秽，以浊为清，以危为宁，故不得不中绝。中绝，谓若殷王中相绝灭。兵之所由来者远矣。黄帝尝与炎帝战矣，炎帝，神农之末世也。与黄帝战於阪泉，黄帝灭之。颛顼尝与共工争矣。共工与颛顼争为帝，触不周山。故黄帝战於涿鹿之野，黄帝与蚩尤战於涿鹿，涿鹿在上谷。尧战於丹水之浦，尧以楚伯受命，灭不义於丹水。丹水在南阳。舜伐有苗，有苗，三苗。启攻有扈。禹之子启伐有扈於甘。甘在右扶风郡。自五帝而弗能偃也，又况衰世乎。
　　夫兵者，所以禁暴讨乱也。炎帝为火灾，故黄帝擒之；共工为水害，故颛顼诛之。教之以道，导之以德，而不听，则临之以威武。临之威武而不从，则制之以兵革。故圣人之用兵也，若栉发耨苗，所去者少，而所利者多。杀无罪之民，而养无义之君，害莫大焉。殚天下之财，而赡一人之欲，祸莫深焉。使夏桀、殷纣有害於民而立被其患，不至於为炮烙。晋厉、宋康行一不义而身死国亡，不至於侵夺为暴。此四君者，皆有小过而莫之（计）〔讨〕#1也，故至於攘天下，攘，乱。害百姓，肆一人之邪，而长海内之祸，此大论之所不取也。所为立君者，以禁暴讨乱也。今乘万民之力，而反为残贱，是为虎傅翼，曷为弗除。夫畜池鱼者必去猵獭，猵獭之类。养禽兽者也必去豺狼，又凡治人乎。
　　故霸王之兵，以论虑之，以策图之，以义扶之，非以亡存也，将以存亡也。故闻敌国之君有加虐於民者，则举兵而临其境，责之以不义，刺之以过行。兵至其郊，乃令军师曰，无伐树木，毋扣坟墓，毋塾五谷，爇，烧。毋焚积聚，毋捕民虏，毋收六畜。乃发号施令〔曰〕#2，其国之君傲天侮鬼，决狱不辜，杀戮无罪，此天之所以诛也，民之所以仇也。兵之来也，以废不义而复有德也。有逆天之道，帅民之贼者，身死族灭。以家听者，禄以家。以里听者，赏以里。以乡听者，封以乡。以县听者，侯以县。克国不及其民，废其君而易其政，尊其秀士而显其贤良，振其孤寡，恤其贫穷，出其囹圄，赏其有功。百姓开门而待之，淅米而储之，淅，渍。恐其不来也。此汤、武之所以致王，而齐桓、晋文之所以成霸也。故君为无道，民之思兵也，若旱而望雨，渴而求饮，夫有谁与交兵接刃乎。故义兵之至也，至於不战而止。
　　晚世之兵，君虽无道，莫不设渠堑，传堞而守，传，守也。堞，城上女墙。攻者非以禁暴除害也，欲以侵地广壤也。是故至於伏尸流血，相支以日，而霸王之功不世出者，自为之故也。夫为地战者不能成其王，为身战者不能立其功。举事以为人者众助之，举事以自为者众去之。众之所助，虽弱必强；众之所去，虽大必亡。兵失道而弱，得道而强；将失道而拙，得道而工；国得道而存，失道而亡。
　　所谓道者，体圆而法方，背阴而抱阳，左柔而右刚，履幽而戴明，变化无常，得一之原，以应无方，是谓神明。夫圆者，天也；方者，地也。天圆而无端，故不可得而观；地方而无垠，故莫能窥其门。天化育而无形象，地出长而无计量，浑浑沉沉，孰知其藏，凡物有朕，唯道无朕。言万物可朕也，而道不可朕也。所以无朕者，以其无常形势也。轮转而无穷，象日月之行，若春秋有代谢，若日月有昼夜终而复始，明而复晦，莫能得其纪。制刑而无刑，故功可成；物物而不物，故胜而不屈。刑，兵之极也，至於无刑，可谓极之矣。是故大兵无创，与鬼神通，五兵不厉，天下莫之败当。建鼓不出库，诸侯莫不慑□沮胆其处。故庙战者帝，神化者王。所谓庙战者，法天道也；神化者，法四时也。修政於境内而远方慕其德；制胜於未战而诸侯服其威，内政治也。
　　古得道者，静而法天地，动而顺日月，喜怒而合四时，叫呼而比雷霆，音气不戾八风，诎伸不获五度。获，误也。五度，五行也。下至介鳞，上及毛羽，修修叶贯，万物百族，由本至末，莫不有序。是故入小而不偪，偪，迫。处大而不窕，浸乎金石，润乎草木，宇中六合，振毫之末，或曰，宇中，四宇也。六合，六合内。莫不顺比。道之浸洽，滒淖纤微，无所不在，是以胜权多也。夫射，仪度不得，则格的不中。格，射之椹质也。的，射准也。骥，一节不用，而千里不至。夫战而不胜者，非鼓之日也。鼓之日，谓陈兵击鼓闻之日。素行无刑久矣。故得道之兵，车不发轫，轫，车不支。骑不被鞍，鼓不振尘，旗不解卷，卷，束也。甲不离矢，刃不尝血，朝不易位，贾不去肆，农不离野，招义而责之，大国必朝，小城必下。因民之欲，乘民之力而为之，去残除贼也。故同利相死，同情相成，同欲相助。顺道而动，天下为向；因民而虑，天下为斗。猎者逐禽，车驰人趋，各尽其力，无刑罚之威，而相为斥闉要遮者，斥，候也。闉，塞也。同所利也。同舟而济於江，卒遇风波，百族之子，捷梓招杼船，捷，疾取也。若左右手，不以相得，其忧同也。故明王之用兵也，为天下除害，而与万民共享其利，民之为用，犹子之为父，弟之为兄，威之所加，若崩山决塘，敌孰敢当。
　　故善用兵者，用其自为用也；不能用兵者，用其为己用也。用其自为用，则天下莫不可用也；用其为己用，所得者鲜矣。兵有三诋，为，大。诋，要事也。治国家，理境内，行仁义，布德惠，立正法，塞邪隧，群臣亲附，百姓和辑，上下一心，君臣同力，诸侯服其威，而四方怀其德，修政庙堂之上，而折冲千里之外，拱揖指撝而天下响应，此用兵之上也。地广民众，主贤将忠，国富兵强，约束信，号令明，两军相当，鼓錞相望，錞，錞于，太钟也。未至兵交接刃而敌人奔亡，此用兵之次也。知土地之宜，习险隘之利，明奇政之变，察行陈解赎之数，维抱绾而鼓之，绾，贯。抱系於臂，以击鼓也。白刃合，流矢接，涉血属肠，舆死扶伤，流血千里，暴骸盈场，乃以决胜，此用兵之下也。
　　今夫天下皆知事治其末，而莫知务修其本，释其根而树其枝也。夫兵之所以佐胜者众，而所以必胜者寡。甲坚兵利，车固马良，畜积给足，士卒殷轸，殷，众。轸，乘轮多盛貌。此军之大资也，而胜亡焉。明於星辰日月之运，刑德奇赅之数，奇赅，阴阳奇秘之要，非常之术。背乡左右之便，此战之助也，而全亡焉。良将之所以必胜者，恒有不原之智，不道之道，难以众同也。夫论除谨，论除，为贤除吏。谨，慎也。动静时，吏卒辨，兵甲治，正行五，连什伯，明鼓旗，此尉之官。军尉，所以尉镇众也。前后知险易，见敌知难易，发斥不忘遗，发，有所见。斥，斥度，使视也。此侯之官也。军侯，侯望者也。隧路亟，隧，道也。亟，言治军遂道疾。行辎治，行辎，道路辎重。赋丈均，赋治军垒，尺丈均平。处军辑，井灶通，此司空之官也。军司空，补空修缮者。收藏於后，迁舍不离，无淫舆，无遗辎，此舆之官也。舆，众也。候领舆众在军之后者。凡此五官之於将也，犹身之有股肱手足也，必择其人，（枝）〔技〕#3能其才，使官胜其任，人能其事。告之以政，申之以令，使之若虎豹之有爪牙，飞鸟之有六翮，莫不为用。然皆佐胜之具也，非所以必胜也。
　　兵之胜败，本在於政。政胜其民，下附其上，则兵强矣。民胜其政，下畔其上，则兵弱矣。故德义足以怀天下之民，事业足以当天下之急，选举足以得贤士之心，谋虑足以知强弱之势，此必胜之本也。地广人众，不足以为强；坚甲利兵，不足以为胜；高城深池，不足以为固；严令繁刑，不足以为威。为存政者，虽小必存；为亡政者，虽大必亡。
　　昔者楚人地，南卷沅、湘，卷，屈取也。沅、湘，二水名。北绕颍、泗，颍，泗，二水名也。西包巴、蜀，东裹郯、淮。巴蜀郯淮，地名。颖、汝以为洫，洫，沟。江、汉以为池，垣之以邓林，邓林，沔水上险，绵之以方城。绵，落也。方城，楚北塞也。在南阳叶也。山高寻云，溪肆无景，肆，极也。极溪之深，不见景。地利形便，卒民勇敢，蛟革犀兕，以为甲冑，修锻短鏦，鏦，小矛也。齐为前行，积弩陪后，积弩，连弩。错车卫旁，疾如锥矢，锥，金蔟箭羽之矢也。合如雷电，解如风雨，然而兵殆於垂沙，垂沙，地名。众破於栢举。楚国之强，大地计众，中分天下，然怀王北畏孟尝君，胁於齐也。背社稷之守而委身强秦，怀王入秦，秦留之蓝田也。兵挫地削，身死不还。
　　二世皇帝，二世，秦始皇少子胡亥也。势为天子，富有天下，人迹所至，舟楫所通，莫不为郡县。然纵耳目之欲，穷侈靡之变，不顾百姓之饥寒穷匮也，兴万乘之驾而作阿房之宫，阿房，地名，秦所筑也。发闾左之戍，秦皆发闾左民，未及发而秦亡也。收太半之赋，赀民之三而税二。百姓之随逮肆刑，挽辖首路死者，随逮，应召也。肆刑，极刑。辂，挽辇横木也。一旦不知千万之数，天下敖然若焦热，倾然若苦烈，上下不相宁，吏民不相憀。憀，赖。戍卒陈胜兴於大泽，攘臂袒右，陈胜，字涉，汝阴人也。大泽，沛蕲县。袒右，脱右臂衣也。称为大楚，而天下响应。当此之时，非有牢甲利兵，劲弩强冲也，伐棘枣而为矜，棘枣，酸枣也。矜，矛柄。（同）#4周锥凿而为刃。周，内也。捻矜以内钻凿也。剡惭筡，奋儋镢，惭，剡锐也。镢，斫也。以当修戟强弩，攻城略地，莫不降下。天下为之麋沸蚁动，云彻席卷，方数千里。势位至贱，而器械甚不利，然一人唱而天下应之者，积怨在於民也。
　　武王伐纣，东面而迎岁，太岁在寅。至泛而水，汜，地名也。水，有大雨水也。至共头而坠，共头，山名，在河曲共山。坠，陨也。彗星出而授殷人其柄。时有慧星，柄在东方，可以扫西人也。当战之时，十日乱於上，风雨击於中，然而前无蹈难之赏，而后无遁北之刑，白刃不毕拔而天下得矣。
　　是故善守者无与御，而善战者无与斗，明於禁舍开塞之道，乘时势，因民欲而取天下。故善为政者积其德，善用兵者畜其怒。德积而民可用，怒畜而威可立也。故文之所以加者浅，则势之所胜者小；德之所施者慱，则威之所制者广。威之所制者广，则我强而敌弱矣。故善用兵者，先弱敌而后战者也，故费不半而功自倍也。汤之地方七十里而王者，修德也。智伯有千里之地而亡者，穷武也。故千乘之国行文德者王，万乘之国好用兵者亡。故全兵先胜而后战，德先胜之，而后乃战，汤、武是也。败兵先战而后求胜。德均则众者胜寡，力敌则智者胜愚，（者）〔势〕#5侔则有数者禽无数。侔，等。
　　凡用兵者，必先自庙战。主孰贤，将孰能，民孰附，国孰治，蓄积孰多，士卒孰精，甲兵孰利，器备孰便，故运筹於庙堂之上，而决胜乎千里之外矣。夫有形埒者，天下讼见之；有篇籍者，世人传学之；世此皆以形相胜者也，善形者弗法也。所贵道者，贵其无形也。无形，则不可制迫，不可度量也，不可巧诈也，不可规虑也。智见者人为之谋，形见者人为之功，众见者人为之伏，器见者人为之备。动作周还，倨句诎伸，可巧诈者，皆非善者也。善者之动也，神出而鬼行，星耀而玄逐；进退诎伸，不见朕整；鸾举麟振，凤飞龙腾，发如秋风，疾如骇龙。龙鱼也，飞之疾者也。当以生击死，以盛乘衰，以疾掩迟，以饱制饥。若以水灭火，若以汤沃雪，何往而不遂？何之而不用达？在中虚神，在外漠志，运於无形，出於不意。与飘飘往，与忽忽来，莫知其所之。与条出，与间入，莫知其所集。卒如雷霆，疾如风雨，若从地出，若从天下，独出独入，莫能应圉。疾如镞矢，何可胜偶？一晦一明，孰知其端绪？未见其发，固已至矣。
　　故善用兵者，见敌之虚，乘而勿假也，追而勿舍也，迫而勿去也。击其犹犹，陵其与与，疾雷不及塞耳，用疾雷之声，不暇复塞耳。疾霆不暇掩目。善用兵若声之与响，若镗之与鞈，鞈，鼓鞞声。眯不给抚，呼不给吸。当此之时，仰不见天，俯不见地，手不麾戈，兵不尽拔？击之若雷，薄之若风，炎之若火，陵之若波。敌之静不知其所守，动不知其所为。故鼓鸣旗麾，当者莫不废滞崩阤，天下孰敢厉威抗节而当其前者。故凌人者胜，待人者败，为人杓者死。杓，所击也。兵静则固，专一则威，分决则勇，心疑则北，力分则弱。故能分人之兵，疑人之心，则锱铢有余；不能分人之兵，疑人之心，则数倍不足。故纣之卒，百万之心；武王之卒，三阡人皆专而一。故千人同心，则得千人力，万人异心，则无一人之用。将卒吏民，动静如身，乃可以应敌合战。故计定而发，分决而动，将无疑谋，卒无二心，动无堕容，口无虚言，事无尝试，应敌必敏，发动必亟。
　　故将以民为体，而民以将为心。心诚则支体亲刃，心疑则支体挠北。心不专一，则体不节动；将不诚（必）〔心〕#6，则卒不勇敢，故良将之卒，若虎之牙，若兕之角，若鸟之羽，若蚈之足，研，马蠸也。可以行，可以举，可以噬，可以触，强而不相败，众而不相害，一心以使之也。故民诚从其令，虽少无畏；民不从令，虽众为寡。故下不亲上，其心不用，卒不畏将，其刑不战。
　　守有必固，而攻有必胜，不待交兵接刃，而存亡之机固以形矣。兵有三势，有二权，有气势，有地势，有因势。将充勇而轻敌，卒果敢而乐战，三军之众，百万之师，志厉青云，气如飘风，声如雷霆，诚积踰而威加敌人，此谓气势。硖路津关，大山名塞，龙蛇蟠，蟠，冤屈也。却笠居，却，偃覆也。笠，登。羊肠道，羊肠一屈一伸。发笋门，发笋，竹笋，所以捕鱼，其门可入而不得出。一人守隘，而千人弗敢过也，此谓地势。因其劳倦怠乱，饥渴冻暍，推其摇摇，挤其揭揭，挤，排也。摇摇，欲卧也。褐褐，欲拔也。此谓因势。善用间谍，（人）［言］#7军之反间也。审错规虑，设蔚施伏，草木盛曰蔚。隐匿其形，出於不意，敌人之兵无所适备，此谓知权。陈卒正，前行选，进退俱，什伍搏，前后不相捻，捻，揉蹈也。左右不相干，受刃者少，伤敌者众，此谓事权。权势必形，吏卒专精，选良用才，官得其人，计定谋决，明於死生，举错得失，莫不振惊。故攻不待冲隆云梯而城拔，云梯，可依云而立，所以瞰敌之城中。战不至交兵接刃而敌破，明於必胜之攻也。故兵不必胜，不苟接刃，攻不必取，不为苟发。故胜定而后战，铃县而后动。故众聚而不虚散，兵出而不徒归。唯无一动，无，且。〔动〕#9则凌天振地，抗泰山，荡四海，鬼神移徙，鸟兽惊骇。如此，则野无校兵，敌家之兵不来相交复也。国无守城矣。
　　静以合躁，治以持乱，无形而制有形，无为而应变，虽未能得胜於敌，敌不可得胜之道也。敌先我动，则是见其形也；彼躁我静，则是罢其力也。形见则胜可制也，力罢则威可立也。视其所为，因与之化；观其邪正，以制其命，饵之以所欲，以罢其足。彼若有间，急填其隙，极其变而束之，尽其节而朴之。敌若反静，为之出奇，彼不吾应，独尽其调。言我尽之调以待敌也。若动而应，有见所为，彼持后节，彼谓敌。持，持后节。敌在后，使先己。与之推移。彼有所积，必有所亏，精若转左，陷其右陂。右陂，西也。敌溃而走，后必可移。敌迫而不动，名之曰奄迟，击之如雷霆，斩之若草木，耀之若火电，欲疾以遫，人不及步鋗，车不及转毂，兵如植木，弩如羊角，人虽众多，势莫敢格。诸有象者，莫不可胜也；诸有形者，莫不可应也；是以圣人藏形於无，而游心於虚。风雨可障蔽，而寒暑不可开闭，以其无形故也。夫能滑淖精微，贯金石，穷至远，放乎九天之上，放，寄。蟠乎黄卢之下，唯无形者也。
　　善用兵者，当击其乱，不攻其治，是不袭堂堂之寇，不击填填之旗。填填，旗立牢端。容未可见，以数相持。彼有死形，因而制之。敌人执数，动则就阴。以虚应实，必为之禽。虎豹（之）〔不〕#9动，不入陷阱；麋鹿不动，不离罝呆；飞鸟不动，不絓网罗；鱼龞不动，不擐唇喙。物未有不以动而制者也。是故圣人贵静。静则能应躁，后则能应先，数则能胜疏，博则能禽缺。故良将之用卒也，同其心，一其力，勇者不得独进，怯者不得独退，止如丘山，发如风雨，所凌必破，靡不毁沮，动如一体，莫之应圉，是故伤敌者众，而手战者寡矣。夫五指之更弹，不若卷手之一桎；桎，捣也。万人之更进，更，代也。不如百人之俱至也。今夫虎豹便捷，熊罴多力，然而人食其肉而席其革者，不能通其知而壹其力也。夫水势胜火，章华之台烧，章华，楚之高台。以升勺沃而救之，虽涸井而竭池，无奈之何也。举壶榼盆盎而以灌之，其灭可立而待也。今人之与人，非有水火之胜也，而欲以少耦众，不能成其功，亦明矣。兵家或言曰，少可以耦众。此言之所将，非言所战也。或将众而用寡者，势不齐也；势不齐，士不同力也。将寡而用众者，用力谐也。若乃人尽其才，悉用其力，以少胜众者，自古及今，未尝闻也。
　　神莫贵於天，势莫便於地，动莫急於时，用莫利於人。凡此四者，兵之干植也。然必待道而后行，可一用也。夫地利胜天时，巧举胜地利，势胜人，故任天者可迷也，任地者可束也，任时者可迫也，任人者可惑也。夫仁勇信廉，人之美才也，然勇者可诱也，仁者可夺也，信者易欺也，廉者易谋也。将众者，有一见焉，则为人禽矣。由此观之，则兵以道理制胜，而不以人才之贤，亦自明矣。
　　是故为麋鹿者则可以罝呆设也，麋鹿有兵而不能以斗，无术之军也。为鱼鳖者则可以网罟取也，鱼鳖之兵，散而不集。为鸿鹄者则可以矰缴加也，鸿鹄之兵，高而无被。唯无形者，无可奈也。是故圣人藏於无原，故其情不可而观；运於无形，故其陈不可得而经。无法无仪，来而为之宜，无名无状，变而为之象。深哉晭晭，远哉悠悠，且冬且夏，且春且秋，上穷至高之末，下测至深之底，变化消息，无所凝滞，建心乎窈冥之野，而藏志乎九旋之渊，九旋，九回之渊，至深者也。虽有明目，孰能窥其情。兵之所隐议者天道也，所图画者地形也，所明言者人事也，所以决胜者钤势也。故上将之用兵也，上得天道，下得地利，中得人心，乃行之以机，发之以势，是以无破军败兵。及至中将，上不知天道，下不知地利，专用人与势，虽未必能万全，胜钤必多矣。下将之用兵也，博闻而自乱，多知而自疑，居则恐惧，发则犹豫，是以动为人禽矣。今使两人接刃，巧拙不异，而勇澄必胜者，何也？其行之－诚也。
　　夫以巨斧击桐薪，不待利时良日而后破之，加巨斧於桐薪之上，而无人刃之奉，虽顺招摇，挟刑德，招摇，斗扚也。刑，（干）［十］#10二辰也。德，十日也。而弗能破者，以其无势也。故水激则悍，矢激则远。夫栝淇卫箘簬，栝，前括也。淇卫箘簬，箭之所出也。载以银锡，载，饰也。饰箭以银。虽有薄缟之幨，缟，细缯也。腐荷之矰，荷，连华也。矰，犹矢也。然犹不能独射也。假之筋角之力，弓弩之势，则贯兕甲而径於革盾矣。夫风之疾，至於飞屋折木，虚举之下大迟，自上高丘，虚举，不驾也。风疾飞之，下大迟，复上高丘也。人之有所推也。是故善用兵者，势如决积水於千仞之堤，若转贠石於万丈之溪，天下见吾兵之必用也。则孰敢与我战者。故百人之必死也，贤於万人之必北也，况以三军之众，赴水火而不还踵乎。虽誂合刃於天下，谁敢在於上者。誂，卒也。虽卒然合，与天下争，人谁敢在其上者。所谓天数者，左青龙，右白虎，前朱雀，后玄武。角，亢为青龙，参、井为白虎、星、张为朱鸟，斗牛为玄武。用兵者，右参、井，左角、亢，背斗、牛，乡星、张。此顺北斗之铨衡也。所谓地利者，后生而前死，左牡而右牝。高者为生，下者为死，丘陵为牡，溪谷为牝。所谓人事者，庆赏信而刑罚必，动静时，举错疾。此世传之所以为仪表者，因也，然而非所以生。仪表者，因时而变化者也。是故处於堂上之阴而知日月之次序，见瓶中之冰而知天下之寒暑。
　　夫物之所以相形者微，唯圣人达其至。故鼓不与於五音而为五音主，水不与於五味而为五味调，将军不与於五官之事而为五官督。故能调五音者，不与五音者也；能调五味者，不与五味者也；能治五官之事者，不可揆度者也。是故将军之心，治治如春，旷旷如夏，湫漻如秋，典凝如冬。典，常。凝，正也。常正於冬也。因形而与之化，随时而与之移，夫景不为曲物直，响不为清音浊，观彼之所以来，各以其胜应之。是故扶义而动，推理而行，掩节而断割，掩，覆也。覆其节制断割也。因资而成功，使彼知吾所出而不知吾所入，知吾所举而不知吾所集。始如狐狸，彼故轻来；合如兕虎，敌故奔走。夫飞鸟之挚也俛其首，猛兽之攫也匿其爪，虎豹不外其爪而噬不见齿。故用兵之道，示之以柔而迎之以刚，示之以弱而乘之以强，为之以歙而应之以张，将欲西而示之以东，先性而后合，前冥而后明，若鬼之无迹，若水之无创。故所乡非所之也，所见非所谋也，举措动静，莫能识也，若雷之击，不可为备。所用不复，故胜可百全。与玄明通，莫知其门，是谓至神。
　　兵之所以强者，民也；民之所以必死者，义也；义之所以能行者，威也。是故合之以文，齐之以武，是谓必取；威仪并行，是谓至强。失人之所乐者生也，而所憎者死也，然而高城深池，矢石若雨，平原广泽，白刃交接，而卒争先合者，彼非轻死而乐伤也，为其赏信而罚明也。是故上视下如子，则下视上如父，上视下如弟，则下视上如兄。上视下如子，则必王四海；下视上如父，则必正天下。上亲下如弟，则不难为之死；下事上如兄，则不难为之亡。是故父子兄弟之寇，不可与斗者，积恩先施也。故四马不调，造父不能以致远；弓矢不调，羿不能以必中；君臣乖心，则孙子不能以应敌。孙子，名武，吴王阖闾之将军也。是故内修其政以积其德，外塞其丑以服其威，察其劳佚以知其饱饥，故战日有期，视死若归。故将必与卒同甘苦俟饥寒，故其死可得而尽也。故古之善将者，必以其身先之，暑不张盖，寒不被裘，所以程寒暑也。险隘不乘，上陵必下，所以齐劳佚也。军食熟然后敢食，军井通而后敢饮，所以同饥渴也。合战必立矢射之所及，以共安危也。故良将之用兵也，常以积德击积怨，以积爱击积憎，何故而不胜。
　　主之所求於民者二，求民为之劳也，欲民为之死也。民之所望於主者三，饥者能食之，劳者能息之，有功者能德之。民以偿其二积，而上失其三望，国虽〔大，人虽〕#11众，兵犹且弱也。若苦者必得其乐，劳者必得其利，斩首之功必全，死事之后必赏，死事，以军事死。赏其后子孙。四者既信於民矣，主虽射云中之鸟，而钓深渊之鱼，弹琴瑟，声钟竽，敦六博，敦者，致也。投高壶，兵犹且强，令犹且行也。
　　是故上足仰，则下可用也；德足慕，则威可立也。将者必有三隧、四义、五行、十守。所谓三隧者，上知天道，下习地形，中察人情。凡些二事者，人所从蹊隧。所谓四义者，便国不负兵，负，程。为主不顾身，见难不畏死，决疑不辟罪。所谓五行者，柔而不可卷也，刚而不可折也，仁而不可犯也，信而不可欺也，勇而不可凌也。所谓十守者，神清而不可浊也，谋远而不可慕也，操固而不可迁也，知明而不可蔽也，不贪於货，不淫於物，不嚂於辩，不推於方，不可喜也，不可怒也。是谓至於窈窈冥冥，孰知其情。发必中诠，言必合数，动必顺时，解必中揍；揍，理。通动静之机，明开塞之节，审举措之利害，若合符节。疾如彍弩，势如发矢，一龙一蛇，动无常体，莫见其所中，莫知其所穷，攻则不可守，守则不可攻。
　　盖闻善用兵者必先修诸己，而后求诸人；先为不可胜，而后求胜。修己於人，求胜於敌，己未能治也，而攻人之乱，是犹以火救火，以水应水也，何所能制。（令）〔今〕#12使陶人化而为埴，则不能成盆盎；陶人化为埴，陶人复变为埴土，不能化埴土也。工女化而为丝，则不能织文锦。同，莫足以相治也，故以异为奇。两爵相与斗，未有死者也；鹯鹰至，则为之解，以其异类也。故静为躁奇，有出於人。治为乱奇，饱为饥奇，佚为劳奇。奇正之相应，若水火金木之代为雌雄也。
　　善用兵者，持五杀以应，五杀，五行。故能全其胜。拙者处五死以贪，故动而为人擒。兵贵谋之不测也，形之隐匿也，出於不意，不可以设备也。谋见则穷，形见则制。故善用兵者，上隐之天，下隐之地，中隐之人。隐之天者，无不制也。何谓隐之天？大寒甚暑，疾风暴雨，大雾冥晦，因此而为变者也。何谓隐之地？山陵丘阜，林丛险阻，可以伏匿而不见形者也。何谓隐之人？蔽之於前，望之於后，出奇行陈之间，发如雷霆，疾如风雨，□巨旗，□，卷取也。止鸣鼓，而出入无形，莫知其端绪者也。故前后正齐，四方如绳，出入解赎，不相越凌，翼轻边利，翼军之翼之边而利。或前或后，离合散聚，不失行伍，此善修行陈者也。明於奇正赅，阴阳、刑德、五行、望气、候星、龟策，机祥，此善为天道者也。设规虑，施蔚伏，见用水火，出珍怪，鼓噪军，所以营其耳也。曳梢肆柴，扬尘起堨，梢，小柴也。堨，埃。所以营其目者，此善为诈祥者也。錞钺牢重，固植而难恐，势利不能诱，死亡不能动，此善为充干者也。充，盈。干，强。剽疾轻悍，勇敢轻敌，疾若灭没，此善用轻出奇者也。相地形，处次舍，治壁垒，审烟斥，居高陵，舍出处，此善为地形者也。因其饥渴冻暍，劳倦怠乱，恐惧窘步，乘之以选卒，击之以宵夜，此善因时应变者也。易则用车，易，平地也。险则用骑，涉水多弓，水中不可引弩，故以弓便。隘则用弩，隘可以手弩以为距。昼则多旌，夜则多火，晦冥多鼓，此善为设施者也。凡此八者，不可一无也，然而非兵之贵者也。
　　夫将者，必独见独知。独见者，见人所不见也；独知者，知人所不知也。见人所不见，谓之明；知人所不知，谓之神。〔神〕#13明者，先胜者也。先胜者，守不可攻，战不可胜，（者）#14攻不可，虚实是也。上下有隙，将吏不相，所持不直，卒心积不服，积怨不服之也。所谓虚也。主明将良，上下同心，气意俱起，所谓实也。若以水投火，所当者，所薄者移，牢柔不相通而胜相奇，虚实之谓也。故善战者不在少，善守者不在小，胜在得威，败在失气。夫实则斗，虚则走，盛则强，衰则北。吴王夫差地方二千里，带甲七十万，南与越战，栖之会稽，北与齐战，破之艾陵，西遇晋公，擒之黄池，晋公，谓平侯也。擒之，服晋。此用民气之实也。其后骄溢纵欲，拒谏喜谀，憢悍遂过，憢，勇急也。不可正喻，大臣怨怼，百姓不附，越王选卒三千人，擒之于隧，因制其虚也。
　　夫气之有虚实也，若明之必晦也，故胜兵者非常实也，败兵者非常虚也。善者，能实其民气，以待人之虚也；不能者；虚其民气，以待人之实也。故虚实之气，兵之贵者也。凡国有难，君自宫召将，诏之曰，社稷之命在将军，即今国有难，愿请子将而应之。将军受命，乃令祝史太卜斋宿三日，之太庙，钻灵龟，卜吉日，以受鼓旗。君入庙门，西面而立，将入庙门，趋至堂下，北面而立。主亲操钺，持头，授将军其柄，曰，从此上至天者，将军制之。复操斧，持头，授将军其柄，曰，从此下至渊者，将军制之。将已受斧銊，答曰，国不可从外治也，军不可从中御也，二心不可以事君，凝志不可以应敌。臣既以受制於前矣，鼓旗斧钺之威，臣无还请，愿君亦以垂一言之命於臣也。君若不许，臣不敢将。君若许之，臣辞而行。乃爪鬋，鬋爪，送终之礼，去手足爪。设明衣也，明衣，丧衣也。在於暗冥，故言明。凿凶门而出。凶门，北出门也。将军之出，以丧礼处之，以其必死也。乘将军车，载旌旗斧钺，累若不胜。其临敌决战，不顾必死，无有二心。是故无天於上，无地於下，无敌於前，无主於后，进不求名，退不避罪，唯民是保，利合於主，国之实也，上将之道也。如此，则智者为之虑，勇者为之斗，气厉青云，疾如驰骛，是故兵未交接而敌人恐惧。若战胜敌奔，毕受功赏，吏迁官，益爵禄，割地而为调，决於封外，卒论断於军中。言有罪而诛。顾反於国，放旗以入斧钺，报毕於君曰，军无后治。乃缟素辟舍，请罪於君。君曰，赦之。退，斋服。大胜三年反舍。大胜敌者，还三年，乃反故舍也。中胜二年，下胜期年。兵之所加者，必无道之国也，故能战胜而不报，取地而不反，民不疾疫，将不夭死，五谷丰昌，风雨时节，战胜於外，福生於内，是故名必成而后无余害矣。
　　淮南鸿烈解卷之二十二竟
　　#1『计』，『讨』字之误，据集解本改。
　　#2『曰』字脱，据集解本改。
　　#3『枝』，『技』字之误，据集解本改。
　　#4『同』字衍，据集解本删。
　　#5『者』，『势』字之误，据集解本改。
　　#6『必』，『心』字之误，据集解本改。
　　#7『人』，『言』字之误，据集解本改。
　　#8『动』字脱，据集解本补。
　　#9『之』，『不』字之误，据集解本改。
　　#10『干』，『十』字之误，据集解本改。
　　#11『大，人虽』三字脱，据集解本补。
　　#12『令』，『今』字之误，据集解本改。
　　#13『神』字脱，据集解本补。
　　#14『者』字衍，据集解本删。

　　淮南鸿烈解卷之二十三
　　太尉祭酒臣许慎记上
　　说山训
　　山为道本，仁者所处，说道之旨，委积若山，故曰说山，因以题篇。
　　魄问於魂曰，道何以为体？魄，人阴神也。魂，人阳神也。阴道祖於阳，故魄问魂，道以何等形体也。曰，以无有为体。道无形，以无有为体也。魄曰，无有有形乎？魂曰，无有。何得而闻也？言无有形状，何以可得而知也。魂曰，吾直有所遇之耳。言遇，遭遇知之耳。视之无形，听之无声，谓之幽冥。幽冥者，所以喻道，而非道也。似道而非道也。魄曰，吾闻得之矣，得，犹知也。乃内视而自反也。魂曰，凡得道者，形不可得而见，名不可得而扬。扬，犹称也。扬或作象也。今汝已有形名矣，何道之所能乎。魄曰，言者，独何为者？魄谓魂曰，子尚无形，何故有言。吾将反吾宗矣。宗，本也。魄言将反於无有。魄反顾，魂忽然不见，不见魂也。反而自存，亦以沦於无形
　　矣。魄反而自存，亦以入於无形之中矣。形或作有也。
　　人不小学，不大迷；人学不博，不能通道，故大迷也。不小慧，不大愚；小慧不能通物，故大愚也。人莫鉴於沬雨，而鉴於澄水者，以其休止不荡也。沬雨，雨潦上覆瓮也。澄，止水也。荡，动也。沫雨，或作流潦。詹公之钓，千岁之鲤不能避；詹公，詹何也。古得道善钓者，有精之术，故得千岁之鲤也。曾子攀柩车，引輴者为之止也；曾子至孝，送亲丧悲哀攀援柩车，而挽者感之，为之止。輴，棺下轮者。輴，读若牛行輴輴之輴也。老母行歌而动申喜，精之至也。申喜，楚人也，少亡其母。闻乞人行歌声，感而出视之，则其母。故曰精之至。瓠巴鼓瑟，而淫鱼出听；瓠巴，楚人也，善鼓瑟。淫鱼喜音，出头於水而听之。淫鱼长头身相半，长丈余，鼻正白，身正黑，口在颔下，似鬲狱鱼，而鱼无鳞，出江中也。(百)[伯]#2牙鼓琴，驷马仰秣仰秣，仰头欠吐，谓马笑也。介子歌龙蛇，而文君垂泣。介子，介推也。从晋文公重耳出奔翟，遭难绝粮，介子推割肌啖之。公子复国，赏从亡者，子推独不(伍)[及]#2故歌曰，有龙矫矫，而失其所。有蛇从之，而啖其口。龙既升云，蛇独泥处。龙以喻文公也，蛇以自喻也。於是文公觉悟，求介子推，不得而号泣之。故玉在山而草木润，玉，阳中之阴也，故能润泽草木。渊生珠而岸不枯。珠，阴中之阳也。有光明，故岸不枯也。螾无筋骨之强，爪牙之利，螾，一名蜷也。上食晞堁，下饮黄泉，用心一也。晞，乾也。堁，土尘也，楚人谓之堁也。一，情专也。清之为明，杯水见牟子；浊之为暗，河水不见太山。视日者眩，听雷者聋，人无为则治，有为则伤。道贵无为，故治也。有为则伤道，不贵有为也。故治有为者，伤犹病也。无为而治者，载无也。言无为而能致治者，常载行其无为。为者，不能有也；为者，有为也。有谓好憎情欲，不能恬澹静漠，故曰不能无为。不能无为者，不能有为也。不能行清静无为者，不能大有所致，[致］#3其治，立其功也。故曰不能有为也。
　　人无言而神，无言者，道不言也。道能化，故神也。有言者则伤。道不贵言，故言有伤。无言而神者载无，道贵无言，能致於神。载，行也，常行其无言也。有言则伤其神。之神者，道贱有言，而多反有言，故自伤其神。鼻之所以息，耳之所以听，终以其无用者为用矣。无用者，谓鼻耳中空处也。物莫不因其所有而用其所无，以其所无用为用也。以为不信，视籁与竽。籁，三孔钥也。以其管孔空处以成音也。故曰视籁与竽也。念虑者不得卧，诗曰，耿耿不寐，如有殷忧。又曰，展转伏枕，寤寐永叹。止念虑，则有为其所止矣。止，犹去也。强自抑去念虑，非(真)#4真无念虑，则与物所止矣。两者俱亡，则至德纯矣。两者，念虑与强不念虑也。忌二者，则神内守，故至德纯一也。圣人终身言治，所用者非其言也，用所以言也。非其言，非其所常言也。用所以言者，用当所治之言。歌者有诗，然使人善之者，非其诗也。善之者，善其音之清和也。不善其诗，故曰非其诗也。鹦□能言，而不可使长。鹦□，乌名，出於蜀郡，赤喙者是，其色缥绿，能效人言。长，主也。是何则？得其所言，而不得其所以言。得其言者，知效人言也。不知所以长言，教令之言，故曰不得其所以言也。故循迹者，非能生迹者也。循，随也。随人故迹，不能创基造制，自为新迹，如鹦□知效人言，不能自为长主之言也。神蛇能断而复续，而不能使人勿断也。神龟能见梦元王，而不能自出渔者之笼。宋元王夜梦见得神龟而未获也，渔者豫且捕鱼得龟，以献元王，元王剥以卜，故曰能见梦元王，而不能自出渔者之笼也。
　　四方皆道之门户牖向也，在所从窥之。故钓可以教骑，骑可以教御，御可以教刺舟。此四术者，皆谨敬加顺其道，故可以相教。越人学远射，参天而发，适在五步之内，越人习水便舟，而不知射，射远反直仰向天而发，矢势尽而还，故近在五步之内。参，犹望也。不易仪。仪，射法也。言不晓射，故不知易去参天之法也。世已变矣，而守其故，譬犹越人之射也。言其守故，不知变也。月望，日夺其光，阴不可以乘阳也。月十五日与日相望，东西中绳，则月食，故夺月光也。差则亏，至晦则尽，故曰阴不可以乘阳也。日出星不见，不能与之争光也。星，阴也，不能夺日之光也。故末不可以强於本，指不可以大於臂。下轻上重，其覆必易。一渊不两鲛。鲛，鱼之长，其皮有珠，今世以为刀剑之口是也。一说，鱼二千斤为绞。水定则清正，动则失平。故惟不动，则所以无不动也。江河所以能长百谷者，能下之也。夫惟能下之，是以能上之。上，大也。天下莫相憎於胶漆，胶漆相持不解，故曰相憎。一说，胶入漆中则败，漆入胶亦败，以多少推之，故曰相憎也。而莫相爱於冰炭。冰得炭则解归水，复其性，炭得冰则保其炭，故曰相爱。胶漆相贼，冰炭相息也。墙之坏，愈其立也，壤反本，还为土，故曰愈其立也。冰之泮，愈其凝也，以其反宗。泮，释反水也。宗，本也。泰山之容，巍巍然高，容，形。去之千里，不见埵堁，远之故也。埵堁，犹席翳也。埵，读似望，作江、淮间人。能得耳。秋毫之末，沦於不测。是故小不可以为内者，大不可以为外矣。小不可为内，复小於秋毫之末，谓无有也。无有无形者至大，不可为外也。兰生幽(宫)［谷]#5，不为莫服而不芳。性香。舟在江海，不为莫乘而不浮。性浮。君子行义，不为莫知而止休。性仁义也。夫玉润泽而有光，其声舒扬，舒，缓也。扬，抑也。换乎其有似也。似君子也。涣，读人谓贵家为腰主之腰也。无内无外，不匿瑕秽，无内无外，表裹通也。匿，藏也。近之而濡，望之而隧。夫照镜见眸子，微察秋毫，明照晦冥。故和氏之璧，随侯之珠，出於山渊之精，君子服之，顺祥以安宁，服，佩也。君子佩而象之，无有情欲，能顺善以安其身也。侯王宝之，为天下正。宝，重也。侯王重其天性，若凡民之重珠玉，故以为天下正，无所阿私也。陈成子恒之劫子渊捷也，陈成子将杀齐简公，使勇士十六人胁其大夫子渊捷，欲与分国，捷不从，故曰劫之也。子罕之辞其所不欲，不欲王之宝也。而得其所欲，所欲，不贪为宝。孔子之见黏蝉者，白公胜之倒杖策也，倒杖策，伤其赜，血流及履而不觉，言精有所在也。卫姬之请罪於桓公，卫姬，卫女，齐桓公夫人也。桓公有伐卫之志，卫姬望见桓公色而知之，故请公杀，赎卫之罪也。子见子夏曰何肥也，道胜，无情欲，故肥也。魏文侯见之反披裘而负刍也，知其皮尽，则毛无所傅也。儿说之为宋王解闭结也，结不可解者而能解之，解之以不解。此皆微眇可以观论者。微眇，为见始知终也。
　　人有嫁其子而教之曰，尔行矣，慎无为善。曰，不为善，将为不善邪。应之曰，善且由弗为，况不善乎。此全其天器者。器，犹性也。孟子曰人性善，故曰全其天性。拘囹圄者以日为修，当死市者以日为短。日之修短有度也，有所在而短，有所在而修也，则中不平也。中，心。故以不平为平者，其平不平也。嫁女於病消者，夫死则后难复处也。以女为妨夫，后人不敢娶，故难复嫁处也。一说，女以天下人皆消，不肯复嫁之也。故沮舍之下不可以坐，沮舍，壤也。倚墙之傍不可以立。为踣压也。执狱牢者无病，执，主也。厉鬼畏之，故不病。罪当死者肥泽，计决，心之无外思。一说，治当死者，罪已定，无忧，故肥泽也。刑者多寿，心无累也。刑者，宫人也。心无情欲之累，精神不耗，故多寿也。良医者，常治无病之病，故无病。治正性，神内守，故无病也。圣人者，常治无患之患，故无患也。治也。夫至巧不用剑，巧在心手，故不用剑。善闭者不用关楗。善闭其心，闭其心，故不关楗也。淳于髡之告失火者，此其类。淳于髡，齐人也。告其邻突将失火，使曲突徙薪。邻人不从，后竟失火。言者不为功，救火者焦头烂额为上客。刺不备豫。喻凡人不知豫闭其情欲，而思得人救其祸。以清入浊必困辱，以浊入清必覆倾。君子之於善也，犹采薪者见一介掇之，见青葱则拔之。言无所舍也。君子行善，亦如之。天二气则成虹，地二气则泄藏，阴阳相，二气也。人二气则成病。邪气干正义，故成病。阴阳不能且冬且夏，阴不能阳，阳不能阴，冬自为冬，夏自为夏也。月不知昼，日不知夜。言不能相兼也。善射者发不失的，善於射矣，而不善所射。所射者死，故曰不善。善钓者无所失，善於钓矣，而不善所钓。所钓者鱼也，於鱼不善也。故有所善，则不善矣。钟之与磬也，近之则钟音充，充，大。远之则磬音章，磬，石也，音清明，远闻而章着。物固有近不若远，远不如近者。今曰稻生於水，而不能生於湍濑之流；湍，急水也。紫芝生於山，而不能生於盘石之上；根无所植。慈石能引铁，及其於铜，则不行也。行犹使也。不能使随也。水广者鱼大，山高者木修。广其地而薄其德，譬犹陶人为器也，揲挺其土而不益厚，破乃愈疾。愈，益也。疾，速也。揲读揲脉之揲。
　　圣人不先风吹，不先雷毁，不得已而动，故无累。月盛衰於上，则蠃蠬应於下，同气相动，动，感。不可以为远。月盛则赢蠬内减，故曰赢眬应於下。月阴精也，赢蠬亦阴也，故曰同气也。(虽)[精]#6能相感，故曰不可为远。执弹而招鸟，挥税而呼狗，欲致之，顾反走。故鱼不可以无饵钓也，兽不可以虚器召也。召，犹致也。剥牛皮，鞟以为鼓，正三军之众，然为牛计者，不若服於轭也。狐白之裘，天子被之而坐庙堂，然为狐计者，不若走於泽。言物贵於生也。亡羊而得牛，则莫不利也；断指而免头，则莫不利为也。故人之情，於利之中则争取大焉，於害之中则争取小焉。将军不敢骑白马，为见识者。一说，白，凶服，故不敢骑也。传曰，晋襄公与姜戎，子墨衰，败秦师於郩，言其变凶服也，故不敢骑白马也。亡者不敢夜揭炬，为人见之。保者不敢畜噬狗，保，城郭居也。保饶人也，不敢畜噬人狗也。鸡之将旦，鹤知夜半，而不兔於鼎俎鹤夜半而呜也。以无知谋，不能免於鼎俎。以喻将军当兼五材，不可以无权谲。山有猛兽，林木为之不斩；园有螫虫，藜藿为之不采。言人畏也。为儒而踞里闾，儒尚礼义，踞里闾非也。为墨而朝吹竿，墨道尚险，不好乐，县名朝歌，墨子不入，吹竽非也。欲灭迹而走雪中，拯溺者而欲无濡，是非所行而行所非。今夫暗饮者，非尝不遗饮也，使之自以平，则虽愚无失矣。是故不同于和而可以成事者，天下无之矣。和，犹适也。求美则不得[美]#7，不求美则美矣，心自求美名，则不得美名也，而自损，则有美名矣。故老子曰，致数舆无舆也。求丑则不得丑，求不丑，则有丑矣。不求美又不求丑，则无美无丑矣，是谓玄同。玄，天也。天无所求也。人能无所求，故以之同也。
　　申徒狄负石自沉於渊，而溺者不可以为抗；申徒狄，殷末人也。不忍见纣乱，故自沉於渊。抗，高也。弦高诞而存郑，诞者不可以为常。事有一应，而不可循行。孩高矫郑伯之命，以十二牛犒秦师而却之，故曰诞而存郑。诞非正也，故曰不可以为常也。人有多言者，犹百舌之声。百舌，鸟名也。能易其舌，效百鸟之声，故曰百舌也。以喻人虽事多言，无益於事。人有少言者，犹不脂之户也。言其不鸣，故不脂之，喻无声也。一说，不脂之户难开闭，亦喻人少言语也。六畜生多耳目者不详，谶书着之。详，善也。多耳目，人以为妖灾也。喻人有多言而少诚实，比之於不详也。百人抗浮，不若一人挈而趋。抗，举也。浮，郀也。百人共举，不如一人持之走便也。物固有众而不若少者，引车者二六而后之。辕三人，两辕六人，故谓二六。一说，十二人。事固有相待而成者，两人俱溺，不能相拯，一人处陆则可矣。故同不可相治，必待异而后成。同，谓君所谓可，臣亦曰可，君所谓否，臣亦曰否，犹以水济水，谁能食之，是谓同，故不以相治。异，谓济君之可，替君之否，引之当道，是谓异也，故可以成事也。千年之松，下有茯苓，上有兔丝；茯苓，千岁松脂也。兔丝，生其上而无根，一名女萝也。上有丛蓍，下有伏龟；圣人从外知内，以见知隐也。喜武非侠也，侠，轻。喜文非儒也，好方非医也，好马非驺也，知音非瞽也，知味非庖也，此有一槩而未得主名也。此六术者，皆善之而未纯，无所适名，故曰一槩而未得主名。被甲者，非为十步之内也，百步之外则争深浅，深则达五藏，浅则至肤而止矣。死生相去，不可为道里。言相远也。
　　楚王亡其猨，而林木为之残；楚王，庄王旅也。猿捷躁，依木而处，故残林以求之。宋君亡其珠，池中鱼为之殚；殚，尽。故泽失火而林忧。忧见及也。上求材，臣残木，上求鱼，臣乾谷。上求楫，而下致船，上言若丝，下言若纶。纶，大缴也。上有一善，下有二誉，上有三衰，下有九杀。衰杀，皆喻踰也。传曰，上之所好，下尤甚焉。故有九杀也。大夫种知所以强越，而不知所以存身；自为越所杀也。苌弘知周之所存，而不知身所以亡；(士)［亡]#8，为周所杀也。知远而不知近。远，谓强越存周也，近谓其身也。畏马之辟也不敢骑，辟，旁。惧车之覆也不敢乘，是以虚祸距公利也。虚，空。不孝弟者或詈父母，生子者所不能任其必孝也，然犹养而长之。任，保。范氏之败，有窃其锺负而走者，范氏，范吉射，范会之玄孙，范鞅献子之子昭子也。败者，赵简子伐之，故入窃其锺也。一曰知伯灭范氏也。枪然有声，惧人闻之遽掩其耳。僧人闻之，可也；自揜其耳，悖矣。悖，惑。升之不能大於石也，升在石之中；夜之不能修其岁也，夜在岁之中；仁义之不能大於道德也，仁义在道德之包。仁义小，道德大也。在道德包裹，犹升在斛之中，夜在岁之内也。先针而后缕，可以成帷；先缕而后针，不可以成衣。针成幕，蔂成城。事之成败，必由小生，言有渐也。幕，(有)[帷]#9也。上曰幕，旁曰帷。缕非针无以通，故宜先也。蔂，土笼也。始一匮，以上於城，故曰事之成败，必由小生。染者先青而后黑则可，先黑而后青则不可。工人下漆而上丹则可，下丹而上漆则不可。万事犹此，所先后上下，不可不审。审，知。
　　水浊而鱼噞，鱼短气黄噞，出口於水上。形劳则神乱。形乱，神不治也。故国有贤君，折冲万里。衢，兵车，所以冲突敌城也。言贤君德不可伐，故能折於远敌之冲车於千里之外，使敌不敢至也。魏文候礼下段干木，而秦兵不敢至，此之谓也。因媒而嫁，而不因媒而成；媒人以礼成为室家也。因人而交，不因而亲。以德亲也。行合趋同，千里相从；虽远必至。趣不合，行不同，对门不通。诗所谓室迩人远，故曰对门不通也。海水虽大，不受胔芥。日月不应非其气，阳燧取火，方诸取水，气相应也。非此不得，故曰不应非其气也。君子不容非其类也，人不爱倕之手，而爱己之指，倕，读诗惴惴其栗之惴也。倕，尧之巧工也。虽陲巧人，不能以倕巧故爱其手也。谓倕手无益於己，故自爱其指也。不爱江、汉之珠，而爱己之钩。江、汉虽有美珠，不为己用，故不爱也。钩，钩也。可以得鱼，故爱之也。以束薪为鬼，以火烟为气。以束薪为鬼，朅而走；夜行见束薪，以为鬼，故去而走。以火烟为气，杀豚烹狗。以火烟为吉凶之气，杀牲以攘之，惑也。先事如此，不如其后。此先事之人也，如此，不如徐徐出其后者也。巧者善度，知者善豫。豫，备也。羿死桃部，不给射；庆忌死剑锋，不给搏。桃部，地名。羿，夏之诸侯，有穷君也。为弟子逄蒙所杀，不及摄己而射也。搏，捷也。庆忌，吴王僚之子也，要离为阖门刺之，故死剑，不圾设其捷疾之力。灭非者户告之曰，我实不与我谀乱。谤乃愈起。止言以言，止事以事，譬犹扬堁而弥尘，抱薪而救火。止言当以嘿，止事当以卜。今以言止言，以事止事，犹扬堁止尘尘愈起，抱薪救火火愈炽也。流言雪汗，譬犹以涅拭素也。流，放也。雪，除也。涅，黑也。素，白也。矢之於十步贯兜甲，於三百步不能入鲁缟；骐骥一日千里，其出致释驾而僵。释，税。僵，仆也。犹矢於三百步不能穿鲁缟，言力竭势尽也。大家攻小家则为暴，大国并小国则为贤。(夏)［忧］#10世不能尚德，苟任劳力，而以辟士折境、并兼人国为贤也。小马非大马之类也，小知非大知之类也。小马不可以进道致千里，故[不]#11得与大马同类。小知不可以治世长民，故不得与大知同类也。被羊裘而赁，固其事也；貂裘而负笼，甚可怪也。笼，土笼也。以洁白为污辱，譬犹沐浴而抒溷，熏燧而负彘。烧熏自香，楚人谓之熏燧也。治疽不择善恶丑肉而并割之，农夫不察苗莠而并耘之，岂不虚哉。坏塘以取龟，发屋而求狸，掘室而求鼠，割唇而治齲，桀、(踞)[跖]#12之徒，君子不与。举事所施如是者，则桀、跖之徒也，君子不与也。杀戎马而求狐狸，援两龞而失灵龟、断右臂而争一毛，折镆邪而争锥刀，用智如此，胤岂足高乎。高，犹贵也。宁百刺以针，无一刺以刀，宁一引重，无久持轻；宁一月饥，无一旬饿。饥，食不足。饿，困乏也。万人之迹，愈於一人之隧。楚人一谓跻为迹。愈，胜也。隧，陷也。有誉人之力俭者，舂至旦，不中员呈，犹谪之。察之，乃其母也。谪，责怒也。称誉人力俭，呈作不中科员而责怒也。君子视之，乃自呈作其母，以为力。挟以此誉人，孰如毁之。故谚曰，问谁毁之，小人誉之，此之谓也。故小人之誉人，反为损。损，毁。东家母死，其子哭之不哀。西家子见之，归谓其母曰，社何爱速死，吾必悲哭社。江、淮谓母为社。社，读虽家谓公为阿社之社也。夫欲其母之死者，虽死亦不能悲哭矣。谓学不暇者，虽暇亦不能学矣。言有事务，不暇学，如此曹之人，虽闲暇无务；亦不能学也。
　　见窾木浮而知为舟，见飞蓬转而知为车，见鸟迹而知着书，以类取之。窾，穴，读曰科也。以非义为义，以非礼为礼，譬犹裸走而追狂人，盗财而予乞者，窃简而写法律，蹲踞而诵诗、书。割而舍之，镆邪不断肉；执而不释，马牦截玉。牦，马尾也。圣人无止，无以岁贤昔，日俞昨也。贤，俞，犹胜玄文。言今岁胜於昔党今偶胜於昨日。喻圣人自修进也。马之似鹿者千金，天下无千金之鹿；玉待礛诸而成器，礛诸，攻玉之石。言物有待贱而贵者也。礛，廉，或直言蓝也。有千金之璧而无锱锤之礛诸。六铢曰锱，八铢曰锤，言其贱也。受光於隙照一隅，受光於牖照北壁，受光於户照室中无遗物，况受光於宇宙乎？天下莫不籍明於其前矣。由此观之，所受者小则所见者浅，所受者大则所照者博。四方上下曰宇，往古来今曰宙，谓四极之内，天地之间，故天下莫不借明於日月之前。江出岷山，河出昆仑，济出王屋，颖出少室，汉出嶓冢，已说在地形也。分流舛驰二注於东海，所行则异，所归者一。一，同也。通於学者若车轴，转毂之中，不运於己，与之致千里，终而复始，转无穷之源。不通於学者若迷惑，告之以东西南北，所居聆聆，聆聆，犹了了，言迷之也。背而不得，不知凡要。背而不得，更复(或)［惑］#13，故曰不知凡要也。寒不能生寒，热不能生热，不寒不热能生寒热。故有形出於无形，未有天地能生天地者也，至深微广大矣。初未有天地，生天地，故无形生有形也。雨之集无能沾，待其止而能有濡；集，下。此其至，未能有所沾。止者所至，故能有濡也。矢之发无能贯，待其止而能有穿；唯止能止众止。止，喻矢止乃能穿物。一曰，止己情欲乃能止归众物，令不得已乎。
　　因高而为台，就下而为池，各就其势，不敢更为。圣人用物，若用朱丝约刍狗，若为土龙以求雨。刍狗待之而求福，求，犹得。待刍狗之灵而待福也。土龙待之而得食。土龙致雨，雨而成谷，故得待土龙之神而得谷食。一说，土龙待请雨之祈得食酒肉者也。鲁人身善制冠，妻善织履，往徙於越而大困穷。以其所修而游不用之乡。譬若树荷山上，荷，水菜，芙渠。其茎曰茄，其本曰密，其根曰耦，其华曰芙蓉，其秀曰菡旧，其实曰莲。莲之茂者花，花之中心曰薏，幽州总谓之光。荷读如燕人强秦言胡同也。而畜火井中。操钓上山，揭斧入渊，欲得所求，难也。方车而跖越，乘桴而入胡，方，出。跖，至。桴，筏，一曰瓠。非其所宜也。欲无穷，不可得也。无求之处也。楚王有白猿，王自射之，则搏矢而熙；熙，戏。使养由其射之，始调弓矫矢，未发而猿拥柱号矣，由其，楚王之臣，养姓。调，张。矫，直。拥，抱。号，呼。幽通赋曰，养流睇而猿号是也。有先中中者也。有先未中必中之微，精相动也。呙氏之璧，夏后之璜，揖让而进之，以合欢；夜以投人，则为怨；时与不时。不时，谓夜。呙，古和字。画西施之面，美而不可说；规孟贲之目，大而不可畏；君形者亡焉。生气者，人形之君。规画人形，无有生气，故曰君形(士)［亡］#14。人有昆弟相分者，无量，多不可计。而众称义焉。夫唯无量，故不可得而量也。登高使人欲望，临探使人欲窥，处使然也。射者使[人]#15端，钓者使人恭，事使然也。立然后中，恭然后得，故曰事使然也。曰杀罢牛可以赎良马之死，莫之为也。杀牛，必亡之数，牛者，所以植谷者，民之命，是以王法禁杀牛，民犯禁杀之者诛，故曰必亡之数。以必亡赎不必死，未能行之者矣。
　　季孙氏劫公家，鲁大夫季桓子斯，一曰康子肥，胁定公而专其政。传曰，禄之去公室。孔子说之，先顺其所为，而后与之入政，曰，与枉与直，如何而不得？与直与枉，勿与遂往。直顺其谋而从，勿遂大，与同小。此所谓同污而异涂者。众曲不容直，众枉不容正，故人众则食狼，狼众则食人。欲为邪者必相明正，欲为曲者必达直。公道不立，私欲得容者，自古及今，未尝闻也。此以善托其丑。托，寄。若丽姬欲杀太子申竺，先称之於献公，然后得行其害，此其类也。众议成林，无翼而飞，众人皆议，平地生林，无翼之禽能飞，凡人信之，以为实然也。三人成市虎，三人从市中来，皆言市中有虎，市非虎处，而人信以为有虎，故曰三人成市虎。一里挠推。挠，弱。(人)［里]#16之人皆(有)[言]#17能屈椎者，人则信之也。夫游没者，不求沐浴，己自足其中矣。故食草之兽不疾易薮，疾，息。水居之虫不疾易水，行小变而不失常。小变，易水易草。草食故食草，水居故水中，故曰不疾失其常也。信有非礼而失礼。尾生死其梁柱之下，此信之非也；尾生，鲁人，与妇人私期桥梁之下，故尊其誓，水至不去，没溺而死，故曰信之非也。孔氏不丧出母，此礼之失者。礼，庶子丧出母期。孔氏，子上，名白，仲尼曾孙，孔伋之子。后出子白之母，卒於外。记曰，子上之母死，不丧。门入问诸子思曰，子先君其丧出母乎？(只)[曰]#18，然。子不使白，何也？曰，昔者先君无所失道，[道]#19隆从而隆，道污从而污，伋则安能反乎。是不为伋妻，是不为白也母。孔氏之不丧出母，自子思始。故曰孔氏之失也。曾子立孝，不过胜母之闾；墨子非乐，不入朝歌之邑；曾子立廉，不饮盗泉；所谓养志者也。纣为象箸，而箕子唏，见象着，知当复作玉杯，有玉杯，必有熊蹯豹胎，以极庶侈。故箕子为之惊号啼也。鲁以偶人葬，而孔子叹，恶其象人而用之。知后世必用殉，故孔子为之长叹也。故圣人见霜而知冰。见微霜降，大寒至，必坚冰。有鸟将来，张罗而待之，得鸟者，罗之一目也；今为一目之罗，则无时得鸟矣。
　　今被甲者，以备失之至。若使人必知所集，则悬一札而已矣。事或不可前规，物或不可虑，卒然不戒而至，故圣人畜道以待时。道能均化，无不禀受，故圣人畜养以待时，时至而应，若武王伐纣矣。髡屯犂牛，既□以□，决鼻而羁，髡屯，丑牛貌。犂牛，不纯色。犐，无角。□，无尾。决鼻羁头而牵。生子而牺，尸祝斋戒以沉诸河，牺者，牲。尸，祭神之主。祝，祈福祥之辞。祀河曰沉。河伯岂羞其所从出，辞而不享哉。诗云，采葑采菲，无以下体是。论语曰，犂牛之子，骍且角，虽欲勿用，山川其舍诸。得万人之兵，不如闻一言当。当，谓明天时地利，知人之，可以不战屈人之兵。得隋侯之珠，不若得事之所由。得和氏之璧，不若得事之所适。由，用。适，宜适也。撰良马者，非以逐狐貉，将以射麋鹿。砥利剑者，非以斩缟衣，将以断兕犀。故高山仰止，景行行止，乡者其人。言(者)［有］#20高山，我仰而止之；人有大行，我则而行之。故曰乡者其人也。见弹而求鸮炙，弹可以弹鸮鸟，而我因其求炙也。见卵而求晨夜，鸡知将旦，鹤知夜半。见其卵，因望其夜呜，故曰求晨夜。见黂而求成布，虽其理哉，亦不病暮。黂，麻之有实者。可以为布，因求其成，故曰虽其理哉，亦不病暮，言其早也。黂，读传曰有□不为灾之□。象解其牙，不憎人之利之也；利，犹取也。死而弃其招箦，不怨人取之。招箦，死者浴床上□栭。怨亦憎，玄文耳。箦，读功绩之绩也。人能以所不利利人，则可。所不利，若子罕不利玉人之宝，利若玉人自得玉以为宝，故曰可也。狂者东走，逐者亦东走，东走则同，所以东走则异。溺者入水，拯之者亦入水，入水则同，所以入水者则异。异以不溺。故圣人同死生，愚人亦同死生，圣人之同死生，通於分理，愚人之同死生，不知利害所在。
　　徐偃王以仁义亡国，国亡者非必仁义；徐国，今下邳、徐、僮是。偃，谥。居衰乱之世，修行仁义，为楚文王所灭。灭者多以不义，故曰亡国不必仁义。比干以忠靡其体，被诛者非必忠也。比干以忠谏纣而诛之。世见谏者多以不忠，故曰被诛者非必忠。故寒颤，惧者亦颤，此同名而异实。同名於颤，异者，寒与惧。颤，读天寒冻颤之颤字，亦自如此。明月之珠出於蠬娠，周之简圭生於垢石，珠有夜光明月，生於蠬中。简圭，大圭，美玉。出於石中，故曰生垢石。大蔡神龟出於沟壑。大蔡，元龟之所出地名，因名其为龟大蔡。臧文仲所居蔡是。万乘之主，冠锱锤之冠，履百金之车。六铢曰锱，八两曰锤，言贾直少。物有贱而在上，有贵而在下。车，或作履也。牛皮为贱，正三军之众。鼓声气，故可以齐三军之众也。欲学歌讴者，必先征羽乐风。征，南方火。羽，北方水。五音正，乐正。失理情性，动天地，感鬼神，莫近於诗乐。风者，上以风化下，下以风刺上，故与之风也。欲美和者，必先始於阳阿、采菱。阳阿、采菱，乐曲之和声。有阳阿，古之名非，善和也。此皆学其所不学，而欲至其所欲学者。耀蝉者务在明其火，钓鱼者务在芳其饵。明其火者，所以耀而致之也；芳其饵者，所以诱而利之也。耀，明。芳，香。明火香饵，则蝉鱼至。以言治国，明其德，美其政，天下之人如蝉鱼归明火香饵也。欲致鱼者，先通水，欲致乌者，先树木。水积而鱼聚，木茂而鸟集。好弋者先具缴与矰，缴，大纶。矰，短矢。缴所以击者，缴射射注飞鸟。诗云，弋晃与雁也。好鱼者先具罟与罘，罘，细网。传曰，数罟不入於污池。罘，大网。诗云，施罟濊濊，鲈鲔泼泼是也。未有无其具而得其利。言未见君无道而能得民心也。遗人马而解其羁，遗人车而税其轙，轙，所以纳衡也。所爱者少而所亡者多，故里人谚曰，烹牛而不盥，败所为也。烹羹不与盐，不成羹，故曰败所为。礼记曰，客絮羹，主人辞不能烹。知烹为羹也。桀有得事，谓知作瓦以盖屋，遗后世也。尧有遗道，遗，失。谓不能放四凶，用十六相是。其一说，不传丹朱而禅舜天下，有不慈之名，故曰有遗道也。嫫母有所美，嫫母，古之丑女，而行贞正，故曰有所美。嫫，读模范之模。西施有所丑，西施，古之好女也。虽容仪光艳未必真正。故曰有所丑也。故亡国之法有可随者，治国之俗有可非者。有可随，犹嫫母有所美。有可非，犹西施有所丑。琬琰之玉，在洿泥之中，虽廉者弗释；琬琰，美玉。释，舍。弊箄甑甄，在袡茵之上，虽贪者不搏。窐，甑带。搏，取。窐，读□黾之黾也。美之所在，虽污辱，世不能贱；恶之所在，虽高隆，世不能贵。世不能贱者，喻贤者在下位卑污之处。世不能贵者，喻小人在上位高显之处。
　　春贷秋赋民皆欣，春饥而予，秋丰而收，故民欣也。春赋秋贷众皆怨。得失同，喜怒为别，其时异也。为鱼德者，非挈而入渊，为猿赐者，非负而缘木，纵之其所而已。喻为政，官方定物，能文者居文官，能武者居武官，故曰纵之其利而已也。貂裘而杂，不若狐裘而粹，杂，犹驳。粹，纯也。故人莫恶於无常行。无常行，犹论语人而无恒，不可作为巫医。故曰恶矣。有相马而失马者，失，犹不知。然良马犹在相之中。良马有夭寿，骨法非能相。不知，故曰在相之中。今人放烧，或操火往益之，或接水往救之，两者皆未有功，而怨德相去亦远矣。郢人有买屋栋者，求大三围之木，郢，楚都，在今江陵北郢是也。栋，稳木材。而人予车毂，跪而度之，巨虽可，而长不足。巨，大也。长不足，言其短。蘧伯玉以德化，伯玉，卫大夫蘧瑷。赵简子将伐卫，使史默往视之，曰，蘧伯玉为政，未可以加兵。故曰德化也。公孙鞅以刑罪，所极一也。公孙鞅，卫公子叔座之子，自魏奔秦，相孝公，制相坐法，故曰以刑罪。秦封为商君，因曰商鞅。商在京兆东南，瑷以德化，鞅以刑故，曰所极一也。病者寝席，寝，卧。席，蓐。医之用针石，巫之用糈藉，所救钧也。医，师。在男曰觋，在女曰巫。石针所砥，殚人雍(座)[痤]#21，出其恶血。糈，(采)[米]#22，所以享神。籍，菅茅。皆所以疗病求福祚，故曰救钧。狸头愈鼠，鸡头已瘘，鼠啮人创，狸愈之。瘘，颈肿疾。鸡头，水中芡，幽州谓之雁头，亦愈之也。虻散积血，斲木愈齲，此类之推者也。推，行也。膏之杀鳖，鹊矢中猬，中，亦杀矣。烂灰生绳，烂，腐。漆见蟹而不乾，此类之不推者也。乾，燥。推与不推，若非而是，若是而非，孰能通其微。
　　天下无粹白狐，而有粹白之裘，掇之众白也。善学者，若齐王之食鸡，必食其跖，数十而后足。跖，鸡足踵。喻学取道众多，然后忧。刀便剃毛，至伐大木，非斧不克，克，截。物固有以(寇)[克]#23适成不逮者。视方寸於牛，不知其大於羊；总视其体，乃知其大，相去之远。远犹多也。孕妇见兔而子缺膺，见麋而(不)[子]#24四目。小马大目，不可谓大马；大马之目眇，所谓之眇马，物固有似然而似不然者。故决指而身死，决，伤。或断臂而顾活，顾，反。类不可必推。厉利剑者必以柔砥，柔，濡。击锺磬者必以濡木，毂强必以弱辐，两坚不能相和，两强不能相服。故梧桐断角，马厘截玉。言柔胜刚。媒但者，非学谩(他)[也]#25，但成而生不信。但犹诈也。立慬者，非学斗争，懂立而生不让。故君子不入狱，为其伤恩也，不入市，为其侳廉。侳，辱。积不可不慎者也。走不以手，缚手走不能疾；飞不以尾，屈尾飞不能远；物之用者，必待不用者。故使止见者，乃不见者也；使鼓鸣者，不鸣也。不鸣，乃无声也。尝一脔肉，知一镬之味；有足曰鼎，无足曰镬。悬羽与炭，而知燥湿之气；燥故炭轻，湿故炭重。以小明见一叶落，而知岁之将暮；睹瓶中之冰，而知天下之寒。以近论远。论，知也。三人比肩，不能外出户，户不容故。一人相随，可以通天下。言不并也。足蹙地而为迹，暴行而为影，此易而难。蹙，履。履地迹自成，行日中影自生，是其易。使迹正影直，是其难也。庄王诛里史，孙叔敖制冠浣衣；里史，佞臣。恶人死，叔敖自知当见用，故制冠浣衣。文公弃荏席，后霉黑，咎犯辞归，晋文弃其卧席之下霉黑者，咎犯感其捐旧物，因曰，臣从君周旋，臣之罪多矣。臣犹自知之，况君乎？请从此亡。故曰辞归。故桑叶落而长年悲也。桑叶时既茹落，长年惧命尽，故感而悲也。鼎错日用而不足贵，错，小鼎。虽日见用，不能和五味，故不足责。周鼎不爨而不可贱，周家大鼎，不日炊火以休味，而能和味，故曰不可贱。物固有以不用而为有用者。不用，谓鼎不爨。为用，谓为五味。地平则水不流，重钧则衡不倾，流，行。倾，邪也。物之尤必有所感，尤，过。轻重则冲低印，故曰必有所感。感，动也。物固有以不用为大用者。衡行物，物所不用，然用之乃知物之轻重，故曰不以用为大用也。先裸而浴则可；以浴而保则不，先祭而后飨则可，礼，食必祭，示有所可先。飨，犹食也。先飨而后祭则不可；为不敬，故曰不可也。物之先后各有所宜也。祭之日而言狗生，取妇夕而言衰麻，置酒之日而言上冢，皆所不宜。渡江、河而古。阳侯之波。阳陵国侯溺死，其神能为大波，为人作害，因号阳侯之波。舟人所不欲言。或曰知其且赦也而多杀人，不仁。或曰知其且赦也而多活人，乃仁人也。其望赦同，所利害异。故或吹火而然，或吹火而灭，所以吹者异也。烹牛以飨其里，而骂其东家母，德不报而身见殆。殆，危害也。文王污膺，鲍申伛背，以成楚国之治。文王，楚武王之子。熊疵污膺，陷胸。鲍申，楚相。伛背，偻。成治，言贤也。裨谌出郭而知，以成子产之事。裨谌，郑大夫。谋於野则获，谋於国则否。郑国有难，子产载如野，与议四国之事，故曰成子产之事。论语曰，裨谌草创之，世叔讨论之，东里子产润色之。朱儒门径天高於修人，修人曰，不知。曰，子虽不知，犹近之於我。故凡问事，必於近者。修人，(美)[长]#26人。寇难至，躄者告盲者，盲者负而走，两人皆活，得其所能也。故使盲者语，使躄者走，失其所也。郢人有鬻其母，为请於买者曰，此母老矣。幸善食之而勿苦。郢，楚都。鬻，卖也。食，养也。此行大不义，而欲为小义者。介虫之动以固，介甲，鳖鳌之属。动，行。贞虫之动以毒螫，贞虫，细腰蜂，蜾蠃之属。无牡牝之合，日贞。而有毒，故能螫。[螫]#27读解释之释也。熊罴之动以攫搏，攫，拨。熊罴多力，故能拨攫，有所搏也。兕牛之动以抵触，兕，兽名，有角。牛，犂牛。物莫措其所修而用其短也。措，置。治国者若耨田，去害苗者而已。今沐者堕发，而犹为之不止，以所去者少，所利者多。砥石不利而可以利金，金，刀剑之属也。擏不正而可以正弓，擏，弓之掩床。读曰檠。物固有不正而可以正，不利而可以利。不正者擏，正者弓也。不利者砥，利者金也。力贵齐，知贵捷。得之同，遬为上；齐，读齏之齏。齐、捷皆疾。胜之同，迟为下。所以贵镆邪者，以其应物而断割也。□靡勿释，牛车绝辚。□，切。楚人谓门切之辚，车行其上则断之。孟子曰，城门之轨，非两马之力。辚，读近兰。急舌言之乃得也。为孔子之穷於陈、蔡而废六艺，则惑，六艺，礼、乐、射、御、书、数。为医之不能自治其病，病而不就药，则勃矣。不择於事，曰勃也。
　　淮南鸿烈解卷之二十三竟
　　#1『百』，『伯』字之误，据集解本改。
　　#2『伍』，『及』字之误，据集解本改。
　　#3『致』字脱，据集解本补。
　　#4『真』字衍，据集解本删。
　　#5『宫』，『谷』字之误，据集解本政。
　　#6『虽』，『精』字之误，据集解本改。
　　#7『美』字脱，据集解本补。
　　#8『士』，『亡』字之误，据集解本改。
　　#9『有』，『帷』字之误，据集解本改。
　　#10『夏』，『忧』字之误，据集解本改。
　　#11『不』字脱，据集懈本补。
　　#12『踞』，『跖』字之误，据集解本改。
　　#13『或』，『惑』字之误，据集解本改。
　　#14『士』，『亡』字之误，据集解本改。
　　#15『人』字脱，据集解本补。
　　#16『人』，『里』字之误，据集解本改。
　　#17『有』，『言』字之误，据集解本改。
　　#18『只』，『曰』字之误，据集解本改。
　　#19『道』字脱，据集解本补。
　　#20『者』，『有』字之误，据集解本改。
　　#21『座』，『痤』字之误，据集解本改。
　　#22『采』，『米』字之误，据集解本改。
　　#23『寇』当为『克』，据集解本改。
　　#24『不』，『子』字之误，据集解本改。
　　#25『他』，『也』字之误，据集解本改。
　　#26『美』，『长』字之误，据集解本改。
　　#27『螫』字脱。据集解本补。

　　淮南鸿烈解卷之二十四
　　太尉祭酒臣许慎记上
　　说林训
　　木丛生曰林。说万物承阜，若林之聚矣，故曰说林，因以题篇也。
　　以一世之度制治天下，譬犹客之乘舟，中流遗其剑，遽契其舟桅，契，刻。桅，船弦板。堕剑於中流，刻下船弦，言其於此下失剑。桅，读如左传襄王出居郑地汜之汜也。暮薄而求之，其不知物类亦甚矣。日暮薄岸，而止求剑於其所刻桅下，故曰不知物类。夫随一隅之迹，而不知因天地以游，惑莫大焉。随一隅之迹，刻桅之类，或无有大於此也。虽时有所合，然而不足贵也。譬若旱岁之土龙，疾疫之刍灵，是为帝者也。土龙以求雨，刍狗以求福，时见贵也。曹氏之裂布，蛷者贵之，然非夏后氏之璜。楚人名（命）「布」#1为曹，今俗间以始织布系着其旁，谓之曹布。烧以传蝫蛷疮则愈，故蛷者贵之。半壁曰璜，璜以发众，国家之宝，故曰然非夏后氏之璜也。无古无今，无始无终，未有天地而生天地，至深微广大矣。言其深微广大，故能生天地也。足以□者浅矣，然待所不曼而后行；□，履。待所履而行者则不得行，故曰待所不履而后行。智所知者褊矣，然待所不知而后明。（福）［褊］#2，狭。知所知所不知，以成明矣。游者以足蹶，以手□，不得其数，愈蹶愈败。愈，益。败，犹没也。及其能游者，非手足者矣。不用手足而自游也。鸟飞反乡，兔走归窟，狐死首丘，寒将翔水，各哀其所生。寒将，水鸟。哀，犹忧也。毋贻盲者镜，毋予躄者履，毋赏越人章甫，非其用也。赏，遗。章甫，冠。越人断发，无用冠为。椎固（百）〔有〕#3柄，不能自椓；目见百步之外，不能自见其眦。喻人能有所为，而不能自为也。狗彘不择甂瓯而食，偷肥其体而顾近其死；偷，取也。顾，反。肥则烹之，故近其死也。凤凰高翔千仞之上，故莫之能致。七尺曰仞，非圣德君不致，故曰莫之能致也。月照天下，蚀於詹诸；腾蛇游雾，而殆於蝍蛆詹诸，月中虾蟇，食月，故曰食於詹诸。殆，犹畏。蝍蛆，蟋蟀，尔雅谓之蜻蛚之大腹也。上蛇，蛇不敢动，故曰殆於蝍蛆也。乌力胜日，而服於鵻礼；能有修短也。乌在日中而见，故曰胜日。服，犹畏。鵻礼，尔雅谓裨笠，秦人谓之祀视。间蚕时晨呜人舍者，鸿鸟皆畏之。故曰能有修短也。莫寿於殇子，而彭祖为夭矣。生寄，死归。殇子去所寄，归所卜，故曰以为寿。彭祖盖楚先，寿四百岁，不早归，故曰以为夭。论语曰，窃比於我老彭。盖谓是。一说，彭祖益黄帝时学仙者，言不如殇子早归神明矣。短绠不可以汲深，器小不可以盛大，非其任也。任，读甚任之任。怒出於不怒，为出於不为。不怒乃是怒，不为乃是为也。视於无形，得其所见矣；听於无声，则得其所闻矣。言皆易恤无声，故得有闻。
　　至味不慊，至言不文，至乐不笑，至音不叫，大匠不斲，大豆不具，大勇不斗，慊，快。叫，噪呼。不断，不自斲削。豆，簠簠笾豆之器。大勇，人闻自畏之，不复斗也。得道而德从之矣。譬若黄钟之比宫，太簇之比商，无更调焉。更，改也。以瓦鉒者全，以金鉒者跋，以玉鉒者发，鉒，读象金之铜柱余之鉒。鉒者提马，雒家谓之投翩。金者金步除。跋者刺跋走。发者疾迅。发读射百发之发。是故所重者在外，则内为之掘。所重，谓金与玉。掘，律气不安祥。逐兽者目不见太山，见兽而已。嗜欲在外，则明所蔽矣。蔽者，见利之物，不见其害也。听有音之音者聋，听无音之音者聪，不聋不聪，与神明通。卜者操龟，筮者端策，以问於数，安所问之哉。策，四十九策。可以占吉凶，可以问於数。数，欲卜筮者也。舞者举节，坐者不期而拚皆如一，所极同也。日出汤谷，入于虞渊，莫知其动，须臾之间，俛人之颈。俛，犹戾也。人莫欲学御龙，而皆欲学御马，莫欲学治鬼，而皆欲学治人，急所用也。御龙、治鬼，不益世用，故以御马、治人为急务矣。解门以为薪，塞井以为臼，人之从事，或时相似。或，有也。相似，似於愚。水火相憎，鏏在其间，五味以和。鏏，小鼎。一曰，鼎无耳为鏏。鏏，读日慧。鏏受水而火炊之。故曰在其间。骨肉相爱，谗贼间之，而父子相危。楚平王、晋献公是也。夫所以养而害所养，譬犹削足而适履，杀头而便冠。所以养，喻谗贼。害在养，喻骨肉。杀，亦履之。头大冠小，不相宜，削杀其头，以便冠，愚之。杀头或作赜。昌羊去□虱而来蚙穷，昌羊，昌蒲。蚙穷，□蜓，入耳之虫也。除小害而致大贼，故小快而害大利。墙之坏也，不若无也，然逾屋之覆。不若其无为墙。屋之覆为败屋，墙之壤更为土归於本。故曰逾屋之覆。璧瑷成器，礛诸之功，礛诸，治玉之石。诗云，他山之石，可以为错。礛，读一曰廉氏之廉。镆邪断割，砥砺之力。力亦功，（玄）［互］#4文也。狡兔得而猎犬烹，高鸟尽而强弩藏。烹犹杀，藏犹残，喻不复用也。
　　与骥，致千里而不飞，无糗粮之资而不饥。失火而遇雨，失火则不幸，遇雨则幸也。故祸中有福也。鬻棺者欲民之疾病也，畜粟者欲岁之荒饥也。荒，大饥，粟不熟。水静则平，平则清，清则见物之形，弗能匿也，故可以为正。匿，犹逃也。川竭而谷虚，虚，无水也。丘夷而渊塞，夷，平。塞，满。唇竭而齿寒。河水之深，其壤在山。言非一朝一夕。钧之缟也，一端以为冠，一端以为，冠则戴致之，妹则□履之。知己者不可诱以物，物不能感。明於死生者不可却以危，危无能惧之。故善游者不可惧以涉。涉，不能溺。亲莫亲於骨肉，节族之属连也。骨肉，谓一人之身，故曰节族之连也。心失其制，乃反自害，言心失制度，则自害身也。况疏远乎。疏远，喻他人也。圣人之於道，犹葵之与日也，虽不能与终始哉，其乡之诚也。乡，仰。诚，实。宫池涔则溢，旱则涸；涔，多雨也。江水之原，渊泉不能竭。竭，尽也。盖非橑不能蔽日，轮非辐不能追疾，然而橑辐未足恃也。金胜木者，非以一刀残林也；土胜水者，非以一墣塞江也。躄者见虎而不走，非勇，势不便也。倾者易覆也，倚者易軵也。几易助也，湿易雨也。几，近。軵，读軵济之軵。近也。设鼠者机动，钓鱼者泛杭，任动者车鸣也。动发，发则得鼠。泛，钓浮。杭，动。动则得鱼。任者，辇。诗云，我任我辈。
　　刍狗能立而不能行，蛇床似麋芜而不能芳。蛇床臭，麋芜香。谓许由无德，鸟获无力，莫不丑於色，丑，犹怒。一曰愧也。人莫不奋于其所不足。奋，厉也。以兔之走，使大如马，则逮曰归风。言其疾也。及其为马，是又不能走矣。冬有雷电，夏有霜雪，然而寒暑之势不易，小变不足以防大节。黄帝生阴阳，黄帝，古天神也。始造人之时，化生阴阳。上骈生耳目，桑林生臂手，上骈，桑林，皆神名。此女娲所以七十化也。女娲，王天下者也。七十变造化，些禹造化治世，非一人之功也。终日言必有圣之事，百发之中必有羿、逢蒙之巧，然而世不与也，其守节非也。非者，非其真也。牛蹄彘颅亦骨也，而世弗灼，必问吉凶於龟者，以其历岁久矣。近敖仓者不为之多饭，临江河者不为之多饮，其满腹而已。敖仓，古常满仓，在荣阳北。兰芝以芳，未尝见霜；芳，香。鼓造辟兵，寿尽五月之望。鼓造，盖谓枭。一曰，虾蟇。令世人五月望作枭焚，亦作虾蟇莫，言物不当为用。舌之与齿，孰先陇也？陇，摩尽也。錞之与刃，孰先毙也？〔錞〕#5，矜下铜鐏也。錞不朽而刃先弊。錞读顿首之顿。绳之与矢，孰先直也？矢，箭。今鳝之与蛇，蚕之与烛，状相类而爱憎异。人爱鳝与蚕，畏蛇与烛，故曰异也。晋以垂棘之璧得虞虢，说在齐俗篇也。骊戎以美女亡晋国。美女，骊姬也。亡，犹乱。聋者不歌，无以自乐；盲得不观，无以接物。接，犹见也。观射者遗其艺，艺，事。观书者忘其爱，意有所在，则忘其所守。古之所为不可更，则推车至今无蝉匷。蝉匷，车类。读如孔子射於矍相氏之矍。使但吹竽，使氏厌窍，虽，中节而不可听，但，古不知吹人，但读燕无言鉏同也。无其君形者也。君，官主也。与死者同病，难为良医；与亡国同道，难与为谋。谋，或作豫也。为客治饭而自藜藿，名尊於实。尊，重。享仁义之名，重於治饭之实也。乳狗之噬虎也，伏鸡之搏狸，恩之所加，不量其力。使景曲者，形也；形曲则影曲也。使响浊者，声也。声浊则响浊也。情泄者，中易测。不闭其情欲，发泄于外，故其中心测度知也。华不时者，不可食也。华，实。若今八九月食晚瓜，令人病疟，此之类，故曰不食。喻人多言，不时适，不可听用也。跖越者，或以舟，或以车，虽异路，所极一也。跖，至。极亦至。（玄）〔互］#6文耳。一，同也。
　　佳人不同体，美人不同面，而皆说於目。佳，美。梨橘枣栗不同味，而皆调於口。调，适。人有盗而富者，富者未必盗，有廉而贫者，贫者未必廉。商苗类絮而不可为絮，蔏苗，荻秀，楚人谓之蔏。蔏，读敌战之敌。幽、冀谓之荻苕也。黂不类布而可以为布。黂，麻之有实者。黂，读左传有蜚不为灾之蜚也。出林者不得直道，行险者不得履绳。绳，道亦直。羿之所以射远中微者，非弓矢也；造父之所以追速致远者，非辔衔也。海内其所出，故能大；雷雨出於海，后随沟还入，故曰内其所出。轮复其所过，故能远。其所过，转不止。羊肉不慕蚁，蚁慕於羊肉，羊肉膻也；酰酸不慕蚋，蚋慕於酰酸。尝一脔肉而知一镬之味，悬羽与炭知燥湿之气，以小见大，以近喻远。十顷之陂可以灌四十顷，畜水曰陂。而一顷之陂可以灌四顷，大小之衰然。衰，差也。明月之光可以远望，而不可以细书；甚雾之朝可以细书，而不可以远望寻常之外。画者谨毛而失貌，谨悉微毛，留意於小，则失其大貌。射者仪小而遗大，仪望小处而射之，故能中。事各有宜。治鼠穴而坏里闾，渍小疱而发痤疽，疱，面气也。痤疽，痈也。若珠之有颣，玉之有瑕，置之而全，去之而亏。置其颣瑕。榛巢者处林茂，安也；窟穴者托埵防者，便也。埵坊，高处防堤也。
　　王子庆忌足蹑麋鹿，手搏兕虎，置之冥室之中，不能搏龟鳖，势不便也。庆忌，吴王僚之子也。汤放其主而有荣名，汤，契后十三世王癸之子履。放其主，谓伐纣。为民除害，故有荣名也。崔杼弒其君而被大谤，崔杼，齐大夫崔野之子，杀君齐庄公也。所以为之则同，其所以为之则异。所以为则（同）〔异］#7，汤杀君以利与民，抒以利与身，故曰异。吕望使老者奋，吕望鼓刀钓鱼，年七十始学读书，九十为文王作师，佐武王伐纣，成王封之於齐，故老者慕之而自奋厉。项托使婴儿矜，以类相慕。项托年七岁，穷难孔子而为之作师，故使小人之畴自矜大也。使叶落者风摇之，使水浊者鱼挠之。虎豹之文来射，虎豹以有文章，来使人射取之。猿狖之捷来乍。猿狖属仰鼻而长尾。乍，暂疾。以其操捷，来使疾击而取之。行一棋不足以见智，弹一弦不足以见悲。三寸之管而无当，当，犹底也。天下弗能满；十石而有塞，百斗而足矣。以篙测江，篙终而以水为测，惑矣。篙擿船，以篙波江，篙没，以江水为尽，故曰惑也。渔者走渊，渔，读论语之语也。木者走山，所急者存也。朝之市则走，〔夕〕#8过市则步，所求者亡也。走，读奏记之奏。豹裘而杂，不若狐裘之粹；粹，纯。白璧有考，不得为宝；考，虋污也。言至纯之难也。战兵死之鬼憎神巫，兵死之鬼，善行病人，巫能祝劾杀之。憎，（神巫憎）#9畏也。盗贼之「辈」#10丑吠狗。丑，犹恶也。无乡之社易为黍肉，无国之稷易为求福。无祀，不禋於神，而卒祝之，故易为黍肉，易为求福。鳖无耳，而目不可以瞥，精於明也。不可以瞥，瞥之则见也。瞽无目，目无所见。而耳不可以察，精於聪也。不可以察，察之则闻。遗腹子不思其父，无貌於心也，不知父貌，不梦见像，无形於目也。目初不见像，故曰无形於目也。蝮蛇不可为足，虎豹不可使缘木。蝗蛇皆有毒，螫人，不为足，为足益甚。虎，猛兽，不可使能缘木也。马不食脂，桑扈不啄粟，非廉也。桑扈，青雀。马不窃脂。秦通崤塞，而魏筑城也。魏徙都於大梁，闻秦通治崤关，知欲来东兼之，故筑城设守备也。饥马在廐，寂然无声，投刍其傍，争心乃生。引弓而射，非弦不能发矢，引，张引也。发，遣也。弦之为射，百分之一也。道德可常，权不可常，故遁关不可复，亡犴不可再。遁，逃也。狱常以权变於关塞野犴亡逃，不可复由其入，故曰权不常也。环可以喻员，不可以轮，绦可以为繶，不必以训。训亦繶，婉转数也。日月不并出，狐不二雄，神龙不匹，猛兽不群，鸷鸟不双，循绳而斲则不过，悬衡而量「则」#11不差，衡，秤。植表而望则不惑。损年则嫌於弟，益年则疑於兄，不如循其理，若其当。理，道。当，犹实也。人不见龙之飞，举而能高者，风雨奉之。奉，助。蠹众则木折，隙大则墙坏。悬垂之类，有时而隧；隧，堕。枝格之属，有时而弛。弛，落。当冻而不死者，不失其适。死乃为失适，（又）〔不］#12死，故曰不失其适也。当暑而不暍者，不亡「其」#13适，亡，亦失之。未尝适，亡〔其〕适。亡，无。言不冻不暍何适之有也。汤沐具而蜡虱相吊，大厦成而燕雀相贺，忧，屋。忧乐别也。柳下惠见饴，曰可以养老，盗跖见饴，曰可以黏牡，见物同，而用之异。柳下惠，鲁大夫展无骇之子，名获，字禽。家有大柳树，惠德，因号柳下惠。一曰，柳下，邑。牡，门户钥牡。
　　蚕食而不饮，二十二日而化；蝉饮而不食，三十日而蜕，蛶蝣不食不饮，三日而死。人食礜石而死，蚕食之而不饥，鱼食巴菽而死，鼠食之而肥。类不可必推。推，犹知也。瓦以火成，不可以得火；竹以水生，不可以得水。瓦得火则破，竹得水浸则死矣。杨堁而欲弭尘，被裘而以翣翼，岂若适衣而已哉。堁，土尘。楚人谓之堁。翣，扇。楚人谓之翣也。槁竹有火，弗钻不□，土中有水，弗掘无泉。掘，犹穷也。蠬象之病，人之宝也；蠬，大蛤，中有珠。象牙还以自疾，故人得以为宝也。人之病，将有谁宝之者乎。人之利欲为病，无人宝之，故曰将有谁宝也。为酒人之利而不酤，则竭；为车人之利而不僦，则不达。握火提人，反先之热。皆一介之人物，思自守者，不欲使酒人车人得利，不酤僦而先自竭，先不达，犹以火援人，先自热（自）［烂〕#14也。邻之母死往哭之，妻死而不泣，有所劫以然也。嫌犹哀，嫌於情色，故曰有所劫迫之。然，如是也。西方之裸国，鸟兽弗辟，与为一也。一，同也。裸国，在西南方。一膊炭熯，一膊，一挺也。掇之则烂指；万石俱熯，去之十步而死；百二十斤为石。同气异积。大勇小勇，有似於此。今有六尺之广，卧而越之，下材弗难；植而踰之，上材弗易；势施异也。百梅足以为百人酸，一梅不足以为一人和。喻众能济少，少不能有所成也。有以饭死者而禁天下之食，有以车为败者禁天下之乘，则悖矣。申生雉经，晋不绝绳。子胥自沉，昊不断水也。钓者静之，□者扣舟；罩者抑之，挂者举之；为之异，得鱼一也。□者以柴积水中，以取鱼。扣，击。鱼闻击舟声，藏柴下，壅而取之。□，读沙糁。今兖州人积柴水搏鱼为□。幽州名之为涔也。见象牙乃知其大於牛，见虎尾而知其大於狸，一节见而百节知也。吴伐越，至会稽，独获骨节专车。见一节大，余节不得小，故曰百节知。小国不斗於大国之间，长见嫌也。两鹿不斗於伏兕之旁。畏见食也。佐祭者得尝，救斗者得伤荫，不祥之木，为雷电所扑。荫，木影也。扑，击也。或谓冢，或谓陇，或谓笠，或谓簦。头风与空木之瑟，名同实异也。头中风，空木瑟，其音同，其实则异也。日月欲明而浮云盖之，盖，犹蔽也。兰芝欲修而秋风败之。修，长。虎有子，不能搏攫者，辄杀之，为堕武也。堕，废也。武，威之也。龟纽之玺，贤者以为佩；龟纽之玺，衣印也。纽，系。佩，服也。土壤布在田，能者以为富。能动者播植嘉谷，以为饶富也。予拯溺者金玉，不若寻常之缠索。金玉虽宝，非拯溺之具，故曰不如寻常之缠索。视书，上有酒者，下必有肉，上有年者，下必有月，以类而取之。类，犹事也。蒙尘而眯，固其理也；为其不出户而堁之也。为不出户而尘堁眯之，非其道。屠者羹藿，为车者步行，陶者用□盆，匠人处狭卢，为者不得用，用者弗肯为。为者不得用，以利动。用者不肯为，以富宠也。毂立，三十辐各尽其力，不得相害。使一辐独入，众辐皆弃，岂能致千里哉。夜行者掩目而前其手，涉水者解其马载之舟，事有所宜，而有所不施。橘柚有乡，雚苇有丛，兽同足者相从游，鸟同翼者相从翔。以类聚也。田中之潦，流入於海；附耳之言，闻於千里也。附，近。近耳之言，谓窃语。闻於千里，千里知之。语曰，欲人不知，莫如不为。苏秦步，步，徐行也。曰何故，人问何故。趋，曰何趋驰，有为则议，多事固苛。苏秦为多事之人，故见议见苛也。皮将弗睹，毛将何顾。畏首畏尾，身凡有几。畏始畏终，中身不畏，凡有几何。言常畏也。欲观九州之土，足无千里之行；心无政教之原，而欲为万民之上，则难。无其术，故曰难也。旳旳者获，提提者射，旳旳，名为众所见，故获。提提，安。言。譬若鸟不飞，兽不走，提提安时，故为人所射。故大白若辱，大德若不足。若辱，自同於众人。若不足者，实若虚之貌。
　　未尝稼穑粟满仓，未尝桑蚕丝满．囊，得之不以道，用之必横。横，放。海不受流胔，太山不上小人，骨有肉曰胔。有不义之祥流入海，海神荡而出出之，故曰不受。太山，东岳也。王者所封禅处，不令□乱小人，得上其上也。旁光不升俎，旁光，胞也。俎豆之实唯。肩髀，而胁肋不得升。骝驳不入牲。牺牲以纯色也。中夏用箑，快之，至冬而不知去；褰衣涉水，至陵而不知下；未可以应变。有山无林，有谷无风，有石无金。林生於山，山未必皆有林，风出於谷，谷未必皆有风。金生於石，石未必皆有金。喻圣人出众人，众人未必皆圣贤也。满堂之坐，视钩各异，满堂坐人，规其钩，各异形。於环带一也。钩与环带，一法也。类虽异，所用者同。献公之贤，欺於孋姬；杀申生也。叔孙之知，欺於竖牛。三日不食而饿死也。故郑詹入鲁，春秋肌曰：佞人来，佞人来。郑詹，郑文公大夫。以齐桓公卒，不使郑伯朝齐，朝於楚，齐人执之，自齐逃至鲁，谓之佞人。以方孋姬、竖牛，故曰，佞人。来，佞人来。君子有酒，鄙人鼓缶，虽不见好，亦不见丑。丑，恶。人性便丝衣帛，或射之则被铠甲，为其所不便以得所便。便，利。辐之入毂，各值其凿，不得相通，犹人臣各守其职，不得相干。干，乱也。尝被甲而免射者，被而入水；尝抱壶而度水者，抱而蒙火，可谓不知类矣。君子之居民上，若以腐索御奔马，雍容恐失民之意。若□薄冰蛟在其下，蛟，鱼属。皮有珠，能害人，故曰蛟在其下。若入林而遇乳虎。言常惊惧恐也。化不治於民，民不附。善用人者，若蚈之足，众而不相害；蚈，马蚈，幽州谓之秦渠。蚈，读蹊径之蹊也。若唇之与齿，坚柔相摩而不相败。摩，近。败，毁。清□之美，始於未耜；□，清酒。周礼□齐是。□，读瓮鸯之会也。黼黻之美，在於杼柚。白与黑为黼，青与赤为黻，皆文衣也。布之新不如纻，纻之弊不如布，或善为新，或恶为故。善，犹宜也。靥酺在颊则好，在颡则丑。靥酺，箸颊上窐，窐者在颡，以盘，故丑。绣，以为裳则宜，以为冠则讥。诗云，衮衣绣裳故曰宜。讥，人讥非之也。马齿非牛蹄，檀根非椅枝，故见其一本而万物知。知，犹别也。石生而坚，兰生而芳，少自其质，长而愈明。质，性也。明，犹盛也。扶之与提，谢之与让，故之与先，诺之与己也，之与矣，相去千里。汗准而粉其颡，腐鼠在坛，楚人谓中庭为坛。烧熏於宫；入水而憎濡，怀臭而求芳；虽善者弗能为工。善，或作巧。再生者不获，华大旱者不胥时落。胥时，不待秋时而零落也。毋曰不幸，甑终不堕井。抽簪招磷，有何为惊。磷，血精，似野火，招之应声而至。血洒汗人，以簪招则不至，故曰何惊也。使人无度河，可；中河使无度，不可。不可，言不能也。见虎一文，不知其武；见骥一毛，不知善走。水虿为□，孑孑为□，水□化为□，□，青蜓。孑孑，结姜，水上到跂虫，读廉絜。兔啮为螚，兔所啮草，灵在其心中，化为螚。螚读能而心之恶。一说，免啮，虫名。物之所为，出於不意，弗知者惊，知者不怪。怪，惑也。铜英青，金英黄，玉英白，黂烛捔，膏烛泽也。烛光捔泽，喻光明有明珠也。以微知明，以外知内。象肉之味不知於口，鬼神之貌不着於目，捕景之说不形於心。皆所不尝见之。冬冰可折，夏木可结，时难得而易失。木方茂盛，终日采而不知；秋风下霜，一夕而殚。殚，尽。病热而强之餐，救暍而饮之寒，救经而引其索，拯溺而授之石，欲救之，反为恶。恶，犹害也。虽欲谨亡马，不发户辚，言马亡不可发户限而求。虽欲豫就酒，不怀蓐。辚，户限，楚人谓之辚。辚，读似邻，恶气言乃得之也。孟贲探鼠穴，鼠无时死，必噬其指，失其势。孟贲，勇士，为探鼠於穴，故曰失其势。山云蒸，柱础润；础，柱下石礩也。伏苓掘，兔丝死。所生者亡，故死。一家失熛，百家皆烧；谗夫阴谋，百姓暴骸。论语曰，恶利口之覆邦家。故曰百姓暴骸。粟得水湿而热，饭得火而液，水中有火，火中有水。疾雷破石，阴阳相薄。自然之势。汤沐之於河，有益不多。流僚注海，虽不能益，犹愈於已。已，止。一目之罗不可以得鸟，无饵之钓，不可以得鱼；遇士无礼，不可以得贤。
　　兔丝无根而生，蛇无足而行，鱼无耳而听，蝉无口而鸣，有然之者也。然，如是也。鹤寿千岁，以极其游；蛶疏朝生而暮死，而尽其乐。修短各得其志。纣酰梅伯，文王与诸侯构之。构，谋。桀辜谏者，汤使人哭之。哭；犹吊也。狂马不触木，猘狗不自投於河，虽聋虫而不自陷，又况人乎。聋，无知也。爱熊而食之盐，爱獭而饮之酒，虽欲养之，非其道。熊食盐而死，獭饮酒而败，故日非其道也。心所说，毁舟为杖；心所欲，毁钟为铎。铎，大铃。金口木舌为木铎，金舌为金铎。杕，舟尾，读诗有秋之社也。管子以小辱成大荣。管仲相子纠，不能死，为鲁所囚，是其辱。卒相桓公，以至霸，是其大荣也。苏秦以百诞成一诚，诚，信。质的张而弓矢集，林木茂而斧斤入，非或召之，形势所致者也。待利而后拯溺人，亦必以利溺人矣。利溺人者，利人之溺，得其利也。舟能沉能浮，愚者不足加。舟船能载浮物，愚者不敢加足，畏其沉。诗万，泛泛扬舟，载沉载浮是也。骐骥驱之不进，引之不止，人君不以取道里。刺我行者，欲与我交，訾我货者，欲与我市。刺，犹非。訾，毁也。以水和水不可食，一弦之瑟不可听。以其失和，故不可听。刺专用也。骏马以抑死，直士以正穷；贤者摈於朝，美女摈於宫。摈，弃也。行者思於道，而居者梦於床；慈母吟於巷，适子怀於荆。精相往来。赤肉县则鸟鹊集，鹰隼惊外众鸟做，物之散聚，交感以然。食其食者不毁其器，食其实者不折其枝。塞其据者竭，背其本者枯。交画不畅，连环不解，其解之不以解。畅，达。不得达至。交，止。解连环，言此不可解则说德解法也。临河而羡鱼，不如归家识网。羡，顾。明月之珠，蠬之病而我之利，虎爪象牙，禽兽之利而我之害。我，犹人也。易道良马，使人欲驰；饮酒而乐，使人欲歌。是而行之，故谓之断；非而行之，必谓之乱。断，犹治也。矢疾，不过二里也；步之运，百舍不休，千里可致。圣人处於阴，众人处於阳；圣人行於水，众人行於霜。水有形而不可毁，故圣人行之无迹，霜雪履有迹，故众人行之也。异音者不可听以一律，异形者不可合於一体。合；同。农夫劳而君子养焉，君子，国君。养焉，以化泽懊休之。愚者言而智者择焉。择可用者而用之也。舍茂林而集于枯，不弋鹄而弋乌，难与有图。图，谋也。言其愚。寅丘无壑，泉源不溥；言污小潦水名寅。寅之丘无大壑，故泉流不得溥。寻常之溪，灌千顷之泽。言有源也。见之明白，处之如玉石；见之暗晦，必留其谋。玉之与石，言可别也。暗晦，不明。留，犹思谋也。以天下之大，托於一人之才，譬若悬千钧之重於木之一枝。言不能任。负子而登墙，谓之不祥，为其一人陨而两人殇。负，抱也。陨，坠也。善举事者，若乘舟而悲歌，一人唱而千人和。言能得众人之心也。不能耕而欲黍梁，不能织而喜采裳，无事而求其功，难矣。有荣华者必有憔悴，有罗执者必有麻蒯。言有成必有衰。鸟有沸波者，河伯为之不潮，畏其诚也。鸟，大鹏也。翱翔水上，扇鱼令出沸波，玃而食之，故河伯深藏於渊，畏其精诚，为不见。故一夫出死，千乘不轻。主术篇曰，兵莫憯於志，莫邪为下。言匹夫志意出死必战，故虽大国兵车千乘，不轻之也。蝗蛇螫人，傅以和堇则愈，和堇，野葛，毒乐。物故有重而害反为利者。圣人之处乱世，若夏暴而待暮，夏，日中甚热。暮，凉时。言圣人居乱世，忍以待凉。桑榆之间，逾易忍也。言乱世将尽，如日在西方桑榆间，将夕，故曰易忍。
　　水虽平，必有波；衡虽正，必有差；尺寸虽齐，必有诡。诡，不同。非规矩不能定方圆，非准绳不能正曲直；用规矩准绳者，亦有规矩准绳焉。准平绳直之人，能平直耳，故曰亦有规矩准绳。舟覆乃见善游，马奔乃见良御。善游，故覆舟不溺；良御，马奔车不败，故见之。嚼而无味者弗能内於喉，视而无形者不能思於心。形，象。无形於目，不能思之於心。兕虎在於后，随侯之珠在於前，弗及掇者，先避患而后就利。随国在汉东，姬姓之后，出游於野，见大蛇断在地，随侯令医以续傅断蛇，蛇得愈去。后衔大珠报，盖明月之珠，因号随侯之珠，世以为宝也。逐鹿者不顾兔，决千金之货者不争铢两之价。言在大不顾小。弓先调而后求劲，马先驯而后求良，劲，强，驯，扰。人先信而后求能。人非信不立也。陶人弃索，车人掇之；屠者弃销，而鍜者拾之；所缓急异也。百星之明，不如一月之光，十牖毕开，不若一户之明。矢之於十步贯兕甲，及其极，不能入鲁缟。言势有极。太山之高，背而弗见；秋毫之末，视之可察。察，别。言用明矣。山生金，反自刻；木生蠹，反自食；人生事，反自贼。贼，败也，害也。物自然也。巧冶能铸木，工匠不能斲金者，形性然也。白玉不琢，美珠不文，质有余也。性自然，不复饰。故跬步不休，跛鳖千里；跬，犹咫尺。累积不辍，可成丘阜。辍，止。城成於上，木直於下，非有事焉，所缘使然。凡用人之道，若以燧取火，疏之则弗得，疏，犹迟也。数之则弗中，数，犹疾也。正在疏数之间。得其节，火乃生。从朝视夕者移，从枉准直者亏，枉，邪。圣人之偶物也，若以镜视形，曲得其情。偶，犹同也。杨子见逵路而哭之，为其可以南，可以北，道九达曰逵，闵其别也。墨子见练丝而泣之，为其可以黄，可以黑。练，白。悯其化也。趋舍之相合，犹金石之一调，相去千岁，合一音也。金曰钟，石曰盘。虽久不变，故曰相去千岁，合一音也。鸟不干防者，虽近弗射；鸟，无之属是也。其当道，虽远弗释。当道，为作防害者，故曰不释也。酤酒而酸，买肉而臭，然酤酒买肉不离屠沽之家，故求物必於近之者。以诈应诈，以谲应谲，若被蓑而救火，毁渎而止水，乃愈益多。西施毛嫱，状貌不可同，世称其好，美钧也。尧、舜、禹、汤，法籍殊类，得民心一也。俱一於人。圣人者，随时而举事，因资而立功，涔则具擢对，旱则修土龙。擢对，贮水器。土龙，致雨物。临菑之女，识纨而思行者，为之悖戾。临菑，齐都。悖，粗恶。室有美容，缯为之纂绎。不密致，志有感故。纂，读曰浚绎纂之纂。征羽之操，不入鄙人之耳；征羽正音，人不知，不入其耳。抮和切适，举坐而善。抮，转，转其和，更作急调，淑楚之音，非正乐，故举坐而善之。过府而负手者，希不有盗心；府，藏货所生也。故侮人之鬼者，过社而摇其枝。侮，犹病也。晋阳处父代楚以救江，故解椊者不在於捌格，在於批抌。批，击。抌，推。击其要夹。木大者根擢，山高者基扶，其下跐也。蟅巨者志远，体大者节疏。狂者伤人，莫之怨也；婴儿詈老，莫之疾也；贼心□。贼，害。尾生之信，不如随牛之诞。尾生效信於妇人，信之失。随牛、弦高矫君命为诞，虽然，以存国，故不如随，牛之诞。而又况一不信者乎。一，犹常。况常不为信，不为诞乎。一，或作一，犹待也。忧父之疾者子，治之者医；论语曰，父母唯其疾之忧。故曰，忧之者子。进献者祝，治祭者疱。疱，宰也。
　　淮南鸿烈解卷之二十四竟
　　#1『命』，『布』字之误，据集解本改。
　　#2『福』，『褊』字之误，据集解本改。
　　#3『百』，『有』字之误，据集解本改。
　　#4『玄』，『互』字之误，据集解本改。
　　#5『錞』字脱，据集解本补。
　　#6『玄』，『互』字之误，据集解本改。
　　#7『同』，『异』字之误，据集解本改。
　　#8『夕』字脱，据集解本改。
　　#9『神巫憎』三字衍，据集解本删。
　　#10『辈』字脱，据集解本补。
　　#11『则』字脱，据集解本补。
　　#12『又』，『不』字之误，据集解本改。
　　#13『其』字脱，据集解本补，下同。
　　#14『自』，『烂』字之误，据集解本改。
　　
