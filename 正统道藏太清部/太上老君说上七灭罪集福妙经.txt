太上老君说上七灭罪集福妙经
　　经名：太上老君说上七灭罪集福妙经。撰人不详，似出於唐宋间。假托太上老君说念诵北斗七真名号，忏罪消灾请福延生之法。一卷。底本出处：《正统道藏》 太清部。
　　太上老君说上七灭罪集福妙经
　　尔时，太上老君昔龙汉末劫，在须弥山绝顶峰上，与天仙、地仙、飞仙、神仙、十方来众，集於顶上，宣说道法，以善眼观瞻南阎无极众生，家家尽有瘟气，官府口舌，破财失职，人口死亡之患，寻时召北斗七真讯问，天下万姓尽遭其事。是时北斗七真乃整衣冠，端简向前，瞻礼三拜，上奏老君曰：纳臣之言，万民不信三宝，背正信邪，十恶五逆，不解回心向善，逐月上七，亦无烧奏，忏洗身心，保安骨肉。是时斗口使者，每到上七，抄札善恶，上奏天曹，灭克禄寿，致令有此祸害，上奏。
　　老君：善哉善哉！北斗七真善能奏对，利益之事，众生不知不觉，岂惧灾危，北斗七真可先为十大灭罪消灾兴福助善天尊，若善男子善女人，闻此上七妙经，供养烧香，对圣念诵者，能消开眼合口生身所造罪障业障，即随圣号消灭一切所作之罪。是时老君即说名曰：
　　贪狼天尊，愿我宅舍得安宁，
　　巨门天尊，愿我父母保长生，
　　禄存天尊，愿我荣业得称情，
　　文曲天尊，愿我阖门尽康健，
　　廉贞天尊，愿我子孙保荣盛，
　　武曲天尊，愿我众恶永消减，
　　破军天尊，愿我六畜保兴生，
　　辅弼天尊，愿我疾病得痊瘥，
　　三台天尊，愿我财物不虚耗，
　　华盖天尊，愿我横事永不起。
　　道言：凡俗无知，上七真圣每月降在人间，可以消灾忏罪，请福延生，随力章醮，福德增崇。其有上七，善男善女不信香火，此为轻生迷本，不愧人身，天司夺禄减算，如此之人，身谢之后，漂诸六趣，生禽兽中，永失人身。上七之日，善男子善女人，能修烧香进奏，善达天曹，世世身富聪明，人中殊胜。其有男子女人，生身果薄贫穷，纵知上七，无力修奉，可以酌水献华，望北斗稽首礼拜，念北斗十大天尊及本命真君名号者，皆得延生注福，击系人身，灾厄蠲消，获福无量，福寿增延，保安家眷，以今转经功德，先用装严上界诸天十方大圣，国王帝主师尊父母，下为今时转经弟子一家大小，各乞平安，次及法界众生，俱离苦源，齐登道果。而作诵曰：
　　於是七元君，大圣善通灵。
　　济度诸厄难，接出苦众生。
　　若有咨告者，持诵保安宁。
　　尽凭生百福，皆由奉此经。
　　道言：说经将毕，龙鹤天仙来迎老君还於玉京。是时老君重告北斗七真曰：可以宣扬正教，济度众生，福利无边，同沾上善，若善男子善女人一生恭敬，转念此经，信受三十年者，天曹有字，地府除名，禄尽寿终，不居幽界，一径升天，十王案上，永绝姓名。是时北斗七星成道真人再拜老君，流传在世，广行传度，勿云非人，诚慎之焉。
　　太上老君说上七灭罪集福妙经竟
　　
