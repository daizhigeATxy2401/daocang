黄石公素书
　　经名：黄石介素书。旧题秦黄石公着。北宋张商英注。一卷。底本出处：《正统道藏》太清部。参校版本：台湾商务印书馆影印文渊阁《四库全书》（简称《四库》本）。
　　黄石公素书
　　目录#1
　　序
　　黄石公素书
　　原始章第一
　　正道章第二
　　求人之志章第三
　　本德宗道章第四
　　遵义章第五
　　安礼章第六
　　序
　　黄石公《 素书》 六篇，按《 前汉》列传，黄石公圯桥所授子房书，世人多以三略为是，盖传之者误也。晋乱，有盗发子房冢，於玉枕中获此书，凡一千三百三十六言，上有秘戒，不许传於不道、不神、不圣、不贤之人。若非其人，必受其殃；得人不传，亦受其殃。呜呼，其慎重如此。黄石公得子房而传之，子房不得其传而葬之。后五百余年而盗获之，自是《 素书》 始传於人间。然其传者特黄石公之言耳，而公之意，其可以言尽哉。窃尝评之：天人之道未尝不相为用，古之圣皆尽心焉。尧钦若昊天，舜齐七政，禹叔九畴，传说陈天道，文王重八卦，周公设天地四时之官，又立三公以燮理阴阳，孔子欲无言，老聃建之以常无有。《 阴符经》曰：宇宙在乎手，万化生乎身。道至於此，则鬼神变化皆不逃吾之术，而况於刑名度数之间者欤？黄石公，秦之隐君子也。其书简，其意深，虽尧、舜、禹、文、傅说、周公、孔、老亦无以出此矣。然则黄石公知秦之将亡，汉之将兴，故以此书授子房。而子房岂能尽知其书哉？凡子房之所以为子房者，仅能用其一二耳。书曰：阴计外泄者败。子房用之，尝劝高帝王韩信矣。书曰：小怨不赦，大怨必生。子房用之，尝劝高帝侯雍齿矣。书曰：决策於不仁者险。子房用之，尝劝高帝罢封六国矣。书曰：设变致权，所以解结。子房用之，尝致四皓而立惠帝矣。书曰：吉莫吉於知足。子房用之，尝择留自封矣。书曰：绝嗜禁欲，所以除累。子房用之，尝弃人间事，从赤松子游矣。嗟乎，遗粕弃滓，犹足以亡秦、项而帝沛公，况纯而用之、深而造之者乎？自汉以来，章句文词之学炽，而知道之士极少。如诸葛亮、王猛、房乔、裴度等辈，虽号为一时贤相，至於先王大道，曾未足以知，仿髴此书所以不传於不道、不神、不圣、不贤之人也。离有离无之谓道，非有非无之谓神，有而无之之谓圣，无而有之之谓贤。非此四者，虽口诵此书，亦不能身行之矣。张商英天觉序。
　　#1目录原缺，据正文标题补。
　　黄石公素书
　　宋张商英天觉注
　　原始章第一
　　道不可以无始。
　　夫道、德、仁、义、礼，五者一体也。
　　离而用则有五，合而浑之则为一。一所以贯五，五所以衍一。
　　道者，人之所蹈，使万物不知其所由。
　　道之衣被万物，广矣，大矣。一动息，一语默，一出处，一饮食，大而八弦之表，小而芒芥之内，何适而非道也。仁不足以名，故仁者见之谓之仁，智不足以尽，故智者见之谓之智。百姓不足以见，故曰用而不知也。
　　德者，人之所得，使万物各得其所欲。
　　有求之谓欲。欲而不得，非德之至也。求於规矩者，得方圆而已矣。求於权衡者#1，得轻重而已矣。求於德者，无所欲而不得；君臣父子得之以为君臣父子，昆虫草木得之以为昆虫草木，大得以成大，小得以成小，迩之一身，远之万物，无所欲而不得也。
　　仁者，人之所亲，有慈惠恻隐之心，以遂其生成。
　　仁之为体，如天，天无不覆；如海，海无不容；如雨露，雨露无不润。慈惠恻隐，所以用仁者也。非亲於天下，而天下自亲之。无一夫不获其所，无一物不获其生。《书》 曰：乌兽鱼鳌咸若。《 诗》 曰：敦彼行苇，牛羊勿践履。其仁之至也。
　　义者，人之所宜，赏善罚恶，以立功立事。
　　理之所在谓之义。顺理而次断，所以行义。赏善罚恶，义之理也。立功立事，义之断也。
　　礼者，人之所履，夙兴夜寐，以成人伦之序。
　　礼，履也。朝夕之所履践而不失其序者，皆礼也。言动视听造次铃於是，放僻邪侈从何而生乎？
　　夫欲为人之本，不可无一焉。
　　《 老子》曰：失道而后德，失德而后仁，失仁而后义，失义而后礼。失。者，散也。道散而为德，德散而为。仁，仁散而为义，义散而为礼。五者未尝不相为用，而要其不散者，道妙而已。老子言其体，故曰：礼者，忠信之薄而乱之首。黄石公言其用，故曰：不可无一焉。
　　贤人君子，明於盛衰之道，通乎成败之数，审乎治乱之势，达乎去就之理，
　　盛衰有道，成败有数，治乱有势，去就有理。
　　故潜居抱道，以待其时。
　　道，犹舟也。时，犹水也。有舟楫之利而无江河以行之，亦莫见其利涉也。
　　若时至而行，则能极人臣之位；得机而动，则能成绝代之功。如其不遇，没身而已。
　　养之有素，及时而动，机不容发，岂容拟议者哉。
　　是以其道足高而名重於后代。
　　道高则名随於后而重矣#2。
　　正道章第二
　　道不可以非正。
　　德足以怀远，
　　怀者，中心悦而诚服之谓也。
　　信足以一异，义足以得众，
　　有行有为而众人宜之，则得乎众人矣。
　　才足以鉴古，明足以照下，此人之俊也。行足以为仪表，智足以次嫌疑，
　　嫌疑之际，非智不次。
　　信可以使守约，廉可以使分财，此人之豪也。守职而不废，
　　孔子为委吏乘田之职是也。
　　处义而不回，
　　迫於利害之际而确然守义者，此不回也。
　　见嫌而不苟免，
　　周公不嫌於居摄，召公则有所嫌也；孔子不嫌於见南子，子路则有所嫌也。居嫌而不苟免，其惟至明乎。
　　见利而不苟得，此人之杰也。
　　俊者，峻於人。豪者，高於人。杰者，杰#3於人。有德、有信、有义、有才、有明者，俊之事也。有行、有智、有信、有廉者，豪之事也。至於杰，则才行足以名之矣。然杰胜於豪，豪肚於俊也。
　　求人之志章第三
　　志不可以妄求。
　　绝嗜禁欲，所以除累。
　　人性清静，本无系累，嗜欲所牵，拾己逐物。
　　抑非损恶，所以禳过。
　　禳，犹析禳而去之也。非至於无抑，恶至於无损，过可以无禳尔。
　　贬酒阙色，所以无污。
　　色败精，精耗则害神。酒败神，神伤则害精。
　　避嫌远疑，所以不误。
　　於逵无嫌，於心无疑，事不误尔。
　　博学切问，所以广知。
　　有圣贤之质而不广之以学问，弗勉故也。
　　高行微言，所以修身。
　　行欲高而不屈，言欲微而不彰#4。
　　恭俭谦约，所以自守。深计远虑，所以不穷。
　　管仲之计，可谓能九合诸侯矣，而穷於王道。商鞅之计，可谓能强国矣，而穷於仁义。弘羊之计，可谓能聚财矣，而穷於养民。凡有穷者，俱非计也。
　　亲仁友直，所以扶颠。
　　闻誉而喜者，不可以得友#5。
　　近恕笃行，所以接人。
　　极高明而道中庸，圣赞之所以接人也。高明者，圣贤之所独。中庸者，众
　　人之所同也。
　　任材使能，所以济务。
　　应变之谓材，可用之谓能。材者，任之而不可使；能者，使之而不可任。此用人之衍也。
　　弹恶斥谗，所以止乱。
　　谗言恶行，乱之根也。
　　推古验今，所以不惑。
　　因古人之进，推古人之心，以验方今之事，岂有惑哉？
　　先揆后度，所以应卒。
　　执一尺之度，而天下之长短尽在是矣。仓卒事物之来而应之无穷者，揆度有数也。
　　设变致权，所以解结。
　　有正有变，有权有经。方其正有所不能行，则变而归之於正也。方其经有所不能用，则权而归之於经也。
　　括囊顺会，所以无咎。
　　君子语默以时，出处以道，括囊而不见其美，顺会而不发其机，所以免咎。
　　橛橛梗梗，所以立功。孜孜淑淑，所以保终。
　　橛橛者，有所持而不可摇。梗梗者，有所立而不可挠。孜孜者，勤之又动。淑淑者，善之又善。立功莫如有守，保终莫如无过也。
　　本德宗道章第四
　　本宗不可以离道德。
　　夫志心笃行之术，长莫长於博谋，
　　谋之欲博。
　　安莫安於忍辱，
　　至道旷夷，何辱之有？
　　先莫先於修德，
　　外以成物，内以成己，修德也。
　　乐莫乐於好善，神莫神於至诚，
　　无所不通之谓神。人之神与天地参，而不能神於天地者，以其不至诚也。
　　明莫明於体物，
　　《 记》曰：清明在躬，志气如神。如是则万物之来，其能逃吾之照乎？
　　吉莫吉於知足，
　　知足之吉，吉之又吉。
　　苦莫苦於多愿，
　　圣人之道，泊然无欲，其於物也，来则应之，去则无系，末尝有愿也。古之多愿者#6，莫如秦皇、汉武，国则愿富，兵则愿强，功则愿高，名则愿贵，官室则愿华丽，姬嫔则愿美艳，四夷则愿服，神仙则愿政。然而国愈贫，兵愈弱，功愈卑，名愈钝，卒至於所求不获而遗恨狼狈者，多愿之所苦也。夫治国者固可不多愿，至於贤人养身之方，所守其可以不约乎？
　　悲莫悲於精散，
　　道之所生之谓一，纯一之谓精，精之所发之谓神。其潜於无也，则无生、无死、无先、无后、无阴、无阳、无动、无静。其舍於形也，则为明、为哲、为智、为识。血气之品，无不禀受。正用之则聚而不散，邪用之则散而不聚。目淫於色，则精散於色矣；耳淫於声，则精散於声矣；口淫於味，则精散於味矣；鼻淫於臭，则精散於臭矣。散之不已#7，其能久乎？
　　病莫病於无常，
　　天地所以能长久者，以其有常。人而无常，不其病乎？
　　短莫短於苟得，
　　以不义得之，必以不义失#8。未有苟得而能长也。
　　幽莫幽於贪鄙，
　　以身徇物，阁莫甚焉。
　　孤莫孤於自恃，
　　桀、纣自恃其才，智伯自恃其强，项羽自恃其勇，王莽自恃其智#9，元载、虑杞自恃其狡。自恃则气骄於外而善不入耳，不闻善则孤而无助；及其败，天下争从而亡之。
　　危莫危於任疑，
　　汉疑韩信而任之，而信几叛。唐疑李怀光而任之，而怀光遂逆。
　　败莫败於多私。
　　赏不以功，罚不以罪，喜佞恶直，党亲远疏#10，小则结匹夫之怨天下之怒。此私之所败也。
　　遵义章第五
　　遵而行之者，义也。
　　以明示下者暗，
　　圣贤之道，内明外晦。惟不足於明者，以明示下，乃其所以暗也。
　　有过不知者蔽，
　　圣人无过可知，贤人之过造形而悟。有过不知，其愚蔽甚矣。
　　迷而不返者惑，
　　迷於酒者不知其伐吾性也，迷於色者不知其伐吾命也，迷於色者不知其伐吾志也。人本无迷，惑者自迷之矣。
　　以言取怨者祸，
　　行而言之，则机在我而祸在人；言而不行，则机在人而祸在我。
　　令与心乖者废，
　　心以出令，令以行心。
　　后今缪前者毁，
　　号令不一，心无信而事毁弃矣。
　　怒而无威者犯，
　　文王不大声以色，四国畏之。故孔子曰：不怒而民威於斧钺#11。
　　好众辱人者殃，
　　己欲沽直名，而置人於有过之地，取殃之道也。
　　戮辱所任者危，
　　人之云亡，危亦随之。
　　慢其所敬者凶，
　　以长幼而言，则齿也；以朝廷而言，则爵也；以贤愚而言，则德也。三者皆可敬#12，而外敬则齿也、爵也，内敬则德也。
　　貌合心离者孤，亲谗远忠者亡，
　　谗者，善揣摩人主之意而中之#13。忠者，推逆人主之过而谏之#14。合意者多悦#15，逆意者多怒，此子胥杀而吴亡、屈原放而楚亡是也。
　　近色远贤者惛，女谒公行者乱，
　　太平公主、韦庶人之祸是也。
　　私人以官者浮，
　　浅浮者不足以胜名器，如牛仙客为宰相之类是也。 
　　凌下取胜者侵，名不胜实者耗，
　　陆赞曰：名近於虚，於教为重；利近於实，於义为轻。然则实者所以致名，名者所以权实，名实相资则不耗匮矣。
　　略己而责人者不治，自厚而薄人者弃，
　　圣人常善救人而无弃人，常善救物而无弃物。自厚者，自满也，非仲尼所谓躬自之厚也。自厚而薄人，则人才将弃废#16矣。
　　以过弃功者损，群下外异者沦，
　　措置失宜，群情隔塞，阿谀并进，私徇并行#17，人人异心，求不沦亡，不可得也。
　　既用不任者疏，
　　用贤不任，则失士心#18。此管仲所谓害霸也。
　　行赏吝色者沮，
　　色有靳吝，有功者沮。项羽之刓印是也。
　　多许少与者怨，
　　失其本望。
　　既迎而拒者乖，
　　刘漳迎刘备而返拒绝之也。
　　薄施厚望者不报，
　　天地不仁，以万物为刍狗；圣人不仁，以百姓为刍狗。覆之载之，含之育之，岂责其报也#19。
　　贵而忘贱者不久，
　　道足於已者，贵贱不足以为荣辱。贵亦固有，贱亦固有。唯小人骤而处贵，则忘其贱，此所以不久也。
　　念旧恶#20而弃新功者凶，
　　切齿於睚毗之怨、眷眷於一饭之恩者，匹夫之量。有志於天下者，虽仇铃用，以其才也；虽怨叉录，以其功
　　也。汉高祖侯雍齿，录功也；唐太宗相魏郑公，用才也。
　　用人不得正者殆，强用人者不畜，
　　曹操强用关羽，而终归刘备，此不畜也。
　　为人择官者乱，失其所强者弱，
　　有以德强者，有以人强者，有以势强者，有以兵强者。尧、舜有德而强，桀、纣无德而弱；汤、武得人而强，幽、厉失人而弱；周得诸侯之势而强，失诸侯之势而弱；唐得府兵而强，失府兵而弱。其於人也，善为强，恶为弱；其於身也，性为强，情为弱。
　　决策於不仁者险，
　　不仁之人，幸灾乐祸。
　　阴计外泄者败，厚敛薄施者凋，
　　凋，削也。文中子曰：多敛之国#21，
　　其财叉削。
　　战士贫、游士富者衰，
　　游士鼓其颊舌，惟幸烟尘之会。战士奋其死力，专捍疆场之虞#22。富彼贫此，兵势衰矣。
　　货赂公行者昧，
　　私昧公、曲昧直也。
　　闻善忽略、记过不忘者暴，
　　暴而生怨。
　　所任不可信、所信不可任者浊，
　　浊，涸也。
　　牧人以德者集，绳人以刑者散。
　　刑者，原於道德之意而恕在其中。是以先王以刑辅德，而非专用刑者也。故曰：牧之以德则集，绳之以刑则散也。
　　小功不赏，则大功不立。小怨不赦，则大怨必生。赏不服人、罚不甘心者叛，
　　人心不服则叛也。
　　赏及无功、罚及无罪者酷，
　　非所宜加者，酷也。
　　听谗而美、闻谏而仇者亡，能有其有者安，贪人之有者残。
　　有吾之有，则心逸而身安
　　安礼章第六
　　安而履之之谓礼。
　　怨在不舍小过，患在不预定谋。福在积善，祸在积恶。
　　善积则致於福，恶积则致於祸。无善无恶，则亦无祸无福矣。
　　饥在贱农，寒在惰织。安在得人，危在失士。富在迎来，
　　唐尧之节俭，李悝之尽地力，越王勾践之十年生聚，汉之平准，皆所以迎来之衍也。
　　贫在弃时。上无常操#23，下多疑心。
　　躁静无常，喜怒不节，群情猜疑，莫能自安。
　　轻上生罪#24，侮下无亲。
　　轻上无礼，侮下无恩。
　　近臣不重，远臣轻之。
　　淮南王言：去平津侯如发蒙耳。
　　自疑不信人，
　　暗也。
　　自信不疑人。
　　明也。
　　枉士无正友，
　　李逢吉之友，则八关、十六子之徒是也。
　　曲上无直下。
　　元帝之臣，则弘恭、石显是也。
　　危国无贤人，乱政无善人。
　　非无贤人、善人，不能用故也#25。
　　爱人深者求贤急，乐得贤者养人厚。
　　人不能自爱，待贤而爱之。人不能自养，待贤而养之。
　　国将霸者士皆归，
　　赵杀呜犊，故夫子临河而返。
　　邦将亡者贤先避。
　　若微子去商、仲尼去鲁是也。
　　地薄者大物不产、，水浅者大鱼不游。树秃者大禽不柄，林疏者大兽不居。
　　此四者，以明人之浅则无道德、国之浅则无忠贤也。
　　山峭者崩，泽满者溢。
　　此二者，明过高、过满之戒也。
　　弃玉取石者盲，
　　有目与无目同。
　　羊质虎皮者辱。
　　有表无裹，与无表同。
　　衣不举领者倒，
　　当上而下。
　　走不视地者颠。
　　当下而上。
　　柱弱者屋坏，辅弱者国倾。
　　材不胜任谓之弱。
　　足寒伤心，人怨伤国。
　　夫冲和之气生於足而流於四肢，而心为之君。气和则天君乐，气乖则天君伤矣。
　　山将崩者下先隳，国将衰者人先弊。
　　自古及今，生齿富庶、人民康乐而国衰者，未之有也。
　　根枯枝朽，人困国残。
　　长城之役兴而秦国残矣，汴渠之役兴而隋国残矣。
　　与覆车同轨者倾，与亡国同事者灭。
　　汉武欲为秦皇之事，几至於倾；而能有终者，末年哀痛自悔也。桀、纣以女色亡，而幽王之褒姒同之。汉以阁官亡，而唐之中尉同之。
　　见已生，慎将生，恶其迹者预避之。
　　已生者，见而去之也。将生者，慎而消之也。恶其迹者，急履而恶□，不若废履而无行；妄动而恶知，不若
　　绌心而无动。
　　畏危者安，畏亡者存。夫人之所行，有道则吉，无道则凶；吉者百福所归，凶者百祸所攻，非其神圣，自然所锺。
　　有道者非己求福，而福自归之。无道者畏祸愈甚，而祸愈攻之。岂其有神圣为之主宰？乃自然之理也。
　　务善策者无恶事，无远虑者有近忧。同志相得#26，
　　舜则八元、八凯，汤则伊尹，孔子则颜回也。
　　同仁相忧。
　　文王之闳、散，微子之父师、少师，周旦之召公，管仲之饱叔也。
　　同恶相党，
　　纣之臣亿万，跖之徒九千是也。
　　同爱相求。
　　爱利则聚敛之臣求之，爱武则谈兵之士求之，爱勇则乐伤之士求之，爱仙则方衍之士求之，爱符瑞则矫诬之士求之。凡有爱者，皆情之偏、性之蔽也。
　　同美相妬，
　　女则武后、韦庶人、萧良娣#27是也。男则赵高、李斯是也。
　　同智相谋。
　　刘备、曹操、翟让、李密是也。
　　同贵相害，
　　势相轧也。
　　同利相忌。
　　害相刑也。
　　同声相应，同气相感。
　　五行、五气、五声散於万物#28，自然相感应也。
　　同类相依，同义相亲。同难相济，
　　六国合从而拒秦，诸葛通吴以敌魏，非有仁义存焉，特同难尔。
　　同道相成。
　　汉承秦后，海内凋弊，萧何以清静涵养之。何将亡，念诸将俱喜功好动，不足以知治道，惟曹参在齐尝治盖公黄老之衍，不务生事，故引参以代相。
　　同艺相规。
　　李酰之贼扁鹊、逄蒙之恶后羿是也。规者，非之也。
　　同巧相胜。
　　公输子九攻、墨子九拒是也。
　　此乃数之所得，不可与理违。
　　自同志下皆所行所可预知。智者知其如此，顺理则行之，逆理则违之。
　　释己而教人者逆，正己而化人者顺。
　　教者以言，化者以道。《老子》曰：法令滋彰，盗贼多有。教之逆者也。我无为而民自化，我无欲而民自朴，化之顺者也。
　　逆者难从，顺者易行；难从则乱，易行则理。
　　天地之道，简易而已。圣人之道，简易而已。顺日月而昼夜之，顺阴阳而生杀之，顺山川而高下之，此天地之简易也。顺夷狄#29而外之，顺中国而内之，顺君子而爵之，顺小人而役之，顺善恶而赏罚之，顺九土之宜而赋敛之，顺人伦而序之，此圣人之简易也。夫乌获非不力也，执牛之尾而使之部行#30，则终日不能步寻丈；及以环桑之枝贯其鼻，三尺之绹縻其颈，童子服之。风于大泽无所不至者，盖其势顺也。
　　如此#31理身、理家、理国，可也。
　　小大不同，其理一也。
　　黄石公素书竟
　　#1《四库》本无此『求於权衡者』句。
　　#2『随』，《四库》本作『垂』。
　　#3《道藏》本原脱『杰』字。今据文义及《四库》本补。
　　#4『彰』，《四库》本作『张』，误。百子本亦作『彰』。
　　#5『友直』，《四库》本作『友也』。
　　#6『者』，《四库》本作『也』。
　　#7『不已』，《四库》本作『於已』。
　　#8『失』，《四库》本作『失之』。
　　#9『王莽』，《道藏》本原作『高莽』，误。今据《四库》本改。
　　#10『远疏』，《四库》本作『远正』。
　　#11《道藏》本原脱『民」字。今据《四库》本补。
　　#12『敬』，《道藏》本原作『能』，误。今据文义及《四库》本改。
　　#13《四库》本无『中之』二字。
　　#14『推』，《四库》本作『惟』。又，《四库》本无『谏之』二字。
　　#15此句《四库》本作『谗者合意多悦』。
　　#16《四库》本无『才』字。
　　#17《四库》本无『私徇并行』四字。
　　#18『失士心』，《道藏》本原作『失天心』，误。今据文义及《四库》本改。
　　#19『岂』，《四库》本作『非』。
　　#20《四库》本无『恶』字。
　　#21『之』，《四库》本作『其』。
　　#22『捍』，《四库》本作『弭』。
　　#23『操』，《四库》本作『躁』。
　　#24『生』，《四库》本作『无』。
　　#25此句《四库》本作『君不能用故也』。
　　#26《四库》本『同志相得』句前有：『重可使守固，不可使临阵；贪可使攻取，不可使临阵；廉可使守主，不可使应机。此五者，名随其才而用之』。
　　#27『萧良娣』，《四库》本作『张良娣』。
　　#28《四库》本无『五声』二字。
　　#29『夷狄』，《四库》本作『边陲』。
　　#30《道藏》本原脱『行』字。今据文义及《四库》本补。
　　#31『如此』，《四库》本作『详体而行』。
　　
