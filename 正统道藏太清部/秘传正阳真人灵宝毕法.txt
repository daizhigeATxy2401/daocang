秘传正阳真人灵宝毕法
　　经名：秘传正阳真人灵宝毕法。简称《灵宝毕法》，三卷，原题锺离权着，吕岩传，出於唐徒期至五代时期。底本出处：《正统道藏》太清部。
　　灵宝毕法序
　　道不可以言传，不可以名纪。历古以来，升仙达道者，不为少矣。仆志慕前贤，心怀大道，不意运起刀兵，时危世乱，始以逃生，寄迹江湖岩谷，退而识性留心，唯在清净希夷。历看丹经，累参道友，止言养命之小端，不说真仙之大道。因於终南山石壁间，获收《灵宝经》 三十卷。上部《金诰书》，元始所着。中部《玉录》，元皇所述。下部《真源义》，太上所传。共数千言。予宵衣旰食，远虑深省，乃悟阴中有阳，阳中有阴，本天地升降之宜，日月交合之理。气中生水，水中生气，亦心肾交合之理。比物之象，道不远人。配合甲庚，方验金丹之有准。抽添卯酉，自然火候之无差。红铅黑铅，彻底不成大药。金液玉液，到头方是还丹。从无入有，常怀征战之心。自下升高，渐入希夷之域。抽铅添汞，致二八之阴消。换骨炼形，使九三之阳长。水源清浊，辨於既济之时。内景真虚，识於坐忘之日。玄机奥旨，难以尽形方册。灵宝妙理，可用入圣超凡。总而为三乘之法，名《灵宝毕法》。大道圣言，不敢私入一己用，传洞宾足下，道成勿秘，当请后来之士。正阳真人锺离权云买房序。
　　秘传正阳真人灵宝毕法卷上
　　正阳真人锺离权云房着纯阳真人吕岩洞宾传
　　小乘安乐延年法四门
　　匹配阴阳第一
　　《玉书》曰：大道无形，视听不可以见闻。大道无名，度数不可以筹算。资道生形，因形立名。名之大者，天地也。天得乾道而积气，以覆於下。地得坤道而托质，以载於上。覆载之间，上下相去八万四千里，气质不能相交。天以乾索於坤而还於地中，其阳负阴而上升。地以坤索於乾而还於天中，其阴抱阳而下降。一升一降运於道，所以天地长久。
　　《真原》曰：天地之间，亲乎上者为阳，自上而下四万二千里，乃曰阳位。亲乎下者为阴，自下而上四万二千里，乃曰阴位。既有形名，难逃度数。且一岁者，四时、八节、二十四气、七十二候、三百六十日、四千三百二十辰。十二辰为一日，五日为一候，三候为一气－，二气为一节，二节为一时，四时为一岁。一岁以冬至节为始，是时也，地中阳升。凡一气十五日，上升七千里。三气为一节，一节四十五日，阳升共二万一千里。二节为一时，一时九十日，阳升共四万二千里，正到天地之中，而阳合阴位，阴中阳半，其气为温，而时当春分之节也。过此阳升而入阳位，方曰得气而升，亦如前四十五日立夏。立夏之后，四十五日夏至。夏至之节，阳升通前计八万四千里以到天，乃阳中有阳，其气热，积阳生阴，一阴生於二阳之中，自夏至之节为始，是时天中阴降。凡一气十五日，下降七千里。三气为一节，一节四十五日，阴降共二万一千里。二节为一时，一时九十日，阴降共四万二千里，以到天地之中，而阴交阳位。是时阳中阴半，其气为凉，而时当秋分之节也。过此阴降而入阴位，方曰得气，而降亦如前四十五日立冬。立冬之后，四十五日冬至。冬至之节，阴降通前计八万四千里以到地，乃阴中有阴，其气寒。积阴生阳，一阳生於二阴之中。自冬至之后，一阳复升，如前运行不已，周而复始，不失於道。冬至阳生，上升而还天。夏至阴生，下降而还地。夏至阳升到天而一阴来至，冬至阴降到地，而一阳来至，故曰：冬至。阳升於上，过春分而入阳位以离阴位，阴降於下。过秋分而入阴位，以离阳位。故曰春分、秋分。凡冬至阳升之后，自上而下，非无阴降也，所降之阴乃阳中之余阴，止於阳位中消散而已，纵使下降得位，与阳升相遇，其气绝矣。凡夏至阴降之后，自下而上，非无阳升也，所升之阳乃阴中之余阳，止於阴位中消散而已，纵使上升得位，与阴降相遇，其气绝矣。阴阳升降，上下不出於八万四千里，往来难逃於三百六十日，即温、凉、寒、热之四气而识阴阳，即阳升阴降之八节而知天地。以天机测之，庶达大道之绪余。若以口耳之学，较量於天地之道，安得筹算而知之乎。
　　比喻曰：道生万物，天地乃物中之大者，人为物中之灵者，别求於道，人同天地。以心比天，以肾比地，肝为阳位，肺为阴位。心肾相去八寸四分，其天地覆载之间，比也。气比阳，而液比阴。子午之时，比夏至、冬至之节。卯酉之时，比春分、秋分之节。以一日比一年，以日用八卦时比八节。子时肾中气生，卯时气到肝。肝为阳，其气旺阳升，以入阳位，其春分之比也。午时气到心，积气生液，夏至阳升到天，而阴生之比也。午时心中液生，酉时液到肺。肺为阴，其液盛阴降，以入阴位，其秋分之比也。子时液到肾，积液生气，冬至阴降到地，而阳生之比也。周而复始，日月循环，无损无亏，自可延年。
　　《真诀》 曰：天地於道一得之，惟入也，受形於父母，形中生形，去道愈远。自胎完气足之后，六欲七情耗散元阳，走失真气，虽有自然之气液相生，亦不得天地之升降。且一呼元气出，一吸元气入，接天地之气，既入不能留之，随呼而复出，本宫之气反而为天地夺之，是以气散难生液，液之少难生气。当其气旺之时，日用卯卦，而於气也多入少出，强留在腹，当时自下而升者，不出自外而入者，暂住二气相合，积而生五脏之液，还元愈多，积日累功，见验方止。
　　《道要》曰：欲见阳公长子，须是多入少出。从他儿女相争，过时求取真的。乃积气生液，积液生气，匹配气、液相生之法也。行持不过一年，夺功以一并三。百日为期，旬日之见验。进得饮食而疾病消除，头目清利而心腹空快，多力少倦，腹中时闻风雷之声，余验不可胜纪。
　　解曰：阳公长子者，乾索须坤，如气升而上也。儿是气，自肾中升。女是液，自心中降。相争而上下之故，闭气而生液，匹配两停，过时自得真水也。
　　聚散水火第二
　　《金诰》曰：所谓大道者，高而无上，引而仰观其上无上，莫见其首。所谓大道者，卑而无下，俛而俯察其下无下，莫见其基。始而无先，莫见其前。终而无尽，莫见其后。大道之中而生天地，天地有高下之仪。天地之中而有阴阳，阴阳有始终之数。一上一下，仰观俯察，可以赜其机。一始一终，度数筹算，可以得其理。以此推之，大道可知矣。
　　《真原》曰：即天地上下之位，而知天地之高卑。即阴阳终始之期，而知天道之前后。天地不离於数，数终於一岁。阴阳不失其宜，分於八节。冬至一阳生，春分阴中阳半，过此纯阳而阴尽。夏至阳太极而一阴生，升降如前。上下终始，虽不能全尽大道，而不失大道之体。欲识大道，当取法於天地，而审於阴阳之宜也。
　　比喻曰：以心、肾比天地，以气、液比阴阳，以一日比一年。日用艮卦比一年用立春之节，乾卦比一年用立冬之节。天地之中，亲乎下者为阴，自下而上四万二千里，乃曰阴位。冬至阳生而上升，时当立春阳，升於阴位中二万一千里，是阳难胜於阴也。天地之中，亲乎上者为阳，自上而下四万二千里，乃曰阳位。夏至阴生而下降，时当立冬，阴降而下离天六万三千里，去地二万一千里，是阴得位而阳绝也。一年之中立春比一日之时，艮卦也，肾气下传膀胱，在液中微弱难升也。一年之中立冬比一日之时，乾卦也，乾卦心液下入，将欲还元，复入肾中，乃阴盛阳绝之时也。人之致病者，阴阳不和，阳微阴多，故病多。
　　《真诀》曰：阳升立春，自下而上，不日而阴中阳半矣。艮卦气微丑寅阴降立冬，自上而下，不日而阳中阴半矣。乾卦气散戌亥。天地之道如是。惟人也，当艮卦气微，不知养气之端。乾卦气散，不知聚气之理。日夕以六欲七情耗散元阳，使真气不旺，走失真气，使真液不生，所以不得如天地之长久者，盖以此矣。故古人朝屯暮蒙，日用二卦，乃得长生在世。朝屯者，盖取一阳为屈而未伸之义，其在我者，养而伸之，勿以耗散。暮蒙者，盖取童蒙求我以就明弃暗，乃阴间求阳之义，其在我者，昧而明之，勿以走失。是以日出当用艮卦之时，以养元气，勿以利名动其心，勿以好恶介其意。当披衣静坐，以养其气。绝念忘情，微作导引。手脚递互伸缩三五下，使四体之气齐生，内保元气上升以朝於心府。或咽津一两口，搓摩头面三、二十次，呵出终夜壅聚恶浊之气。久而色泽充美，肌肤光润。艮卦养元气。又於日入用乾卦之时，以聚元气。当入室静坐咽气，搐外肾。咽气者，是纳心火於下。搐外肾者，是收膀胱之气於内。乾卦聚元气。上下相合肾气之火，三火聚而为一，以补暖下田。无液则聚气生液，有液则炼液生气，名曰聚火，又曰太一含真气也。早朝咽津摩面，手足递互伸缩，名曰散火，又名曰小炼形也。
　　《道要》曰：花残叶落深秋，杨妃懒上危楼。欲得君民和会，当时宴罢频收。此纳心气而收膀胱气，不令耗散而相合肾气，以接坎卦气，海中新生之气也。必以交立冬为首，见验方止。行持不过一年，夺功以一并三，百日为期，旬日见验。容颜光泽而肌肤充悦，下田温暖，小便减省，四体轻健而精神清爽，痼疾宿病尽皆消除。如惜岁月，不倦行持，只於匹配阴阳功内稍似见验，叙入此功，日用添入艮卦，略行此法。乾卦三元用事，应验方止。三元乾、艮、震也。
　　解曰：花残叶落深秋者，如人气弱日暮之时，阳气散而不升，故曰懒上危楼。楼者，重楼也。心为君火，膀胱民火，咽气搐外肾，故心与外肾气聚而为一，故曰和会。宴乃咽也，收乃搐也。早辰功不绝者，此法为主本也。
　　交媾龙虎第三
　　《金诰》曰：太元初判而有太始，太始之中而有太无，太无之中而有太虚，太虚之中而有太空，太空之中而有太质。太质者，天地也。天地清浊，其质如卵而玄黄之色，乃太空之中一物而已。阳升到天太极而生阴，以窈冥抱阳而下降。阴降到地太极而生阳，以恍惚负阴而上升。一升一降，阴降阳升，与天地行道而万物生成也。
　　《真原》曰：天如覆盆，阳到难升。地如盘石，阴到难入。冬至而地中阳升，夏至到天，其阳太极而生阴。所以阴生者，以阳自阴中来而起於地，恍恍惚惚，气中有水，其水无形，夏至到天成水，是曰阳太极而阴生也。夏至而天中阴降，冬至到地，其阴太极而阳生。所以阳生者，以阴自阳中来而出於天，杳杳冥冥，水中有气，其气无形，冬至到地，积水生气，是曰阴太极而阳生也。
　　比喻曰：以身外比太空，以心肾比天地，以气液比阴阳，以子午比冬夏。子时乃曰坎卦，肾中气生。午时乃曰离卦，气到心。肾气与心气相合而太极生液，所以生液者，以气自肾中来，气中有真水，其水无形。离卦到心，接着心气，则太极而生液者如此。离卦心中液生、坎卦液到肾，液与肾水相合而太极，复生於气。所以生气者，以液自心中来，掖中有真气，其气无形。坎卦到肾，接着肾水，则太极而生气者如此。可以比阳升阴降，至太极而相生。所生之阴阳，阳中藏水，阴中藏气也。
　　《真诀》曰：肾中生气，气中有真水。心中生液，液中有真气。真水、真气乃真龙、真虎也。阳到天而难升，太极生阴。阴到地而难入，太极生阳。天地之理如此。惟人也，不得比天地者，六欲、七情感物丧志，而耗散元阳，走失真气。当离卦肾气到心，神识内定，鼻息少入迟出，绵绵若存，而津满口勿吐勿咽，自然肾气与心气相合，太极生液。以液与真水相合，真气恋液，真水恋气。本不相合，盖液中有真气，气中有真水，互相交合相恋而下，名曰交姤龙虎。若以火候无差，而抽添合宜，三百日养就真胎而成大药，炼质焚身，朝元超脱之本也。
　　《道要》曰：一气初回元运，真阳欲到离宫，捉取真龙真虎，玉池春水溶溶。此恐泄元气而走真水於身外也。气散难生液，液少而无真气。气、水不交，安成大药。当此年中用月，以冬至为始，日中用时，以离卦为期。或以晚年奉道，根源不固，自度虚损而气不足之后，十年之损，一年用功补之，名曰采补还丹。补之过数，止行此法，名曰水火既济。可以延年益寿，乃曰人仙。功验不可备纪。若补数足而口生甘津，心境自除，情欲不动，百骸无病，而神光暗中自见双目，时若惊电。以冬至日为始节，用法三百日胎仙具。
　　解曰：在外午时为离宫，太阳为真阳。在人心为离宫，元阳为真龙也，真虎乃肾中之水也。真龙心液中之气，口为玉池，津为春水。
　　烧炼丹药第四
　　《金诰》曰：天地者，大道之形。阴阳者，天地之道。寒、热、温、凉，形中有气也。云、雾、雨、露，气中有象也。地气上升，腾而为云，散而为雨。天气下降，散而为雾，凝而为露。积阴过，则露为霜而为雪。积阳过，则雾为烟、为云、为霞。阴中伏阳，阳气不降，击搏而生雷霆。阳中伏阴，阴气不凝，坚固而生雹霰。阴阳不合，相对而生闪电。阴阳不匹配，乱交而生虹蜺。积真阳以成神，而丽乎天者星辰。积真阴以成形，而壮乎地者土石。星辰之大者日月，土石之贵者金玉。阴阳见於有形上之日月，下之金玉也。
　　《真原》曰：阴不得阳不生，阳不得阴不成。积阳而神、丽乎天而大者，日月也，日月乃真阳而得真阴相成也。积阴而形壮於地而贵者，金玉也，金玉乃真阴而得真阳以相生也。戌亥行持，离卦采药，乾卦进火。
　　比喻曰：真阳比心液中真气，真阴比肾气中真水。真水不得真气不生，真气不得真水不成。真水、真气既於离卦和合於心上肺下，如子母之相恋，夫妇之相爱。自离至兑，兑卦阴旺阳弱之时，比日月之下弦，金玉之在晦，至旦数足生明。金玉以阳生阴，气足生宝，金玉成宝者，盖以气足而进之以阳。日月生明者，盖以数足而受之以魂。比於乾卦进火，炼阳无衰火，以加数而阳长生也。
　　《真诀》曰：离卦龙虎交姤，名曰采药。时到乾卦，气液将欲还元，而生膀胱之上、脾胃之下、肾之前、脐之后、肝之左、肺之右、小肠之右、大肠之左，当时脾气旺而肺气盛，心气绝而肝气弱。真气本以阳气相合而来，既以阳气弱而真气无所恋，徒劳用工，而采合必於此时。神识内守，鼻息绵绵，以肚腹微胁脐肾，觉热太甚，微放轻，勒腹脐。未热紧勒，渐热即守常，任意放志，以满乾坤，乃曰勒阳关而炼丹药。使气不上行，以同真水经脾宫，随呼吸而搬运於命府黄庭之中。气液造化，时变而为精，精变而为珠，珠变而为汞，汞变而为砂，砂变而为金，乃曰金丹。其功不小矣。
　　《道要》曰：采药须凭玉兔，采药心气，玉兔肾水。成亲必藉黄婆，等到雍州相见，雍州乾卦。奏传一曲阳歌。此乃与采药日用对行。凡以晚年补完，十损一补之，此法名曰炼汞补丹田。补之数足，止於日用。离卦采药，乾卦烧炼，勒阳关。春冬多采少炼，乾一而离二倍用功也。秋夏少采多炼，离一而乾二倍用功也。随年月气旺采炼之，功验在前，可延年住世而为人仙。若以补数既足见验，进功谨节。用功采药一百日，药力全。二百日，圣胎坚。三百日，真气生而胎仙完。凡药力全而后进火加数，乃曰火候。凡圣胎坚后，火候加至小周天数。凡胎圆真气生，火候加至，乃曰周天火候。是采药而交姤龙虎，炼药而进火，方为入道。当绝迹幽居，心在内观，内境不出而外境不入，如妇养孕，龙之养珠。虽饮食寤寐之间，语默如婴儿，举止如室女，犹恐有失有损，心不可暂离於道也。
　　解曰：药是心中真气，兔是肾中真水，黄婆是脾中液，和合气水而入黄庭。雍州，乾卦，勒阳胁腹也，又曰勒阳关也。
　　右小乘法四门系人仙。
　　秘传正阳真人灵宝毕法卷上竟
　　秘传正阳真人灵宝毕法卷中
　　正阳真人锺离权云房着纯阳真人吕岩洞宾传
　　中乘长生不死法三门
　　肘后飞金晶第五
　　《金诰》曰：阴阳升降，不出天地之内。日月运转，而在天地之外。东西出没，以分昼夜。南北往来，以定寒暑。昼夜不息，积日为月，魄也。岁之积月者，以其律中起吕，吕中起律也。日月运行，以合天地之机，不离乾坤之数。万物生成虽在於阴阳，而造化亦资於日月。
　　《真原》曰：天地之形，其状如卵。六合於中，其圆如球。日月出没，运行一天之上，一地之下。上下东西，周行如飞轮。东生西没，日行阳道。西生东没，月行阴道。一日之间而分昼夜。冬至之后，日出自南而北。夏至之后，日出自北而南。冬之夜乃夏之日，夏之夜乃冬之日。一年之间而定寒暑。日月之状，方圆八百四十里。四尺为一步，三百六十步为一里。凡八刻二十分为一时，十二时为一日。一月者，三十日，共三百六十时，计三千刻、一十八万分也。且以阳行乾，其数用九。阴行坤，其数用六。魄中魂生，本自旦日。盖其九不对六，故三日后月魄生魂。凡一昼夜、一百刻、六千分，魂於魄中一进七十里。六昼夜共进四百二十里，魄中魂半，乃曰上弦。又六昼夜进四百二十里，通前共八百四十里，魄中魂全而阳满阴位，乃曰月望。自十六日为始，魂中生魄，凡六昼夜共进四百二十里，而魂中魄半，乃曰下弦。又六昼夜进四百二十里，通前共进八百四十里，而魂中魄全。月中尚有余光者，盖六不尽九，故三日后月魄满宫，乃曰月晦。月旦之后，六中起九。月晦之前，九中起六。数有未尽，而生后有期。积日为月，积月为岁。一岁以月言之，六律、六吕，以六起数，数尽六位。六六三十六，阴之成数也，以日言之，五日一候，七十二候，八九之数。至重九，以九起数，数尽六位。六九五十四者，阳之成数也。一六，一九，合而十五。十五，气之数。二十四气当八节之用，而见阴阳升降之宜。一六、一九，以四为用，变为阳数二百一十六，阴之数一百四十四，计三百六十之数而足满周天。
　　比喻曰：阴阳升降在天地之内，比心肾、气液交合之法。日月运转在天地之外，比肘后飞金精之事也。日月交，比进火之法加减。阳升阴降，无异於日月之魂魄。日往月来，无异於心肾之气液。冬至之后，日出乙位，日没庚位，昼四十刻，自南而北。冬至之后，凡九日，东生西没，共进六十分至春分。昼夜停停，而夏至为期，昼六十刻，日出甲位，日没辛位。夏至之后，凡九日，自北而南，东生西没，共退六十分至秋分。昼夜停停，而冬至为期，昼四十刻。准前后，进自南而北，其数用九也。月旦之后，三日魂生，魂生於魄。六日两停，又六日魂全，其数用六也。岁之夏至，月之十六日，乃日用离卦之法，乃人之午时也。岁之冬至，月之旦，乃日用坎卦之法，乃人之子时也。天地阴阳升降之宜、日月魂魄往来之理，尚以数推之，交合有序，运转无差，人之心肾气液、肝肺魂魄，日用虽有节次，年月岂无加减乎。
　　《真诀》曰：坎卦阳生，当正子时，非始非终，艮卦肾气交肝气。未交之前，静室中披衣握固，正坐盘膝，蹲下腹肚，须臾升身前出胸，而微偃头於后。后闭夹脊双关，肘后微扇一二伸腰，自尾闾穴如火相似，自腰而起，拥在夹脊，慎勿开关，即时甚热气壮，渐次开夹脊关，而放气过关。仍仰面，脑后紧偃，以闭上关，慎勿开之，即觉热极气壮，渐次入顶，以补泥丸髓海。须身耐寒暑，方为长生之基。次用还丹之法如是前件，出胸伸腰，闭夹脊，蹲而升之腰间。火不起，当静坐内观，如法再作，以至火起为度。自丑行之，至寅终而可止。乃曰肘后飞金晶，又曰抽铅，使肾气生肝气也。且人身脊骨二十四节，自下而上三节，为内肾相对。自上而下三节，名曰天柱。天柱之上名曰玉京，玉京之下，内肾相对尾闾穴之上，共十八节，其中曰双关，上九、下九。当定一百日，遍通十八节而入泥丸。必於正一阳时坎卦行持，乃曰肘后飞金晶。离卦采药，乾卦进火烧药，勒阳关始一百日，飞金晶入脑。一百日药力全。三关一撞，直入上宫泥丸。自坎卦为始，至艮卦方止。自离卦采药，更无肾气相合，而肝气自生心气，二气纯阳，二八阴消，熏蒸於肺，而得肺液下降，包含真气，日得黍米之大而入黄庭，方曰内丹之材。百日无差药力全。凡离卦采药，用法依时，内观转加精细。若乾卦进火、勒阳关，自兑卦为始，终在乾卦。如此又一百日之后，肘后飞金晶，自坎坐至震卦方止。离卦采药之时，法如旧，以配自坤至乾卦行持，即是三百日无差，圣胎自坚。三百日圣胎自坚。勒阳关法自坤卦为始，而坐至乾卦方止。如此又一百日足，泥丸充实，返老还童，不类常人。采药就胎仙完而真气生，形若弹圆，色同朱橘，永镇丹田，而作陆地神仙。三百日后，行持至离卦罢采药，坤卦罢勒阳关，即行玉液还丹之道。故自冬至后方曰行功，三百日胎完气足，而内丹就、真气生。凡行此法，方为五行颠倒，三田返覆。未行功以前，先要匹配阴阳，使气液相生，见验方止。次要聚散水火，使根源牢固而气行液注，见验方止。次交姤龙虎烧炼丹药，使采补还丹而煅炼铅汞，见验方止。十损一补之数足，而气液相生，见验方止。上项行持乃小乘之法，自可延年益寿。若以补完坚固，见验方止，方可年中择月，冬至之节。月中择日，甲子之日。日中择时，坎、离、乾卦三时为始。一百日自坎至艮，自兑至乾。二百日后，自坎至震，自坤至乾。凡此下功，必於幽室静宅之中，以远妇人女子，使鸡犬不闻声，臭秽不入鼻，五味不入口，以绝七情六欲。饮食多少，寒热有度。虽寤寐之间，而意恐损失。行功不勤，难成於道。如是三百日，看应验如何。
　　《道要》曰：日月并行复卦，子时蹲升数日开关，贪向杨州聚会，离卦交姤六宫火满金田。乾宫。
　　解曰：日月并行复卦者，一阳生时，在日为子时，在年为冬至也。所谓择月择日时也。蹲升已在前法。说数日，是定一百日。开关是先开中关，次开上关。贪向杨州聚会者，在人为心，在日为午时，在卦为离。聚会者，真阴、真阳交姤，故曰采药。乾为六宫，火是气也。勒阳关而众气，以肺为金而下臀之下田，故曰火满金田，乃乾卦行勒阳关，聚火下田矣。
　　终南路上逢山，升身频过三关，贪向杨州聚会，争如少女烧天。
　　解曰：终南者，圣人隐意在中男也，中男即坎卦。艮为山，山是艮卦飞金晶，至巽卦方入第二百日。下功之时，升身频过三关。贪向杨州聚会，说已在前。争如少女烧天者，少女是兑卦也。勒阳关至乾卦而方止也。
　　兖州行到徐州，起来走损车牛，为恋九州欢会，西南火入雍州。
　　解曰：兖州，艮卦。徐州，巽卦。自艮卦飞金晶，至巽卦方止也。起来走损车牛，车为阳，牛为阴，是夹脊一气飞入泥九也。九州在人为心，在日为午时，与前采药同也。西南，坤卦也。雍州，乾卦也。勒阳自坤至乾方止，第三百日下功之时也。
　　此是日用事，乃曰三元用法。飞金晶入脑，下田返上田。采药下田，返中田烧药，进火中田返下田，乃曰三元用事。中乘之法，已是地仙，见验方止。始觉梦寐多有惊悸，四肢六腑有疾不疗自愈。闭目暗室中，圆光如盖，周匝围身。金关玉锁封固坚牢，绝梦泄遗漏。雷鸣一声，关节气通。梦寐若抱婴儿归，或若飞腾自在。八邪之气不能入，心境自除以绝欲，内观则朗而不昧，昼则神采清秀，夜则丹田自暖。上件皆是得药之验，验既正，当谨节用功，以前法加添，三百日胎仙圆胎。圆之后，方用后功。
　　玉液还丹第六
　　《玉书》曰：真阴、真阳，相生相成。见於上者，积阳成神。神中有形，而丽乎天者，日月也。见於下者，积阴成形。形中有神，而丽乎地者，金玉也。金玉之质，隐於山川，秀媚之气浮於上，而日月交光。草木受之，以为祯祥。鸟兽得之，以为异类耳。
　　《真原》曰：阳升到天，太极生阴，阴不足而阳有余，所以积阳生神。阴降到地，太极生阳，阳不足而阴有余，所以积阴生形。上之日月，下之金玉，真阳有神，真阴有形。其气相交而上下相射，光盈天地，则金玉可贵者，良以此也。是知金玉之气凝於空，则为瑞气祥烟。入於地则变醴泉、芝草。人民受之而为英杰，鸟兽得之而生奇异。盖金玉之质虽产於积阴之形，而中抱真阳之气，又感积阳成神之日月，真阴、真阳之下射而宝凝矣。
　　比喻曰：积阴成形而内抱真阳以为金玉，比於积药而抱真气以为胎仙也。金玉之气入於地而为醴泉、芝草者，比於玉液还丹田也。金玉之气凝於空而为瑞气、祥烟者，比於气炼形也。凡金玉之气冲於天，随阳升而起。凡金玉之气入於地，随阴降而还。既随阴阳升降，自有四时可以液还丹田。气炼形质，而於四时加减一日改移也。
　　《真诀》曰：采补见验，年中择月，月中择日，日中择时。三时用事，一百日药力全，二百日圣胎坚，三百日真气生，胎仙圆。谨节用功，加添依时，三百日数足之后，方行还丹炼形之法。凡用艮卦飞金晶入脑，止於巽卦而已，此言毕金晶三百日后也。离罢采。离卦罢采药，坤卦罢勒阳关。只此兑卦下手勒阳关，至乾方止。既罢离卦，添入咽法炼形。咽法者，以舌搅上腭两颊之间，先咽了恶浊之津，次退舌尖，以满玉池，津生不漱而咽。凡春三月，肝气旺而脾气弱，咽法日用离卦。凡夏三月，心气旺而肺气弱，咽法日用巽卦。以舌满上下，而玉池双收两颊虚咽为法。凡秋三月，肺气旺而肝气弱，咽法日用艮卦。凡冬三月，肾气旺而心气弱，咽法日用震卦。飞金晶法，咽亦不妨。凡四季之月，脾气旺而肾气弱，人以肾气为根源，四时皆有衰弱。每四时季月之后十八日，咽法日用兑卦，仍与前咽法者并用之。独於秋季，止用兑卦咽法，而罢艮卦之功。凡以咽法，先依前法而咽之。如牙齿玉池之间而津不生，但以舌满上下而闭玉池收两颊，以虚咽而为法止咽气，气中自有水也。咽气如一年三十六次至四十九次。为数，又次一年八十一次又一百八十一次。为见验，乃玉液还丹之法。行持不过三年，灌溉丹田，沐浴胎仙，而真气愈盛。若不行此玉液还丹之法，而於三百日养就内丹，真气才生，艮卦飞金晶，一撞三关，上至泥丸，当行金液还丹之法。自顶中前下金水一注，下还黄庭，变金成丹，名曰金丹。行金液还丹，当於深密幽房，风、日凡人不到之处，烧香迭掌，盘膝坐，以体蹲而后升，才觉火起，正坐绝念忘情，内观的确艮卦飞金晶入顶，但略昂头偃项，放令颈下如火，方点头向前，低头曲项，退舌尖进后，以抵上腭，上有清冷之水，味若甘香，上彻顶门，下通百脉。鼻中自闻一种真香，舌上亦有奇味，不漱而咽下，还黄庭，名曰金液还丹。春、夏、秋、冬不拘时候，但於肘后飞金晶入脑之后，节次行此法，自艮至巽而已。晚间勒阳关法，自兑至乾而已。尺行此法谨节，胜及前方，可得成志意，止於炼形住世、长生不死而已，不能超脱也。
　　《道要》曰：识取五行根蒂，方知春夏秋冬，时饮琼浆数盏，醉归月殿遨游。
　　解曰：识取五行根蒂者，为到五行相生相克而用卦时不同，以行咽法，方知春夏秋冬改移有时侯也。琼浆，玉液也。月殿，是丹田。醉，则咽多也。
　　东望扶桑未晓，后升前偃无休，骤马数游宇宙，长男只到杨州。
　　解曰：东望扶桑未晓者，日未出艮卦之时，后升飞金晶也。前偃，玉液还丹。骤马，起火玉液炼形也。遨游宇宙，遍满四肢也。长男，震卦。只到杨州，离卦也。玉液炼形，自震卦为始，至离卦方止也。
　　此采药三百日，数足胎圆，而飞金晶减一卦，勒阳关如旧。罢采药，添入咽法。咽法随四时而已，此系炼形法。用卦候添入炼形，自震卦为始，离卦为期，不限年月日，见验方止。身体光泽，神气秀媚，渐畏腥秽以冲己腹。凡情、凡爱心境自除，真气将足而以常饱，所食不多而饮酒无量，尘骨巳更而变神识，步趋走马而行如飞，目如点漆，体若凝脂，绀发再生，皱脸重舒，老去永驻童颜，仰视百步而见秋毫，身体之间旧痕残靥自然消除，涕泪、涎、污亦不见有也。圣丹生味，灵液透香，口鼻之间常有真香奇味，漱成凝酥，可以疗人疾病，遍体皆成白膏。上件皆玉液还丹炼形之验也。验既正，当谨节用功，依法随时而行后事。
　　金液还丹第七
　　《金诰》曰：积阳成神，神中有形，一生於日，日生於月。积阴成形，形中有神，一生於金，金生於玉。随阴阳而生没者，日月之光也。因数生光，数本於乾坤。随阴阳而升降者，金玉之气也。因时起气，时本於天地。
　　《真原》曰：数行日月，数用六、九。乾坤之数、金玉之气春夏上升，秋冬下降。升降，天地之时。金生於土，土生於石，石生於玉，见於成形而在下者如此。日中金鸟，月中玉兔，日待月魄而光，见於成神而在上者如此。
　　比喻曰：日月比气也，肾气比月，而心气比日。金玉比液也，肾液比金，而心液比玉。所谓玉液者，本自肾气上升而到於心，以合心气，二气相交而过重楼，闭口不出而津满玉池，咽之而曰玉液还丹，升之而曰玉液炼形。是液本自肾中来，而生於心。亦比土中生石，石中生玉之说也。所谓金液者，肾气合心气而不上升，熏蒸於肺，肺为华盖，下罩二气，即日而取肺液，在下田自尾闾穴升之，乃曰飞金晶入脑中，以补泥丸。补足自上复下降，而入下田，乃曰金液还丹。既还下田，复升遍满四体前后上升，乃曰金液炼形。是亦金生於土之说也。凡欲炼形飞金晶者，当在净室中，切禁风、日，遥焚香密启：
　　三清上圣，臣所愿长生在世，传行大道，演化告人，当先自行炼形之法，欲得不畏寒暑，绝啖谷食，逃於阴阳之外。咒毕乃咽之。
　　《真诀》曰：背后尾闾穴曰下关，夹脊曰中关，脑下曰上关。始飞金晶以通三关，肾比地，心比天，上到顶以比九天。玉液炼形，自心至顶，以通九天。三百日咽，大药就，胎仙圆，而真气生。前起则行玉液炼形之旧道，后起则行飞金晶之旧道。金晶玉液，行功见验，自坎卦为始，后起一升入顶，以双手微闭双耳内观，如法微咽於津。乃以舌抵定牙关，下闭玉池，以待上腭之津，下而方咽，咽毕复起，至艮卦为期。春冬两起一咽，秋夏五起一咽。凡一咽数，秋夏不过五十数，春冬不过百数。自后咽罢升身前起，以满头面、四肢、手指气盛方止。再起再升，至离卦为期。凡此后起咽津，乃曰金液还丹。还丹之后而复前起，乃曰金液炼形。自艮卦之后炼形，至离卦方止。兑卦勒阳关，至乾卦方止。以后起到顶，自上而下，号曰金液还丹。金丹之气，前起自下而上，曰金液炼形形。显琪树金花，若以金液还丹未到下元，而前后俱起，乃曰火起焚身，此是金液还丹炼形既，前后俱起，兼了焚身。凡行此等，切须谨节苦志而无懈怠，以见验为度也。
　　《道要》曰：起后终宵闭耳，随时对饮金波，宴到青州方住，日西又听阳歌。
　　解曰：起后终宵闭耳者，为行金液还丹须是肘后飞金晶，一撞三关，其气才起，急须双手闭耳。耳是肾波之门，恐泄肾气於外而不入脑中也。随时对饮金波者，既觉气入脑中。即便依前法点头曲项，退舌尖，近拄上腭，清甘之水有奇异是验，甘若蜜也。当艮卦飞金晶一咽，至震卦方止。青州，乃震卦也。日西，兑卦也。又听阳歌者，自兑卦勒阳关，直至乾卦，日用离卦，不必采药也。
　　饮罢终宵火起，前升后举焚身，虽是不拘年月，日中自有乾坤。
　　解曰：此一诀是金液炼形之法也。饮罢终宵火起者，是依前法金液还丹，而艮卦炼形是起火也。前升后举，飞金晶起火也。凡玉液炼形之时，先后起金晶入顶，次还丹而复前升之以炼形，是金液炼形之法不同也。当其飞金晶而起火入顶，便前起而炼形。前后俱起名曰焚身。火而行还丹，须依四时加减之数。所行此法，不拘年月日时，但以谨节专一，幽居绝迹可也。日中自有乾坤，盖午前烧乾，午后烧坤。人以前后言之，肚腹为坤，而背后为乾。午前烧乾者，为肘后飞金晶，前起炼形也。午后烧坤者，自兑卦勒阳关，至乾卦方止故也。
　　此须於玉液还丹炼形见验正当，方以谨节幽居，焚香而行此法。金液还丹，而相次炼形勒阳关，如是一年外，方得焚身。焚身，即是坎卦前炼形，以人身前后言之，肚腹为坤，背后为乾。焚身午前烧乾，午后烧坤勒阳关。凡烧乾自下而上，前后俱起。冬夏三日成，五日而行既济之法，以防太过，而使金丹之有润，乃焚身火起中咽也，见验方止。内志清高以合太虚，魂神不游以绝梦寐。阳精成体，神府坚固，四时不畏寒暑，神采自可变移容仪。常人对面虽彼富贵之徒，亦闻腥秽，盖其凡骨俗体也。功行满足，密授
　　三清真箓，阴阳变化，人事灾福，神灵而皆能预知。触目尘冗，心绝万境。真气充满，以绝饮食。异气透出金色，仙肌可比玉蕊。去留之处，当所神只自来相见，驱用招呼一如己意。真气纯阳，可乾外水。上件金液还丹，还丹之后，金液炼形之验也。
　　已上乃长生不死之诀。
　　右中乘三门系地仙。
　　秘传正阳真人灵宝毕法卷中竟
　　秘传正阳真人灵宝毕法卷下
　　正阳真人锺离权云房着纯阳真人吕岩洞宾传
　　大乘超凡人圣法三门
　　朝元第八
　　《金诰》曰：一气初判，大道有形而列二仪。二仪定位，大道有名而分五帝。五帝异地而各守一方，五方异气而各守一子。青帝之子甲乙受之天真木德之九气。赤帝之子丙丁，受之天真火德之三气。白帝之子庚辛，受之天真金德之七气。黑帝之子壬癸，受之天真水德之五气。黄帝之子戊己，受之天真土德之一气。自一生真一，真一因土出，故万物生成在土，五行生成在一，真元之道，皆一气生也。
　　《玉书箓》曰：一、三、五、七、九，道之分而有数。金、木、水、火、土，道之变而有象。东、西、南、北、中，道之列而有位。青、白、赤、黄、黑，道之散而有质。数归於无数，象反於无象，位至於无位，质还於无质。欲道之无数，不分之则无数矣。欲道之无象，不变之则无象矣。欲道之无位，不列之则无位矣。欲道之无质，不能之则无质矣。无数则道之源也，无象则道之本也，无位则道之真也，无质则道之妙也。
　　《真原》曰：道原既判，降本流末，悟其真者，因真修真，内真而外真自应矣。识其妙者，因妙得妙，内妙而外妙自应矣。天地得道之真，其真未应，故未兔乎有位。天地得道之妙，其妙未应，故未兔乎有质。有质则有象可求，有位则有数可推。天地之间、万物之内，最贵惟人。即天地之有象可求，故知其质气与水也。即天地之有数可推，故知其位远与近也。审乎如是，而道亦不远於人也。
　　比喻曰：天地有五帝，而比人之有五脏也。青帝甲乙木，甲为阳，乙为阴，比肝之气与液也。黑帝壬癸水，壬为阳，癸为阴，比肾之气与液也。黄帝戊己土，戊为阳，己为阴，比脾之气与液也。赤帝丙丁火，丙为阳，丁为阴，比心之气与液也。白帝庚辛金，庚为阳，辛为阴。比肺之气与液也。凡春夏秋冬之时不同，而心肺肝肾之旺有月。　　
　　《真诀》曰：凡春三月，肝气旺。肝旺者，父母真气随天度运而在肝。若遇木日，甲乙救土於辰戌丑未之时，依时起火炼脾气。余日兑卦时损金以耗肺气，是时不可下功也。坎卦时依法起火炼肾气。震卦时入室多入少出息住为上，久闭次之数至一千息为度，当时内观如法，一意冥心闭目，青色自见，渐渐升身，以入泥丸，自寅至辰，以满震卦。一千息以上尤佳，如息急渐微，出息而息住，不须连成。
　　凡夏三月，心气旺。心旺者，以父母之真气随天度运而在心。若遇火日，丙丁救金，於兑卦时依法起火炼肺气，余日坎卦时损水以耗肾气，是时不可下功也。震卦时依法起火炼肝气。离卦时入室依前行持定息，赤色自见，渐渐升身，以入泥丸，自巳至未，以满离卦。一千息以上尤佳，其说如前。
　　凡秋三月，肺气旺。肺旺者，以父母真气随天度运而在肺。若遇金日，庚辛救木，於震卦时依法起火炼肝气。余日离卦损火以耗心气，是时不可下功也。巽卦时依法起火炼脾气。兑卦时入室依前行持，白色自见，渐渐升身，以入泥丸，自申至戌以满兑卦。
　　凡冬三月，肾气旺。肾旺者，父母之真气随天度运而在肾。若遇水日，壬癸救火，於离卦时依法起火炼心气。余日辰、戌、丑、未时损土以耗脾气，是时不可下功也。兑卦时依法起火炼肺气。坎卦时入室依前行持，黑色自见，渐渐升身，以入泥丸，自亥至丑以满坎圭
　　解曰：春炼肝千息，青气出。春末十八日不须依前行持，止於定息为法，而终日静坐，以养脾而炼己之真气，乃可坎卦起火炼肾，恐耗其真也。
　　夏炼心千息，赤气出。夏末十八日不须依前行持，止於定息为法，而终日静坐，养炼如前，乃可坎卦时起火如前。
　　秋炼肺千息，白气出。秋末十八日不须依前行持，止於定息为法，而终日静坐，养炼如前，乃可坎卦时起火如前。
　　冬炼肾千息，黑气出。冬末十八日不须依前行持，止於定息为法，而终日静坐，养炼如前，乃可坎卦时起火如前。
　　以至黄气成光，默观万道周匝围身。凡定息之法，不在强留而紧闭，使绵绵若存，用之不勤，从无入有，使之自住。采药法，含津握固，以压心之真气不散也。凡入室须闭户孤幽静馆，以远鸡犬、女子一切厌触之物。微开小窍使明辨物，勿令风日透气、左右有声。当潜心息，虑事累俱遣，内外凝寂，不以一物介其意。盖以阳神初聚，真气方凝，看待如婴儿。尚未及半，日夕焚香默祝天。隐於山林，功行将半者地仙。跪拜稽首默祝天，寄於海隅洞府，与天下立大功，与黎首除大害。潜迹者天仙，跪拜稽首，三礼既毕，静坐忘机，以行此法。仍须前法节节见验，若以便为此道，但恐徒劳终不见成，止於阴魄出壳而为鬼仙。
　　《道要》曰：凡行此法，不限年月日。随月一依前法，以至见验方止，其气自见。须是谨节不倦，弃绝外事，止於室中用志。测其时候，用二个纯阳小子。或结交门生，交翻反覆。供过千日，可了一气。一以夺十，一百日可见功。五百日气全，可行内观炁后，聚阳神以入天神，炼之而合道，入圣超凡。炼气之验，但觉身体极畅，常仰升腾，丹光透骨，异香满室。次以静中外观，紫霞满目。顶中下视，金光罩体。之可怪证验不可备纪。
　　内观第九
　　《金诰》曰：大道本乎无体，寓於气也。其大无外，无物可容。大道本乎无用，运於物也。其深莫测，无理可究。以体言道，道之始有内外之辨。以用言道，道之始有观见之基。观乎内而不观乎外，外无不究而内得明。观乎神而不观乎形，形无不备而神得见矣。
　　《真原》曰：以一心观万物，万物不谓之有余。以万物挠一气，一气不谓之不足。一气归诸心，心不可为物之所夺。一心运一气，气不可为法之所役。心源清彻，一照万破，亦不知有物也。气战刚强，万感一息，亦不知有法也。物物无物，以还本来之象。法法无法，乃全自得之真矣。
　　比喻曰：以象生形，以形立名。有名则推其数，有数则得其理。比者之论。盖高上虚无，无物可喻。所可比者，如人之修炼，节序无差，成就有次。冲和之气凝而不散，至虚真性恬淡无为，神合乎道，归於自然。当此之际，以无心为心。如何谓之应物，以无物为物。如何谓之用法，真乐熙熙不知己之有身。渐入无为之道，以入希夷之域，斯为入圣超凡之客。
　　《真诀》曰：此法合道，有如常说存想之理，又如禅僧入定之时。当择福地置室，跪礼焚香，正坐盘膝，散发披衣，握固存神，冥心闭目。午时前微以升身起火炼气，午后微以敛身聚火烧丹。不拘昼夜，神清气和，自然喜坐。坐中或闻声莫听，见境勿认，物境自散。若认物境，转加魔军不退，急急前以身微敛，敛而伸腰，后以胸微偃，偃不伸腰，少待前后火起，高升其身勿动，名曰焚身。火起魔军自散於躯外，阴邪不入於壳中，如此三两次已。当想遍天地之间皆是炎炎之火，毕清凉，了无一物。但见车马歌舞轩盖绮罗、富贵繁华、人物欢娱，成队成行，五色云升，如登天界。及到彼中，又见楼台耸翠，院宇徘徊，珠珍金玉满地不收，花果池亭莫知其数。须臾异香四起，妓乐之音嘈嘈杂杂，宾朋满坐，水陆俱陈，且笑且语，共贺太平，珍玩之物互相献受。当此之际，虽然不是阴鬼魔军，亦不得认为好事。盖修真之人弃绝外事，甘受寂寞，或潜迹江湖之地，或遁身隐僻之隅，绝念忘情，举动自戒，久受劬劳而历潇洒。一旦功成法立，遍见如此繁华，又不谓是阴魔，将谓实到天宫。殊不知脱凡胎在顶中自己天宫之内，因而贪恋，认为实境，不用超脱之法，止於身中阳神不出，而胎仙不化，乃曰出昏衢之上，为陆地神仙而可，长生不死而已，不能脱质升仙而归三岛以作人仙子也。当此可惜，学人自当虑超脱虽难，不可不行也。《道要》曰：不无尽法，已灭省故也。
　　超脱第十
　　《金诰》曰：道本无也，以言有者，非道也。道本虚也，以言实者，非道也。既为无体，则问应俱不能矣。既为无相，则视听俱不能矣。以玄微为道，玄微亦不离问苔之累。以希夷为道，亦未免为视听之累。希夷玄微尚未为道，则道亦不知其所以然也。
　　《玉书》曰：其来有始而不知大道之始，何也。其去有尽而不知大道之终，何也。高高之上虽有上，不知大道之上无有穷也。深深之下虽有下，不知大道之下无有极也。杳冥莫测名曰道，随物所得而列等殊。无为之道，莫能穷究也。
　　《真诀》曰：超者，是超出凡躯而入圣品。脱者，是脱去俗胎而为仙子。是其神入气胎，气全真诀。须是前功节节见验正当，方居清静之室，以入希夷之境，内观认阳神，次起火降魔，焚身聚气。真气升在天官，壳中清净，了无一物，当择幽居？一依内观。三礼既毕，平身不须高升正坐，不须敛伸，闭目冥心。静极朝元之后，身躯如在空中，神气飘然，难为制御，默然内观，明朗不昧，山川秀丽，楼阁依稀，紫气红光纷纭为阵，祥鸾彩凤音语如簧。异景繁华，可谓壶中真趣，而洞天别景，逍遥自在，冥然不知有尘世之累。是真空之际，其气自转，不须用法依时。若见青气出东方，笙簧嘹喨，旌节车马，左右前后不知多少。须臾南方赤气出，西方白气出，北方黑气出，中央黄气出。五气结聚而为彩云，乐声嘈杂，喜气熙熙，金童玉女扶拥自身，或跨火龙，或乘玄鹤，或跨彩鸾，或骑猛虎。升腾空中，自下而上，所遇之处，楼台观宇不能尽陈，神祇官吏不可备说。又到一处，女乐万行，官僚班列，如人间帝王之仪，圣贤毕至。当此之时，见之傍若无人，乘驾上升，以至一门，兵卫严肃而不可犯，左右前后官僚、女乐留恋不已，终是过门不得轩盖覆面，自上而下，复入旧居之地。如此上下不厌其数，是调出壳之法也。积日纯熟，一升而到天宫，一降而还旧处，上下绝无碍滞。乃自下而上，如登七级宝塔，或如上三层红楼。始也一级而一级，七级上尽，以至顶中，辄不得下视，神惊而恋躯不出。既至七级之上，则闭目便好跳，如寐如寤，身外有身，形若婴儿，肌肤鲜洁，神采莹然，回观故躯，亦不见有所见之者，乃如粪堆。又如枯木，憎愧万端，辄不可顿弃而远游。盖其神出未熟，圣气结而未成，须是再入本躯，往来出入纯熟，一任遨游，始乎一步、二步，次二里、三里，积日纯熟，乃如壮士，展臂可千里、万里，而形神壮大，勇气坚固，然后寄凡骸於名山大川之中，从往来应世之外，不与俗类寺伦。是此而或行满而受天书，骖鸾乘凤，跨虎骑龙，自东自西，以入紫府。先见太微真君，次居下岛。欲要升洞天，当传道、积行於人间。受天书而升洞天，以为天仙。凡行此法，古今少有成者。盖以功不备而欲行之速、便为此道。或乃功验未证，止事静坐，欲求超脱。或乃阴灵不散，出而为鬼仙，人不见形，往来去住，终无所归，止於投胎就舍，而夺人躯壳，复得为人仙。或出入不熟，往来无法，一去一来，无由再入本躯，神魂不知所在，乃释子坐化，道流之尸解也。故行此道，乃在前功见验正当，仍是择地筑室，以远一切腥秽之物、臭恶之气、往来之声、女子之色，不止於触其真气，而神亦厌之。既出而复入，入而不出，则形神俱妙，与天地齐年而浩劫不死。既入而复出，出而不入，如蝉脱蜕，迁神入圣。是以超凡脱俗，以为真人仙子，而在风尘之外、寄居三岛之洲者也。
　　已上超凡入圣之诀。
　　右大乘三门系天仙。
　　秘传正阳真人灵宝毕法卷下竟
　　
