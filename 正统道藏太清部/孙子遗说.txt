孙子遗说
　　经名：孙子遗说。郑友贤撰。一卷。底本出处：《 正统道藏》 太清部。 
　　十家注孙子遗说序
　　求之而益深者，天下之备法也；叩之而不穷者，天下之能言也。为法立言，至於益深不穷，而后可以垂教於当时，而传诸后世矣。儒家者流，惟苦易之为书，其道深远而不可穷；学兵之士，尝患武之为说，微妙而不可究，则亦儒者之易乎？盖易之为言也，兼三才，备万物，以阴阳不测为神。是以仁者见之谓之仁，智者见之谓之智，百姓日用而不知。武之为法也，包四种，笼百家，以奇正相生为变。是以谋者见之谓之谋，巧者见之谓之巧，三军由之而莫能知之。迨夫九师百氏之说兴，而益见大易之义，如日月星辰之神，徒推步其辉光之迹，而不能考其所以为神之深。十家之注出，而愈见十三篇之法，如五声五色之变，惟详其耳目之所闻见，而不能悉其所以为变之妙。是则武之意，不得谓尽於十家之注也。然而学兵之徒，非十家之说，亦不能窥武之藩篱。寻流而之源，由径而入户，於武之法，不可谓无功矣。顷因余暇，抚武之微旨而出於十家之不解者，略有数十事，托或者之问，具其应答之义，名日十注遗说。学者见其说之有遗，则始信益深之法、不穷之言，庶几大易不测之神矣。荣阳郑友贤撰。
　　孙子遗说
　　或问：死生之地，何以先存亡之道？曰：武意以兵事之大，在将得其人。将能，则兵胜而生；兵生於外，则国存於内。将不能，则兵败而死；兵死於外，则国亡於内。是外之生死，击内之存亡也。是故兵败长平而赵亡，师丧辽水而隋灭。太公日：无智略大谋，强勇轻战，败军散众，以危社稷，王者慎勿使为将。此其先后之次也。故曰：知兵之将，生民之司命，国家安危之主也。
　　或问：得算之多，得算之少，况於无筹，何以是多、少、无之义？曰：武之文，固不汗漫而无据也。盖经之以五事，校之以七计，彼我之算，尽於此矣。五事之经，得三四者为多，得一二者为少；七计之校，得四五者为多，得二三者为少。五七俱得者为全胜；不得者为无算，所谓冥冥而次事，先战而求胜，图乾没之利，出浪战之师者也。
　　
