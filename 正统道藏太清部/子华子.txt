子华子
　　经名：子华子。原题春秋时晋人程本着，疑系宋人伪托。十卷。底本出处：《正统道藏》太清部。参校版本：台湾商务印书馆影印文渊阁《四库全书》本（简称《四库》本）。
　　目录#1
　　序
　　卷一
　　阳城胥渠问
　　卷二
　　孔子赠
　　卷三
　　北宫子仕
　　卷四
　　虎会问
　　卷五
　　晏子
　　卷六
　　晏子问党
　　卷七
　　执中
　　卷八
　　大道
　　卷九
　　北宫意问
　　卷十
　　神气
　　#1目录原缺，据正文标题补。
　　子华子序#1
　　护左都水使者、光禄大夫，臣向言：所校雠中《子华子》书，凡二十有四篇，以相校，复重十有四篇，定着十篇，皆以杀青，书可缮写。子华子程氏，名本，字子华，晋人也。晋自顷公失政，政在六卿，赵简子始得志，招徕贤之士为其家臣。子华子生於是时。博学，能通坟典丘索，及故府传记之书。性闿爽，善持论。不肯苟容於诸侯，聚徒着书，自号程子，名称籍甚，闻於诸侯。孔子遇诸郊，叹曰：天下之贤士也。简子欲仕诸朝而不能致，乃遣使者奉纁币，聘以为爵执圭。是时，简子杀窦犊及舜华，孔子为作《临河之操》，子华子亦逡巡不肯起。简子大怒，将胁之以兵；子华子去而之齐。齐景公不能用也，子华子馆於晏氏，更题其书曰《子华子》。简子卒，襄子立，子华子反於晋。时已老矣，遂不复仕，以卒。今其书编离简断，以是门人弟子共相缀随，纪其所闻，而无次叔，非子故所着之书也。大抵子华子以道德为指归，而经纪以仁义，存诚养操，不苟於售。唯孔子然后知其贤，齐大夫晏平仲与之为久要之交。当时诸侯以势相轧争，结怨连祸，日以权谲为事。子华子之言，如持水纳石，不相畴答，卒以不遇，可为酸鼻。谨目录。臣向昧死上。
　　#1序称：子华子姓程，名本，字子华，春秋时晋人。《四库提要》则谓：程本与子华子本非一人。秦以前原有《子华子》书，《吕氏春秋》曾引其文，然《汉书·艺文志》已不着录，则刘向时其书已亡。此本出自宋南波后，『殆能文之士发愤着书，托其名於古人』。 
　　子华子卷之一
　　晋人程本着
　　阳城胥渠问
　　阳城胥渠因北官子以见子华子，曰：胥渠愿有所谒也。夫太初胚胎，万有权舆，风转谁转？三三六六，谁究谁使？夫子闻诸故记者审矣，其有以发也，胥渠愿承其余。子华子曰：噫嘻，本何足以识之。请以尝试言之，而子亦尝试而听之。夫混茫之中，是名太初，实生三气，上气曰始，中气曰元，下气曰玄。玄资於元，元资於始，始资於初。太真剖割，通三而为一，离之而为两，各有精专，是名阴阳。两两#1而三之，数登於九而究矣。是以栖三阴之正气於风、输其专精之名曰太玄，栖三阳之正气於水、枢其专精之名曰太一。太一，正阳也；太玄，正阴也。阳之正气，其名赤；阴之正气，其色黑。水，阳也，而其伏为阴；风，阴也，而其发为阳。上赤下黑，左青右白，黄潜於中宫而五运流转，故有轮枢之象焉。水涵太一之中精，故能润泽百物而行乎地中；风涵太玄之中精，故能动化百物而行乎天上。上赤之象，其宫成离；下黑之象，其宫成坎。夫两端之所以平者，以中存乎其间故也。中名未立，两端不形。是以坎离独斡乎中气，中天地而立，生生#2万物，新新而不穷。阳气为火，火胜，故冬至之日燥；阴气为水，水胜，故夏至之日湿。火则上炎，水则下注。乌飞而上，鱼动而下。物类相动，焱本相应，孰究其所以来？谁使其所以然？因其然也，然不然也。然乎然，不然乎不然，吾亦不知其所以然也，夫是之谓万化原。上决而成天，下决而成地，既已决也，命之日中。决必有所合也，命之曰和。中和玄同，万物化生，夫是之谓三三六六。阳城胥渠曰：微夫子之言，吾几於不灵。子华子曰：噫嘻，本何足以识之。请以尝试言之，而子亦尝试听之。子华子曰：夫道，一也。我与道而为三矣。而我之百骸九窍、毛发膏泽、藏腑肝膈、吹嘘吸引、滋液吐纳，无非道也。自此以往，大挠甲子所不能纪也。是故道立於一，而万物之变也，百事之化也，散而为万殊，煮沦而无涯。古之知道者，务全其生。务全其生者，不亡其所有也。不亡其所有者，道之守也。道之守者，神之舍也。是故全生者为上，亏生者次之，死次之，迫斯为下矣。所谓全生者，六欲皆得其宜也。所谓亏生者，六欲#3分得其宜也。夫亏生则於其所尊者薄矣，其亏弥甚，则其尊弥薄。所谓死者，无有所知而复其未生也。所谓迫生者，六欲莫得其宜也，皆获其所甚恶者也。辱莫大於不义；不义者，迫生也，故曰迫生不如死。人之常情，耳闻而目见也。耳闻所甚恶，不如无闻；目见所甚不欲，不如无见。是以迅雷则掩耳，恐故也。所贵乎嗜梁肉者，非腐鼠之谓也；所贵乎饮醪醴者，非败酒之谓也；所贵乎尊生者，非迫生之谓也。夫迫生之人，鞠穷而归，故曰迫斯为下矣。
　　公仲承问於程子曰：人有常言：黄帝之治天下也，百神出而受职於明堂之庭。帝乃采铜於首山，作大炉焉，铸神鼎於山上。鼎成，草龙下迎，乘彼白云，至于帝乡。群小臣不得上升，攀龙之胡，力颤而绝。帝之弓裘坠焉，於是百姓奉之以长号，故名之曰乌号之弓，而藏其衣冠於桥陵。信有之乎？程子曰：否。甚矣，世之好谲怪也。圣人与人，同类也。类同则形同，形同则气同，气同则知识同矣。类异则形异，形异则气异，气异则知识异矣。人之所以相君长者，类也；相使者，形也；相管摄者，气也；相维持者，知识也。人之异於龙，龙之异於鼎，鼎之异於云，言之辩也，恶足以相感召而宾使之耶#4？其不然也必矣。世之好谲怪也。吾闻之，太古之圣人所以范世训俗者，有直言者，有曲言者。直言者，直以情贡也；曲言者，假以指喻也。言之致曲，则其传也久。传久而伪，则知者正之。谧甚而殽乱，则知者止之。夫黄帝之治天下也，其精微之感荡，上浮而下沉，故为百福之宗。为百福之所宗，则是百神受职於庭也。帝乃采铜者，炼刚质也。登彼首山，就高明也。作为大炉，鼓阳化也。神鼎，熟物之器也#5。上水而下火，二气升降以相济，中和之实也。群龙者，众阳气也。云者，龙属也。帝乡者，灵台之关而心术之变也。帝之谓所类也、形也、气也、知识也，虽与人同尔，然而每成而每上也。每成而每上，则其精微之所彻达，神明之所之适，其去人也远矣，群小臣知识之所不及者也。攀龙之胡，有见於下也；不得上升，无见於上也。有见於下、无见於上者，士也。上下无见者，民也。弓裘衣冠者，帝所以善世制俗之具也。民无见也，怀其所以治我者而已矣。故帝之逝也，号以决其慕，藏以奉其传，此假以指喻之言也。而人且亟传之以相诋欺，甚矣，世之好谲怪也。千世之后，必有人主好高而慕大，以久生轻举而为羡慕者。其左右狡诈希宠之臣，又从而逢之，是将甘心於黄帝之所造者矣。夫人之大常，生而少壮，转而为衰老，转而为死亡，圣凡之所共也，上知之所弗幸免焉者也。且自故记之所传，若存而若亡，大庭中黄赫胥尊卢以来，所谓圣人者不一族，吾诚恐大圜之上，峣榭联累，虽处什伯，不足以处也，而复何所主宰？臣何所使#6？而其昏昏默默以至于今也，是不然之甚者也。然而世之人，知者歆羡，愚者矜跂。甚矣，世之好谲怪也。夫周之九鼎，禹所以图神奸也。黄帝之铸一，禹之铸九，其造为者同，而所以之适焉者顿异，是可以决疑矣。且世之传疑也，不惟其传。昔宋有丁氏，家故无井，而出溉汲焉。常一日而一人居外，惩其如是也，鸠工而穿井于庭#7，家相与语曰：今吾之穿井，得一人矣。有闻而传之者曰：丁氏穿井而得一人也。国人更相道之，语彻于宋君。宋君召其人而质之，丁氏对曰：自臣穿井，家获一人之力，非得一人於井也。是故黄帝之铸神鼎，是井中人之譬也。知者正之，是宋君召其人而质之之譬也。千世之后，必有人主好高而慕大，以久生轻举而为羡慕者。其左右狡诈希宠之臣，又从而逢之，是将甘心於黄帝之所造者矣。此吾所以反之复之而不能已者也。小子志之。
　　郯子以达于礼闻於诸侯，子华子亟往从之。见郯子焉，子华子曰：异乎吾所闻。夫礼，先王所以定之也，非所以摇之也。夫礼，先王所以开之也，非所以暴之也。青黄黼黻，文章之观尽而五色渝；宫征还激，生生之声足而八音汨。陆有罗置，水有网罟，而飞羽伏鳞无以幸其生矣。《诗》不云乎：潜虽伏矣，亦孔之昭。今郯子非徒摇之也，又从暴之也。郯子而达於礼乐，异乎吾所闻。肃驾而起，导涂而归。
　　子华子卷之一竟
　　#1『两两』，《四库》本作『两端』。
　　#2『生生』，《四库》本作『生育』。
　　#3『六欲』，《道藏》本原作『欲欲』，误。今据文义及《四库》本改。
　　#4『宾』，《四库》本作『实』。
　　#5此段，《四库》本作『帝乃采铜者，神鼎熟也。登彼首山，就高明也。作为大炉，鼓阳化也，炼刚质物之器也』。
　　#6此句，《四库》本作『何所臣使』。
　　#7『庭』，《四库》本作『其』。
　　子华子卷之二
　　晋人程本着
　　孔子赠
　　子华子反自邦，遭孔子於途，倾盖而顾，相语终日，甚相亲也。孔子命子路曰：取东帛以赠先生。子路屑然而对曰：由闻之，士不中问见，女嫁无媒，君子不以交礼也。有间，又顾谓子路；子路又对如初。孔子曰：固哉，由也。《 诗》不云乎：有美一人，清风婉兮，邂逅相遇，适我愿兮。今程子，天下之贤士也，於斯不赠，则终身弗能见也。小子行之。
　　子华子曰：惟道无定形，虚凝为一气，散布为万物。宇宙也者，所以载道而传焉者也。万物一也，夫孰知其所以起？夫孰知其所以终？凝者主结，勇#1者管散，一开一敛，万形相禅。太古之时，澹泊恬愉，鹿聚而麕居，其知徐徐，其乐于于，夫是之谓宇。有无以相反也，高下以相倾也，盛盈鼢息以相薄也，庬洪芦符以相形也，由是以生，由是以死，由是以亏，由是以成，夫是之谓宙。宇者，情相接也；宙者，理相通也。是故惟道无定形，虚凝为一气，散布为万物。宇宙也者，所以载道而传焉者也。
　　子华子曰：夫言之所以感为响，响欲绝而感已移；意之所以将为思，思未革而事前辍。何则？精神之所弗包焉故也。七十九代之君，法制不一，号令不齐，而俱王於天下。明旌善类而诛锄丑厉者，法之正也。其所以能行焉，精诚也。精诚不白，则无以王矣。其在后世，以急刻而责恕，以议伪而课忠，言非其愿，意非其真，而保人之弗叛，悲夫。是正#2坐於夕室也，是白之悬而黑之募也，是纵棹於陆而发轫於川也，其亦不可以幸而几矣。是以欲治之君，将以有为於是者，必先正其本术，定其精而不摇，保其诚而弗亏，夫然后出言以副情，端意以明指。世虽乱也，俗虽污也，而曰感不效於影响者，吾斯之未能信。
　　子华子居於苓塞。赵简子将用之，使使者将币#3於闾曰：寡大夫乏使，使下臣敬修不腆，以勤先生之将命者。子华子反币#4再拜以肃使者而进之於庭，又拜而授辞曰：主君之民某，如获罪戾，其敢逃刑。以其弗啬之故而适抱薪纆之忧，疾且有间，则我请造於朝，其敢重辱我主君之命。使者曰：寡大夫且有绪言，使下臣敬致诸执事，惟是晋国之宠灵，愿与先生共之。先生不违勤而贶以行，请禄从者以爵执圭。子华子没阶而进，再拜而言曰：主君之民某，未有职业於朝也，且有恶疾，不堪君之命，弗敢以与闻。再拜而送使者於门；反其室，聚帑将行。其弟子族立而疑，北#5宫子曰：意闻之，身修於私，名升於公，古今之通谊也。主君，国之宗卿也，政所自出；以礼交而弗答，无乃不可乎？子华子曰：意，吾以尔为可以忘言也，而犹有萌焉。夫萌於中必瞢於外，其意之谓矣。且彼召我者，夫岂徒然哉？必有以处我者矣。为人之所处者，不得安其所自处矣，是故古之人慎於其所以处也。昔者吾反#6自郯，闻语於孔子，属属焉不忘於心。孔子之所志，其过人者远矣。日者主君之召也，孔子辙环於河浒而弗肯以济，援琴而写志，命之曰《临河之操》。其辞曰：河之水洋洋兮，丘之不济此，命也。夫孔子之所以弗至，是乃我之所以行也。意，吾以尔为可忘言也，而犹有萌焉。夫以小人之所察而量君子之心，意，尔其殆矣。北宫子遂强以见赵简子。简子闻子华子至，再拜而迎曰：不谷得奉社稷之灵，以抚有四封之内。先君有礼，所以贶宾客，而交际之纪，庐人实典治之。吾子辱而在於弊邑有日矣，以岁之不易，而隶人有朝夕之虞；愿致戎邑，方三四十里，若五六十里，以为刍秣之共，吾子其曲意以临之。子华子曰：臣也不武，年运而往矣，颠毛种种，惧不任君之事，以为司败忧也。君有四围以抒四方，臣弗堪也。明日，子华子行食於茭亭之口，北宫子曰：秦未有失也。绝人之善意，而又刮#7迹以去之，夫子所以责人者太察矣。子华子曰：然，非尔所及也。夫秦君之志大而求远，其所以望於我者厚，则吾无以堪其求矣。且尔亦闻牧野之事乎？周之六师压郊而陈，武王袜系解焉。有五臣者，将受誓事於前，王顾而使之系；五臣者相目而对曰：臣之所以事君王，非为系鞯者也。王不得已，乃释旄钺而亲系之。夫人君能致其臣#8能有所不为，然后可以责之以有为；人臣能有所不为，然后能无不为也。本也未能无不为者也，能有所不为矣。
　　子华子违赵，赵简子不悦。烛过典广门之左，简子召而语之以其故。烛过对曰：彼庶人也，而傲侮公上，法所弗置也，且无以为国矣。简子曰：而士以兵之。烛过至苓塞，子华子之行者五日矣。烛过及#9命曰：无及也。简子悔之，使使者於齐，百使董安于寓书以招之。子华子稽首而来，再拜以肃使者于庭，而授之辞曰：主君之亡臣某，不能束修，越在诸侯，以为主君忧。臣闻之，物扃於所甘，士扃於所守。主君之亡臣不佞，而有四方之志，其敢以为执事者之所辱。夫丘陵崇而穴成於上，狐狸藏矣；溪谷探而渊成於下，鱼鳌安矣；松柏茂而阴成於林#10涂之人则荫矣。主君之亡臣不佞，实有隐衷。唯执事者昭明其所存，如日月之升，以光烛於晋国，将四海之士重茧狎至，以承主君之令闻，夫岂惟亡臣。亡臣虽复野死以置沟圳，其敢忘主君之赐，惟执事者财幸焉。简子得书，召无恤而戒之曰：烛过，小人也，实使我获罪於本。吾且死，汝必反之#11，慎不忘也。襄子曰：诺。
　　子华子卷之二竟
　　#1『勇』，《四库》本作『布』。
　　#2『正』，《四库》本作『旦』，为是。
　　#3『币』，《道藏》本原作『弊』，误。今据文义及《四库》本改。
　　#4『币』，《道藏》本原作『弊』，误。今据文义及《四库》本改。
　　#5『北』，《道藏》本原作『比』，误。今据文义及《四库》本改。
　　#6『反』，《道藏》本原作『友』，误。今据文义及《四库》本改。
　　#7『刮』，《四库》本作『剖』。
　　#8『臣』，《四库》本作『君』。
　　#9『及』，《四库》《百子》本作『反』，是。
　　#10『林』，《四库》本作『材』。
　　#11『反』，《四库》本作『灰』。 
　　子华子卷之三
　　晋人程本着
　　北宫子仕
　　北官子将仕於卫，子华子曰：意来，子之所以自事其心者，亦尝有以语我乎？北宫子曰：意未得以卒业也，以是樵苏之弗继，糊其颐颊於人。虽然，谨志其所欲为於善，而违其恶也。庶几於完。子华子愀然变乎容，有问，曰：意是何言欤。善奚足愿而恶奚足违？吾语若，圣人不出，天下溃溃，日趋於迷，欲以有已而卒於丧也，己欲以达之於人而卒於失人。凡以善故，王者作兴，将以濯涤今世之憎怓，去善其殆可乎哉？善弗去，乱未艾也，而又奚以善为？北宫子曰：嘻，有是哉？愿毕其说。子华子曰：人中虚圆不径寸，神明舍焉。事物文#1滑，如理乱棼如涉惊浸，一则以之怵惕，一则以之忌讳，一则以之惩创。是则一日之间，一时之顷，而径寸之地如炎如冰矣。夫所谓神明者，其若之何而堪之？神弗留则蠹，明弗居则耗，而又奚以善为？古之知道者，泊兮如大羹之未调，譝譝兮如将孩，随推而迁，因荡而还，精白津津#2，若遗而复存，其神明休休，常与道谋，去羡去慕，孰知其故？今子之言曰谨志於为善，则不善者将谁与耶？违子之所恶，则恶将谁归耶？予而勿受，归而勿纳，则必有忿悁之心起而与我立敌矣。以我矜愿之意，而接彼忿悄之心，何为而不斗？斗且不止，小则嚣凌诟谇，大则碎首穴胸。夫以若之言而幸於完，其几於殆矣。北宫子曰：嘻，若是其甚也？子华子曰：有甚哉。吾语若，祸之所自起，乱之所由生，皆存乎欲善而违恶。今天下老师先生端弁带而说，乃以是召乱也。学者相与黛沐其中扃，而亦唯此之事，是事祸也。父以是故不慈，子以是故不孝，兄以是故不友，弟以是故不共#3，夫以是故不帅，妇以是故不从，君以是故不仁，臣以是故不忠。大伦蠹败，人纪消亡，结辙以趋之而犹恐其弗及也。悲夫，石碏欲完其名而杀厚，公子辄欲专其国而拒蒯聩，寤生克段，忽出而突入，季友鸩庆父，叔向诛鲋，雍紏之妻尸紏於朝，庄或作叔。仲子欲托其帑於鲁而先毙其室，先君厉公一言而杀三部，华督父并忽或作思。於与夷。毛举其目，尚不胜为数也。是皆名为求得所欲而能违所不欲者矣，然且大伦斁败，人纪消亡，结辙以趋之而犹恐其弗及也。悲夫。吾语若，乱之所由生，祸之所自起，皆存於欲善而违恶。夫人之中虚也，不得其所欲则疑，得其所不欲则惑；疑惑载於中虚，则刑棘生矣。父不疑於其子，子必孝；兄不疑於其弟，弟必共；夫不疑於其妇，妇必贞；君不疑於其臣，臣必忠；是还至而效者也。百事成而一事疑，道必废；三人行而一人惑，议必格。大道#4之世，上下洞达而无疑志。尧、舜，三代之王也，无意於王而天下治，所循者直道故也，是以天下和平。天下之所以平者，政平也；政之所以平者，人平也；人之所以平者，心平也。夫平犹权衡然，加铢两则移矣。载其所不欲，其为铢两者倍矣。故曰：矜功者不立，虚愿者不至。非惟不足以得福，而行又以召祸。故吾不悦於子之言。今子亦平其所养而直以行之，何往而不得？何营而不就？而又奚以善为？且善不可以有为也。尧曰：若之何而善於予之事？舜亦曰：若之何而善於予之事？是上与下争为善也。上与下争为善，是两实也。两实则乌得平？平不施焉，则恶得直？失其所以平直，则尧无以为尧矣，舜无以为舜矣。吾子谨志於尧、舜也，而又奚以善为？北宫子之卫，主於叔车氏。叔车氏有宠於卫君，国人害其璧而将讨之。北官子喟然叹曰：吾为是违夫子之言也，是以获戾於此也。吾何以卫为？致其所以为臣而归。
　　晏子治阿三年，毁闻於朝。公不悦，召而将免焉。晏子辞曰：臣知过矣，请复之。、三年而举国善之，谣言四达。公将致其所以赏，晏子辞焉。公曰：何谓也？晏子对曰：昔者臣之所治，君之所当取也，而更得罪焉。今者臣之所治，君之所当诛也，而更得赏焉。非臣之情，臣不愿也。子华子闻之曰：晏子可谓直而不阿者矣。晏子之辞受，其可以训矣，齐之芜也固宜。夫人之常情，誉同於己者。助同於己者，爱同於己者。爱之反则憎必有所立矣，助之反则挤必有所在矣，誉之反则毁必有所归矣。然而人主不之察也，左右执事之臣从而得其所欲为则不禁也。世之治乱，盖常存乎两间，齐之芜也固宜。
　　子华子曰：元者，太初之中气也。天帝得之，运乎无穷；后土得之，溥博无疆；人之有元，百骸统焉。古之制字者知其所以然，是故能固其元为完具之完，残其所固为寇贼之寇，加法度焉为冠冕之寇#5。故曰：残固之谓寇，毁贼则为贼。夫穿垣窦、发局鐍，其盗之细也夫。
　　子华子卷之三竟
　　#1『文』，《四库》本作『交』。
　　#2《四库》本『精白』前有『其』字。
　　#3『共』，《四库》本作『恭』。二字古通。
　　#4『大道』，《道藏》本原作『火道』，误。今据文义及《四库》本改。
　　#5《四库》本无『为冠冕之寇』五字。
　　子华子卷之四
　　晋人程本着
　　虎会问
　　虎会以其私问於程子曰：主君何如主也？程子曰：昔尧、舜在上，涂说而巷议所不废也。是是非非之谓士，试为吾子搉言之，本也不敢以古事为考。先大夫文子之志也，好学而能受规谏，立若不胜衣，言若不出口，身举士於白屋之下者四十有六人，皆能获其赤心，公家赖焉。及其殁也，四十有六人者皆就宾位，是其无私德也。夫好学，知也；受规谏，仁也；无私德焉，忠也。江之源出於汶山，其大如瓮口，其流可以滥觞；顺沿而下，控诸群荆，广袤数千里，方舟然后可以济。此无他故也，所受於下流者非一壑也。夫先大夫文子其训於是矣，是以有孝德以出公族，有恭德以升在位，有武德以羞为正卿，用能光融於晋国，显辅其君，以主盟於诸夏，天下赖其仁，兵槊之不试者垂十许年。今主君懋昭其勋庸而光贲於赵宗，无以则先大夫文子是焉；取则尚德率义，以弘大其光烈，其将有誉於四方也，乃若范氏、中行氏弗自克也，而以覆其宗卿，此则主君之所知也。虎会曰：辩矣，夫子之言，愿少进也。会得间而谒诸主君，庶几其有廖。程子曰：《诗》不云乎：王欲玉女，是用大谏。夫紏其邪志而济其所之，是忠臣之所留察也，吾子其勉行之矣。本闻#1之：山有猛虎，林樾弗除；江河纳污，众流是潴。昔者秦穆公以秦之士为不足也，起骞叔於宛，迎邳豹於郑，取由余於戎，拔百里奚於市，用强其师，以伉慧#2怀。于斯时也，晋国翦焉，惟秦是从。是故国以士为筋干，不可以不察也。今主君之未得志也，有窦叔子者，推其后而进之；有舜华者，挽其不及而使之当於理；有吾丘鸩者，展布四体以为纪纲之仆。本闻之：窦叔子之为人也，强毅而有立，方严而不锉；其事主也，齐戒祓濯而无有回心。舜华多学而强记，耻其所闻不惠於古初，其立论挺挺而不可以夺。吾丘鸩年十有五而始以勇力闻，及其壮使也，四邻畏之，能以人投人、以车投车，其视太行之险犹之步仞之丘。此三臣者，举晋国之选也，主君之所与懋昭其庸而光贲于赵宗者也。公室六分，河山之间龟折而鼎立；范氏、中行氏不庇其社而颓其宗，主君之所不刊则，繄此三臣之助。今无故而戮叔子矣，又毙舜华於野，以罪名不闻於国人；吾丘鸩恐焉，□粮而之於他国。主君其未之思耶？何其首尾之刺戾也。如是，则主君之所以远於大竞者也。吾子，主君之信臣也。夫人谁无过，过而能改心焉，圣人之所畏也。今吾子能弗惮烦而以其眇眇之思，务以箴主君之阙遗，将国人是赖。吾子其勉行之矣。
　　子华子见齐景公。公问：所以为国，奈何而治？子华子对曰：臣愚以为国不足为也，事不足治也。有意於为则狭矣，有意於治则陋矣。夫有国者，有大物也，所以持之者大矣。狭且陋者，果不足以有为也。臣愚以为国不足为也，事不足治也。公曰：然则国不可以为矣乎？子华子曰：非然也。臣之所治者，道也。道之为治，厚而不博#3，敬守其一，正性内足，群众不周而务成一能。尽能既成，四境以平，唯彼#4天符，不周而同此。神农氏之所以长也，尧、舜氏之所以章也，夏后氏之所以勤也。夫人主自智而愚人，自巧而拙人，若此则愚拙者请矣，巧智者诏矣。诏多则请者加多矣，请者加多则是无不请也。主虽巧智，未无不知也。以未无不知应无不请，其道固穷。为人主而数穷於其下，将何以君人乎？穷而不知其穷，又将自以为多，夫是之谓重塞之国。上有讳言之君，下有苟且之俗，其祸起於欲为也，其祸起於愿治也。夫有欲为愿治之心而获重塞之祸，是以臣愚以为国不足为也，事不足治也。昔者有道之世，因而不为，责而不诏，去想去意，静虚以待，不伐之言，不夺之事，循名窍实，官庀其司，以不知为道，以奈何为宝。神农曰：若何而和百物、调三光？尧曰：若何而为日月之所烛？舜曰：若何而服四荒之外？禹曰：若何而治青北九阳奇怪之所际？是故此王者，天下以为功，后世以为能，以故记之所道，而君之所知也。臣戆而不知，方始而至於朝也，窃有疑焉。齐之所以为齐者，抑以异矣。钟鼓祝圉日以抎考，而和声不闻。司空之刀锯断断如也，而罪罟滋长。诸侯之宾客膏其唇吻，而争进谀言左右在廷之人，主为蔽蒙。僮夫坚隶晓然皆知公上之有慆心也，造为谣以蛊君心，君曾不之知也。冕旒清晨位宇以听，惄焉以古人自耦，君之心则泰矣。夫其谁而顾肯以其一介之鄙，试尝君之嗜好而以千其不测之祸？臣戆而不知，方始而至於朝也，窃有疑焉。夷考所由来，以君之心胜故也；心胜则道不集矣。群臣之不肖者又随而扬之，故其弊日#5以深其固如性，而君曾不之知也。夫以君之明，疏沦其所底滞而开之以乡道，夫孰能御之？抑臣闻之：万物之变也，万事之化也，不可为也，不可究也，因其然而推之则无不得其要者矣。故臣愚以为国不足为也，事不足治也。公曰：洋洋乎而之所以言，吾欲以有说而无所措吾辞，而之道博大而无倪，吾所不能为也。尝曰：有以拂吾之陋心。子华子退而食於晏氏。
　　子华子往见季沈。季沈曰：自吾从於夫子也，辙迹不遗於四国，未有终岁以处也。夫子亦勤且病矣。哀也，鄙人，不通於夫子之量。天下失道，黑白溷溷，而吾夫子驾其说将安之；哀将有以请而弗敢也，愿质之於吾子。子华子曰：然。仲尼，天也，其可违物而奠处乎？其可绝物而自营乎？日月不宇宙，四指必迷所乡矣。仲尼，人之准绳也。仲尼之辙迹则病矣，而亦皇暇之恤？季沈曰：敢问吾子之不试，何也？子华子曰：本也，何足以望夫子？夫子轸方而毂圆者也，将无乎而不可。我则有所可也。夫以我之所可而从夫子之无乎不可，逝将从其后也。
　　子华子卷之四竟
　　#1『闻』，《道藏》本原作『问』，误。今据文义及《四库》本改。
　　#2『慧』，《四库》本作『惠』。
　　#3『博』，《四库》本作『薄』。
　　#4『彼』，《四库》本作『被』。
　　#5『日』，《道藏》本原作『目』，误。今据文义及《四库》本改。
　　子华子卷之五
　　晋人程本着
　　晏子
　　子华子谓晏子曰：天地之间有所谓隐戮者，而莫之或知。知之者其几於道乎。晏子曰：何谓也？子华子曰：天地之生才也，实难其有以生也，必有所用也。如之何其将拥之蔽之，而使之不得以植立也？天地之所大忌也，日月之所烛燎也，阴阳之所杌移也，鬼神之所伺察也。是以帝王之典，进贤者受上赏，不荐士者罚及其身，善善而恶恶，其实皆衍于后。尝试观之，夫物之有材者，其精华之蕴，神明之所固护而秘惜，不可以知力窥也。蒙金以沙，固玉以璞，珠之所生漩梧之渊而隈澳之下也。豫章楩柟之可以大斲者，必在夫大山穹谷孱颜岖峿之区，抉剔之，掎摭之，剥削之；苟不中於程度，则有虎狼蛟噩虺蜴之变，雷霆崩坠覆压之虞。何以故？天地之生才也，实难其有以生也，必有所用也。如之何其将拥之蔽之，而使之不得以植立？是之谓违天而黩明。违天而黩明，神则殛之，虽大必折，虽炎必扑，荒落而类，圯败而族，夫是之谓隐戮。隐戮也者，阴惊之反也。如以匙勘钥也，如以玺印涂也。必以其类，其应如响。晏子曰：骇乎哉，吾子之言也。婴也愿遂其所以闻。子华子曰：大夫无甚怪於余之所以言也。余之所以言，其有以云也。今夫人之常情，为恶其毁也，成恶其亏也，於其所爱焉者，则必有恪固之心。恪固之心萌於中虚，卒然而攻其所甚爱，则必曹起而争；争而不得，则必气沮而志夺；气沮而志夺，则拂然而怒填乎膺；拂然而怒填乎膺，则将无与为敌#1者矣。天地之所以生材也，甚爱之，甚惜之，则其所以有恪固之心，曾何以异夫人之常情？世之人莫之或知也，徒恃其胸腹之私与其狡谲变诈之数，翕翕而訾訾，巧抵而深排，规以幸人不己胜也。夫人之胜人也何有？天地之鉴也，神明之照也，甚可畏也，甚可怖也。如使之气沮而志夺，拂然而怒，以充塞乎两间，偏俱尪蹶，聚而为阴阳之罚，其中於人也必惨矣，是必至之势而无足经怪者。悲夫，世之人莫之或知，知之者其几於道矣。本也，晋国之鄙人也，尝得故记之所道者矣。昔先大夫乐武子之在位也，夙夜靖共，矫枉而惠直，不忘其职守而以从其君，厥有显闻，布在诸侯之册书。逮其嗣主则不然，弗类于厥心，放命以自贤，怙宠专权，翦弃人士，图以封殖于厥躬。国人疾视之如目有眯焉，日移其志，以速厥罚，乐氏以亡。昔先大夫随武子之在位也，明睿以博识，晋国之隽老也，然且慆焉而不自居，惟曰：余有所不见。惟曰：余有所不知。惟曰：余有所不闻。暝有所志，日一而升诸公，是以晋国之士无遗其材者。用能光融昭着，以有立於朝，父子兄弟以世及也而为晋宗卿。逮其嗣主则不然，嚣嚣自庸，而巧持其非心，毁本塞原，甚於虺目，惟谀佞之小夫是昵是用。絜然知者远之，洒然善者伏藏以在下，日移其志，以速厥罪，范氏以亡。昔先大夫中行文子之在位也，拔识俊良，振其滞淹，人之有技能，如出于厥躬，恪谨弗解，惟力是视，是以能相其君以寻盟诸侯。逮其嗣主，以苛为察，以欺为明，以刻为忠，以计多为善，以聚敛为良，崩角摘齿，恐人之轧己也，门如闹市，惟利是视。憸人乘间而会逢其恶，极其回邪，如鬼如蜮，日移其志，以速厥罚，中行氏以亡。凡此三主者，晋国之世臣也，所谓崇蕴穹窿而不迁之宗也，而又其先大夫皆有玄德以媚于上下神祇；其在嗣主，荒坠厥训，用以覆宗灭绪，馁其先灵而不得以血食于晋国，无他故也，恃其盛强昌庶而蔑弃於理，凭人而胜天，藏忮於中而以之违天地之所恪固，是以其酷如是也。而昆於单族后门之士，窃人之爵禄而邀觊於一时之幸，虚愒而恫疑，且惧人之出於其上也，疑似之边未明，同异之志未讲，而壅之蔽之，使之不得以植立也，则其得祸也必有深於晋之三主者矣。夫筑垣墉者，务其高而不务其实；高不隐仞，而基倾之矣。以两手而揜人之聪明，自以为得也，而不知其聋瞽之疾已移於己也。悲夫，夫岂不为之大哀矣乎。晏子曰：骇哉乎，言也。微吾子，婴无所闻之。婴也请刻诸佩觿是，以志其不忘也。
　　晏子问於子华子曰：齐之公室惧卑，奈何？子华子曰：夫人之有欲也，天必随之。齐将卑是求，夫何惧而不获？昔者轩辕二十五宗，故黄祚衍于天下，于#2今未忘也。宗周之王也，姬姓之封者凡七十。夫指之不能率其臂，犹臂之不能运其体也。今齐自襄、桓以来，斩斩焉朝无公姓、野无公田。带甲横兵，挟毂而能战，非公士也；结绶纚纚，位列而籍居，非公臣也。公族之子若其孙散而之於四方，惟童隶是伍。公所以与俱者，自有肺肠者也。於《诗》有之：岂无他人，不如我同姓。何以是踽踽而以临於人上也？齐将卑是求，夫何惧而不获？今之人分财贿#3而设钩策焉，非以夫钩策者为能均也，使善恶多寡无所归其怨也。是以圣人穷造物以为识量，然且龟卜蓍筮以为决，所以立言於公也。声出而应律，身出而协度，然且权量尺石以为器，所以立正於公也。义适而理训，举天下无敢以容其议，然且书契章程以为式，所以立信於公也。德泽汪濊，威制宏远，尽四海之大，无不面纳，然且法制礼籍以为准，所以立义於公也。今齐则不然，所以为国举出於私矣。非止乎#4此而已也，而又公敛其怨，私受其福矣；公宾#5其名，私享其实矣。齐之亡於公室也，非一日也。故齐将卑是求，夫何惧而不获？
　　子华子曰：昔先王之制法也，有本衍焉，有末度焉，因而弗作，守而弗为，去羡去慕，与四时分其叔，与寒暑一其度，不言而民以之化，不令而民以之服。是以能因则大矣，能守则固矣。夫有心於作法之细也，作而刻其真法之原也。法也者，制世之粗迹也，而且不可以容心焉；而况於营道术乎？於《传》有之：循道理之数，而以辅万物之自然，六合不足均也。七十九代之君，其为法不同而俱王於天下，用此道也。
　　子华子卷之五竟
　　#1『敌』，《四库》本作『蔽』。
　　#2『于』，《四库》本作『子』。
　　#3『分财贿』，《四库》本作『分财一贿』。
　　#4『乎』，《四库》本作『卑』。
　　#5『宾』，《四库》本作『窃』。
　　子华子卷之六
　　晋人程本着
　　晏子问党
　　晏子见於子华子，曰：日者婴得见於公，公恶夫群臣之有党也，曰：子将何方以弭之？婴无以应也。吾子幸教以所不逮，虚心以承。子华子曰：嘻，君之及此言也，齐其殆矣乎。游士之所以不立於君之朝，以党败之也。人主甚恶其党，则左右执事之臣有以藉口矣。夫左右执事之臣，其托宠也深，其植根干也固，背诞死党之交，布散离立、联累罗络而为之疏，苟非其人也，则小有异焉者，不得以参处乎其中间也。士以洁廉而自好者，夫孰肯舍其昭昭以从人之昏昏，洒焉若将有浼焉？必不容矣。是以左右执事之臣，因其修而黑之日党人也。人君曾不是察，随其所甚恶而甘心焉，於是有流放戮辱之事。夫士之自好者，削斲数椓足以自庇，而一箪之食足以糊口，其孰肯以不赀之躯而投人主之所必怒者耶？嘻，君之及此言也，齐其殆矣乎。小人之始至於齐也，小异者不容而已矣，今则疑似者削迹矣。小人之始至於齐也，媕婀脂韦者未必御也，今则服冕而乘轩者矣。小人之至於齐，为日未数数也，而其变更如此，齐其未艾也。人君 曾不是察，而左右执事之臣又原君之所惎恶，因以隳游士之修，举齐之朝，将化而为私人矣。日往而月易，筑坛级於公宫而君不得知也。嘻，君之及此言也，齐其殆矣乎。
　　子华子谓晏子曰：夫治有象，大夫亦尝闻之矣乎？晏子曰：婴愿闻之於吾子矣。子华子曰：治古之时，其君之志也，端以有修，其臣同德比义而无有异心，朝无幸位，事无失业；其四野之外，未耜从其宜，沟畎以其便，其民愿而从法，疏而弗失，上下翦翦，惟其君之听；熬气伏息，灾疫不作，四邻寝兵，而珪玉纁币以承其权。此非治象而云何？今齐之正言不闻，聪明不开，朝茀而不除，野荒而荐饥，其去治象也远矣，无等级以寄言者矣。本闻之：下无言谓之喑，上无闻谓之聋；聋喑之朝，上有放志而下多忌讳。齐之谓也。且合升、勺、龠、合以登之斛，廪则成矣。太山之高，非一石之积也；琅琊之东渤澥稽天，非一水之锺也。所以治国家天下者，非一士之言也。今齐之执事者，其悖矣乎？墨以为明，狐而为苍，以一为二，以二为三，公不能禁也。植党与而护#1其所同，忌前而排孤，媕婀脂韦者日至於君之前，固宠而恃便，公不能禁也。犹之买马者然，不论其足力，而以色物毛泽而为仪，则□无走马矣。犹之售玉者然，不论其廉贞温粹而无瑕者，而以大小径广为仪，则箧无连城矣。惟士亦然，论士不以其才而以势地为仪，则伊尹、仲父不立於朝矣。且齐之为国也，表海而负嵎，轮广隅澳，其涂之所出，四通而八达，游士之所赓也。今齐君之所习而狎者，非鲍国之私人，则崔田之党也，游士无所植其足矣。游士无所植其足，则凭轼结辙而违之。夫游士之所以去，则治象之所以不存也。本闻之：穷乡下里，其为丛祠也，不过於卮酒而脔肉。芜国之社，不难於请福。今齐之蕉萃也甚矣，所欲以为治者不半於古之人，而功则略具矣。夫子之於齐君也，朝夕进见，而犹固惜自爱也，独不出其警欬而规以振起之。夫子之仁心抑已褊矣。晏子曰：善。微吾子，婴无所闻之。婴之於君，犬彘之臣也。吾子之言之也，婴则有罪矣。
　　晏子问於子华子曰：圣人尚俭，於《传》有之乎？子华子曰：有之。夫俭，圣人之宝也，所以御世之具也，三皇、五帝之所留察也。晏子曰：婴闻之：尧不以土阶为陋，而有虞氏怵戒於涂髹。其尚俭之谓欤？子华子曰：何哉，大夫之所谓俭者？夫俭在内，不在外也；俭在我，不在物也。心居中虚，以治五官#2，精气动薄，神化回潏，啬其所以出而谨节其所受，然后神宇泰定而精不摇，其格物也明，其遇事也刚，此之谓俭，而圣人之所宝也，所以御世之具也，三皇五帝之所留察也。何哉，大夫之所谓俭者？夫视入以为出，庾氏之职业也；操赢而制余，商贾子之所为也；中人之家，计口然后食，闲里之志也。乃若天子者，大宫也，有天下者，大器也，临万品，御万民，穷天之产，罄地之毛，无有不共，无有不备，此则古今常尊之执也#3。柰何而以闾里之所志、商贾子之所为、庾氏之职业，仰而议夫尧舜之量哉。此腐儒之所守，而污俗之所以相欺者也。土阶、涂髹之说，野人之所称道，而於《传》所不传者也。本闻之：尧居於衢室之宫，垂衣而襞幅，邃如神明之居，辑五瑞以见群后、带幅乌而入觐者如众星之拱北，尧则若固有之也。舜游於岩廊之上，被袗衣而鼓五弦之琴，画日月於太常，备十有二章，黼黻玄黄烂如也，出则有鸾和，动则有佩环，步趋中於茎韶之节，舜亦若固有之也。夫尧、舜之备物也如此，而恶有所谓土阶三尺茅茨不前者？恶有所谓涂髹以自怵戒者？此腐儒之所守，而污俗之所以相欺者也，故《记》所不道也。桀、纣之亡天下也，以不仁而不以奢也。戒奢者，有礼存焉；礼之所存，可约则杀，可丰则腆，岂有览四海之赋、受九垓之经，入而土阶以居，欲以#4。涂髹而不敢也？其不然也必矣。且先王之制也，改玉则改行，旗旒冕操以示登降之品。今污世人不通於礼也，处尊而偪#5贱，居大而侵小，夫以至公之尊而圉#6隶以自奉，难为其下矣。不惟以陋於厥躬也，而又旁无以施其族党，上不丰其宗祧，曰吾以是为俭也，不亦夷貊之人矣乎？晏子曰：善。微吾子，婴无所之闻也。终不敢以论约。
　　子华子卷之六
　　#1『护』，《四库》本作『获』。
　　#2『官』，《四库》本作『宫』。
　　#3『执』，《四库》本作『执』。
　　#4『以』，《四库》本作『有』。
　　#5『偪』，《四库》本作『偏』。
　　#6『圉』，《四库》本作『国』。
　　子华子卷之七
　　晋人程本着
　　执中
　　子华子曰：圣人贵中，君子守中，中之为道也几矣。寓中六指，中存乎其间，两端之建而中不废也，是故中则不既矣。小人恣睢，好尽物之情而极其执#1，其受祸也必酷矣。何以言之？朱明长赢，不能尽其所以为温也，必随之以揫敛之气而为秋；玄武冱阴，不能尽其所以寒也，必随之以敷荣之气而为春。孰为此者？天也。天且不可以尽，而况於人乎？是故诚能由於中矣。一左一右，虽过於中也，而在中之庭，一前一却，虽不及於中也，而在中之皇。及小人好尽，则远於中矣。远於中，则必窘於边幅而裂矣，必触於岩墙而僵矣，必坠於坑堑而亡矣。如以石而投之於渊也，不极则不止矣。悲夫，天道恶尽，而昧者不之知也。古之君子，齐戒以涤其心，奉之而不敢失者，其中之谓欤？天地覆压，中不磨也；阴阳并交，中不渝#2也；五色玄黄乱於前，中不失也。悲夫，世之小人快其志於俄顷之久，而促失其所以为中也，危国丧身而不早悟也。惟其恻然而以中怛之木怛之而不早悟也，是之谓下愚而不可动化者也。
　　子华子曰：天之精气，其大数常出三而入一。其在人，呼则出也，吸则入也。是故一之谓专，二之谓耦，三之谓化。专者，才也。耦者，干也。化者，神也。凡精气以三成，三者成数矣。宓牺、轩辕所柄以计者也，赫胥、大庭惝恍如有所遗者也。故曰：出於一，立於两，成於三。《连山》以之而呈形，《归藏》以之而御气，《大易》以之而立数也。
　　子华子曰：道之所载，四#3出拓或作岩。坦，有足者斯践之矣。夫何故？平故也。恢潏蒙澒而无不容，一与二，二与三，吾不知其攸然而同谓之平。夫何故？虚故也。惟虚为能集道，惟平为能载道。无所於阂，无所於作，虚之至也。左不偏於左，右不偏於右，无作好也，无作恶也，如悬衡者然，平之至也。心胸之两间，其容几何？然则历陆嵚岖，太行雁门横塞之。灵台之关，勺水之不通，而奚以有容？嗜欲炎之，好憎冰之。炎与冰交战焉，则必两相伤者矣。是故革四扩则裂，胃中满则充#4，薄气发喑，惴怖作狂，积忧损心，心气乃焦。故曰：一虚一平而道自生，一平一虚而道自居。
　　子华子曰：王者乐其所以王，亡者亦乐其所以亡。故烹兽不足以尽兽，嗜其脯则几矣。王者有嗜于理义也，亡者亦有嗜乎暴慢也。所嗜不同，故其祸福亦不同也。
　　子华子曰：生者，死之对。有者，无之反。库者，隆之因。亏者，成之渐。大道无形、无数、无名、无体。以无体，故无有生死；以无名，故无有有无；以无数，故无有隆庳；以无形，故无有成亏。既已域於四象者矣，完不能无毁也。是以韦革虽柔，扩之则裂；矿石虽坚，攻之则碎。刚柔、重轻、大小、长短，虽不同也，同於一尽。故古之制字，字为之破，而文亦如之。
　　子华子曰：周天之日，为数#5三百有六十；阅月之时，为数三百有六十。天地之大数，不过乎此。五方之物，其为数亦如之。鳞虫三百有六十，震宫苍龙为之长；羽虫三百有六十，离宫朱乌为之长；毛虫三百有六十，兑官麒麟为之长；介虫三百有六十，坎宫伏龟为之长；裸虫三百有六十，盈宇宙之间，人为之长。一人之身，为骨凡三百有六十，精液之所朝夕也，气息之所吐吸也，心意知虑之所识也，手足之所运动而指股之所信屈也，皆与天地之大数通体而为一。故曰：天地之间人为贵。
　　子华子曰：撞钧石之钟，六乐合奏於庭，所以写乐也；而隐忧者临之而逾悲，不主乎乐故也。郁摇而行歌，促弦而急弹，所以写忧也；而安恬者得之而逾欢，不主於忧故也。然则忧乐在外也，所以主之者内也。内之所感，赭苍互色，东西贸区，而昧者则不之知也。故曰：观流水者，与水俱流。其目运而心逝者欤？
　　子华子曰：浑沦鸿蒙，道之所以为宗也。徧覆包涵，天之所以为大也。昭明显融，帝之所以为功也。道无依阿，天无从违，帝无决择，然则心乌乎而宅？道心，天也。天心，帝也。帝心，人也。人之心莫隐乎慈，莫便乎恕。赤子匍匐，使我心恻，隐於慈故也。陵波而先济，跋而望乎后之人，便於恕故也。此心之弗失焉，可以事帝矣，可以格天矣，可以入道矣。此心之弗存焉，道之所去也，天之所违也，帝之所诛也。古之制字者，兹心为慈，如心为恕#6，非其心也则失类而悲。是以挟道理以御人群者，庸诅而忽诸。
　　子华子曰：凡物之有所由者，事之所以相因也，理之所以相然也。轴之轴，车由所以相运也。紬之紬，思或作丝由是以相属也。姓胄之由，族由是以有分也。橘柚之柚，味由是以有别也。宇宙之宙，理由是以有传也。禾之油油，谷由是以登也。云之油油，雨由是以降也。忧心有妯，心由是以动也。左旋右抽，军由是以止也。故凡物之有所由者，事之所以相因也，理之所以相然者也。
　　子华子卷之七竟
　　#1『执』，《四库》本作『执』。
　　#2『沦』，《四库》本作『沦』。
　　#3『四』，《四库》本作『日』。
　　#4此句，《四库》本作『谓中满则克』。
　　#5《道藏》本原脱『数』字。今据彼文及《四库》本补。
　　#6此二句，《道藏》本原作『此兹为慈，如是为恕』。今据《四库》本改。
　　子华子卷之八
　　晋人程本着
　　大道
　　子华子曰：大道有源，其源甚真，名曰空洞。空洞无有，是生三元。三元之功，同立於玄，纵而守之，是谓三极；衡而施之，是谓三纪；上下贯焉，是谓三才。一之所成，万纪以生；一之所纲，万有以藏。是故，空者，无不备之谓也；洞者，无不容之谓也。大道之源，其源甚真，无物不禀，无物不受，无物不度，广尽於无畛，细沦於无间，付畀禀受而不加贫，酬酢应对而不加费。故曰：通於一，万事毕。此之谓也。
　　子华子曰：仰而视之，玄在焉；
　　俛而察之，玄在焉；旁行而四达，玄在焉；迎而望之，玄参乎其前也；揠足窘行，去而违之，玄瞠乎其后也。是故玄无所不在也。人能守玄，玄则守之；不能守玄，玄则舍之。
　　子华子曰：火宿於心，炎上而排下，其神躁而无准；人之暴#1急以取祸者，心使之也。木宿於讦，触突干抵而锐，其神狷束而无当；人之朴戆以取祸者，肝使之也。金宿於肺，□訇而不屈，罄而不能仰也，甚神阔疏而无法；人之讦#2决以取祸者，肺使之也。水宿於肾，瑟缩以凑险，其神伏而不发；人之媕婀脂韦以取祸者，肾使之也。土宿於脾，磅砖而不尽，其渗洒也，下注而不止，其神好大而无功；人之重迟涩讷以取祸者，脾使之也。火气之喜明也，木气之喜达也，金气之喜辨也，水之气藏也，土之气发生也。是故事心者宜以孝，事肝者宜以义，事肾者宜以知，事脾者宜以诚实而不诈。五物宿於其所喜，五事官#3施其所宜，外邪之不入，内究之不泄，夫是之谓善完。
　　子华子曰：甚矣，世之人注其目於视也。目奚足信？今有美丽佼好之人，人之所同悦也；然而蒙之以倛首，则见之者弃之而走；更衣之以轻纨阿裼焉，则向之走者留行矣。甚矣，世之人注其目於视也。目奚足信？
　　周舍见子华子曰：舍闻之：身修而名不立，无为於择术矣；庶羞百品杂进於盘几而胭不下，无为於贵馔矣；抱壁而徒乞，无为於贵宝矣。敢问之所以志？子华子曰：然。釜之於度也，不能以容於所不受；寻墨之於度也，不能以及其所不至；钧天广奏，飞乌过而不止；崇楹缋拱，猱狖逃焉。且员动而方息，所性不同也；火炎而水流，习使之然也。今以大夫之所处而议本之所以志，必不谐矣。无以，则有一焉，而愿因以有献也。夫六虚有精纯粹美之气，而不敢以传焉；托於物以写其响，流形於万有，而不敢以有为。试尝论其微矣，佼丽之若窳也，而丑则坚牢；华壁之易以碎也，而金铁则难陶。甚矣，物之不可以全也如是。是不可以一方取也，是不可以一伎为也，惟知道者几几乎其能全。今大夫少修而端悫，壮长伉以有立，方将揭其昭明焉而以为人之的，其犯难也果，其量物也褊，而又且径往而直前，矫拂人之所不欲而规以自立，甚无所用之虚名，此非本之所得知也。夫目之明能见於百步之外，而顾不见其背也，惟墙之后则无睹也。无以，则有一焉，而愿因以有献也。
　　子华子曰：万物玄同，孰是而孰非？孰知其初？孰知其终？吾无得其所以然也，命之曰一。一者，众有之宗也，道得之谓之太一，天得之谓之天一，帝得之谓之帝一。帝一也者，立乎环中，扣其响而不得也，味其臭而不得也，浑浑兮如有容，泊兮如未始出其宗，茫茫兮如无所终穷。天一也者，为而不宰，成而不有，机之所由以出焉，机之所由以入焉。太一也者，无不有家，能化一以为二，化二以为三，因三以成万物。故曰：一之变大矣，在三而三，在九而九。有万不同，而管于一术。通乎一术，无一之不知；昧乎一术，无一之能知。是故音声、颜色、臭味之数，不过於五。五者立於一，一立而万物生矣。
　　子华子曰：寒、湿、温、燥、晦、明之变则大矣，形怛乎化则涸，而其形无尽。喜、怒、哀、乐、思、惧之化则备矣，神经乎变则涸，而其形有余。正气之在人也，上下灌注，如环之无端，莫知其纪极也，不可以为量也，是能使其神#4之所泽郁郁勃勃而不可屈，是能使其形之所宅完固静专而不可挠。是故能通於养气之术者，不可以不务白也#5。且气不胜，邪攻之矣；攻之而不已则气必挫，挫之而不己则向於消亡矣。正气渐尽，邪术壮长，心伤於中而色泽外变，神去其干而死矣。是以古之知道者，筑垒以防邪，疏源以毓真，深居静处，不为物撄，动息出入而与神气俱，魂魄守戒，谨窒其兑，专一不分，真气乃存，上下灌注，气乃流通，如水之流，如日月之行而不休，阴营其藏，阳固其府，源流泏泏，满而不溢，冲而不盈。夫是之谓久生。
　　子华子曰：人之性，其犹水然。水之源本甚洁而无有衰秽，其所以湛之者，久则不能以无易也；易而不能反其本初，则还复疑於自性者矣。是故方圆曲折，湛於所遇而形易矣；青黄赤白，湛於所受而色易矣；砰訇淙射，湛於所阂而响易矣；洄洑浟溶，湛於其所以容而态易矣；咸淡芳奥，湛於其所以染而味易矣。凡此五易者，非水性也，而水之所以为性者则然矣。是故古之君子慎其所以湛之。
　　子华子曰：天地之大数，莫过乎五，莫中乎五。五居中宫，以制万品，胃之实也#6，冲气之守也，中之所以起也，中之所以止也，龟筮之所以灵也，神响之所以丰融也。通乎此，则条达而无碍者矣。是以二与四抱九而上跻也，六与八蹈一而下沉也，戴九而履一，据三而持七。五居中宫，数之所由生；一从一横，数之所由成。故曰：天地之大数莫过乎五，莫中乎五。通乎此，则条达而无碍者矣。
　　子华子卷之八竟
　　#1『暴』，《道藏》本原作『慕』，误。今据文义及《四库》本改。
　　#2『讦』，《四库》本作『诈』。
　　#3『官』，《四库》本作『名』。
　　#4『神』，《四库》本作『形』。
　　#5『不务白』，《四库》本作『务不白』。
　　#6『胃』，《四库》本作『谓』。
　　子华子卷之九
　　晋人程本着
　　北官意问
　　北宫意问曰：上古之世，天不爱其宝，是以日月淑清而扬光，五星循晷而不失其次，凤凰至，着龟兆，甘露下，竹实满，流黄出，朱草生。敢问何所修为而至於是也？子华子曰：异乎吾所闻。夫桢祥瑞应之物，有之足以备其数，无之不缺於治也。圣王不识也，君子不道也，治世所无有也。上古之世，居有以虚，宰多以少，所以同於人者，用舍也，所以异於人者，神明也。神明之运，其由也甚微，其效也甚径，与变相荡迁，与化相推移，阴阳不能更，四序不能亏，洞＇於纤微之域，通於恍惚之庭，挹之而不冲，注之而不满。彼其视凤凰麒麟也，豢牢之养尔；彼其视澧液甘露也，圳溱之写尔；彼其视芝房竹实、凡草木之异者，畦圃之毓尔；彼其视玉石环怪、凡种种之族者，箧袭之藏尔。故曰：圣王不识也，君子不道也，治世所无有也。昔者有虞氏弹五弦之琴，以歌《南风》之诗，而光被四表，格于上下。周公之佐成王也，希膳不彻於前，钟鼓不解於悬，而歌雍咏勺，六服承德。凡祯祥瑞应之物，有之足以备其数，无之不缺於治。圣王已没，天下大乱，父子质#1性，君臣失纪，未有甚於今日也；然且日月星辰衡陈於上，与治世同焉而已矣。故曰：天道远，人道迩。待蓍龟而袭吉，福之末也。颠蹶望拜而谒焉，其待则薄矣。故圣王不识也，君子不道也，治世所无有也。吾恐后世之人主，方且睢睢盱盱，唯此之事；而为人臣者，巧诈诞谲以容悦於其君，舍其所当治而责成於天。借或气然而数缪也，忽有锺其变者，色泽状貌非耳目之所属也，於是奉以为祥，君臣动色，士庶革听，以至作为声歌而荐之於郊庙，错采绩画而以夸诸其臣民，奄然以为后世莫我之如也。彼其却数於上世，其所谓豢牢之养也，圳溱之写也，畦圃之毓也，箧袭之藏也，章章焉如日星之在上也，乃始矜跂而以为希有之事，夷世而不可以幸冀者也。甚矣，其亦弗该於帝王之量者矣。
　　子华子居於苓，北官意、公仲承侍，纵言而及於医。子华子曰：医者，理也。理者，意也。药者，沦也。沦者养也。腑藏之伏也，血气之留也，空窾之塞也，关一鬲之碍也，意其所未然也，意其所将然也。察於四然者，而谨训於理，夫是之谓医。以其所有余也而养其所乏也，以其所益多也而养其所损也；反其所养则益者弥损矣，反其所养则有余者弥乏矣。察於二反者，而加疏沦焉，夫是之谓药。故曰：医者，理也。理者，意也。药者，沦也。沦者，养也。北宫意曰：正惟是，世俗之医所不能为也。虽然，意闻之也：有所资於意，不知无意之为愈也；有所待於养，不如无待#2之为愈也。敢问人有精神也，其升降上下，与昼夜相通也，与天地相灌注也，其为种凡有几？子华子曰：意，善哉，而之问也。触类以演之，进乎此则与知道者谋矣。吾次其所以学也而择取之矣。夫天降一气，则五#3气随之，寄备於阴阳，合气而成体。故有太阳，有少阳，有太阴，有少阴。阴中有阳，阳中有阴。故阳中之阳者，火是也；阴中之阴者，水是也；阳中之阴者，木是也；阴中之阳者，金是也；土居二气之中间，以治四维，在阴而阴，在阳而阳，故物非土不成，人非土不生。北方阴极而生寒，寒生水；南方阳极而生热，热生火；东方阳动以散而生风，风生木；西方阴止以收而生燥，燥生金；中央阴阳交而生湿，湿生土。是故天地之间、六合之内，不离於五。人亦如之，血气和合，荣卫流畅，五藏成就，神气舍心，魂气毕具，然后成人。是故五藏六腑各有神主。精禀於金、火，气谐於水、木。精气之合，是生十物，精、神、魂、魄、心、意、志、思、智、虑是也。生之所自谓之精，两精相薄谓之神，随神往反谓之魂，并精出入谓之魄，所以格物谓之心，心有所忆谓之意，意之所存谓之志，志之所造谓之思，思而有所顾慕谓之虑，虑而有所决释谓之智。夫於智，十累之上也，至於智则知所以持矣，知所以持则知所以养矣。荣卫之行，无失厥常，六腑化谷，津液布阳#4，故能久长而不弊。流水之不腐，以其逝故也；户枢之不蠹，以其运故也。是以精上则滞，神惛则伏，魂拘则沉，魄散则耗，心技则惑；志郁则陷，意营则罔，思涩则殆，虑殚则蒙，智碍则愚。故所谓持者，持此者也。所谓养者，养此者也。意，善哉，而知问也。触类以演之，进乎此则与之道者谋矣。公仲子曰：夫子之言也，而之问也，承也得所未之尝闻，如发蔀焉。愿夫子益其说，而稽征其所以解也。子华子曰：然。言固不可以一而足也。夫心也，五脏#5之主也，精神之舍也。心之精为火，其气为离，其色赤，其状如覆莲，其神为朱乌，其窍上通於舌；肝之精为木，其气为震，其色青，其状如悬瓢，其神为苍龙，其窍上通於目；肺之精为金，其气为兑，其色白，其状如悬磬，其神为伏虎，其窍上通於鼻；肾之精为水，其气为坎，其色黑，其状如介石，其神为玄龟，其窍上通於耳；脾之精为土，其气为戊己，其色黄，其状如覆缶，其神为凤凰，其窍上通於口。是故脾、肾、心、肝、肺，五官之司；口、舌、鼻、耳、目，五官之候。脾之藏意，肾之藏精，心之藏神，肝之藏魂，肺之藏魄。金、木、水、火、土，五精之总也；寒、热、风、燥、湿，五气之聚也。水以润之，火以熯之，土以溽之，木以敷之，金以敛之，此以其性言也。水之冽也，火之炎也，土之蒸也，木之温也，金之清也，此以其气言也。水在下，火在上，土在中，木在左，金在右，此以其位言也。水之平也，火之锐也，土之园也，木之曲直也，金之方也，此以其形言也。水则因，火则革，土则化，木则变，金则从革，此以其材言也。水井洫也，火爨冷也#6，木、金器械也，土爰稼穑也，此以其事言也。夫盈於天地之间而充物者，惟此五物也。凡五物之有，不可无也；其所无，不可有也。微者养之使章，弱者养之使强，损者养之使益，不足者养之使有余。无物不养也，无物不备也，夫是之谓和。喜怒哀恐，思不能汩也；视听言貌，思不能夺也，夫是之谓大和之国，无待於意而为医。大和之俗，无得#7於养而为药，不以物滑和，不以欲乱情。中无载则道集於虚矣，心无累则道载於平矣。安平恬愉，吐故纳新，静与阴同闭，动与阳俱开。若是者，由人而之天，合於太初之三气矣。以之正心修身治国家天下，无以易於此术也。吾#8之说尽於此矣。二子拱而退，书以识之。
　　子华子卷之九竟
　　#1『质』，《四库》本作『失』。百子本作『贸』是，乱也。
　　#2『无待』，《四库》本作『无养』。
　　#3『五』，《四库》本作『吾』。
　　#4此二句《四库》本作『六腑化杀，津液布汤』。
　　#5『脏』，《道藏》本原作『六J，误。今据文义及《四库》本改。
　　#6此二句《四库》本作『水并洫也，火文焚治也』。
　　#7『得』，《四库》本作『待』。
　　#8『吾』，《四库》本作『五』。
　　子华子卷之十
　　晋人程本着
　　神气
　　子华子曰：古之至人，探几而钩深，与天通心；清明在躬，与帝同功。是以进为而在上，则至精之感流通而无碍。以上行而际浮，以下行而极忧，以旁行而塞於四表，不言而从化，不召而效证，以其所以感之者内也。伏羲、神农之世，其民童蒙，瞑暝蹎蹎，不知所以然而然，是以永年#1。黄帝、尧、舜之世，其民朴以有立，职职植植，而弗鄙弗夭，是以难老。末世之俗则不然，烦称文辞而实不效，知谲相诞而情不应，盖先霜霰以戒裘炉者矣。机括存乎中而群有诈心者，族攻之於外，是以父哭其子、兄丧其弟。长短颉牾，百疾俱作，时方疫疠，道有襁负，盲秃狂伛，万怪以生；所以然者，气之所感故也。夫神气之所以动，可谓微矣。日月薄食，虹蜺昼见，五纬相凌，四时相乘，水竭山崩，宵光昼冥，石言犬痾，夏霜冬雷，缪盭之族，诸祸之物，不约而总至；所以然者，气之所成#2故也。夫神气之所以动，可谓微矣。故曰：天之与人，其有以相通。此之谓也。
　　留务兹从子华子游者十有二年，目相属而言不接也；业成而辞归，将隐居於五源之溪。子华子曰：天下之物，有甚滑#3稽而难持者，女知之矣乎？疾之则脱，缓之则浟焉以逝，非捉园之谓也；而所谓善持者，能为之於疾徐之间。今女之所治，吾无间然者矣。然子之志则广取而泛与者也，吾恐女之后夫择者也，其将有剽女之外郛而自筑其宫庭者矣，登女之车而乘之以驰骋於四郊者矣，取女之所以为璧者毁裂而玉分之者矣。夫道固恶於不传也，不传则妨道；又恶於不得其所以传也，不得其所以传则病道。今女则往矣，而思所以慎厥与也，则於吾无间然者矣。
　　子车氏之猳，其色粹而黑；一产而三豚焉，其二则粹而黑，其一则驳而白。恶其弗类於己也，嚼啮而杀之，决裂其肾肠，麋尽而后止。其同於己者，字之惟谨而恐其伤也。子华子曰：甚矣，心术之善移也。夫目眩於异同而意怵於爱憎，虽其所自生，杀之而弗悔，而况非其类矣乎？今世之人，其平居把握，附耳呫呫，相为然约而自保其固，曾胶漆之不如也；及势利之一接，未有毫泽之差，蹴然而变乎色，又从而随之以兵。甚矣，心术之善移也，无以异乎子车氏之猳。
　　宋有澄子者，亡其缁衣，顺涂以求之；见妇人衣缁衣焉，援之而弗舍，曰：而以是偿我矣。妇人曰：公虽亡缁衣，然此吾所自为者也。澄子曰：而弗如速以偿我矣。我昔所亡者，纺缁也；今子之所衣者，禅缁也；以禅缁而当我之纺缁也，而岂有所不得哉？子华子曰：夫利之惛心也，幸於得而已矣，忘其所以为质者矣。幸於得而忘其所以为质，夫何所惮而不为之哉。今世之人，求其不为澄子者或寡矣。
　　子华子曰：今世之士，其无幸欤？川阅水以成川，世阅人而为世。河之下龙门也，疾如箭之脱筈。人寿几何，而期以有待也。治古之时，积美于躬，如肤革之就充，惟恐其不修，弗忧於无闻，如击考鼓钟，其传以四达，绎如也。今则不然，荒飙怒号而独秀者先陨，霜露霄零而朱草立槁，媾市之徒又从而媒孽以髡摇之。是以萌意於方寸，未有毫分也而触机阱；展布其四体，未有以为容也而得拱桔。怀抱其一槩之操，泯泯默默而愿有以试也，而漫漫之长夜特未旦也。疾雷破山，澎雨如霪，鸡暗於埘而失其所以为司晨也。人寿几何，而期以有待也。今世之士其无幸欤？
　　子留子筑居於五源之溪，使其徒公子宾胥见子华子於齐，曰：先生之役子留子，使宾胥也敬以有请。夫五源之溪，天下之至穷处也，鼯吟而鼬啼，且晓昏而日昳#4也，苍苍踟蹶四顾而无有人声。虽然，其土脉膏以发，其植物也兑兑以泽，其清流四注，无乏於濯溉，其苹草之芼足以供祭也，流光驰景，却顾於断蹊绝壑之下，云雨之所出入也，其石皴栗，烂如赭霞，花草之芳，从风以扬，垄耕溪饮，为力也佚，而坐啸行歌，可以卒岁。今先生之年运而往矣，而其所以蕴藏者无期，惟是汾河之间不吾容也，而寄食於海濒，岁又弗稔，其何以供亿？今之诸侯，其地相埒也，其德相若也；先生之车轸，其将谁氏知之？是以子留子使宾胥也敬以有请，无宁先生而肯照临於山溪之中，将使斯人也耳闻而目明。先生岂无意於此？子华子曰：尔归而语而夫子矣，而以所以属於我者，渠渠不忘，於我之心鼎鼎如也。吾闻之：太上违世，其次违地，其次违人。而之所志，其违地矣乎。曩者吾有绪言於会矣，曰我必死，尔以吾骨反而涉河，以从吾先人於苓塞之下。我之意也，已有所在矣，不得而从於尔之求矣。夫志之所存，虽逖而亲，虽缺而成，疆裂壤断不吾间也。而今而后，吾之神爽坐驰於五源之间，而亦将朝夕而惟余是从。吾何必往也？嘻#5，来，宾胥，我之不得往，犹而夫子之不得来也。《诗》不云乎：莫往莫来，使我心疚。吾之与而夫子也，其弗觌矣夫。
　　子华子自齐而归，召子元而训之曰：来，尔会，而小人其谨志之。昔吾之宗君，为周日正。周公作，成周定，鼎於郏鄏，修和周郊，於是吾之宗君荐其所以为祥者。其族有三，曰井#6里之璞也，日大#7山之器车也，曰唐叔异亩之禾也。唐叔得禾，异亩同颖，吾之宗君请以为献；王命分宝玉于鲁公，时庸展亲，归禾於周公，作《归禾》；周公旅天子之命，作《嘉禾》；是以吾之宗君始有蒲璧以朝，作《程典》，令其显庸，书在故府。逮宣王之时，吾之宗君入董六师，为王虎臣，是曰司马。司马之后凡九世，而其子孙或播居於汾河之间，十有一世而国#8并於温。先大夫宣王之弃世也，背违其群；而吾之宗君厥有大造於赵宗，如瓜苗之有衍，我是以庇其荣而食其实。及吾之身，虽不释於简主，而赵则真#9吾姓之所宗氏也。今主君之为人，强毅而法能，忍诟而无慝，批挺而不回，且受人之规言，其将光启于赵氏之业，而大其前人。吾且老矣，而不得以相其成。来，尔会，其小人#10其谨志之。其勿有二心以事主君；惟是窀穸之事，吾之所以其先人者，弗俭弗侈，允厘其中，其勿以世俗之垢昏而以浼我之所修。乃若尔会之所以自勖者，则惟无宗君之黍，其於我亦预有无穷之闻。来，尔会，而小子其谨志之。
　　子华子卷之十竟
　　#1『永』，《道藏》本原作『水』，误。今据文义及《四库》本改。
　　#2『成』，《四库》本作『感』。
　　#3『滑』，《四库》本作『骨』。
　　#4『昳』，《四库》本作『映』。
　　#5『嘻』，《四库》本作『喜』。
　　#6『井』，《四库》本作『并』。
　　#7『大』，《四库》本作『太』。
　　#8『国』，《四库》本作『固』。
　　#9『真』，《四库》本作『直』。
　　#10『其小人』，《四库》本作『而小人』。
　　
