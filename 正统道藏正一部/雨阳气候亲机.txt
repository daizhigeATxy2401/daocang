雨旸气候亲机
　　经名：雨旸气候亲机。撰者不详。一卷。底本出处：《正统道藏》正一部。
　　雨旸气候亲机
　　太阳
　　日未出，先拂晨於东方日出处，验之。黑云如鸡卵，如旗山，阵乌挂罳，龙头蛇鱼，灵芝牡丹，并应当日未申时有雷雨。或紫黑云穿贯日，及在日上下，并应当日。若黑云如鱼鳞，主有风，三日后方应雷雨。
　　太阴
　　月色红明日大雷雨，色青赤，应明日有圆光，大如车轮者。明日大风，三日后方应，外有白云结成圆光，不甚明，日亦大风。
　　天罡
　　罡星二红色摇动，雷雨。青色摇动，明日大煞伐。星上若起白云，明日大雷。星上若起黄云，炁贯文曲星，大雷雨。云炁罩上，或有白云自斗中出，明日大雷雨，应未时。白光恬静，明日决无。
　　北斗
　　白云遮斗，明日大变，应未申。或斗上下有云，如鱼鳞，明日亦变。白云罩二星三星，明日大雷雨。斗中有云炁如水波，白色，明日大风。斗中上有云如乱絮，止有风。斗下有黑云拥上者，当夜风雨生。斗下斗口有紫黑炁，三日后有雷雨。青色，应木日。红赤色，应火日，余日云霞同。如黄云贯斗，不过三日大雨。白云炁贯斗，亦在三日内雨。黑云炁贯斗，立有风雨。斗下有闪电，过斗及斗口，当夜有雨。
　　龙炁
　　拂晨东方，看有五色炁如线，过西者，当日风雨，致云兴雾。在中天而止者，三日应。晚日没，有五色炁，界过东方者，三日应。
　　白虎
　　早起，东方有白炁，近太阳不甚远，此乃自寅出，申巳时随日，则未申时随日，应酉戌时有雷雨。
　　河炁
　　有黑云成块大者，有风。其形如猪，渡河黑云如烂絮、枯木，若霞，或遮太阴，或在月下上，应明日雷雨。白云如绵絮，小雨。鳞而自南至北者，明日南风，至别方，同在日落后，验之。
　　雷牌
　　拂晨看南方，有黑云最高者，是谓之雷信。明日巳午时，至中天而散去，应未申时，东方。云头高，东方，至余皆同。
　　欻火出神霄发号令，当日酉时，烈风震雷，大雨如注，风沙拔木。
　　钦火下水府开旗发号令，申酉现，当夜子时发，次日雷雨霶，陆地波流。
　　欻火出司日初升，黑云如鸡头，如旗山，阵乌挂罳，龙头蛇鱼，灵芝牡丹，未申时雷雨。如鱼鳞，止有风。
　　欻火驾冲，巳午时出，未时雷雨。未时见，申酉时应。
　　欻火会金虎，带雷杀出游，来日未申时大风雷雨，诛人畜伐庙，天昏地黑，飞沙拔木。掩日不开，当日雷雨。
　　欻火会金虎出游，巳出午应，申出酉应，狂风骤雨。乾上出，有诛伐。巽艮坤入，无震。坎，雷电雨可畏。离兑入，善。
　　欻火出游，未申时，雷雨大作，陆地波流。
　　欻火带白虎出游，来日早，申时，雷雨大作。
　　欻火会雷霆大煞，名赤鸡紫鹅，未初雷电大作，折木诛人，骤雨倾盆。
　　雷司化水，顷刻雷电大作，霖雨倾盆。
　　欻火号令雷部诸煞听命，未申时，狂风飞沙走石，雷电大作，大雨，伐庙邪，拔树，天昏地黑。　
　　欻火遣金虎传令，巳午日有晕，外有云形如龙蛇，三日内雷雨大作，东南方必伐庙邪，诛凶恶之人。
　　欻火与太乙交会今，日现，来日狂风骤雨，诛人伐庙，拔树。
　　欻火躔舍，或成段，或如布幕，去千万丈，大旱狂风。如此后闭日，未申雷雨。掩日，云带望巽方，击人伐精。
　　微乌现进，又名赤鼠游城，五六日，南方，如此夜天河中无云，久旱极，不可祈祷，天数也。
　　金火大杀会战，未时，雷雨大作，大震诛妖，折木狂风，冬月大雪，无云有雷声。
　　北斗都水使者出游，风雨大作，遍济通流。但有北斗在近，或天河近，二更时，前后应。
　　九斗阳芒，火铃将军掷火，同赤鼠，五六七月壬子至丁巳六日内，有云炁如此，旱，类不可祈祷。
　　乾精大煞黑龙，如云，鱼双行度巽，三日内风雨大作，轰雷掣电，诛妖亚心，伐畜人。
　　冬雪，雷神出游申酉戌亥子丑方，现朔风大雪，四方现形多，则有雷电。
　　辛君出游，金虎大煞，四方无云。而忽有黑云，如龙蛇，或闭月，来日未申时，雷雨。三处来掩月，伐庙诛人。
　　子丑，夜现掩月，雪冻。夏秋，风云雷雨电，虫蝗，人遭劫。春三月，如电蛇多者，六七月风雨多。
　　辛君与使者出游，来日未申时，雷震霹雳风雨大作，诛邪伐木。
　　辛君会雷霆大煞游宫，黑云如龙蛇入月，自艮来，狂风骤雨伐木诛妖，此方人民多灾。
　　金虎大煞至宫，春当时风雨。夏秋，明日未申时，雷雨。晕多，击伐。
　　辛君游月宫，黑云如蛇，自兑入，三日大雨。
　　使者领大雷五雷使者出游，即使者与五炁雷公也。来日未申时，雷雨大作。
　　使者会北斗都水使者，来日未申戌亥时，大雷，伐树诛邪，击人畜杀伐。
　　使者令天罡赶煞，一二日雷雨大作。
　　白炁风伯朝斗，来日，刮地狂风，飞沙走石，雷雨。
　　使者会雷师出游，来日，狂风大雨，霹雳诛妖。
　　使者会都水水晶，来日，必主雷雨。
　　都水使者出游，来日未申时，大雨作。
　　紫微察访人，三日内，必主有雨。
　　天罡会太乙，七日内大雨，陆地成河，霹雳，伐庙诛精，击人畜。
　　太乙交宫，黑炁如云，遍来朝斗，黑云蔽斗，当夜雨。开了，来日未申时，雨，大风雷。如雾冲斗口，亦同。
　　青色光芒，九九，旱数，不可祈祷，虫蝗大发，光长。
　　使者如黑猪，过河或成阵，来日未申时，大雷雨。如天河中声如风响，名使者卷水，来日大雨，平地波流。
　　欻火展翅，当日申酉时，雷雨大作。
　　诸雷炁候
　　天雷巽上起，鬼门上震。又其声隐，霹雳雷惟一声入地，此是天雷发撼。
　　欻火降其云，如凤翅，或鳞，并现青云之上，至中天方黑，或申日落山时，现云。
　　神雷降则呜于东。
　　巽雷降，其云自东，或巽”或南，平如一字。或光，或黑，至中天则风雨大作。或黑在中天一字，白云在巽，则不雨。
　　水雷降，其云向上，出黑云，或青云出，水波样，如此则风雨立至。
　　太岁雷降，其云一色极黑，一边略些白云，光彩如笔锋。移时暴雷迅风作也。
　　社令雷降，其云黯黑似淡黑，蕾买中出粉白云如画，若值天晴雨，此云现，或雨阴现，皆有大风雨，作七日，来复定局。
　　虚宿甲子，庚子胃，庚辰翌，壬午角，癸未亢，乙酉房，庚寅毕，癸卯井，癸亥璧。
　　奎宿甲子，癸未尾，庚寅室，壬辰奎，庚子鬼，庚戌心，壬子箕，癸丑斗，乙卯女。
　　毕宿甲子，庚午星，壬申翌，癸酉轸，乙亥亢，庚寅胃，癸丑危，庚申毕，壬戌参。
　　鬼宿甲子，癸酉房，庚辰虚，壬午室，　庚寅参，庚子氏，壬寅心，癸卯尾，庚申奎。
　　翌宿甲子，乙丑斡，庚辰奎，癸未昴，
　　癸卯女，庚戌胃，壬子毕，癸亥张。
　　氏宿甲子，庚午斗，壬辰虚，庚辰毕，
　　庚寅角，壬辰氏，癸巳房，乙未尾，庚戌参，癸丑柳。
　　箕宿甲子，庚午室，癸巳斗，庚子奎，
　　壬寅胃，庚戌星，庚申箕，壬戌斗，癸丑女。
　　寅乙波涛庚午火，辰寅兴浪己庚同。巳如逢癸炎光发，午未阳壬癸在通。
　　申上过庚阴半古，房星赀室四番红。倾河毕赀奎娄璧，翌斡亢箕斗化龙。
　　妙洞引
　　妙洞隐显运龙韬，且会东来黑炁高。云阵开来开复合，晚西重隐暗笼袍。
　　须知淡色相同晚，水炁重更始见遭。阳炁阖机开合显，如箕如首气雄豪。
　　或男或女兼牛畜，不免加兵碎莫逃。怒气黑红兼叱咤，细明此理便坚牢。
　　北斗自上乌飞下，三没余存四示曹。妙甚二存蒙彩上，上存下没小风骚。
　　阳家才退西邻北，未二条三或二操。直上中衢斯是敌，东西轮逼脚迢迢。
　　云仍如堵高来半，暗合乾坤也遇淘。包了毕箕名吐舌，年方癸丑黑猿号。
　　黑猿头上逢双品，西南东行又战鏖。先着绯黄后披皂，宣龙子字曰班鳖。
　　初初真学才斯记，更把灵枢辨唧嘈。
　　先天－炁雷霆玉章
　　夫天禀星象，地推五行，列二十八宿之纵横，有三百六雷之造化。高明上覆日月星辰，潜沉下载风雨龙神。岁君之旱，各有分野。天炁下降，地炁未升，而先有雨天之至旱。六九之旬，日光未升，日炁未动，而先有雨号曰旱魃之神，故乃天主旱也。非运动身中之造化而合天地之造化，何得而雨也。太阳者，乃欻火之神也。太阴者，乃都督猛吏之神也。又有都水炎司者，亦存其章矣。若非斡旋，不得报应。
　　雷首钦火律令君，号曰白虎大煞神。有日若或此煞现，金刚犯着也成尘。
　　日傍黑炁如龙现，定是须臾风雨兴。东升西入云贯日，戌亥未申雨作霖。
　　赤鸡紫鹅在其中，重则当日雷电冲。狂风折木诛精怪，霹雳威声遍太空。
　　天旱之年看雨师，雨师立脚重如山。顷刻之间雷雨作，黑云未雨密虹生。
　　未申风雨定诛怪，伐坛破庙震雷轰。乌猪吐火有电神，未申风雨及诛精。
　　重则雷霆轰霹雳，冬九十月雪霜凝。夏月南方云似火，嵯峨耿耿直冲天。
　　又无云炁入天河，九九之旱天数然。甲申丙子阴霜现，到此方知小雨天。
　　亥子之间肃静观，黑牛半夜把河穿。更看乌云贯斗月，此时风雨遍山川。
　　六甲晴空天主旱，壬子丁巳赤龙现。仰看天河星斗稀，旱数当时雨难见。
　　清晨若被乌云蔽，黑翻皂蠢不堪声。未申风雨雷霹雳，伐坛破庙更诛精。
　　巳午日晕龙蛇现，第三风雨迅雷呜。东南方上诛人鬼，古木恶庙不留停。
　　太阴西没度巽方，独行明日生风雨。雷电飞空定伐人，更课六畜妖邪鬼。
　　或是双行度巽方，号曰乾精大煞神。定主第三风雨至，轰雷杀伐震乾坤。
　　乌衣如霞日不光，或如幙布千万丈。号曰关伯天地惊，未申雷雨及风狂。
　　日在青天云又侵，龙行红晕照乾坤。忽然离去数十丈，又有一轮红日明。
　　二人相并一同行，号曰雷霆前煞神。未日见时申日雨，狂风拔树鬼遭刑。
　　旱数之年看木郎，枢机神煞要推详。忽然两脚随山走，数定今年旱数常。
　　列日青天数点翳，三朝风雨未申霖。猛风折树诛精怪，牛马遭刑不孝人。
　　云似乱坏大风作，雾起遮天日月昏。顷刻青天轰霹雳，风云雨泽遍山川。
　　雾炁遮天如龙现，现则第三应未申。寅日透时辰日雨，妖邪六畜受天刑。
　　清早东西云似火，堵牛形状未申倾。西北晚有云遮日，月蒙云急雨当旬。
　　东南云起如龙马，当日之间风雨随。西北有云如鹅扑，三朝申酉雨来期。
　　黑云烟雾分轻重，重则风云霹雳声。乌润如山形似兽，先雷后雨不须疑。
　　雾露下山天欲雨，重则三朝雷雨声。轻则七日倾盆雨，雾炁遮天七日霖。
　　日将晚雨旗脚现，不然水炁过天津。定主未申风雨至，满空霹雳更诛精。
　　云如鸦绩归大岭，任是真仙雨也无。更有一般堪笑处，不知玄妙却书符。
　　太阴之宿猛吏神，掌善伐恶定吉凶。更号名为金虎煞，祈晴祷雨最通灵。
　　四望无云日朗明，忽然云罩似龙形。定主未申发报应，有雨无雷分重轻。
　　黑云未密月虹晕，虹号流金大煞神。破庙伐坛诛妖孽，春宵风雨当时倾。
　　秋则未申当报应，夏冬定主有淋淫。月踱尾宿如龙现，疾病灾危骤雨倾。
　　狂风折树飞沙石，迅雷伐恶并诛人。月围星度天主旱，春冬戌亥加子丑。
　　出则寒凝并雪冻，雨雷电雹及严霜。疾病虫蝗人受苦，东西南北细推详。
　　月缠毕宿多风雨，月黑兮为天一精。春正三四多龙现，定主六七风雨频。
　　日月昏暗多风雨，月围箕毕作狂风。未申风雨震霹雳，伐坛破石马牛人。
　　月生雾炁如龙现，子丑见时丑日霖。不然寅卯成湖海，未申戌亥伐妖精。
　　火雷之神北斗君，掌握枢机定吉凶。主管人民中统摄，号曰阴阳大煞神。
　　阴阳大煞不堪说，掌善伐恶不留停。忽然兴云贯斗内，戌亥未申风雨兴。
　　古木恶庙遭霹雳，羊人牛马受天刑。黑云炁贯廉贞雨，三日之间雷劈人。
　　白云贯贪并巨曜，大风无雨赤天晴。黑云炁贯禄存星，来日未申风雨惊。
　　雷声风雨震天地，伐庙诛邪除恶鬼。天威神煞更诛人，云似黑龟冲破军。
　　破军使见未申风，雨兴七日不能晴。七日之间成湖海，雷诛人畜石山精。
　　赤炁来朝贯斗中，轻则未申风雨兴。重则雷霆施号令，追精伐祟逞天刑。
　　白炁如飞冲北斗，堪看雷雨定诛人。二十四炁皆如此，七十二候细推明。
　　云黑杂兴风雨作，黑云贯斗亦为霖。白云如雾来冲射，未申风雨返雷霆。
　　明月清风无点翳，四岸无云射斗星。阴阳不动杀不现，便是符灵也不灵。
　　南辰北斗推详细，尺寸高低分野分。深辨吉凶星煞处，定知方所莫差论。
　　五星若有清光色，秃帚长拖十所旬。毕势炎炎禳不得，灾厄虫蝗人受迍。
　　冬至前三并后四，若也雷呜并雪霖。此处雷呜此不吉，东西南北一般论。
　　火星一宿出南方，万物生涯总枯瘁。此处星红此处旱，红晕光射定吉凶。
　　火星箕毕多风雨，余者躔之主旱侵。六甲风云频着眼，知斯消息自心明。
　　早晚中秋勤着看，天上无星旱数侵。石润水流天欲雨，炎炁蒸熏近雨淋。
　　水炁升而鱼跃渊，蝼蚁封穴雨时行。蜈蚣昼现路上走，来朝风雨未申轰。
　　虹霓西见当日雨，未申诛伐树妖精。若还东见高低看，有云无雨旱魃精。
　　地炁升天三日雨，天炁下降四时淋。地不至天天不雨，天不至地旱将侵。
　　夏见则秋无雨至，春见六七雨淋淫。夏月北方天作雨，秋月南方雨后淋。
　　冬月南风天有雪，久雨西风又放晴。
　　是章者，乃元始玉书，非凡俗之秘典。得知者，乃道根探重，夙有因缘。传仁传义，传德传仙，雷霆誓重，不可轻传。运雷霆於掌上，呼风雨於目前。代天宣化。济物利人，永为身宝，戒慎之焉。
　　雨旸气候亲机竟
　　
