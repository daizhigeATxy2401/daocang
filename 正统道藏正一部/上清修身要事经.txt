上清修身要事经
　　经名：上清修身要事经。撰人不详，约出於南北朝或隋唐。摘录《灵书紫文》等上清经修行要诀。一卷。底本出处：《正统道藏》正一部。
　　上清修身要事经
　　太微灵书紫文拘三魂之法一
　　道士当先检制魂魄，消灭尸鬼。常以月晦、朔之日，及庚申、甲寅之日，当清斋入室，沐浴尘埃，正席而坐，得不眠者益佳，当以真朱笔点左目眦下，以雄黄笔点右鼻孔下，令小半入里。点毕，叩齿三通，祝曰：
　　二景飞缠，朱黄散烟，气摄虚邪，尸秽沈泯，和魂炼魄，合形大神，令我不死，万寿永全，聪明彻视、长享利津。毕，又叩齿三通，咽液三过，并以右手第二指捏左目眦下，又以左手第二指捏右鼻孔下各七过，当阴按之勿举手，於是都毕。按此二处是七魄游尸之门户，妖精贼邪之津梁矣，故受朱黄之精，塞尸鬼之路，致二景之熏，灭淫乱之气。此太极上法，常能行之，则魂魄安和，尸秽散绝，长生神仙，通灵彻视，行之三年，色念都泯也。此日名曰尸鬼竞争之日也，男女不得同席而坐，慎之。
　　凡研味至道，及诵读神经，十言二十言辄当三过舐唇咽液，百言五十言辄两三过叩齿，以招神会灵，安和血气，使灵津凝满，帝一欣宅，所谓冲气不劳，昏而不泄。
　　凡道士之法，不可泣泪及唾泄，此皆为损液漏津，使喉脑大竭，是以真人道士常以吐纳咽味，以和六液。
　　凡道士常当存思识己之形容，极使仿髴对在我前，使面上恒有日月之光，洞照一形，使日在左，月在右，去面前令九寸。存毕乃啄齿三通，祝曰：
　　元胎上真，双景二玄，右抱七魄，左拘三魂，令我神明，与形常存。毕，又叩齿三七过，咽液七过，此名为帝君存形拘魂制魄之道，使人聪明，神仙长生不死，若不得祝者，亦可单存之耳。
　　凡上清叩齿咽液之法，皆各有方，先后有次，不得乱杂，使真灵混错也。夫叩齿以命神，咽气以和真，纳和咽六液以运入制神，须鸣法鼓而行列矣。
　　凡存修上法，礼祝之时，皆先啄齿，上下相叩，勿左右也。一呼一吸令得咽诸气液耳，此名为呼神和真，以求升仙者也。
　　月三日、月十三日夕，是此时也，三魂不定，爽灵浮游，胎光放形，幽精扰唤，其爽灵、胎光、幽精三君，是三魂之神名也，其夕皆弃身游遨，飙逝本室，或为他魂外鬼所见留制，或为鬼物所得收录，或不得还反，离形放质，或犯於外魂，二气共战，皆躁竞赤子，使为他念，去来无形，心悲意闷也。学生者皆当拘而留之，使无游逸矣。拘留之法，当安眠向上，下枕申足，交手心上，冥目闭气三息，叩齿三通，存心有赤气如鸡子从内仰上，出於目中，从目中出外，赤气转大覆身，下流身体，上至头项，变而成火，因以烧身，使匝一身，令内外洞彻，有如燃炭之状，都毕，其时当觉体中小热，乃大叩齿三通毕，存呼三魂名：爽灵、胎光、幽精，三魂急住。因微祝曰：
　　太微玄宫，中黄始青，内炼三魂，胎光安宁，神宝玉室，与我俱生，不得妄动，监者太灵，若欲飞行，唯得诣太极上清，若欲饥渴，唯得饮回泉玉精。都毕也。
　　太微灵书紫文制七魄之法二
　　月朔、月望、月晦夕，是此时也，七魄流荡，游走秽浊，或交通血食，鬼神往来，或与死尸相共关入，或淫惑赤子聚奸伐宅，或言人之罪，诣三官河伯，或变为魍魉，使人厌魅，或将鬼入身，呼邪杀质。诸残病生人，皆魄之罪；乐人之死，皆魄之性；欲人之败，皆魄之疾。道士当制而厉之，炼而变之，抑而止之，摄而威之。其第一魄名尸狗，第二魄名伏矢，第三魄名雀阴，第四魄名吞贼，第五魄名非毒，第六魄名除秽，第七魄名臭胇，此皆七魄之阴名也，身中之浊鬼也。制检之法，交手於项中，闭息七过，叩齿七通，存鼻端有白气如小豆，须臾渐大，以冠身九重，下至两足，上至头上，既毕，於是白气忽又变成天兽，使两青龙在两目中，两白虎在两鼻孔中，皆向外，朱鸟在心上，向人口，苍龙在左足下，灵蛇在右足下，两耳中有玉女着玄锦衣，当耳门，两手各把火光。良久都毕，又咽液七过，叩齿七通，呼七魄名毕，乃微祝曰：
　　素气九回，制魄邪凶，天兽守门，娇女执关，炼魄和柔，与我相安，不得妄动，看察形原，若汝饥渴，听饮月黄日丹。都毕也，於是七魄内闭，相守受制，若恒行之，则浊魄下消，反善舍形，上和三宫，与元合灵也。
　　太素真人教始学者辟恶梦法三
　　若数遇恶梦者，一曰魄祆，二曰心试，三日尸贼，厌消之方也，若梦觉，以左手捻人中二七过，啄齿二七通，而微祝曰：
　　大洞真玄，张炼三魂，第一魂速守七魄，第二魂速守泥丸，第三魂受心节度，速启太素三元君。向遇不祥之梦，是七魄游尸来协，万邪之源，急召桃康护命，上告帝君，五老九真，皆守体门，黄阙神师，紫户将军，把钺握铃，溃灭恶津，反凶成吉，生死无缘。毕，若又卧，必获善应，而向造为恶梦之气，则受闭於天关之下也，三年之后，唯神感旨应，乃有梦也，梦皆知见将来之明审也，无复恶占不祥之想矣。若夜遇善梦者，吉应好梦而心中自以为佳，则吉感也，卧觉当摩目二七过，叩齿二七通，而微祝曰：
　　太上高精，三帝丹灵，绛宫明彻，吉感告情，三元柔魄，天皇授经，所向谐合，飞仙上清，常与玉真，俱会紫庭。毕。此大洞秘法，以传於始涉津流者矣。
　　太素真人得吉梦法四
　　凡学士梦想有妇女人，衣紫罗衣，持案食来受，而食之勿畏恶之也，此食尽是东海真彩之属，或是嵩高五岳中真草甚妙之药，食之可致寿延也。
　　凡道士白日眠卧，先以两手按目四訾三七过，叩齿三七通，乃卧也。
　　凡道士暮卧，当以左手按鼻两孔三七过，叩齿三七通，乃卧也。
　　太上黄素道士安眠祝法五
　　道士临眠，手抚心三过，闭目祝曰：
　　太灵九宫，太一守房，百神参位，魂魄和同，长生不死，塞灭邪凶。毕而寝。
　　玉清消魔制祝鬼魅法六
　　凡道士行来独宿有魔精恶鬼之地，当叩左齿三十六通，闭气微祝曰：
　　太帝阳元，四罗幽关，千祆万毒，敢当吾前，巨兽重吻，刳腹屠肝，神公使者，守卫营番，黄衣师兵，斩伐祆魂，馘灭千魔，摧落凶奸，绝种灭类，取令枭残，玉帝上命，清荡三元。毕，又叩齿三十六通，名为太帝挥神内祝塞灭万魔之法。
　　太上黄素斋见不祥之物法七
　　道士斋入室，有不祥之物者，当行北帝祝鬼方，先叩左齿三十六通，祝曰：
　　二象回倾，玄一之旌，七灵护命，上诣三清，双皇驱除，吓伯罗兵，三十万人，侍卫神营，巨兽百丈。吐威摄精，挥剑逐邪，馘落魔灵，神伯所祝，千祆灭形。毕，又叩齿三十六通。
　　青腰紫书炼祝死尸法八
　　凡修上清之道，兆身父母伯叔兄弟於世上死亡，兆身未得绝迹，故在人中身履死殗者，三日当取清水一瓫，真朱一两，投於水中，兆於中庭南向临水上，叩齿九通，祝曰：
　　气化成神，尸变入玄，三化五炼，升入九天，九天之劫，更度甲身，甲身更化，得为真人。毕，男死思玉童三人，女死思玉女七人，盛瓫水以灌死人之尸，毕，取水自洗手面，仰天漱毕。又阴祝曰：
　　天气已清，人化已生，得生上天，九变更形，五苦三涂，断落死名，超度穷魂，还反南庭。止，如此亡人即更受化，生於九天之上，九年得升玉清之宫。其法妙於大洞度七祖之法，玉帝所秘，不传非真，有金名帝图绿字紫文，得见此文，勿轻施用，妄告於人，七祖父母长闭鬼官，三涂五苦，万劫不原。四极明科七百有年，真人听传。
　　青腰紫书行道见他死尸法九
　　凡上学之士，游更世路，忽於道次遇见死尸，秽气干身，兆当行二十四步止，北向叩齿九通，男尸思玉童三人，女尸思玉女七人，来请兆玉谷之中黄芝素水，以灌彼死尸之上，须臾存死尸化生成人，便阴祝曰：
　　已枯复荣，已灭复生，得生上天，更禀太灵，九天之劫，反覆胎婴，秽累荡灭，白尸反生。毕，以手拭目二七过止。如此秽气即解，死人即更受化，后为灵人。兆遇二十四过，行此炼祝，功满德加，名标上清，二十四年，克乘灵轮，飞行九玄也。
　　外国放品占居山宅吉凶法十
　　洞渊九地三十六音内铭：
　　第一垒，色润地正音、行音、游音、梵音各一。
　　第二垒，刚色地正音、行音、游音、梵音亦各一，下同。
　　第三垒音，石脂色泽地正音、行音、游音、梵音。
　　第四垒音，润泽色地正音、行音、游音、梵音。
　　第五垒音，金粟泽色地正音、行音、游音、梵音。
　　第六垒音，金刚铁色地正音、行音、游音，梵音。
　　第七垒音，水制泽色地正音、行音、游音、梵音。
　　第八垒音，大风泽色地正音、行音、游音、梵音。
　　第九垒音，洞渊无色刚维地气正音、行音、游音、梵音。
　　欲登山住止及安居宅，审地吉凶，当以戊己之日，黄书九地三十六音文白纸上，置所住中央，以瓫覆之，三宿开看。若有黄色润纸，大吉；若有青色，则下有死灵之尸；若有白色者，凶；若有赤色者，惊恐；若有黑色者，则有财宝；若有紫色者，得神仙。都不异则正，可三年安，过此必折伤。
　　太上灵宝八威施用神策祝法十－
　　元始太真，五灵高尊，太帝皓映，洞朗八门，五老告命，无幽不闻，上御九天，中制酆山，下领河海，十二水源，八威神咒，灵策玉文，召龙负水，收气聚云，束魔送鬼，扫荡祆群，万精摧落，所诛无蠲。日月五星，北斗七元，诸天诸地，诸水诸山，玉真所部，冥灵大神，仙王游宴，五帝杖旛，天丁前驱，金虎后奔，玃天猛兽，罗备四门，所呼立到，所召立前，赤书焕落，风火无间，有所摄验，金龙驿传。毕，叩齿九通，仰天三啸，引天气三咽，八威策文指所告之地，闭气九息而止。
　　太上灵宝八威施用神杖法十二
　　道士欲施用神杖法，当叩齿三十六通，思五帝直符吏各一人，衣随方色，有五色之光，流焕杖上，五帝玉女各一人，合侍卫杖左右。微祝曰：
　　太阳之山，元始上精，开天张地，甘竹通灵，直符守吏，部御神兵，五色流焕，朱衣金铃，辅翼上真，出幽入冥，招天天恭，摄地地迎，指鬼鬼灭，祆魔束形，灵符神杖，威制百方，与我俱成，与我俱生，万劫之后，以代我形，影为五解，神升上清，承符告命，靡不敬听。毕，引五方气二十咽止，以杖指天，天神设礼，指地地祇司迎，以杖指东北，万鬼束形。
　　青腰紫书救助日蚀法十三
　　紫书诀言：是日当露出中庭，以明镜向日，兆身操大刀一口，南向叩齿三十六通，仰祝曰：日晖童子，阳光赤精，耀罗真人，影中玉灵，历运乘气，上下肃清，阴员内谋，上侵日庭。天鉴操杖，帝臣辅兵，三五正位，阳光洞明。天地代食，何假敢生，各反其位，无使亏盈，玉帝告命，靡不敬停。便引气二十四息止，如此则天地复位，三五齐光，童子感悦，日晖回灵，流光玄注，陶降兆身，列名紫简，记篇玉清，九年之内，得乘绿軿，乘空驾虚，飞行上清也。
　　青腰紫书救助月蚀法十四
　　紫书诀言：月蚀之日，是其夕当出中庭，取清水一瓫，兆身操刀一口，临水向月叩齿十六通，仰祝曰：
　　天地离合，圆气乘亏，侵蚀月庐，上干黄辉。帝臣操杖，玉晨补非，天兵罗成，神公放威。有何假生，附景乘微，速反初位，无使有违。三过向月祝如此，以刀右还瓮水三过止，临水引气十六息毕，月蚀即解，天景肃清，三五齐耀，万宫安宁也。月中真人夫人灵光，感悦意欢，回灵玄映，降子之情，即记北帝，落子死名，注上青宫玉篇，给子玉女十二人，侍卫兆身。九年如此，得乘飞霞，上造月庭。其道至妙，不行於世，得者宝秘，慎勿轻传。
　　太上黄素解殗秽法十五
　　凡道士见死尸血秽之物，当以朱一铢散内水中，以洗目漱口，洗手足毕，入室正寝，交手心上，叩齿二七通，心拜四方，祝曰：
　　三元上道，太一护形，司命公子，五神黄宁，血尸散灭，凶秽沈零，七液缠注，五藏华生，令我神仙，长享利贞。祝毕，闭两目并气良久，身中小热为候，竟又叩齿七通，咽液三过，此三元解秽内法也。
　　太上黄素理发及沐头祝法十六
　　凡道士理发将髻，及沐头将散发之时，先啄齿七通，乃祝曰：
　　太帝散华，玄阴大神，今日吉日，理发沐尘，辟恶除患，长生神仙。毕乃髻之，竟又叩齿七通，都毕。此名为太帝散华理发内法，令人终年不病，耳目聪明，头脑不痛。
　　太上黄素浴身及手面法十七
　　凡道士浴身及洗手面之时，先临水啄齿三通，乃祝曰：
　　四大开朗，天地为常，玄水澡秽，辟除不祥，双星守门，七灵安房，云津炼灌，万气混康，内外利贞，保兹黄裳。祝毕，又叩齿三通，乃洗手面，此名为澡秽除凶七房祝法，常能行之者，使人神明血争，辟诸凶气。
　　太上黄素斋食先祝法十八
　　凡道士入室斋戒之时，临食常以左手持筋，啄柈三通，乃祝曰：
　　二玄上道，四极清泠，太一帝君，百神黄宁，受粮三宫，灌溉脾灵，上飨太和，餐味五馨，魂胎受命，七液流停，百关通和，五藏华明，双星合景，飞行上清。食毕，又啄柈三过，此名为魂胎受馨，百神飨粮之道，常能行之，令人神明气和，魂魄安宁，辟恶除试，常保利津，未食祝之。凡道士临於盛馔，皆正心存一，目想一先饮食，然后兆乃食之，食毕，心微祝曰：
　　百谷入胃，与神合气，填补血液，尸邪亡坠，飞登金阙，长生天地，役使六丁，灵童奉卫。止。恒如此者，则邪气远退，真气来前也，食竟祝之。
　　太上黄素道士自按摩头面法十九
　　求道要，先令目清耳聪为事主也。且耳目是寻真之梯级，综灵之门户，得失击之而立，存亡须之而辩也。大钞相示，可施用也。以手按两眉后小穴中三九过，又以手心及指摩目下颧上，又以手旋耳行三十过，次以手逆乘额三九过，口傍咽液，多少无数也。如此常行，耳目清明，於人中密为之，勿语其状。次以两手乘头四面，顺发就髻，唯多也，於是头血流散，风湿不凝。都毕，以手按目四眦二九，觉令见光分明，是检眼神之道，常为之，得见百灵。
　　太上黄素道士传授先求感法二十
　　凡传授上法之时，有经之师当先求感应，然后传之。当入室烧香，密愿神明，乃心拜经前，微祝之曰：
　　太上元君，仙都大神，今日吉日，八愿开陈，欲传申上法，敢告灵元，未知可否，须应乃宣。祝毕便寝，必获灵应，子自知其善否之心，审可授之方也。
　　玉清消魔玉帝祝鬼卫灵上法二十一
　　玉帝祝曰：
　　九天有命，上命玉清，促召千真，俱会帝庭，太一下观，双皇翼形，鉴察万邪，理气摄生，若有不祥，干试神明，请帝之道，勑整神兵，七神秉钺，天锋右征，挥剑前驱，焕掷火铃，檄命甲驺，武卒天丁，风火齐战，伐邪校精，上威六天，下摄魔灵，既威既摄，万凶灭形。神戈电扫，奸祆无生，仙皇秉节，有令敢停，拒节违令，是诛是形，各警各慎，保兹黄宁，九天告命，万神敬听。毕。
　　兆若夜行畏恐，心震意怯，或恶梦之时，魔鬼试人，犯真干气，欲疾病害人者，急行玉帝祝鬼卫灵之法，兆当心存至道，求济於帝一，乃北向叩齿三十通，闭气密祝，祝毕，又叩齿如上，咽液十过，於是奸恶消摧，群魔伏灭。七神缠绵，太一鉴摄，万灵卫真，外威凶气。亦可日日讽习，振响唱诵，坐卧随意，以塞百邪之来试，闭奸鬼之凶迹。当卧寝，亦常可诵之，令人神安意明，辟梦除厌，消诸毒恶，使终身不恐。讽习之日，不复北向闭气也。以闭气密祝者，谓鬼魔已试其左右，祆精已干其神室，故勑灵命真，以收其凶迹耳。而寝卧之祝，不复同之於此法也。
　　玉清消魔道士叩齿节度法二十二
　　凡上清叩齿咽液之法，皆各有方，先后有次，不得乱杂，使真灵混错也。夫叩齿以命神，咽气以和真，纳和咽六液，以运入制神，须鸣鼓而行列矣。
　　凡存修上法，礼祝之时，皆先啄齿，上下相叩，勿左右也，一呼一吸，令得咽诸气液耳。此名为呼神和真，以求升仙者也。其法叩齿，上下相叩名曰天鼓，左齿相叩名曰天钟，右齿相叩名曰天磬也，制鬼召魔，可叩钟磬，行道求真，叩天鼓也。
　　太上素灵道士闻耳鸣祝法二十三
　　闻耳鸣者，错手掩耳，而祝曰：
　　赤子在宫，九真在房，诸神听命，亦察不祥，太一流火，以灭万凶。毕，以手掩耳门一七过，当闻面热即佳候也，若闻头颈间色色寒者，恶气入也，当急卧临目，存玄丹宫太一真君，以流火之铃焕而掷之，令恶气即出耳外，火光亦随之在后，炯炯然以照一身，良久平复也。
　　太上素灵审察耳鸣吉凶法二十四
　　耳中忽闻濑水声，雷霆及鼓鸣者，是体中劳损，心藏极弊，不能味真注生，而淫放丧乱，使六府失摄，魂魄哀号，盖将结疾致死亡之兆矣。是以泥丸纵法，九宫失常，悲扰翻错，鸣鼓乱行，将欲舍其居绾以弃一身也。闻之者当精念大一真君反迷还专真心，若罪未深者，自听改也，所以耳聋者，耳神亡之故也。
　　耳中忽闻金声玉音者，真气来入，道欲成也。忽闻弦乐之声者，六丁玉女来卫子道也。当隐静专修所行，勤至之心愈弥於往也，真人因是遂有形见之渐矣。自非尔师，且勿言於他人也。
　　耳中闻箫角之音，吉象贵至也。闻叫唤号呼之声者，凶象贱至也。闻臭气者，必有殗秽之事，急更衣沐浴烧香，扫除寝宇以答之，此是帝君将戒劝於人者也。
　　若闻血气者，及无故见聚血者，兵凶也。急遁人间，守三元帝君，求救自藏，斋三月，祸亦止也。此皆帝君先告人吉凶，以令惧诚其祸福耳。夫见凶象，当行阴德，营於惠救，为人所不能为，行人所不能行者，始免乎必死之候也。子其勖之，勿守常而已。
　　金真玉光施安斋堂五方符法二十五
　　书符都毕，北向叩齿三十六通，微祝曰：
　　九天有命，普告万灵，三代相推，五气交并，玉帝显驾，匡辔霄庭，施布正法，收魔束精，剪戮元祆，万道齐平，道流后学，帝君记名，招真洞幽，气交无形，变景炼道，升上三清，得迅飞舆，上造玉庭。毕，随位置符，真仙立降，身无祸殃，学无此道，鲜不丧身，可谓妙法，不学自仙也。
　　金真玉光行道服气存思三真法二十六
　　上元宫泥丸中脑是也，其神赤子字三元先，一名仲玄生帝卿。中元宫绛房中心是也，其神真人字子南丹，一名中光坚。下元丹田宫脐下三寸是也，其神婴儿字元阳昌，一名谷下玄。些三一之神矣，欲拘制魂魄时，皆先阴呼其名，存三神皆玉色金光，有婴儿之貌，中上二元皆衣赤，下元衣黄，头如婴儿始生之状，行道服气时亦存名字。
　　七圣玄纪仙禁七伤法二十七
　　凡学士玄纪有名，身合仙相，则应自然合真，而有：
　　第一之伤，带真行伪，淫色丧神，魂液泄漏，精光枯乾，气散魄零，骨空形振，神泣穷府，上闻天关，真仙远游，则与九尘结因，土府同符。岂复得仙。
　　第二之伤，外形在道，皮好念真，而心抱阴贼，凶恶内臻，愿人否败，嫉能妬贤，口美心逆，面欢内嗔，形论得失，妄造罪原，毁谤同学，攻伐师根，三官所记，标为恶门，仙真高逝，邪魔攻身，走作形影，飞散体神，故令枉横，极其恶原，考满形灰，灭己九泉，徒有玄名，岂保自然。
　　第三之伤，饮酒洞醉，损气丧灵，五府攻溃，万神振惊，魂魄飞散，内外朽零，本室空索，赤子悲鸣，真仙高逝，邪魔入形。如此之学，徒损精诚，虽有玄纪，空失玉名，神升上宫，身灰幽冥，恍惚求延，年焉久停。
　　第四之伤，行不弘物，责人宗仰，心忿口形，骂詈无常，瞋喜失节，意性乖恒，气激神散，内真飞扬，魄离魂游，九孔尘埃，五府奔丧，皆由性之不纯，行之不祥，真仙高逝，外痾入形。如此之学，将欲何蒙，虽有玄图，不免斯殃，望仙日悠，地里日长。
　　第五之伤，或玄图表见，得受宝经，或运遇灵师，启授神文，或不依科盟，形泄天真，未经九年，投刺名山，使青宫有录，金阙结篇，便传於人，流散世间，轻真泄宝，考结己身，徒有玄名，反累七玄，仙道高逝，身死幽泉，长充鬼责，万劫不原。
　　第六之伤，身履殗秽，形影不香，内无清虚，外无兰芳，清灵失仙，神不居房，气扰精混，灵元失光，五神飞散，赤子骞扬，邪魔来攻，内外交丧，如此之学，望成反伤，真仙高逝，空景独行，沦於混浊，仙乎可蒙。
　　第七之伤，啖食一切含生之肉，杀害足口之美，臭气充於脏腑，伐生形於非己，真气扰於灵门，游神骇於赤子，魂魄游於宫宅，浊滞缠於口齿，仙真登高於玉清，己身沈顿於地里，徒有玄名於帝简，亦不免於必死。
　　高圣帝君曰：为学道之本，当以七伤为急，既得瞻眄洞门，披睹玉篇，不犯七伤之禁，将坐待灵降，白日升晨。如外勤在学，内不遣於七伤者，将望仙而反败，期生而反亡，希吉而反凶，期飞而反沈，灵仙逝於高清，五神散於八荒，赤子号泣於中宅，游魂悲鸣於玄空，故仙相有成败，上学有七伤，笃尚之士，孰清其真。
　　灵书紫文仙相十败法二十八
　　第一败勿好淫，淫则魂液外漏，精光枯竭，神焦魄散，骨薄髓秽，魂号灵府，上闻天阁，三宫权争，胎英悲错。此一败仙相。
　　第二败勿为阴贼凶恶，凶恶则黄庭竞乱，三尸好杀，魂神窥奸，魄鬼干室，目光亡败，口生伤气。此二败仙相。
　　第三败勿醉酒，醉酒则形质沦坏，神真交错，魂忘本室，魄游邪宅，赤子飞鸣，喉脑火灼。此三败仙相。
　　第四败勿秽慢不净，秽慢不净则清灵失真，精魂不居，三宫生虫，赤子浮游，血浊髓臭，神光失庐，魄走邪门，求我死书。此四败仙相。
　　第五败勿食一切含生之肉，则元形丧始，根本亡度，胎神号咷，绛君叫慕，三魂惨毒，魄素丘墓，此肉入口，命坠长夜。此五败仙相。
　　第六败勿食一切水中有生之肉，则形神犯真，泥丸灭落，三宫闭门，婴儿交错，魂爽飞遁，魄求棺椁。此六败仙相。
　　第七败勿食飞鸟肉，则气形声臭，精灵浊滞，脑黄齿枯，脾育死气，魂不受真，魄生邪勃，身沈长渊，骨髓亡没。此七败仙相。
　　第八败勿食五辛之菜，则五脏恶臭，三华溃乱，神不上达，精胎下沦，魂魄生离，赤子烦顿，飞灵失守，眼光流遁。此八败仙相。
　　第九败勿杀昆虫以上，则兵对万物，束骸血怨，形暴魄凶，魂气交战，胎灵仿惶，婴儿逃散，泥丸奸狂，赤子弃叛，尸形汤镬，水煮火烂。此九败仙相。
　　第十败勿北向便曲，仰视三光，勿北向理发，解脱衣裳，勿北向唾骂，犯破毁王。破谓岁下辰也，王谓王气之所在也。
　　勿怒日月星辰，勿以八节日行威刑，勿以月朔日怒恚。
　　勿以六甲日伤龟龙鳞甲之物，勿以丙午日伤雉，勿以丙子日伤黑兽，勿以庚申日别有他念，当存思念真，勿以乙卯日饮酒食肉，当斋洁静心。
　　勿以正月杀生，勿以二月九日食肉，勿以三月三日食诸百草心，勿以四月八日杀草伐树，勿以五月五日见血，勿以六月六日起土，勿以七月七日思存恶事，勿以八月四日市获履屐诸附足之物，勿以九月九日起床席，勿一以十月五日罚责人物，勿以十一月十一日不沐浴，勿以十二月晦内三日不斋烧香念真也。
　　诸如此忌，天人大禁，三官告察，以是为重罪矣。或令人三魂相疾，七魄流竞，或胎神所憎，三宫受恶之时也。是以恶梦交於丹心，祆魁乘其朱阙，精液触犯，神真恍惚，流变多禁，莫识忌术。子能奉修，则为仙才，不奉天禁，则为伤败者也。
　　太上黄素上清法服法二十九
　　上清法服紫青作帔，紫於外，青於内，帔广四尺九寸，以应四时之数，长五尺五寸以法天地之气，表裹一法，表当令二十四条，里令一十五条，以应三十九帝真之位，尔者身佩帝皇之服故也。无此服不得妄动宝经，此法服给玉童各十二人，不得妄借异人，并犯殗秽，轻慢神服。
　　女子紫纱之褐，令用二丈四尺，身袖长短就令取足，当使两袖作十六条，身中二十三条，合三十九条。又作青纱之裙，令用四十五尺，作八幅，幅长四尺九寸，余作攀腰，分八幅作三十二条，此则飞青之裙也，无此法服不得咏於上清宝经，此服给玉女十二人，不得妄借异人，并犯殗秽轻慢神服。
　　玉清消魔道士游行山泽祝法三十
　　道士游行五岳，履涉川泽，当行三天正一之祝，威试召灵致仙之法。登山之初，当先於山外叩齿九通，闭眼思五色之云勃勃四会，奄冠一山，及我身在云气之中，良久，见五岳仙官及山形林中，草木禽兽万物悉来朝己，仰祝曰：
　　上帝出游，日吉时良，玉华覆盖，太一扶将，左翼白元，右辅无英，八帝九真，陵梵履昌，导我送我，与我同光，履行五岳，群仙奉迎，出入河海，万道开张，役御六丁，足蹑五行，三天有命，荡除万凶，豁落扫秽，流金灭殃，正法清通，严如威霜，华精奕奕，龙舆昂昂，流青翠羽，飞锦罗裳，所向所之，靡不吉昌，万真来朝，齐升玉京。毕，引气三十六咽止。行此千日，得五岳真仙降云车羽盖，飞行太空。
　　凡道士入山良月吉日禁忌之法
　　道士欲入山，以三月七日吉。又法，春不东山及西山，夏不南山北山，秋不西山东山，冬不北山南山。
　　入山良日，保、义、专日吉，制、伐日并凶。
　　甲子、丙寅、丁卯、己巳、辛未、壬申、癸酉、乙亥、庚辰、辛丑、庚戌、戊午，此是义日，吉。
　　丁丑、丙戌、甲午、庚子、壬寅、癸卯、乙巳、丁未、戊申、己酉、辛亥、丙辰，此是保日，吉。
　　戊辰、己丑、戊戌、丙午、壬子、甲寅、乙卯、丁巳、己未、庚申、辛酉、癸亥，此是专日，吉。
　　乙丑、甲戌、壬午、戊子、癸巳、甲辰、庚寅、辛卯、乙未、丙申、丁酉、己亥，此是制日，凶。
　　庚午、丙子、戊寅、己卯、辛巳、癸未、甲申、乙酉、丁亥、壬辰、癸丑、壬戌，此是伐日，凶。
　　道士若卒遇凶恶不祥，当打天钟三十六过，叩左齿也。
　　道士若经山辟邪威神大祝，当槌天磬三十六过，叩右齿也。
　　若存思念道，致真招灵，当鸣天鼓三十六过，叩上下齿也。
　　凡道士独宿山林，而多为山精恶鬼所犯试者，当叩齿二七通，闭气祝曰：
　　吾昨被帝召，摄领真元，令我封掌北岳，摧割酆山，万灵受事，俱会帝前，七神启别，三元司真，若有小祆，即时枭残，山精泽尉，速来奉迎，神师口命，上闻三清，一如大洞之法，不得稽停。祝毕，又叩齿二七通。此为帝君补神祝伐山精百鬼之法，诸山神地祇，房祠主正之神，闻此之祝，皆执鞭奉迎，神兵侍卫，若与万人同宿矣。
　　凡受三品上道，或未得上登三清受号仙主者，多为天魔所试，万灵所干也，宜咏拂魔之祝，上动上天之灵音，下召三界之威神，束万精於天锺，斩祆魔於洞章。行此之法，常当北向，先存项生圆象如日，左有朱凤，右有玄龙，紫霞覆盖，光明身形，仙童玉女，执五色之节，从三界万神，前啸九凤，后吹八鸾，白虬启道，太极参轩。毕叩左齿三十六通，次叩右齿二十四通，次叩上下齿十二通，而祝曰：
　　罗天毒兽，备巨四门，吞沈割誓，山丑万群，张喉玃天，猛马高奔，毒龙奋爪，金头横吞，威兵巨万，受符校仙，六天不拘，合凶成群，祆魔鼓洋，秽气纷纷，谣歌空洞，乱音鄣云，小鬼贾刑，当人生门，神王所告，无幽不闻，上摄六气，下检河源，五岳四渎，善恶速分，万万千千，来对我前，五帝校录，有功者原，凶魔千真，束形帝君，敢不从命，所诛无蠲，屠肝刳腹，斩首灭根，北镬渍汤，南陵火焚，金真录气，流铃捕魂，祆爽无遗，极尽形源，身佩天书，道行正文，涤荡九气，清明三元，玄虚举真，上合自然，莫有干试，改动上闻。毕，引气十二咽止。
　　右智慧拂魔之祝。
　　凡是学士游行名山，在百鬼之间独宿振怖，及婴抱疾病，群鬼守门，诵之一过，将似镬汤之消冰，炎火之洋金也，魂神澄正，气安体强，目非禀命之应，终求死不可得矣。
　　上清修身要事经竟
　　
