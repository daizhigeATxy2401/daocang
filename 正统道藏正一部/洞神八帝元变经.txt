洞神八帝元变经
　　经名：洞神八帝元变经。撰人不详，约出於东晋。系洞神部古经之一。合召役八卦鬼神法。一卷。底本出处：《正统道藏》正一部。
　　洞神八帝元变经序
　　原夫世涂莽昧，利害之道难知。得失未形，安危之机罕识。故苍生庶类，莫不暗步艰难之里，颠坠险阻之中。所以取困於斯者，皆不能逆见存亡，致兹危殆。故圣凡所宝者命也，贤愚共爱者身也。然则圣人好生，故设教以防其事，以律令威过失之心，礼法开敬让之路，卜筮去是非之惑。此虽济生异道，扶教遏非，犹殊途之一致，别赞而同功也。养生之要道，莫过於避害，避害岂踰於去惑，去惑莫尚於卜筮，卜筮莫先於鬼神。鬼神之为用也，或见征祥於天文，或露祆灾於地理，或构吉凶於人事。《易》曰：知变化之道者，其知神之所为乎。神者藏往知来，曲成万物，故人能通神，则与其齐功，非销灾益智而已。然召役之文，其来尚矣。故东方朔翼奉汉朝称圣，景纯韩及晋代表奇。然则隐逸岩林，获功效者不胜其数，且久传斯术，迁流绵邈，辞旨疏缺，难以具闻。假有获验之贤，恐泄之而招祸，莫不饮效，故怀阻於传授，自非金兰之友，投分之交，岂容吐实以形其事。必有应符契道，分资役术者，方可逢其师，获其旨要。然世传斯文者，是沙门惠宗之所撰录，神图药物不过三纸，悉改换药名，令人不识，又与本草殊为乖背。余弱冠好术，厌世希道，研磨兹文，未曾言倦。但章呈诡阙，无可牵寻。斯术玄微，效之者寡。所以吁嗟爽友，无可谘曰。余既好之不已，志在研幽，遐迩求师，勤於谘访，遂遇先达者经验斯术。余则寤寐宵兴，伏膺曩日，亲蒙口授，咸决所疑，并得刊正药名，饵服节度，符用委悉。及禹步尺版、祭立坛仪、征验杂候，斯等宗旨，咸得其要。今遂推触类长之，随所宜应，次第立目，合为十五篇。其学斯术者，必先识次第，善於文要，故建提纲纪目，为其经首，提纲纪目第一。君灵体别，功用大殊，露彼幽通，令人所慕，故以神图行能为第二。行术进旨，各有吉时，动静所依，莫不循日，故以论时节要为第三。步纲及祝，惟宜预习，召验所期，用为最急，故以禹步致灵为第四。符功与术，征验是由，习若闲通，施无不速，故以服符见鬼为第五。药味败亏，人心不专，神则不降，毕备新香，志在恭恪，灵祇方下，故以饵药通神为第六。凡欲修法，义须宽静，若不见置，行术无由得效，故以神室处所为第七。蔬餐素服，足以感神，节俭非久，无以成诫，故以术人服膳为第八。惟清惟敬，可以招神，明灵降福，惟感其意，故以斋中供洁为第九。设哺有方，食必有数，荐味差殊，祈召致违，故以布坐奠肴为第十。群神将见，先兆其候，若不预知，或生不预恐怖，故以征验见形为第十一。已得通灵，虑其扰乱，趣欲传通，不劳轻露，故以浅取轻用为第十二。役使人多被残害，皆由驭之无法，以罹此损，故以持神驭伏为第十三。人恃所知，多求衒贩，泄於非类，必致夷灭，故以诫身保命为第十四。庸人不信，好为诡谤，愚冗无知，或轻讥毁，故以先达已验为第十五。余敢竭驽赛，裁之鄙见，皆以义类相从，为之章句，其经旨所用，皎如白日，文辞璀璨，婉然成章，虽不博尽群言，亦谓所宜咸备，庶好求秀悊，研览而具备焉。
　　洞神八帝元变经
　　提纲纪目第一
　　黄帝曰：南斗史佐，八大鬼神，名曰皇天使者，各有为直日，来下人间，徧游于世，营护学道之人。其有清身重法、恳切尊事之者，必能形见，为人胜友，行住坐卧，与人相随，吉凶之事，必先诫告，万象潜萌，莫不预晓，能遏未然之祸，堪致无形之福，万金非重，此法可秘。苟能慈顺忠素，不拘名宦，淡然养性，如若不知，止自为己，专於道者，犹须盟歃，方可传通。脱以此道轻示庸坚，衒贩功能，漏泄神意，凡於授受，各无利益。慎之。勿以傲慢，轻泄反殃。
　　黄帝曰：术者所务，在於洁志一心，专求系念，静照观行，昼夜无怠，拘摄身心，绝於乱想。乱想则心识不澄，心识不澄则境界不明，境界不明则不能钻微洞幽，妙鉴无象。岂有逸志懈堕，而能感物者哉。其能不贪躯命而以专求为务者，若决摩霄之水，以注千寻之壑，其易也如此。直有好善之名，而无恳志之实者，若引幽涧之泉，倒越中天之岭，其难也如彼。然世俗粗事，泄慢不勤，犹无功效，况至道冥冲，而不锐志可以轻致者乎。勉之，务在勤心耳。
　　凡行术者，必须预习禹步，及与祭文，术中法用，并须暗诵口持，使其熟利。药物奠肴，特欲精好。可以庚寅日入斋中，合药书符。以庚子日平旦寅前，入室置座，备设悬符，带符禹步，服符服药并讫，方执版读文，向坛祭之。经文所用，不得赛涩，涩即致验差迟。此为术次第之纲维，总收大略之要纪，置术之所必须。逍旷虚寂，斋院神室，弥欲洒浄香严，衣服案具，最用精华，进止威仪，不得差失。
　　神图行能第二
　　八大鬼神，并是南斗吏佐，列宿群神。若有术者，精诚学道，心业纯粹，好饵符药，闲习禹步，此等八神，即来奉事。如侍天官，常加覆护，安营无怠。而吉凶未象，祸福始萌，神能逆知，预来诫告，又令术者常得斯益。然群神呈效，各有所长，业行殊能，功用不一。或能辟兵来敬，雪怨报雠。或取药供人，令得仙道。或招官除谤，致悦兴财。或令致真见神，洞鉴精魅。或能转祸为福，取食赡饥。或作医巫，预知生死，千里转通，令人聪慧，广取财金，以供学者。或令田蚕倍收，珍物尽致。或令夜行禳盗，辟虎追奔。斯等之效，动延万品，若欲备言，书不能述，略陈功用，并写神图，依经列次第，条之如左。
　　浅青衣浅红裙
　　乾第一鬼神，名兴文。能兴人辟兵。所出入处，人常尊敬之，能报怨雠事，往来为人除害，能却阴邪之事。其神圆冠，有三道，以麦索着古衣革带，右手持刀，左手垂下。
　　浅红衣浅黄裙青缘
　　坤第二鬼神，名兴成。能取万年不死仙药。陆地孔中有鱼长一尺，咸能取得，与人饵食，使得长生寿万岁。昔有术者张雍、宿靖、刑辨、董宣等四人，并使此鬼取食之，应时得道，今见在阳遂山中，不妨食谷而享长年。
　　青衣青裙并皂缘
　　震第三鬼神，名兴松。能令人富贵，封侯累代，禳诸谗谤，身无非咎，万事得意，常怀欢喜，种物倍收，百恶尽止，所愿之事，无不从心。
　　浅黄衣浅红裙并皂缘
　　巽第四鬼神，名兴明。能令人不习禹步，不服药，持此文三年，自然通见鬼神，昭然了了，凡世间诸鬼、树木水土、山林门户、井厕舍宅、牛羊猪狗、虫鸟狼虎，一切精魅，世间征怪，经书所录有姓名者，二百四十余种，悉皆尽见形状。不服符药，直持此文，三年成真。
　　紫衣绿缘黄裙
　　坎第五鬼神，名兴儿。若有曲事妄加，若身不实为诈，先能变化君主，转祸为福，高步独脱，直至有验。若世遭俭饥，又可使取饮食米谷，供用无穷。
　　浅红衣浅青裙并皂缘
　　离第六鬼神，名兴叙。能令术人作医巫，预知生死。若人家有疾病，了知差剧死生之证，可使取千里消息，委曲之旨。令人耳目总明，取金银财帛，置於人家。秘之。
　　浅青衣浅黄裙并皂缘
　　艮第七鬼神，名兴进。令人宜田蚕倍收。又能取珍奇可贵之物，尽置家内，又能取食鱼肉立至。可使召女子，千里之身随意即至。不传於他人，必秘之，万金不得示人。
　　素衣青裙青缘
　　兑第八鬼神，名兴高。能令人夜行无畏，不逢劫盗，辟二十七恶，驱役虎狼，走及奔马。秘慎之慎之。
　　此八大鬼神，两神一对，直日下来人间，三日一番，循环相次。受之者以其直日，依经斋洁室内，户门西枢之间，置座设祭，呼名召之，应时即无差越，百试百验。先贤后圣，历代遵传，岂妄设空文，诳惑后生，何益於先达者矣。若好道之贤，切敬祭之，应时必效，不踰於瞬息。
　　论时节要第三
　　两仪兴用，谓之大造，大造所要，必计阴阳，阴阳所宗，依於日月，日月所树，名曰四时，四时呈效，谓之通变。通变致功，能成万物，万物所生，莫不因时之所用，其利遐博，故能裁成庶类，雕刻群有，而万象潜萌，时堪引就，品物盛兴，时登迁易。故时者，引渐成形，而所引不识其成。迁物令朽，而物迁不觉其朽。故时切妙密，厥用必然。所谓苍生是赖，日用不知，惟达者通鉴。预悟斯旨，为功必就，时不可失。凡诸动时，莫不因时。故时之所用，广矣大矣，无所不宗。若乃天时舛互，则风雨不调，地时不休，则玄黄罕育，人时不减，则彝伦颓毁。而贤达之游於世，或出或处，或默或语者，莫不候时观变，然后获安。尧曰：钦若昊天，敬授人时。吕望曰：时不再来。难得而易失，难成而易败者，惟时之谓欤。故时者，动天地，感鬼神，成人事，可谓三才备用，六合神功者也。然道术所宗，学者所务，莫不趣法阴阳，遵候时节，必以令月喜辰，方可行术，然所以致失者，其惟过与不及耳。此乃亡机之巨害，克就之宏宗。故失之秋毫，差之千里。是以立功之士，必寝志於候时之境，栖神於应机之域，勤求一向，弃命损身，罄心於此矣。
　　常以仲季秋二，春夏孟一月，此之三朔，并为上时。春时木王，木德主仁，仁主吉庆。然四时之最，莫尚华春。春者，乃是青升玄退之初，万物咸新之始。然则年光艳逸，气序葳蕤，昼静宵清，炎凉适会，时和景畅，人性温柔。寔术者可以修志。其修者，或於聚落宽园之中，或在平原逍旷之所，或入名山恬寂之处。时乃荒郊阐翠，节物开妍，竹荫山阶，茅檐接菀，花飘异馥。兼出万规之模，叶散殊伦，更开千种之样。或园楼带沼，或绮栋连山，或闲居隐室，雰霏雾里，或冲甍耸岫，半入云中。哀禽巧咔，风度必闻，水响峥嵘，修流海至。兹晨所尚，可驰龙驭凤，控鹄乘鸾，策云车而陟玄庭，驾彩舆而升紫极，况役术小文，何往不就。故夏为次时，秋冬为下时，而春上时者，非独气和时吉，亦欲就乌新卵，及湿和药。夏中犹有晚乌稚卵，故以夏为次时。所以秋冬为下时者，恐乌卵淹败腐，药势不新，致术迟验故也。事不得已，不及上次二时者，采卵令乾，秋冬行术，亦得充用，不废通神。故经曰：惟德是馨，黍稷非馨，神明歆德，何必专在祭肴药物而已。
　　洁斋日法：未入神室，七七以来，或事不得已，或七七以下，乃至一七二七以来，并得在斋洁净，至庚子日，始得入神室察之。
　　合药日法：预备药物，以庚寅日入神室中，人定亥时，捣药和合令讫，并书符使了。
　　服药日法：以庚子日寅前入神室，先禹步服符，然后服药并讫，方读文祭之、符依药日，故不重言。
　　祭时日法：朝祭平旦寅前，夕祭人定亥后。
　　神下日：兴文、兴成，此二神寅卯辰日，下在人家。兴松、兴明，些二神巳午未日，下在入家。兴儿、兴叙，此二神申酉戌日，下在人家。兴进、兴高，此二神亥子丑日，下在人家。
　　右八鬼神各有下日，欲召之者，庚子为始，入神室呼名，祭而召之。神见日限，依法敬祭十五日，来神悉见身，与人言语，与迹相随，任问从役。
　　神见日时：神欲见时，或在寅前，或在亥后，或在夜半。虽舛错无常，不离三时，术者年时所宜。
　　凡受神役鬼之术，盖是玄洞隐秘之文，道士求仙之法。或有吉人，清心重道，习静好闲，志在养生，潜神隐逸，捐名弃位，不染俗途，寝寂安虚，不交於物者，斯人致学，必致得道，非特知微知彰而已。或有君子怀仁履信，体义行忠，志道虽深，不能弃俗，身染世涂，亦得行此。唯恐漏泄未形，轻露凶吉，或为神扰迫，矫诳生民，遇斯患者，罕不兵戮，故非流俗所宜应行，必好之不已。春秋未高，亦不宜学。年踰四十，可行此术。然强壮之年，行无尤悔，假有韬蕴博深，其堪宝密，斯人致学，或可无累。若能尔者，可谓乾坤之水镜，六合之明心，以后篇目，自有恳懃诚约，故不复委云。
　　禹步致灵第四
　　禹步者，盖是夏禹所为术，召役神灵之行步。此为万术之根源，玄机之要旨。昔大禹治水，不可预测高深，故设黑矩重望，以程其事。或有伏泉盘石，非眼所及者，必召海若河宗，山神地祇，问以决之。然禹届南海之滨，见鸟禁咒，能令大石翻动。此鸟禁时，常作是步，禹遂摸写其行，令之入术。自兹以还，卫无不验。因禹制作，故曰禹步。末世以来，好道者众，求者蜂起，推演百端。汉淮南王刘安已降，乃有王子年撰集之文，沙门惠宗修纂之句，触类长之，便成九十余条种，举足不同，咒颂各异。详而验之，莫贤於先举左足，三步九迹，迹成离坎卦。步纲蹑纪者，斗有九星，取法於此故也。自兹以还，更无异效，可以寻研者矣。其欲召神见鬼，禹步最为急要，步及咒文，时须熟诵，利即神来，生即乖阔。故以前件效验文图，列之如左。
　　禹步法：於室内，术人铺前，面向神坛，以夏时尺量三尺，为星相去之间率。以清净白灰为星图，及八卦之数。术人立在地户巽上，面向神坛坐之，方鸣天鼓十五通，即闭气步之。
　　先举左足践离，右足践坤，左足践震，右足践兑，左足从右并作兑。乃先前右足践艮，左足践坎，右足践乾，左足践天门，右足践人门，左足从右足并，在人门上立。然后通气，乃为咒曰：
　　乾尊耀灵，坤顺内营，二仪交泰，要合利贞，配天享地，永宁肃清，应感玄黄，上衣下裳，震离坎兑，翼赞扶将，乾坤艮巽，虎步龙酿，天门地户，人门机衡，卫我者谁，昊天旻苍，今日禹步，上应天纲，鬼神宾伏，下辟不祥，所求如意，应时灵光，不顺之者并收伏魁纲之下，无动无作，急急如太上老君律令。
　　服符见鬼第五
　　符者，盖是天仙召役之神文，学者灵章之秘宝。然则符文於术，无所不宗。故云：玄文垂象，王者当有衰盛；坤文兆灵，百姓所以存亡；变怪见微，室家必有善恶；龟策呈文，筮者岂无臧否；符文已彰，鬼神何能隐伏。故道家以灵文太版、真文大字，及都箓鬼符，并是役神之秘书，阶仙之典诰。真人隐要，莫不因符。能效诸符之力也，或致天神地祇，或辟精魅，或服之长生不死，或佩之致位显达。若备言功效，则书而莫尽，所以略叔纲维，其学者宜存志矣。
　　乾符第一，仙人兴文之临之符。乾上悬之，位在西北。
　　乾符同前。此乾神姓刘，字伯升，吞之。
　　坤符第二。仙人兴成柱下之符。坤上悬之，位在西南。
　　坤符同前。此坤神姓朱，字姜孟，吞之。
　　震符第三，仙人兴松建纲之符。震上悬之，位正东。
　　震符同前。此震神姓刘，字亮卿，吞之。
　　巽符第四，仙人兴明玄精之符。巽上悬之，位在东南。
　　巽符同前。此巽神姓张，字曹龙，吞之。
　　坎符第五，仙人兴儿大建之符。坎上悬之，位在正北。
　　坎符同前。此坎神姓焦，字君子，吞之。
　　离符第六，仙人兴叙日精之符。离上悬之，位在正南。
　　离符同前。此离神姓冯，字马许，吞之。
　　艮符第七，仙人兴进日原之符。艮上悬之，位在东北。
　　艮符同前。此艮神姓王，字玉平，吞之。
　　兑符第八，仙人兴高太玄之符。兑上悬之，位在正西。
　　兑符同前。此兑神姓刘，字孟元，吞之。
　　黄帝曰：欲召八史通灵，役使鬼神者，必以庚寅日人定时，在斋室之中，以桐板方三寸，背破向建，朱涂板上，闭气以墨书之，令八符当时即成，寝着神室之中。至庚子日置着坛侧，当位八方之上，亦当日以朱砂画八卦符吞之，见神之后，乃止。
　　黄帝曰：此符乃是真人神仙之所奉行，若术人精心勇切，遵诫敬修，谨依经法，所制清浄，悬之必能立见鬼神，随念即至。久服亦得白日升天，岂独通灵而已。
　　饵药通神第六
　　药之为用，广矣大矣，然则含灵通识，莫不资之所以存身。故还丹玉液，神仙之秘道，异草灵芝，养生之要路。故药者，可谓流形之命，圣达之心。语其功也，或能兴云致雨，愈疾通神，威虎辟兵，禳灾厌盗。或明人耳目，或移人性灵。故金朱增年，银屑益寿，石膏发汗，大戟必泻，麻黄见鬼，莨菪拾针，此乃药性，殊能无所不致。斯则与覆载侔功，四时齐变，功庸无尽，难得而称焉。
　　鬼兵一分，一名鬼箭，今时鬼箭草是也。□咀取羽，共带皮而用之，根叶枝茎，非所须也，是山之中，即有此药，依时取任用之。
　　鬼扇一分，又方扇，是苗处山泽中，偏饶此药，故不复言。
　　鬼轧一分，又名石轧。此药出处正是山阴石上、水流过之处，石上水苔是也。但是诸山阴石上水流过之处，即有此药。石笞是形如水中苔。
　　鬼苗一分，又方用鬼督邮苗，名为鬼苗，见用之亦有效验。
　　鬼臼二分，一本一分鬼扇根是此药，世间常用易识，故不复委细注之。
　　真丹砂五铢，此药出雄黄中，然与雄黄少异，其形色黄明润泽，胜於雄黄，不甚有熏黄之气，然犹是雄黄之类。
　　乌卵三分。易识，故不广言。二月、三月春时，於鸟巢中探取，未经断坏者，良用之。若须合药，及湿即须合。可取十五许个，倾取黄白着瓦器
　　中，日曝令乾，刮取纸裹，藏之，拟秋冬用。所以乾之者，此药既是一时之物，恐非时而求之，难可卒得，故须曝乾以备不虞。临须服药，当以泉水渍之，卵令其湿液，然后和药为丸充用。
　　合药法：预备六种药物，令六味具足，事事新香，不得腐败。依经择取庚寅日，净持诸药，取人定时，在斋室中，背破向建，合捣细筛，以鸟卵闭气，和之为丸。合药时不用一人知见，惟术者自掌，泄即无验，徒费施功，不可不慎。
　　服药之法：依经择取庚子日寅前，入在神室，先悬符带符了，次即禹步，服符药讫，然后祭之。朝祭之前，即须一度服符，一度服药。暮祭之前，又一度服符、服药。符服两道，药两丸，丸如梧桐子。一日之程，以此为度。服时必须口含一丸良久，令药口中解散，然后吞之，不得入口即吞，致神不降。但精心敬肃，依法服之，十五日内，此八鬼神悉来见身，共人言语，百试百验，次得非虚也。
　　若恐鬼神传通虚诳，谲诈不实者，可以药一丸缠埋，着初见神所立之处地中，即所召鬼神，永世不能妄语向人。此术厌之，数用有验，神良假为此术，众事具足。若不服药，无所见。要须服药，始得神通，种种役问。此术之中，最以服药为其宗要。
　　学道人言胜，先张鲁称道仙经有四十卷，八千万言，考研机实，或药贵难得，绝谷不食而仙叵得，或食谷如常药，而万年神仙。所以然者，圣人不同，各师其意，故致如此。常广写仙方，见药问鬼，鬼自识之，语人善恶，鬼神有信，实不虚言。
　　神室虚所第七
　　召役之法，要在山中虚静之处，必不能远寻岩薮，或於聚落之间，访觅宽闲园宅之中，置立斋院，必是傍无孝家。此室必须新造，若事不得已，旧室亦得充用。神室之中，特不得曾经停尸，及六畜产污。以香泥涂地洒扫，勿使不洁，致术迟验。仍恐致室违经，故图神室仪形如左：
　　为卫之处，置立墙院，或竖柴施栅，但令蒙密，窥不见内，即得充用，院方二十步，若事不得已，宽窄任人。去院内南墙、西墙各四步，置神之室，室令三间，间中丈六。东间壁下，术人地敷铺，头向北舒。中间南向开户。西间南西北三面，各开一户。西间下三面门中，置立神坛，高三寸，积土为之，方八尺，於四面各二阶道。以白墡土，和白草香末，熟捣泥坛，极令香白可爱。比至祭日，令乾，不得湿秽，勿令临时不洁。神室东置斋室，大小方丈。神室东西近南角，开门通斋室，以厚席帘之，不用露见。神室之内，又开方尺窗，以纸糊，使室内明了。斋室北又置一室，亦令方丈。斋室北面东角开门，令通此室。此室北面西角通门，拟术人出入。供祭具杂物，悉着此室之中。凡诸室门，兼令有帘有扇，神室宜以箔帘之，余室以席帘之。
　　术人服膳第八
　　衣者可以御寒湿，可以表礼敬，故衣弊则惭避之志露，服新则勇伸之意生。垂缨鸣玉，则文雅之怀播；擐甲持矛，则雄武之情逸；布衣衰绖，则悲悼之义存焉；葛冠草履，则希道之心锐矣。以情随服变，意逐事迁，表裹相感，中外合趣，所以动术者之心，致神来之意。求善者存性命，视奢俭。重肉美膳，则骄诞长淫；菜蔬箪食，必欲微神静。衣食者，人事之急也。故道诫持之於先，臭味垢衣，犹非代俗所宜，况术者清严，安可轻耳。其要者也，必去奢节俭，雅素为真，或着葛巾，或鹿皮冠，裙衫或裙襦，帛抹或毡靴，并得充用，衣裳新净。若宾游远处，必不得已，始取俗服，新衣亦得充用。
　　术人在神室东壁下，地敷毡被褥席，并得行用者也。
　　术人日得再食，食粥食盐，亦得食饭与果。食常欲少，不可饱，令体内虚弱，弱即神祇易着，强即召神难成。可预储十五日调水及食菜等，皆令备足。不得触禁日日远辈，无致喧杂，务在清虚，寂静为最。
　　斋中供洁第九
　　人事之先，莫尚於恭敬。修敬之所先，岂过於鬼神。故身恭可以服人，心敬可以感物。祈祷之礼，则先之以粢盛；召致之仪，必须预备以斋洁。当想神来，思神所能，存神所在，惟清心息，不乱而已，此外无所间然。术者当以庚寅日前三七日，来在斋室中，洁净香汤，七日一浴，不得色秽、酒肉、辛荤、嗔怒之类，并不得为。尤不用出斋室，浪与人言语，独在斋室，清浄勤恪，专念神形，不得懈怠睡眠，以致骄慢。若能百日洁斋，术验弥速也。从庚寅日前三七，乃至庚子日前，并在斋室中洁清，以己亥日香汤洗浴，即以此日夜四更中，入神室，敷设祭具使了。寅前入神室，依法祭之。从庚子日入神室祭神以去，弥须敬切俨然，不得趣作出入，磕蹲蹋，以忤神威，兼乱术人之想，想乱不精，术必迟验。如人钻火，务在心速，速即应机，迟即疏阔，推此触类可知。神室之中，日没以后，荏子脂油，为灯然之，不用过明，如常灯也。置灯在术人铺南壁下，灯炷小大如簪细头，又以绢笼之，才使朏亹，类似白夜，不假分明，即鬼神不安，暗即人眼不见。以意裁量，折中取用。可斟酌脂油多少，令得达曙，不得夜半灯灭，中起续之，致延纷杂，令术者意乱，触忤神来。惟欲静心为务，灯脂宁多而不得少，宁暗而不明。一一依经，不得差较。
　　布坐奠肴第十
　　灵祇分王，各有其所宜。布肴设馔，必在其方。犹如分野，仪无乱杂，五色体殊，岂容舛互。然则祈捣之文，莫过於祭祀，荐神致佑，岂踰於美食。然则心无至诚，群神不降，奠味不馨，则肴徒设。祭神所要，惟务心切食精而已，术者当以庚子日入神室户西间下，坛上白茅为荐，置：
　　兴文、兴成，此二神之座於坛上东面，令坐整当阶道，二座相去二尺余，座仿此设之。兴松、兴明，此二神之座，於坛南面。兴儿、兴叙，此二神之座，於坛西面。兴进、兴高。此二神之座，於坛北面，烧白香涂洒神坛，及种种扫洁，并用此香。
　　凡召役鬼神及祈祷，皆用此香。此香鬼神之所歆响，余香非是所用也。世人又名此香为茅，田野之问偏饶。此香晋阳山中最是所出，牛马畜牧不食此草。白茅为荐，此八神之坐，悉以白茅捩纽，状如稿荐，形似傍箕，还以茅为绳编之。作经并不用麻茅荐，大小方尺。采茅时，若灵茅三脊者最良，必无可取，但令鲜洁，不得轻示秽污，使神不响。此乃神祇所坐，是以特用香严置八神坐，以茅荐置坛四面，面别两荐，荐在坛内，不得出坛。二坐相去二尺，坐去角二尺。则别一帕，黄绢为之，大小方一尺八寸。神坐前各置一帕，悉着坐东，令神东面受祭，置设帕讫，然后帕上设食。帕别两盏，盏中安酒必满着，不得令少。酒醇清，不得添和，使有灰水。酒必须自酝，事不得已，始可外求。帕别安脯，必着鹿脯，特须新净，不得腐败，微烧令熟。其脯方寸者，二枚可为设。若无鹿脯，可求之牛羊雉兔，亦得充用。帕别安好枣，枣安四枚。当用青州东阳所出之者特好，治事使之洁挣无尘垢，并须完全，不毁不蠹败，始可堪用。乾香美者，方堪献上。若无东阳，可求随乡所出，亦得充用。若七八月，社中复须设生枣，亦得充用。帕别安栗，栗安四枚，当取幽州固安所出者，特欲新香不朽坏者，炒之令熟，去皮，必使色貌黄润，气息氛氲。若无固安者，随所出亦得行事。帕别安饼，饼安四枚，白饼糐熟，不用脂煮，饼径一寸，直漱白面为之。面必须当年新麦，不得苍郁。作饼必须清净，不得秽器，及妇女为之。坛上四面，面别置坐，坐东敷帕，帕别设之食，食数依经，不得损益，奠必须肴，不得一设再祭，以招不敬之失。彻下之物，宜术人服之，必致神来之速。祝文以墨书桐板，读文跪启告板，广一尺，长一尺二。朝夕二祭，常读此文，祝词曰：
　　某为南斗，按行天下，除诸不祥，与子为友，自东徂西，无复限碍，我常食汝，最上饭食，当与吾取金银财帛，阴密之事，吉凶善恶，未来过去，使我预知。吾意所好，尽皆令得，无爽言信。今奉美酒、香枣、甘脯等馔，庶事馨香，愿垂酣饮，醉饱为度。早来随我，永不远离，画形为友，莫相负失。急急如律令。
　　征验见形第十一
　　自是之后，即有影响，或即见身，或梦非常之物。但令心正不乱十五日，来神悉见。形当欲见，术人精神悸悸，惊怕憧憧，遍身毛竖，体中寒热，悚惚不安。此神见之先征，获验之决候。初见神时，但为宾主之礼，无跪拜之仪。神初见之时，其形甚微，倏忽之间，渐渐分炳，形见未明，不须与语，弥加专念，勤祭而已。须臾形露，郁耳分明，璨然睹讫，心念欲问，神即答人，自道姓名，於是相随，永不乖背。但人鬼道别，幽显理殊，乍见群神，多怒恐迫，特须勇志，不得惊惶，见说少时，心自安帖，因此相随，常为胜友，潜萌任决，惠察无穷，彻视之明，自兹而着。术已讫，即於坛上尽供，备设竟夜醮神，使酒沃滂沲，散肴狼藉，鼓舞尽情，寤寐达曙，敬玩斯征，深怀欣泰，令人神庆悦，博尽欢娱。仍须七日以来，寝在神室，纵横数祭，不得习常。此外任行，无复限碍。必有官事牵缠，义不得已，当以其事启白神知，方可出斋。假出斋外，犹须自抑，每事存心，务令声色和柔，动止庠序，庶欲沈缓，勿得惊神。神初附人，其如调鹰驭马。不得不勤之於念虑。凡与世交，尚须益敬，况持神驭鬼，安可轻哉。当初受得神时，术人作十许日，意情之中，不用见人。所以然者，乍得通神，术人耽玩，专味神谈，欣於效验，每事必知，所疑咸决，逸於新爱所致，此必须自抑，不得过然，令人着邪，返於正道。此之证候，令预件告庶，令术者深加防护，就於休善，不得慢於举范，被人疑已近左道之谤，君子所耻之。神术已验，令人百日以来，神志怳怳，不能自安，或欲勤产求富，或欲学问立名，或欲规位希官，或欲捐家隐逸，如斯等比，思想万端。若逢此候，特须忍抑，不得随神所欲，种种施造，若不忍迫，必有灾累。已过百日，还即清浄，人神吉正，永绝祆征。术人者宜须预识，深以防之。
　　浅取轻用第十二
　　受得神讫，恐人情肤薄，不制克志静心，多矜所知，广露凶吉。或於帝王之所，或在俗网之中，因神授诀，泄其征验，如是之徒，反被兵戮。自古以来，此辈非一，若饮粗略知之，不用言与鬼神为友者，故立斯篇，微取少验，才得通传而已。如此用者，次无灾横，全身兼术，不亦休乎。
　　术曰：浅取之法，可依前大术，一一无别。唯不须服药饵，直禹步讫，以药一丸置头髻下，又以两丸塞耳中，又以两丸内鼻中，又以一丸饰齿唇目脐中，二七日内，依法祭之，即得见神，亦得具决吉凶。虽见神形，朏亹不甚分明，如药真受之者，依前大法，服药求之。十五日内，决定还得斯术效验，无往不克。唯恐粗率不慎，衒贩猖狂，希道求生，反贻殃灭，若能徧知世事，杜口不言，预见安危，怀之不泄，止自养生获安而已者，永无兵灾，终离横祸，必致神仙，享龄天算，财宝货产，坐延巨亿，荣位宰辅，立求可至。但道士清虚，寂静为务，通人怀远，弃俗清心，岂可有希财职，而论世利。故略说道要，恐未能修，凡所施为，无所不致，所以导初学者，令知道义之宗耳。
　　持神驭伏第十三
　　黄帝曰：人性能通鬼神，而神与人道理有殊。神能告人吉凶，而人涂与鬼神体别。然后圣鉴图备，尽性穷微，遂乃阐幽显用，奖导群俗，敷演术艺，能役鬼神，凭兹利益，以致仙道。凡诸学者，若已证圣，心自明悟，不藉余缘。其未圣以还，下及凡俗，设有聪明才智之贤，索隐研幽之士，此等适可闲於庶务，体识人伦。凡夫境界，自有限量，肉眼所鉴，何能逆睹要籍神传，方预不测。是圣人垂文教、役鬼神，欲令学道者逆睹未萌，坐知万里，养生避害，以致兹益，可谓仁人之惠，其利博哉。但人鬼之道隐显，非类而合，理会必难。且以父子君臣言之，若父子情乖，必有凶逆之征，君臣猜贰，宁无吞残之戮。况以有形世俗之人，驱策冥潜无形之鬼，斯趣微哉难哉，而驭之非易。故略叙持神要用，晓於将来，冀味道之贤，景行斯益。
　　凡召得鬼神，与人相随，义如昆季，事等朋友，必须终身思念，怀敬数存，不得废阙，使神心息，传事致虚。以其虚损，人心不平，神知不平，神即忿怒，与神成隙，隙成多陷人以兵，勿得怠堕不勤，以招殃衅。
　　凡召得鬼神，不得过礼宠之，专从神语。宠过则神鬼骄，骄即慢人，人怒神即不平，人神成隙，必陷人以害，不可违失，以致灾凶。
　　凡与神居，不得过行不善，或杀或淫、或佞或盗，或矫神言，恐吓觅物。斯等秽污，是神所恶，人以神恶，人或不平，人神成隙，多陷人以害。若履忠信而行之，必延福庆，吉无不利。
　　凡通鬼神者，或令人性移易，或令人健嗔急性，或令人耽行淫色，或令人多贪货贿，此乃所得鬼神性品不同，故致如是。必须审探分明，深自抑退，不得任信神言，致使人伦舛互，举止改常，以招殃祸。
　　凡鬼神体性，惟欲广道吉凶，博传众事，彰其验者，衒露功能，必须抑忍，不得浪泄，唯可心知，不得口道，道即来兵，泄即致害。斯事如影之随形，响之应声，特宜静慎，即不罹恶。
　　凡与神居，鬼神之性，专欲令人传其效验，骋其神着，以露功能。人亦抑之，多为鬼神反来耗扰，或令人饮酒过度，猖狂炫厥，精彩昏错，怳然不安。唯可坚忍，勿为彰露，须臾之间，还自安静。但於至亲眷之所，或在款曲朋友之间，靖密熟炼，知其贤善，或可托以龟筮，或可陈其梦想，或相气色，或假医方，或因脉候之中，种种假托，微依神告，趋作传通，必宜以实，为其利益。一则畅泄神心，以致欣悦，二则申事以精，便加颖利，永无痾疾，神不见尤，得济拔困厄，救度危亡，广利群生，为世备益，可谓次圣。以还为人父母，真人广济，何以加兹，斯则后食获利之道，唯英明圣达之流，乃能精心於此。
　　凡役鬼神之法，不得将不急之事，令神卜度，此名无理用神。不疑之事，人情所及者，亦不得故问，此谓劳神，神或不悦，不悦即於人致凶害。但惟钦敬，请问吉凶，无不利矣。
　　凡欲役鬼神之法，特须静慎，敦厚谨密慈爱，先持身心，然后方可持神。特不得慢神，不得过为宠着，唯得微行假托，以畅神情。备如上说，此持神之经纲纪，又安知序目，千诫万慎，唯须敬神，闭口不泄为务。漏即殃祸立至，兵戮无疑，慎之慎之。故圣人有言，追悔不如预防，斯之名教非虚论。
　　诫身保命第十四
　　黄帝曰：圣人保命之最，莫上於身心。利害身心，岂过於善恶。善恶所起本心，心法不住攀缘。是用所缘者，名曰境界，能缘者，名之曰心。故万品所起，莫过於心。萌於心者，名曰行业，行业所标，名曰善恶。故纵欲为恶，息贪为善。善者能为济俗出尘之益，恶者必作败德染秽之资。故圣人知无形，而用心者也。形不自运者，心也。然心不托於身，则不能显班备用，身不藉於心，则亡灭不起。故身心体异而理符，致用万善而趣一。故能表里为用，动静相持，身无独往，为心所使，心法不净，唯欲攀缘，身量无涯，纳行不息。故心为凡圣之根，身为苦乐之聚。圣人知患生於心，愆必由己，是以清心除患，洁志消愆。凡俗之流，其即不然，肆情纵欲，不知欲出於心，侮慢矜奢，不知慢生於己。唯骋愚暴，不顾其身，故以祸难所阶，由之不识危亡，自此日用不知。故圣达慜愚，而兴教道，欲令学者，夷志以息事源，拘身以遏贪绪。故设礼仪所以成俗，陈仙道所以出尘，二教备闻，致济群俗。而未达还无，以还无预鉴未象，故遵之秘术，召役鬼神，庶以逆见存亡，预知利害，令去危就安，以致仙道。故志逸者慕道以存生，好寂者清神以息务。自非蕴解中心，藏言不纳，何以策驭群灵，保其遐算。略陈诫身所要云尔。
　　凡役鬼神者，其事极难，必须静慎，省作交游，不用向帝王宰相之间，过为关涉。多喜不忍所知，泄其神效，漏即披猖，死亡交至，此则诫慎之，诫慎之。
　　凡役鬼神者，永世不得语人，自道役使，泄即杀身，死不旋踵。且父子之间，不用令知，况百姓浪人，而得闻此。终身闭口，不得轻泄，泄即致祸，以自兵屠。此则身诫，慎之慎之。
　　凡役使之人，自恃其能，恣行不善，或矫变神言，恐迫取物，或伺人灾隙，衒卖求利，或欺诈百端，诡诳千等。如斯过失，书不能尽，所谓负乘窃据，灭不踰时，明神有知，必加极罚，是则勤诫，可不慎欤，可不慎欤。
　　先达已验第十五
　　嵇康，字叔夜，晋大夫也。时人称其流辈，山涛、向秀之徒，号为七贤。而康蕴业通经，博极群史，作养生之论，刊正典音，好属文笔，尤工诗赋，学亮多谦，英伟通识，黄老冲虚之教、玄洞秘要之书，莫不尽穷，贯之心胸。遂写斯文，畜之不倦，三年长啸，呼八神之名，神乃见形，为之驱役，预识未萌，坐延万物。神又授康琴曲广陵散，名传今日。康竟不行禹步，又不服药，直写禹步服药之文，怀而耽玩，亦得见神，种种役问。
　　沙门惠宗者，不知何乡人也。但好斯法，缮写此文，未受之间，遂在中岳顶上，夏坐安居。居日未终，悉见群神，任之驱使。然仲舒令巫火自灼，林宗有知人之识，佛图澄云赵必亡，释道安言秦必败。察斯皆因此术，以致其能。若无凭赖，竟与凡俗有何殊别。然凡世俗之人，学此术者，多生恐惑。所以然者，鬼既非常人所见之物，想预睹神，逆畏扰害，以此疑惧，信受致难。遂使探赜之贤，暗於知解，虽有避害之名，而无离祸之实。徒有摄生之志，终无延寿之真。皆由阻於通役，以自防护。余每慜其事，遂引先贤曾经验者，着之篇目，庶俟索隐志道之贤，勤於斯事矣。
　　魏永平元年，有幽州人刘助、高荣祖、颜恶头等三人，於幽州西山中学道，经已七年。忽然大雪尺余，有一仙人自云：我姓呼延，字道僧。即教荣祖上备，教恶头役鬼，教刘助使此八神。助因与朱天柱作帏幄，其洛京即天柱，除助作仆射，寻作幽州刺史。助教乐崇欣，欣教雁门王旭道人，旭教永泰寺静悊，悊教弟子僧儒，儒教刘徽、祖积。积再於儒边口诀，具足得之，今故传之。冀仙术不朽，每授与好事者，无不获验。故左元放、郑思远、葛洪、公明、景纯、卜栩，皆悉得之。尝见其法，不能具备於此。神仙召役文图，秘咒证经，东井沐浴之日，役召鬼神，非得此不获得之。
　　正月十日，时加亥；二月八日，时加戌；三月六日，时加酉；四月四日，时加申；五月朔日，时加未；六月二十七日，时加午；七月二十七日，时加巳；八月二十二日，时加辰；九月二十日，时加卯；十月十八日，时加寅；十一月十五日，时加丑；十二月十二日，时加子。
　　右此天上东井没时，以沐浴召诸鬼神，皆得如意，来集役使。得此日沐浴召请，无不神验。又使人富贵，常与天仙圣人交通，延年益寿，此乃道气养神，长生久视之要道也。秘之不传矣。
　　洞神八帝元变经竟
　　
