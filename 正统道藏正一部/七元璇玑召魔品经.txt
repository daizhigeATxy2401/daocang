七元璇玑召魔品经
　　经名：七元璇玑召魔品经。撰人不详。二经同卷。底本出处：《正统道藏》正一部。
　　七元璇玑召魔品经
　　七真告五老上皇曰：天有三炁，主无上三天也。第一天名清微宝天，第二天名禹余元天，第三天名大赤中天。上昊天，下至中天，人间谓之三清。真炁凝结，皆主治三洞，治化人间，摄伏百恶。生人求福，皆至此也。列二十八宿，有中皇九道神炁，下布人身，养育生民，上为九星真君。皆好长生，有不死之道，在此极之。上名曰九道，皆置九宫列八卦，皆有真符九道。令后学佩授，大驱鬼神，翻天转地，摄伏恶魔。上能助国扶难，下有理救生民之法。
　　天尊以龙汉元年甲午之岁，演君北帝降生道戮鬼灭精之法，令天人修之。故出三五步纲蹑纪正法，豁落七元真符，元精神券，谓之灭魔真券宝章。传于天师，令生民无天亡之患，获长生妙源矣。
　　是时，五老受命稽首，请持神符，奉经救世，不敢宣泄。当拔度群生，令得无患，离诸邪妄，入我道源。故列真符灵章九道，传告于今。有道士专心一志，入我此法，为之祭酒治民，普救一切众生，俱入妙道，鬼神避走。若有疾病之家来迎子，当立道场然灯，先作符九道，安九宫八卦之上，保宅遏魔，其病自瘥。万鬼二神，宅内魍魉，奔驰千里。善神加卫，三官九府之官，悉皆受禁诫。元精流荫，当三十年度一人。得之者，万法皆成。不得妄泄下愚行尸王三之人，祸殃九祖，长役鬼官。后学道士，慎戒而奉行。
　　七真曰：我昔观三界之中，悉为魔邪妖魅所乱，心生凶恶，不能入长生之妙源，游魂物外，为鬼魔所中。悲哉悲哉，众生悉迷乱於下鬼。今故出灵官真符，传于后学道士，断截精魅，考鬼治病，佐天正炁。谨按师法不犯，书符镇压，转经行道，拜奏章表。我告今书符治病，平等一心，怜愍一切，有心必当救济。三龙之后，勤心劝化众生，受经奉法，依师求道。绝诸世荣，专心一法，奉对师如御前。
　　七真告诸天大魔及五帝大魔一切王等，三九五七之后，当助道士游行国界，治一切疾病，收摄天下一切邪魔，勿令犯害良民。若有一切强精故魅，犯触吾禁令，当付酆都，治罪杀鬼。生人佐助道士行化，有灵感矣。
　　七真曰：后学道士，三界之中有幸我者，天灵地圣三十六天，所奉三官，刻书福堂，魔王所举，位登仙王。三龙之后，依科奉行，三十年方传一人。如无，当书一本，藏诸名山，为仙官所重，地祇侍轩。得道之时，克入金门也。
　　七元璇玑召魔品经竟
　　
