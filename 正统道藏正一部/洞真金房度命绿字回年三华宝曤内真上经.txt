洞真金房度命绿字回年三华宝曤内真上经
　　经名：洞真金房度命绿字回年三华宝曤内真上经。简称《金房度命经》。撰人不详，约出於南北朝。假托虚皇天尊传授，言诵经存神度命之法。一卷。底本出处：《正统道藏》正一部。
　　洞真金房度命绿字回年三华宝曤内真上经
　　南极总司定录上真禁君，以始皇元年岁在壬午七月七日中时，於上上禅善无量寿天玉国，七宝洞虚凤京紫台琼林之下，敢稽首玉轩，请问玉帝虚皇天尊：忝胤皇期，命挺宿根，轮转九化，结胎琼津，三丹秀景，日吉启晨，自袭皇冑，希慕九玄，修研灵典，思真念神，长斋琼阙，时不亏间，历稔劫训，名题帝篇，位登上司，总监万仙，而未获启授度命之方。运推数至，时不常存，愿赐宝诀，以度后贤。
　　於是虚皇道君告南极总司上真禁君曰：金房度命回年之诀，秘在九天之上大有之宫，金台玉室九曲之房，侍典玉女乃三千人。此道玄微，非中真所参。旧科万劫一传。得行此法，与九炁同根，齐光三景，天地长存。修之一遍，胃藏通津，十遍朗彻，与灵共言，百遍度命，内化胎仙，千遍乘空，飞行上清，万遍道备，位加仙卿，乘烟驾虚，上造帝皇。今以相告，慎而行焉。即命五老仙都南昌上宫监录司马定仙上真，以《金房度命绿字回年三华宝曜内真上经》，盟授於君。投盟告誓於无量寿天。至中皇元年，历数以传南极上元君、万始先生、黄童中真、金华仙人、太和玉女、太素三元君、金阙帝君、上相青童君。今封一通於峨媚山中，若有玄图帝简，绿字上清，金骨玉藏，当得此文。然三道运周，九阳应期，本正元皇，当行道真，宿有仙籍，克得其文。得者宝秘，慎勿妄宣。大帝灵都宫中，有二十四万上真仙人，皆铸黄金为简，刻白银结编，紫笔书文，齐声合真，诵咏此篇，玉响辽朗，声表九天，通神致灵，反华回年，游行礼唱，妙冠洞真。故能度命，天地同根，有得此道，克成上仙。
　　此经高上之玉章，太帝之灵篇，罗分一形之内，通理百关。诵之一遍，妙理自鲜，诵之十遍，反容童颜，诵之百遍，内化胎仙，诵之千遍，坐在立亡，万遍道备，白日登晨。长斋寂处，不关风尘，道无不降，计日升仙。若有笃尚，未能遁身，故处人中，常能别室，清斋烧香，晨夕礼拜，诵咏灵篇，可得禳灾，辟却万患，祸消上宫，罪灭九阴，万遍积感，身登云房。
　　凡行度命之道，当以本命、太岁之日，又甲子、八节之日，入室东向，服炁九咽，存大帝君，仍再拜；转南向，服炁九咽，存南极上真君，仍再拜；转西向，服炁九咽，存三天长生君，仍再拜；转北向，服炁九咽，存高上虚皇君，仍再拜。亦可悉东向，心拜四方，而服炁也。毕，向本命上，叩齿三十六通，咽炁三十六过止。向太岁上，引炁二十四咽止。还北向诵经。诵经十遍为一过，讫则服金房保命符各一枚，十遍便十服符，随遍之限。此则通神致真，坐见八方，调理百关，节节纳灵，万炁总归，则能长生，寿极天地，三光同年也。北向执经，叩齿三十六通，心存室内有五色紫云，覆满一室，内外郁冥，微咒曰：
　　玄玄九重炁，至道生上元，三轮空同琼，五转度命云，回年九御中，万遍道乃分，太漠何寥寥，正存帝一君，混合金房内，胎息静百关。毕，便咏经也。
　　金房度命绿字回年三华宝曜内真上经
　　金房之内有真人，化乎玉国生宝邻，紫云婆娑郁九玄，结成琼台体自然，玉楼金阙对两边，流霞丹霄翼灵真，绿华浩浩辉中田，上有崚嶒九重天，下有万丈幽谷泉，合会洞门造云根，玉女仙童各三千，执巾侍香扬紫烟，千千百百皆群仙，整束法服诵灵篇，轮转金房以回年，三华宝曜洞明鲜，十诵一遍造上元，吞咽灵符毕乃还。
　　静思五藏理百关，百关之内各有神，太微小童对帝真，安镇舌本通液源，太一务猷度要言，近填玉枕下泥丸，帝君陵阳梵命幡，徘徊两眉正中分，元英公子固灵仙，化生左腋肝后门，洞阳郁灵是白元，填兆右腋正四员，中央司命丈人君，明初执籍度兆身，保练绛宫长乃存，桃君道康合精延，齐下宫阙填灵根，天帝赤子三元先，泥丸之内九孔前，丹皇运珠绛宫神，上填项中大槌边，元王始明本自然，填在四际与口连，八真合景参九玄，下填背骨集中田，七真玄阳度命年，填兆玉关右肾间，通神致命百液津，六真上元连紫烟，填兆头外与内缠，五真养光法三元，填兆喉内执妙篇，四真青明反童颜，填兆胃管万神欢，三真黄宁色如丹，填鼻两孔通幽关，二真坚玉炁香兰，填在太仓无艰难，一真天精神静安，填在胸中统生官，悉衣锦衣飞青裙，为兆度命塞死门，审存口咏诵灵文，十读一遍义理分，不但长生升九玄。
　　九九之真讳拘制，填在左耳神聪慧，窃向万里入无际，宫宅郁郁仙皇位，教兆度命合符契，皇一之魂讳上归，填在右耳总万机，听声别鸣同幽微，三合成一齐光辉，紫素元君讳翳郁，填兆头面光明发，呼吸五晨咽日月，灵芝滂无饥渴，黄素元君讳圆华，填在胸腹结云罗，制御北帝检天魔，正真保练虚皇家，白素元君讳启明，填兆下关固太灵，上通九孔鲜光荣，拘魂制魄使常生，日中司命讳接生，填兆左手四大明，五华保真置云营，仰引日月咽元精，度命回年穷天龄，月中桃君讳方盈，填兆右手运斗星，把持玄纲御五灵，历度四七讳天庭，回周三匝洞清明，左目童子讳飞灵，填兆左目阳光明，朗彻元穷睹玉清，赫若天威放流星，右目童子讳晨婴，填兆右目阴内精，洞观天关监帝庭，豁若三晨乘运征，肺部童子讳素明，填兆肺户内外清，游魂散魄付黄宁，检摄帝房无亏盈，胎中一元务玄子，太一精魂玄归子，填兆五藏结喉里，保神固炁令不死，结中炁君案延昌，无君精魂保谷童，填兆五藏大胃宫，纳受津液及婴蒙，朱英玉芝自逸充，节中黑炁生斌来，帝真精魂讳幽台，填兆九肠统四维，能明此真寿无期，胞中黄炁祖明车，与帝同治共室庐，精魂理维藏隐书，何不独思想玄虚，万遍自足登云舆，血中赤炁混离子，司命精魂发纽子，二神共填百关里，调和炁液卫形已，能明此道终不死，寿得万年乃方始，上元元父高同生，下玄玄母叔火王，填在胞囊下明堂，太一重冥御玄纲，帝尊明真正相当，大帝精魂讳阳台，八虚回道翼明光，帝魂无阿共一房，同填本命太幽宫，七神合契运明梁，回年度命永无穷，三素老君讳牢张，练化八道度大乡，左仙仲成治中央，右仙曲文对在傍，三神合灵在人中，玄一老子林虚灵，玄关萧萧乃清凉，黑帝保成填膀胱，白帝安来处阴囊，赤帝来觉口中方，青帝雕梁五藏宫，五帝二老两仙王，卫侍兆身升云纲，帝卿上元肇勤精，绛宫中神中光坚，下庭之神归上明，三一真君守兆形，各填一宫其炁精，审能存之致长生，不但不死升玉清，帝一真君父宁在，母精二神待兆纪，填防形内死关里，上下罗列相役使，不离宫阙曰常在，兆常诵之见赤子。
　　万炁混合结成真，各部天兵填兆身，审而存之自当分，长斋积感见真人，授兆金房回年篇，名书帝录有宿缘，皆由勤慕非自然，十遍一过万神欣，三年之中道当前，见形紫房与兆言，降致绿軿飞云轩，游宴五岳造帝晨，上谒太虚玉皇前，稽首礼拜更受仙。
　　诵经毕，当存室内生自然紫炁，郁勃相沓，入兆身中，皆从鼻口两耳，而觉体小热，口引三十九咽，微咒曰：
　　万炁混合成神庐，各填宫室炁清虚，三十九孔死命除，名言金简绿字书，万庆欣欣福有余，神登金阙升云舆。
　　凡有金名帝简，紫字上清，得受此文，皆宿挺应仙，青宫纪名，给玉童玉女各三十六人，侍典玉经，营卫有经者身。修行此道，不得履淹入秽，食五辛腥臊之属，触忤藏神，伤真犯炁，不得入仙。
　　金房度命回年上真玉符
　　每以本命之日，青书白纸，向王方服之一枚，入室诵金房内真经一遍。书符如法服一枚。服之百枚，上元通畅，百关朗开，死炁消灭，神明总归。服之千枚，上元真君见形泥丸，思存仿髴，与神共言。服之万枚，灵填百关，孔孔纳真，赤子欢欣，上感虚皇，降致真人，削死北帝，度命南宫，三景合德，天地齐根。
　　金房度命回年中真玉符
　　每以八节之日，赤书白纸，随节所向服之一枚，入室诵金房内真经一遍，书符如法服一枚。服之百枚，中元开真，百关纳灵，内外朗清。服之千枚，中元真君见形绛宫，思存仿髴，若见若亡，保固赤子，反老成童。服之万枚，灵根炁充，百孔纳真，胃藏鲜明，上彻太微，降致紫軿，北酆匿死，南宫记生，天地合德，三景齐灵。
　　金房度命回年下真玉符
　　每以太岁及甲子之日，黄书白纸，向太岁服之一枚，入室诵金房内真经一遍，书符如法服一枚。服之百枚，下元幽阙受九灵之润，百关朗清，万炁总归，内外彻明。服之千枚，下元真君仿髴见形。万枚道备，孔孔结灵，死炁都消，举形成仙，上感上真，降致玉晨，度命回年，日月同根，飞行太空，升入帝晨。
　　书符皆向王上，叩齿三十六通，仰祝曰：
　　天灵节荣，九孔肃清，五官六府，神华鲜明，三元填固，万炁充盈，金房度命，绿字反生，三炼九孔，升入太清，三景同辉，天地齐并，飞行玄虚，游宴紫庭。毕，咽炁四十六过止。便服符。
　　修度命回年之道，每以六癸之日，取北泉之水一斛，就本命之日，取白芷、桃皮、□叶各一斤，合煮令沸，正中而浴。临浴时，向本命叩齿九通，思玉童三人执巾在左，玉女二人擎香在右，紫云华盖覆列前后。微祝曰：
　　天地洞清，洗秽除尘，炼化九道，反形太真，百关纳灵，节节受新，清虚监映，内外敷陈，日吉时良，度命回年，玉童玉女，为我执巾，玄云紫盖，冠带我身，使我长生，天地同根。毕，便浴浴讫，还入室，东首而卧，取粉自饰，通身令匝，仍摩两掌令热，拭面二七过，微祝曰：
　　天玄炁清，我身已精，尘秽消除，九九受灵，使我变易，还反童形。〔毕〕#1，引炁三十六咽，都止。
　　行此之道三年，故形皮肤悉脱，华骨更生，体映玉光，面发金容。此众道之妙法，不传於非真。轻泄七祖被拷，长没鬼官，学者密修，克得神仙。受度命回年之道，当依科，师弟子各斋九日，或三日，或五日，资盟随年之缯年一尺，金人二两四铢一形，誓九天度命，代形之信。不盟而修，道不降感，思不启灵，违科犯禁，考属右官，奉者明自慎焉。西城真人於阳洛宫授魏华存，今封一通於阳洛之山。
　　洞真金房度命绿字回年三华宝曜内真上经竟
　　#1『毕』字据前后文补。
　　
