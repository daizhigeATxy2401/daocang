上清外国放品青童内文
　　经名：上清外国放品青童内文。撰人不详，约出於东晋。系早期上清派重要经典。二卷。底本出处：《正统道藏》正一部。
　　上清外国放品青童内文卷上
　　高上人国隐元内文
　　上清太真玉保王、上相大司马，命高晨师东海玉门青华小童君，受高上玉帝外国放品隐元内文。其道高妙，乃生於九玄之先，结飞玄紫炁自然之章，灵文表异，焕明上清，经九万之劫，刻书绿那之国灵鸟之山，着东华之岫玄圃之上积石之阴，流光洞曜，映落太空，日月侠照，五晨翼灵，八素交带，四会结烟，飞霄翳气，蓊郁虚庭，金华之女、玉晨之童，各三百人，侍卫神文。天妃扬香，灵风散真，飞龙走兽，备罗玉关，朱凤抚翮，神鸾荫玄，西华宴礼，万圣朝轩。以中皇元年三月一日甲子，天德值合之时，上相青童君清斋空山，金青盟天，受於高上，备游六国，履涉名山，周历五岳，步诸河源，五帝扶翼，降致灵轩，十界众圣，宴礼广庭，洞穷寥幽，揽究无形，流精焕光以通道，太阳激电以吐威，七元运霄於紫虚，八景驭辔而升飞，咏玉音於外国，放神品以入微，命五老以整位，招万真以总归，九灵齐契，三景合晖，丹灵告瑞，高上监映，位登上相，名标紫晨，身冠九色霜罗之袍，佩流光曜灵洞元之章，灵宝百变之冠，流铃交落，丹云九缠，金华玉女、紫晨之童，各三千人，侍卫君焉。於是天玄启韵，范德应真，权任上化，主司九天，总统天下，普领万仙，生死图籍，无细不关。君德高道备，逸朗玉清，七元焕落，五老侍灵，三光侠映，九帝齐軿，飞烟紫盖，玄云空生，玉姬扬音，神无罗铮，龙吟凤歌，广乐虚庭，飞霄绕日，流电激精，华光交洒，神烛合明，独乘灵符之节，手麾命魔灵幡，逍遥紫云之馆，徘徊青华之房，威六天於来运，剪万精於群凶，采后学於金简，校青箓於诸方，延万帝於曲字，讲宝诀於妙章，演九玄以历运，解曲逮於瞳蒙，撰独立以齐真，严四极以检违，命四司以执罚，符五帝以纠非，普统无穷，四垂六国、五岳名山，亿兆万真，莫不咸隶於青宫，受事於上相也。如是宝文，乃高上玄虚自然之章，结飞玄紫气以为隐文，放外国之品三十六音，置六国於五老之官，行於有道飞仙之人，玉音琼朗，妙义虚微，皆表上皇玄古之韵，四会八达结而成音，真趣难详，其理难寻，自非紫胞结络，玉藏通鲜，九孔纳灵之人，不能解其微韵，通於玉音。高上重秘，故口口相传，九天以左辅执节仙都，右置侍仙玉郎、五方灵官，各五万人，典卫宝文，玉童玉女执巾侍香，玄灵紫盖，散烟遐庭，众真交会，焕朗上清。如是上圣玉帝，皆以八节之日，上登琼房，行礼诵音，玉响朗彻，倾动九天。书此之日，则五星出宿，七元停晖，五帝浮位，万仙临庭，千妖丧目，群魔灭精，威制六国，亿境肃清，神奇妙化，不可言论，流眄亿劫而不灭，大化改度而方鲜，灵秀巍巍，难可名焉。
　　若有此经，皆刻简於未生之前，名题帝籍，运挺应仙。或天真下降，得授此文，或於世因缘，遭遇经师，梦响景应，与真合灵。得受玉音，当烧香寂室，礼愿修行，咏之一遍，万真交会，五老朝形，天魔伏首，千妖丧精，威振六国，招仙致真。九年，三元诣房，降致云舆，飞行上清。但有是经，於世不得修行，精心供养，则给玉童玉女各十二人，侍卫左右，营护有经者身，辟却万灾，禳伏甲兵，千患万害，不敢妄干，五帝防卫，克得下仙，或尸变轮转，升入灵房，但不得受於玉虚之任，游三清之中耳。
　　六国品铭三十六首
　　天地五方，皆有制御刚柔之色，使不得落。其地深二十亿万里，得润泽；润泽下二十亿万里，得金粟泽；金栗泽下二十亿万里，得金刚铁泽；金刚铁泽深入二十亿万里，得水泽；水泽下八十亿万里，得大风泽；大风泽下五百二十亿万里，纲维天地，制使不陷，如今日月星辰，为风所持也。学者不知地下之境润色深浅，则五帝不过兆身於外国之境也。
　　东方弗于逮，九万里之外极，豪林之墟，其国音铭呵罗提之国，国地形正员，土色如碧脂之鲜，无有山阜，广狭九十万里。其国人形长二丈，寿四百岁。国有六音之铭，是高上始气置於外国胡老之品。高上常吟歌其音，以化胡老之人，令知外国有不死之教。如其国人皆行礼而诵其音，是得四百岁之寿，无有中夭之命。上学之士，知外国地色；常吟咏六品之音者，则致胡老仙官卫兆之身，九年，自然得游呵罗提之国，与胡老交言，变化飞空，游行东极之境也。
　　东方呵罗提国：
　　第一品铭 音曰擅阿夷提那维。
　　第二品铭 音曰越家摩须云持。
　　第三品铭 音曰昙真释遮缘陁。
　　第四品铭 音曰诰波君运乌紫。
　　第四品铭 音曰锡晋灵法婆颐。
　　第六品铭 音曰舍梨定曲泥台。
　　东方呵罗提之国，放六品之音，置胡老之号，知者寿与天地齐龄，修行其道，则致外国仙官来卫兆身。当以太岁、本命、八节之日，青书六品铭，服一通，东向叩齿九通，吟咏六品六徧。毕，瞑目安身定神。弃诸异念。思存东方无极无穷之境，呵罗提之国，洞达了然，存胡老仙官无数众，皆来朝己行礼，诵外国之音。便微祝曰：
　　天地开境，八达朗清，洞观无穷，外国之名，放品化音，结气成灵，招仙致真，亿万齐并，逆究玄微，监映无形，上下响应，内外肃清，碧霞飞轮，来辅我形，运我上升，北谒玉京。毕，咽气九过止。此高上放外国之品神仙上法，行之九年，则致仙官，通灵察微，与神交言，飞空腾虚，白日升天。
　　南方阎浮利，三十万里之外极，洞阳之野，其国音则铭伊沙他之国，国地平博，无有高下，土色如丹，广狭八十一万里。其国人皆形长二丈四尺，寿三百六十岁。国有六音之铭，是高上置於外国越老之品。高上常吟歌其音，以化越老之人，令知其国有不死之教。如其国人皆行礼而诵其音，是得三百六十岁之寿，无有中夭之命。学者知外国地色，常吟咏六品之音者，则致仙官卫兆之身，九年，自然得游伊沙他之国，与越老交言，变化朱宫，飞行南阳之境也。
　　南方伊沙他国：
　　第一品铭 ，音曰难维那薜汉罗。
　　第二品铭 ，音曰桓摩罗郁蓝波。
　　第三品铭 ，音曰乐酆勒育明沙。
　　第四品铭 ，音曰回素劫起飞陁。
　　第五品铭 ，音曰根植遂百无和。
　　第六品铭 ，音曰盈冲都玄镜车。
　　南方伊沙他之国，放六品之音，置越老之号，知者寿与天地同年，修行其道，则致外国飞仙之官来卫兆身。当以太岁、本命、八节之日，朱书六品之铭，入室南向而服之，叩齿九通，吟咏六音六遍。毕，瞑目安神定气，弃诸异念，存思南方无极无穷之境，洞达朗然，存越老仙官无数众，来朝己身。便微咒曰：
　　高灵垂映，散化朱宫，流音六品，结成丹容，群仙来朝，与真命双，洞观八朗，目睹华房，分景上清，出青入黄，五色流精，为我明光，得游六国，上造玉堂，受仙法服，飞青羽裳，流金交带，凤文紫章，与帝同真，耀形玉京。毕，咽气九过止。行之九年，则致南方越老仙官来卫侍形，察幽洞虚，与神共言，降致飞云玄龙来迎。
　　西方俱那邑，七十万里之外极，皓素之垄，其国音则铭尼维罗绿那之国，国地形多高垄，与天西关相接，土色白如玉，广狭六十八万里。其国人形长一丈六尺，寿六百年。国有六音之铭，是高上置於外国氐老之品。高上常吟歌其音，以化氐老之人，令知其国有不死之教。如其国人皆行礼诵咏其音，是得寿六百之年，无有中夭之命。学者知外国地色，常吟咏修行，自有氐老仙官卫兆之身，九年，自然得游尼维罗绿那之国，与氐老仙官交言，能飞行玄虚，游戏皓素之垄也。
　　西方绿那之国：
　　第一品铭 ，音曰陁姨阿森呵根。
　　第二品铭 ，音曰金罗国迦摩骞。
　　第三品铭 ，音曰婆姨泥梵宝真。
　　第四品铭 ，音曰离奎提蓝婆臻。
　　第五品铭 ，音曰世芬那茂绿晨。
　　第六品铭 ，音曰提握沙入华田。
　　西方尼维罗绿那之国，放六品之音，以置氐老之号，知者寿与日月同光，修行其道，则致外国飞仙之官来卫兆身。当以太岁、本命、八节之日，白书六品之铭、入室正西向服之，叩齿九通，吟咏六音六遍。毕，瞑目安神定志，弃诸外想，思存西方无极无穷之境，洞达了然，存氐老仙官无数，来朝已身。便微咒曰：
　　天音微灵，虚微命神，玉国六分，命一为真，混化外国，放品怡仙，高灵曲映，我得自然，乘空飞腾，落景龙轩，游眄无方，玄登五晨，与气齐晖，命司高骞，亿兆劫运，永保长存。毕，咽气九过止。行此九年，则致西方氐老仙官来卫兆身，逆睹未然，与真通灵，降致青軿，飞上玉清。
　　北方郁单，五十万里之外极，朔阴之庭，其国音则铭旬他罗之国，国地长流平演，土色黑润，广狭五十八万里。其国人形长一丈二尺，寿三百岁。国有六音之铭，是高上置於外国羌老之品。高上常吟歌其音，以化羌老之人，令知其国有不死之教。如其国人皆行礼而诵咏其音者，是得三百年寿，无有中夭之命。学者知外国地色，常吟咏修行，则致羌老仙官卫兆之身，九年，自然得游旬他罗之国，与羌老交言，飞行玄虚，游宴朔阴之庭也。
　　北方旬他罗之国：
　　第一品铭 ，音曰幽罗郁头陁阿。
　　第二品铭 ，音曰幽真释维光那。
　　第三品铭 ，音曰品郁定爵世和。
　　第四品铭 ，音曰阴夜宝开录沙。
　　第五品铭 ，音曰法光景量国罗。
　　第六品铭 ，音曰波密维迦诃。
　　北方旬他罗之国，放六品之音，以置羌老之号，知者寿同七元之灵，修行其道，则致外国仙官来朝。当以太岁、本命、八节之日，黑书六品之铭，入室北向服之，叩齿九通，吟咏六音六遍。毕，瞑目安神定志，弃诸外想，思存北方无极无穷之境，洞达明朗，存羌老仙官无数众，来朝己身。便微咒曰：
　　北郁结罗，七元吐精，放品斋气，六国置名，羌老弥纯，法化受灵，高仙命章，我禀无形，气气兼行，洞朗八冥，飞仙来朝，蓊蔼紫庭，云舆羽盖，绿霞丹軿，致我上升，以造玉清。毕，咽气九过止。行此九年，则致北方羌老仙官来卫兆身，逆究幽穷、尽睹未然之事，与真通灵，飞行玄虚，上升紫晨。
　　上方九天之上，清阳虚空之内，无色无象，无形无影，空洞之铭元精青沌自然之国，以青炁为世芬，上极无穷，四覆诸天，则高上玉皇、万圣帝真受生之根，无寿无量，惟劫为年。其空洞之内，亦有六音之铭，则元始置於真皇自然之品。高上吟歌其音，以延群仙，令知玄空有无量之真。如其国玉皇万帝，皆礼音吟咏，是得无量之寿。学者知空洞之色，吟咏修行，则致三元下降，五帝诣房，授兆灵音，九年，则得乘虚驾浮，上造玉清太空之中也。
　　上方元精青沌自然之国：
　　第一品铭 ，音曰琼瑶芬录定音。
　　第二品铭 ，音曰凤云兰丹宝林。
　　第三品铭 ，音曰杳量光洞紫森。
　　第四品铭 ，音曰缘那境入空琼。
　　第五品铭 ，音曰呵阿房薜胡軿。
　　第六品铭 ，音曰七曜气飞元青。
　　上方元精青沌自然之国，放六品之音，以标上清玉帝之真，知者飞行玉虚，万仙来朝。当以本命、太岁、八节之日，青书六品之铭，入室向太岁服之，叩齿九通，吟咏六音六遍。毕，瞑目安神定志，弃诸想念，思存无上之上清阳太空之内，无色无象无形无影空洞之中，洞达朗彻，青气郁郁，下冠兆身。便微咒曰：
　　元始自然，青阳郁冥，玄化空洞，无量无形，结气凝国，芬世为名，总覆诸天，普植万灵，云房金罗，嵯峨上清，六品放位，标题元精，玉音彻微，玄响朗琼，吟咏发出，帝真临庭，曲映垂条，我享上灵，与天齐位，三景合明，永保太空，随劫无倾。毕，咽气九过止。行此九年，则三元下降，授兆真音，飞霞丹軿，给兆之身，飞行大洞，上升玉清。高上秘法，自无金名紫简，绿字上清，不得行此道。有者妄泄示人，殃及七祖，获考三官，己身亡命，无复仙冀，依科明慎奉焉。
　　中国直下极大风泽，去地五百二十亿万里，刚维地源，制使不落，土色如金之精，中国音则铭太和宝真无量之国，中岳昆仑即据其中央，诸天之别名，上有玄圃七宝珠宫，与天交端，上真飞仙之馆。中国周回百二十亿万里，其国人形长九尺，皆学导引之术，寿一千二百岁。国有六音之铭，是高上置於中国之品。高上玉皇帝君，悉吟咏其音，以化中国伧老之人，令知其国有不死之教。如其国人皆修上清之道，行礼诵咏，是得寿一千二百岁，无有横夭之年。学者知中国地色，吟咏修行，则伧老仙官卫兆之身，九年，自然与伧老交言，身登太空，飞行上清。
　　太和宝真无量之国：
　　第一品铭 ，音曰定世阴结荣和。
　　第二品铭 ，音曰中宝珠若来华。
　　第三品铭 ，音曰广原缘理云阿。
　　第四品铭 ，音曰条琼芬晋世罗。
　　第五品铭 ，音曰洞灵音解世陁。
　　第六品铭 ，音曰金根宝朱阳婆。
　　太和宝真无量之国，放六品之音，以置伧老之号，知者寿同天地，修行其道，致伧老仙官来朝己身。当以太岁、本命、八节之日，黄书六品之铭，入室向本命服之，叩齿九通，吟咏六国之音六遍。毕，瞑目安神定志，弃诸想念，存思中国极下大风泽，入地五百二十亿万里之渊，朗达分明，伧老仙官无数众，来朝己身。便祝曰：
　　中原总真，万帝玄灵，九天垂典，结气凝精，太黄浩浩，亿丈之庭，中国放品，分音六名，玉向朗空，彻微入青，流真敷布，陶育我形，变化太和，宝真利贞，下洞无渊，上升玉清。毕，咽气九过止。行此九年，真人下降，授兆真音，得与伧老仙官交言，乘空飞虚，上升帝晨。
　　高上置六国品铭，化为三十六音，元始之初，金鉼刻书其文，各置一国，今悉封於国境，或封名山五岳之洞。如中国之音，即对玄圃积石之阴。如此神文，皆各以紫晨玉童、太华玉女各、三百人，侍卫典香。旧科万劫当行下世，授於上真之人，自无金名帝简，绿字玉清，不得此文。得受六国放品之音，便得游行无穷，洞达六国之中，上天入渊，变化万方，履五岳，游名山，则胡越氐羌伧老仙官，营卫送迎，群魔伏首，兵凶灭亡，周流六国，适意所从。诵之万遍，三元诣房，降致绿軿，飞升玉晨。
　　此高上自然之文，上相撰飞玄紫气之字，以雌黄书碧琼，佩身游五岳，入三清，制群魔，御万灵，威六国，伏五兵。行之九年，真人诣庭，能飞乘虚，上造太清。
　　青童君曰：上帝玉真及五、岳上仙、皆服文而咏音，佩身而修真。学无此文，则不得游名山，制六国，却甲兵，五老之官不卫身形。为学之本，当勤行五岳，寻受此文，灵威告应，自得道真高上妙法，虽不学而仙也。
　　青童君受高上入六国内文，后学欲游名山，之五岳，入六国，致群仙，制万魔，伏五兵，当受五帝交音内文，佩之六年，得与六国仙官交言，自明三十六国之音也。黄帝受隐元三行，霸天下，通神明，役鬼神，制万灵。夏禹受交音三行，使天下鬼神禀吉凶，知宿命，得补灵仙。曾玄受青洞文三行，匡五龙，游云宫。安阳受九灵音三行，登帝堂，位加仙王。赤精受宝真文，位登四极，出入三清。王乔受苞元隐箓三行，身登上真，总领众仙，出入华房。高上於玄圃西垄金华之宫，以化灵总众内文，以授上相青童君。
　　东蒙隐文真书三行，雌黄书碧缯上，佩身，则得游行东方呵罗提之国，制群灵，斩天魔，伏五兵，游名山，胡老扶迎，自知六国之音，与神交言。
　　南方交音内文三行，雌黄书碧缯上，佩身，则得游伊沙他之国，制群灵，斩天魔，伏五兵，游名山，越老之官扶将送迎，自知六国之音，与神共言。
　　西混青洞隐元内文三行，雌黄书碧缯上，佩身，则游入尼维罗绿那之国，制群灵，斩天魔，伏五兵，出玄路，入三清，游名山，氐老扶迎，自知六国之音，与神人共言。
　　北九灵金光音三行，雌黄书碧缯上，佩身，则得入旬他罗之国，制群灵，斩天魔，伏五兵，登广寒，谒北精，游名山，羌老扶迎，自知六国之音，与神人交言。
　　上清阳苞元隐录内文三行，雌黄书碧缯上，佩身，则得上游元精青沌自然之国，制群灵，斩天魔，伏五兵，步空天，升玉清，游名山，万真扶迎，自然知六国之音，与神共言。
　　中化灵总真众内文三行，雌黄书碧缯上，佩身，则得游涉太和宝真无量之国，制群灵，斩天魔，伏五兵，入洞渊，升玄冥，戏北元，谒紫庭，游名山，则五老扶迎，自然知六国之音，与神共言。
　　高上入六国内隐真文，授於上相青童君，雌黄书碧缯佩身，项生宝光，映照十天，役使玉童玉女各三十六人，游行五岳，涉诸名山，入六国，履河源，所在群仙五方之官，皆来稽首，缘界司迎，制万魔，御千灵，威六国，伏五兵，变化无方，随意所从，降致飞轮丹霄紫軿，来迎我身，上升东华青宫，位登上相，总领万真。其道高妙，帝君宝文，高上今以其文刻书人鸟，着之於蓬莱之岫，玄圃之上积石之阴。高玄羽章，华光交焕，映曜太空，紫烟重阴，文采洞鲜。旧科万劫当传已成真人，有得
　　其文，位加仙卿，能周流六国，与五老交言，洞达玄虚，驱策万灵，自无玉骨，刻名紫简於未生之前，不得此文，得者不学亦为中仙。轻泄宝音，七祖充责，运山负石，万劫不原，己身婴见世风刀之考，死入地狱，不得又仙。
　　佩此文游行六国，履涉五岳，历诸名山，至其界首，当先叩齿三十六通，闭气三十六息，咒曰：
　　玉真徘徊，云驾昂昂，是日上吉，龙飞凤翔，列行羽仪，四道开张，六师启导，十界来迎，仙童执幡，玉女散香，五老稽首，翼翼洋洋，日月交带，灵仙扶将，履历六国，周流四乡，四渎五岳，为我桥梁，帝君使令，扫除不祥，诸所之造，靡不吉良，神奇异方，仙练内昌，外国洞朗，上造玉京。毕，引气三十六咽止。此上相出游威神大咒，行之制六国，伏万灵，致仙官来朝形，变化无方，上升太清。
　　受者对斋七日，或三十日，於斋中赍青纹之缯三十二尺，金鱼、玉龙各一枚，金镮九双，上金五两，以代割发裂帛之誓。师北向告盟而传，弟子奉受，依四极之科，敛慎禁戒，密而奉行。
　　上清太真玉保王上相大司马，命高晨师东海玉门青华小童君，受於高上玉帝，以传四极真人，部以五帝神兵，罚於漏泄，愆盟负誓，七祖充责，己身亡命，三徒五苦，万劫不原也。
　　上清外国放品青童内文卷上竟
　　上清外国放品青童内文卷下
　　高上九玄三十六天内音
　　高上九玄空洞三十六天、洞渊九地外国放品内音者，乃生於太空九玄之先，结飞玄紫气自然之章，灵文郁乎重霄，真光焕乎上清，神奇表异於太汉，玉音朗激於金庭，回风流於紫烟，扬香洒於八冥，丹晖发其琼干，朱日灌其神真，流盻亿劫，虚降空玄，三素启运，九度推迁，灵音表见，刻书昆仑之山，玄圃之上积石之阴，文彩垂芒，精焕上天，日月齐其光，五星同其明，四会八达，洞彻玉清，飞仙紫童各三百人，典香待灵，佩以玃天之兽，扞以金头万重，九色流霞蔼其巅，神鸾朱凤抚其轩，五帝监真，四极典仙，七曜吐精以莹厉，玉华散真以饰尘，履阳否而不厌，经万劫而更鲜。至中皇元年三月一日甲子，天德值合之时，上清太真玉保王上相大司马，命高晨师东海玉门青华小童君，清斋上宫九百日，青金盟天，受於高上玉帝，徧游诸天，洞鉴虚无，流眄亿津，上观无崖，中戏广员，周历六国，盘回九玄，四司鉴试，上元定仙，玉虚垂映，龟母降真，八景策辔，五老翼轩，飞仙互骋，八风奏烟，流电激威，百阳吐精，琼轮曜虚，羽盖郁玄，金童散华，玉女拂尘，众灵稽首，五岳朝真，诸天晏礼，十方司迎，总领亿道，普监万仙，位登上相，主司高晨，寔由玉帝之妙旨，三十六天之琼音，主生死於图籍，掌仙号於青宫，领金名於玄记，典白简於玉篇，上统无崖无极无穷，下摄洞渊九地万灵，五岳四极河海众仙，至三十六国，莫不咸隶於青童。旧科万劫一传，九五之运，三代交并，当有玉名书於帝录三十六人，得见其文，得佩此音，九地灭迹，六国邀迎，三十六天书名，上宫三元下降，自然成仙。玄典苞於洞源，灵轨巍巍乎难论，玉澳深而难测，妙化难可屡陈，略举千分之一，粗标万奇之一真也。
　　诸天内铭九地三十六音，以元始同存，空灵建号，结自然之名，表於九玄，演流外国三十六音。如是天地，各有三十六分，天则有三十六天王，以应三十六国，地有三十六土皇，以应三十六天。天王与真土皇主仙，为学不知天之内音，则天王不领兆名，不知地下之音，土皇则不灭兆迹，闭不得仙。有见其文，受其诀音，天王玄鉴，七圣刻篇，西龟定录，东华书名，土皇灭尸落迹，九阴保举上清，五灵敬护，十界扶迎，周流六国，平灭群凶，五兵摧伏，天魔束形，九年乘空，飞行上清。真道高妙，不得妄宣，轻泄宝音，七祖充责，己身殒亡，三涂五苦，万劫不原上真之士，慎科而行。
　　诸天王常以八节及月朔之日，游观无崖，历戏云房，逍遥玉清，流眄十方，於明霞之上，常咏诸天内音飞玄之章，上庆天真，内欢神衿，玉响虚朗，琼韵合音。当此之日，五老浮位，九帝临轩，四司鉴试，五帝卫灵，众真齐唱，万仙礼音，三光停晖，七元焕明，山海静波，诸天肃清，八素散华，四皇拂尘，灵风扬香，绿霞吐津，天元溟滞，玉虚含欣，朗朗高清之馆，眇眇太漠之中，洞虚入微，周鉴无穷。有得其道，与帝结朋，勤诵其章，位准仙王，德同诸天，寿齐三光。
　　凡学上仙之道，志登玉清，奉礼帝尊，而不知三十六天之音，飞玄之章，则三十六天王不领兆名，徒为精勤，天不降真，四司不敬，五帝不迎，天魔侵真，终不成仙。欲飞行玄虚，游宴五岳，而不知九地三十六土皇内名，则九阴不落兆尸，九地不灭兆迹，徒劳幽山，望飞反沉。欲行此道，每至八节、月朔之日，沐浴清斋，入室烧香，朝礼诸天，北向叩齿三十六通，微咒曰：
　　兆臣甲子，志慕神仙，八庆之日，朝礼天尊，上愿腾景，乘空落烟，飞超玉清，洞游诸天，中愿变形，降致五神，升入月门，仰啜八骞，石景水母，玉胞飞根，长披朱日，与光同存，下愿四极，授我口言，西华侍卫，役使金晨，携提五老，八景同轩，上庆交合，五愿开陈，得如所愿，体合自然，真灵下降，赐登上仙。毕，便六拜，仰咽六气；次西向六拜，咽六气，次南向六拜，咽六气；次东向六拜，咽六气，次西北六拜，咽六气，次东南六拜，咽六气。合六方三十六拜，朝三十六天毕，还北向平坐，咏三十六天飞玄之章一遍，竟，又六拜，六咽气，都止也。此高上朝三十六天上法，行之九年，天降云舆，三元诣房，书名玉清，刻简青宫，四司右别，十界敬迎，乘空飞行，上升玉晨。其法高妙，不得妄宣，轻泄宝文，七祖充责，身没鬼官，长闭三徒，万劫不原。
　　高上九玄三十六天内音
　　第一无景无色郁单无量天
　　英勃
　　天王姓混讳罗
　　第二无形清微天
　　化升
　　天王姓冯讳提阿沙
　　第三无精波罗褥天
　　玄黑
　　天王姓云讳奎零
　　第四入色水无量亿罗天
　　飞宗
　　天王姓王讳阿卫
　　四天之音，元始自然气，在高上玉清之上。四天王常以八节、月朔之日，游观高上玉清无崖无极无形无色太空之巅，诵咏四天之音飞玄之章，其日符四司周行天下。学仙之人，有斋诚诵经，朝礼诸天者，即刻名玄简，注录青宫，寿同四天之人，九年飞行，白日升天。
　　四天自然飞玄之章曰
　　郁澄缘梵，宝禅王和，三界携轮，九象提魔，维结洞览，荣秀垂柯，庆霄重飞，朱兰吐葩，流丹上回，精灌玉霞，凤鸣绝峰，龙骇玄阿，金音遥朗，虚韵结那，三晨敷晖，朱采文罗，九空迅烟，八风扬华，金舆琼轮，凤轩婆娑，金音流馥，云层峨峨，芳津交洒，灵浆滂沲，玄谷玉泉，如舟如河，体洞自然，亿龄奚多，徘徊金门，宴景皇家，长保玉虚，永无倾差。
　　第五无极洞清上上禅善无量寿天
　　云罗
　　天王姓讳
　　第六玄微自然上虚禹余天
　　梵咽
　　天王姓罗讳波梨荼
　　第七玄清上无那首约诤天
　　玄那
　　天王姓梵讳摩首波
　　第八梵行上清气稽那边净天
　　云携
　　天王姓骞讳首苛
　　四天之音，上始胤梵自然气，在高虚玉清之中。四天王常以八节、月朔之日，游观高虚无涯无极无名玄空之巅，诵咏四天之音飞玄之章，其日符天真使者周行天下。有学仙清苦斋诚，诵飞玄之章，朝礼诸天，即奏名四天，刻书帝简，寿同四天之人，九年飞行，上升天宫。
　　四天飞玄之章曰
　　波韵呵泥，玄景散晖，丹霞敷简，曜灵琼微，零风梵音，朱日左回，玉响玄室，金霄四垂，高骞拂精，石景腾飞，诸天玄映，玉帝徘徊，绿辕丹舆，翠羽锦衣，游朗九崖，手披天扉，与日同盛，与月同衰，沐浴金门，冠带神辉，学同天人，寿极二仪，高上合欢，万仙总归，玉虚结符，永无倾危，天真敷陈，上亭紫微，斯愿仰降，朝礼玉阶。
　　第九无穷洞虚极上须延天　　　
　　回摩
　　天王姓泽讳罗
　　第十玄梵玉虚无精炁罗迦浮月天
　　云阿
　　天王姓周讳阿迦须
　　第十一炁玄天达上灵赤天
　　重慕
　　天王姓丹讳清浮□
　　第十二大梵玄元炁离和行如天
　　世毕
　　天王姓固讳分若
　　四天之音，九空始阳洞冥之气，在玄虚玉清之下。四天王常以八节、月朔之日，游观常虚无崖无鞅空虚之中，诵咏四天之音飞玄之章，其日遣太真使者周行天下。有学仙清斋，诵经朝礼者，即奏名四天，刻书帝录，寿同四天之人，九年飞行，上升天宫。
　　四天飞玄之章曰
　　诃罗夜宝，玉梵秀骞，维那弥落，洞赜世真，玉瑶叩音，琳响自然，朱琼曜葩，庆云内鲜，流霞吐兰，丹回紫烟，三天齐光，七曜启晨，八景回舆，九帝同轩，携提高匠，紫虚上仙，齐唱合韵，以部玉真，灵典遐眇，琼音命神，五老束带，四极罗缠，九气徘徊，结虚成烟，三灵垂映，七精灌津，形陶玉润，拔度玄根，超凌无崖，历戏诸天，洞入无色，反我宿缘。
　　第十三无极上灵玉空玄洞寂然天
　　家主
　　天王姓津讳
　　第十四宝梵天色上真炁潘罗玄妙天
　　云持
　　天王姓随讳梨沐音
　　第十五飞梵行真上玄答谩福德天
　　部剩
　　天王姓王讳惟钵离
　　第十六云梵流精中元近惑际淳天
　　世良
　　天王姓朱讳梨蔼
　　四天之音，梵行上始洞虚之气，在虚皇上清之上。四天王常以八节、月朔之日，游观虚皇上清无崖无极空洞之上，诵咏四天之音飞玄之章，其日遣上仙玉监周行天下。有学仙行道，朝礼诸天，烧香诵经，即奏名四天，刻书录简，寿同四天之人，九年飞行空虚，上升玄宫。
　　四天飞玄之章日
　　摩夷四张，六韵合双，灵音散发，虚变成宫，玉玄逸霄，提诃激锺，琼响琅玕，啸神命童，八景齐真，九帝同朋，南越浮利，北落寒宫，回真四周，广灵之堂，上御灵章，下制魔凶，云飞重玄，四达交通，缘霞吐津，罗布太空，紫虚结烟，徘徊丹房，三辉洞明，七曜流光，朱日郁茂，绿梵洋洋，主十六位，玉兰灌芳，九隅齐响，禅我为王，鉴映十天，万仙来宗，有明琼音，玄成仙公，与劫为期，永保无穷。
　　第十七玄上洞极无崖不骄乐天
　　流芳
　　天王姓凝讳须
　　第十八大梵玄青无精答奋近际天
　　元深
　　天王姓阿讳明秀
　　第十九行梵紫虚上元首带快见天
　　洞干
　　天王姓刘讳且扇
　　第二十虚梵上清化灵须陁结爱天
　　飞衣
　　天王姓彭讳移那
　　四天之音，飞梵行上虚紫元之气，在虚皇上清之中。四天王常以八节、月朔之日，游观虚皇上清无崖无极空洞之中，咏诵四天之音飞玄之章，其日遣玉真定仙周行天下。有学仙行道，朝礼诸天，烧香诵经之人，即奏名天王，刻书青录，寿同四天之人，九年飞行上清。
　　四天飞玄之章曰：
　　云昙丹陁，维赜妙灵，重霄郁虚，薄兰翠荣，蔼蔼丹飙，回映云庭，界世法轮，结气澄清，绿柯含条，彩华曜琼，八风舞轩，六龙飞鸣，金音虚朗，玉唱空生，真上景，四帝齐灵，皇崖晏辔，玉仙策軿，游眄四天，洞披三清，逍遥无崖，高映太冥，曜罗灌晖，七元吐精，冠带仙官，津陶朱形，长享元庆，极真玉龄。
　　第二十一上极无景洞微化应声天
　　玉携
　　天王姓辉讳
　　第二十二大梵九玄中元炁阿那给道德天
　　天葵
　　天王姓捷讳尼诟
　　第二十三行梵元清下灵炁须达天
　　总几
　　天王姓周讳难首
　　第二十四极梵洞微九灵无须带阿那天
　　九曲
　　天王姓竺讳明和
　　四天之音，极宝梵上灵玄清之气，在虚皇上清之下。四天王常以八节、月朔之日，同游虚皇上清无崖无极空洞之下，诵咏四天之音飞玄之章，其日遣领真玉郎周行天下。有学仙行道，朝礼诸天，烧香诵经之人，即奏名天王，刻书玄文，寿同四天之人，九年飞行上清。
　　四天飞玄之章曰
　　提维结缘，金根植灵，世轮法华，九象员明，法鼓朱音，流磬寒庭，八风舞轩，云罗吐琼，琼瑶虚朗，玉慧洞鸣，皇晖含兰，丹葩发荣，玉秀霄柯，重虚紫清，高晨显盖，徘徊金城，八景同和，九帝齐并，流芬翳空，馥洒太冥，飞轮羽盖，升入无形，与气混合，永晏极龄。
　　第二十五无名至极洞微梵宝天
　　□□
　　天王姓精讳雾云
　　第二十六微梵玄天炁带扇给道德天
　　□□
　　天王姓洛讳须阿摩
　　第二十七虚梵炁蝉然识慧天
　　□□
　　天王姓云讳无陁
　　第二十八空梵中天绩元伊檀天
　　□□
　　天王姓朱讳仲生
　　四天之音，玄微上元梵天之气，在虚无太清之上。四天王常以八节、月朔之日，同游虚无太清无崖无极空无之上，诵咏四天之音飞玄之章，其日遣中真八灵仙人周行天下。有学仙行道，朝礼诸天，诵经念善之人，即奏名天王，刻书玄文，寿同四天之人，九年飞行，上升太清宫。
　　四天飞玄之章日
　　檀勒洹沙，玉韵发谣，朱兰内映，景云吐翘，八风扬精，琼音逸辽，翳翳遐构，翼翼太霄，紫凤郁虚，结秀重幽，峨峨云层，四达八交，天老部仙，五帝鉴朝，玉皇回灵，琼舆绿飙，四元策辔，六师匡虬，游观四天，洞映九辽，天真敷陈，我庆同抄，刻简玄图，名书紫标，得与皇上，同保亿炰，日月齐景，长存无雕。
　　第二十九太极无崖紫虚洞幽梵迦摩夷天　　　　
　　世罗
　　天王姓玄讳霐
　　第三十绿梵自然识慧入天
　　云九
　　天王姓迦讳释文罗
　　第三十一玄梵大行无景无所念慧天
　　宗提
　　天王姓伊讳檀阿
　　第三十二天云梵上行维先阿檀天
　　正群
　　天王姓伫讳云勋勃
　　四天之音，清玄元虚宝梵之气，在虚无太清之中。四天王帝以八节、月朔之日，同游虚无太清无崖无极空无之上，诵咏四天之音飞玄之章，其日遣上真玉司仙王周行天下。有学仙行道，朝礼诸天，诵经念善，斋诚奉法之人，即奏名天王，刻书玄文，寿同四天之人，九年飞行，上升太清之中。
　　四天飞玄之章曰
　　词首来天，云梵玄阿，六气吐精，九象结罗，琼音朗逸，玉唱清歌，虚韵合节，制命灵魔，保元固玄，六妖静和，天老临正，万翘含葩，玉真陶灌，飞皇滂，八素缀林，上景散华，金精洋洋，玉离峨峨，四员启明，皇仙之家，朱阙九重，蹑舄婆娑，三十六音，总归提阿，有知其韵，上升紫霞，寿同天人，万椿不蹉。
　　第三十三无色玄清洞微波梨答和天
　　□□
　　天王姓王讳灵霐
　　第三十四洞微玄上梵炁阿竭含那天
　　□□
　　天王姓栢讳堕世宗
　　第三十五玄上绿梵灭然天
　　□□
　　天王姓朱讳陁云弥
　　第三十六极色上行梵泥维先若那天
　　□□
　　天王姓袁讳员珠
　　四天之音，极无虚洞无色梵天，在俗虚无太清之下，空洞玄漠之中。四天王常以八节、月朔之日，游於虚无太清无崖无极空无无色之上，诵咏四天之音飞玄之章，其日遣上真玉司四极仙王周行天下。有学仙行道，朝礼诸天，诵经念善，斋诚奉教之人，即奏名天王，刻书九天之录，寿同四天之人，九年飞行，上升太清之中。
　　四天飞玄之章曰
　　琼霐浩澜，飞芬郁芳，三华曜日，离罗丹房，金治万丈，朱云九重，浮利吐翘，洞灌寒宫，玉仙左回，三首交通，皇上耀灵，玉华匡龙，六辔超虚，逍遥太空，携契八真，合欢天王，流眄紫霄，历运无穷，啸咏琼瑶，琳响逸充，长斋九元，二景同光，上化下变，七十四方，结我六六，与真齐双。
　　三十六天内名，生於空洞元气之先，文华表见题於昆仑之山，高上音其玉文，上相集其妙篇，禀受太空自然之章，上标玄图，中统六国三十六音，下总九地三十六土皇，灵篇洞畅，玉慧虚鲜，皆天王之游歌，空玄之宝章，六六韵合，四四齐真，九帝分号三十六天，万气总隶，普领群仙，上极无崖无色，下极洞源洞渊，诸为上真飞仙，不禀玉音，则不得游观无崖之天。有得其文，天王书名，刻字紫札，结录玉晨，三十六年，克得上登无色之天，下洞九地之源。上妙之道，不传下仙，轻泄宝音，七祖充责，身负刀山，三徒五苦，万劫不原。
　　洞渊九地三十六铭
　　第一垒色，润地正音， 土皇姓秦，讳孝景椿。
　　第一垒色，润地行音， 土皇姓黄，讳昌上文。
　　第一垒色，润地游音， 土皇姓青，讳玄文基。
　　第一垒色，润地梵音， 土皇姓蜚，讳忠阵皇。
　　右一垒之地四色土皇，地载周竟四垂不极不穷无边无际无色之气，去天九十九亿万里。如是土皇，常以立春之日，乘青龙之车，执九色之麾，从青帝胡老之官，巨鳞之骑九千人，上诣郁单无量天，奏地仙得道上学之人，言名於四天之王。
　　凡修上法，当以立春之日平旦，入室东向，以青笔书上皇内音白纸上而服之，叩齿九通，仰存四土皇姓讳，悉着青羽之，头建九元通天冠，乘青龙羽车，飞行上升无量天，便咒曰：
　　青阳告升，土皇鉴晨，总领四司，普典万仙，天老定录，上告开陈，精勤上愿，得道无亲，愿书帝简，刻名玉篇，九垒灭迹，飞景琼轩，寿齐四皇，永保监乾。毕，东向心拜九过，咽气九通止。如此则土皇列名九天九地，灭迹九阴，地官营卫，胡老司迎，三十六年，得乘青羽飞舆，上升无量之天。
　　第二垒刚，色地正音， 土皇姓戊，讳坤文光。
　　第二垒刚，色地行音， 土皇姓郁，讳黄母生。
　　第二垒刚色地游音， 土皇姓玄，讳乾德维。
　　第二垒刚色地梵音， 土皇姓长，讳皇萌。
　　右二垒之地四色土皇，地载周竟四垂不极不穷无边无际无色之气，去第一垒八十一亿万里。如是第二垒土皇，常以春分之日，乘黄碧二色之气，十二玄龟执神皇九元之策，从青帝胡老之官，飞行甲骑八千人，上诣上上禅善无量寿天，奏地仙得道上学之人，言名於四天之王。
　　凡学上法，当以春分之日平旦，入室东向，以青笔书土皇内音黄纸上服之，叩齿九通，仰存四土皇姓讳，悉衣黄锦飞裙，头戴平天之冠，乘黄碧二色云车，十二玄龟九天之策，从青帝胡老之官，飞行甲骑，上升上上禅善无量寿天，便咒曰：
　　三道行运，季节临元，维落九垒，广御八门，总鉴地仙，上闻帝君，天老定录，土皇记文，上告之日，我道早分，落迹九阴，飞景素云，四气同符，皇人齐群。毕，东向心拜八过，咽气八通止。行之三十六年，得乘飞云之车，上升禅善无量寿天。
　　第三垒石脂色泽地正音， 土皇姓张，讳维神保。
　　第三垒石脂色泽地行音， 土皇姓周，讳伯上仁。
　　第三垒石脂色泽地游音， 土皇姓朱，讳明车子。
　　第三垒石脂色泽地梵音， 土皇姓庚，讳文敬士。
　　右三垒之地四色土皇，地载周竟四垂不极不穷无边无际无色之气，去第二垒一百一十亿万里。如是第三垒土皇，常以立夏之日，乘绛霞之云，十二凤皇执五色之节，从越老之官，飞行武骑八千人，上诣须延夭，奏地仙得道上学之人，言名於四天之王。
　　凡学上法，当以立夏之日食后，入室南向，朱笔书土皇内音白纸上服之，叩齿九通，仰存四土皇姓讳，悉衣绛文飞裙，头巾无极进贤之冠，乘绛霞之云，十二凤皇执五色之节，飞行上升须延之天，便咒曰：
　　四气总中，八达合朝，吉晨临正，九垒发翘，执录命仙，上升紫霄，列名皇文，补仙上僚，得乘朱景，逍遥飞飙，年齐三光，极天无雕。毕，南向心拜八过，咽气八通止。行之三十六年，得乘飞云之车，上升须延之天。
　　第四垒润泽地正音， 土皇姓贾，讳云子高。
　　第四垒润泽地行音， 土皇姓谢，讳伯无元。
　　第四垒润泽地游音， 土皇姓已，讳文秦阵。
　　第四垒润泽地梵音， 土皇姓行，讳机正方。
　　右四垒之地四音土皇，地载周竟四垂不极不穷无边无际无色之气，去第三垒地二十亿万里。如是第四垒土皇，常以夏至之日，乘绛霞云舆，十二朱鸟执命魔之幡，从越老仙官，飞行武骑八千人，上诣寂然天，奏地仙得道上学之人，言名於四天之王。
　　凡学上法，当以夏至之日正中，入室南向，朱笔书土皇内音黄纸上服之，叩齿九通，仰存四土皇姓讳，悉着黄绿之裙，头戴远游之冠，乘绛霞云舆，十二朱鸟执命魔之幡，飞行上升寂然之天，便咒曰：
　　天清地澄，九土郁玄，四运御晨，上参紫天，徘徊飞舆，宴景无间，八会交庆，玉虚开陈，皇老列名，天王题篇，九垒削死，司命勒年，身入华晨，永保上仙。毕，向南心拜八过，咽气八通止。行之三十六年，得乘绛云舆，上升寂然之天。
　　第五垒金栗泽地正音， 土皇姓华，讳延期明。
　　第五垒金粟泽地行音， 土皇姓黄，讳龄我容。
　　第五垒金粟泽地游音， 土皇姓云，讳探元渊。
　　第五垒金粟泽地梵音， 土皇姓蒋，讳通八光。
　　右五垒之地四音土皇，地载周竟四垂不极不穷无边无际无色之气，去第四垒地二十亿万里。如是第五垒土皇，常以立秋之日，乘素云之舆，十二白虎执命灵九元之章，从氐老仙官，飞天虎骑六千人，上诣不骄乐天，奏地仙得道上学之人，言名於四天之王。
　　凡学上法，当以立秋之日哺时，入室西向，白笔书青纸上土皇内音服之，叩齿九通，仰存四土皇姓讳，悉着素罗飞裙，头戴九元通明宝冠，乘素云之舆，十二白虎执命灵九元之章，飞行上升不骄乐之天，便咒曰：
　　皓华映晖，白阙九重，四运梵维，吉晨告皇，元景理命，记录天王，列书帝简，上奏青宫，九阴灭尸，腾身华房，永保上仙，三晨齐光。毕，向西心拜六过，咽气六通止。行之三十六年，得乘素云琼舆，上升不骄乐之天。
　　第六垒金刚泽地正音， 土皇姓李，讳上少君。
　　第六垒金刚泽地行音， 土皇姓范，讳来力安。
　　第六垒金刚泽地游音， 土皇姓长，讳李季元。
　　第大垒金刚泽地梵音， 土皇姓王，讳驷女容。
　　右六垒之地四音土皇，地载周竟四垂不极不穷无边无际无色之气，去第五垒地二十亿万里。如是第六垒土皇，常以秋分之日，乘素云飞舆，十二白虎执九色制神之麾，从氐老仙官，飞天虎骑六千人，上诣化应声天，奏地仙得道上学之人，言名於四天之王。
　　凡学上法，当以秋分之日哺时，入室西向，白笔书青纸上土皇内音服之，叩齿九通，仰存四土皇姓讳，悉着素锦飞裙，头戴无极进贤之冠，乘素云之舆，十二白虎执九色制神之麾，飞行上升化应声天，便咒曰：
　　白土九垒，气通太微，皇老临晨，腾景徘徊，朱兰映陈，八华扬晖，升入帝庭，上披琼扉，五愿玄会，降致羽衣，八景齐真，形得升飞，命同天地，永保二仪。毕，西向心拜六过，咽六气止。行之三十六年，得乘素云琼舆，上升化应声天。
　　第七垒水制泽地正音， 土皇姓唐，讳初生映。
　　第七垒水制泽地行音， 土皇姓吴，讳正法图。
　　第七垒水制泽地游音， 土皇姓汉，讳高文彻。
　　第七垒水制泽地梵音， 土皇姓京，讳仲龙首。
　　右七垒之地四音土皇，地载周竟四垂不极不穷无边无际无色之气，去第六垒二十亿万里。如是第七垒土皇，常以立冬之日，乘玄云飞舆，二十四玄武执五色命灵之幡，从羌老仙官，腾天之骑五千人，诣梵宝天，奏地仙得道上学之人，言名於四天之王。
　　凡学上法，当以立冬之日子时，入室北向，墨书土皇内音白纸上服之，叩齿九通，仰存四土皇姓讳，悉着玄灵锦文飞裙，头戴无极进贤之冠，乘玄云飞舆，二十四玄武执五色命灵之幡，飞行上升梵宝天，便咒曰：
　　五气交带，八神回庭，三元临正，土皇命灵，云舆羽盖，上升高清，大愿开陈，我纳无形，九垒灭迹，天真刻名，结编玄图；受号华青，得乘飞景，化入帝庭。毕，心拜五过，咽五通止。行之三十六年，得乘玄云之舆，上升梵宝之天。
　　第八垒大风泽地正音， 土皇姓葛，讳玄升先。
　　第八垒大风泽地行音， 土皇姓华，讳茂云长。
　　第八垒大风泽地游音， 土皇姓羊，讳真洞玄。
　　第八垒大风泽地梵音， 土皇姓周，讳尚敬原。
　　右八垒之地四音土皇，地载周竟四垂不极不穷无边无际无色之气，去第七垒八十亿万里。如是第八垒土皇，常以冬至之日，乘玄云飞舆，五色飞麟执九色之节，从羌老仙官，腾天之骑五千人，上诣梵迦摩夷天，奏地仙得道上学之人，言名於四天之王。
　　凡学上法，当以冬至日子时，入室北向，墨书白纸上土皇内音服之，叩齿九通，仰存四土皇姓讳，悉着玄云锦裙，头戴通天宝冠，乘玄云羽舆，五色飞麟执九色之节，飞行上升梵迦摩夷天，便咒曰：
　　天敷地陈，九象法玄，四度升降，八气明新，土皇简箓，玉帝定真，名题图札，我获上仙，飞行太虚，纵景自然，与灵同符，与气长存，三变九化，升入帝晨。毕，心拜四过，仰咽气四通止。行之三十六年，得乘玄云之舆，飞升梵迦摩夷之天。
　　第九垒洞渊无色刚维地气正音， 土皇姓极，讳无上玄。
　　第九垒洞渊无色刚维地气行音， 土皇姓升，讳虚元浩。
　　第九垒洞渊无色刚维地气游音， 土皇姓赵，讳上伯玄。
　　第九垒洞渊无色刚维地气梵音， 土皇姓农，讳勒元伯。
　　右九垒之地极下洞渊洞源，刚维天地，制使不落，上则去第一垒五百二十亿万里，下则无穷无境无边无际，皆刚维之气。如是第九垒土皇，常以三月一日、六月二日、九月三日、十二月四日，一年四过，乘五色云舆，九色飞龙执中元命神之章，从伧老仙官，耀天羽骑万二千人，上诣波梨答和天，奏九地学道得仙人名，言於四天之王。
　　凡学上法，当以其日入室，向太岁，黄书白纸上四土皇内音服之，叩齿十二通，仰存四土皇姓讳，悉着玄黄五色之衣，头戴九元通天宝冠，足着五色狮子交文之履，执文身保命之符，乘黄霞飞舆，从五帝玉女三十六人，飞行上升波梨答和天，便咒曰：
　　二象回周，九精洞灵，皇老应符，腾虚入清，四通八达，飞霞紫琼，上登金华，奉对帝灵，记仙元录，青宫刻名，得道白简，封字七灵，九垒灭尸，东井炼形，三元降真，我道已明，得乘飞景，上登玉庭。毕，心礼九拜，咽气十二通止。行之三十六年，得乘黄霞飞軿，上升波梨答和之天。
　　九地九垒直下九重，合三十六音三十六土皇，上应三十六天，中应三十六国。如是土皇，皆位齐玉皇之号，但分气各治，上下之别名耳。土皇三十六年转号，升上清之宫，袭三十六天之王。玉司之官於九垒之下，皆举学道得仙之名，上奏九天天王。为学不知九垒地音三十六土皇内讳，九地不灭兆迹，九天丞相不受兆名、五岳不降云舆，五帝不卫兆身，徒明外国之音，故不得匡虚而升也。故天地人各禀三三之气，三合成真，然后得仙也。凡知九地之音三十六土皇内讳，则九气丈人常以四方五色灵官防卫兆身，出入游行，登涉五岳，则仙官侍送，灭魔威试，降致神真，九年飞空，坐在立亡，三十年上升太清。居世得有此文，七玄之祖则为九气命灵土皇司官，奉卫形骸，抚慰灵魂，蒿里父老土丞相缘，皆为驱除，无复拘闭责役之患，居则在地保安无凶，十二守将营扞八门，通真致神，欲富则富，欲宦则宦，欲仙则仙，欲神则神。此道秘妙，非可言宣，上相青童，禀受高上口诀宝篇，妄泄灵文，七祖充役，万劫不原。
　　欲登山住止，及安居宅，审地吉凶，当以戊己之日，黄书九地三十六音文白纸上，置所住中央，以盆覆之，三宿开看，若有黄色润纸，大吉；若有青色，则下有死灵之尸；若有白色者，为凶；若有赤色者，惊恐；若有黑色者，则财宝；若有紫色者，得神仙。都不异则止，可三年安，过此必折伤也。
　　高上外国六品正音
　　东方呵罗提之国：
　　第一品铭 ，正音无夷。
　　第二品铭 ，正音波泥。
　　第三品铭 ，正音久难。
　　第四品铭 ，正音吉维。
　　第五品铭 ，正音无思。
　　第六品铭 ，正音云芝。
　　东方去中国九十万里外，名为呵罗提之国，一名星国。国外有扶桑，在碧海之中，地方万里，上有太帝宫，太真王之别治。有上生林如桑，皆长数千丈，大者三千围，两两同根而生，有实赤如椹，仙人所啖食，体作金光色，其实皆九千岁一生。又有生洲，在扶桑外，西接蓬莱，地面方二千五百里，去岸二十三万里，上有仙家数万人。地无寒暑，时节温和，多生神仙芝草，食之飞空而行。扶桑东又有祖洲，在东海之中，地方五百里，去岸七万里，上有不死之草，形似菰苗，长三四尺，一名养神芝，其叶似菰，生不丛株，一株食之，飞行上清，已死之人，覆之则生，神奇妙药。入其国，宜知其名，存胡老仙官，采之於祖洲，思其色而服之，三年面有流光，延寿万年，久久自然有仙人责此神物，降送於身也。
　　南方伊沙陁之国：
　　第一品铭 ，正音盈华。
　　第二品铭 ，正音王家。
　　第三品铭 ，正音握魔。
　　第四品铭 ，正音耀葩。
　　第五品铭 ，正音武都。
　　第六品铭 ，正音飞蒲。
　　南方去中国八万一千里外，名阎浮梨之外极，洞阳之野，国名伊沙陁之国，一名火庭天竺之国。国外有长洲，一名青丘，南海辰己，地方五千里，去岸二十五万里。则生大树，长三千丈，大二千围，甚多灵药，甘液玉英，无所不有。其上有民人，皆寿三百六十岁。又灵狐之兽，大者如犬，色有五色，叫声响四千里，威制虎豹万禽，得衣其毛，寿同天地。左则有风山，山常震声，上有紫府宫，天真神仙玉女所游观。又有炎洲，在南海中央，地方二千里，去岸九万里，上有风生兽，似豹，青色，大如狸，积火连天，烧之经月不死，毛亦不燃，斫刺不入，以椎交锻其头，数千下乃死，张口向风，须臾复活，以石上菖蒲塞其鼻，即死，取其脑和菊华服之，寿固天地。又有火林山，山中有火光兽，大如鼠，毛长三四寸，或赤或白，於是夜半望山上林木及此兽，光照如燃火，取其兽毛作布，名之火浣布，若小污，以火烧之即鲜。曰财伊沙陁国人所衣，得此毛，仙人降形。学者存国之音，思越老仙官三十六年，神人当以此兽及国神奇之物，献送於兆也。
　　西方尼维罗绿那之国：
　　第一品铭 ，正音华连。
　　第二品铭 ，音日高轩。
　　第三品铭 ，音日明身。
　　第四品铭 ，音日土缠。
　　第五品铭 ，音日星震。
　　第六品铭 ，音日朱天。
　　西方去中国六万里外，名俱邪尼之外极，皓素之垄寒冗之野，则尼维罗绿那之国，一名云胡月支国，国人寿六百岁。国外则有流洲，在西海之南，地方三千里，去东岸十九万里，其上则有仙家数万。上有山，生昆吾之石，治石成铁作剑，光明照洞如水精，割玉如土。凤麟洲在海中央，地方一千五百里，四面有弱水，鸿毛所不浮，上有仙家数千，有凤麟为群。上有吉光之兽，如狸，能作故语，声如梵音，与其国人通言，毛生光奕奕，悉仙人所衣。得衣其毛，寿同天地。学者存其国音，氐老仙官三十六年，当献送昆吾之剑，吉光之兽於兆也。
　　北方旬他罗之国
　　第一品铭 ，音曰玄家。
　　第二品铭 ，音曰文多。
　　第三品铭 ，音曰山芦。
　　第四品铭 ，音曰武都。
　　第五品铭 ，音曰盈家。
　　第六品铭 ，音曰玄摩。
　　北方去中国分五万里外，名郁单下极朔阴钩陈之庭，国名旬他罗之国，一名天镜之国，国人寿三百岁。国外则有玄洲，方七千二百里，四面是海，去岸三十六万里，上有太玄都，仙伯真公所治。有寿鸳之鸟，如浮气，多丘山，名为风山，与天西北门连界，金堂玉室宫府，生金玉紫芝，是三天所治。其外则有元洲，地方三千里，去南岸十万里，上生五芝玄涧，涧水如蜜，饮之与天地同年。中有三万仙家，悉饮此水，得仙不死。学者存其国音，羌老仙官三十六年，献降玄涧五芝水也。
　　上方元精青沌自然之国：
　　第一品铭 ，正音重欢。
　　第二品铭 ，正音玉金。
　　第三品铭 ，正音三林。
　　第四品铭 ，正音正精。
　　第五品铭 ，正音吸钤。
　　第六品铭 ，正音绿婴。
　　上方九天之上，清阳恢空之内，无色无象无形无影空洞之铭，元精清沌自然之国，一名洞澳清衍之国，以清气为芬世，上极无穷，四覆诸天，惟有玉虚紫馆，结空洞之烟，在虚玄青沌之内也。为学存高上之音，则天人授子飞仙之方。
　　中方太和宝真无量之国：
　　第一品铭 ，正音山芦
　　第二品铭 ，正音世家。
　　第三品铭 ，正音嵯峨。
　　第四品铭 ，正音盈华。
　　第五品铭 ，正音翟葩。
　　第六品名 ，正音罗那。
　　中国四周百二十亿万里，下极大风泽五百二十亿万里，昆仑处其中央，弱水周匝绕山，山高平地三万六千里，上三角，面方长万里，形似偃盆，中狭上广。其一角正北，干辰星之精，名阆风台；一角正西，名曰玄圃台；其一角正东，名曰昆仑宫。一处有积金，为天墉城，面方千里，城上安金台五所，玉楼十二，其北户山承渊山，并其支辅。又有墉城、金台玉楼，相似如一，流精之阙，光碧之堂，琼华之室，紫翠丹房，景云烛日，朱霞九光，西王母之所治。上通璇玑，元气流布，五常玉衡，普引九天之澳灌，万仙之宗根，天地之纽，万度之柄矣。上生金银之树，琼柯丹宝之林，垂苏瑰以为枝，结玉精以为实，其树悉刻题三十六国音诸天内文，上楼紫驽、凤鸾、白雀、朱鹗、鹍鸡、灵鹄、赤鸟、青鹊，下则飞禽游兽，与昆仑同生，初无死耗。但玄文宝经，隐书古字，有千二百亿万言，在玄圃之上，积石之阴，仙人有九万人，皆停散於灵山。学者常诵诸天内音，外国三十六音，地下九垒之音，九年，仙人自当降送灵山之神奇，三十六年，得乘五色云舆，上登昆仑之山也。
　　高上告上相青童君：凡诸天文三十六国九地之音，皆玄古空洞之书，自然之章，悉是上真帝皇以下，及学仙得道，莫不受音於太真，佩文以游行，威制万灵，摄魔召精，登涉五岳，及入三军，皆九天卫迎，四司扶侍，九年，三元诣房，三十六年，天降云舆，飞行上清。受其音，以青缯为地，黄笔书文。以甲子之日夜半，於中庭露醮，以随时珍果、清酒三斗，设以九盘九杯，施九尺青罗之内，以设诸文。弟子赍上金九两，纹之缯三十六尺，南向而伏。师北向，叩齿三十六通，上告九天丞相，中告五帝五灵，下关九土九气丈人，今上告八会，天源朗清，玉帝鉴映，虚皇临庭，领仙校录，东华简名，上学某甲，仰慕神仙，投盟誓灵，奉受天文三十六音，闭口修行，敢泄灵真，醴酒贡心，上招高晨元灵之气，下监兆臣自尔之后，违负盟科，七祖充责，身没河源，长负刀山，不敢蒙仙，三官九府咸识盟言。毕，弟子置信，左手执文，向西北九拜，回东南向九拜，次向本命上九拜。都毕。
　　上清外国放品青童内文卷下竟
　　
