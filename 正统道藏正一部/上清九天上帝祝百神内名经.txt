上清九天上帝祝百神内名经
　　经名：上清九天上帝祝百神内名经。撰人不详，约出於东晋南期，系改编《大洞经》、《雌一经》而成。一卷。底本出处：《正统道藏》正一部。
　　上清九天上帝祝百神内名经
　　兆能知百神名首者不死，恒诵九天上帝之祝者神仙也。兆行回元五通八间十二愿之事，既毕，读百神名一过，以续行事之后也。
　　百神名
　　三蓝罗波逮台。离堂合推运入。珠郁罗广都灵。弗育邈散兆生。
　　超滞天横冥始。骞苞庭盻猷已。玄幄沙称福神。明柱子会和存。
　　乐百勒飞冥贤。望昌竭顺万烟。回素充吉来静。和归络结舒永。
　　三乐深五达门。泓郁遐度法全。明考梨拔劫阿。徊因明神初罗。
　　发迁合光运长。弥劫大大生彰。满景生比常通。种气会出阑蒙。
　　会命初幽中和。冥冲次信明都。掌堂逮元眇灵。保解乘结六庭。
　　丹明昌左帝根。变世气三道迁。登来张乘法谟。解曲玄镜重车。
　　总命本登龙律。晖延勒得日贤。乘元轮入幽宗。无阿累奉神冲。
　　映遂劫度连绝。观轩寝明宾郁。盈劫运邕玉升。无帝伯方超凝。
　　开神华太纪元。凌昌玉百涂君。极气寿受乘明。
　　三五七九仙道成，混洞八间帝凝形，上愿十二天福生，
　　是为回元百神明，五道秘祝保黄宁，我知百神得常生，
　　愿天愿仙得上清，祚禄自然含真灵，混洞八间雌一精，
　　怀抱大洞高上经，上祖解结受胎名。
　　右祝百神名毕於此也。
　　三五七九，混洞八间帝一凝形之道，十二人合愿者，乃大洞之口传，三十九章之玉诀，得之者成上真，行之者成上真，金简撰於羽章，玉札刊於洞巅，天帝宝其变，三元禁其泄。故传授者，对斋三百日，中斋一百七十日，下斋四十五日，勤丹心於冥诀，苦五体於请乞，身劳於经师之气，求感於灵汉之表，香云郁於寝席，正和坐於师宇，如此则真心明达，玄苦合旅，幽求坦畅，真经乃与耳。斋馔之节，一依大洞之法，受书之日，共盟于别室。泄漏玉经，七祖获风刀之考罚矣。
　　太上说智慧消魔唱
　　读《大洞真经》十过，辄当一过读此消魔唱，以辟九天之毒气，禳北帝大魔王之来试也。太上四老君，侍玉晨太上大道君之左，大道君闲居於协晨玉虚之房，金华之室，下籍九玄，右济六领。於是太保真人，简生玉清神女房素，执朱陵飞气之香华，捧要妙幽玄之神章而立，太上道君漱碧水，吐绛气，虚心静躬，安神注玄，乃左带神虎，右佩金真，诵吟智慧玉经，及消魔药叙上章，及八玄九冥、七扉三烛、日虚月无，上文朗郁，千真停轮，万灵止足，虚音上激，玄洒百福，殊响逸奏，洞金朗郁，上鉴潜幽，下焕跧伏，玄范流秀，神览颖速，道会无涯，希韵幽觉，飙气延虚，埃圮积域，玄映内照，清波镜渌，大道远备，飞光遐灼，动步灵宇，惊浪素逸，沉挺无冥，望日解跃，变则期蔚，化不淳默，逡化翘阳，希栖景德，恬愉双门，反悟理几，镇朴大象，振铃广河，冥洞玄通，理妙接微，遨玩神刀，泛澄大瑰，激百阳以生电，鼓千阴以吐威，六天失气，九魔消摧，握日广霞，万烟入怀，静与天地合契，动与七景齐晖，玄寝法堂，虚注安危，映冏流烟，采真含栖，协晨则二绝交和，盻目则万真自开。於是足排七度，手秉天机，巅盖玄辰，合遁二仪，河神为之冲决，四气为之流移，坚玄明玉，九璇豁颓，周落灵度，廓一玄归，神全虚往，妙韵玄飞者，必能动太空於无常，生群风於潜颖，举八景以上升，抗飞辔於清岭，逸凤车以高观，放云軿以流骋。观九遐以齐焕焕，凌紫天而停朱景；乐七源以通气，冠碧津而注绛井。飘烟浪电，与妙体挺澄，空神钦灵，梯绝永矣。朱光已焕，气反玄河，戢翼观化，逸尚虚罗，万殊总映，飞轮玉阿，鸾啸龙跃，虎嗥凤歌。万响琼散，众玉乱葩，琳琅振风，绛木跃华。尔乃激和万音，飞鸣千律，灵范既舒，云麟显质，玄化晨流，奇术夕出，解带游神，拥滕萧华，观化不藻，玉玄不蔚，挺开空流，萧任莹荟，七朗永时，不遗不贵，消伤寒灵，无任无对，钦托神调，行歌冥慧，攫天备肝，师子镇肺，焦火卫魂，铜头齐魄，长牙奋耳以逆跃，电父激气以双趹，揭齿敛足，雷公磕捺，六( )营瞻，五虎呴咈，衔刀逐邪，猛兽驱秽，奔气雷精，保生莫坠。然此禽始由人动，道亦济生，陵峰凝神，振披峥嵘，九凶遣难，不思不情，均合八象，玄无气轻，重霄七盻，垂芳秀英，朱黄炎萃，飞烟焕灵，陶运含真，洒朴散名，漱味灵翰，神平霄清，流浪九天，高房馨冥，玉女执香，紫妃抱婴，灌津霄池，散华玉庭，檄命甲驺，疾摄天丁，毒龙吐锋，神虎出兵，外缠玄气，外备五城，道无不合，凭威而生，真成齐德，元气乃并。是故玉清霄真，心无空岸，高栖绝贤，抱丹云间，爰及上道之士，含章自粲，逮于上德之士，独味冥散，玄不期真，标不启焕，颉顽大道，毫分之畔，冲起应时，希微常韵，飞弦远逸，音不待弹，九和玄响，空同至冥。故能心绝於天外，妙同於一观也。自此以下，皆龙曜四泽，发精幽迁，游梦玉清，托景上闲，浪映升虚，手扇八千，身振紫策，巾朱冠莲，晃映七谷，飞芳漱烟，精彻太虚，德盈九天，并日载月，恬栖浩篇，飞轮比丘，解带华圆，西元命辔，骖乘龟山，四摅玉慧，妙咏太玄，六阴之华，来修武缘，德致朱遐，道悟上真。又加以琅玕郁华，七阳日婴，九琳之液，八琼之精，四蕊玄桨，五珠绛生，三华飞网，双珠月明，兰液金( )，甘露玉瓶，青建弱罗，漂芝流灵，神屑丹散，玄柯连营，浪根朝结，西皇素盈，可以冲跃朱霄，飞虚玉清，呼而吸之，以至真灵，漱而变之，以入紫庭，亦可以东极织女之水，亦可以西尽长庚虞渊，亦可以南穷阳光之根，亦可以北测大阴夜城。於是朱夏凝阳，景飙远翔，太虚伏精，二象向光，八道调和，乘穆运芳，化理九绝，得畅玉皇，窈窕三关，神轩四张，庆云霄构，六度休祥，灵风散魔，法鼓征兵，游汜濯津，洗心沧浪，炼魂化魄，俱会道场，歠精( )胎，和气保长，启华发颖，慧赞外融，下挹玄流，仰排空洞矣。器( )兆也，爰玩道宗，结根因缘，反宴玉皇，晨落脱世，上游空洞，气归冥津，振施灵江，朝籍金仙，自济不终，玉清之上，太元灵气，籍弃仙章，解冠晨世，虽复体和粉林，然心栖象外，仿髴高秀，希音冲籁。尔乃遂辞荣散华，振策崇岭，咀嚼元气，吸引二景，控鹄九仙，极神测挺，寂骨虚中，敛气倾鼎，淡身自丧，宅运闲静，放形得空，无心无秉矣。遂启洞问於希林，寻玉灵於丹穴，开九天之朱户，得玉清之琼札，一瞻玉陛於清霄之云，再睹洞文於锦云之笈，四遇三元於玄台，六造五老於碧室，过扶桑於玄宫，见太常於九高，天扇廓散，素微玄幽，延轮回轩，高会玉朝，羽裙锦被，流铃鸣箫，龙冠凤华，随云逍遥，冥漠齐晨，心洞体辽，大洞玉经，发我九幽，上登日月，玉林之条。
　　大洞玉经食玄根之气法
　　食玄根之气法，使人体中清朗，神明八聪，身有日映，面有玉泽，眼生明光，齿含紫气，坚肠华藏，长生久视。服吸朝液，悬粮绝粒，道要於金液，事妙於水玉所为，谓吐纳自然之太和，御九精之灵者也。夫道之为用，贵自然也；德之为静，尊恬愉也。摄自然以表真，抱恬漠以正邪者，则横犯不生，非害自灭。此及三五七九之气，可谓要道之旨者也。
　　兆卧未起之时，存口中有一白气，大如鸡子之黄，鸡子之黄外又有五色气，五色气宛转自然，结溢黄外，须臾，乃须满心口中，名曰三五七九日子玄根之气也。人存心胃口之中，有一女人如婴儿之形，无衣服也，正立胃管中，张口向胃管门口，号曰九天玄女，承注魂液，仰嗡口中鸡子黄之五气也。常漱满口中内外上下，以舌回吸日气五色津液，满口吞之，存使津液下入玄女之口矣。如此五过，毕，又叩齿三通，微祝曰：
　　玉清高上，九天九灵，治在玄玄，下入胃清，金和玉映，先自虚生，名曰淳镮，字曰艳精，炼魂拘魄，心开神明，服食日子，金华充盈。
　　良久，都毕，以手拭两目二七，又以两手相拭，极摩面眉目之间，鬓肤之际，小令热，使台熏熏然也。此太上服三五七九日子玄根之道也。
　　紫微王夫人颂
　　宴盼太霞宫，金阙曜紫清。仙房映太素，四轩皆朱琼。
　　掷轮空洞津，总辔舞绿軿。玉华飞云盖，西妃运锦旌。
　　翻然尘浊际，倏欻佳人庭。宿感应期来，所得已在冥。
　　乘风愬九霄，共歠丹华婴。顾谢世俗物，安知空洞灵。
　　北登玄冥关，携手结高罗。香烟散八景，玄风鼓绛波。
　　仰超琅玕津，俯盼回岳阿。玉啸云上唱，凤鸣洞九遐。
　　乘气浮太空，曷为蹑山河。金节命羽灵，征岳摧高魔。
　　漱挹圆晨晖，积椿方婴牙。纷纷趣竞中，不解可奈何。
　　上清九天上帝祝百神内名经竟
　　
