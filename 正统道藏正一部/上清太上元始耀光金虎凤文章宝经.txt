上清太上元始耀光金虎凤文章宝经
　　经名：上清太上元始耀光金虎凤文章宝经。撰人不详，约出於南北期。一卷。底本出处：《正统道藏》正一部。
　　上清太上元始耀光金虎凤文章宝经
　　上隐书讳
　　上隐书辞
　　地皇叙凤文章
　　人皇凤文章
　　高上凤文章
　　上隐书讳
　　上隐书辞
　　高上三皇太真玄洞上洞道君曰：金虎凤文章真符，是太真九天父母所出，太真丈人从三皇君所受，积劫以传东海小童。九天王以传太上大道君，常所宝秘，藏之於太微灵都玉房之里，卫以巨天大兽，捍以毒龙金虎，导以七千人，备于玉阙，金晨玉童、素灵玉女各三百人，侍卫灵文，玄晖空映，散烟紫庭，威振九遐之域，皇天大神焕乎上清、妙畅启於自然，洞彻慧於无形。神虎班其首，金虎卫其真，智慧标其干，消魔馘其源，微旨幽邃，妙辄难详，皆署天魔之隐讳，亦标百神之内名，诵其章则千精骇动，咏其篇万妖束形。以三天立政之始，传付太微天帝君，使威制六天，斩截万神，摄山谷，召海神，众精为之束带。群灵施符，大威振魔，邪灭於形，地狱真神，回纲转五星。於是太微帝君奉受消魔智慧金虎凤文，佩符游遨，洞戏上清，超乘虚逸，玄浮霄轮，太微澄景於高馆，太真止足乎阶庭，与天地合其契，耀七景而高明。齐运度於三皇，耀七落於九冥，握云节於崖岭，焕琼章於机灵，括万度於玄聪，檄神真而召百阳。於是电耀万毒，荡灭亿千，使万祆灭毒，威振遐庭，金晨披道，无容自开，上窥金阙内，八景应命回，灵官御金虎，载我绝空飞，群龙启仙路，遥上谒太微，三台为引导，七星从奔驰，飞澄骋神筑，郁郁乎天机，洞观九玄门，游览极天涯，燕寝琼房轩，往还浩不衰，微乎天真符，皇灵将妙号。
　　地皇叙凤文章
　　地皇付金虎凤文符章於太微天帝君，太微天帝君告上圣青童君，於是西城王君又曰：《上清大智慧消魔之真经》，此三皇之凤章，太极之内文，众灵之隐讳，高上之玉篇，上皇之宝诀，金虎之宝章。智慧可以逐秽灭魔，大有所禳制毒，兼以察邪，万祆莫不摧形。佩之则合形飞超，散景万方，游浪海津，万害不伤，坐在立亡，上与玄通，须立得，何愿不从。今以威神相付，勤加修躬，真经高妙，当诵此万通，宣劝后贤受真之朋。当依太真之制，不顺慎勿开容。世无信顺之人，七百年后当相从，复出马氏末，善德及宋方，威烈辅三传，遂登太极公，自非龙凤姿，焉得宝贤同。
　　人皇凤文章
　　凤文既遐降，金虎耀神真。所加有元功，不降秽浊人。覆载三洞师，超升高玄宾。过登王母阙，游浪天河津。先拜太极帝，劫历三十天。频蒙天真降，玉女有数千。金童降於左，玉女侍右边。加赐九曲节，玉与一何鲜。天官从其降，五岳导其前。天人鼓篁璈，箫歌卫其间。山海为静波，清道无翳尘。下游戏四渎，五岳亦暂旋。万魔悉伏藏，妖□并灭身。飞景绛阙中，郁郁从群仙。志专蒙天降，白日升皇乾。何不为勤彻，广览明师津。天皇道高妙，通上彻圣真。地皇次其明，德与帝征因。人皇亦圣化，德同天齐轮。
　　夫师受弟子，悉当清斋九十日，或三十日，或小斋七日。皆责上金七两，以为金虎凤文之信。丹地锦九十尺，以誓九天。青缯四十尺，以盟其文。好道合真，勤心注玄，无吝财物，贵身好信，应无不降，亦靡不新。禀之当勤求，勿为过之先，专专夜不寐，务进殊人前，何为自怠慢，端然受坐愆，体法当与道，不体勿妄言，内外并浮好，安可共周旋，慎之财为累，毁名没子身，纤毫天已知，勿言细不缠，愿子避世罗，渐去庇名山，山泽寂无娱，可以存万神，时时散财宝，以赎宿世愆，世世为桥梁，济度幽远人，损有补不足，功施扬八方，过灾当由道，道降翼可蒙，恩施当迎作，勿为待灾冲，灾冲咎已结，非可复料通，料通力不至，念子坐守穷。
　　佩金虎凤文章上符，以丹书之，亦可以青为地，丹书之。
　　皇道曰：道士学仙真之道，在人间建立功德，经年之后，应入五岳诸山。学士苦辛，未及炼隐遁，立望芝药，径造诸山，道里长远，忽遇三灾五难，卒不得施方术，身在恶贼鬼魅之中，皆当作威神大祝。辄向恶处，同鸣天鼓三十六通，具身中神，因祝曰：
　　愿九天玄音，降节万和，总统四张，开神万华，越滞天迹，三五兼罗，回素蔚景，咏命伊驰，盟丹启誓，荡释却痾，含光高映，流景盈家，伯乐运策，威馘天魔，收录绝种，灭形九罗，虎符神威，威摄万邪，斩戮无大，纤细悉殂，祆绝九阴，祸灭流沙，万毒悉伏，百难并过，当为言功迁赏，不负太和。
　　高上凤文章
　　赫赫五芒岭，孤峰耀太辉。学者不严洁，吏兵亦不依。我承正道行，万邪何敢加。体佩金神信，流铃随身飞。三天符五岳，并导吾后前。天罗已张维。地网亦布机。鬼邪及毒兽，见吾即灭摧。盗贼何敢前，金凤食汝衰。千精即丧目，万魔走如雷。何以容盗贼，三官应严推。急走使奔迸，虎兵当痛推。急急承勑命，严明宣太威。有功当迁赏，无功追万机。急急如明天祝律令。
　　又有消魔大符，在《消魔天水经》中，可预施之以却恶，然后神咒行令也。
　　此是九天众魔王之隐音也，亦应佩之祝之，以制魔也。无祝制时，亦先服一符，益勑内神相应。
　　兴宁三年乙丑岁七月七日，桐栢真人承乐子长、安期先生，受出三皇蕴中金虎凤文章符，令晚学道士许远游承受，以制万魔。言神祝行至乙未、甲申、乙亥、壬辰、癸巳之岁，九月一日、及七月七日、四月八日，此三日当有贤人道士，着七色法衣，手持策杖，在灵坛之上，或在人间告乞，时咏经诵书，或作狂歌之声。子若见如此之人，勤请问之具道情事，必当授子金虎上符，并诸学要言也。慎勿轻之，此隐化真人也。南岳真人从太上无极大道君、天帝君常所使，其时或下在人间，观察末世晚学道士勤志之心尔。
　　上清太上元始耀光金虎凤文章宝经竟
　　
