洞真高上玉清隐书经
　　经名：洞真高上玉清隐书经。简称《玉清隐书》。撰人不详，约出於东晋。系早期上清派重要经典。原本有四卷八篇，后分作四种。即：《上清太上玉清隐书灭魔神慧高玄真经》三篇；《上清高上灭魔玉帝神慧玉清隐书》三篇；《上清高上灭魔洞景金元玉清隐书经》一篇；《上清高上金元羽章玉清隐书经》一篇。底本出处：《正统道藏》正一部。
　　上清高上灭魔洞景金元玉清隐书经
　　太微天帝君，闲居於明霞之上，琼阙之内金华之房，合变冥枢萧朗上契曲寝瑶室，时宴龙山，清斋三年，乃命太素三元上皇五贤之宾，檄落万灵，理召千真，九天齐陈，八帝停轮，披朱见於玉户，阴甲列於琼门。爰有九皇上真上元禁君，超玉虚之天，启五真之房，带逸录之符，乘三素之軿，上诣玉清太微天帝君，显灵盖而后乘焉。是时玄始映朗，天元敷陈，河海静波，八风散烟，庆云接於龙轩，景浮扬於九玄，金仙秉钺，大师伏幡，天丁前驱，高锋厉天，九灵启路，四明扶输，飞旌万涂，罗骑亿千，踯躅於琼阙之下，扬华於明霞之巅，灵仪阐备，莫不毕陈。於是太微天帝君方复曲宴琼室，重诵洞章，歌紫虚之灵辞，琅微音於七玄。于时乃命太微上真，勑使群灵整甲齐锋，乃登八琼玉辇，驾玄景之晖，太霞部灵，引日侠月，七晨合明，上星驱除，火甲扬精，八素启舆，元刚卫兵，羽盖停空，万骑相倾，毒龙翼轩，飞烟绕軿，戴玄上之华幡，焕流金之火铃，五霞陈曜，六度休明，抚九华之呜钟，打碧鼓之玄英，撞金折玉，叩璈拍琼，龙吟虎啸，鸾舞凤呜，八音同和，万律齐声，云璈绝玄，天女罗筝，法响时奏，续节上呈，天钧四陈，广乐虚庭，神虎仰号，天兽罗兵，逆鳞四喉，振豪奋形，衔刀割魔，挥剑捕灵，伺六天之凶夫，斩山岳之邪精，羽骑浮空，神锋曜明，挥轮玉字，扬华上清，望云景而徊辈，逐倾盖於霞城。既至良久，於是上皇玉帝君，乃命玄羽玉郎太保真人，出迎太微天帝君，徐引使前，遂盻於琼房焉。太微天帝君，乃稽首伏於窗轩之下，进拜於帝皇之机，凭琼颜而妙感，仰灵眸而陈辞曰：
　　贱臣幸化，重悟凝玄，得司帝位，领括群真，浪虚津於七觉，遂呜玉於霄上，希清玄之神涂，想玉虚之神王，实亦妙眇於玄流，奏冥心於遐方，而天尊高秀，灵盖显照，垂观下流，已弘大恩矣。
　　於是上皇玉帝君，乃推机偃咏，虚眺太空，昤玉清之隐书，歌元景之灵章，玉音遐璨，清微琅振。其辞曰：
　　上景发晨晖，金霄郁紫清。三素曜琼扉，玄上照虚灵。手掇青林华，回盖太无庭。寝宴颐绿房，飞步秀玉京。提携朱景玉，长烟乱虚营。玄归自可保，何以怨无生。四王宅谁身，变分岂一形。欻欻推妙品，混尔至气明。
　　於是玉帝吟歌毕，乃命太微天帝君，使坐引万灵於房轩，散华香於玉宇，陈天钧之广乐，响灵音於八海，振冥波於天外，鼓扇乘风，千神羽卫，方酌玉爵，盼於琼华之房，九英穕荐，素实丹方，隐芝结馔，凤俎月浆，玉摄重奏，玄羽运觞，流连於八琼之室，曲宴於九琳之堂。於是上皇玉帝君，方凝神遐想，高咏绝玄，忽然而叹曰：上契玄范，通达冲微，亦深矣哉。子既司帝位，受事玉虚，飞仙朝於金阙，四明辅於轮侧，遐盼空山，领括天岳，应和绝唱，摅赞妙慧，诚宜极观幽文，冲契上法，高会秀感，其勉之乎。乃命上皇太老真人，开琼珠之箧，出玉清隐书隐玄羽经，以传太微天帝君。於是帝君下席，稽辞於上皇之前，再拜受书，出付太微上真羽玄玉郎，以授诸上清真人，及太素三元高上玉贤之宾。又帝君领括众天，试观十方诸有宿命之人，真仙之会及有帝简金书，百玉录籍之名者，乃得授传之耳。侍书玉童玉女各四十五人，主司有经者之身，纠罪於司命，纪过於三元。密慎者则享福，漏泄者则祸缠，苦乐立应於七祖，罪福交会於当年。三天司察，奏之帝君，书罪录过，无不上闻，善恶违情，可不慎焉。
　　上皇玉慧玉清隐书者，乃高上之诀辞，玉帝之灵章也。一名洞景金玄隐玄羽经。玉帝君藏经於景云之阙琼霞之房，封以丹蕊之箧，閟以云锦之囊，主以太老上真，侍以玄景玉童。使七百年中，得传三人。自非真仙之名，帝图玉录者，不得闻见此经。得见之者，飞仙上清。传授之法，皆五老授图，太一试观，故能摄生十方，领会洞天，启誓丹青，歃血为盟。先斋七百日，然后传之。盟用青锦三十尺，金环两双，所以重誓冥科，崇约帝君，上登玉清，累祖胎仙。漏泄宝文，七世被殃，系魂鬼於死户之下，伐年命於五道之津，三官考毒，已无仙冀，切身殊於水火，崄巇过於履冰，可不慎哉，可不慎哉。
　　玉清隐书金玄羽经，皆虚皇之宝书，玉帝所秘藏，三天司察，纠诸违慢之罪。兆登斋之日，侍经玉童玉女上闻帝君。灵音既震，则太一鉴试，帝尊下观，太老侍侧，羽仙司真矣。兆当清斋入室，净服烧香，唯精唯专，然后乃十转诵经耳。
　　洞景金玄玉清隐书
　　玄玄虚上，四灵敷篇，玉慧散魔，六度休陈，高会三元，朝宴九真，万灵受事，玉帝隐玄，九和百会，参乘法轮，流浪高轩，立景上元，道逵无方，体一凝神，冲化合变，七道齐分，保生玉清，逍遥虚津，阴察万兆，括领洞天，巍巍德宇，峨峨高尊，双景翼灵，四映二玄，五道交焕，万范流全，周落天度，七变九旋，观化太空，飞步玉宸，清波远镜，道悟上真，精微太虚，高唱绝玄，於是八素同期，俱朝玉清，檄命太微，征召万灵，三元奏简，五老会庭，高真森罗，金仙殊形，羽裙玉袂，锦帔流铃，绿霞被素，玉室发精，音响太和，万唱绝冥，灵光八晖，七气混生，公子合变，帝一凝形，妙咏神慧，玉道隐经，灵音琼散，玄响续呈，五皇命驾，高秀皇庭，玄上招仙，玉帝之旌，五岳神王，辅输四明，二道方涂，理会上仙，洞天高观，妙景云京，天扉廓散，灵禁开明，腾舞太无，七神常生，双宴空洞，游梦上清，精感远畅，道合无名，十绝交和，二象虚停，摄元理气，万化浑成，录简云房，宝籍高灵；澄神紫虚，命胡可倾。或乃神元妙接，逸观常流，四玄总映，飞光电幽，日华双运，紫庭照躯，道悟上真，七灵同符，神机颖速，八皇定书，名奏帝堂，羽籍太无，身宴录房，飞行玉虚，南宫受仙，七元反胎，寝映高琼，变升神衢，霄歌玄唱，帝宾同居，保兹玄归，丹皇运珠，上一赤子，凝天伯无，妙眇云景，郁郁云丘，手排金扉，身荷玉符，朱霄霞焕，八光仰投，体娇冥真，摄生万流，保景金晨，长宴玉州。於是罪灭三涂，灵吹九辰，纳真紫房，五皇携仙，保会绛宫，逸宅丹玄，十转五回，灵震万原，香风八披，恶魔绝烟，万万千千，来对帝前，仙皇告符，道逵三真，琼音上充，七世无间，令我飞仙，名迁玉门，三气缠绵，九魂已分，帝一变景，万化亦臻，七度上徊，三光映真，对灭五道，伐破胞根，双皇侠守，把符十玄，玉籍已明，福盈龙泉，陵梵履昌，五气合延，参乘太一，同升帝轩，并命公子，奉籍七神，黄录刻名，握节上迁，飞映玉华，焕落灵元，灭魔散祸，长闭帝宫，玄气四霏，大混虚冲，灵飞外辅，六丁注中，云行雨施，流布三宫，九皇下视，上策隐龙，月母同轩，徊盖帝墉，披朱巾羽，呜铃华峰，越出地户，泉曲之梁，五老合符，徊金帝乡，俱过水火，混一紫房，七开受仙，朝会玉堂，九曜同生，五华运光，八气庆合，十绝牢张，上帝欢熙，玄母常康，九灵同期，左弼右卿，太无结晖，万气混并，上登洞房，徊合玉清，神风扇扉，紫霞绿经，郁洞灵机，九和百明，神对金霄，逸羽龙京，景福万涂，七祖顺生，各保南仙，莫不胎婴，九合三离，素华绕形，福景日王，并羽月灵，太一召魔，九天校精，拔回死积，越度仙庭，司命奏籍，帝一混并，三元把符，七神虚营，秽气纷纷，血尸沉零，绝根反胎，万气以成，太素录图，金仙同軿，大福缠绵，累支同荣，宝藏秀华，三关霄清，白气徘徊，凝郁珠琼，飞浪玉晨，长保劫龄，五晖缠曜，七门受明，神符散慧，理气摄灵，右徊洞阳，左携无英，公子奉籍，内守桃康，玄母抱图，五神黄宁，胞根八解，皇老刻名，九结披散，五毒摄精，拔出三界，反胎仙庭，七元解罗，累祖受生，宝录太无，俱济神营，六府焕爽，金书羽经，世为真仙，披落锦青，帝师缠绵，合景玉清，散香龙窗，玄合五城，足蹑景衢，手排四明，八晖九炼，飞步云京，领会六渊，刻名八琼，五通七合，三气乃并，万条重华，世保仙灵，把持玉符，身升羽庭，徊风合化，玉帝隐经，长契壹运，上愿必成，受帝之恩，上朝玉清。
　　玉清隐书隐玄羽经，一名洞景金玄，玉帝所秘藏。修此之法，当先行大混百神，变化雌雄及帝一上道，然后乃得续行之耳。此之灵章，帝皇之宝篇，解七祖之□结，保万神於胎元，摄生道於十方，振灵音以上充。万徧既周，则身耀金晨，尔乃灵霞妙感，俯徊云轮，呜铃太霄，列位上真。所以俯仰殊格，未行其重故也。
　　当以本命之日，清斋入室，烧香左右，北面再拜，乃心存於玉帝琼元君，求得解七玄之愆，乞己神仙。毕，平坐诵经。诵经三徧，辄一过读高上灭魔玉帝神慧。是夕当十转隐经，四读帝慧也。读毕，乃临目内视，夷神平气，坐卧随意，当叩齿三十通，而微祝曰：
　　五帝大慧，是谓隐玄，十转四回，灭魔召真，七灵同期，大混五神，琼音八震，上元七玄，玄风散扉，扇伐胞根，长保胎婴，世受真仙，上升上清，玉帝之轩。
　　毕，又叩齿三十通，咽液十过。於是百神并会，五藏夷平，帝君欢熙，太一保生，体清气固，魂柔魄宁，司命定录，皇老书名，人无哭己，飞轮玉清，胞结解散，八晖同形，大福缠绵，七玄同荣。十转既竟，心拜四方，所以尊妙高灵也。长斋之士，绝交人事，体清服洁，隐静别处，亦可日日诵习。或可甲子之日，及诸八节之日，此皆上元朝宴之时，不必须待本命日，尔乃行事也。夫十转隐经之时，皆太一监察，司命定生，万灵混合，帝君凝形，三宫会真，九房受灵。是其夕也，当有玄感妙应，灵瑞吉祥，然后八素郁躯，三元授真也。
　　夫修此之道，惟使精专，存真念气，心诚苦密，忧乐轗轲，不忘於至道，然后冥感易会，法轮速升，晨登太霄，飞行阴房矣。若乃情散万念，精诚不固，形尸秽浊，心无至慕，犯慢灵禁，动违科素者，则帝君纠其罪，祸败缠其躯，己身无仙冀，七玄更被囚，魂鬼入风火，年劫增其尤，奉禁者灵仙，犯违者身诛也。
　　道士体不平和，觉疾病之处，可隐静别室，启乞神明，求得解脱愆罗及七玄之罪，听得转经，存念真气，礼祝如法。施行都毕，乃静身安寝，自然魂胎内固，三关受灵，邪毒散出，体夷气平。既悟之后，觉身体康宁，都无复痾疾矣。若他人疾病，有诸急难之地，皆听为转经。当先启告神灵，北向再拜，说某名字於玉清琼元君，求得上解某愆及七祖之罪，济生十方，身勉八难，然后烧香隐诵，祝请如法，大福皆应身。登斋入室，七日转经，名曰大混百神，朝会帝一，解愆脱罗，摄生济厄，无不受恩。此玉帝上法，不可轻履尸秽，及干冒淹浊，三天察过，罪同漏泄，慎之慎之。
　　上清高上灭魔洞景金元玉清隐书经竟
　　
