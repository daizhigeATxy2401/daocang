上清太上帝君九真中经
　　经名：上清太上帝君九真中经。简称《九真中经》。撰人不详，约出於东晋南期。为早期上清派重要经典之一。原本一卷。后分作二卷。底本出处：《正统道藏》正一部。
　　上清太上帝君九真中经卷上
　　太虚真人南岳上仙赤松子传
　　太上帝君九真中经内诀
　　中央黄老君者，太上太微天帝君之弟也。以清虚上皇二年，混尔始生，日晖重曜，连光映灵，五云翳盖，庆烟玄停。年七岁，仍自知长生之要，天仙之法，乃眇纶上思，钦纳玄真，萧条灵想，心栖神源，广体八绝，握空投全，解脱於文蔚之罗，披素於空住之肆，浩洲黯探，玄波云峙，总辔遁迁，澄理万涂，焕冷风於妙觉，隐摽霄以游盘，激玄元於天外，运九气於霞津，逸韵兰波，凝清渟旋，奇音冥响，云会八烟，理玩太初，冥心高象，希涂十方，搜神幽元，掇飙振毫，潜素隐微，目豁玄元之户，手披万寝之庭，仰欣神匠，俯悲五难，流浪师契，窈窕明机，濯易神颖，归想真灵，尔乃天韵妙蔼，宿会玄感。於是太上授以帝君九真之经，八道秘言之章，施修道成，受书为太极真人。
　　太极有四真人，中央黄老君处其左，得佩龙玄之文，神虎之符，带流金之铃，执紫毛之节，巾金精之巾。或扶晨华冠，驾郁华飞龙，乘三素之云。
　　八道秘言曰：欲行九真之法者，长斋清室，常以三月三日、五月五日、九月九日，及本命日，用东流水沐浴五香之气，又以甲子日夜半沐浴毕，烧香於左右，向本命，心再拜，心祝曰：
　　太上高真，九灵景精，帝君五神，太一归明，使我飞仙，上登紫庭，沐浴华池，身神澄清，桃君守命，帝君反婴，上通太虚，五藏自生。
　　太上曰：夫人唯结精积气，受胎敛血，黄白幽凝，丹紫合烟，所以凝骨吐津，散布流液，四度会化，九宫一结，五神命其形躯，太一定其符籍，忽尔而立，怳尔而成，罔尔而具，脱尔而生，於是乃九神来入，安在其宫，五藏玄生，五神主焉。父母唯知生育之始我也，而不觉帝君五神，来适於其间也。人体有尊神，其居无常，出入乎上中下三田，回易阴阳，去故纳新，展转荣输，流注元津。大神虚生内结，以成一身，灌质化炼，变景光明，非如三魂七魄，是积灵受气，自生於人父母者也。帝君九魂，变形一时，忽为尊神，有九名，号曰九真君，此太一帝君之混合而一变也。分为上下，旁适万道，子能修之，则出水入火，五脏常生，长斋隐栖，以存其真。此文一名九真内诀，一名太上飞文，一名外国放品，一名神州灵章，虽有四名，故一宝书耳。
　　第一真法，以正月本命日，甲子、甲戍日平旦，帝君太一五神，壹共混合，变为一大神，在心之内，号曰天精君，字飞生上英，貌如婴儿始生之状。是其日平旦，当入室，接手於两膝上，闭气冥目内视，存天精君坐在心中，号曰大神。使大神口出紫气郁然，以绕我心外九重，气上冲泥丸中，内外如一。毕，因叩齿九通，咽液九过，祝曰：
　　天精大君，飞生上英，帝君内化，来见心中，身披朱衣，头巾丹冠，左佩龙书，右带虎文，和精三道，合神上元，五灵奉符，与帝同全，口吐紫华，养心凝神，赤藏自生，得为飞仙。毕，夜半复行之，如上法。此是帝君五神，应时自然混变，为一大神耳。所谓触节顺生者矣，不复待兆存念而成之也。
　　第二真法，以三月本命日，及甲申日辰时，帝君太一合会五神，混化内变，为一大神。大神分形散气，尽布在诸骨节中，号曰坚玉君。是其时也，当入室，接手於两膝上，闭气冥目，注心内视，存坚玉君，字凝羽珠，入坐喉下胃管中，化白气以入诸百骨节中。存大神口吐白气，以绕骨九重，内外郁郁，如云雾之烟也。毕，叩齿九通，咽液九过，祝曰：
　　坚玉大君，来入骨中，身披素衣，头巾白冠，字凝羽珠，灌养九门，左佩龙书，右带金真，口吐白气，固骨凝筋，白骨不朽，筋亦不泯，百节生华，使我飞仙。毕，夜半生气时，复一行之。九真日也，帝君太一五神，自然混化，立为一大神，不复待兆先思存，而后为结变也。貌状并如婴儿之形，九真同法尔。此是九魂七魄，化五神结凝，帝君九变，太一三斗同把符籍，定录玄清，使兆长生不死，上升仙庭者也。此道幽秘，上灵所宝，非有仙籍者，不得闻也，非有宿契者，不得见也。闻见之者，皆应运挺生，与灵合得，故冥感吉会，拔匠幽领，天神来过，玉华接盻，故九真坚心，八道悟观矣。斯乃三元之合符，非陆行之所希也。先陈盟誓，乃得宣焉。
　　第三真法，以四月本命日，及四月甲午、丁卯日巳时，帝君太一五神，混合化生大神。大神又欻尔分形，为黄气郁郁，尽流入诸精血中，号曰元生君，字黄宁子玄。巳时当入室，接手两膝上，闭气冥目内视，存见元生君，周游一身血脉精液之中，使口吐黄气，以缠熏孔脉之外，及一身九重，使内外并同黄气。毕，叩齿九通，咽液九过，祝曰：
　　元生大君，同灌血躯，身披黄衣，头巾紫芙，左佩虎录，右带龙书，羽衣上披，威仪扶胥，口吐黄津，固血镇虚，真气日入，邪气消除，精盈液溢，九灵俱居，使我飞仙，天地同符。毕，夜半生气时，又一施行。
　　第四真法，以六月甲辰日、本命日、戊寅日午时，帝君太一五神，变为一大神，来入在肝中，号曰青明君，字明轮童子。至此日午时，当入室，接手於两膝上，闭气冥目内视，存青明大君入坐肝中，使口吐青气，以绕肝九重。毕，叩齿九通，咽液九过，祝曰：
　　青明大君，来入我肝，身披青衣，头巾翠冠，左佩虎章，右带龙文，字为童子，宝真明轮，口吐青气，养肝导神，青藏自生，上为天仙，太一护精，抱魄检魂，帝君奉籍，使我得真。毕，夜半生气时，复一行之。
　　第五真法，以七月三日，及本命日、庚午日巳时，帝君太一五神，混合化为一大神，在脾中，号曰养光君，字太仓子。至此日时，兆入室，接手於两膝上，闭气冥目，内视注心，存养光君入坐脾中，使口吐绿气，以绕脾九重，气上冲泥丸中，内外洞彻郁郁。毕，叩齿九通，咽液九过，祝曰：
　　养光大君，来入脾中，上灌三元，是为太仓，身披绿衣，头巾莲冠，左佩玉灵，右带威神，五灵秉钺，七电九震，口吐绿华，养脾滞魂，黄藏自生，上为真人。毕，夜半生气时，复一行之。
　　第六真法，以八月十五日，及本命日、庚申日申时，帝君太一五神，混合化为一大神，在肺中，号曰上元素玉君，字梁南中童子。至其日时也，兆当入室，接手於两膝上，闭气冥目内视，存上元素玉君入坐肺中，使口吐五色气，以绕肺九重，上彻泥丸中，内外郁然。毕，叩齿九通，咽液九过，祝曰：
　　上元大君，来坐肺中，三天梁南，灵华中童子，身披龙衣，黄晨华冠，右把皇籍，帝君同轮，太一把图，右执灵篇，左佩玄书，右带虎文，口吐五气。时复一行之#1。
　　第七真法，以九月十九日，及本命日、戊戌日酉时，帝君太一五神，混合化为一大神，忽尔又因分形为二神，分坐散形在两肾中，号曰玄阳君，字冥光先生。至此日时，兆当入室，接手於两膝上，冥目闭气内视，存玄阳君化形，并入两肾中，使口吐苍气，以绕肾九重，上冲泥丸，内外郁然。毕，叩齿九通，咽液九过，祝曰：
　　玄阳帝君，入坐肾中，身披紫衣，头巾扶晨，左佩龙符，右带凤文，冥光先生，常在帝前，口吐苍华，灌肾灵根，太上徘徊，上迎帝君，下籍书我名绅，黑藏自生，身为飞仙，北登玄阙，游行天关，高步上虚，携手五神。毕，夜半生气时，复一行之。
　　第八真法，以十月十二日，及本命日、辛巳日午时，帝君太一五神，混合变化为一大神，在胆中，号曰含景君，字北台玄精。至其日时也，兆当入室，接手於两膝上，闭气冥目内视，存含景君入坐於胆中，使口吐五色气，绕胆九重，上冲泥丸，云雾内外，通匝郁然也。毕，叩齿九通，咽液九过，祝曰：
　　含景大君，来坐胆中，身披锦衣，头戴紫冠，北台玄精，化生灵烟，左佩神光，右带玉真，口吐五炁，养胆强身，上帝三命，与我结亲，桃君记符，太一七陈，和精宝血，理液固筋，使我上升，得为飞仙，北朝虚皇，乘軿三元。毕，夜半生气时，复一行之。
　　第九真法，以十一月二十八日，及本命日、丙子日巳时，帝君大一五神，混合变化为一大神，在泥丸紫房之中，号曰帝昌上皇君，字先灵元泉。此神者，是帝君之父祖，故自九化混魂，反形於祖父，以降於上宫也。定名仙书，解结胞中，胞中之节，非祖无以散化，非父无以披根，非帝无以正魂，故须祖父来营，定形神以长存也。兆每至其日时，当沐浴，烧香左右，入室平坐，接手於两膝上，存帝昌上皇君在泥丸紫房之中，使口吐紫气，绕头九重。毕，又使口吐紫气，绕两目内外九重。毕，又使口吐紫气，绕舌九重。毕，又使口吐紫气，绕齿九重。毕。凡四九三十六绕气，使一身内外，都郁然洞彻，如日在身内之状也。都毕，叩齿三十六通，咽液三十六过，祝曰：
　　帝昌祖君，帝皇元神，镇守紫房，宫在泥丸，黄阙金室，混为九魂，魂生万变，乃成帝君，五神奉侍，七气上真，龙衣凤帔，紫翠青缘，手把皇符，头巾华冠，左佩玉瑛，右带虎文，下坐日月，口吐紫烟，周气齿舌，朝溉眼唇，出丹入虚，呼魄召魂，凝精固胎，六合长欢，上登太微，列补仙官。
　　夫一年之中，九真之道毕矣。周而复始，则泥丸领灵，目童明全，五藏自生，血脉保津。若身未升登，合形俱晨者，则宜翳景示俗，暂入太阴也。身经三官者，三官不得犯也。则九真召魄，太一守骸，三元护气、太一摄魂，骨肉不朽，五脏不陨，能死能生，能阴能阳，出虚入无，天地俱生。是以道士清静营形，感致九真之气应也。三元飞精以盈虚，太一抱我尸而反质，微乎深哉，微乎深哉。
　　子常修九真之道者，百神揖拜，万鬼受事。若经太阴，则形骸不朽，五脏自生，计二十四年，更得生焉。豁尔而寤，了尔而觉，明明忆昔日之入太阴也，似一宿之睡卧耳。怅然已在於棺椁之外，朗然已坐丘山之巅，斯乃九真之幽妙，帝君之极神也。夫行此道者，欲得寡言静心，言不及死，正行不淫，语不及色。又欲得惜气养神，起居安详，闭气使极，吐气使微，出虚入无，绵绵不绝，此所以帝君所栖，乃玄母之所亲，可以存五神，可以念九真也。
　　太上帝君九真宝符文
　　（原阙符）
　　右此符，常以八节日朱书服之。
　　太极真人曰：常当暗讽之，每至朔望旦及夜半，昤咏三过，以和九魂，复帝房之气，使人神正邪消，百关开朗，兆善秘宝，勿得妄宣，此所谓三天龙书者也。
　　太上九真作龙书，帝君神庭，以身为家，天尊朱室，明堂是居，正坐太极，玄丹不邪。玄母所乘，三素之舆，元父所控，赤羽飞车，左御绛鸾，右辔灵乌，一寸正方，上灵共都，丹台火阙，流映散虚，高栖太微，手把紫录，灵渊素池，金醴水玉，九气徘徊，飞华云跃，中有大神，不可名目。父驾元气，母载玄轴，巾日精华，腰带虎箓，流火万丈，眼生龙烛，天帝秉节，凤衣羽。常存九真，神帝所育，乃在紫房，明堂之北，灌生续精，防守玄谷，出入命室，遨游洞关，时入中宫，上通太元，盘桓四气，九星判分，五藏坚华，太一守魂，寝息幽庭，役使七神，子能咏之，白日登晨。精感妙对，摄御灵兽，山崩水溃，呼嗡响救，生地得时，上升天宿。九真道毕，泄则祸遘，三官泄毒，考罚宣漏，当传仙才，审可成就。
　　中央黄老君八道秘言章
　　秘言微曰：闲心静室，寥朗虚真，逸想妙观，腾濯玄人，苟诚感上会，精悟晖晨，亦将得见丹景之气，三素飞云，八舆朱辇，紫霞琼轮，上清浮盼，徊辔三元，高皇秉节，灵童攀辕，太素拥盖，南极临轩，帝君守房，合景五神，七气续明，高晖远缠，冥光外映，蒙蔚龙颜，象烛太虚，流逸七观也。子勤候之，立便飞仙，云轮忽降、则白日登晨，不烦复凝霜濯华，玄腴金丹也。
　　一道秘言曰：以立春日，正月甲乙日，清朝北望，有紫绿白云者，是为太上三元君三素飞云也。其时三元君乘八舆之轮，上诣天皇太帝，子候见是三色云。当心存叩头自搏，心存四再拜，自陈乞曰：曾孙某甲，少好道德，修行九真，沐浴五神，并为天帝、帝君所见记录，今日有幸，遇三元君出游，乞得侍给轮毂。任意祈祝矣。若三见元君之舆者，则白日升仙，不须复他存思，千百所施为也。八道所行祝拜之辞，亦如此。此所谓八道秘言者矣，非有仙录者不得闻也。
　　二道秘言曰：以春分之日，及寅卯日，夜半东北望，有玄青黄云者，是为太微天帝君三素云也。其时太微天帝君乘八景之舆，上诣高上玉皇也。见者心存拜祝，如上法。若四见天帝之舆者，则白日有龙軿羽盖，来见迎而升天也。
　　三道秘言曰：以立夏之日，及甲子上旬戊辰、己巳之日，清旦西北望，有紫青黄云者，是为太极上真君三元内宫真人三素云也。其时太极上真三元真人，乘玄景绿舆，上诣紫微宫。心祝拜如上法。若五见太极舆者，则白日升仙。
　　四道秘言曰：以夏至日，甲戌旬戊寅、己卯之日，清旦东南望，有赤白青云者，是为扶桑大帝君三素云也。其时扶桑公太帝君，乘光明八道之舆，上诣太微宫，见之心祝拜，如上法。若四见之者，则白日有云龙见迎，而升天也。
　　五道秘言曰：以立秋之日，甲申上旬戊子、己丑之日，清旦正西望，见白赤紫云者，是为太素上真人天皇白帝君三素云也。其时太素上真白帝君，乘翛条玉辇，上诣玉天玄皇高真也。子当祝拜之，乞如上法也。若五过见之，则白日升仙。
　　六道秘言曰：以秋分日，甲午上旬戊戌、己亥之日，清旦南望，有素赤黄云者，是为南极上真人上皇赤帝君三素云也。其时南极上真赤帝君，乘绛琳碧辇，上诣阆风台，诣九灵夫人。若见，当祝拜之，如上法也。若四过见之，则白日升仙。
　　七道秘言曰：以立冬之日，及甲辰上旬戊申、己酉之日，清旦西南望，见绿紫青云者，是为上清真人帝君皇祖三素云也。其时上清真人帝君皇祖，乘玄景八光丹舆，上诣高上九天玉帝。子心祝与拜，如上法也。若四见之者，则紫晨太一君乘凤文羽车，来迎於子，白日升晨。
　　八道秘言曰：以冬至之日，及甲寅上旬戊午、己未之日，清旦正东望，有朱碧黄云者，是为太霄玉妃太虚上真人三素云也。其时太霄玉妃太虚上真人，乘徘徊玉辇，上诣太皇宫，召太微天帝君。子见是云色者，拜祝请乞如上法。若三见之者，玉皇命中黄司命，乘绛龙玉车来迎於子，白日升晨。
　　右八道秘言毕矣。见者当心存叩头搏颊，四再拜，自陈如上法。又当先沐浴烧香，以待其时，而心出望一食顷，而还室中。三素云各自有色，色上下相沓积，如所次说也。假令立春日见三元三素云者，则紫云在上，绿云次之，白云在下，共相杳也。子谨视之。上旬者，谓甲子之日，初入月十日之内，有甲子日是也。非其日非其时，而见此云者，亦当拜祝，则三倍於其日时见也。他日效於甲子矣。
　　凡行九真，司八道之事者，则天人卫护其形躯也，真皇守其命骨矣。夫非有仙名玉籍者，幽冥亦不以此经示之，虽复希求，终不见也。有见之者，皆玄书宿名，应为仙灵故也。
　　施行此道者，勿令人犯其履屣，并其巾褐衣服也。履屣之类，常令新鲜，巾褐衣服，常令净洁，行此道也，无犯禁忌。
　　太素上清致帝君五神气法
　　常以戊己日鸡鸣时，闭目存东方青气大如弦，从日中来，使气满入头泥丸中。又有两青烟，复从目中出，郁郁然，须臾变成二童子，上下衣青，如婴儿始行状也。左目童子名曰帝君飞灵，右目童子名曰太乙晨婴，并在我之左右，侍兆之起居也。极使仿髴，念之良久。毕，叩齿九通，咽液九过，微祝曰：
　　东方五灵，日气焕青，帝君二童，欻然已生，旦入泥丸，炼脑宝形，左变右化，得道之名，使我上朝，太素紫清。
　　毕，极念二童子名，则百害不干。此二童子乃玄母之魂魄，玄父之精神，故假帝君太一而名变，再以保兆魂，以正兆魄，魂魄保正，则一形常生矣。若能修之十八年，白日升天也。存两童子，令从目中出，使青气忽化，而生成也。存在左右，令二童子各吐青气，以灌绕我一身，洞入内外也。
　　上清太上帝君九真中经卷上竟
　　#1『时』字上,当缺『毕夜半生气』五字
　　上清太上帝君九真中经卷下
　　太上玉晨郁仪奔日赤景玉文
　　太上玉晨结璘奔月黄景玉章
　　右奔日月隐道，太上上清太极九皇四真人之所宝秘，玄虚元君之玉章也。自非有金阁玉名，及绿字东华者，皆不闻见此二章之篇目矣。行之者，先清斋百日，绝交人事，乃为之也。久久行之，上奔日月，得给玉童玉女各十五人。
　　太上郁仪赤文、结璘黄章，乃太上玉帝君之灵秘篇也。藏於九天之房，丹瑶之台，非勤心好真，宿有飞玄天仙之骨录者，莫能得而见闻也。闻其篇目，皆不可妄言称及，犯者受考三官，天地不赦。初令三百年，得宣传一人，却后七百年，乃复得传一人，若神真冥告有宜授者，传之也。传授之法，皆师友相授，以崇玄科也。
　　七魄余气，变成龙虎，守人地关，伏於履屐之下。三魂余神，化成五灵之云，映其巾中。若有犯之者，则心震意惕，怅然自失，所以神亏魂散，精光翳滞也。常当警备之，履屐之下，不令有土者，忌粪壤之气也；衣服内外，不令有垢秽者，忌洿慢之熏也。侍经有高上玉童玉女，各十七人，言此有经者之功过，摄万邪之不祥也。若子视经，深入别室，烧香左右。传授之时，对斋乃付。按传授之法，各对斋静，以诚其心，思神研真，以壹其志。今宝书有九真之事，及二十四神名字，存念祝说，皆灵言上音，故以重斋受之，始盟漏泄之考矣。二人各共对斋二十四日，又告斋前后各一日，日讫出经，以付弟子。弟子写毕，剪发束结，诣师以为效信。今代用白绢九丈准盟，歃割之伤，用白素者，太素之炁也，用九丈者，九真数也。受经以后，不得宣盟泄经，愆德毁正，多言失行，以秽道真。遵修是经者，则白日登晨，违其约者，七祖受地狱考也。
　　上清紫精君、皇初紫灵道君，常内镇洞房，观盼九天，偃息华辰之下，寝晏九精之内，拘魂魄於北上，炼五神於真炁，逍遥八素，列名玄图。太上太道君吟曰：上紫门，望八晨，列丹宫，具明神，游九气，舞天仙，巾天青，咏太历，带豁落，诵灵策，招飙龙，蹑双白，引紫童，徊二赤，藏太素，隐华壁。此言是紫精三帝君，常致五神之道经也。太历谓《七圣玄纪》，灵策谓《玉皇经》。
　　科曰：授非其人，不遵法度，为宣泄天文也。漏慢违誓，死为下鬼，乃七祖考受风火之罪。自非同气，宁当闭口。
　　西玄山洞台中，有此二经，刻以玉简，书以金字。及王屋清虚天，皆有而不备具，唯太玄宫高上台，及蓬莱府北室金柱玉壁，刻文并备具也。中宫仙人、太清诸官，并不知此经是何事也。
　　峨眉山北洞中石室户枢，刻石书字曰：郁仪引日精，结璘致月神，得道处上宫，位为帝君真。凡二十字，下仙见之，台自不解。欲行得此，不必愚贤，但地上无此文耳。真官玄法，启誓乃传，有道而行，位为上真，乃乘八景琼轮，游行九晨，诣太素宫，见太一帝君，俱朝元晨。故秘言曰：子得郁仪结璘，乃成上清之真，不修上道，不得见三元君。
　　太上郁仪日中五帝讳字服色
　　日中有青帝，讳圆常无，字照龙韬，衣青玉锦帔，苍华飞羽裙，首建翠蓉扶晨冠。
　　日中赤帝，讳丹灵峙，字绿虹映，衣绛玉锦帔，丹华飞羽裙，建丹扶灵明冠。
　　日中白帝，讳皓郁将，字回金霞，衣素玉锦帔，白羽飞华裙，建皓灵扶盖冠。
　　日中黑帝，讳澄增停，字玄录炎，衣玄玉锦帔，黑羽飞华裙，建玄山芙蓉冠。
　　日中黄帝，讳寿逸峊，字飙晖像，衣黄玉锦帔，黄羽飞华裙，建扶灵紫蓉冠。
　　右日中五帝君讳字服色。欲行奔日道，当祝识名字，存帝服色，在我之左右前后。月中夫人之魂精内神，名暧萧台摽，右月中魂配五帝，次之又祝之。
　　能知月魂名，终身无灾，万害不伤。太上藏日月帝君、夫人讳字於太素宫，有知之者神仙。
　　太上结璘月中五帝夫人讳字服色
　　月中青帝夫人，讳娥隐珠，字芬艳婴，衣青琼锦帔，翠龙凤文飞羽裙。
　　月中赤帝夫人，讳翳逸寥，字宛延虚，衣丹蕊玉锦帔，朱华凤络飞羽裙。
　　月中白帝夫人，讳灵素兰，字郁连华，衣白琳四出龙锦帔，素羽鸾章飞华裙。
　　月中黑帝夫人，讳结连翘，字淳属金，衣玄琅九道云锦帔，黑羽龙文飞华裙。
　　月中黄帝夫人，讳清荣襟，字炅定容，衣黄云山文锦帔，黄羽龙文飞华裙。
　　右五夫人头并颓云三角髻，余发垂之至腰。
　　右月中五帝夫人讳字服色。欲行奔月之道，当祝识名字，存夫人服色，在己之左右前后。日中五帝魂精内神，名珠景赤童，右日魂配月五夫人，次又存祝之。
　　能知日魂名，终身无疾，万祸不犯。太上藏日月魂名於紫虚玉宫，有知之者，通神使灵。
　　存奔日月道者，任意所便行耳，不必尽为之也。欲得静室隐止，唯令见日月之始晖处也。若不绝人事，与外物相干者，不得行此道也。夜半当烧香，存五帝、五帝夫人名字，心祝曰：
　　愿与帝君太一五神，合景如一。於是二十四年，亦白日升天，亦不必行奔存之道也。常存在我之左右，并心祝窃诵，勿令耳闻。
　　行郁仪奔日之道，旦旦视日初出之时，时无日当在静室，先临目闭气十息，因又咽日光晖十过，当存令日光霞，使入口即而吞之。毕，微呼日中五帝君字，并月魂名，凡三过。毕，阴祝曰：
　　愿得与五帝真君，月魂精神，共乘景云，上奔日宫。又闭目，乃存青帝君，从日光中来下，在我之左；次又存赤帝君，从日光中来，在我之右；次又存白帝君，从日光中来，在我之背；次又存黑帝君，从日光中来，在我之左手上；次又存黄帝君，从日光中来，在我之右手上。次五帝都来，存帝服色，令仿髴。於是又叩齿五通，咽液九过，微祝曰：
　　赤炉丹景，圆华九明，太晖启晨，焕曜朱精，五帝肇霞，映洞万生，观落上真，空洞条平，运气炼彩，流荡五形，使我神化，六府敷盈，同与帝君，太一无英，骖乘绛云，阳遂九軿，上奔日官，与帝合灵，寿均天地，二晨相倾。毕，又叩齿三通，咽液三过，微祝曰：
　　月魂精神，暧萧台摽，使我得到，日窟之天，东蒙长丘，得受挥神之章，带九有之符，食青精日，饮云碧之腴，宴八极之城，登明真之台，坐希林之殿，咏玉晨之辞。毕，又存阳遂绛云之车，驾九赤龙，从日光中来到我之前，仍存与五帝共乘，而奔日也。自忘形良久，又咽液十四过讫，乃开目极念，存思自有仿髴。能久行此道者，必得乘景奔日，此郁仪之道毕矣。
　　行结璘奔月之道，夕夕视月初出之时，无月者，於静室中，先临目闭气九息，因又咽月光九过，当存月光，使入我口中，即而吞之。毕，微祝五帝夫人讳字，并日魂名，凡三过。乃存月中青帝夫人，从月光中来，在我左右，相次比如存日中五帝法。都来，存服色极令仿髴。於是叩齿九通，咽液九过，微祝曰：
　　黄精启晖，元阴内彰，映观太玄，开洞万方，散蔚寒飙，七晨悬琅，回阴三合，天地吐光，紫晖旋结，浮华九空，圆明赋彩，六气化通，五帝夫人，蹑云把风，灵帔郁罗，佩琼带珰，羽裙拂霄，逸虚扇东，骞树敷晨，盖条秀蓬，云蟇炼摩，扶养木王，洞根万里，荫遏吾躬，魂和神化，六玄虚充，还老归婴，玉映反童，帝君合化，并景桃康，时乘流铃，飞云十龙，上奔明月，位为仙皇，寿合二象，天地无穷。毕，又叩齿九通，咽液七过，又微祝曰：
　　日魂精神，珠景赤童，使我西到，六领之门，入协晨玉宫，八纮素丘八景上房，得带千明之符，佩流星夜光之章，坐太和之殿，登七灵之台，饮月华云膏，食黄琬紫津之，咏高上之篇，吟玉晨真辞。毕，又存流铃飞云之车，驾十黄龙，来从月光中到我之前，仍存与五帝夫人，共乘而奔月也。自忘形良久，又咽液三十过讫，乃闭目极念，存思自有仿髴。能久行此道者，必得乘景奔月，此结璘之道毕矣。
　　若已得仙道，又备炼精思者，二年存之，便有仿髴，三年形见，五年行之，得奔日月也。自非已成仙人，始欲精思者，故为不速。能久修之，上属二景，得为上清真人。
　　太上八景四蕊紫浆五珠绛生神丹方经序
　　一名三华飞纲丹经
　　张道陵撰并注
　　太上真人，所以广盼众天，豁落紫空，宴观七觉，游翔万方，寔由四液之飞津，五珠之丹皇矣。遂乘三华以八盼，御飞刚以保真，分神易景，逍遥上清者也。兆睹琅玕之华，则绛生之丹立焉。既获九真之高章，而九阴之户启矣。长年在於玄览，得道在乎精微。精微所宜，澹质妙绥，注神真气，栖心冥机，澄五神於紫房，镜混合於太微，月华合於结璘，日晖洞於郁仪，灵变朗於九晨。挹凝液以虚飞，玉经唱於明景，焕龙华於扶希，眇眇奔乎冥汉，天地欻以推移，立变分於圆涂，电散疾於震雷，居洪渊而不溺，践兵刃而不危。将塞也，则万路楗闭；欲通也，则积滞荡开。沉扇无方，随意所宜，大哉灵化之丹，与帝一九阴齐其光晖。服尽一剂，后三光而不衰。
　　太上八景四蕊紫浆五珠绛生神丹方经
　　第一、绛陵朱儿七斤。口诀是丹砂，巴越之精明上者。
　　第二、丹山日魂四斤。口诀是雄黄，取精鲜色好，洞明上者。
　　第三、玄台月华三斤。口诀是雌黄，不用青色。
　　第四、青腰玉女五斤。口诀是空青。
　　第五、灵华沉腴三斤。口诀是熏陆香。
　　第六、北帝玄珠一斤。口诀是消石。
　　第七、紫陵文候五两。口诀是石英，精好者。
　　第八、东桑童子七两。口诀是青木香。
　　第九、白素飞龙八两。口诀是白石英。
　　第十、明玉神珠七两。口诀是琥珀，拾芥者。
　　第十一、五精金羊五两。口诀是阳起石。
　　第十二、两华飞英五两。口诀是云母，取光明白好者。此物有种五，各异名。
　　第十三、流丹白膏九两。口诀是胡粉。
　　第十四、亭炅独生六两。口诀是鸡舌香，取味辛者。
　　第十五、碧陵文候五两。口诀是石黛。
　　第十六、倒行神骨五两。口诀是戎盐。
　　第十七、白虎脱齿四两。口诀是金牙石。
　　第十八、九灵黄童三两。口诀是石硫黄。
　　第十九、陆虚遗生五两。口诀是龙骨，舐之附舌者佳。
　　第二十、威文中王六两。口诀是虎杖花，阴乾而捣。用阴乾，当以细绢囊盛，勿以尘附。一本云虎头脑。
　　第二十一、沉明合景四两。口诀是蚌中珠，已穿凹者亦可用，但令新者可用。
　　第二十二、章阳羽玄四两。口诀是白附子。
　　第二十三、绿伏石母五两。口诀是磁石，取悬针者可用。
　　第二十四、中山盈脂七两。口诀是太乙余粮，取中央黄好细理者。
　　右二十四种，合二十四神之炁，和九晨九阴之凝液，结日月之明景也。以次别捣，先从丹砂始，各四千杵。药皆令精上鲜明者，捣药人当得温慎，无多口舌者。当令先斋三十日，日讫乃捣，别处静室，洁其衣服，日数沐浴，每从清香。合药可将三四人耳，同心齐意，隐静而处，禁忌之法，一如斋禁。别捣药都毕，以药安着釜中，按第一次先内丹砂，次内雄黄，次内雌黄，次内空青，次内熏陆，后乃内太一余粮，在众药之上也。二十四种内都毕，皆当次叙令竟釜中，小柳篦按，令相薄也。又次以水银五斤，灌诸药之上，都毕也。又徐徐安上土釜，以黄丹泥泥其平际，以牡蛎泥泥其外际一寸，阴乾十日，取燥坼又上泥之。毕，又通以牡蛎泥泥其外面，上下四边，令厚六分也。又应先作六一泥，以泥土釜内外。
　　作泥法：用东海左顾牡蛎、戎盐、黄丹、滑石、赤石脂、蚓蝼黄土，凡六物，皆令分等，捣治下细绢筛，和以百日苦酒，极令酸酽。和毕，更捣三万杵，六一之泥成也。以泥两土釜内外，渐渐薄泥，向日曝令乾燥，使经时稍稍上泥，都毕，令釜内外各厚二寸半，如此泥釜了也。作六一泥，稳量取足用。凡作泥之法，皆以苦酒和泥。无戎盐者，河东大盐可用。又以东海细盐二斗，内一斛苦酒中，绞之去滓，以和六一泥，计此为率。
　　作灶法：当在无人处，先作灶屋，长四丈，南向开屋，东头为户，屋南向为纱窗，屋中央作灶。灶令四方，四面开口，以大铁□□施四脚，以着灶之中央，使上下相远，高下之法，以意裁量，好安隐之。以所盛药土釜，好安着□上，以好糠火於下烧之。令去釜底一尺许，调适视火，勿令暴猛。足十八日讫，更令火去釜下五寸，复九日。日足，更令火去釜下三寸，复更七日。日足，更令火去釜下一寸，复五日。日足，更令火齐釜底之下，足二十七日。日足，更令火至半下釜之腹，三十日。日足，更令火末及下釜之上二寸，二十四日。日足都毕，药成也，可复寒之七日，而徐徐发视，八景四蕊之华，皆悬着上釜。以三岁白雄鸡羽扫之，盛以金银密器中。其华当作景云之色，五十八种之气，流霞玄映，紫光郁耀，不可名字，名曰八景四蕊五珠绛生神丹。
　　以二月、八月朔，平旦向太岁王再拜，以东流水服一两，即头生九晨之光，面有玉华，飞映宝曜，洞观天下，闭气则立致三素之云舆，唾地则化为日月之光，左啸则神仙稽首，右啸则八景合真。於是腾空上造，以诣紫虚，出入玉清，寝宴晨房矣。若药华未尽起者，可合泥固际，如前法，使密，更烧釜腹，顿六十日，万无不成。复寒之七日，开发如初。
　　以炼麻腴一斛，取四蕊紫华三两，合投之於铜器中，下微火煎之，三日药成，名曰四蕊紫浆。日服一合，寿同天地，分形为万人，成虚而行，所欲随意。
　　以四蕊紫腴涂掌中，及手爪甲，以镜细视之，则见万里之外物，欲观之事也。随心所视而视之，亦照见方来之事，仿像生死盛衰之玄运也。
　　此丹或名八景丹，或名曰四蕊紫华，或名曰太微紫玉腴，或名曰五珠华丹，或名曰绛生晨华，或名曰三华上，或名曰太上飞纲，或名曰九晨上丹，凡八名也。
　　炼麻腴之法：清水五斛，麻腴一斛，空亭吴莎、葱薤白各二斤，合水、腴、空亭吴莎#l四物，合煎之，取一斛止。
　　作紫蕊腴，当於静寂处发火，以木盖盖铜器上，勿令腴烟散出。炼腴亦可单服之，以致延年。
　　糠火八景神丹，日数既足，勿发，复更火之，如初日时，进火之日法如先。都毕，寒之七日乃发，药烟变成明月珠五枚，仰缀着上盖，皆裹以绛幙，服其绛幙，送以清水，则绛云见覆，飞登上清。佩此五珠，则以映天下，与日月同景。名此丹曰五珠绛生，以行上清。用一倍火之，五珠既成，勿发，复更火之，用日如先，再火之日也。火毕，又寒之二十一日，乃开之，明月五珠又变成三华飞纲之龙。发釜之后，便恍惚长大，文彩光华，吐气兴云，所谓隐龙者也。即乘之而行，以造九晨之宫。故高上经曰：子乘隐龙，与天无穷。
　　夫火之倍日者，计先火一日，后火则应二日，又后火则应四日，又后火则应八日，又后火则应十六日，每事效此为数也。
　　取作虎杖花之法，用马御芎穷一斤，细捣为屑，以虎杖花六两，和此屑为饼，而阴乾之。既乾而更捣，而秤之取六两，余者投之於东流水中。阴乾虎杖花，三年内者亦可用也，不必新乾而必佳也。乾时以绢囊盛之，勿令尘附。
　　用熏陆香如漆者，先多尘浊，当以汤水洗泽去垢，取令光明而无滓者，可用也。取锡十斤，於铁镬熬之半日，投四蕊紫华一铢，合搅须臾，立成萎蕤紫金，屈伸在人而用之，谓初成之时耳。投二铢，成紫蕊玉，投三铢，成玄梨绿景玉。
　　取八景丹滓，捣三万杵，日服一丸如小豆，身生玉光，寿同九晨，体香闻三十里。烧一丸如小豆，辟百疫恶气，诸鬼不祥，而芳十日不已。取一丸如黍米，含之而唾，则变化随心任意，隐形蔽影，纵横天下，欲止即吞此丸，乃息。已死人未三日，服一丸如大豆，立活。当发口折齿，送之以水。又以一丸涂心，则魂魄自还，而四体温软也。
　　取铅锡十斤，於铁器中煎熬，投此二丸如鸡子黄，合搅须臾，立成黄金。投三丸，即成紫磨金。带一丸以行，则山海之神来朝。以一丸涂门户，则一家无病，辟百鬼精魅。日服一丸，百日则色如女子，三年而面反童婴。以一丸如小豆，投水中，则龙鱼浮出而水沸。以一丸如大豆，投火中，而火停光一日许。
　　上清高圣中央黄老君洞真金玄九阴九真玉经、太上郁仪结璘章、八景神丹文，皆刻於东华仙灵台，不宣於世上。自非宿有仙名者，不得闻见也。传授之时，皆对斋思神，审可付与，立盟为誓，约无宣泄。其受帝君九阴诀，盟用青丝一结，以为盟誓。其受太上郁仪文，盟用绛纹二十四尺，此即日晖之誓也。其受太上结璘章，盟用碧纹二十四尺，此即月华之誓也。其受八景丹经，盟用金环三双，此无常童子圆变之誓也。合用四盟，引九晨以为约，指日月以为信，必无宣泄，心齐天地。若不崇信誓，身为下鬼，七世、父母，受考水火，摙蒙山之石，以投积夜之河。按经师之受盟物也，当施散於寒穷，救贫病之急厄，拯山川之饿夫，营神灵之公用也。若私割以自赡，贪滥以为利者，则经师之七祖，受长考於地狱，身入风火，甚痛也。又弟子经师，和心相爱，所以亲根本也。道德既厚，则入鬼无间，根本既亲，则魂魄用宁。若崇始慢终，不恒其德者，何年命之能长，何神仙之可要乎。得其领者，始可与言寻道之本末矣。
　　太一饵瑰葩云屑神仙上方
　　夫茂实者，翘春之明珠也。巨胜者，立秋之沉灵也。丹枣者，盛阳之云芝也。茯苓者，绛晨之伏胎也。五华合烟，三气陶精，调安六气，养魂护神，能用得其方，位为天仙，老素反玄，婴胎童颜，千害不伤，延寿长年。
　　三春茂实者一斛。名曰茂者，茂於阳精也，故为药首。若三春不得合药者，藏茂实於密器中，封泥之，须用乃开之。到来春不复用先者，勿取蛀虫茂也。此物难藏，当索清净燥器盛之。若茂实变成水者，当绞去滓，以茂水和药也。黑巨胜屑三斗，先熬，乃捣为屑。茯苓重秤十斤，细捣，下筛为屑。白蜜五升，乾枣一斛，大者剥去皮核，蒸瓤，捣令相和调。清酒美者五斗。凡六物，合搅，令合一，内釜中，微火煎，令凝如糖状，似可圆者，乃出着密器中，更分捣三千杵，圆如鸡子中黄，日服三圆。夫捣药为屑，皆令极细，细绢筛，又内釜中煎之，当数搅和之，以盖盖釜上。合药欲得别处，不欲得多人闻见。得服此药者，一年目明耳聪，强志通神，二年愈胜，三年瘢黡皆灭，四年体炰气充，五年行步如飞，六年白发还黑，面有童婴之色，身生玉光，灾害不伤，乘云上升，位为真人。此药补胎益气，充精开明。上圆方，道士有单服此药升度者，不可胜数，不比於常方，而宜用合饵之。
　　太一玄水云华浆法
　　取茂实三斛，阴闭器中，百日自化为水。以白蜜一斗合和，微火煎之，令三沸止。一名曰云茂朱浆，日服五合，使人体香，而面有童华，神仙秘方也。茂水少者，以炼腴四斗，清水一斛，都合茂水共煎，取四斗乃止，微其火。秘方上法也。
　　太一大四镇圆方
　　太一神仙，生五脏，镇六腑，养七窍，和九关，炼三魂，曜二童，保一身，长生千岁。
　　太一禹余根四两，定六腑，镇五脏。
　　真当归一两，以和余粮，止关节百痛。
　　熏陆香一两，以和当归，熏五脏内。
　　人参一两，补六腑津液，助余粮之势。
　　鸡舌香一两，除胃中客热，止痰闷。
　　凡五种，以余粮为主，四物从之。先内主，捣百杵，乃次内，皆令成散。
　　丹砂四两，摄魂魄，镇三神，理和气。
　　甘草一两，以和丹砂，益肌肤，去白发。
　　青木香一两，以助甘草，去三虫，除伏尸。
　　乾地黄一两，和百髓，满脑血。
　　詹糖香一两，益目童，熏下关。
　　凡五种，以丹砂为主，四物从之。先内主，捣百杵，乃次内，皆令成散。
　　茯苓四两，以镇七窍，补九虚，和灵关。
　　术一两，以和茯苓，益神气，明目童。
　　乾姜一两，以和术势，除炎热，开三关，去寒冷。
　　防风一两，以补湿痹，除秽津，止饥渴。
　　云母粉一两，以泽形体，面生光，补骨血。
　　凡五种，以茯苓为主，捣百杵，乃次内，皆令成散。
　　麦门冬四两，去心，以镇精神，养灵液，固百骨。
　　乾枣膏一两，以助麦门冬，凝血脉，去心中秽。
　　附子一两，熬之，以益脑中气，镇藏内，除冷去痰。
　　胡麻一两，熬之，以和喉中液，镇下关，泄泽三神。
　　龙骨一两，以益六液，养穷肠，黑发止白。
　　凡五种，以麦门冬为主，四物从之。先内主，捣百杵，乃次内之，皆令成散。
　　凡四镇神圆，合二十种药，令精上者，其五物为一部，皆令成散。先内禹余粮部，捣三千杵；次内丹砂部，捣四千杵；次内茯苓部，捣五千杵；次内麦门冬部，捣六千杵。又内白蜜四升，又捣七千杵，又内白蜡十二两，又捣八千杵。又更下蜜，令可圆，若刚者当下蜜，柔者不须。又不可大下蜜，但可多少下蜜尔。更捣三万杵，药成，圆如鸡子中黄。亦可计黄，以为细圆而服之。以正月、九月、十一月上建日，合之满日，起服之，百日中筹量服五圆。当先一日不食，后日平旦乃服，服毕，乃饮食如故。千日之后，二百日中服七圆。二千日之后，三百日中服二十丸。三千日之后，四百日中服三十圆。计此为率，镇神守中，与天地相毕。此药万年不败，若常服此药一圆，不可复服其余杂饵之药也。合药先斋戒七日，永不得犯房室，无令鸡犬、小儿、妇人见之。合药时当先烧香，设一净席於东面，西向为大帝君、太一、太上、太元君之坐也，心存常呼祝之。服药时，亦当心存之，以向月王也。此所谓四太方，以镇四神，以治百病也。令人不老，远视万里之外，白发复黑，齿落更生，面目悦泽，皮理生光。服之一年，宿疾皆除，二年易息，三年易肉，四年易脉，五年易髓，六年易筋，七年易骨，八年易齿，九年易形，形髓皆易，十年役使鬼神，威御虎狼，步涉江川，无事船梁，山行不畏百害，分身存亡，长生不老。服药之后，禁见死尸臭血，食五辛及一切肉。初服时，当食面枣栗，久久自不复食。若无面者，大麦亦佳，无二麦当食米，米令药气迟行耳，大都无害。今已得仙道者，犹服之，服四镇圆而食谷者，后不复生百病。此要道也。
　　太一胎精菖蒲圆散方
　　太一胎精宝记内济之方，守中炼神，长生久视，填凝骨髓，补满脑血，徘徊精液，益气保真，合津定命，五脏受灵，精景上摄，玄根不倾。久服此药，色如少女。一名九转胎精太上宝方，不老长生，太一之秘要也。
　　菖蒲一斤，取石上生，一寸有八九节者，削去外皮，秤取一斤，以着白蜜一斗中，渍之一日一宿，出曝菖蒲令燥，燥又内蜜中，渍曝取尽一斗蜜乃止。锉切菖蒲，捣为散，以温和五脏，补耳目不足，塞诸腠理，美华色。若体中宿有客热、八风关痹者，当用水中菖蒲。水中菖蒲，一名昌阳芝草，疏节而根茎大者是也。蜜渍出曝，亦如上法。昌阳兼治邪气搔扰，杀诸虫，而使身有光泽。
　　石上菖蒲，使人不忘，而使神明速开，是曰心家之治。
　　甘草十两，取坚实好者，削去上皮，捣为散，以和六腑，益胃开灵，是曰胃家之治。
　　茯苓七两，取正白者，削去上皮，捣为散，以和血液，益精神，去痰积，宿气不定者也。是曰肝家之治。
　　人参六两，取白色而有润泽者，可用捣为散，以调五脏，治肠中宿疾，和口齿津液，明目远视，摄魂理魄，是曰脾家之治。
　　当归五两，取好者，捣为散，主诸急痛，治积气不消，益精神，和不仁，去脏中寒，是曰肺家之治。
　　朮五两，捣为散，去痰癖，积饮停水，治脏中百病，镇骨节内精神，守年命，益脏气，是曰肾家之治。
　　防风五两，捣为散，治湿痹八风所病，止恍惚，益精液，是曰骨家之治。
　　远志五两，捣为散，开五脏、管窍塞滞之病，是曰六腑津液，心家之治。
　　菊华三两，捣为散，留魂神，制七魄，益眼光，养脑气，是曰肠家之治。
　　右九种散，以次内臼中，都一治，令合会，更捣三千杵。药成，盛以密器中，勿令气泄也。筹量一月之中，令得九服耳。服之或以平旦，或以食后，或以夜半，随宜任意。若欲丸者，以白蜜，又捣千杵。服散，日四方寸匕上；服圆，日四十圆，如梧子。若体中先有邪气之病，志意恍惚，及有虚损之劳者，当令一月之中，作十五服也。又当加麝香七两，鹿茸四两，与九种散合治，俱捣三千杵，妇人女子皆可服。所服用水，饮无在多，唯令药进下喉者也。亦可日日服药，药无毒，无禁忌。合药时斋三日，不欲令人临见，唯执事者亲营之耳。当先捣鹿茸四两为散，然后治合九种散中，仍俱捣三千杵耳。亦可入太一禹余粮八两，代麝香、鹿茸之用，又佳又任意，若代一种者，用余粮四两耳。
　　上清太上帝君九真中经卷下竟
　　
