太上明鉴真经
　　经名：太上明鉴真经。撰人不详，避渊字讳，当出於唐代。言明镜诀及服药思神法。一卷。底本出处：《正统道藏》正一部。
　　太上明鉴真经
　　老子曰：金水内景，以阴发阳，能为此道，分身散形，以一为万，立成六军，千亿里外，呼吸往还，乘云履水，出入无间，天神地祇，邪鬼老魅，隐蔽之类，皆可见也。审其精思，逆见方来，子能守之，为仙王也。
　　老子曰：欲行明镜，勿入丧家、产乳之中，精衣香熏，沐浴五香，并饮兰桂之液，无食熏辛之物，绝弃腥躁，无近妇人，於密靖之地，幽室之中，不闻车马之声、金鼓之音、鸟兽喧噪，乃可为之。此道之忌，莫甚於惊，一往不复反，一败不复成也。当其时，心不欲复有所存，耳不复欲有所听，注心正目，彷佛想念，至精不怠，乃复可成。
　　老子曰：当得明镜九寸，无令面有偏缺毁损疵瑕，务欲清明周正，不失人容色者善。昔我先师，以尺二寸镜，前后左右〔各〕#1一焉，名曰四规。行此道者，甚难速成易得，若惊则有大殃，少能者也。文子豪成，皆以一尺镜一枚，正置其前，亦以见神，而不能长生也。
　　老子曰：以九寸镜各一枚，侠其左右，名曰日月，亦以延年矣。若欲分身散形，坐在立亡，上升黄庭，长生不死，役使百灵，入水入火，入金入石，入木入土，飞行在意者，当用吾四规之道。若但欲逆知吉凶，日月足矣。
　　老子曰：立规之法，皆去己一尺五寸，令与眉齐，各垂紫青线，下有华水，务令平也。昼夜不闭目，以得为效。不可闭目者，恐当闭目之时，神明忽见而不即见之，或失神以去，或卒开目见之，而渐致惊惧而败也。
　　老子曰：四规之道，必见尊神，非上士至真，勿以此示之。吾道至密，世无其人，宁见道门。欲行四规者，皆令去己一尺五寸，高三尺。东规当见仙人二人，冠丹纚之冠，面貌狭小，耳高其头，身皆生黑毛，见之勿惊。西规当见西王母，玉女侍之。南规当见中和无极元君，一身十一头，冠自然之冠，衣色赤。北规当见天皇君十三头，衣冠之色如其时也。
　　陵阳子明得此法曰：或见二人，衣黄衣，冠黄冠，白须者即延寿君也，少者受命君也。或见二人，赤衣赤帻，年少者禀命君也，老者司命君也。或见二人，衣羽衣，黄色玄冠者，察行君也。或见三人，衣羽衣，赤色青冠者，听响君也。或见一人，大冠朱衣，执笔把札者，司过君也。或见一人，黄衣冠，掩面者，增年君也。或见二人，赤裳者，视形君也。或见玉女青衣者，名曰惠精玉女。或见玉女黑衣，名曰太玄玉女。或见玉女赤衣者，名曰赤圭玉女。或见玉女黄衣者，名曰常阳玉女。或见童子三人，青衣紫下俱来者，一名常在，一名绝洞，一名五德。或见九玉女，衣服五彩俱来者，一名上，一名虎，一名扶，一名灵阙，一名孔林，一名冯，一名住，一名多，一名□#2。或见一人，目下径三寸，黄衣青下者，同目君。或见婴儿长二三尺，向人笑者，是九都童子。或见童子长五六尺，立而笑，其上有自然盖者，日中童子也，上无自然盖者，月中童子也。或见人头鸟身，五色玄黄者，上上太一君道父也。或见九人，皆衣青衣而白首者，无极大元君也。或见一人，长六尺五寸，冠角，白衣赤领，或虎文凤章者，姓李名耳，字伯阳，见之常以平旦。或见一人，长六尺七寸，冠重华，白衣青彩，名李舕，字伯阳，见之常以日出。或见一人，长六尺九寸，冠重华，五色衣，名李□#3，字伯光，见之常以食时。或见一人，长七尺二寸，冠辟邪，衣罗（ ），形像龙蛇，名李石，字孟公，见之常在禺中。或见一人，长七尺三寸，冠飞龙，衣朱衣，名李重泉，字子文，见之常以日中。或见一人，长七尺五寸，三杰冠，朱玉衣，名李定，字无阳，见之常以日昳。或见一人，长八尺，冠皮毛，衣黑衣，名李元，字伯始，见之常以日晡。或见一人，长八尺五寸，冠自然，衣龙蛇，名李愿，字元生，见之常以日入。或见一人，长九尺五寸，冠自然，衣青紫，名李愿，字伯文，见之常以黄昏。
　　老子曰：上士为之七日，中士一旬，下士一月成也。
　　老子曰：紫青为里，合之九寸，规者尺二寸。
　　老子曰：上士为之，先见己形，次见宅中鬼神，次见天神。鬼神或有一身不皆见之，多不过六神、七神来也。但熟视规中，勿熟所见神也。亦勿语，亦勿拜，急自定，无惊恐。
　　老子曰：为此道者，春无伐木，夏无水灌灭火，四季之月无掘土，秋无铄金，冬无遏水杼井。
　　老子曰：为此道者，春无食肝，夏无食心，四季之月无食脾，秋无食肺，冬无食肾。五脏神怒，则令人不明不寿。
　　老子曰：为此道者，长不怠七日，得者七十日一施之，必如初日，此道可以还年却老也。陵阳子明曰：坦然已平。
　　老子曰：见神之后更施之，可问以长生之要，则具以告之。
　　老子曰：为此四规之道既成，可以握一规之道施之，不复用四。幽阙二重斋，着绿帻，上入北极，下入玄踪，以镜其事。为此道，常当上朱鸟高三尺，下玄武高五尺，左青龙高九尺，右白虎高七尺，又当履日月。
　　老子曰：不唯己也，又当令朱乌衔九寸镜，玄武背负尺二镜，青龙衔日，白虎衔月，己形象龙蛇。须能分形，坐见四海之外乃止。止者真物来，夜则以灯烛、麻油为火，大善。欲治病人，及入大山恐山神及百鬼试人者，以一规着户上，一器华水着下，拔刀剑横水上，以刃外向，百鬼不前，有老魅至入户者，亦不得过水即死，血在水中。秘之，勿示俗人。
　　老子曰：欲辟五兵百邪者，以三寸规一枚，铸圆天符，着其怀，阴日右，阳日左，入大众所为胜，人人皆畏之。吾道秘矣。
　　某年某月某日，某州某郡某县某乡里，道士某以老子四规明镜要诀，授学者某州某郡某县某乡某里某，以白绢四十尺、米一斗、薪一束、盐五升为盟，丙不得不告要言，某不奉身入黄泉，一同先师，玄君张白羽偶成，金师某丙，共画一为信，三年有效乃得传，不得传非其人，身谢天地水三官，得仙不得背本之言。
　　老子曰：回天符，一名圆天符，一名盖天符，左元放所秘之。朱书。
　　（原缺符）
　　老子曰：圆天符，辟灾殃，可得长生久视，与天相保。虎狼摧牙折齿，百兵不敢向，见之则伏不敢起。某甲服此符，谁能知者，左社右稷，当得天福，千秋万岁，长生无极。急急如律令。
　　昔黄庭真人道士，稽首敢问：天地五行之气，人为贵，或寿不寿，何乃故？
　　老子曰：人受天地之气，皆寿百二十岁，但喜怒贪色嗜美，甘肥快口，不能止谷，空处不乐，日居俗间，不能思道，皆邪鬼伴，故令不寿。
　　道士曰：若设能止谷，不乐甘肥快口好色，可以自度不老？
　　老子曰：子能好道，善慎身心，奉守一身，可得不老。人头圆法天，足方法地，五藏法五行，四肢法四时，九宫法九州，目法日月，发象星辰，子应天基，故万物之中人最为贵。
　　天有神药，名曰就衡，布列天下，乃生湿濡之地。其叶光泽如长雄，生道壮盛。秋八月，雄雌俱合根结，枝叶交错，龙蛇得之，衔用藏匿。阳春三月，雷鸣便出，人得食之，藏之石室为宝也#4。尧遭洪水，民饥渴，令民采之，皆用告活。审而服之，可得神仙，圣人服之，闭口不言。今以告子，可得度身。候以雾采之，以盛秋雌雄合会，甚为良也。悬之舍北，阴乾，捣千杵，盛以大盘，蜜和丸如梧子，日服三丸。日数有三七二十一日，其道毕矣。服之一日，上游泥丸，下还昆仑。服之二日，游止玉堂。服之三日，历玉户。服之四日，排华盖，止绛宫。服之五日，缘华山，大佳，诸神相将登玉天，上玉堂。服之满二十一日，男女中壮小各得其所。可不勉哉。传之与贤。
　　衔草图曰：二月生於道傍，其色青，可九节，下第三节有十二叶，第四节有十二叶，第六节复有十二叶，凡三十六叶。下根如坐人，长三寸许，中正白，皮黄。其味甘辛。
　　七十六神丹经合药符，四方各别作四符，合药有神。
　　北方天合同符 西方大将军符 南方赤句王女符 东方青牙童符 
　　以黑书之置北方
　　收日作
　　以白书之置西方
　　建日作
　　以朱书之置南方
　　满日作
　　以青书之置东方
　　成日作
　　黄童玉女主药精，可以合药日造符四方，不畏诸耗。
　　老子曰：下形中尸若虫，道士服之，即虫下时气，须臾目明。下此煞尸，但视有明破日，荡除形身，即饮洁清。诸不留满七破，伏尸虫下不过七破，七破老人更少，当静退也。又二符者，同出老子三十九真符第八符，本受书二卷，符出不同，故重书。破伏尸亦两符。凡下尸，不得预语人，克日三尸虽无耳目，预知人但密知耳。合药须静处，入山所宜时节：正月一日、二月二十五日、三月二十四日、四月十六日、五月十一日、六月六日、七月二日、八月二十五日、九月二十一日、十月十六日。此是天仓开日，可以名山行来吉利。正月子、二月丑、三月寅、四月卯、五月辰、六月巳、七月午、八月未、九月申、十月酉、十一月戌、十二月亥，此日是天地开日，入山最吉，可久居，令人安稳无患。
　　老子曰：入山符，丹书白素带之，横行天下。
　　老子曰：无名之名，盖我之宅，有名之名，丧我之橐。无货之货，全我之德，有货之货，丧我之贼。罪莫大於淫，祸莫大於贪，咎莫大於欲，有此三祸，名祸之车，小则危身，大则残家。虽然斋心，念三神焉：一名灵朱君，二名灵明君，三名灵黄君。常思念之，行住坐卧日三称其名，可度厄年也。秘之莫传。
　　右第一神衣绛服黄裙，第二神衣黄服黄裙，第三神衣绛服黄裙。
　　太上明鉴真经竟
　　#1『各』字据上下文补。
　　#2#3原本此处缺文。
　　#4『藏之石室为实也』，此句原本错插入『人头圆法天』句前。
　　
