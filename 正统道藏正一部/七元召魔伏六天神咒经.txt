七元召魔伏六天神咒经
　　经名：七元召魔伏六天神咒经。撰人不详，一卷。底本出处：《正统道藏》正一部。
　　七元召魔伏六天神咒经
　　尔时，道君告三十六天神王，五炁天君，圹野大神，五湖大将军，卫灵大神，飞龙直骑，三五之君，五老上帝，元王天真、我昔为一切众生说此经时，魔官振动，大地鬼神悉皆伏听，各闻勑令，放汝罪谴，各还一心，咸生善念。自今已去，若有道士救人之处，我当为助驱驰，杀鬼治病，佐天正炁，消灭众精，召请立至矣。
　　七真召天真伏魔品
　　道言：我昔为诸天人，驱邪去害，灭恶除凶。若三龙之后，有道士能於此法中，行是功德。有灾之方，当为大建北斗七元坛，燃灯行道，召三五之君、一炁之神，明威灭邪，斩鬼神兵马。一切众生消灾度厄，延年无穷。灵官天尊召北方大魔王，勅一切神鬼，自今已去，当助道士作法，杀鬼戮凶，生人获泰。
　　七真命召五雷神兵伏魔品
　　七真曰：我昔为众生说《神咒妙经》灭罪除凶，镇精邪，佐天助化。若有道士，一心目专，一法建立道场，燃灯行道，符章压镇，追捉鬼神。我当为召请五雷神兵亿亿万骑，来降道场，消灭精魅，挥割虫毒疫精。我当召请，来到御前。
　　奉请东方大云雷火铃神兵、木精吏兵九亿万骑，部领角亢之精，步九炁之云，轮刀仗剑，来降道场，诛伐刘元达疫炁鬼兵，行其青病，急收毒气，以生人民，助道行化。急急如律令。
　　奉请南方大云雷火铃神兵、炎精吏兵三亿万骑，部领井鬼之精，步三炁之云，轮刀仗剑，来降道场，诛斩张元伯疫炁鬼兵，行其赤毒疫病，急收毒气，以生人民，助道行化，急急如律令。
　　奉请西方大云雷火铃神兵七亿万骑，金精大神部领奎娄强兵，步七炁之云，轮刀仗剑，来降道场，收摄五方妖魅，赵公明殟毒疫鬼急去千里，收殟摄毒，以生人民，助道政化。急急如律令。
　　奉请北方大云雷火铃神兵五亿万骑，水精大神部领斗牛神兵，步五炁之云，翻天转地，来降道场，收斩钟士季疫毒之鬼，急去万里，悉皆伏灭。急急如律令。
　　奉请中央大云雷火铃神兵一十二万骑，土皇神符部领四方强兵，步黄炁之云，输刀仗剑，来降道场，收斩史文业殟毒疫鬼，速出千里，生民安泰，国土清平。急急如律令。
　　七真曰：是此五天，各有神兵亿万，启建道场，威光立备。若有疾病之人，但燃七元灯，存想吐纳。想见本师，从所在之方来为禁伏。一切狂邪妖魅不祥之炁，皆自成血。先叩齿七通，念天蓬咒一百二十遍，阴密存念七元真炁，驱驰百毒，消灾降福，具告五方云雷大符如左：
　　第一元神符镇艮宫，桃木板长一尺九寸篆之。
　　第二元神符镇巽宫，梓木板长一尺三寸。
　　第三元神符镇坎宫，桐木板可长二尺。
　　第四元神符镇兑宫，银木板可长一尺五寸。
　　第五元神符镇坤宫，桃木板长二尺
　　第六元神符镇乾宫，白杨木板长三尺。
　　第七元神符镇离宫，桃木板长一尺三寸。
　　第八元神符镇震宫，白杨木板长一尺七寸。
　　第九元神符镇中宫，总摄三万六千神炁，桃木板长二尺。
　　七真曰：此符出乎酆都山，真人得道，皆召用五方云雷、虎贲、星辰。召请皆用此符，摄五方鬼神，役使天兵，悉兴云动雨，禁戒恶魔。此符藏八天云崖，和天静地。若有道士学道求仙之人，可赍命帛，质信金资而传，不得妄受福考生人过去恶道。若有道士有本，可依科祭醮，夜露星辰传之。有本为师宗传请者，为弟子，依科修奉，醮祭求福，当用银板五片，朱书镇有病之家，恶鬼殄溃，万魅逃踪。天帝告符，召摄精崇，千日修行，皆置神人、天人、仙人、皇人、羽人、真人、灵人、圣人、灵瑞，阴助道士。见文秘藏，勿传非其人。灵符五道，皆有百万神兵、飞天鬼众侍卫。此符受师重法，如对御前。
　　七真召摄六洞诸魔品
　　七真曰：我为诸天，说神真护身五云神符，飞步七元，蹑元精九炁。上皇高真元始三夭真券，在酆都镇其山之阳，有九炁覆之。若有道士后世之中，若有见闻此符，当以本命日，白素四十尺，五果香油质信，与师为誓，醮祭我七元上皇九真，当受之。锦囊盛之，秘藏静室之中，立其高座，旦夕朝。
　　太上北极尊神，谒太微帝君，后得五炁通身，束系众魔，万灵朝迎，三官所举，地祇奉侍，群魔振伏，莫敢违逆乃为咒曰：
　　玄斗元精，三素朗明。群精启道，扫除不祥。八威召命，摄戮邪精。延年无穷，受者长生。 神炁四冥，制会酆山。束送六天，敢有稽延。伏匿凶丑，八方威神，尽归我真。急急如律令。
　　七真曰：若世间有道士知我神图者，可与百神同游，步纲驾纪，摄召万灵，得道克复道真，永离酆都鬼官矣。
　　七真纲符九道，步纲道场，北面迁纲上，千金留藏，不传非辈。
　　通光素女神章，能召百魔侍卫，道士佩带。
　　太元阴生玉女神章，道士佩之，长生久视知鬼神。
　　广灵玉女神章，道士服之，与天地相毕。
　　宝生素女神章，道士佩者，万灵朝礼，举行三界。
　　太和玉女神章，道士服之，周行五岳，万神礼庭。
　　七真曰：我昔见此图之时，魔宫振动，山岳吞烟，日月朗明於三界，群魔东首，神兵秉钺，六齿扬鞭，奔星下垂於三界，列玄秘券於星玑。后学真人，依科明建大法，周运五湖七泽、七庙二十四岳。若有道士佩之者，以绛囊盛之，於静室遇贤者，三十年一传，勿传非其人。不得其人，毁败真道，祸考其身。慎口勿言，闭守其行，行按不犯，立见真道，克名琼宫之中矣。
　　七真曰：后学道士，或居人间，或居朝市，或居山谷，修习真诀，游行教化，见疾为医，方便救济一切众生，一心当发慈悲，广行道炁，我当助子。
　　七真曰：若是道士游行国界，遇阳九百六灾否，可依吾科令，建立七元灯象，行道念咒，表奏章词，请灭灾祸，延年元穷。后得道时，可与此图象周行三界，升入金门也。
　　七真曰：三界之中，若有道士宿命合道，乃见此图，当一心奉行，如对御前，奉宣门下。具列上象真图如左。
　　七元召魔伏六天神咒经竟
　　
