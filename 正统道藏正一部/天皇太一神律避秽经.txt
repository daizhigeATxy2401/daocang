天皇太一神律避秽经
　　经名：天皇太一神律避秽经。未署撰人。一卷。底本出处：《正统道藏》正一部。
　　天皇太一神律避秽经
　　夫上界仙都，以避神秽，摄生治化，以避人秽。宝符行火，以避天秽。合药炼丹，以避江河之秽。飞符使鬼，以避生产之秽。固际禁法，以忌日月之秽。大秽之宗，略而序之。
　　夫求仙隐遁，伏炼金丹，总有三千七百二十道，俱从此禁门而行之，万不失一。夫十二秽，皆道之所忌。值此辰为之，永劫不成丹也。
　　黄帝幸中华丹秽，辰年辰月辰日，是子年子月子日，是十二辰，仿此不可为事，造丹不成。
　　紫云初成龙虎秽，迅雷发日忌之，不可成丹。日月行道秽，日月蚀日，不可挂炉固际，忌之。
　　天龙交会秽，三月上辰日末，下旬辰日，不可为丹，忌之。
　　北斗真行秽，正月平旦斗指寅，十二月可知。又云：北斗不见，不可作丹，忌之。
　　苍天神龙交会秽，天有赤云，及有龙形出者，不可作药、封炉，犯之如云坼。太岁在卯，其神见申，不可为丹，忌之。
　　府藏宝器秽，古墓中，无泉地，淫女地，产生室，龙居地，古湫地，古城营，古寺基，古市，古神祠，古狱地，古窖地，此等处不可为，忌之。
　　天地流星秽，古仙圣所居之处，不可作丹，忌之。
　　阴阳交会秽，春丁卯，夏甲午，秋庚申，冬壬癸，作丹忌之。
　　玉女追游秽，每六丁日，是不可作丹，忌六丁女也。
　　有色秽，日有朝霞，作丹忌之。
　　天魔战血秽，石鼓鸣如地雷，日忌之。地神惊奔不安，静而后鸣，七日不得作药，流入黄泉，化飞尽矣。
　　右件忌秽，无问大小，金丹药物，切宜慎之。又以丹华印印诸药泥，涂房室并物，无令五辛、产女、鸡犬入室，慎之慎之。
　　天皇太一神律避秽经竟
　　
