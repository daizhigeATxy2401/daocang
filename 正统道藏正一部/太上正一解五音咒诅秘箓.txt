太上正一解五音咒诅秘箓
　　经名：太上正一解五音咒诅秘箓。原不题撰人，出於明代。底本出处《正统道藏》正一部。
　　太上正一解五音咒诅秘箓
　　据某乡贯居住奉道信士某词称，本命某年月日时建生，上属北斗某星君注照，即日谨赍法信叩头，恭诣龙虎山嗣汉天师真人门下，拜受太上解五音咒诅箓一阶，解释咒诅，荡禳魇梼，消灾度厄，延寿长年，敬受奉行，克符效信，有违科约，坐见中伤，一如玄科律令。
　　东方九夷甲乙君领兵九千人，翻解春三月咒诅。
　　南方八蛮丙丁君领兵三千人，翻解夏三月咒诅。
　　西方六戎庚辛君领兵七千人，翻解秋三月咒诅。
　　北方五狄壬癸君领兵五千人，翻解冬三月咒诅。
　　中央三秦戊己君领兵一万二千人，翻解四季月咒诅。
　　弟子某或被恶人图画形像，以刀刺心或道上神社坛场牢狱，山林溪涧，井灶之间；或与河伯水官，俗中邪师，凡有鬼神之处，咒诅百端，致生灾害。奉请太元兵士百万众，又请翻倒君兵士十万人，一合来下，悉皆解之，放遣魂魄，不得拘留，平和神炁，消荡灾凶，急急如律令。
　　已上符篆并丹书
　　正一真人曰：吾观世间男女多为恶人魇祷，指斥天地，呼证鬼神，兴诸咒诅，百盟之鬼，所见拘挚，使人动止轗轲，梦寝不宁，怪异妄生，妖祥屡见，无由解释，以致殒伤，深可哀悯，於是即诣太清天中老君金阙之下，殷勤礼请，乞开紫阳之宫，启云锦之笈，请太上解五音咒诅妙箓，传付世间善信之士，得参佩者，即免斯苦，克终天年，永无夭恶，子宜敬奉焉。
　　弟子某即日赍持法信，恭诣天师门下，拜受太上解五音咒诅秘录一阶，佩受之后，誓遵盟约，一旦有违，甘当冥考，不敢怨道咎师，一如玄科律令。
　　太上正一解五音咒诅秘箓
　　请箓法词
　　太上正一解五音咒诅秘箓请法词：
　　维某年某太岁某月，某朔某日某辰，某乡贯居住奉道信士某词称，本命某年月日时建生，上属北斗某星君，即日谨赍法信叩头，恭诣龙虎山嗣汉天师真人门下，拜受太上解五音咒诅秘箓一阶，供养尊礼，伏以天灾物疠，固尘世之常，然鬼责人，非岂本心之欲尔，世谛谓之咒诅，道书乃日冤憎，义虽不同，理或有是，至有终日不解，历世相仍，闻谏愈憎，巧言莫喻，惟吾大道悯念此徒兴慈悲心，举直措枉。飞符摄箓，挫锐解纷，俾其和气，自然嗔心，不动求哀，末学未省过尤，稽首师尊，愿垂拯教，某任恳祷之至，谨词。
　　天师门下，据弟子某赍持法信，诣道自陈，求受太上解五音咒诅秘箓一阶，及请真师宝讳，终身敬奉，今来所据投词，即日告盟天地，立誓三官，破券分环，依科，传授给付如后。
　　录一阶
　　太上解五音咒诅秘箓
　　仪式
　　正一修真旨要
　　祖玄真三师玉讳
　　祖师三天扶教辅元大法师正一冲玄神化
　　静应显佑真君张道陵，
　　玄师嗣师太清演教妙道真君张衡。
　　真师系师太清昭化广德真君张鲁，
　　经籍度三师法讳
　　经师上清三洞经录南曹真士玉府上卿
　　都天大法主嗣汉四十二代天师张正常，
　　籍师上清三洞经箓太极执法真宰灵宝
　　领教真人都天大法主嗣汉四十三代天师张字初。
　　度师上清三洞宝录灵宝领教玄化真人
　　南曹执法仙宰都天大法主嗣教四十四代天师张宇清。
　　临坛师法名
　　证　盟　师
　　监　度　师
　　保　举　师
　　天师正应先生曰：紫阳宝诰，云笈灵文，解咒诅之牵缠，破魇谋之阴害，始传圣笔，载在玄文，授付世人，消诸横恶。故我太上设教，流传世学，由是历代真师，对扬宝训，汲引有绿，绳绳不绝。我以夙庆，世戴国恩，绍正一之师称，振天目之宗绪。第法箓传世寝远，乃选良匠锓木成书，以久其传。若夫禁戒持守，恻隐慈悲，从古至人，若不如是。登坛善信，各宜涤除玄览，积行累功，庶几有愿皆符，自此超凡入妙。昭然盟载，可不慎欤。
　　天师广微子曰：我家以太上符箓，济度人天，保镇国祚，千有五百余岁矣。祖训孔昭，奚庸赘赞。惟我先真君，际遇圣朝混一区宇，首见尊崇，江南冠褐，咸隶管领。予袭教以来，三朝帝阙迭被恩光，恭遇龙飞，特颁焕号，以精严比虚靖，谓只肃似冲和，加官征例於唐朝，胙土进封於留国。做好事，传法箓，俾绍先猷；祈福贶，御民灾，钦承圣训。祈天永命，敢不只勤，度箓传符，益彰开化，上以对扬天子丕显之命，下以敷锡庶民皇极之休，尚克时忱，以介景福。
　　正一元坛保举师，上清三洞经箓某保举到，奉道信士某，参受太上解五音咒诅秘录，皈身佩奉，本坛除已具录事由，躬请正一嗣教天师真人，申闻祖天师正一真君，依科传度外，爰给词以为证，俾遵教以奉行，倘负盟言，自贻玄宪。
　　太上正一解五音咒诅秘箓
　　
