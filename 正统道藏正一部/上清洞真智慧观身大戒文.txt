上清洞真智慧观身大戒文
　　经名：上清洞真智忽观身大戒文。撰人不详，约出於东晋南期。系早期上清派重要戒律。一卷。底本出处：《正统道藏》正一部。又见《无上秘要》卷四五。
　　上清洞真智慧观身大戒文
　　《智慧观身大戒》，流景散漫，映焕太虚，积三十余劫。其文乃是元始天王受之太上高圣道君，於是相与登洞真之堂，说而诵之，以传太微天帝，及太极高仙天王，口口而已，不书於文。太微天帝受戒时颂：
　　智慧起本无，朗朗超十方。
　　结空峙玄霄，诸天抱流芳。
　　其妙难思议，虚感真实通。
　　有有无不有，无无无不容。
　　智慧常观身，学道之所先。
　　眇眇任玄肆，自然录我神。
　　天尊常拥护，魔王为保言。
　　晃晃金刚躯，超超太上前。
　　智慧生戒根，真道戒为主。
　　三宝由是兴，高圣所崇受。
　　泛此不死舟，倏欻济大有。
　　当此说戒时，诸天来稽首。
　　道学不得杀生暨蠕动之虫。
　　道学不得教人杀生暨蠕动之虫。
　　道学不得饮酒。
　　道学不得教人饮酒。
　　道学不得绮语两舌不信。
　　道学不得教人绮语两舌不信。
　　道学不得淫犯百姓妇女。
　　道学不得教人淫犯百姓妇女。
　　道学不得窃盗人物。
　　道学不得教人窃盗人物。
　　道学不得嫉贤妬能。
　　道学不得教人嫉贤妬能。
　　道学不得背师恩爱。
　　道学不得教人背师恩爱。
　　道学不得不忠其上。
　　道学不得教人不忠其上。
　　道学不得罔其下。
　　道学不得教人罔其下。
　　道学不得欺诳同学未解之人。
　　道学不得教人欺诳同学未解之人。
　　道学不得轻慢弟子。
　　道学不得教人轻慢弟子。
　　道学不得口善心怀阴恶。
　　道学不得教人口善心怀阴恶。
　　道学不得说人过恶。
　　道学不得教人说人过恶。
　　道学不得重积七宝不散施四辈。
　　道学不得教人重积七宝不散施四辈。
　　道学不得乐人钱财杂物为己重担。
　　道学不得教人乐人钱财杂物为己重担。
　　道学不得畜刀仗兵器。
　　道学不得教人畜刀仗兵器。
　　道学不得养六畜。
　　道学不得教人养六畜。
　　道学不得金银器食饮死厚葬骸骨。
　　道学不得教人金银器食饮死厚葬骸骨。
　　道学不得贪乐荣禄。
　　道学不得教人贪乐荣禄。
　　道学不得烧败世间寸寸之物。
　　道学不得教人烧败世间寸寸之物。
　　道学不得以世间堪食之物投水火中。
　　道学不得教人以世间堪食之物投水火中。
　　道学不得贪世滋味。
　　道学不得教人贪世滋味。
　　道学不得贪食五辛。
　　道学不得教人贪食五辛。
　　道学不得为草书。
　　道学不得教人为草书。
　　道学不得以粗物易人好物。
　　道学不得教人以粗物易人好物。
　　道学不得知预军国事物。
　　道学不得教人知预军国事物。
　　道学不得设权变谋。．
　　道学不得教人设权变谋。
　　道学不得无故见天子王侯。
　　道学不得教人无故见天子王侯。
　　道学不得干知天时指论星宿。
　　道学不得教人干知天时指论星宿。
　　道学不得以火烧田野山林。
　　道学不得教人以火烧田野山林。
　　道学不得无故摘众草之花。
　　道学不得教人元故摘众草之花。
　　道学不得亲近恶人。
　　道学不得教人亲近恶人。
　　道学不得无故伐树木。
　　道学不得教人无故伐树木。
　　道学不得人中多语参预流俗。
　　道学不得教人人中多语参预流俗。
　　道学不得人中独食。
　　道学不得教人人中独食。
　　道学不得预世间婚姻事。
　　道学不得教人预世问婚姻事。
　　道学不得习世间妓乐。
　　道学不得教人习世间妓乐。
　　道学不得泄人阴恶私鄙。
　　道学不得教人泄人阴恶私鄙。
　　道学不得妄求窥人书疏。
　　道学不得教人妄求窥人书疏。
　　道学不得与女人独语独行。
　　道学不得与女人同行行必有宗。
　　道学不得与女人同座男女群居。
　　道学不得与女人同食交错衣物。
　　道学不得亲教女人。
　　道学不得说人祖宗善恶。
　　道学不得面誉世人。
　　道学不得以毒药投渊池江海中。
　　道学不得教人以毒药投渊池江海中。
　　道学不得亲宗族。
　　道学不得疏异姓。
　　道学不得教人落子伤胎。
　　道学不得教人离别家室。
　　道学不得因恨报怨。
　　道学不得淫爱弟子。
　　道学不得妄聚集人众。
　　道学不得教人妄聚集人众。
　　道学不得投书赞世人。
　　道学不得教人投书赞世人。
　　道学不得自贵。
　　道学不得教人自贵。
　　道学不得自骄。
　　道学不得教人自骄。
　　道学不得自是用性。
　　道学不得教人自是用性。
　　道学不得妄多忌讳。
　　道学不得教人妄多忌讳。
　　道学不得希望人物。
　　道学不得教人希望人物。
　　道学不得竭陂池。
　　道学不得教人竭陂池。
　　道学不得评论师友才思长短。
　　道学不得轻慢经书訾毁法言。
　　道学不得教人轻慢经书訾毁法言。
　　道学不得薄贱老病。
　　道学不得教人薄贱老病。
　　道学不得弃薄乞人。
　　道学不得教人弃薄乞人。
　　道学不得恃威势以凌世间。
　　道学不得教人恃威势以凌世间。
　　道学不得阿党所亲。
　　道学不得教人阿党所亲。
　　道学不得与父母别门异户。
　　道学不得教人与父母别门异户。
　　道学不得嗔恚弟子。
　　道学不得嗔责世人。
　　道学不得骂人为奴婢畜生。
　　道学不得墨奴婢面伤其四体。
　　道学不得快人过失。
　　道学不得教人快人过失。
　　道学不得敛告烦扰世间。
　　道学不得为世俗人作礼主。
　　道学不得为人图山立宅。
　　道学不得占知世间吉凶。
　　道学不得教人占知世间吉凶。
　　道学不得去就背向。
　　道学不得教人去就背向。
　　道学不得与世人群处。
　　道学不得元故见贵人。
　　道学不得乘车载马。
　　道学不得夺人所欲。
　　道学不得驰骋流俗求竞世间。
　　道学不得庆吊世间求悦众人。
　　道学不得掩他人之功名为己德。
　　道学不得卧寝金宝雕床。
　　道学不得与名人饮食好恶。
　　道学不得惊惧百姓妄说衰厄。
　　道学不得惊惧乌兽促以穷地。
　　道学不得妄惊怖老小。
　　道学不得轻凌官长有司。
　　道学不得预世间论议曲直。
　　道学不得施惠追骚。
　　道学不得游遨无度。
　　道学不得妄登高楼。
　　道学不得笼飞乌走兽。
　　道学不得塞井及沟池。
　　道学不得快人家丧祸。
　　道学不得以棘横人行道。
　　道学不得教人以棘横人行道。
　　道学不得祠祀神祇。
　　道学不得教人祠祀神祇。
　　道学不得向神鬼礼拜。
　　道学不得教人向神鬼礼拜。
　　道学不得裸形三光妄呵风雨。
　　道学不得换举人物不还债主。
　　道学不得折割人财。
　　道学不得劝人为恶事。
　　道学不得禁人为善事。
　　道学不得诸天斋戒而不斋戒念道。
　　道学不得违岁六斋月中不斋。
　　道学不得违经教科戒禁律。
　　道学不得为人作辞诉。
　　道学不得唱论人恶。
　　道学不得信人言以患世间。
　　道学不得笑人顽暗贫穷。
　　道学不得以意增减经戒。
　　道学不得傲慢三宝轻忽天人。
　　道学不得劝人谋反君长师父。
　　道学不得劝人不孝父母兄弟。
　　道学不得娇称自号为真人。
　　道学不得信用外道杂术邪见不真。
　　道学不得衣物盈余。
　　道学不得强人道学。
　　道学不得无经托学欺诈人神。
　　右观身戒，从第一戒至一百八十，上仙之道，名玉清智慧下元戒品。
　　道学不得望人礼敬。
　　道学不得窃写人经戒。
　　道学不得荣饰衣褐。
　　道学不得身不洁净上高座读经。
　　道学与人同行当让人以前。
　　道学与人同学夏执爨供养。
　　道学与人同学冬执瓶供水。
　　道学与人同食当食其粗及菜。
　　道学与人同食当食正己前。
　　道学与人同学当敬先胜己。
　　道学与人同学住当任人处分。
　　道学与人同学当念教不解。
　　道学与人同学当请问先进。
　　道学人施恶於己己受恶不得有怨。
　　道学不得怀怨患报於人。
　　道学与女人共语不得正视面容含笑相对。
　　道学与女人同渡水不得正眼看之。
　　道学失物不得疑似同学及众人。
　　道学失物当委运自悔多罪。
　　道学多灾病当恭己自责念改往修来。
　　道学当忍人所不能忍。
　　道学当割人所不能割。
　　道学当衣人所不能衣。
　　道学当食人所不能食。
　　道学当学人所不能学。
　　道学当容人所不能容。
　　道学当受人所不能受。
　　道学当断人所不能断。
　　道学无经业精神浮散真想不通。
　　道学身不洁争魂魄离人。
　　道学有心则天真高逝魔官不服。
　　道学有家则三毒不灭三真不居。
　　道学有身则众欲不去精思无应。
　　道学有虚心静寂寞与真对。
　　道学当安玄泉不使妄动生元。
　　道学当灭识藏见然后真人见。
　　右观身戒，从第一至二百一十六，无上正真之道，名玉清智慧中元戒品。
　　道学当念菜食为常。
　　道学当念先度人后度己身。
　　道学当念居山林幽静精思。
　　道学当念安贫读经行道无倦。
　　道学当念烧众名香流芳诸天彻魔境界。
　　道学当念在贤众听受妙旨。
　　道学当念请受三洞宝经勤身供养。
　　道学当念立功度人终劫不倦。
　　道学当念报师友本德终劫不怠。
　　道学当念国中清浄王化太平无有不道。
　　道学当念邻国有道各守境界。
　　道学当念咒愿百姓令常安全。
　　道学当念万物为先不得道己。
　　道学当念远鬼神不敬不慢。
　　道学当念远邪术禁忌之道。
　　道学当念远声色歌舞之术。
　　道学当念远卒效鬼神妖妄之人。
　　道学当念崇本守真。
　　道学当念口不违心心不负形。
　　道学当念无疑惑圣文损益科法。
　　道学当念无求无欲。
　　道学当念清白守贞。
　　道学当念心无异想唯空唯寂。
　　道学当念家家安宁咸无苦痛。
　　道学当念世间忧厄之人罪系苦恼咸得消释。
　　道学当念天子圣明弘道皇家日盛。
　　道学当念主相弘辅常保有道。
　　道学当念天地日月风雨霜雪以时。
　　道学当念父母养我因缘。
　　道学当念七祖父母咸升天堂。
　　道学当念我师早得升度。
　　道学当念我同学未测道源渊奥典章。
　　道学当念同志转相教导令入正道。
　　道学当念不违其口所诵之文。
　　道学当念视人父母如己父母。
　　道学当念视人子过己子。
　　道学当念视人身过己身。
　　道学当念视人伤人痛过己身。
　　道学当念视人辱恶过其己身。
　　道学当念我宿命因缘根断。
　　道学当念我胎根已绝不复世生同缘种亲。
　　道学当念我生树已枯神合太无无数之劫体道合真。
　　道学当念三涂路塞地狱长休。
　　道学当念中食养神弃诸肥滋。
　　道学当念慎太跋常存三宫真人子丹。
　　道学当念劝世和光不骄於俗。
　　道学当念持三宝经戒常诵不辍。
　　道学当念存雌一诵大洞经眇若对神。
　　道学当念登仙度世乘云驾龙。
　　道学当念欲见师友同学之人。
　　道学当念见真人道士修行法事。
　　道学当念见圣王治世海外稽首乘风向化。
　　道学当念食天厨自然之膳无饥渴之想。
　　道学当念与天真共对澹然无为。
　　道学当念使仙童玉女。
　　道学当念东游青林东华。
　　道学当念南游太丹南华。
　　道学当念西游安养西华。
　　道学当念北游碧罗北华。
　　道学当念游东北方救百姓男女授其劝戒度入东北之门使得入无为之场。
　　道学当念游东南方救百姓男女授其劝戒度入东南之门令得与道为因。
　　道学当念游西南方救百姓男女授其劝戒度入西南之门令得入无为之道。
　　道学当念游西北方救百姓男女授其劝戒度入西北之门当得升入至真之场。
　　道学当念游遨留秦阆台昆仑。
　　道学当念游志斋堂讲肄圣道敷释渊赜。
　　道学当念游上清金阙礼见真人太上。
　　道学当念游玉清七宝宫礼三元天尊。
　　道学当念游玉清丹霞宫礼太上二十四高圣。
　　道学当念游太上玉京七宝流霞台荫盖玉林礼太上天尊十方大圣终劫复始。
　　道学当念游紫云宫礼洞真三十九高圣。
　　道学当念游三十六天黄金宫礼天帝君。
　　道学当念游九天黄金晖宫礼无上至真。
　　道学当念游诸天宫宅与真人问道论经。
　　道学当念游六天七宝官观化大魔王见我符籍以入仙品示离泉曲簿。
　　道学当念游日月宫殿光明焕赫礼见日月王饮以日月华金液之浆。
　　道学当念游大梵天流景宫礼四天帝王听诸天诵咏霄绝雅妙。
　　道学当念游诸天七宝林反生灵香流芳
　　逆风闻三千里外师子飞龙呜啸其羽。道学当念游诸天浴池安座莲华之上香
　　洁自然流汨诸天池百千池皆如一处人人快乐。
　　道学当念游诸天听诸天妓乐无世间之想。
　　道学当念游十方外天礼大圣象元上正真人。
　　道学当念游下方无极金刚天宫礼诸元老真人。
　　道学当念游天地名山隐宫洞室礼圣众先得道人。
　　道学当念以心为道终无邪见异念当令心虚意泰不思不虑安思空寂。
　　道学当念隐秘天真名讳不出我口。
　　右观身戒，从第一至三百首，太上无极之道，名高上玉清智慧上元戒品。
　　元始天王曰：夫《高上洞真智慧经》，不宣世上学士，皆多传已成真，人见故难，见而难尽，是以希见於世矣。是戒尊重，不可以言宣。观历人身诸神三百关节，真灵不得妄出，魔试不能得犯。人受诵此戒，不违其禁，亦可不学而出云霞，碧舆自然迎子，白日升天，浮身空浪，放十方项生圆光，焕耀太无，率天众圣，莫敢不敬仰於子也。六天大魔王，是时即举奉戒之士东华宫，言名大梵天宫，大梵天宫言名玉京金阙，刻以上仙之品。
　　元始天王曰：《大洞真经》诵咏之万遍，云驾下迎。《灵宝洞玄经》有度劫之文，其人修之而或不仙，及金丹灵液不成，何也？故由不得修奉《智慧观身戒》耳。故是戒众妙之妙，威神极尊，金华仙人九百，立侍烧香焉。是真秘之道，不传於文，当诵习而已。夫学道不受此戒，终不成仙。或造业，随於声色；或始勤末懈；或入山居家，为众魔所试败；或生异念，疑惑真经；或还从俗，无复道心；或轻慢师友，毁辱同学；或卒发狂痴，性气倒错；或贪财爱色，反薄三宝；或家道轗轲，怨对悉会；或恶梦乱想，精神愁闷。皆由无大戒以摄其心神，三毒浮尸狡诈，五府是知斯患也。魔王不削泉曲死名，三界不过仙品也。
　　元始天王曰：是戒因灵仙而见，令诸天诸地名山仙人，悉奉而行焉。每至朔望八节，本命元辰，诸天斋日，同学师友入室说戒一周。先礼十方，每方一拜，诸天闻说戒日，皆各作礼焉。弟子愿欲奉戒，当资上金五两，以为五帝之信，丹锦十丈，为十方质代。夫落簪之盟，不泄戒律，以奉有戒之师，对斋三日，思念戒旨。是夕当然十灯，供养光明十方大圣，以表我心矣。若其时风雨雷霆激迅，未可得受也。当更斋戒，重自恭肃，临时亦将神开意散矣。奉戒九年，神烛自明，日月华丹，金容内发，童颜充肌，神通四达，与高仙齐德，出入无间。能奉此大律戒，则濯缨流汨之池，解拎于七宝之台，游观华池之上荫，以反生香林，金光鲜蔚，从劫到劫，永享道真。本命日正中若夜半，北向诵《太上徊玄大品章》，以洞十方太上。
　　太微天帝曰：是戒名《智慧观身戒》，一名保仙灵文，一名高上洞真度命灵丹。自非有宿世功德垂庆累业，福祚所延者，终不令见此宝秘矣。东华无金简玉名，亦不使与是师相遇也。能奉之者，是子命应仙矣。有经而无戒，犹欲涉海而无舟楫，犹有口而无舌，何缘度兆身耶？夫学者不知寻经，知寻经而不知寻戒，是未悟真要之根，长梦而不觉，可为痛心矣。皆当量己能奉者，资信受之。受者九百年得口授一人，不得过一人，若过一人，是为泄戒。泄戒罪及七祖，父母幽厄地狱，身履三涂五苦八难，终劫复始，转轮恶道，去仙日远，冤家债主因时亦会，各慎身焉。
　　太微天帝曰：敢有窃听戒者，即为诸大魔所纠，中必至之祸，万无疑矣。若奉戒弟子，独处山林可畏之地，呜天鼓十二通，心存戒神，戒神卫己三重，妖魔鬼魅不敢近，福德当随身，诸天善神各各拥护也。先是冤家债主，皆生慈心矣。
　　太微天帝曰：我昔始学之时，唯知请经，不知寻戒，乃历劫生死。太上愍我道心，高圣哀我不懈，见告云：子学弥勤，而不知奉《观身大戒》，当何由得仙乎？我於是稽首金阙之下三千日，太上见授要戒，奉而修之，九年之中，云舆来迎，三界十方真人，交会於玄虚矣。故道学当以戒律为先，道家之宗尊焉。法应习诵上口，古圣皆秘而尽书也。今奉之亦然，弗令文脱凡俗矣。
　　太上明灯颂：
　　未见然灯，皆当诵此文，不但受戒时也。叩齿三通，微为之，勿使他闻声，凡叩齿悉尔。
　　太上散十方，华灯通精诚，
　　诸天皆亦然，诸地悉朗朗。
　　我身亦光彻，五藏生华荣，
　　炎景照太无，遐想繁玉清。
　　丹精寄太无，玄阳空中向，
　　含形灭苦根，幽妙至真想。
　　垂华不现实，因缘示光象，
　　我身亦如之，乘化托流景。
　　夜光表阳丹，迢迢照灵室，
　　诸天普光显，诸阴即已灭。
　　我神亦聪明，常玩智与慧，
　　逍遥适道运，迁谢任天势。
　　举形踊空洞，夜烛焕流萃。
　　太微天帝曰：徒然灯而不知此诵，六天魔府不过人死命，八方诸天不遣玉童玉女、飞天真人降於子矣。十方三界不度兆仙名於东华南宫，不受子七祖父母化生之道。
　　太微天帝曰：道举不奉《观身大戒》，而诵经万徧，隐处山林，升仙之举，恐未可希耶。若能戒全於内，和光於外，犹庶几乎灵标之涯也。非道举难，奉戒难耳。子能全戒，余乃十方太上将保登仙也。戒全而诵宝经，佩大符，若复不仙，天下元有不死之道矣。我之戒所慨，世求其人难得耳。末世多托声名於浮华，罕见道德之真心，是以三宝沉昧，圣人潜处，岂道之不弘耶？受戒若全，十方大圣自然见於子也，是不学而仙道成矣。此不虚言，不虚言欲何为哉？正愍世间之志士耳。因缘会当有可教者乎？子其勖之，子其勤之，仙道既就，何乐如之，逍遥于太上玉京，放任于自然之域，是为欢乐太上前，万劫犹未始，此之谓矣。真非翰札所能宣也。
　　太极真人曰：吾昔闻於太上言，诵三宝洞经而不是大戒，仙道众妙胡缘而成耶？故口口而已，不宣於文，将独逸於三宝之苑囿矣。宿无上仙之相好者，亦终不令见也，自非七祖积庆，繁华垂条，因缘累叶，冥功弥劫，岂知愿乐《太上观身之戒》乎？能奉是者，便为太上大法师，三宝之宗焉。十方皆敬子於云汉，群仙将引子於东华，坐召天魔。魔王举兆符命於三界六天泉曲之府，太山主者地官无复有应死之录籍也，青宫仙名乃定於是耳。将当为玉京之高仙，太上之真人焉。
　　太极真人曰：夫道要在行合冥科，积善内足，然后始涉大道之境界耳。自弗能尔者，皆为徒劳於风尘，无益生命之修短也。道在我，不由彼，惟慈惟爱，惟忍惟辱，能行此四等，亦与道为邻矣。能勤能信，能始能终，能谏诤，能弃色酒，是为六度之法，亦与真为俦矣。能受非不自申，能让於人，能不欲，能容无理不争，能远无道藏身幽处，能不违心，能不负经戒，能不伐口戒，所谓此八能，亦善善为友矣。
　　太极真人曰：戒律之为道，威严神妙，恐人不能有心归奉，故当秘而不书耳。是以智慧经篇，终不能悉显於末学之士矣。口口相传。将亦何由而泄耶？当其说戒之时，十方天人叉手敬听，鬼神皆礼，於所闻岂可轻而为哉。
　　太极真人曰：夫古人之为道也玄寂，静神念真，自然不动，坐忘真道，已成端拱，云车立迎矣。或乘风凌空，驾龙骋虚，举身踊无，飞升太极，体於空洞而无待也。是以迹不可见，世无我知，知我者希，则我者贵，此之谓乎。合符契矣。若为师友恃诡言而为固，非上古之法，末学所制耳。若必是学士愿请宝经，审观其人，意既洞悟，便对经於太上前，启告而付之，令案文而宗奉焉，乃合太上玄科大法矣。苟无弘道之才，胡以七祖证十方，而当违此哉？自可先深思省，子身能奉与否。三涂地狱、十苦八难，岂可轻耶。视之令心寒，於诸贤善慎明戒，则福自然矣。背尔之心，祸亦自然矣。苦痛切身，时刻叵过，何死弥劫乎。
　　太极真人曰：虽复终劫始劫，是戒不易之道。古人曰：受而身行，道成之日，边或显或否於外，世故不测其所修为矣。是上古以披衣坐忘而得道，轩辕陶鼎而龙迎，故能洞观十方，超凌三界。王乔、赤松所以乘紫烟而高翔天庭，皆其类也。不能具说具记，此岂非所谓不学而仙道成者乎。
　　上清洞真智慧观身大戒文竟
　　
