洞真太上八素真经三五行化妙诀
　　经名：洞真太上八素真经三五行化妙诀。撰人不详，约出於东晋南朝。原为《八素真经诀》之一，后分出单行。一卷。底本出处：《正统道藏》正一部。
　　洞真太上八素真经三五行化妙诀
　　太极四真人，谘太上大道君曰：服日月之精，奔二景之妙，妙极之宝，宝之最高，降生神丹，三合成德，谨已闻命。道足止此乎？
　　太上答曰：善哉要问，利益一切矣。凡学得道，皆由积善，其间方术，内外辅成。吐纳餐服，皆方术也。三智五慧，皆善行也。善行不立，方术无验，验亦不久，久必灭身。上士高才，先立善行，然后方术。方术巨多，多亦无数，精粗有阶，虽各因缘，缘粗至妙，妙极三合，在此日月神丹。欲速得效，务行万善，万善不可顿行，行之亦不知其要，要在三五，三五得之，万善自立。其数虽不倅足，其间可得修方。方术与善，动静兼行，行之积久，不过九年，必获神通，登圣真矣。
　　真人稽首，重请问曰：三五之要，可得闻乎？
　　太上答曰：可得闻耳，非人勿传。三者智也，五者慧也。三智者，知天、知地、知人也。知人法地，安静为本；知地法天，和顺为基；知天法道，动不累寂。寂常湛存，动应利物，利益一切，不名不矜，不劳不虑，不厌不辞，此知明了。了然无疑，与日合德，故号三智。智者，知也。知此三才，才堪行道。道者，通也。仁义礼知信，五者同不壅，不壅则通，通济无极。物我相生，生生最急，急行不怠，决解无疑，利益无穷，故号五慧。五慧合三智，三智通五慧，慧智无极，智慧无崖，忘滞得通，长生无死，由於三五。万善相成，各有经戒，科法威仪，天文地章，人理分明，父以教子，君以勑臣，师训弟子，卑亦献尊。无心故忘言，有心则相益，益彼不以为功，功忘名为上德，德得上道，常得无失，学者之极，极此宗源也。
　　真人又请问曰：无上妙旨，方愿宣行，上以化下，下以敬上，师资之宜，经卷互有，或前或后，或在中篇，或别科仪，或传口诀，世代不同，家殊国异，繁省既并，施用多疑，不敢意断，回遑移辰，白日易去，寸阴难留，修行乖体，增罪加尤，救之无方，俯仰惭惧，归命天尊，天尊曲愍，的然要旨，特乞戒言。
　　太上答曰：学必须师，师口为定，诸文修忘，多少参差尽意，岂得具言乎。方演化利益群生，群生有心，急宜奖就，辄说要诀，善自详量，以时消息，勿背宗源耳。真人欢喜，稽首奉命。
　　太上曰：所以贵人与天地等者，谓其能相教导也。先学悟后觉，反流归一源，舍苦即乐，可贵可尊。故得道仙真，未极大圣者，后皆发心立愿，缘运垂感，更生人中，赞扬妙法，积德累功，乃登大圣。大圣之资，资於行教，教训严明，治邪以正，慈悲喜舍，四等宣通。不能尔者，虽日夜诵经，佩服符气，劳多获少。欲成大乘，大乘以溥济为先，溥济以开化为急，急教众生，守一存三，行五无，必究大乘。其中小识，不堪大方，方其小者，依任与之。行藏在师，师明无谬，精加内省，勿妄唱为，为己为物，后身身先。自非深智洞慧之人，不可与之言斯道矣。行化之时，先诚所习，所习有验，虽未究竟，粗可救急，急便行之，待备则功不进，求备则无期矣。求备有期，在乎并行，并行并习，并习并验，验不即者，久久自征，自征数满，满则得道。得道极修，不可即登，虽不可即登，当稍稍行习。习之以时，行之会运，运之未会，不可强时。易失可亏，亏时强运，劳而致弊，得时逢运，逸而保全。全德之人，不失时运，时运不是，上下相疑，内外精忌，阴阳相伤，此不可冒犯。犯之考深，幽显得罪，不可解除，欲免斯祸，谛识运时。四序五行，相续不绝，依时修习，无暂懈退，感至运开，各有其法。三洞诸经，法法不同，运兴则用，运衰则舍，不得轻慢，敬与用平，运有行藏，道无轻重也。化身化家，化乡化国，化天下，天下不相许，与勿犯之，国乡家身，皆同一法。身习不宜，亦莫苦强，苦强致敝，退败成灾，坠陷地狱，永隔天堂，人身尚不可得，何冀乎仙真。真人之学，自试为先，先习某所受事，可则进，不可则止。止不为恶，更思因缘，因缘未深，徐密又进，进可则前，不可又已。已重首过，惭愧屏营，不得对退，与他言之。默复潜习，一事三为，三为不可，可更易方。方法无数，随受施行，行化化身，然后及物，自一身及天下，至于无央。天下皆同，密行此术，此术练心，心练质易，质易心精，成真有期矣。
　　凡行妙化，当先化身，化身者先志道。道在心中，心中存道，道不可见，心不可忘，不忘心者，存道坚正，正道在心，心事不怀，邪不敢干，名之为志，志道至坚，成於事也。何由自坚，坚由大慈，慈爱一切，不异己身，身不损物，物不损身，一切含炁，木草壤灰，皆如己身，念之如子，不生轻慢意，不起伤彼心，心恒念之，与己同存。有识愿其进道，无识愿其识生，此应天德，万善之先，久行朗达，与日月并明也。
　　凡行妙化，先当化身，化身者先志道，志道已，次守德。德在识中，识中有神，神识笃道，守德成真，真人所习，习善不忘，忆之无遗，名之为识，识善行慈，生生为始，次用俭慎，慎终如始，无败无杂，号曰真人。谨密不忘，动身隐静，为事出则应时，时去即沦，不滞乎物。声色不能污，劳辱不能累，处富贵时，不积不傲，不骄不奢，不华不耀；在贫贱日，不谄不佞，不矫不偷，不唝不嗃。居中有常，厚薄取衷，潜光布实，持节用敬，节有尊贵之报，实光招洞真之果，修俭不休，与日月合德也。
　　凡行妙化，先当化身，化身者先志道，次守德，终谦卑。卑者，知也、移也、底也。识神有知道、知德，道尊德贵，不可妄求，求之以谦，卑以自牧，位势在前，退身在后。次第在后，无觊於前，恒居众下，底极之乡，人所不竞，俗所不营，止而不闷，思道益坚，守德弥固。群生所伏，凡所不能，己独能之，超群出众，神明所矜，正真所佑，移下升高，自地登天，舍凡入圣，遂成大智慧之源，一切所宗，天人所仰。由平退身，度人致能，居后反前，谦让更得，不静最雄，不敢为先，自之先达，人中之尊，天地齐一，白日登晨。星辰之极，三智之实，实在慈俭，不敢为先，智之妙也。
　　凡行妙化，先当化身，化身者习三智，三智已，遵五慧。五慧者，仁礼信义智也。三智洞者，包乎五慧，五慧中智，即是三智。学习未究，三智未相包，修行未通，五慧未相一。故立名有殊，三五成异。然则五慧中智，智未极也，极则在三同一，一同无复五矣。仁礼信义，亦有智分，智分在四，四故得成，四无此智，不能立也。四有少分，故不受智名，智分居多，故与四德为五，五德相通，平等无偏。无偏则无复五名，名元则与三智为一。三智初一，一就五焉，号为六通，洞达之后，又无三焉。三五既吻，谓之七觉，觉悟了然，究竟无极。有数无数，朗彻无碍，分之则分，合之则合，合不累分，分不累合，合则总称曰一，分则略名为七。七阶示渐，引末归源，识神生知，是其一也；知而能见，是其二也；见而能从，是其三也；从而能习，是其四也；习而能坚，是其五也；坚而能成，是其六也；成而不居，是其七也。七觉七阶，由乎一觉，觉有浅深，次第为七，过此以往，洞入道源。八达无穷，非言所说，说不能穷，默识自了。默识自了，其言自忘，忘言得道，道之上也。
　　凡行妙化，先当化身，化身者遵五慧。仁者好生恶杀，救败护成，禁忌杀伤，隔绝嫉妬，能和合阴阳，放生度死，慈悲慊款，念念弗忘，积仁长寿，遂登神仙。神仙所贵，贵乎相生，生长不绝，隐显相传，传行有气，气质有名。名仁者主木，木生火，火为礼。礼者恭敬内外，揖拜有仪，崇仰三尊，贵养重和，禁忌骄慢，断绝贪淫，能清贞廉洁，久则神仙。火生土，土为信。信者中实不妄，誓无负违，禁忌虚诈，欺内者诛，能心口相应，孚谅有征，笃厚诚实，久则神仙。土生金，金为义。义则明断是非，赏善罚恶，去邪就正，决嫌定疑，舍财不盗，抑猛佑赢，禁忌迷惑，邪见狐疑，强梁自用，窃夺公私，能奖福遏祸，治乱止暴，清素博赡，久则神仙。金生水，水为智。智者一切知了，分别真伪，禁忌奸邪，愚痴执滞，能清平洞彻，勤学教人，善诱无倦，久则神仙。五德偏多，有功有罪，有进有退，更相补赎。多善受福，多恶受祸，祸福无门，唯人所召，所召未专，善恶回换，虽福至天堂，尚有退落，祸入地狱，亦有超升。皆非学道之俦，正是流俗之侣，粗知信向，不能得真。真仙之道，付上士志人，志人上志，皆好学真仙，懃习三智，精修五慧。三智平等俱行，不偏不着，积久周通，克登上圣，与道合真，更相传授，必得其人。学不知三五，徒自劳苦耳。知者秘之，密行勿泄也。
　　凡行妙化，先当化身，化身者先受法。受法不斋，率尔传付，或斋戒不精，信物不备，或协势强求，不遵师法，或因缘遇得，不寻明师，或玄盟不洗，信物不输，初欲修行，俄便废弃，或更狐疑，訾毁敞露，形言丑恶，秽辱万端，或秘之不解，无意研寻，供养违科，施置非所，轻慢灵文，苟存我有，或夺或乞，窃览妄行。犯此诸罪，风刀无原，急宜解谢，洗心浣肠，归命青童，礼拜首愆，三年不替，罪必被原，后不重犯，乃得行经。若相命未合，由功德未充，唯存青童，开通心识，解咎殃之结，降洞朗之明，使究了玄义，自照因缘，修行速验，克成上真也。
　　存青童君法
　　东海之中方诸之山，本名东垄东华之宫，周回三千里，有六门。
　　东门名青华门，门郎姓立，名伯渊，主学仙簿录所经。
　　南门名神华玉门，门郎姓王，名祖思，主真人飞仙出入。
　　西门名玉洞门，门郎姓康，名尚节，主高上众真玉皇、三十九帝、二十四玉真、西龟王母出入。
　　北门名玉阴门，门郎姓史，名少业，主真仙及始学者，纪纠退降所经。
　　东南门名天关门，门郎姓文，名五车，主人宿命因缘簿录，得仙所由。
　　东北门名寒水门，门郎姓重，名林都，主鬼爽转叙所经。
　　右六门，治天东垄，山门有师子、巨狩各三百，卫门门将各三千。学道之人，先知门名次弟，有知者则不死，名奏青宫。入室烧香，恒存门名，及门郎姓字，九年得乘云，升入六门也。
　　六门内有三宫，第一宫名方诸青宫，上相青童所治。
　　第二宫名玉保青宫，上相大司马高晨师所治。
　　第三宫名玉华青宫，东海青华小童所治。
　　右三宫，内宫并有玉树数百株，上有鹍鸡、凤凰、九色之鸟，下有芝草、玉井自生之泉，饮之寿同三光。师子、天兽，辅卫墙外。
　　凡学道未成，皆由罪障，当清斋烧香，谢罪请福。以丁卯日时，出於露地，雨则住堂，注心东向，叩齿三通，闭目存见三宫，念上相青童君，在方诸青宫之内，金殿琼房之裹，众真侍女三千人，直卫左右，玄辉自映，神灼自明，青霞荫其上，紫霄绕其间。宫北殿上有玉格，格上有学仙簿，录玄名年月，金简玉札有十万篇，领仙郎典之。想我名存中，谛存良久，然后见青童君姿貌光彩，焕烂炜烨，坚心敛手，称位姓名，今至心归命上相青童君，仍礼三拜。拜毕，仍伏密叩搏各三，密言：乞赦小生某，先后深愆重罪，开心悟意，使解了玄经，自识宿命，速成神仙，家门兴隆，道德流布。毕，又礼三拜，三叩搏止。亦可向北，六十日一行礼。至於存思，恒在心也。若不能得丁卯日，余卯皆可用。又不能六十日一行，亦可四时为之。为之疏者，罪积难积，不精不改，徒劳增尤。必能至到年一行之疏而慊实，胜於数而浮虚。自非六十日一修，皆一礼三百六十拜，至三千六百拜止。若体不甚疲，可一日一夜十二时行之，一时礼三百拜，合三千六百也。礼后思过改之，勿复重犯，存善行之，不得暂休，如此三年，三尊降现矣。
　　洞真太上八素真经三五行化妙诀竟
　　
