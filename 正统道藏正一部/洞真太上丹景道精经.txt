洞真太上丹景道精经
　　经名：洞真太上丹景道精经。撰人不详，约出於南北朝。据称系谷希子传。书诵读《曲素诀辞玉景内真金章》之法。一卷。底本出处：《正统道藏》正一部。
　　洞真太上丹景道精经
　　太谷先生黄童真人谷希子传，余受而遵行，封一宗於岱宗山中，与隐地八术名同事异。八术八名，藏之玉笈，封以金章，侍以玉童，卫以玉女，各八百人。玉晨授於九玄，七千年乃传余。此之丹景，亦有二名，一曰太上丹景道精经，二曰太素三元曲素诀辞玉景内真金章，与忧乐惠辞#1又名同实异。七千年中乃听三传，百年之内有其人者，亦得三传，给玉童、玉女各二人。
　　然曲素诀辞内真金章者，乃虚皇帝君之极篇，太素三元君之宝辞也。烟生结文，玉浪虚无，徊真洞乎曲说，诀素焕乎金房，故能除六天於三变之始，招五神於七徊之中，司一列三则灵仙降寝，转七变五则应召无方，礼二尊於闲馆，震素慧於寒灵。於是山泽稽精，水源伏灭，千妖同诛，九魔失坠#2，启五百於金章，招酆华於帝位，然后玉华宿寝，五老同谣，神兵束魔，邪烟绝嚣，拔七祖於南宫，受形胎乎晨霄，拜太上於蕊阙，谒太素於西朝，超五品於帝室，穷二仪而不凋。斯故极真之高章，征魔之所摽也。依四极明科之制，使五百年中听再传之。
　　兆常能诵曲素诀辞於寝静之宇者，则五老之宾晨朝，玉华之女夕降，卫文大武，以摄不祥，源泽之神皆来拜己，五岳真灵稽首而前。若欲有所役召，当行七转五变。先正心北向，存礼太素三元君於金华之宫，又拜太上玉晨君於七映之房。此二尊君，玉秀虚朗，金姿映苓，圆光蔚於华寝，晃曜激乎八玄。存既毕，叩齿十二通，先三读金真之祝毕，乃读上品第四章、次读第二章、次读第六章、次读第三章、次读第五章、次读第七章，上中二品合十四章，都毕。又临目心存所召，则随心而到。请#3召五岳神灵，及司命、司录、北帝三官，并使除罪籍，刻生名，伐灭邪魔之烟炁，绝塞试观之根源。勑语既毕，时发遣之，慎不可久留。一月之中，得三行此道。若但欲驱除不祥，伐伏妖魔者，自不可顷斋而行事也。当先读中品第三章、次读上品第二章、次读中品第七章、次读中品第四章、次读上品第六章、又三读金真咒，此谓五变之道，以招伏魔鬼，但单行之，不复有所存礼也。若欲回七祖之罪，拔生宫於帝尊者，兆当先存礼如上，从经上品第一以转之三过，辄当一读金真祝，一日之中令得三遍至五百遍，为一品过至五百品过，则七祖胎仙，兆升三天也。兆诵经之时，慎勿令章辞有误，十误则罚一品矣。
　　夫欲佪品大过之时，皆当先斋三百日，沐浴五香，使身服洁清，绝交人事，心不营虑，然后乃得存行之耳。
　　太素三元君曲素诀辞玉景内真金章
　　上品第一章曰：
　　北命录臣，四司秉灵，南和九真，化合威明，
　　并羽太一，玉景扬旌，检录五神，高命北清，
　　魔灵受事，万司摧声，太阴四混，景升云京。
　　中品第一章曰：
　　太上委玉司，九天总神营，混此归会昌，寄炁履昌灵，
　　招魔束鬼精，司录位帝庭，促来召泉曲，荷戈侍神营。
　　上品第二章曰：
　　徘徊三玄，理命四司，太一元禁，握节往来，
　　九源坠#4灭，束录鬼祇，大帝扶胥，五老同规，
　　明真纪魂，华元理魄，七慧齐吟，永康常伯，
　　请治不祥，摄魔护籍，司罪伐妖，六天摧落，
　　上愿名仙，身升晨宅。
　　中品第二章曰：
　　运气入太元，解罪列帝图，玄录刊朱轩，九真秉金符，
　　出入无定止，解驾皇人家，四明奉神宗，玉旌征万魔，
　　高兵列帝帅，伐此载酆章。
　　太素金真消魔内真咒曰：
　　太元启真，万灵勒罗，农司逃泽，四童明牙，
　　金仙秉钺，天旅充戈，火爄扬锋，水甲导波，
　　冲落九天，洗涤玄河，号兽毒蛇，鹰禽击魔，
　　山精伏灭，七象交和，馘斩千妖，齐戮酆华，
　　金威震落，六天凋殂，三元告命，万灵是呼，
　　四明闻召，请录帝图。
　　上品第三章曰：
　　大帝上命，玄元四章，天帝秉钺，司命承纲，
　　元真护籍，七符司皇，神宗辅卫，保命桃康，
　　群魔受事，应召会方，千妖伏灭，山岳启梁，
　　握符促到，万邪自伤，九天之命，宾录中王。
　　中品第三章曰：
　　四落酆山，促校鬼都，西皇扬轮，南真奉书，
　　太一同軿，玄幽伯无，三元秉籍，公子定符，
　　九鬼七广，应召对诛，千精受事，奉我勿休。
　　上品第四章曰：
　　理命真君，北摅定慧，养光神庭，丹皇栖憩，
　　云拘守灵，万魔收厉，司命秉符，公子护籍，
　　仙王骋驾，神华高幙，五岳奉辕，千妖收落，
　　鬼灭禁庭，凶伏帝濩。
　　中品第四章曰：
　　太无伟神宝，圆明映三清，紫虚方玉鼓，上景固天精，
　　三官促受事，岳真一来庭，四司明朝禁，千妖假伏形。
　　上品第五章曰：
　　上帝凝天，促命四真，灵元列素，神虎卫蕃，
　　永摄阴府，顿落酆山，妖伏火宫，精灭帝前，
　　所召促到，无鬼无真，三元告符，箓景皇宾。
　　中品第五章曰：
　　玉虚理帝景，玄炁聚泥丸，九真列华房，公宁合玄丹，
　　太山三官主，从来对帝言，收魔束鬼精，乘景太素端，
　　七祖拔滞根，兆身升三天。
　　上品第六章曰：
　　太无上景，南真受灵，起非握节，玄一扶旌，
　　明真秉曜，上蹑云庭，九符促召，群妖灭形，
　　岳鬼伏到，六天摧倾，有凶而诛，有善必营，
　　帝与太一，记籍书名，我同福根，飞仙上清。
　　中品第六章曰：
　　九天有司尊，帝一理灵摽，威明焕八景，扬旌列太霄，
　　并此芬艳婴，万灵一来朝，魔王促受事，灭邪破千妖，
　　提携青帝母，列坐金华条，七祖受仙品，永度三涂嚣。
　　上品第七章曰：
　　太极四真，奉司帝一，玄归保神，育生理炁，
　　元宗奉行，九真混会，赤子凝天，文素蔚罗，
　　急校三官，戮妖灭魔，九天震落，七炁冲和，
　　除伐胞根，拔履三涂，累叶受恩，世为仙家。
　　中品第七章曰：
　　帝一守玄灵，拔籍三涂中，虚盈顺福生，化合泥丸宫，
　　三官对帝召，急来校北酆，灭除妖秽津，身得升帝墉，
　　世世大福生，繁华永无穷。
　　凡诵曲素诀辞玉景内真金章之时，皆帝一凝观，司命卫真，五神仗钺，公子守阙。当净服烧香，心礼四方，然后乃得开其篇目耳。发响之时，则千魔聚伏，万妖摧烂，山岳来朝，玉华同宴，诵之一品，玉音琼振，七日勿殆，万向如愿矣。
　　凡受曲素诀辞之法，丹锦三十尺，金镮两双，以为帝君玄真之信也。授书之时，封斋七日，灌浴五香，不交人物，求降感应。必可授者，乃得传之，传非其人，妄泄宝经，则七祖父母受冥拷於地狱，可不慎哉。
　　洞真太上丹景道精经竟
　　#1『辞』字原本作『解』。
　　#2#3『坠』字原本作『队』。
　　#4『请』字原本作『诸』。
　　
