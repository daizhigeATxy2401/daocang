洞真上清青要紫书金根众经
　　经名：洞真上清青要紫书金根众经。撰人不祥，约出於东晋。系早期上清派重要经典。二卷。底本出处：《正统道藏》正一部。
　　洞真上清青要紫书金根众经
　　上相青童君撰
　　洞真上清青要紫书金根众经卷上
　　青要帝君者，乃九阳元皇玉帝之弟子，以中皇元年岁在东维，天始告晖，君育於玄丘玉国无崖之天，琼林七宝之下，溟蒙九域之滨，法化应图，三日启晨，厥姓尧，讳字曰伯开。仍有九龙翼君侧，七色琼凤荫君身，神鳞含芝以玄哺，天女吐精以观真，玉童掷华以却秽，神妃散香以攘尘，含嗽以胎息。法秀自然，华冠二六，面发金容，体生灵符，言韵金章，七十二色，洞映玉清，三晨丽景，六炁齐軿，玄云紫盖生乎房，飞精流光照其庭，含真独操，熙颐灵嵎，容序顺化，随运沉浮，栖心明霞之境，敖浪玉国之墟，执抗元皇之策，落景九域之丘。逍遥流盻，遂经累劫，方还清斋云房之间，以紫云为屋，青霞为城，黄金为殿，白玉为床，五炁交结，高台连甍，玉陛文阶，凤阙四张，金童侍侧，玉华执巾，天仙罗卫，五千余人，备天之狩，羽骑如鳞，龙虎辟邪，偶偶双蹲，玄炁九会，灵风扬烟，芳香激天，虚生琼宫，流精玉光，洞映十天，萧条高畅，独演灵篇，餐精咽炁，咀嚼玄根，服饵还白玉酒，金液流精，玉林结华，日月皇泉，炼骨易髓，举体成真。元阳元皇玉帝君，时乘碧霞九凤飞舆，琼轮羽盖，从桑林千真，万乘亿骑，飞行侍仙三十六人，宴景霄庭，来降於君。与君共登九老仙都之京，九曲之房，命西台龟母开云凤之蕴，紫锦之囊，出紫书真诀玉篇，以授於君。君修行道备，位登玉清，太上大道君授君飞云羽盖，流紫凤章，金真玉光豁落七元金神虎符，流金火铃青精玉玺，九色无缝之章，单青羽裙，飞行上清。於是纵景万变，回转五晨，策虚召月，摄日扬轮，洞化离合，与真同灵，解形遁变，鲦钦亿千，上登三元，朝谒玉宫，游览无崖，胤洛九天，出入洞门，携契玉仙，仰禀高上元始太真，应炁顺命，位掌帝晨，总统万道，无仙不关，下摄十天山灵河源、五岳四海，莫不上隶於君。自飞常图於紫虚，金名於青宫，紫书不可得而窥，金根不可得而闻也。
　　青要是紫清帝君之别号，受元皇玉帝紫书妙诀，皆众经之要，秘九天之上，书八会之隐文也。玉帝命高上值真总仙君，科集宝目，合为众经，以紫笔缮文，金兰为篇，皆出上皇玄古之道，高圣所撰集，集以成卷，传於青要帝君，帝君传上虚皇元灵道君，道君传太素高灵洞曜道君，道君传南极上元君，上元君传天帝君，天帝君传太微天帝君，天帝君传后圣九玄帝君，九玄帝君传上相青童君，掌箓琼宫。夫有宿命，应见此文者，皆玄挺开会，必有神仙定箓也。玉帝宝秘，不传於世，妄说之者，则九天刺奸，奏於帝君，言子之罪，太上使五帝神兵罚子之身，死为下鬼，充塞河源，七祖父母，受拷水官，学者慎科，秘而奉焉。若有金骸玉骨，名书帝录，得见此文，当依九真玄科，修行法度，案盟赍信，金龙、玉鱼各一枚，紫缯百尺，青纹四十尺，诣经师而授之。师与弟子对斋七百日，按科七百年有人，听得三传，不依科文，轻泄秘篇，身没鬼官，七祖充责，万不得仙。
　　凡修上真之道，披咏黄庭玉景万遍之根，通释三宫，开明幽关，乃得修行紫书玉诀，招真致灵白日升玄之法。
　　紫书诀言：凡修上真之道，当行上清玉霞紫映内观上法。常以本生上旬之日，沐浴清斋，盛洁法服，平旦入室，以内观开明玉符，清华之水，东向洗眼，并嗽荡口腹，令内外清虚，口无余味，腹无余熏，眼无余视，体无余尘，泊泊静默，唯道是身。然后还南向，平坐瞑目，内思紫炁出兆头顶之上，勃勃冲天，气冠己形，内外郁冥。便引紫炁，仰咽三十九通，觉热，随咽入兆口腹之中。咽讫，开眼，朗然豁除，便叩齿三通，仰咒曰：
　　上清流霞，晖真吉旦，紫云映灵，阳积交焕，内注金门，玉户受观，宝神和藏，魂魄无散，明皇九真，八道流羡，攀云招虚，灵降紫汉，洞彻幽元，三晨齐宴，游腾玉堂，上拜帝馆。毕，仰咽三过止。
　　此内观开明玉符，当以朱书白纸，投水中，东向叩齿三通，咒曰：
　　天无飞翳，地无游尘，玉符荡秽，洗除非真，洞明玄虚，招致灵仙。毕，以水洗目漱口，吩内外，余符水悉放之东流。
　　紫书诀，出上清玉霞紫映内观经中篇。修之八年，紫云覆兆身，目明彻视，洞观九天，体生奇光，纵景万变，飞行太空。此道至妙，传已成真人，不行於世。有金名玄图，绿字东华，得有此文，秘而奉修，真灵易感，招仙易成，道备炁盈，白日飞升。慎勿轻传，以泄灵篇。
　　本生上旬之日者，甲子旬生，当以甲寅日为上旬，他皆如之。
　　紫书诀言：修上清玉霞紫映内观之道，常以月生一日，取西流水三升，盛以金器，铜器亦佳，以真朱一两，内着水中，名曰金精石景水母玉胎之瑛，露於中庭。至月十五日正中，令日精流光玄映於石景水母，日象焕明水母之中。东向书流霞开明洞观玉符，投内石景水母中，转南向，叩齿十六通，仰呼：日魂珠景胎韬绿映回霞赤童玄炎飙像，凡十六字。毕，闭眼存日中五色流霞，下冠兆身，洞焕一形，存见日中有一仙人，形长八寸，头戴朱阳赤冠，衣绛锦丹裙，下在兆身头顶之上，口引日中赤丹金精石景水母之映，灌溉兆形，便临所盛水中瑛日光；而微咒曰：
　　耀罗丹阳，元景敷陈，赤炉大明，九炁齐真，三五运精，二象交缠，玉胞石髓，炼故反新，流霞玄注，水母凝神，和魂柔魄，内外同烟，仰餐丹华，口啜日根，灵芝盈溢，面发金仙，与炁同躯，与日同存，乘景飞空，上造帝晨。毕，仰向日十六咽止。取石景水母之瑛，向日洗目，并沐浴形躯，余水放之西流。行此九年，面有金容，内外洞彻，与日同光，飞行玄虚，上造日门。此道高妙，不传下世，轻泄宝文，罚以鬼兵，身没鬼官，七祖获殃。
　　此流霞开明洞观玉符，东向朱书白纸上，叩齿十二通，咒曰：
　　太阳九道，八真齐明，三五回化，混合丹灵，石景玉胞，朱丹之精，采纳飞玄，来降我形，长与三晨，同死俱生。毕，以符投於石景水母之中。
　　右上清玉霞紫映内观上法，一名金精石景水母玉胞经，一名采服日根招霞之道。帝君常所宝秘，紫笔书文，紫金为简，封於太上九老仙都之房，琼宫玉室之内。依科七百年一出，有金名玄图，绿字上清，得见此文，帝遣太阳金童十二人，侍卫己身。修行九年，克得上仙，白日升天，游冥玉宫也。
　　紫书诀言：修上清玉霞紫映内观之道，白日升玄之法，常以月生三日，取东井皇华之精三升，井华水也。盛以金器之中，铜器亦佳，露着中庭。至月十六日夜半，令月精光玄映於皇华丹景洞明皇华之中，兆东向，书黄炁阳精洞明灵符，投着皇华器中。转西向，叩齿二十四通，仰呼曰：月魄暧箫芬艳翳寥婉虚灵兰郁华结翘渟金清营炅容台标，凡二十四字。毕，闭眼存月中五色流精紫光，下冠兆身，洞匝一形，存月中有一真人，形长九寸，头戴紫冠，通身衣黄锦飞裙，下在兆头上，口引月中皇华，以灌激兆形，便临皇华器中映月光，而微咒曰：
　　灵舒耀华，三五洞清，紫黄交降，二炁混并，天元离合，运度亏盈，皇芝流溢，黄胎结精，景中真人，陶灌我形，月君夫人，固我黄宁，玉佩金铛，使我彻明，与月俱亏，与月俱生，长餐皇华，升入帝庭，浮游太空，匡御飞轮，上享无极，亿劫兆龄。毕，仰向月二十四咽止，取皇华向月洗目，及通身自盥洗。毕，余残悉放东流之水。行此九年，目睹空洞，彻见万里，逆究吉凶，炼容易体，面有玉精，体生紫光，乘空驾虚，飞行上清。此道高妙，不传下世，轻泄宝文，罚以神兵，身没幽泉，殃流万世，长充鬼官。
　　此黄炁阳精洞明灵符，东向，以黄笔书青纸上，叩齿十二通，咒曰：
　　阳藏阴生，二炁交周，天元混合，三五应符，服御皇华，灵降我躯，长享景炁，与神同休，落己九玄，参驾飞浮。毕，以符放皇华之中。
　　右上清玉霞紫映内观上法，一名藏天隐月玉胎之经，一名八素真经服月皇华。帝君常所宝秘，紫笔书文，紫金为简，封於太上九老仙都之房，琼宫玉室之内。依科七百年一出，有金名玄图，绿字上清，得见此文，帝遣西华玉女十二人，侍卫兆身。修行九年，克得上仙，白日升天，游造帝房也。凡行此道，未至三日，皆沐浴兰香，清斋别房，不交人事，静思真灵，对景霄晨，至日行事，如睹帝颜，积感仿髴，克日化仙。若天阴无日，亦可於室思而行之，道在精思，故感而致焉。
　　紫书诀言：修行上真之道，当以三月、九月、十二月三日、十五日、二十五日，一年三月，月三过行之。此月是九天元父受化之月，日是游宴九天上宫值合之时也。每至其日，沐浴清斋於隐寂之地，不关人事，向东北之上，仰天思九天元父姓名身长九寸九分，着玄黄素灵之绶，头戴七称朱玉之帻，无极进贤之冠，居九天之上，太极琼宫玉宝之府，丹灵乡洞元里中。时乘碧霞飞舆，从十二飞龙、二十四仙人，匡鹄侍轮，游於虚玄之上。存思分明，令如对颜，便九拜於元父，三过阴唤元父，甲今有言，乞与上升，奉侍帝灵。叩齿九通，仰咒曰：
　　高上帝尊，元始大神，合真胤炁，形秀紫天，乘云驾浮，落景八烟，回轮曲降，道荫我身，得乘霄景，奉侍灵辕，今日八会，上愿开陈，所乞所启，莫不如言，长享元吉，与帝同存。毕，仰咽九炁止。如此元父感悦，帝尊欣喜，即命领仙注子金名。九年精思，克遣琼舆，下迎子身，白日飞升，上造帝晨。此道高妙，非下世凡学所可参闻。自无金名玄图，绿字上清，莫得知见。若於机会，遇得宝篇，皆宿挺合仙，但当宝录，密而奉行。轻说非真，罪延七祖父母，长闭地狱，万劫不原，身没鬼官，万不得仙。
　　紫书诀言：凡修上真之道，当以二月、七月、十月，月五日、十六日、二十九日，一年三月，月有三日。此月是九天玄母合化始生之月，日是天元合庆变雌天德之日也。是其日，沬浴清斋，别室寂处，不关人事，夜半露出中庭，西南向，仰天思九天玄母姓名，身长六寸六分，着青宝神光锦绣霜罗九色之绶，头戴紫元玄黄宝冠，居九炁无极之上，琼林七映之宫，玉宝洞元之府，九光乡上清里中。时乘紫云飞精羽盖，从十二凤凰、三十六玉女，匡凤侍仙，游於太清之上，无崖之中。存思分明，朗然对前，便九拜於玄母，三过阴唤玄母，甲秽质贪真，仰慕上清，乞与盻接，得侍玉灵。叩齿九通，仰咒曰：
　　三合五离，混化二元，炁凝成神，神变合魂，胎养九天，保固生门，阴精玄降，淘灌形源，炼质染炁，受化自然，今日何日，玄母开陈，八愿九会，上获天真，景响参微，得启玉晨，骨腾肉飞，乘虚络烟，上造紫辕，长辅帝臣。毕，仰咽九过止。如此玄母含畅，帝妃憘欢，天真下降，得见灵颜，即命青宫注上玉名。九年精思，帝遣玉女乘云下迎，上升玉清，侍卫玄宫。此道高妙，非世所闻，若有金名标侍帝简，得见此文，皆宿挺合仙，克得飞升，游宴九天也。慎勿轻宣，身没三官，七祖被拷，长闭河源。凡行此道，皆当精心苦念，目瞻灵颜，仰希玄降，以要飞仙。不得污秽，上干太真，身被禁闭，万不得仙。若天阴无日，亦可於静室行事，但使心目相应，口响相和，神无不感，道无不降，学无不成，道降神附，飞行太空也。
　　紫书诀言：凡修上真之道，常以九月九日、七月七日、三月三日，此日是九天真女合庆玉安，游宴霄庭，敷陈纳灵之日。是其日，五香沐浴清斋，隐处别室，不交人事，夜半露出烧香，北向仰思九天真女讳字，身长七寸七分，着七色耀云罗□，明光九色紫锦飞裙，头戴玄黄七称进贤之冠，居上上紫琼宫玉景台七映府，金光乡无为里中。时乘紫霞飞盖绿軿丹舆，从上宫玉女三十六人，手把神芝五色华旛，御飞凤白鸾，游於九玄之上，青天之崖。思毕，心拜真女四拜，叩齿二十四通，仰咒曰：
　　天真回庆，游宴紫天，敷陈纳灵，合运无间，上御玉宫，下盻兆臣，八会开张，九愿同缠，思微立感，上亏神真，流精陶注，玉华降身，万庆无量，长种芝田。毕，仰引炁二十四咽止。如此真女感悦，神妃含欢，上列玉帝，奉兆玉名，记书东华，参篇玉清也。修之九年，面发金容，体映玉光，神妃交接，身对灵真，克乘飞盖，游宴紫庭也。此法高妙，世所不行，若有金名书字紫简，得见秘文，骨挺应仙，宝而密修，计日成仙。轻泄非真，罚以神兵，长役幽泉，七祖受累，万劫不原。
　　紫书诀言：日晖中玄之道，常当丙午、庚午之日，日中时，以九寸明镜一面，露却於中庭，令日精光映於镜中，兆以南向，面临镜上，叩齿二十四通，咒曰：
　　日精耀罗，流光映灵，华芒八朗，纬络天庭，历度应运，玉胞充盈，玄光童子，日晖赤精，回真曲映，停午洞明，金镜采霞，混合我形，二景同符，与日齐并，八十一息，胃藏华生，长保日月，天地相倾。仰天口注日光，引咽三十六息。毕，还以面临镜上，又引咽镜中日精四十五息。毕，还合八十一息也。此日晖中玄之道也，行之三年，目中童子有流紫玉光，彻见万里，洞鉴无穷，面如赤丹，体发金容，行及日影，如飞乘空。此玉帝上法，传於鲁女，女采精以登玉庭。其法宝秘，不得妄传，传非其人，殃及七祖，身役下鬼，万不得仙。
　　凡修日晖中玄之道，若天阴无日，亦可别室行事，但咽炁倍於日中也，当作百六十二息。镜每令精明，勿使尘垢，不得妄令他人临映，此至忌也。经三人临映，则日中童子、赤精二君，云又下降，令人失明神亡，可不慎之。
　　此法西王母常所修，授於青要帝君，青要帝君授於鲁女，鲁女传太阳女。太阳女常於世中行之，洞睹玄空，面生金光，年七百岁，上和之年，时人谓之年十七八。常乘飞凤游行天下，亦监察有道人，或降以真炁，有宿分者，或於景响中遇而悟之，得接真形，便能飞行。
　　紫书诀言：凡夫朔会之日，此以天地二炁交度，度周则阴炁勃荡，阳精亏降。当其日一时之中，天分操兵，万真临轩，五星移度，十天同振，修日晖中玄之道。是其日，当露出中庭，以明镜向日，兆身操大刀一口，南向叩齿三十六通，仰咒曰：
　　日晖童子，阳光赤精，耀罗真人，影中玉灵，历运乘炁，上下肃清，阴员内谋，上侵日庭，天临操仗，帝臣辅兵，三五正立，阳光洞明，天地代食，何贾敢生，各反其位，无使亏盈，玉帝告命，靡不敬停。〔毕〕，#1便引炁二十四息止。如此则天地复位，三五齐光，童子感悦，日晖回灵，流光玄注，陶降兆身，则列名紫简，记篇玉清，九年之内，得乘绿軿，乘空驾虚，飞行上清也。
　　紫书诀言：凡月蚀之日，其夕阴炁亏，阳炁盈，度分相加，二景相征，此皆天地有离合日月之别炁，乘有月亏之夕，便侵谋於正炁也。当此之时，皆五星宿帝晨部司，勒命太阴齐兵卫灵。是其夕，当出中庭，清水一瓮，兆身操刀一口，临水向月，叩齿十六通，咒曰：
　　天地离#2合，负气乘亏，侵蚀月庐，上干黄辉，帝臣操杖，玉晨捕非，天兵罗域，神公放威，有何贾生，附景乘微，速反初位，无使有违。毕，三过向月咒如此，以刀右回瓮水三过止，临水引炁十六咽。毕，月蚀即解，天景肃清，三五齐辉，万宫安宁也。月中真人夫人灵光，感悦意欢，回灵玄映，降子之情，即记北帝，落子死名，注上清宫玉篇，给子玉女十二人，侍卫兆身。九年如此，得乘飞霞，上造月庭。其道至妙，不行於世，得者宝秘，慎勿轻传。此帝君紫书上法，王灵子所修，项上常生紫光，洞照十里中，两目有流精，如星映照，面发金容，夜灼虚明，役使太阳金童、太阴玉女各十二人。其法至秘，不得轻传。若天阴不见日月者，亦於室内行，此日潜相谋犯，不可不救於正景也。
　　紫书诀言：凡修上清之道，未能腾景霄庭，宴驾紫虚，始欲涉学，虽托志幽阜，长斋穷林，犹不免於阳九之灾，承唐之年也。
　　元始天王度厄宝真玉符，将可以防度此灾。此符与九天俱生，日月俱存，涉洪泉而不沉，履猛火而不烧，经白刃而不伤，寿万岁而方翘。佩之九年，形变易容，体生奇光，乘空飞行，上升玉清。依四极明科，七百年有金名玉字，紫简青宫，听传三人。轻泄不真，身没鬼官，拷延七祖，长闭幽泉，万劫不原。
　　大劫度厄宝命长存符
　　右元始九玄之符#3，经太阳会，洪水滔天，当以青书白绢，佩之头上，浮翔清波之上，万灾不能伤，保身长命，久佩神仙。
　　小劫度厄宝命长存符
　　右九天太、真符，经小阳九之周，水火交横，万灾并兴，当以朱书白绢，佩之左肘，入渊不沉，入火不燃，万灾不能害，保身长命，与天同寿，久佩神仙。
　　大百六度厄宝命长存符
　　右上皇玉天符，经大百六之厄，朱书白绢，佩之头上，流灾暴厄所不能伤，保身长命，寿同三光，佩之九年，白日飞仙，上升太清。
　　小百六度厄宝命长存符
　　右高上紫虚玉符，经小百六之厄，黄书白绢，佩之左肘左，千妖万精，疫疠横流，灾所不能伤，保身长命，寿同天地，佩之九年，白日飞升。阴阳度厄宝命长，存符
　　右三天童子玉符，经天地改度，万疠交横，水火兵病，千灾并行，黑书白绢，佩之，与天同年，与日月光，九年飞行，上升太清。
　　右度厄宝命长存符，以元始天王传於九成公。九成公者，乃九天丈人，身长九尺，目圆口方，声如雷，顶有紫光，映照十天，洞彻太无，左右侍女二十四人，着九色斑文之裘，头戴紫晨之冠，座紫虚之上，空玄之中，时乘飞凤玄龙，游於白水沙州空山之上。自公受符，以经七千余劫，屡履阳激阴否，百六之周，浩翔洪波之上，而无厄会之忧。召水母以填源，命九河而止流，勑阴官而自迎，役六丁以自扶，制五岳为玄梁，导羽骑以泛舟，逍遥清虚，极意遨游，承天历数，法传后贤。若有玄图於帝简，绿字於上清，当得此文。得者位同灵仙，超度百六，白日升晨，帝给玉童、玉女各十二人，傍卫己身。惟当宝秘，慎勿轻传。
　　受符，师弟子对斋九日，或三日，赍#4白绢年一尺，紫纹三十二尺，以誓九天之信。建日夜半，露於中庭，北向，清酒一升，脯一勾，枣五十枚，九桮巾一，请符案上。师叩齿二十四通，奉请九天使者、鉴真大夫：今有真人男女某甲，好乐神仙，生值季世，万灾流行，谨受上符，度命长存，佩身之后，与真通灵，免遇厄难，得为上真，乘空驾虚，飞翔太清。以符授弟子，毕也。余馔随意所散。
　　紫书诀言：凡修上清之道，兆身父母、伯叔、兄弟，於世上死亡，兆身未得绝迹，故在人中，身履死秽者，三日当取清水一瓮，真朱一两，投於水中，兆於庭中南向，临水叩齿九通，咒曰：
　　气化成神，尸变入玄，三化五炼，升入九天之劫，更度甲身，甲身更化，得为真人。毕，男死思玉童三人，女死思玉女七人，请瓷水以灌死人之尸。毕，取水自洗手面，仰天吩嗽，毕，又阴咒曰：
　　天气已清，人化已生，得生上天，九变受形，五苦三涂，断落死名，超度穷魂，还反南庭。止。如此，亡人即更受化生於九天之上，九年得升玉清之宫，其法妙於大洞度七祖之法。玉帝所秘，不传非人，〔非〕#5有金名帝图，绿字紫文，不得见此文。未经施用，轻告於人，七祖父母，长闭鬼官，三涂五苦，万劫不原。四极明科，七百年有真人听传。
　　紫书诀言：凡上学之士，游行世路，忽於道次遇见死尸，秽炁干身，兆当行二十四步止，正北向，叩齿九通。男尸思玉童三人，女尸思玉女七人，来请兆玉谷之中，皇芝素水以灌彼死尸之上，须臾，存死尸更生成人，便阴咒曰：
　　已枯复荣，已灭复生，得生上天，更禀太灵，九天之劫，反覆胎婴，积累荡灭，白尸反生。毕，手拭目二七过止。如此秽炁即解，死人即更受化，后为灵人也。兆遇二十四过行此炼咒，功满德加，名标上清，二十四年，克乘云轮，飞行九玄也。
　　紫书真诀，出自上皇，玄古之道，高圣所撰，元皇玉帝以传青要帝君此诀，标於妙用，集为金根众经。太帝以金晨玉童、西华玉女各二十四人，侍卫灵文，记功明善，有犯上科，奏罪於玉帝，告下五帝神兵，罚子之身，七祖被拷，长闭河源，奉者慎焉。
　　洞真上清青要紫书金根众经卷上竟
　　#1『毕』字原缺，据上下文补。
　　#2『离』字原本误作『罗』。
　　#3『符』字原本误作『精』 。
　　#4『赍』字原本误作『资』。
　　#5『非』字原缺，据上下文补。
　　洞真上清青要紫书金根众经卷下
　　上相青童君撰
　　元始天王经
　　元始天王禀天自然之胤，结形未沌之霞，托体虚生之胎，生乎空洞之际。时玄景未分，天光冥逮，浩漫太虚。积七千余劫，天朗炁清，二辉缠络，玄云紫盖映其首，六气之电翼其真，夜生自明，神光烛室，散虚馥之烟，栖心霄霞之境，炼容洞彼之滨，独乘灵符之节，抗御玄降之章，内炁玄崖，僭想幽穷，忽焉逍遥，流盻忘旋，琼轮玉舆，碧辇玄龙，飞精流霭，耀电虚宫，东游碧水豪林之境，上憩青霞九曲之房，进登金阙，受号玉清紫虚高上元皇。太上大道君金简玉札，使奏名东华方诸青宫，受命总统亿津，玄降玉华之女、金晨之童各三千人，飞龙毒兽，巨虬千寻，玃天奋爪，备卫玉关，天威焕赫，陈于广庭，飞青羽盖，流紫凤章，金真玉光，豁落七元，神虎上符，流金火铃，结编元皇，位登玉清，掌括上皇高帝之真，道备炁澄，仍赞灵篇三十九章，玉慧激词，演究无穷，妙音发於始天，玉响启於洞门，故号《能书#1大洞真经》。其道极尊，与元始俱生，高上妙化，量难可胜，流音亿兆而不休，经万劫而方新，自无金简玉名，不得参闻。后学之徒，懃志高尚，弃累忘尘，寂心长阜，对景霄晨，精斋苦念，倦不敢眠，奏金简玉札，记名玉清，然后得受《大洞真经口诀》，三元立到，发音骇动九天。有得此章，上真之根次，有金简奏札，玉郎名参东华，便为真人，室招虚生之晖，堂降百和之烟，玉华侍侧，金晨卫形，洞鉴极天之崖，协三光以通真，运五晨以骋驾，策飞龙以御轮，上登三素之宫，拜谒太帝之前。高上元皇之所禀，太上大道之极真，微乎元始灵化秘文，以付上相青童君，掌录东华，使传后圣应为真人者。其道宝秘，不传下世，轻泄神文，身役幽源，殃及七玄，长充下鬼，万不得仙。
　　上相青童君曰：金简玉札，出自太上灵都之宫，刻玉为札，结金为简，书以朱文，编以紫绳，常以玄云紫盖荫其房，百和之香散其庭，使西华玉女、金晨之童各三百人，典卫灵文。元始天王受於太，上大道君，其真、科七百年三传。凡是学者，虽未得此文，其名皆已逆参青宫，但无金简玉字尔。领仙侍郎、典录玉司，常以阴察精粗，其有勤尚苦志，皆令玄授此文，使奏名玉皇三元东华，太上当遣真人授其真经。后圣众真，莫不先奏简於东华，投玉札於上清，然后得受《大洞真经》，精斋苦行，上为真人。末学之徒，青宫无有金简之录，玉格无有玄编之名，神经亦不可得而授，彼天魔亦不可得而收，真灵终亦不降，玉女亦不卫子之身。今故禀上皇之科，抄集品次，以为后学开津之径。有心者宜加清斋，督志懃尚，注念玄真，感彻玉皇，奏简青宫，便得诵咏神经，通释幽玄，太上克遣丹舆飞軿，来迎兆身上登玉清。然此经禁戒尤重，非真不传。
　　封金简玉札五岳上法#2
　　太上常以正月一日、七月七日、九月九日，一年三遣玉晨元皇、太极真人、领仙玉郎，诣东华青宫，校定真仙簿录。其有金简玉名者，即言奏三元，随学深浅，玉童玉女防卫其身。若有漏泄，轻真慢法，为玉童所奏，虽有金简，即被除移名鬼官，身被风刀之拷，七玄之祖运蒙山之石，填积夜之河。
　　凡积学之士，每以其日，当夷心寂室，清斋静念，散香左右，朱书金简八通，紫绳结篇，以奏高上玉皇、东华青宫；玉札八枚，以奏三元。先於室内东向叩齿九通，读简札一过，毕，口祝上启：
　　太上高上玉皇、三十九帝、二十四真，甲受生末世，久染嚣尘，感荷先庆福德所钟，得观真文，今奏金简，言名玉清，封付灵岳，长为天臣，乞白高上记名三元，赐给玉童玉女卫身，得乘飞霞，上升帝宫。毕，起再拜。奏高上玉皇金简上篇：某岳先生王甲，字某甲，本命某子某月生，某年某月朔日子，奏金简紫录玉籍宝文，上诣太上高上玉皇、三十九帝、二十四高真，金简紫辉玉景琼宫。
　　右书紫文上，一尺连金简头。
　　系高上虚皇玉清东华青宫真人，王甲稽首再拜，
　　右书一简上。
　　奏言
　　右书一简上。
　　高上虚皇、玉晨太上大道君、二十四玉皇、三十九帝尊，甲季世小臣，忝染余庆，福祚所充，得参上真，谨依玄格，正月一日上奏金简，记名东华，乞赐编录，降下真灵，得乘飞霞，上升帝晨，身登金阙，朝谒玉皇。谨奏。
　　右三简上令足。
　　某郡某县乡里，某岳道士王甲，年如干岁，字某甲，
　　右书一简上。
　　某子生某月子，命属某岳某帝某里。
　　右书一简上。
　　太岁某子正月某子一日某子，於某郡县乡中，封某岳奏。
　　右书一简上。
　　合用金简八枚，紫绳编之，北向读简一过，毕，起执简再拜。奏三元君玉札上篇：
　　某甲先生王甲，字某甲，本命某子某月生，某年正月朔一日某子，奏金简玉札仙簿录籍符，上诣白素元君、黄素元君、紫素元君，三元紫盖金辉洞房宫。
　　右书一尺白文上，连玉简头。
　　系三元君玉清，始学真人王甲，稽首再拜，
　　右书一札上。
　　奏上
　　右书一札上。
　　太素三元君，甲昔有因缘，福庆所钟，得受神经，未敢披看。谨依东华玄格，奉奏玉札，记名青宫，上言三元，乞赐编录，降下真灵，得升帝晨，上朝玉真。谨奏。
　　右书三札上。
　　某郡某县乡里，某岳始学真人王甲，年如干，字某甲，
　　右书一札上。
　　某子生某月子，命属某岳某帝，某甲
　　右书一札上。
　　太岁某子正月某朔一日某子，於某郡县里中，封某岳奏。
　　右书一札上。
　　合用玉札八枚，以紫绳编之，西向读玉札一过，毕，口祝上启：
　　太素元君、黄素元君、紫素元君，甲昔蒙真师，盟授真经，今奏玉札，记名三清，乞赐给玉女，真灵降身，得乘紫霞，上登帝宫。毕，起再拜。奏东华青宫上相金简一篇：
　　某岳先生王甲，字某甲，本命某子某月生，某年正月某朔一日某子，奏金简青录仙籍文，上诣玉宝王金阙上相高晨师东海青童君，东华方诸青宫。
　　右书青文一尺上，连简头。
　　系高上玉清青童上相，始学真人王甲，稽首再拜，
　　右书一简上。
　　奏言
　　右书一简上。
　　太清玉宝金阙上相高晨师东海青童君，甲沉染下俗，庆运所充，福祚下流，得生人道，参真系炁，志在绝迹，栖身长阜，托荫灵岳，谨案玄科，奉奏金简，记名上宫，乞赐上编玉清，降下神真，得离下世，上升金阙，进朝玉皇。谨奏。
　　右书三简上。
　　某郡县乡里某岳始学真人王甲，年如干，字某甲，
　　右书一简上。
　　某子生某月子，命属某岳某帝某星。
　　右书一简上。
　　太岁某子正月某朔一日某子，於某郡县乡里中，封付某岳奏。
　　右书一简上。
　　合用金简八枚，以紫绳结之，东向读简一过，毕，口祝上启：
　　太清玉宝金阙上相高晨师东海青童君，甲宿缘福庆，充流后代，蒙真师成就，得受上经，谨奏金简，记名青宫，乞赐编录，掌付玉郎，普告诸天诸地、洞清洞渊洞源五岳众仙，咸见右别，降以真灵，得乘飞霞，上升三清。毕，起再拜。
　　三面奏简都毕，还东向，叩齿九通，咒曰：
　　元纲玄邈，天真幽冥，蒙受先庆，福加来生，昔缘真师，诚授宝经，敢告三元，上奏玉清，金书东华，录籍记名，长为帝臣，希降真灵，赐给玉童，玉女卫形，得乘飞霄，上升金阙，拜竭玉庭。毕，仰咽液九过止。
　　都毕，以简札埋於所属岳，令玉皇篇在北，三元篇在西，青宫篇在东，入土三尺，坚筑其上。埋毕，北向伏地，叩齿九通，又咒曰：
　　名奏玉格，录字上清，金简玉札，结篇皇庭，高上玄遐，三元幽冥，真官来降，谨关有灵，封简神岳，录奏三清，列上东华，着我玉名，得乘玄舆，飞霞绿軿，上造三元，腾身帝晨。讫，起再拜。
　　元始天王所受太上投简求仙上法，三奏简札，九年之内，玉皇克降丹精玉芝龙玺凤章，太极真人来降子房，三元克遣玉童玉女三十六人，上相青童克告五岳，给以仙官飞霞玄盖，迎子之身上升金阙之宫。太上宝秘此文，不传於世，故付上相青童掌录，以校真仙簿籍，传付应为真人者。若有骨炁相宜，或精求苦念，感彻上清，得见上文，其名便以逆注青宫，依科奏简，便成真人。太上以西华玉女三十六人，侍卫灵篇，记功明善。子有此文，常当烧香礼念，如奉君父，神明自当降见於寝房也。违科泄慢，则身没鬼官，长闭地狱，万不得仙，明慎之焉。
　　诸学仙之家，无有此文，不得妄动三十九章玉清宝经。凡咏玉经，皆骇动九天，诸天王悉礼伏听音，所彻高远，所制不小。咏诵之日，东华领仙玉晨，即校玉名，有奏金简者，即普告诸天诸地三界，悉使诣界稽首。无有金名玉札，而咏三十九章，则遥动高上，即下执司右别。妄叩神经之者，皆忘神失精，意性错异，怒喜无常也。学者亿万，至於合真无一，懃苦求寻，而鲜不中败，或自颓懈，或兴愤忿，作性骂詈，诛击神鬼，或毁谤神文，疑惑不真，或泄漏宝诀，形露世间，此皆由东华无有金名，不为三界称善，而为众魔所乘，万试所败，死之征也。故三十九章，不可得而妄动。有得此经，宜加礼拜，清斋修奉，不妄咏讽，久久自然当得金简玉篇也。
　　谒青宫投金简上格
　　凡学道，道成应真人，皆先诣东华方诸青宫，投简谒青童君也。东华有六门，门内周回三千里。
　　东门名青华门，门郎姓丘，名伯渊，主学仙簿录所经。
　　南门名神华玉门，门郎姓玉，名祖思，主真人神仙出入所经。
　　西门名玉洞门，门郎姓庾，名尚节，主高上众真玉皇、三十九帝、二十四玉真、西龟王母所出入。
　　北门名玉阴门，门郎姓史，名少华，主真仙及始学者，犯纠退降所经。
　　东南门名天关，门郎姓名，名五车，主人宿命因缘簿录，得仙所由。
　　东北门名寒水门，门郎姓童，名林都，主鬼爽转叙所经。
　　右六门，治天东垄山，门有师子、巨狩各三百头，卫门侍门各三千守士。学道之人，宜先知门名次第，有知者则为不死，名便得奏青宫。然当入室烧香，常存念门名，及门郎姓字，九年，克得乘云升门也。此道秘在玉宝宫内，有得知者，白日升天。轻泄传付非真，长闭夜狱，终不得轻於东华青宫也。
　　门内有三宫：
　　第一宫名方诸青宫。
　　第二宫名玉宝青官。
　　第三宫名玉华青宫。
　　宫内有玉树数百株，上有鹍鹞、凤皇，九色之鸟，下有芝草、玉井，自生之泉，饮之寿同三光，师子、天兽附墙。上相青童君，治在方诸青宫之内，金殿琼房之裹，众真侍女三千人侍卫左右，玄晖自映，神烛自明，青霞荫其上，紫霄绕其房。宫内北殿上有金格，格上有玉格，格上有学仙簿录，及玄名年深深浅金简玉札，有十万篇，领仙玉郎典之，有知者白日升天。玉宝王上相大司马高晨师，治王宝青紫宫，云绕其房，虚烟生其堂，自明神烛照其内，众仙玉女三千人侍卫左右。宫内北殿上有金格，格上有金章凤玺玉札，丹青羽盖，升仙法服，以给成真之人。又有学仙品目进叙及退降簿录，侍仙玉晨典之，有知者白日升天。东海青华小童，治在玉华青宫，紫云盖其上，日月夹其宇，众仙玉女三千人侍卫左右。宫内东殿玉格上，有宝经三百卷、玉诀九千篇，主学仙簿箓，应为真人者授之，玉晨监仙侍郎典〔之，有知〕#3者，白日升天。
　　东华青宫俯仰之格
　　青童君曰：凡学道求仙，宜知俯仰之格，有知者，其名便以逆注青宫。当懃心苦念，入室烧香，存想六门三室之内，使分明罗列，便叩齿三通，仰咒曰：
　　上清玄晨，三宫六门，典我玉名，降我神真，龙裙羽章，以给我身，上升玉清，东华投篇，名刻金格，长为帝宾。毕，咽炁九过止。如此九年，克得真灵下降，玉女见形，玄云绿軿来迎子身。
　　凡修此道，不得履淹入秽，常当清斋念真，真无不降。其法秘要，不得妄传，传非其人，殃及七玄，身被风刀之拷。
　　真人投简正仪
　　凡学道道成，皆先诣东华青宫投金简，更受仙号。当至神华玉门，未至门，夹门有两玉阙，当伏阙左投简，须臾当报，便起进门下，又伏门左，须臾，当有四真人出引前，便起直进方诸青宫，伏於阶下。临时自当有侍者唱赞，听唱便起再拜，真人引上殿上，当从南阶左行上，伏於殿前，须臾，当有领仙玉郎赍金简紫籍，来校定玉名，名参紫簿，即授玉札，更署真仙之号，上升玉清。羽童丹青飞裙，金真玉光流金火铃，玉童玉女各三十六人，仙官三十六人。受署毕，便起再拜，退还阶下，又再拜，至门止，又再拜，皆向宫也。至时，自当有所主统，所治住止，游於五岳之仪格也。此青宫旧格，未成真人者。
　　诣东华方诸青宫，上相青童君几前：某岳先生王甲，年如干岁，一名某，字甲，某月生。
　　右金简仪，书一简上。
　　此学道道成，上诣青官投金简，受署真仙上格。上相藏於玉宝之宫，不传下世，若有得者，便是骨相合仙，名应玉格，自然亦得上升青宫也。此法尤重，不得妄宣，有犯被拷三官，深宜慎之。
　　上清金阙宫俯仰之格
　　上清金阙宫在三元宫之北，相去五万里，高上所处之东，去玄羽野西垄山九千里，处玉清之西，与天关连台。外有四门，门有两阙，一阙金，一阙玉，皆夹门左右。门有羽衣守士各三百人，师子巨兽各三百首，内有清精玉芝流霞之泉。
　　东门名玉景金融门，门有二玉晨王，执九节之麾，各镇一半，高上玉清虚皇太真之宾，出入之所经。
　　南门名洞宝琼云门，主真人飞仙游宴八极，周行五岳，出入之所经。
　　西门名玄京玉宝门，主学仙受署真人，进叙录簿所由经也。
　　北门名朔阴极云门，主真人犯非退降偏皇之任，学素简所经由也。
　　凡有四门，门有两阙，金阙在左，玉阙在右，并高九千丈。金阙以金为柱，紫云为盖，刻金题阙众真飞仙之号。玉阙以青玉为柱，绿云为盖，刻玉题阙上皇太真之号。八阙悉如是。阙下则有青龙白虎，处在左右，天兽巨虬备卫玉阙，玉童玉女各三百人，散香其间。阙上有九层金台，虚上玉晨领仙君所住。门内周回七千里，金阙宫处在中央，中有金辉紫殿琼房玉室，后圣金阙帝君所住。紫云荫其上，绿霞绕房，日月夹照，神烛自明，金真玉女，散香虚庭，流光八玄，风鼓玄旌，回舞旄盖，玉树激音，琳枝自籁，百响互生，此金阙之上馆，众真之所经。其有四极真人，主领学仙传录，进叙退降，及始学仪则，皆由四极真人也。
　　真人奉玉札仪格
　　夫学道道成，皆诣东华青宫，校定金名，退更清斋三月，书玉札一枚，诣金阙谒金阙帝君。仪法当於洞宝琼云门外，投玉札，伏地须臾，待报便起，再拜四极真人，当引入进金阙下。又在金阙左、玉阙右伏地须臾，真人引进紫殿。当从左行，绕玉景金融门，过东南行，上登殿下伏阶。左领仙玉郎，以紫凤丹章、飞行玉情飞青羽盖、丹锦飞裙十绝龙幡，使登三元宫，流金火铃玉札金章，令召千灵流云玄霞九龙玉舆，受号真仙，飞行太空，侍唱仪则。事毕，便起再拜，揖谢三过。此受号而已，未得便见帝君。毕，当直行，诣朔阴极云门金阙下，东向伏地称：游学先生王甲，今受帝君真仙之号，不胜喜庆，谨诣阙谢闻，乞丐虚上玉晨领仙君，记名玉阙，系在真仙之次。起再拜，次诣玄京玉宝门金阙下，南向伏称如上法。次诣洞宝琼云门金阙下，西向伏称如上法。次诣玉景金融门金阙下，东向伏称如上法。诣四门八阙毕，还从玉景金融门外，更再拜伏地，四极真人当赍金札玉章授其身，时自当有五岳仙官云车来迎也。其时自当有所之方面，掌统灵岳之任也。
　　诣玉清金阙宫后圣帝君几前：
　　某岳先生臣王甲，年如干岁，字某甲。
　　右金简文，书一简上。
　　真人谒金阙投简受号上法，此学道道成，上诣金阙，谒金阙帝君，更受真仙之号。拜谢仪则，帝君常所宝秘，以授成真人之者，不传下世。有得金阙宫名，及金简仪则，此名逆注金格，亦自然得登金阙也。
　　金阙宫门名，此皆九天之隐名，於地上之音异。故高上虚皇道君经易有，九天之上西北门，名易有，去玄京宝门三千五百里，然运明梁之炁，二门相通也。众真之所游，叙次之所关，既登易有之门、便上升帝堂，得谒玄景玉宝，便得进朝三元。学者未登此门，宜知门名。徒苦涉山林，绝志人间，而不知门户之所由，天真之仪格，何由得登金阙之宫。夫存思之道，不知神名所在，神固不降。欲登金阙上诣东华，不知其名格，宫因何登。此乃出九天之上，秘於金阙之裹，知之者不死，得者飞仙，学者成真人。世间不学之士，有知金阙宫名，天下三界称善，万神礼形，千妖丧目，而况於积学之家耶。其道宝贵，不得轻传，非其人，殃及七祖，己身受考，无复仙冀矣。
　　真人披天关飞仙上法
　　天关者，是九天之生门也。治在九天东南角，一名天图，一名天关，故为三关也。众真之所经，神仙之所历，学者之由也。其去金阙五千里，玉清上宫七千里。得披三关，便得上登金阙，游宴玉清也。
　　第一天关，上有九层玉台，去地一千二百丈；下有长蛇数千，飞龙毒兽备守玉关。巨士三千人，皆备交金之领，夺牡门端。太虚玉晨监，字虚上明，处在玉台之上，飞云流霞，夹映其房，日月玄照，光洞玉清，侍者真仙三百人，主上真出刘入开关所由。
　　第二天图，上有六层玉台，高九百丈：下有长蛇数千，飞龙毒兽备守玉关。巨士三千人，皆备交金之领，夹门两端。太上监真玉郎，字玄上伯，镇在玉台之上，丹云紫盖郁房，玄光偶月映其间，侍者真仙三百人，主卧众真游宴之所经。
　　第三天关，上有三层玉台，高六百丈；下有长蛇数千，飞龙毒兽备守玉关。巨士三千人，皆备交金领，夹卫两端。太帝监真玉司郎，字无常生，领生玉台之上，玄云盖其上，虚烟馥其庭，自明之光焕其形，侍者真仙三百人，主上天众真、地下众真，簿录简籍所关由之。
　　凡受投金简玉名之道，当修披天关之法。常当朝夕入室烧香，叩齿十二通，东向心拜四方，存思见九天之端，三关之下，历然分明。都尽，次存七星在天之上，随运而转，我身在天关星上，七星运我身，至天关玉台之下，便投玉札一枚，奏名太虚玉晨监自通，见玉晨监以札记着玉格之上，通我身至天图之下。
　　次存我身还七星之上，七星运我至天图玉台之下，便投玉札一枚，奏上上直真玉郎前自通，见直真玉郎以札记着玉格之上，通我身在天关之下。
　　次存我身还七星之上，七星运我至天关玉台之下，便投玉札一枚，奏太帝监真玉司郎前自通，见断真玉司郎以札记着玉格之上，通我身至金关之下玉清之宫。
　　次存失去七星，身在空玄之上，溟涬之中，无所倚见。须臾，觉在金阙玉景金融门之上，投金札一枚，见四极真人以玉案承札，入奏金阙帝君前。四极真人报，与我俱登玉清之上。
　　次存玉清之上，四极溟然无崖，唯见青炁郁郁，仰亦无天，仰亦无地，唯见中央有金门四达，内有琼宫玉树，金枝夹生两边，巨龙走兽游戏其巅。存我周游其间，良久，觉如睡眠，己远寝床，身中觉怳怳惚惚，如体蹈空。存游洞都毕，便叩齿三十六通，仰天咒曰：
　　三华宝曜，玉都开明，玄晖敷陈，映监无形，金简绿字，克奏玉名，朗睹九天，上戏三清，天关三图，回登紫庭，金阙受号，东华记生，得乘八景，参御飞軿。毕，咽炁九过止。
　　凡学之人，而不知披天之关，奏简记名之道，万亦无成也。三关总统诸天诸地上真飞仙，及始学簿录，莫不经於三关者也。凡积学之徒，能使九天三关有玉名，三关玉晨奏於太上大帝之宫，帝君自当遣玉童玉女各十二人，营卫子身。此太帝之上篇，以传天帝君，天帝君以传南极上元君，南极上元君以传太微天帝君，太微天帝君以传金阙帝君，金阙帝君以传上相青童君，使教后学应为真人者。依玄科，七百年内听得三出。上元君以西华玉女九十人，卫在南极紫房之内。
　　青童君曰：有骨相应玄，得见此道，知有投简之法，便成真人。但其科尤重、不得轻泄。夫学者积亿，遇真者几人。故中央黄老君云：得见《大洞真经三十九章》，便白日升天。而有修之者，积年无成，便谓经之不真。此皆坐由，东华无有金简之目，金阙无有玉札之名，真不为其降，而为天魔所乘，故有不感之效，徒得神经，万亦不成矣。向使先奏金简於青宫，奉玉札於帝皇，得给金晨玉童、西华玉女，侍卫灵文，普下诸天诸地，三界称善，咏章万遍，岂不有致琼舆紫軿之感耶。
　　披三关投玉札升仙上文：
　　诣天关玉台太虚玉晨监几下。某郡县乡里真人王甲，年如干岁，字某甲。
　　诣天图玉台太上直真玉郎几下，某郡县乡里真人王甲，年如干岁，字某甲。
　　诣天关玉台太帝监真玉司几下，某郡县乡里真人王甲，年如干岁，字某甲。
　　右书三玉札上，令长一尺六寸。
　　披金阙投玉札升仙上文：
　　诣金阙宫玉阙帝君几前，某郡县乡里真人王甲，年如干岁，字某甲，某月生。
　　右书玉札上，令长一尺六寸。
　　青童君云：无有金简者，银木亦可当，无有玉札者，桐木亦可当。但令精好，直理无关节耳。
　　青童君曰：存披天关天图天关，上登青宫金阙玉清之道，当书玉札，先入室叩齿十二通，东向读札毕，仍备修存念之道毕，取札秘於云锦之囊，常烧香左右，不得轻露。此上真之至号，玉郎之灵篇也。
　　若有金名玉字逆注青宫，得见此道，当依太真之科，赍金简、玉札各一枚，长一尺六寸，广二寸四分，金龙、玉鱼各一枚，紫缯百尺，青纹四十尺，以为太真之盟，奉有经之师。师东向，受者北向，告北帝为盟，告七祖为誓，约不宣泄之信。当依玄科，七百年内三传，传非其人，七玄之祖长充鬼役，身没九泉，万不得仙。笃志之士，希仙之夫，当案科而奉真，依文而修焉。
　　洞真上清青要紫书金根众经卷下竟
　　#1『能书』二字上原缺三字。
　　#2此行原本错简，今移至此。
　　#3『之有知』三字原漏，据文义补。 
　　
