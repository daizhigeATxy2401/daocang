洞真太上三元流珠经
　　经名：洞真太上三元流珠经。撰人不详，约出矜南北朝。言存神养生法术。《无上秘要》卷四七称此经原本有四诀八卷。现仅残存一卷。底本出处：《正统道藏》正一部。
　　洞真太上三元流珠经
　　三元流珠经，司命之所行，其道妙大，五经之尊。受之用白真珠，员正明朗，大如桐子者三百六十五枚，应星宿之度，日月所会之期。绛黄二帛各二十四尺，誓阴阳灵官，延昌和之道，质二十四炁，结盟清斋，启告而付。三百年一传，满五授止，不得复出。此太极公卿司命之道也。
　　凡人两眉之间近上，却入一寸为明堂，二寸为洞房，三寸为丹田，四寸为流珠。流珠宫内有上太一君，宝座光明，冠於紫房，司命往还，谘禀命录，有过则削生注死，有功则除死上生。生生之人，谨遵此法，立功无过，司命奏言，请上太一增算益年。虽未及四宫雌一之妙，实五官雄一之高矣。
　　凡修《太微黄书》八卷，精密有效，乃见流珠，不见流珠，沦溺八生，往还劳苦，无由升玄。玄升之要，在乎流珠，珠明上宫，流光九府，内外洞彻，无碍无拘，逍遥九天之上，游宴三清之里。
　　九台符
　　上清真人冯先生口诀
　　夫学生之道，当先治病，不使体有虚邪，及血少脑减，津液秽滞也。此不先治，虽服食行炁，无益於身。昔有道士王仲甫者，少乃有意好事神仙，常吸引三景餐霞之法，四十余年，都不觉益，其子亦学，服之足一十八年，白日升天。后南岳真人忽降仲甫，而教之曰：子所以不得升度者，以子身有大病，脑宫亏臧，筋液不注，灵津未溢，虽复接景餐霞，故未为身益。仲甫遂因服药治病，兼修其事，又一十八年，亦白日升天，今在玄洲，受书为中岳真人，领九玄之司，于今在也。
　　夫学生之夫，必爱炁养神，服食治病，使脑宫填满，玄精不倾，然后可以存神服灵，咀吸三景耳。若数行交接，漏泄施泻者，则炁秽神亡，精虚枯竭，虽复玄挺玉箓，金书太极者，将亦何解於非生乎。在昔先师，常诫我於斯事云：学生之人，一接则倾一年之药势，二接则倾二年之药势，过三往则所倾之药，都亡於身矣。是以真仙之士，常慎如此，以为生生之大忌也。
　　夫学道者，惟欲爱炁养神，闭炁使极，吐炁使微，又不得多言语，大呼唤，令神劳炁损。如此以学，皆非养生。凡存神炁行真仙之事者，又不得以衣物借人，亦不得服非己物，诸是巾褐履屐之具，皆使鲜盛。三魂七魄或栖其中，亦为五神之炁常忌，污沾之熏故也。又八节之日，皆当斋净，谋诸善事，以营於道之方也。慎不可以其日忿争喜怒，及行威刑，皆天人忌，为重罪也。
　　凡研味至道，及诵读神经者，十言、二十言中，辄当一二过舔唇咽液，百言、五十言中，辄两三过叩齿，以招神会灵，充和血炁，使灵津满，帝一欣宅，所谓冲炁不劳，启而不泄也。学生之法，不可泣泪及多唾泄，此皆为损液漏津，使脑大竭。是以真人道士，常吐纳咽味，以和六液。
　　甲寅、庚申之日，是尸鬼竞乱，精神躁秽之日也。不可与夫妻同席，及言语面会。常当清斋不寝，警备其日，遣诸可欲。
　　凡五卯之日，常当清斋入室，东向心拜，存神念炁，期感神明，亦适意所陈矣。常如此者，玉女降侍。
　　常以本命之日，向其方面叩齿三通，心存再拜，而微咒曰：
　　太一填生，三炁合真，胎室上景，母玄父元，生我五藏，摄我精神，下灌玉液，上朝泥丸，夕练七魄，朝和三魂，右命玉华，左啸金晨，令我神仙，役灵使真，常保利津，飞行十天。咒毕，又心拜四方，叩齿三通，咽液三过。此名为太上咒生隐朝胎元之道也。常能行之，令人魂魄保守，长生神仙。
　　凡入室烧香，皆当对席心拜，叩齿阴咒，适意所陈，唯使精专，必获灵感。
　　凡人常当存思，识己之形容，极使仿髴对在我前，使面上常有日月之光，洞照一形，使日在左，月在右，去面前令九寸。存毕，乃啄齿三通，微咒曰：
　　元胎上真，双景二玄，右抱七魄，左把三魂，令我神明，与形常存。咒毕，又叩齿三七通，咽液七过。此名为帝君录形，抱魂制魄之道，使人聪明，神仙长生不死。若不得咒者，亦可单存之耳。又学道之士当先检制魂魄，消灭尸鬼。
　　常以月晦朔之日，及庚申、甲寅之日，当清斋入室，沐浴尘垢，正席而坐，得不眠者益佳。当以真朱笔点左目眦下，雄黄笔点右鼻孔下，令小半入谷里也。点毕，先叩齿三通，微咒曰：
　　二景飞缠，朱黄散姻，炁摄虚邪，尸秽沉泯，和魂炼魄，合形大神，令我不死，万寿永全，聪明彻视，长亨利津。咒毕，又啄齿三通，咽液三过，并以右手第二指镊左目訾下，又以左手第二指镊右鼻孔下，各七过。当阴按之，勿举手也。於是都毕。按此二处，是七魄游尸之门户，残精贼邪之津矣。故受朱黄之精，塞尸鬼之路，二景之熏灭，淫乱之炁也。此太极上法，常能行之，则魂和魄柔，尸秽散绝，长生神仙，通灵彻视。行之三年，色念都泯矣。
　　凡上清叩齿咽液法，皆各有方，先后有次，不得乱杂，使真灵混错也。夫叩齿以命神，咽炁以和真，纳和因六液以运入，制神须鸣鼓而行列矣。凡存修上法，礼咒之时，皆先啄齿，上下相叩，勿左右也。一呼一吸，令得三叩为善。须礼咒毕，更又叩齿，乃得咽诸炁液耳。此名为呼神和真，以求升仙者也。吾屡见伪俗之人，或误定经文，先后杂乱，无有次序，用以无益，良可悲也。
　　洞真太上三元流珠经竟
　　
