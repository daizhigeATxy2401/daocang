太上三天正法经
　　经名：太上三天正法经。又名《上清除六天之文三天正法》。撰人不详，约出於东晋。系早期上清派重要经典。一卷。底本出处：《正统道藏》正一部。
　　太上三天正法经
　　清虚小有天王撰
　　九天真王与元始天王，俱生始炁之先，天光未朗，郁积未澄，溟涬无涯，混沌太虚，浩汗流冥七千余劫，玄景始分，九炁存焉，一炁相去九万九千九百九十岁，青童君曰：时未有岁月，九炁既存，一炁相去九万九千九百九十里，一里为一岁也。清炁高澄，浊混下布。九天真王、元始天王，禀自然之胤，置於九天之号，九天真王、元始天王，始皆生於九炁之中，气结而成形焉。九炁玄凝，成於九天图也。日月星辰於是而明，皆轮运周於九天之境也。便有九真之帝，青童君曰：九真者，九天之清炁，凝成九宫之位也。上真、中真、下真，生於极上清微之天；清微之天，是始炁之澄也。次中三真，生於禹余之天；禹余之天，是元炁之澄也。下有三真，生於第三大赤天。大赤天，是玄炁之澄也。三号既明，三元夫人从炁而生，以天为父，以炁为母，故号太素三元君。此各以炁自然之孕子也。生於三元君，皆女子之号。青童君曰：白素元君者，则右白元君之母；黄素元君者，则黄老中央君之母；紫素元君者，则左无英君之母也。虚结空胎，凭炁而生也。各置宫第，便有上清营卫之官。金晨玉童三千人，西华玉女三千人，侍给三元夫人也，在洞房宫。三道兴隆，举号为太上大道君，太上大道君者，乃众真之帝，位高炁清，故号为太上。皆炁胤承真，积级受号，非始天有一太上者也。得受太上之号，便为万神之主也。置於琼宫玉殿，处於太上，大道之君也，总统九天，次位八方。八方置八帝，故上三天有二十四帝，玉皇之君也。八帝者，皆受自然之胤，得为帝号，亦非后学之任也。於是各引所承，造上皇之章，以为宝经，秘於玉清之宫，以度后学得真之人。逮至黄帝，置立生民，后生之人，起於黄帝也。黄帝结土为象，放於广野，三百年中，五色变化，能言能语，各在一方，故有伧秦氐夷蛮差之类也。五姓合德，亦法自然，承上真之炁，而得为人也。能有生死之期，寿命之会。若有骨炁系真，便为不死，得补上仙，有不纯之行，死归土也。蠢以元炁，五色衣冠，皆禀元炁而生，衣以五彩之衣。六天之治，於此而兴。故太上大道君，给以鬼兵，使於三代之中，驱除恶人。青童君曰：黄帝生民，各兴杀害，不禀自然，使天炁愤激，三五失正，故以六天之炁，使诛除恶民。善行精勤，思念长生，不犯三官，则为种民，当授真经也。夫二炁离合，理物有期，阳九布炁，百六决灾，三道亏盈，回运而生，期讫壬辰、癸巳之年。青童君曰：大阳九、大百六，皆九千九百年，小阳九、小百六，皆三千三百年。六天受号至周，已三经大阳九之数，善恶犹未都平。后圣九玄道君，请问太上不应之期，太上云：六天事设，资於太真，求九经阳九、百六之数，还治三天。计期尽承唐之年，金氏御世，丁亥之末，壬辰之岁，善恶当明，吉凶都判也。九天真王授於太上大道君，太微灵都婉转真三方文，众书真箓，以制六天三天之法。三天正法，以九天真王、元始天王受炁之初，於空玄之中所授。到六天立治之法，授於太上。至黄帝兴治，太上以付后学帝君、上相青童君、西城王君，使付诸为真人者。以六天之炁，由三天之法，得者神仙。三天九微玄都太真灵箓，出於九天真王，以传太上及三天玉皇，元始天王以授西王母，灵飞太真太上丈人，以授众仙得道真人。此文秘於太上灵都之宫，刻以紫玉为简，黄金为文。付五老上真仙都左公，封以紫蕊玉笈，盛以云锦之囊。天妃侍香，玉华执巾，卫以金童，各三百人。如是后圣金阙帝君、上相青童君，皆月三告，清斋时，乘碧霞九灵流景云舆，飞青羽盖，从桑林千真，上诸太上灵都之宫，朝启真父，游宴玉庭。太上大道君，时与九玄圣君、上相青童君，共登琼宫玉殿之内，侍女众真千亿万人，飞龙毒兽备卫灵关，巨虬千寻，奋爪广庭，流光八朗，焕赫玉清，悬於旌盖，流旗绕香，玉籁虚唱，神林激音，万响扬声，洞畅九元，众吹云歌，麟舞凤鸣，激给玉虚，琼振三清，设流霞之醴，镮刚之果，杂案纷落，流盼太冥，末乃自引云璈之琴，抚而弹之，玉音粲丽，彻响太霄，而歌神凤之章，九灵之曲。其辞曰：
　　微乎九玄炁，洞源三清滓。灵化随运生，渊响彻高拟。六觉启玄关，未悟方乃始。携襟玉皇庭，披究太虚理。紫辉朗玄台，流映无穷已。大劫有终数，百六翻然起。神娱不极龄，抚哀后生子。
　　於是太上歌毕，九玄帝君又称名而歌曰：
　　策御九龙辔，上朝玉皇庭。太虚九玄炁，法化沉三灵。高会玄晨阙，躬命元始精。结芒太霞馆，流盼无穷龄。神映通幽关，炼胎反初形。抚哀五浊子，命同浮朝生。
　　於是九玄圣君歌毕，上相青童君又称名而歌。其辞曰：
　　九天洞元纪，化生无方炁。三灵澄玄景，六精顺运逝。丹霄翳空洞，三真超无际。俯仰太帝堂，禀承三天制。驱洗六天凶，正立无尘秽。洞究太真章，以救承唐世。启悟末学子，有心齐冥契。拔脱三涂苦，飙然控龙辔。蔼沬上清馆，岂觉有余滞。
　　歌毕，於是太上与后圣九玄、上相青童君，共序三天正法除六天之文，施用宝诀祝说投祭法度，以付二君，使教后学诸为真人者，以制六天，收戮群凶。於是帝君、上相青童君，奉受真诀，稽首而还。
　　清虚小有天王曰：凡受众文三天九微玄都太真阴阳灵箓，恒当精心苦念，入室烧香，祈请真灵，求得奉迎圣君於上清宫，加恒诵咏灵章及符经一过。如此九年，灵垂告感，太上自当遣太极真人，降子寝房也。
　　太上告后圣君曰：凡诣经师受文，师当北向告誓，付度弟子。弟子受文毕，当还东向九拜，亦可心拜，阴祝曰：
　　上启九天真王、元始天王、太上大道君，某生值季世，去上玄远，禀承真统，得受三天正法除六天之文，不胜喜庆。谨以上闻，乞丐正真，赐降真灵，威御十方，摄制万精，啸咤立到，举响彻冥，得承八景，奉迎圣君。
　　毕。写经，将一通盛以别室，朝夕烧香，礼拜神文，太上当遣玉童玉女各十人，侍卫己身。
　　太上告后圣君曰：凡有骨相，名参东华，得佩三天正法太上众文灵箓。九年，每以本命之日，或太岁之日，以白素朱书文一通，诣所属岳封埋之，以制五岳万精之炁。埋符之时，北向叩齿三通，仰祝曰：
　　六天运周，三道正明，上仙真文，制御九灵，封掌五岳，摄录群精，当今真仙，来朝我形，上告万神，记别我名，洗荡千祆，后升玉清。便埋文，令深九尺，如此二十七年，合三埋之，太上克遣四极真人，来迎子身於上清宫也。五岳灵官，恒当营卫出入游行，授其自然之乐，云舆羽驾迎子之身。
　　汝受九年，当以本命或太岁之日，夜半於别室，人民寂绝，露於中庭，施坐北向，用五案安着五方，案一香火，案一手巾，覆於案上。又用绛纹三尺，请经符着案上，以果一盘，枣一升，着一柈中。北向再拜，叩齿十二通，奉请九微八道上皇、九华帝玄黄女、九灵之官、监真使者，称名某甲，昔受众书八灵真箓，九年请奉微礼、上献众真，愿蒙垂降，下纳丹心，使某体清气朗，威制十方，千邪万祆，悉皆执伏，得与神通。九年周竟，当又上烦明真。愿毕。如此都毕，以所祭果枣物，埋於所属岳也，令深九尺。临埋时，北向叩齿九通，咒曰：
　　天清在上，微道遐幽，三正理运，六炁沉消，上真灵箓，摄御万祆，献礼五灵，以蒙纳招，封还灵岳，当使我身，与岳同休。
　　以灌余物上。如此三祭，太上克遣真人，授子元君之号，五岳仙灵卫子之身也。
　　太上告后圣九玄帝君曰：君受号为上清金阙后圣帝君，上升上清，中游大极，下治十天，封掌万兆，及诸天河海、神山地源，阴察群灵，皆总领所关，勤搜上真，辅正三天，灭除凶恶。今故出众书八灵真箓相付，宜加精勤，授於骨分，使为圣主，除祆存种，反正三天，令至承唐之年、壬辰之岁，吾道当行。
　　太上告后圣君曰：凡受三天正法，当为三天立效，佐时除凶，使正道演明，六天殄灭也。恒当沐浴清斋，入室烧香，书真文灵箓五通，安着所住室内五方，己身正在中央，平坐北向，叩左齿三十六通，瞑目内思己身吐炁，炁化为火光精流，竟天郁冥，焚烧四方天下山林草木，土地灵司人民，悉令荡尽，竟天冥然，无复孑遗，洞达无涯，火炁都消，清炁郁勃，上则无天，下则无地，率天以下，莫不归宗於虚无，金门玉阙、琼宫紫殿罗列，及己身俱在空虚之中，清炁之内，便仰祝曰：
　　天阳地激，三五及灵，流光极崖，竟天郁冥，自下无外，悉还无形，六天群祆，靡有不平，太一促运，真道当行，九天有命，收摄贾生，周天徧地，莫有所停，圣皇显盖，控驾紫庭，推校十方，列奏玉清。毕，引取五方炁，咽之，方引九炁止。
　　此九天之祝，九天真王以授太上，太上授后圣，令恒修行，摄御六天，威制万灵。若能勤心，精注三官，佐天除凶，太平之世，太上自当科校其中，随勤补用，以充真仙。
　　太上告后圣君曰：凡受三天正法，佩带真文，恒当沐浴盥洗为急，每令屐履衣服盛洁，不使污秽，真灵远离，凶邪所乘，便有毁败，学者宜明慎之。有犯此禁，太极领仙退削子陟真之爵。
　　太上告后圣君曰：凡受三天正法，不得妄入掩秽，哭泣悲泪，吊问死丧。犯者夺削退陟真之爵。
　　太上告后圣君曰：凡受三天正法，佩带真文，出入三光，及冥旰卧息，不得露头不着巾帽，及脱衣露形，毁慢形神，耻辱真文，令贵灵远逝，空尸独在。犯此之禁，夺算，削退陟真之爵，学者慎之。
　　太上告后圣君曰：凡受三天正法，不得妄与阴家共床坐起，及外炁不同之人共着衣服，及同被卧息，屐履之属更相交关。犯者灭算，退削真爵，学者慎之。
　　太上告后圣君曰：凡受三天正法，收束群灵，威平六天，当先令己身清静，俨然明正，不犯众禁，真灵恒肃，万神卫形。案法修行，六天之凶自然而退，亦不干子之正矣。而使己身不明，为众祆所乘，轼轲之日，不得惋吾此文，学者慎之。
　　太上告后圣君曰：此五条，出《四极明科》第十一篇中篇，有玉童侍卫，佩者犯禁，玉童所奏，身被冥拷，殃及七玄。今故抄出，以示后学，佩者习焉。
　　太上告后圣君曰：得佩三元大君紫文者，给玉童、玉女各十二人，侍卫佩者身。得佩众书真箓者，给玉童十人，侍卫佩者身。得佩太微灵都婉转真三方文，给直符三十人、玉女十二人，侍卫佩者身。得佩天帝君皇愍真书，给玉童十人，侍卫佩者身。得佩太上元君真文，给玉女十二人，侍卫佩者身。得佩紫微玄宫玉文飞天真书，给玉童、玉女各二十四人，侍卫佩者身。得佩蓬莱高上真书者，给玉童十二人，侍卫佩者身。得佩天帝丈人黄上真书，给玉女百人，知吉凶。得佩玄洲仙伯开天万仙真书，给玉童十二人，侍卫佩者身。得佩广生太真五岳兵符，给玉女十二人，侍卫佩者身。得佩元始天王真书，出有入无，又给玉童、玉女各十二人，侍卫佩者身。
　　太上告后圣君曰：诸有骨分，名书东华，录字上清，得佩真书众箓，即给玉童玉女，侍卫己身，记功明善，纠禁漏泄。佩者不得妄传，传非其人，不依年限，轻泄宝文，身被风刀之考，没命鬼官，殃及七玄、祖父，运蒙山之石，塞九源之河，深慎奉行。
　　上清除六天之文三天正法，后圣君受太上，清虚小有天王撰集，上仙真箓，总名为六天文三天上真正法，以捕万鬼，收束众邪。七百年三传，一百年有其人，听再授。朱青三十尺为要信，青布四十三尺为密誓，金镮五双为指天大誓。男受投文不祭，女受当祭。相授斋三日，或七日。又於斋内奉有经之师，好金十两，为通神之信。泄闭不从科条者，七世获考，如四极科法。佩书不经阴炁，阴炁浊殗，则身受殃大罪，身后为下鬼。奉之如法，必登上清。八皇以此为秘仙券，有者太阴书名玉简。
　　太上三天正法经竟
　　
