洞玄灵宝道士明镜法
　　经名：洞玄灵宝道士明镜法。撰人不详。约出於南北朝或隋唐。言修持明镜法术，与《上清明鉴要经》、《上清明鉴真经》略同。一卷。底本出处：《正统道藏》正一部。
　　洞玄灵宝道士明镜法
　　照镜欲见形法。当小开户居，指向明，渐闭目，思想见面形。初时，漠漠殊无所见。中宿之后，渐渐洞远，自见面目。思忆心中，朗朗开明。平旦、夕日未入，此时最好。若日中盛明之时，小闭户，在灼灼中，窥镜无所见也。莫在火下照镜，当以火自远，勿得过近火光。若宜欲开目照镜，自视形体，当在灼灼明中，无所苦。若欲闭目，思见面形，居暗向明，然后见形耳。照镜大要，当安卧床，思想精诚，欲坐欲卧之间，体翛翛。当须臾之顷，当有赤黄从额上出，照耀一室中。於是仿佛恍惚，如觉如卧，便自面形在光中，对共相视，如须即便消灭。卧觉之后，辄复照镜，欲卧思之，如前法。夕夕自见也。或卧觉两面相对，或见己形，两人共伴坐。或卧寝间，见好神童玉女，年五六岁许，好衣服，头额端正，见辄再拜。或耳边闻语声，天下吉凶万事，皆预知之。或在壁东见壁西，或卧梦照镜，或还光内视五藏。照镜当以申始。
　　立视之法。明镜九寸，无令面有玼瑕。正令清明，左右各人一尺，寿与天地同。自斋，谨澡盆盛井华水，着下也。夜照镜，宜用麻油火也。自见其形分明。下再拜长跪，言吾与子同体，今与子分形，万年乞改，常与子相随，身形不衰，万年相随。受视中明镜，先视形，见众物，听闻人语声。修照镜，有三童九女侍之。三童长六尺，九女长五尺。青腰衣青裳彩衣内，紫女衣黑，素女衣白，皇女衣赤，玉女衣红，帐上衣缃二十通。
　　明镜君官属将百二十人，治开阳宫，主人两目童子，精光相视，见景知吉凶。
　　昔有摩镜道士，赁为百姓摩镜，财责六七镜，无他法，唯以药涂拭之，而镜明。有袁仲阳问之，道士告明镜之道，可分形变化，又能令人总明，达知方来，有能令与天地诸神相见，行其道得法，则诸神仙皆来。道士得道矣。道士在石室中，常当悬明镜九寸於背后，以辟众恶。又百鬼老物，虽能变形，而不使镜中影变也。其形在镜中销亡，无为害也。道士摩镜药方，出《白子高经》中。
　　向得摩镜人云：药用锈铤，边有铁锽赤者好。打铁人烧锈铤，打之即出，锻铁亦有之。名赤柤，是取之於铁臼中。熟捣细筛，用帛子箩过。又用蛇黄，亦捣细筛，用生油和此二物，即是药也。
　　洞玄灵宝道士明镜法竟
　　
