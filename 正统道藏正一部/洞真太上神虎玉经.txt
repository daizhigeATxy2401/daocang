洞真太上金篇虎符真文经
　　经名：洞真太上金篇虎符真文经。撰人不详，约出於东晋南朝。系摘录《金虎》、《神虎》二符改编而成。一卷。底本出处：《正统道藏》正一部。
　　洞真太上金篇虎符真文经
　　右金虎真符，太微天帝君以传金阙帝君，朱书白素，盛以紫锦囊、佩之头上以行，则制命天地群灵，神仙敬伏，玉华执巾，天丁卫躯，山岳稽精。加敕威神之祝，玉精之章，便得馘斩九魔，千妖灭形矣。此上清禁符，不传於世，得佩之者，飞升上清。
　　太元上景金真威神内祝，以召使神兵，斩灭邪魂。当入室烧香，叩齿三十六通，坐卧任意，乃祝之曰：
　　辟乾毒王，震拾罗旌，八仙秉钺，上帝五灵，太玄落景，七晨卫庭，黄真曜符，焕掷火铃，神虎奋豪，毒锋乱逞，紫勃文仪，四跃仰鸣，九天六天，四天晶晶，外缠玄炁，内守帅兵，左威右顾，风伐火征，叱斩万妖，擢馘千精，金真启震，九魔摄形，北酆摧落，所灭皆倾，我佩真符，役使万灵，三元告真，玄合帝诚，太微上命，上升三清。
　　太元上景威神内祝之法，皆上清之禁经也。辟乾毒王者，是六天大鬼之内名也。震拾罗旌者，是北帝魔王之隐讳也。四天皛晶者，是北酆鬼相之魂名也。能知三鬼名者，则千妖窜迹，万鬼匿形，九魔莫得而动试，百邪弗得而陈害。山林独处及在府庙神鬼之中，便可按而行事，不必烧香入室也。又以雌黄书碧缯，长三尺，广一尺二寸，亦可都方圆一尺二寸也。又以四郭其外，并以丹锦缘厕其裹，带於腰中之右面也。若登斋入室，及朝宴八九，并制魔召灵，驱策神真，便佩而行事也。慎不可临见尸秽，罪同漏泄，七玄之祖拷于地狱。
　　太上神虎玉经神虎内真符
　　神虎真符，太真九天父母所出，太真丈人以传东海小童，九天真王以传太上道君。太上道君常所宝秘，藏於太微灵都琼宫玉房之裹，卫以巨兽，捍以毒龙，神虎七千，备于金阙，金晨玉童、素灵玉女各三百人，侍卫灵文。玄晖空映，散烟紫庭，威振九遐之域，神光焕乎上清，妙畅启於自然，洞惠彻於无形，神虎斑其像，金虎亘其真，智慧标其干，消魔演其源。微旨幽句，妙趣难详，皆着天魔隐讳，或标百神内名，诵其章千精骇动，咏其篇万妖束形。以三天立政之始，付太微天帝君，使威制六天，馘斩万妖，摄山召海，束缚群灵，威魔灭试，回转五星。於是太微天帝君，奉受消魔智慧神金二符，佩游上清，乘虚逸驾，浮轮太微，澄景太真之馆，止足玉帝之阶，静与天地合契，动与七景齐晖，匡落九玄，握节灵机，领括万度，亿律总归，激百阳以生电，运千阴以吐威，神霞被道於金阙，天关应感而自开，命八景以高登，骋神虎以升飞，群仙启路，七星奔移，玄光冥滞，亿变万奇，洞观无极之境，周览极天之崖，流目眄於五浊，衰生死以告之，可谓微乎，灵北之妙哉。
　　太微天帝君，告上相青童君、西城王君曰：上清大智慧文消魔真经，此太极之玉篇，高上之宝诀。神魄真诗，九天太真所宝章。智慧可以逐秽，消魔可以束邪，真符可以制魔。夫有玉简紫名，得修上法者，不为众妖所乘，万魔所试也。可谓万害不能伤，万试不能干，皆神虎之威，真经之妙用也。今以相付，可传后学应为真人者。当依太真之科也，七百年内听得三传，不得示非其人。轻露真文，身被风刀之拷，殃及七玄。若有金名东华，绿字上清者，得吾此符，便以玉童玉女三十六人，侍卫子身，将可以经危冒险，越山跨海，召神制鬼，封掌灵岳，所之所向，千妖伏侧，万魔束形，群仙侍卫，身生异光。修未七年，真灵自当降子之房，飞舆绿軿，白日登晨。受者对斋九十日，或三十日，或七十日，皆资上金十两，以为神真之信，锦九十尺，以誓九天，青缯三十尺，以盟其心。好道乐真，勤心注玄，无吝财物，轻财贵道，道无不存，如此之士，始可与言。内爱财宝，外心浮好，道亦己照，闭之玉笈，加以金阙，升度之后，深藏名山。
　　佩神虎上符，以青为地，黄书文。若之五岳，并在厄难之中，鬼魅之地，皆当作威神大祝，叩左齿三十六通，祝曰：
　　九天玄音，丑节秉和，总统幽张，开神百华，超滞无迹，三篮罗波，回素满景，珠郁幄沙，丹明揔命，梨秘劫阿，含光映遂，登来盈家，伯乐乘无，运策天魔，调更绝种，灭形九罗，虎变神威，摄制万邪，斩戮无大，自小皆殂，妖绝光阴，祸灭太和，乘景策虚，上蹑飞霞，出入帝庭，长保灵柯。毕，次咽炁三十六过止。
　　不受神虎上符，不得妄说此祝。此祝皆九天大魔内讳，一咒九天骇动，万鬼束形，千精丧目，百神诣庭。不受而妄说，皆亡魂失魄。高上灭魔之祝，亦如此，明慎之焉。又有消魔符及神虎之符，在消魔经中，悉是九天魔王之隐音也。亦应佩祝制之时，悉服一枚益佳。
　　兴宁三年乙丑岁七月一日，桐栢真人授许远游，言至甲申、乙亥、壬辰、癸巳之岁，九月一日、七月七日、四月八日，当有道士着七色法衣，手持九曲策杖，或在灵坛之所，或在人间告乞，或咏经诗，或作狂歌。子若见之，勤请其道，必授子神虎上符。此南岳真人，太上常使其时下在人间，察视学道者之心。
　　洞真太上金篇虎符真文经竟
　　
