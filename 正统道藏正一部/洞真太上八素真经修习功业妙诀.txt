洞真太上八素真经修习功业妙诀
　　经名：洞真太上八素真经修习功业妙诀。撰人不详，约出於东晋南朝。原为《八素真经》之一，后分出单行。一卷。底本出处：《正统道藏》正一部。
　　洞真太上八素真经修习功业妙诀
　　太极四真人，请问太上大道君曰：受法传经，言闻之矣，修习阶渐，缘何始乎？
　　道君曰：初学之俦，奉经治写别室几案，晨夜香灯供养存神，朝夕礼拜所受。高上随缘行之，科法有异，各在经中，或应自口，在乎其人。受学不事朝礼，即犯毁辱屡至，功行不兴。必愿成真，勿忘朝礼。因缘有碍，日夕不恒。良晨不亏，自有感效。重为子言之，审付其人也。真人稽首，受命奉行。 
　　凡习功业，精寻经诰，受持要戒，谙诵在心，心存意解，行之不疑，不懈不退，精进日新，随世教化，依时行藏。三洞诸经，更互出没，顺运济急，勿强违缘，应用高低，不可抑绝。缘宜上下，不可弃捐，当须得中，不可闭塞而强通。通而苟塞，上下及中，颠倒违逆，皆有灾考，不可不详。大运和时，品依次第，不和之日，各受少分，深浅多少，不得违阶，超越由缘，慎勿乖运，精心期真，严持戒耳。
　　斋法有十戒：
　　一者不得食含血之物，有生炁并熏卒之属，唯菜非向生之月得食之。
　　二者平旦啜粥，日中则食，自是之后，有甘肥美味，一切不得复飨。昼则烧香，夜则然灯，烧香不乏须臾，坐起卧息不离法则。
　　三者弃写因缘，唯道是务。
　　四者思经念诫，洗心精进。
　　五者慈孝一切，愍念悲穷，开示生道，以劝愚民。
　　六者悔谢罪过，求乞生活。
　　七者委舍荣华，所宝在道。
　　八者劳身苦体，为道驱使。
　　九者愿除众痛，十苦八难，免度厄世，为太平种民。
　　十者尊道贵德，心口相副，洗心精进，志求仙俦，承受经戒，不敢亏违，升
　　度之日，与道合同。
　　高上科曰：监斋法师，从斋之官，诵经行道，上高座读经一千言，听得一饮，不在不诵之例。此一条出《四极明科》中篇。
　　高上科曰：夫受星宿正治，及奉受三宝经法，洞真玄经之法，拜署斋法之后，悉应受法难五戒，而不受此五戒者，不得参同斋官缤录之例。并受真契三一、真一以上，又不受法难五戒者，不得列名上宫，又不得表奏星宿大章。若未受而奏章，仙都无名，露章不被奏御。所以尔者，既无法轨，身不清廉，是故不为奏御。又且星宿之官，不受未戒不廉之师奏事。故有大小科戒之法，明各依承。凡斋有五种之格，如左：
　　第一救急治病，承用天师旨教法。入三元方谢，乞生丐活，自缚泥额，涂炭之法，并在旨教之中。
　　第二灵宝梵行，集贤观化，修身种福之法，其中又有生死谢罪，责己思愆之法。
　　第三上清仙隐，为七世先亡迁升之斋，亦随月修直，善行之法。
　　第四真一守寂，思神吞炁，导引之斋。
　　第五太一神丹，宜祭炉火金液之法，闭房经月之斋。其别隐静，养神续命，清咏长斋，不在五条之例。
　　又道士、祭酒、男女官，已参受真契，并受上清三洞之经，及星宿治法，为道欲得标名玄都，奏御旨闻，当受玄都法难五戒。其戒文如左：
　　第一之戒，不得不敬於天，不得谓天无神，呼地无鬼，不得轻慢地祇山川大泽，而穿凿无忌。是谓天地无灵，罪犯无畏。又不得教令人轻慢天地，谓无神鬼。
　　犯此一戒，夺天算三百。一犯此过，减寿七年，格事七年，责己思愆，立功补过。有殊於先，伏誓三通，然后启复先位，计功续命。道不负人。
　　第二戒，不得杀害众生，探巢破卵。又不得教令人杀害众生，探巢破卵。
　　犯此一戒，夺天算一百六十。一犯此过，减寿五年，格事五年，责已思愆，立功补过，清善至到。有殊於先，伏誓三通，然后启复先位，计功续命。道不负人。
　　第三戒：不得行欺巧窃盗，贪心恣恶，规图人物，夺人志愿。又不得教令人为巧窃，贪图人物，夺人所爱。
　　犯此一戒，夺天算一百二十。一犯减寿四年，格事四年，责己思愆，积功补德。有殊於先，然后伏誓三通，启复先位，计功续命。道不负人。
　　第四戒、不得饮酒，外淫略他妇女，淫通不道，因公行私。又不得教令人饮酒欢妻，略他子女，淫通不道，因公行私。
　　犯此一戒，夺天算一百二十。一犯此过，减寿四年，格事四年，思愆责己，立功补过。有殊於先，然后伏誓三通，启复先位，计功续命。道不负人。
　　第五戒，不得诅佞嫉毒，妬无道，谗害善人，焚烧人舍。又不得教令人诅佞嫉毒，妬无道，谗害善人，焚烧人舍，破人门户，以报怨仇。
　　犯此一戒，夺天算一百二十。一犯此过，减寿三年，格事三年，责己思愆，立功自补。功德有殊於先，然后伏誓三通，启复先位，计功续命。道不负人。
　　其为道士、祭酒，不受法戒，不慎道行，犯诸法禁，拜表上章既自不闻，至於救解往往无验。皆是为道无有法轨，沦逮酒肉之考，不慎之至。自从三圣升化之后，真科沉隐，累遭天地鄙烈；法科零落，旧章不存，纵使祭酒未受法戒，录籍之上己为总忌，自顷常慎上章，先后云云纷互，天曹不觉验效者甚多。百中误有一效，皆是善民告乞，感彻丹善之至，天帝直为拥护，开许所奏，全在性命示，功不在奏章祭酒。而愚痴师辈，或因承吉善之民感彻之心，旁此一效，以为己功，便恐动百姓，求欲非一，不知吞藏之咎，已被纠奏，削其生名，减其寿命，不久奄而至。以小愆目下未即考病，便谓天地寥廓，无校小漏。或中有小功，申延其考愆，目转多延，不加小考者，并其脏漏罪大，在驱除之例示，必灭之后，方付刀山剑树之楚，故不数加小考。愚人不知，谓为罪不即被考病，谓天地许之纵恣。又云上天漫漫，不简小愆，故无考咎。大以专愚推之通日愆咎，转谓天地无神，有戒之者，专虚妄示，不知已在驱除之例，奄至不期也。天之昭昭，其可欺也。愚人无知，谓道为轻，吾念之痛心，明各详慎为善，勿为贪浊，罪坐不轻也。
　　高上科曰：道士、祭酒男女，受真至法，并受上法宝经，星宿正治，位次真一以上，并伏法受真好向之贤，亦不可不参受法难五戒，及因缘大戒。既受至法，不受此五戒，名故不上仙都丹简，墨箓玉历无名，三官白籍鬼名不除，灭度之后故为下鬼，魂不得仙，考对无已，殃及子孙。其道民别有精诚否泰之验，不在此条中，纪在墨箓上篇后也。
　　高上科曰：夫学道宜精勤，立功补过，以赎先亡七祖罪请，并又为家门及一身进上仙名，去离十苦八难之中。当受法难五戒，立功建德，求上名仙都玉历，削除三官白簿死籍。汝等为道徒，受大法内外真契，积历年载，而用行不合自然，又不受法难五戒，身犯酒肉贪秽，道行无法，故犯愆恶，亡算减命，死为下鬼，不免刀山剑树之楚，涂酷之心，为之痛心痛心。汝曹为道，明依法戒，奉行三年不倦，克获延年，天算加益。天曹一年三考墨箓，计功益算纪，司命奏上，分别善恶，即度功德着左契，犯恶非度着右契，事有炳然。道不负人，但人信真者少，罪法犯戒者多，故罹罪坐愆尔。明各慎之，慎之为善。
　　凡为道士、祭酒、男女官，受真法，请求仙度，延续生命，并行戒法，立功补过，医治百姓，表章旨御者，当由修练斋直，奉受法戒，不违科制，举向从愿，计功升度，禄寿不訾也。
　　高上科曰：其有出自贵分，虽不受此戒之文，用行已合自然，不须复受科戒。自古及今多有此人，然今时百中获有一耳，不可准以为例。要标其德行合科戒者，自非抗志绝尚之人，故须科戒成生道业，如此不可不宣告戒制也。
　　高上科曰：凡欲学道求真，於世立功建德，纪名上天，升度仙官者，当受法难五戒，依法戒行道三年，功立真名，然后表上仙都，纪在丹简，上讳玉历，仙籍名立，司命宣勑五岳，告下三官，纪知真人，削灭三官死籍白簿，除去鬼名，然后正可得为修学道士、祭酒尔。如此真名勤在仙都，所奏无不彻闻。既不受戒，又不精苦，仙都无有功名，表章启奏悉备停奏，是为道行无闻，徒损民人敬向纸笔、香油之费，更受吞藏酒肉之考，魂神常被讼对，凡向不利。或有冒法未被考坐，或是卷首三官未有死籍，常见好事，恶事未至者；或是宿有冤对，考官故迷其心，罪并重论，故不被小考，近使脏满，并入驱除夭终之也。岂不痛哉痛哉。始学道士、祭酒、男女官，汝曹欲修命，清苦求真，并制鬼治病，立有验效，为百姓所崇，当受法难五戒。既受戒，仙都便以纪名，修勤三年，不犯法目，司命列奉，上白天帝，纪名玉历，便，受真人之散号，能制鬼治病，无不明效。如此之善，可不修乎。
　　道士、祭酒、男女官，欲修学制鬼治病，当受太上中台成生五戒。既受此戒，仙都正位，丹简有录，功勤三年，标名上勒玉历，天帝曹即考校功勤，勒山川五岳四渎三官录纪，知汝曹精进积感之功，名标玄都天神、玄都地祇所钦，百鬼所伏，救治表奏上达，汝曹徒受中外大事，真一之妙，不受法难，不慎五戒，则仙都无位，玉历无名，身受祭酒藏秽之罪，五岳四渎三官鬼神所不敬畏，章奏寝不被呈御。坐其好走里巷，贪浊毁辱，不知改忤，违科犯忌，司命随事纠奏，减夺寿算。既为人师，冒法小事，不足数考，蒙其知悔，故并之重论。今人愚痴，谓为愆目下未病，便言天地不知其罪，又云无神，不知阴考已奏。既有冤对小事，故不数奏者，欲积其脏满，并在驱除之例尔。如此死名已定，不复小考，奄被大除，夭折当世，不终三寿，罪目兼重，复加刀山火霍之楚，死为下鬼，长被痛毒，当可言乎。汝辈受真，外欲立功救治，欲练气三元，养神续命，当访求明师，奉行法戒，勿贪酒肉，沉湎相逐不轨之事，过无大小，悉受纠奏。唯晨夕斋直，积功补过，仰希玄泽，停年住考尔。如此延续性命，还其年算，与之更始，功过相补，细而不漏。汝曹明各慎之，慎之修练，保得长在不朽。
　　高上科曰：道士、祭酒、男女官，汝欲修炼太清神丹，并练三元牝牡之术，冥身山泽，思仙养志者，先受成生五戒。又经七试九炼，摧性忍弱，被人凌辱，不以怨耻者；又不以外想邪心，静神专一者；又当忍受饥寒，委辱不恚不坠者；又当积勤立功广大，济度厄急，拔度死命，受更生之始者；又当箪食精苦，阴德广着，天未报功，不敢希望者；勋义感彻，积勤之大，身婴困弊，远近无问，不敢自悼者；弘惠流布，更被曲辱，不以为害，皆此智德大矣。其德有五，自非冥心笃好，不能立此行也。是故有五德之号，其至甚重大矣哉。
　　学道积年，乃经十折九辱，秽恶横加，犹怀慊恪忍弱之仁，此为一智。
　　强行广博，好尚内外，导养三元，五神不伤，迈而不衰，容色不悴，是为有恒，其为二智。
　　尚修不退，周流八方，一清一沉，一浊一浮，勤功世间，不纪不名，积德不已，敢以为劳，其为三智。
　　阴结药气，含德养性，展转九年，中至二十四年，上至三十二年，积苦效勤，而横被曲折，愍念不计，恬靖自居，恒无功可纪，更怀忧切，其智四矣。
　　为道既无世功相及，少修师教，伏勤师门，而中遭祸构，散荡弊真，经十折万忍，犹怀颐颐，不硎於口，其智五也。
　　高上科曰：凡人学道，守心贞一，施行善笃，终未感悟，又经历七试九折，心无恚退，奉行五戒，合於五智，不违法戒，不亏经教，幽静恬和，行及无为，久染风尘，曲辱不计，遭逢凶横，叩搏乞过，累遭轗轲，不以为恚，殊更施惠自幸，布乞於人，恒惧失先功勤，恐宿缘深重，收致不利，有此巍巍之德，勋着旷大，不名为劳，清净丹苦，殊更坚恪，惧坠渊谷，不朝则夕，如此之智，真为厚大。德行如此，正可以立道行，行之五年，恬然无欲，可得投身林隐，托命岩薮。汝等求道修命，延寿人间，当先处曲室，和神养志，导练三元，积勤专到，上感灵真，身被灾咎，不求申论，曲辱不利，欢心颐颐，不以为否。行此五戒，成生五智，道行清洁，克功巍巍之重，未敢希报、反更勇猛精进，常所未能相及。其功既积，何求不得，何愿不合，何叩不闻，何志不成耶。
　　高上科曰：仙有九品，术有三十六门，又有百二十禁法，皆延生之原要。未有依科求志，苦到而不获者乎。但患人修学无勤，思道不专，执无恒，无有同心志契者，道安可修乎。但闻朝施暮望，轻忽正教，谓无灵感，多有悭贪媾辱，沦逐酒肉之座，无志精苦於玄元，施为混错，罪盘於天府，魂思闭击，考楚於地狱，未蒙判析，故宜深思自改，勤施德专，以求真明之效。有智之人，闻而行之，奉慎五戒，不亦妙乎。
　　小斋法，主人供一贤德，一日一人长钱一百，米菜茶果蜜姜之属。
　　中斋，千食供，一人一日长钱二百，米菜香花灯烛茶果蜜姜之属。
　　右二件，计人请齐官，人率增之。
　　又一条，其困病祈请斋，菜食如小斋之法。
　　灵宝延年斋，千食随主人供，唯不得杀生犯科尔。
　　上清转经清寂山林长斋，米菜服食菜食为恒，不在钱数之料。
　　右五等如品格。
　　太一闭房舍丹药百日大斋法，不在钱限之例。古者盟誓金彩之属，今以丹青四十尺，金环一双代之也。
　　洞真太上八素真经修习功业妙诀竟
　　
