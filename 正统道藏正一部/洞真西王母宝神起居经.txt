洞真西王母宝神起居经
　　经名：洞真西王母宝神起居经。撰人不详，约出於东晋南朝。系摘咏《真语》、《上清三真旨要玉诀》 等书改编而成。有《西王母宝神起居经》、《西王母宝生无死玉经》、《西王母反胎按摩玉经》等篇。一卷。底本出处：《正统道藏》正一部。
　　洞真西王母宝神起居经
　　西王母宝神起居经
　　夜卧觉，旦将起常更，又急闭两目，叩齿九通，咽液三过毕，反舌向喉中，乃摇头动项七过，以手按鼻孔边，左右上下数十过，毕，微祝曰：
　　九天上帝，三元保婴，太上运华，玉室发精，七门召神，九房受明，耳聪目彻，通真达灵，天中之岳，和炁调平，骄女云仪，眼童英明，玄窗朗朗，百轩零零，保和上元，徘徊金庭，五脏曜华，耳目常生，神台郁峙，柱梁不倾，七魄澡练，三魂黄宁，太上携手，与我共并，五老混合，无英辅营，万凶消灭，所愿必成，日月守门，心徊景星，仙皇所告，万神敬听。
　　卧觉辄按祝，常如此勿忘也。真道虽成，故常行焉。此太上西王母宝神起居玉经上法也。令人耳目聪明，强识豁朗，鼻中调平，不生洟秽，四卿八彻，面有童颜，制魂录魄，却辟万魔。此是真人起居之妙道也。所以名之为起居者，起居常当行之。
　　又以两手摩拭面目，令小热以为常，每欲数之也。阿母云：人之将老，面皱先从两目下始，又人之体衰炁少者，先从两鼻间也。谓此二处是皱衰之户牖，炁力之关津，故起居常行此法，以辟皱衰，而炁力常保康和也。
　　西王母宝生无死玉经
　　无死玉经曰：手披华庭侧，迁延和天真，上入神涧房，玉谷填天山，内源玄灵见，万魔自灭身，长生永无死，玉籍反帝君，由兆和天真，按此幽山源。
　　天真在两眉间，眉内之两角也，天真在一分下耳，是引灵之上房也。
　　山源在鼻下人中之上本侧，在鼻下小入孔谷中也，是塞灭万魔之门户也。
　　华庭在两眉之下，对眉下之中央，是彻视之津梁也。
　　旦将起，暮将卧，更急闭两目，以舌反向喉中，咽液三过，急以手按此三处各九过，阴按之，勿举手也。以为常，令人长生无死，降灵彻视，塞灭万鬼之道。手按既毕，微咒曰：
　　太上虚皇，开散玉庭，金房煌朗，翠台郁青，我摄三道，灭鬼生灵，我能无死，亦能无生，长生自在，回老反婴，魂魄受练，五神安宁，回飙车轮，北谒玉清，上升太元，与日合并，遂为真人，帝君合冥，三元所告，万神敬听。
　　昔楚庄公时，市长宋原甫者，有善心，常自扫除一市中。久时乃有一乞食人，入市经年，旦乞高歌，歌辞曰：天庭生金华，内源障阴邪，玉谷参玄卿，琼炁互扶罗，天真立日上，飞药吐灵妙，清晨按天马，徊驾神玄家，仙人来入室，又以灭百魔。临去，又题市门如此。楚一市人无解，而原甫意中忽悟，疑是仙人，但不解其歌旨耳。遂乃叩头谘请，久久不已，乞人告曰：吾实真人也，此言是昆仑西王母宝生无死之曲，知者使人不死。遂授原甫要法施行密诀，积二十年，原甫白日升天，今在玄洲，位为仙卿。楚市乞人，是南岳真人赤松子矣。时分形散景，假适尘浊，游眺嚣秽，招迎真会也。
　　《清虚真人裴君说神宝经》曰：求道要先令目清耳聪，为事主也。且耳目是寻真之梯级，综灵之门户，得失系之而立，存亡须之而办也。今抄经相示，可施用也。
　　《消魔上篇》曰：耳欲得数按抑其左右，亦令无数，所谓营治城郭，名书帝籍。鼻亦欲数按其左右，惟令〔无〕#1数耳，所谓灌溉中岳，名书帝箓。
　　此二条出方丈台昭灵李夫人口诀，九月十二日夜喻之。
　　道日，常以手按两眉后小空中三过，又以手心及指摩两目下权上，以手捉耳行三十过，摩唯令数无时节也。毕，辄以手逆乘额三九过，从眉中始，乃上行入发际中，口傍咽液，多少无数也。如常行，目日清明，一年可夜书。亦可於人中密为之，勿语其状。
　　眉后小空中，为上元六合之府，主化生眼晖，和莹精光，长珠彻童，保练目神，是真人坐起之上道也。一名曰真人常居内经。真人喭曰：子欲夜书，当修常居矣。真人所以能旁观四达，八遐照朗者，实常居之数明也。
　　目下权上，是决明保室归婴至道，以手捉耳行，深明映之术也。於是理关血散，皱班不生，目华玄映，和精神盈矣。夫人之将老，鲜不先始於耳目也。又老形也，亦发始於目际之左右也。以手乘额上，内存赤子、日月双明，上元欢喜，三九始周，数毕乃止。此谓乎朝三元固脑坚发之道也。头四面，两手乘之，顺发就结，惟令多也。於是头血流散，风湿#2不凝也。都毕，以手按目四眦二九，觉令见光分明，是验眼神之道，久为之，得见百灵。
　　石景子经曰：常能以手掩口鼻，临目微炁，久许时，手中生液，追以摩面目。常行之，使人体香。
　　《太上三天关玉经》曰：常欲手按目近鼻之两訾，闭炁为之，炁通辄止，吐而后始。常行之，眼能洞观。
　　右二条，南岳魏夫人所出。
　　《丹字紫书三五顺行经》曰：坐常欲闭目内视，存见五藏肠胃。久行之，自得分明了了也。
　　《太素丹景经》曰：一面之上，常欲得两手摩拭之，使炁热，高下随形，皆使极匝人，面有光泽，皱班不生，行之五年，色如少女。所谓山川行气，常盈不没。
　　《丹景经》曰：先当摩拭两手令热，然后以拭面目毕，又顺手摩发，如理栉之状，两臂亦更互以手摩之，使发不白，脉不浮升。
　　《大洞真经精景按摩篇》曰：卧起，常平炁正坐，先叉两手，乃度以掩项后，因仰面视上，与项争，使项与两手争也，为之三四止，使人精和血通，风炁不入，能久行之，不死不病。毕，又屈动身体，伸手四极，反张侧掣，宣摇百关，为之各三。卧起先以手巾若厚帛，拭项中四面及耳后，使圆匝热，温温然也。顺发摩头，若栉理之无在也。良久，摩两手以治面目。久行之，使人目明，而邪气不干，形体不垢，去秽也。都毕，而咽液三十过，以导内液。
　　右一条，出《大洞精景经》中。
　　西王母反胎按摩玉经
　　养生之道，以耳目为主。杂视则目暗，广忧则耳闭，此二病从身中来而结病，非外客之假祸也。所谓闻道之难也，非闻道之难，行道难也；非行道之难，而终道难矣。若夫耳目乱想，不遣艰难，虽复足蹑仙阁，手攀龙轩，犹无益也。
　　反胎按摩，常以阳日，用一日为阳，二日为阴。每阳日之旦，阳日之夜，夜卧觉，日一将起，急更闭目，向本命之方，以两手掌先相摩切，令小热，各左右试按两目，就耳门下，令两掌俱交会於项中九过。又存两目中各有紫赤黄三色云炁，各下入两耳中，良久，阴咒曰：
　　眼童三云，两目真君，英明注精，开通帝神，太玄云仪，玉灵敷篇，保利双阙，启彻九门，百节应响，徊液泥丸，身升玉宫，列为上真。咒毕，因咽液三过。既毕，乃开目。以为常，阳日坐起常可行此，不必旦暮也。行之三年，耳目聪明。
　　理发，常向本命，既栉发之始，而阴咒曰：
　　太帝散灵，五老反神，泥丸玄华，保精长存，左拘隐月，右引日根，六合清练，百神受恩。毕。常行之，使人头脑不痛。
　　《太极经》曰：理发，欲向玉池，既栉发之始，而微祝曰：
　　泥丸玄华，保精长存，左为隐月，右为日根，六合清练，百神受恩。祝毕，咽液三过。能常行之，使发不落而日生。当数易栉，栉之取多而不使痛，亦可令侍者栉取多也。於是血液不滞，发根常坚。
　　右二条，安九华所告令施用。
　　坐卧，常欲鼻孔向本命，饮食亦然。若不得向本命，常向东北及西北，亦佳也。此二处，是天地魂魄之门津也。又卧起，常自左右摇动身体数十过。毕，又两手据后面，举头向天，左右自摇动项中二十过。毕，平坐，举两手托天，良久毕。又摩两掌，以自拭目傍，至两耳，又良久毕，阴咒曰：
　　前抟后指，天帝上客，左眄右顾，长生大度，仰头喘息，太一相极，却月龙堰，司命同轸，饮食胎元，交关昆仑，回倒双跽，真人同志。咒毕，辄引炁闭之。存脐中赤炁大如綖，出脐卧，入鼻中，如此三过，按摩之道都毕。使人百关通利，长生不病。
　　紫度炎光内视中方曰：常欲闭目而卧，安身微炁，使如卧状，令并人不觉也。乃内视远听四方，令我耳目注万里之外，久行之，尔自见万里之外事，精心为之，乃见百万里外事也。人耳中亦常闻金玉之音，丝竹之声，此妙法也。
　　四方者，总其言耳，当先起一方，而内法视听，初为之，实无仿髴，久久诚自入妙。
　　大洞真经高上内章遏邪大咒上法曰：每当经危睑之路，鬼庙之间，意中诸有疑难之处，心将有微忌，勑所经履者，乃当先反舌内向，咽液三过毕，以左手第三指摄两鼻孔下人中之本，鼻中鬲孔之内际也，三十六过，即以手急按，勿举指计数也。鼻中鬲之际，名曰山源。山源者，一名鬼井，一名神池，一名邪根，一名魂台也。摄毕，因叩齿七通毕，又进手心以掩鼻，於是临目，乃微祝曰：
　　朱鸟陵天，神威内张，山源四填，鬼井逃亡，神池吐炁，邪根伏藏，魂台四明，琼房玲琅，玉真巍峨，坐镇明堂，手晖紫霞，头建晨光，执咏洞经，三十九章，中有辟邪龙虎，截兵斩缸，猛狩奔牛，衔刀吞镶，揭山玃天，神雀毒龙，六领吐火，啖鬼之王，电猪雷父，掣星流横，枭磕骏灼，逆风横行，大禽罗察，皆在我傍，吐火万丈，以除不祥，群精启道，封落山乡，千神百灵，并手叩颡，泽尉捧灯，为我烧香，所在所经，万神奉迎。
　　毕，又叩齿三通，乃开目，徐去左手也。手按山源则鬼井闭门，手抟神池则邪根散分，手按魂台则玉真守阙。於是感激灵根，天兽来卫，千精震伏，莫干我炁，此自然之理，使忽尔而然也。
　　鼻下山源，是一身痹津，真邪之通府，不真者所以生邪炁，为真者所以遏万邪，在我运摄之耳。故吉凶兆焉。明堂中，亦一身之文也，死生之形府，七魄元室，三魂灵宅，存其神可以眇乎内观，废其道所以致乎朽烂。故由我御，慎顺其卫生，而无悔咎定焉。
　　右四条，出大洞真经高上首章。
　　大灵#3真人曰：风病之所生，生於丘坟阴湿，三泉壅滞，是故地官以水炁相激，多作风痹。风痹之重者举体不援，轻者半身，或失手足也。若常梦在东北及西北经按故居，或身见灵床处所者，正欲与冢炁相接耳。墓之东北为征绝命，西北为九厄，此皆冢讼之凶地。若梦见亡者於其间，益见验也。若每遇此梦者，卧觉当正向上三啄齿，而祝之曰：
　　太元上玄，九都紫天，理魂护命，高素真人，我受上法，受教太玄，长生久视，身飞体仙，冢墓永安，鬼讼塞间，魂魄和悦，恶炁不烟，游魅魍魉，敢干我神，北帝折制，收炁入渊，得箓上皇，名书帝前。如此者再祝，又叩齿三通，则不复梦冢墓及家死鬼也。此北帝秘咒也，有心好事者，皆可行之。若经常得恶梦不祥者，皆可按此法，於是鬼炁灭也，邪鬼散形也。
　　手臂不援者，沈风毒炁在脉中，结附痹骨使之然耳，自宜针灸，针灸则愈。又宜按北帝曲折之祝，若行之百过，疾立消除也。先以一手徐徐按摩疾处，良久毕，乃卧，目内视，咽液三过，叩齿三通，正心微咒曰：
　　太上四玄，五华六庭，三魂七魄，天关地精，神府荣卫，天胎上明，四支百神，九节万灵，受箓玉晨，刊书玉城，玉女侍身，玉童护命，永齐二景，飞仙上清，长与日月，年俱受倾，超腾升仙，得整太平，流风结痾，注鬼五龙，魍魉冢气，阴气相迥，陵我四支，干我盛衰，太上天丁，龙虎曜威，斩鬼不祥，风邪即描，考注匿讼，百毒隐非，使我复常，日月同晖，考注见犯，北鬼收摧，如干明上，威章付魁。
　　《太上铭渟散华经》上按摩法：常以生炁时，咽液二七过毕，按体所痛处，向王祝曰：
　　左玄右玄，三神合真，左黄右黄，六华相当，风炁恶疾，伏匿四方，玉液流泽，上下宣通，内遣水火，外辟不祥，长生神仙，身常休强。毕，又咽液二七过。常如此，则无疾。又当急按所痛处三十一过也。
　　右一条，十月二十二日沧浪云林宫右英王夫人所出。
　　《消魔上灵经》曰：若体中不宁，当反舌塞喉，漱津咽液无数，须臾，不宁之病自即除也。当时亦常觉体中宽软也。
　　右一条，出消魔上灵叙中。
　　梦寐不真，魄协邪炁，如校其心，欲伺我神之间伏也。每遇恶梦，但向北启太上大道君，具言其状，不过四五，则自消绝也。
　　右青童口诀。
　　日夜遇恶梦非好，觉当即反枕，更枕而祝曰：
　　太和玉女，侍真卫魂，六宫金童，来卫生门，化恶反善，上书三元，使我长生，乘景驾云。毕，咽液九过，叩齿七通而卧。如此四五，亦自都绝消。此咒亦反恶梦，而为吉祥也。
　　右十一月十三日夜右英夫人所出。
　　夫玄象灵枢，达观所适，冲心秀虚，浪神味标，咀吸太和，体炁萧寥，於是琼振奏响，万籁冥招矣。夫炁者，神明之器匠，清浊之宗渊，处玄则天清，在人则身存。夫生无亏盈，盖顺乎摄御之间也。欲服六炁，常以向晓向寅丑之际，因以天时造始，必以方面此之时也。太霞剖晖，丹阳诞光，灵景启晨，朱精发明之始也，先存日如鸡子，在泥丸中，毕，乃吐出一炁，存炁为黑色，名之尸炁也。次吐二炁，存炁为白色，名之为故炁，吐三炁，存炁为苍色，名之为死炁也。思以其色吐炁良久也，凡出三色，合吐六炁也。毕，又徐徐纳引，取黄炁四过，存炁从泥丸日中来下，四过毕，辄咽液三过，为之三毕。乃又存在泥丸中，下从耳中出，当我口前，令去面九寸，临目仿髴如见之。复乘日纳引，取赤炁七过，七过毕，复咽液三过止。乃起坐，动摇四支，俯仰屈伸，令关脉调畅，都毕也。存咽液，皆令青色。夜亦可存月在泥丸中，如存日法。如存月，当以月一日夜半，至十五日住。从十六日至三十日，是月炁衰损，天胎亏缩，不可以夜存月也。此法至妙，能行之者仙，所以吐纳胎元，漱吸明真。时呼召五咽，以得自然，魂还绝宅，魄归泥丸，所以长生也。岂同采幽谷之阴炁，求奔马之灵神，步海以求济，策毛车於火山哉。可不慎欤，可不慎欤。
　　右西王母叙诀。
　　乙丑岁兴宁三年七月四日夜，司命东卿君来降，侍从七人入户。其〔一〕#4 人执华旛，一名十绝灵幡，一人带环章囊，其三人捧白牙箱，箱中似有书也。其一人握流金火铃。侍人并朱衣。司命君形甚少於二弟，着青锦绣裙，紫毛帔，中芙蓉冠，二弟并同来侍立，命座乃坐耳。言语良久。七月六日夜，司命君又降喻书曰：若必范玄秉象，清靖罕时，遂拔群幽藻，戢翼高栖，感味上契，渊渟岳峙，萧寥玉篇，玩宝神生，遗放俗恋，调弹清灵，澄景虚中，五道发明，色绝化浪，欲与淡并，空同冥衢，无视无听，尔乃远齐妙真，重起玄觉，明德内圆，灵摽外定矣。终能策云軿以赴霄，书司命之丹箓耳。若情散万念，为生不固，炁随尘波，心不真舍，适足劳身神於林岫，实有误於来学也。其道微而易寻，其道艰而难得乎。
　　月五日夜半，存日象在心中，日从口入也。使照一心之内，与日共光，相合会毕，当觉心暖，霞晖映验，良久，乃祝曰：太明育精，内炼丹心，光晖合映，神真来身。毕，咽液九过。到十五日、二十五日、二十九日，复作如上。使人开明听察，百关解彻，面生玉光，体有金液。行之五年，太一遣保车来迎，上登太霄。行之惟欲数，不必此数日作也。
　　右一条，出《消魔经》中，南岳赤君内法。
　　又曰：临食上，勿道死事，勿露食物，来众邪炁。
　　又曰：数澡浴，要至甲子当沐，不尔当以几月日旦，使人通灵。浴不患数，患人不能耳。荡炼尸臭，而真炁来入。
　　右玄师魏夫人所勑使施用。
　　《太上九变十化易新经》曰：若履殗秽，及诸不盛处，当先澡浴，与解形以除之。其法用竹叶十两，桃皮削取白四两，以清水一斛二斗，於釜中煮之，未及沸出，适寒温，以浴形，即万殗除也。既以除殗，又辟湿痹疮痒之疾。且竹虚素而内白，桃即却邪而折秽，故用此二物，以消形中之滓浊也。天人下游既反，未尝不用此水以荡也。至於世间符水祝漱外舍之近术，皆莫比於此方也。若浴者益佳，但不用此水以沐耳。炼尸之素浆，正宜以浴耳，真奇秘也。
　　右玄垄羽宫紫微王夫人勑令用之。
　　开日旦，向王，朱书，再拜服之。祝曰：
　　五神开心，彻听绝音，三魂摄精，尽守丹心，使我勿忘，五藏远寻。先拜，拜毕祝，祝毕乃服符，服毕咽液五过，叩齿五通，勿令人见。若不用开日，以月旦、月十五日、二十七日，一月三服，一年使验至，秘符也。
　　太虚真人口诀：以春乙卯日、夏丙午日、秋庚申日、冬壬子日，冥卧时，先捣朱砂、雄黄，雌黄三分物，细捣之，以绵裹之，使如枣大。临卧时，以塞两耳中。此销三尸炼七魄之妙道秘法也。勿令人知者。明日，日中时，以东流水沐浴，沐浴毕，更整饰床席，易着衣服，洗故者，更弊履，澡洗之。都毕，又扫洒於寝床下，通令所住一室净洁，更安枕卧，向上闭炁，握固良久，而微祝曰：
　　天道有常，改易故新，上帝吉日，沐浴为真，三炁消尸，朱黄安魂，宝炼七魄，与我相亲。祝毕。此道是消炼尸秽之上法，改易新形之要诀也。四时唯各取一日为之。
　　太虚真人曰：先师见教，以五达之日，日出三四丈许，正立向日，存三魂神正与日光俱入心，平正内彻中良久，闭炁三息，咽液三过，微祝曰：
　　太阳散晖，垂光紫青，来入我身，照我五形，所却鬼试，心使平正，内彻九炁，外通胎命，飞仙上清，玉箓已定。咒毕，以手拭目二七，叩齿二七。都毕。此法使人三魂凝明，丹心方正，万邪藏伏，心试不行，真要道也。子常行之，诸以五达日，向日趣令嚏也，若不得嚏者，以软物向日引导鼻中，亦即嚏也。嚏即咒曰：
　　天光来进，六胎上通，三魂守神，七魄不亡，承日鸣嚏，与日同形，飞仙玉清，位为真公。祝毕，拭目二七。是内精上交日光，三魂发明於内，使人心开神解，百精流传於内府也。若非五达日者，可不须尔也。
　　以五达之日，北向五再拜，正心呼上真皇君、皇君夫人名字，三过毕，叩齿五通毕，解巾长跪，谨启五星日月上皇高真道君、三十二天帝、玉清太上上清上皇上帝大道圣君几前，因自陈七祖父母以下，及一身千罪万过，上世以来，乞得解脱，三官告下天帝，使罪名离释，消除黑简，乞赐得五星之真，俱奔华晨，上登上清，交行玉门。
　　正月六日中时，二月一日晡时，三月七日夜半，四月九日食时，五月十五夜半，六月三日中时，七月七日夜半，八月四日中时，九月二日平旦，十月一日平旦，十一月六日夜半，十二月二日夜半。
　　右记五达吉日也。
　　服日月精法：
　　月朔旦，日出高二丈许，遥望见日，便握固，禹步东向三步，以口逆到取日精二七合，食咽十四日，可将二人入温病家，他病终不能着，所将从人轻，常卧之，令老寿。
　　月生三日，月出於庚上，两手握固，西南行，向月禹步三步，以口遥饮月精二七，十四咽之，终年无疾病，亦可入死家。日月照瑕秽。此二条，食日饮月精，皆消除万疾。
　　洞真西王母宝神起居经竟
　　#1『无』字据上下文义补。
　　#2『湿』字原本误作『泾』。
　　#3『大灵』当作『太虚』。
　　#4『一』字据前后文补。 
　　
