上清太霄隐书元真洞飞二景经
　　经名：上清太霄隐书元真洞飞二景经。撰人不详，约出於东晋。原系《玉佩金珰太极金书上经》中一篇，后分出单行。底本出处：《正统道藏》正一部。
　　上清太霄隐书元真洞飞二景经
　　行六会移度之道，当修五晨离於死户，度於生宫飞仙上法。当以壬申、丙申、戊申、甲申、庚申，夫五离之日，是时高帝常乘景龙之舆绿霞飞軿，从仙官玉女，周旋十天，下降人间，看察学仙之人，命北帝太阴五炁灵君，赍死录上诣平都主算宫，拣校死生簿录。五方五星真皇道君，各统一方，总领诸仙应得道者，言名东华。有阴罪阴过，阳罪阳过，结在北帝者，太阴君言名酆都之宫，离别善恶生死之人。是故五离之日，首罪於太阴，修生於太阳，落死籍於北帝，求仙於五星。每至其日，斋盛衣服，烧香入室，悔过念善，存神内思，一心注玄，无杂他念，帝君周行五界，神官自记子之功，上奏於玉皇帝君，如此五年，克得五星真皇来降于室。至此日平旦、日中、夜半三时，入室烧香，北向再拜，叩齿三通，存咒：
　　高上玉皇帝君，乞为原除某七祖以来，下逮某身所行阴恶无道，杀生淫漫，害非法，千条万纪阳罪阴过，名奏北帝者，并乞丐除，削减罪名，断落死根，度入天关，得在东华，书字玉篇，七祖父母，反胎南仙。
　　毕，便思北方辰星真皇道君精原，着紫锦飞裙，腰带虎符，首建华冠，乘锦霞飞云玉舆，从十二仙官，从北方来下，降覆我身，光色蓊蔼，焕赫精芒，仰咒曰：
　　北上真皇，总统飞仙，乘云回軿，来冠我身，乞为我填塞鬼户，离绝死根，言名玉清，披释天关，我得去离北帝，上升南轩，寿与真皇，同保北辰。
　　便咽气五过止。东向再拜，叩齿三通，存咒
　　玉晨太上君、太极元景君，乞丐原某年一以来所行阴罪阳过，上及七祖宿对重愆，结在三阴者，并乞披释，离灭罪名，填塞死根，北帝除我宿结，东华记我玉篇，七玄父母，同升帝晨。
　　毕，次思东方岁星中真皇君青牙，着云锦龙帔之裙，腰带凤符，首建华冠，乘碧霞飞云玉舆，从十二仙官，从东方来下，降覆我身，光色郁郁，焕烂东方，仰咒曰：
　　东方中真，流霞九门，光映域外，覆冠我身，乞丐赐我，告下北帝，离我死根，度我玉名，东华内真，我得升度，永离死路，七玄父母，咸享福祚，与月俱生，与日同暮，乘虚浮空，上登飞步。
　　便咽气九过止，南向再拜，叩齿三通，存咒：
　　上清三元君、南极上元君、太阳九气玉贤元君，乞丐原某有知以来，所行元恶不孝，违逆无道，奸淫偷窃，阴罪阳过，上及七祖宿结，积逮白简，目在於太阴，罪名系在於北辰，乞丐披释，离灭三官宿对之目，填绝死气之根，过度东北之户，上升西南开关，七玄父母，咸蒙帝恩。
　　毕，次思南方荧惑星真皇君维淳，着雪霜凤华龙铃裙，腰带虎书，首建飞青冠，乘丹霞绛舆，从十二仙官，从南方来下，降覆我身，光色焕赫，如日之升，仰咒曰：
　　南方真皇，玄象流光，徘徊三门，参驾丹舆，上升上元，光明内映，洞冠我身，为我除绝北帝罪名，解结散滞，消灭太阴，身离鬼户之中，断灭宿对之根，上披天关，升入南轩，七祖父母、同谒帝前。
　　便八咽气止，西向再拜，叩齿三通，存咒：
　　太素三元君、四老道中君，乞丐原赦某有识以来，所行所犯妬贤能，轻泄经文，履秽染尘，污慢三光，咒誓悲泪，上触帝君，宿对结於太阴，罪名誓系於鬼官者，乞丐披释，离灭考根，断塞死路，度名生门，七祖父母，上升福堂。
　　毕，次思西方太白星真皇君白星，着皓锦流铃裙，腰带虎章，首建扶晨冠，乘素霞飞軿，从十二仙官，从西方来下，降覆我身，光明洞彻，焕赫西方，便仰咒曰：
　　西方真皇，素映玄标，参驾玉舆，素华郁霄，回晨来降，真形披交，为我回转九户，度身皇朝，身离太阴之录，上升玄宫同瑶，寿倾天地，亿年不凋，七玄父母，咸登晨霄。
　　毕，便六咽气止，次向中央再拜，叩齿三通，存咒：
　　高上大帝玉皇君，乞丐原某受生以来迄于今日，所行所犯亿愆兆罪，千负万过，七祖宿对连染不解，事结太阴者，并乞解除，披释散绝，毁北帝玄名，断绝癸地鬼户死气之根，度名天关，历过五晨，七祖父母，咸蒙更仙。
　　便思中央镇星真皇君耽延，着黄云龙锦虎裙，腰佩金符，首建紫冠，驾黄霞飞舆，从十二仙官，从中央来下，冠覆我身，光明洞彻，焕落中元，便仰咒曰：
　　中央真皇，总摄五帝，运转玄纲，参驾黄霞，周行四方，为我落绝死根，度名南阳之宫，离五还六，与我同翔，变化万津，永享无疆，上登太极，金阙玉堂，七祖父母，同荷利昌。
　　毕，便咽气十二过止。
　　五离首过於五帝，存五晨以度生，事毕於此也。若恒至其日行之不废，七年感彻五晨真星，见形於子寝房也。大帝自遣五方玉女五人，卫子之身，北帝太阴亦来朝子之门，不敢拘子罪也。学仙求真，宜勤行焉。悔过求生之道，是上相青童君请金阙帝君之法，为后学求生之者作式，非大帝君之悔过。行其事，帝君亦鉴子心，自宿过不尽，六天之官亦不落子死名，开关之府亦不度子之身。是故有离合府，开关之门，开关之门为度生之宫，离合之府为填死之源也。惟在精求，便得其真也。
　　夫摄生之士，而不知天有开关，地有酆都，开关统神，酆都主鬼，此是二帝，主应乘生死，系由七星之枢机，故七星移而度之。北帝无六宫之名，开关有记仙之录，玄科荫以华盖，七元授以豁落，去仙之路，近在咫尺。
　　南极上元君言：人之有志，皆七星九皇玄照其心，精求苦念，自得此修行七年，白日登晨。若但奉此经，未得思存，烧香左右，七星精亦常玄照其房，酆都之官不敢径近其身也。
　　上清太霄隐书元真洞飞二景经竟
　　
