太上大道玉清经
　　经名：太上大道玉清经。简称《玉清经》。撰人不详，约出於唐代。十卷。底本出处：《正统道藏》正一部。参校本：敦煌P.2257（卷二）；S.5507 （卷四）; P.2405、P.2341（卷七）；P.2385（卷十）等抄本。
　　目　 　录
　　卷一
　　本起品第一
　　缘对品第二
　　世界品第三
　　慈悲戒序品第四
　　说戒科品第五
　　卷二
　　慈悲方便品第六
　　言龙中劫方便度人品第七
　　卷三
　　通济幽冥品第八
　　卷四
　　上元品第九
　　中元品第十
　　下元品第十一
　　三元宝经流通品第十二
　　卷五
　　八节品第十三
　　斋戒品第十四
　　卷六
　　昭灵品第十五
　　威魔品第十六
　　卷七
　　道化四夷品第十七
　　卷八
　　幽栖品第十八
　　卷九
　　明威真人威邪品第十九
　　卷十
　　法印品第二十 
　　太上大道玉清经卷之一
　　本起品第一
　　道言：昔元始天尊与诸贤圣亿亿万众处处周旋，最后下观弃贤世界。是时四天下一切人民福德欲尽，不久之间，大劫改运，人民凋逝，天下失止，大道不行，唯好攻伐，刑杀无度，处处兴兵，更相谋害；邻国绝义，不相交好；以强浚弱，割夺孤寡；劫盗四起，天告灾祥；日月薄蚀，星宿陨坠，七曜逆度，无云雷雨，或复雨血及诸怪异等。水旱不调，百谷焦枯，大地震动，处处坼裂，山岳崩倒，金玉销化，恶兽啖人，凶神露形，而行毒疠，地生毛发，六畜出语，皆如人声。天下兆民，心中不安。君臣相猜，父子相刑，不修善道，唯恶是与。五百年中转就加甚，求生不得；亦有不堪苦恼，投渊赴火，自缢而死。饥饿困苦，人民相食。大地乾燥，泉流不通。是时天尊与诸圣众愍念众生寿命不几，无所恃赖，惊怖驰走，悲号忉怛，苦痛切己，如被火毒。於是天尊大慈力故，与诸圣众俱坐玄虚之中，去地百丈。是时天地大动，七日七夜而不休息；虚空告瑞，日月重轮，光彩晖焕，星辰明朗，风雨施散，云霞流布，气序调适；香烟缠虚，梵唱齐和，金钟清朗，玉磬铿铃，雷音遐畅，周遍远闻，万变天乐，空中自鸣；龙座敷，羽盖高张，灵节影霄，长旛垂天，仙花荐地，云帐罗空；师子仰号，神离俯鸣，金凤齐唱，虬龙吐音，琳琅抚节，万籁沉吟。天尊与诸圣众俱放身光，照曜十方，无幽不烛，其光千种，须臾万变，一一光中皆有真人，一一真人各有侍从；清音朗彻而说妙法。四天之下一切诸国王臣民、人及非人，各各皆见天尊大圣坐在空中，与大造真君、巨灵仙人议定劫数，挤度万物，重校苍元大录，延续期运，金简克书五帝真文、云彩霞章，以镇五方。又勅五帝、河精、四海龙王通流泉源，天洒甘露，润洽大地。又命风伯、雨师调和阴阳，令寒暑得宜。又勅五帝、地祇合和百谷，生长药草。又勅五帝使者杀伏妖□。又命天龙、雷神惊肃奸逆，骇动阴邪。又命收风列仙以调和气，淳熟人行，令君臣和睦，父慈子孝，凶弒变善，幽显交归，毒疠潜藏，邪魔匿形；芳卉药草，处处萋茂；五谷结实，冬夏成熟；流泉甘水，通同盈溢。又命五斗仙君周正璇玑，分疏日道，布置星辰。又命四天善神辅佐天子。又差仙官次知国政，使天下德化，万民安乐，邻国交通，怨结解散；人弘大义，皆行正道，各守其分。於是太上大道君哀愍万流，蠢蠢危脆，故扇玄风，以导群生，餐服和气，沐浴道化，使反朽归荣，临败得成。
　　尔时，天尊与诸大圣、无数亿众各乘天宝琼台而下诸国，国中天子、诸王群臣、一切人民，男女大小，随处供养，香花仗乐，歌颂赞叹而为听法。 尔时，复有南方八蛮道君与诸圣众六十四亿万俱乘绛云之軿，从南昌宫中而下，与北方玄天之中五狄真君二十五万亿仙官各乘玄云宝軿而下，空中校定水火、期运劫数。 尔时，复有西方六戎道君与三十六万亿仙真各乘三素流霞宝軿，从皓元天中而下。尔时，复有东方九夷道君与八十一亿万众各乘碧霞飞轮之軿，从始青天中而下，与六戎道君校定兵病之灾，记注善恶功过之录。然后起居中央虚皇太玄老君并受左右玉契，请说造化妙理、幽秘至法，正定天元，回易运会，调和四气，生成万有之事。
　　尔时，弃贤世界有一国王名曰德正，聪明正直，利根辩惠，皆是应运降神福德之身，为众生故，而为导首，遍告国内臣民男女而作是言：今得太平，天下无事，火灾消灭，兵病不起，百谷熟成，皆由道恩，非自然也。何以报道罔极之恩？唯当倾心尽意，恭敬供养，造立宫观，香花灯烛，晨夕礼诵，斋戒悔过，以求福佑。今正值天尊校定吉凶、期运之际。我今自为，又应为汝，稽首归命无上正真，特乞哀救，授我至法。今我国内兆民男女寿命延长，各得终考。又欲奉请无上正真降临我所，申我微心、供养之志。汝等民人同我愿不？於是国中有六十万长者，神心长者、五通长者、文明长者、玄会长者等而为上首，从四远来起居国王，闻王教敕，未敢全信。复有八十大臣，宝明大臣而为上首。於是余臣及诸长者心怀疑贰，顾相谓言：自我出生世界以来，祖父相承，闻有真道，而目不曾睹，太虚寥廓，岂有征验？今者太平自由上天，何关道力？ 尔时，大臣宝明聪辩正直，言常有征，天下所信，知人狐疑，心不纯信，即於王前高声唱言：我闻太极天尊造立天地，覆载万物，开明日月，分布星辰，运化真气，长养有生，虽处上界，而应化下土。今之太平，劫祚延长，皆道之力。而含生蠢蠢，唯知日用，心无惭愧，反更忘本，而言今者太平自由上天，不关道力。汝等云何自欺？我闻大道生天生地。天地尊道，故得安静；万物贵德，故能尽生。汝不信道，是汝深咎，亦犹世间愚痴之人，心不慈悲，反逆父母，离弃兄弟，兀然犹居，谓我自咸，不由父母。汝等愚痴，亦复如是。於是宝明出此言时，德动天地，虚空雨花，香云四暝。又闻上方空中有人言曰：道德不自彰，真人不恃功。窈冥中有信，慈惠故能同。空中之声才绝，须臾，西北边上忽然风雷电激，云雾翳天，唯天王与宝明身边光明，各方一丈。诸人遥视，见此祥瑞，心生悔过，叩头乞命，归投大王，信向冥契。须臾之顷，风雷消灭，云雾廓清，阖国臣民稽首王前：不审大王向所言教，欲请天真降临王所，请王教敕，所须何者？唯愿大王哀愍众生，开悟未闻。王言：道在人心，唯当供养恭敬，造立宫观，供给所须，晨夕礼愿，悔过请福。诸人闻说，心中欢喜，礼谢受生之恩。王又告言：汝等诸人且各各还家，退斋思失，沐浴身心，并傍告未闻，如我教敕。诸人闻已，一时辞王，各还其家。王即敕大臣宝明遍告城邑内外人民，严整宫殿，扫洒城郭，处处烧香，供养恭敬，尽世所有，陈列床座。於是退斋日讫，国内人民四方云萃，王与内外群臣眷属，香水洒地，安施床帐，成办以具，合国大小，遥礼十方，七日七夜，行道礼愿，愿得无上正真降临下土。微生蠢蠢，诚可哀愍。於是三月十五日日中之时，上方西北边忽有九色流霞，光彩焕烂，香风清畅，梵唱和雅，天乐流亮。天洒甘露，大地震动，雨百宝天花，以惊於地。云车羽盖，浮空而至。众真大圣各乘天宝之台，台中皆有阴辉夜明。又有五色神光照朗虚空，光逾日月，临於王城，七日七夜。是时天尊以慈力故，成就大悲，救护众生，愍念众生，开决聋瞽，疗治众病，为作导师，为作津济，保镇劫运，更生万物。於是国王大臣及诸人民重复作礼，苦请天尊开发大化，慈造群生，明其耳目，令得正道，堪受秘要。於是天尊命巨灵仙人而告王曰：子以为一国之主，天下所推，位登世极，凡间之贵，不先於此。但以正法治化，不枉人民，亦足功感上天，何烦秘要？秘要之道，难可卒闻。王及大臣先是福德之身，以方便力，欲为众生开张耳目。
　　天尊告曰：秘要之阶不过慈善，慈善之法不违科戒。我以大慈悲力成就国土。诸人闻说，皆尽欣喜，心愿奉戒。天尊告曰：戒有多种，人亦多品。上品之人，身先无犯。身既无犯，亦无所持。中品之人，心有上下，睹境即变，以戒自制，不令放逸。如此之人，或受十戒、五戒，以自防护。下品之人，恶心万般，难可禁制。下品之中，复有二种：上品者，身欲奉戒，或受一百九十九戒，或受观身三百大戒，或受千二百威仪之戒，以自防保，令无越逸；下品下者身同禽兽，虽有人形，而无人心，纵受其戒，终无所益。今且授第二中戒十种科禁入道初门。诸人闻说，欢喜过太，悉皆伏地而奉戒言。
　　天尊告曰：第一戒者，不得违戾父母、师长，反逆不孝；第二戒者，不得杀生，屠害割截物命；第三戒者，不得反逆君主，谋害家国。此戒最重。何以故？是诸国王皆是应化推运，总统天下，一切人民之所机要，一旦无主，不得其死。以其义故，汝等当知。第四戒者，不得媱乱骨肉、姑姨、姊妹、及他妇女；第五戒者，不得毁谤道法，轻泄经文；第六戒者，不得污慢静坛，单衣裸露；第七戒者，不得欺凌孤贫，夺人财物；第八戒者，不得裸露三光，欺凌老病；第九戒者，不得耽酒任性，两舌、恶骂；第十戒者，不得狼戾自任，冤枉威刑。如是十戒，当终身奉持。天尊言：不孝父母师长者，死入地狱，万劫不出；纵生人中，小小孤露，受人凌刺，常居卑贱。好杀害者，五百生中，受人割切，苦痛万般。反逆君主者，死入地狱，万劫受苦，出生边地无主之域，常被攻劫，晨夕恐怖。媱戒最重。若有男子、女人於父母、姑姨、伯叔、兄弟、姊妹、六亲骨肉一念之顷而生色想者，八万大劫受地狱报，铁钉刺身，种种烧煮，从地狱出，受六畜形；又八万劫，从六畜又作溷中虫，又八万劫。善男子，汝今当知一念之顷，於骨肉之亲而生色想，受报尚尔，尸复身於骨肉之亲而为恶行，罪不可说。如此之人，不合共行、住、坐、卧，同里居住，我名此人为十恶之人。此人身虽强健，魂魄以被恶鬼摄持，善神不佑，此人之身不合在道，应速驱逐，令其急出，不合教令作其师匠。作师匠者，与其同类出没相似。九祖被考，又名此人为败坏人。善男女等，汝今当知媱、杀、劫、盗、欺凌孤弱、轻忽贫病、诽谤善道、破德行人、泄慢真文，此罪极重，不烦一一记示之耳。汝等但精心守戒，道自降子。於是国王大臣善男子等欢喜奉行，不敢违犯。
　　道君又命巨灵真君授王云篆天书上中下章总一千条秘法，皆以柔玉为简，紫金为字，以授与王而诵持之。云此宝经是上天宝文，勤心诵念，使人身得飞行，永不复灭，六通之道，在意所为。道君因告王曰：汝等当知四天之下，庆同今日，无有异世。大道威神，处处随类，方便引接，不可思议。千日之后，任王传授国内正信贤者之法，共匡天下，使玄门广辟，道化流通。一国男女精心守戒，如护明珠。王及诸臣以正治国，专心诵念。遍敕一国，令立宫观，唯道自务，余无所求。国内人民作礼而去。王修诵真文，千日之后，乃弃位禅祚，与其第一太子，名曰善修，专知国政，而习父风。九十余年而复传位与弟，弟名善善，以政治国，还习父风。其王子弟六千余人，叶叶相承，经三万六千岁，天下太平。父王与善修修守至妙四十余年，而得六通。以其夕知国政，沉滞常伦，道君先以其中仙之位令知国政，而未阶太极。今日之后，太上道君以其勋名巨大，授其秘要，锡王子等太真之任，令侍从天真，教化诸国，随类现形，济拔厄难，说法度人。於是太真与诸圣众互相显发，递为师资。以开光元年七月十五日北越玄谷，登阆风之台，礼无上真君，请入大罗天中谒元气之祖、高玄之宗。真君曰：子虽得六通，道数未足。何以故？子非自然，由学成真，而元气之宗，真气混化自然之身，元气之祖，万道独尊，委气大圣，虚无之真，难可得见，亿化如一，绵邈遐旷，恬澹虚寂，寥廓冲邃，都绝言像。十方异道，三万六千种无不祖於虚无之真也。又我成道以来，不可计劫，唯以二过相见耳。又天帝推校，应运令下，化度众生，侍从天尊，往四天下教化诸国，布散道气。何以故？为延此劫火气之灾，法行道教，以镇阳九之祸，使火精消灭。至后劫天地崩坏，人民福尽，法当不救。运数之极，自然如此。水劫之初，吾道大行，三十七万年中，人民淳朴。以后渐渐大道不行，阴气转盛，人民侥幸，造营空冢，多起庙舍，遍於世界。男女邪心，修习灭法，不依仪格，叫呼求死，或入火坑，或投深渊，自割自截。群聚行道，歌赞悲泣。或入空冢，默然而坐；或抱死尸，或恭敬枯骨，或以粪秽为坛，或以香尼涂地，或以不敬父母，种种苦行。或啖食秽恶，无种不为，终不能得正真之道。人心偏侧，父子无义，於邪教中徒党兴盛。大水劫前有小水劫，十年始歇。从此之后，四千年内於邪教中应有兵革，更相谋害。或称国王，或得十日、百日，还复自灭。父子无礼，以强凌弱，同姓骨肉自相媱乱。虽有人身而无人心，凶险驰竞，不相信用。若此时至，邪道渐兴，阴气极盛，非久之间，漂流沉溺，人化为鱼，蛟龙啖人。当此之际，法应搜选种民，置之福乡。子当勤苦，晨夕勿懈。是谓大道弘之在人，我命在我，由人摄持，心正则道应，从邪则祸来，好杀还自伐，应当行大慈。
　　缘对品第二
　　尔时，太真与泰清天中新得道者三万六千人侍从天尊，教化极天之境，周游下界蛮夷、鸟兽、杂类之国，随其所好，而为作法，种种示现，教诲利益，方便神变，隆伏其心。决到西方黑水之右，有一世界，方八千里，其中众生种种杂类，悉皆穴处，更相食啖。地生刑棘、毒草诸树，水泉黑臭，不中洒漱。其国西畔有一大河，其河正方五千余里，河水滓浊，唯多毒龙，在此河中，风波峻急，不可舟济。其河东岸而有平地三千里，高此河际，悬五百丈。其世界中所有人民，一半无眼，相牵而行，饥则相食，渴便饮血。有目之人皆遭恶疾，眉发堕落，身体疮脓，浊血流出。复多蟒蛇，吞噬人民。无君臣、父子之义，多相战斗。无眼之人闻其刀仗之声，自然惊走，或堕河中，为此毒龙之所噬啮；不堕河者，复为群贼之所食啖，叫唤惊骇，苦痛懊恼。又有沟坑秽恶流溢，臭处蓬勃。其坑之中多有虫蛆，头面似人，形长一丈，又能叫唤，无有手足，蜿转腹行。复有玃鸟，啄而食之，狼藉熏臭。复有恶鬼，其毛如针，吐气嘘人，皆如火烧。於是平地北畔有六大地狱，狱门大小，俱方一丈。深入其中，渐渐阔大，莫知穷极。其地狱中唯闻风雷火车之声，叫唤苦痛，刀锯槌棒之鸣。又闻唱求救求活之声。烟焰炮烈，火气冲天。正西第一地狱之中，又闻风水之鸣，其气严冷，不可当近。又闻暗中咻咻之声。六大地狱所出风气皆应焦臭腥熏，不可思议。其狱之门北一里半地，又有沸汤涌泉。泉方六里。其汤之中黄水脂膏、烂皮骨肉随沸腾涌。又闻泉中有啾啾之声，汤气冲人。其汤北岸又有刀山剑树，新故骨肉零落山下，刀剑之端多挂死尸，屠割筋肉，骨脉相离。睹此苦痛，不能自视。复有生剥皮地狱，杀羊之人死后堕此狱中，受此苦恼，五百年中出生羊中。又五百生备偿羊身，轮转相偿，无有穷竟。此沸汤之东复有风刀地狱，方阔一里，毁败善道及违科犯戒、泄慢真文、传非其人、贩卖道法以赡己利，如此之人，死入此狱，一劫受苦，烈风吹之，往反刀刃，一日之中，千生万死。从地狱出，还生人中，身萦邪病，根性暗钝，常居下流，永不闻法。地狱罪魂得出之时，多生边地、无道之境，多被攻劫，昼夜恐怖，身体矬陋，气息腥躁，永不闻法。愍此罪人心无时已，於是道君与太真及诸圣众救脱罪魂、及此世界之中聋盲之人，令生死开度。即於此世界之上、空玄之中，去地百丈，遥礼元气。高玄无上天尊以道神力，入六虚大定。分身百亿，一一身中又放千种光明，一一光中皆有真仙坐飞龙之座，演说妙法。琼音雷震，左鸣金钟，右击玉磬，张九色流霞遍覆此界，一一霞中各有圣众围绕说法。大地震动，天洒甘露，香泉流溢，万籁骇虚，三景齐照，地生百谷，水变清凉，人心淳朴，无相恼害。恶龙摄毒，疠鬼匿形，地狱停悲，剑树摧锋，罪魂受生，积痾痊除，聋瞽聪明，残跛挛躄，皆得复形。巍巍大化，无得而名。於是众中新得道者未阶玄极，睹此神变，莫知所由。众中有一五通童子，名曰善积，与金髻童子、华智童子、葆光童子八万四千俱从座而起，长跪叉手，上白天尊：自我成道以来，经八万大劫，周旋八方，无所不至，未曾得睹大道威神自在之力如今日也。自我庆会，今日遭遇大化。唯愿正真哀愍未闻，开悟下根，释诸疑结。於是天尊默然不答。是时童子三请不已，天尊於是凝思冲邈，神彩澄朗，弹指謦欬，良久而言：善哉善哉，子之所问，深乎微矣。大道寥寂，理绝见闻，玄默希夷，杳冥深信。子虽经劫数，道德尚存，所居之境近迫泰清，固绝重玄，何由混化，散在三万六千种内，而不知元乎大罗高玄之宗，局於见闻。明此妙致，游行无阂，且得长存必也。忘其元气之主，夭倾之祸，亦未由得免也。於是善积闻天尊所说，心开意解，与诸童子深自念言：我宿福深厚，遭遇庆会，欣喜未闻。今得开悟，唯当誓愿，而升大罗，谒先气之宗高玄道君，谘受秘法、进修之道。是时善积童子与诸眷属八万四千人俱前进作礼：太上道君，向蒙开示所未闻，欲将大众上登大罗，谒高玄之尊。唯愿道君慈悲听许。道君答曰：子欲去者，当舍见闻，虽将大众，心间无侣，专志愿寂，云泥一贯，收视反听，道自玄合。於是善积与诸眷属奉行教命，先礼上方，辞别道君，上升太虚大罗天中，谒元气之主高玄之宗。
　　尔时，此界人民皆得苏息，欣喜踊跃，悉皆举手，向天弹指，而作是言：我等宿罪，生出恶土，忘失正念，唯恶是与，世世相承，无能悟者，罪垢积习，生入地狱，循环苦趣，不能自知，坚固宿业，一旦消除，不赖道恩，谁如之何？而欲报道，罔知所由。唯愿天尊降临下土，授我所请，允我微心。於是道君先知其意，化作凡人，游其世界，言语交通，教其道法。或就乞食，止宿其所，教立屋舍，变生为熟；或作导师，为其说法，方便引接；或作医巫，为其愈疾；或作农夫，教其种植；或作孝子，教其慈义。随类现形，同其嗜好。为立君臣，渐渐改革，长幼有序，男女有辨。种种教诲，一十五年，和气流行，人渐识法，起立观舍，书经造像，供修斋会，香油灯烛，喜舍珍财，专心奉道，孝养仁义，君臣礼节，异类得生，幽冥开泰，物各守分，不相杀害。於是道君托作大师，寒栖山林；或有徒众斋戒说法，或时单己，默坐思念，或复讲诵，为人说法，或时吉凶，言有征验。神变恍惚，老少不恒。合境归化，施设供养，倾世所有，烧香散花，各陈心愿，愿得天尊降临尘秽，开悟众生。叩头仰天，流血洒地，悲泪呜咽，七日七夜，心无休息。 尔时，道君以大慈力故，与诸圣众乘九色流精、真光之气，仙童导从，散花烧香，神风激籁，天兽和鸣，麟舞凤唱，浮空而来，去地五丈而止虚中。尔时，先所化人名曰空生，为诸众生唱导之首。不审天尊导化有劳，慈造万物，得无疲极？迂延云驾，曲临下土。我等积劫沉滞，罪垢缚累，一旦披雾，沐浴玄津，过太之余，罔知所谢。真源遐邈，上界虚寥，而尘秽之身忽遭大化，朝菌之命，长睹太阳，枯圬载荣。生戌今日，欲申微愿，轻触高尊。唯愿大慈赐以虫蚁忘退之志，诚有质疑，心所未悟。愿从天慈，得闻宿命。此土因缘、众生本起，特视玄鉴之恩，赐为分别。是时合界大小一时上请，叩头流血，涕泪交连。道君以大慈悲故，凝思良久，即命左侍仙童四十九人齐鼓玄云之璈，同声合响，奏天钧大雅合神之曲。又命右侍仙童三十六人吹九和之箫，以合凤唱，挥玉京八会空洞之音。又命侍香玉童焚百和返魂之香。又命长牙左吏以扣金钟。又命右直事吏以击玉磬。久久之间，众音合会。庆霄缠虚，流霞四张，神风八达，天乐停音。於是天尊口吐香光，大震雷音，而告空生曰：汝今应知大道慈力，生成万物，故奏众音，流变万化，合和生气，以祛烦恼。汝与大众生此土者从烦恼中来，造诸恶业，轮转受报，堕此边地，不闻善道，忘失本心。此世界者一名报对世界，一名生死地狱。此地狱者，随处皆有，众生居中，不能得知，日夜焦烂，坐待消灭。又此河者，名为生死业报漂浪死津。此六大地狱者，随人六根造诸罪过。死入此中。又此沸汤者，名曰沸汤地狱，世间有人用汤杀物命，死堕此狱，亿劫不出。此刀山剑树者，世间愚人好斫刺畜生，死受此苦。又生剥皮者，世间愚人劫夺人财，生割鱼肉，死后受苦，生下其肉。又此毒龙蟒蛇者，世有恶人破毁功德，侵克善人，死受此报。又此溷坑中虫者，是世间愚人，於父母伯叔姑姨姊妹同姓骨肉而生杀想，又於伯叔姑姨姊妹六亲骨肉父母师长而生媱想，死入地狱，万劫不原，今又受杂类之身而生此虫，常在溷中恒啖臭秽。空生，当知世间逆人奸媱骨肉，或怀杀想，生死之罪，万劫说之，亦不能尽。如此之人定不得道，生神不降，生气不布。空生，汝今当知如此恶人身心以定，不须教化，应须远离，莫受其供，莫坐其床，莫入其门，入者犯戒，神邪所嫉。三万六千威仪，此戒最重。故我殷懃，重为汝说，今广流布、读诵此经。世有聋盲之人，不能读诵之者，但常烧香礼拜，供养经卷，功德无量。若贫乏之人无可书写经卷，应往有经之家行道礼拜。空生当知，如太真之科，诸善男女等好喜放生，施惠穷乏，医治疾病，孝养父母，山林寒栖，诵念真经，此五种功德无有差别，生身受度，必得真道。空生应当开示未闻，念悟心解。 尔时，大众闻天尊所说，身心开悟，一时度幸，奉受要言，作礼而去。
　　世界品第三
　　尔时，天尊与诸眷属、众真大圣浮空而越炎洲之阳，入光炼之池，以黑帝真文一篇镇遏火精，一时而返。以次东游，过扶桑之阳东南方，经九亿万里，有贤善之国。其国正方八万余里，四据沧海，一名极乐世界。其国有王名曰花秀，有八百大臣，又有三万八千眷属、六十四大城；复有六千四百小城。其王皆以正法治世，不枉人民。其国丰乐，多饶珍宝，节气温和，风雨调适，谷帛殷贮，无诸病苦。其国西北复有一城，城方二千五百四十里，城高七千仞；有四大门，门高六千仞，俱阔一里。楼峙高妙，非常华丽。城中复有七千宝台，台中各有夜光明月之辉，照曜晨夕。城中皆是仙人道士，形如金玉，衣食天厨。而此国王、王臣及诸眷属皆是应运降神，下知国政。其城一日之中三过香风，吹去微尘，天雨甘露，以润土地。地多泉池，皆潜通玉津，石髓流黄，饮此水者形如金玉。又复一日之中，三过凤鸣，万籁虚吟，香云凝空，流遍演畅，梵唱和雅，微音清朗，非为自然，积福所应。 尔时，天尊与诸圣众九百亿止此城内，俱坐百宝飞龙之座，座高万仞，出於城上，云锦琼罗，以为敷具。张九色流霞之帐，一一帐中皆悬明月神玑。其帐四角玄虚之中，皆有龙烛光晖，灵凤舞空，风琴朗霄，香气氛氲，天香飘飖。 尔时，天真高尊而命左仙侍童扣金神之钟，又命右仙侍童击灵光之磬，又命侍香玉童梵九龙虬炉百和之香。真仪以列，天钧又陈。於是天尊放身香光遍照世界，其光万变，非可目名。弹指之声，犹如雷音。一国男女闻皆警悟，互相谓言：今日何缘有此祥瑞，香光洞彻，风雷调畅，升沉飞走，跳踉踊跃？此当非凡，急宜速往，看是何缘。於是国王、王子、大臣、妃后、眷属又相顾言：我此国土福德成就，常有大圣降临此地，非是余缘，必定善瑞。汝等诸人各各严装，所须之具，我克明日，与汝等众，俱诣宝城。一国男女同时而至，遥见城中光色辉燠，其光之中皆有真仙歌诵灵章，王及国人叩头礼谢：今日有幸，得睹天尊降此宝城，喜庆交集，不可思议。各各烧香，以陈愿念。王及人民立城南门叩头伏地，良久不起，自思何缘承何福庆，遇会今日。不敢仰视尊颜，唯愿高真大慈之心特见哀愍，开悟未闻，解释疑网。
　　天尊良久謦欬弹指，众音停奏，而告王曰：子此世界是福之乡，上界高尊时时周旋，但以劫数遐远，非子所悟。昔天地未光，混沌未分，有天尊上圣下游此城，于今以得九亿大劫。我昔时与造化道君勘校劫运，同时在此。今者重来观此世界，亦是因缘，法当更来。又此城中诸仙晚学业以淳熟，大圣虽来，无所言说。国中男女亦阶初地，以道因缘而来生此。非久之间，天真庆会，道法大度，惠及於汝。子当专心，恭敬宝城，持戒布施，心不退转，道自降子。於是众中有一童子名曰真行，从座而起，前进作礼，上白天尊，而作是言：自我承福天庭，仰陪霞辈，陶染玄化，百劫于兹，周旋十方，靡所不至，希睹此城庄严华丽，人民丰乐，仙伍森罗，琼林玉枝，虚吟万籁，淳风反朴，真气和生，福德巍巍，难可度量。唯愿慈光照朗蒙昧，令此大众豁然开悟。天尊告曰：子见此城适子怀抱，睹此世界，叹未曾有。此界虽名极乐，犹有习气。此中人民、仙人、道士皆是诸方业道之人，功未充足而来生此，未至重玄冥寂之境。此中时有圣降为其师，而不久住。真行当知，亦如香积童子自言：道极来诣我所，从我执盖，首末半劫，请我为说微妙道法，方始悟解。我又示其大罗高玄之名。於是童子遂往起居，谘问妙致，于今未返。真行当知，汝今所见，亦复如是。幽秘之理，未可轻说。子道数自极，当应得见。於是真行与贤善国王臣民疑意不了，重白天尊：不审极乐城中仙人道士、国王臣民前世以来修何功业而生此中？天尊答言：修习之法亦有多途，非为一种。子当谛听，吾为汝说而化国中。有四种人天，第一品人孝养父母，奉事师长，济度穷厄，施为道法，持戒诵经，晨夕不懈，行道礼愿，悔过请福，求见升度。功满行成，上感楮天，名着左契，金简刻书，以记生录，身得自在，飞行上清，隐影万变，道齐真人，长生不死，白日登仙，位应上真，侍卫道君。暂过此中，或经一劫、半劫而还天中。如此之人，名为上品。第二品人在世之日，聪明高洁，助国理化，出言利益，施惠广大，兴显正法，扶助善道，身得尸解，如蛇蜕皮，来生此中。如是等人，亦名现身升度。第二品中复有一种，或遇上帝垂恩，开度生死，枯骨死尸，变炼成人，感激真气，自然而仙。或有前身，与道结缘，庆流今身，来生此中。第三品人在生之时，持戒守善，不作非法，起造宫观，供给香灯，斋讲设会，书经造像，晨夕诵念，亦得尸解，来生此中。第四品人，或承其祖先福德余庆，身死之后，改姓易氏，来生此中。真行童子与诸大众疑意不了，重白天尊：不审第四品人承其祖先福德余庆之力，来生此中者，不审此庆修何功德而庆隆后胤？唯愿天尊重为分别，令心启悟。天尊答曰：吾言福庆之因者，或其祖父前世施财施食，放生活命，衣食穷寒，扶助孤弱，给赈老病，供养山栖，功不成就，中道而退，身不得度，庆及子孙。或生豪贵之门，聪明利智。或求道未足，法当灭度，来生此中。如是之人，德隆九世。真行当知，善恶相似，过积者亦殃及九世，亦犹世间愚人，或承先庆，身生豪贵，自恃强梁，不信宿业，恣意凶险，杀害物命，劫夺人财，威刑无度，毁败善道，诽谤行人，谗嫉胜己，欺凌孤弱，鞭挞下贱，渔猎杀害，烧煮蠢动，斫刺众生，不孝父母，反逆君长，耽酒嗜色，媱乱骨肉，犯他归女，骂辱尊老，裸露三光，不敬有道，恶居其上，轻慢静坛，泄漏经宝，破斋犯戒，常为乱首，伺人衰便，更相陷害，杀生求生，背叛道德。如此之人，亦殃流九世，九品子孙所向倾败，受人驱役，常被枷锁，横罗恶纵，死入地狱，生受六畜，被人烧炙，种种苦集，轮转恶趣，生无定形，沉溺生死，漂浪苦难。真行当知，我观下界众生苦乐之事，亦无多别。何以故？汝言极乐世界城台楼阁非为自然，皆役神功所为，不如上界应化宫殿不由神功，皆自然也。亦如香积童子自谓果极，不睹太虚大罗道境，便谓胜报极於慈土。我观子心与此无异。真行当知，三万六千种法由人机缘感动，修习业行，虽云成道，迟疾不等。亦如宝光童子在世之时从古先生而受灭度。八万大劫勤苦修习，不能得道。最后之身而遇，言龙初会，天道大广，始入道位，犹在七地下品之上。向不遇元皇之真，何由可得升入无形者乎？於是真行灵子及诸大众闻天尊所说，心开意解，叩头作礼，各还本座。国王、王子、臣民男女闻说因缘本起之事，皆悉庆幸，各各奉责明月宝珠，上献天尊。天尊受以，安着城内。王及大众欢喜踊跃，作礼而去。 尔时，天尊与诸大圣各摄神力，升入无形，忽然不见。
　　慈悲戒序品第四
　　尔时，玉清天中琼阙金真后圣天尊昔生多喜世界姬氏之家，年始六岁而知玄文，深达妙理，洞晓幽微，乃弃家求道，入长明山中，精思十年，上感西灵虚无天尊而受道要。年二十七岁而得六通。成道以来，数过尘劫，常以愿力而度众生，周游十方，如日旋照，随类现形，同其音声，方便引接，皆为饶益，平等无二，齐一子念。以元化八年岁在庚子七月十五日，与诸圣众三万六千人俱下游玄天，到北极长冥世界虚空之中，俱坐霞光之上，眄看六合。经百小劫，身心不动，犹如宝山。是诸圣众亦以百劫身心不动。是时世界忽然光明，犹如春日，和气通畅，风雨调适，云霞叆叇，雷音清彻，药草滋茂，百谷冬生，地出甘泉，微妙香美，龙麟踊跃，鸾凤腾舞，异类集聚，皆相亲附。人民、非人，身心变善，悉如宿化、教学所成。
　　於是天尊及诸圣众端虚寂静，都无言说，但以慈力，天地万物悉皆自化，亦无光音而可视听，幽明玄会，殊神合契，无为之道使之然也。吾亦不知其所然。道虽不言，德化流布，真气感激，妙理精应，不由运动，其土人民亦无觉知，心无别慧，各安其居，人人守分，终其年命而已。 尔时，三月十五日，雪山之中有一童子名曰法喜，自号仙人，与其眷属千二百五十人，俱其名曰金髻童子、金粟童子、宝顶童子、调御童子、十住童子、海惠童子、七觉童子、通王童子、自在童子、善财童子，如是十一童子，而为大众唱导之首，悉皆各各自号仙人，俱乘白象而来下土，围绕赞叹，遥礼天尊，烧香散花，种种供养，各陈本愿，问讯天尊而作是言：我等诸人幸承宿庆，昔因皇初劫中遇古先生哀愍化度，得入道位，赐以惠眼，遥见天尊下此世界，欣喜庆幸，故来起居，欲有谘请。唯愿天尊怜愍开示。於是天尊以知其意，默然不答。是时仙人三请不已，各各伏地良久，俛仰叩头，而作是言：唯愿天尊垂慈悲力，怜愍训诲，示所未闻。於是天尊愍其勤勤，即命右侍真童名曰宝相，而告之言：汝等诸人欲求何愿而来至此？於是法喜与诸大众重复顶礼，而作是言：我见天尊及诸圣众威德严凝，未曾有也。令此世界福德成就，都无言说，万物自化，改易天地，流变气候，日月明朗，星辰合度，风雨施散，百谷熟成，药草荣茂，甘泉流溢，百兽腾舞，异类亲睦，人民丰乐，未曾有也。不审天尊修何功德，造化万物而得自在秘要之道？愿垂诲示。及重伏地，良久不起。
　　於是宝相还向天尊具陈其意。尔时，天尊告诸人言：无上大道但以慈力生化万物，覆护众生，无有言说。若有言说，即生形迹。形迹之教虽会至道，未极妙理。何以故？不可以形迹、语言造化天地、生成万物。何以故？形迹、语言理不恒故。理若不恒，云何造化？是故大道法无形迹语言，令物自化。善男子，汝所谓我有所修习而得化者。汝今修习，亦应得化。善男子，汝作此见，未离烦恼，犹处缠缚。无上大道久离此见，心无结缚，无为无作，无起无灭，无形无相，言语道断。汝所见我有威神功德，严凝形相，造化天地，生成万物，是汝邪见，妄想分别。无上大道以离邪见、分别妄想之见。善男子，汝等所言遇古先生，身得化度。古先生者，是我弟子。令其教化边地，说三乘灭度、众生修后世果。以彼土难化，人无和气，杂畜之种心性不具，饮血茹毛，强梁自任，故作神变，广说譬喻，开悟下根。如此之法，不尽至理，权示形迹。先生去后，摄迹归本，形迹渐灭。纵有存在，亦多纰缪。或自号仙人，或自称梵天，或默坐空室，或烧身自灭，或堕落高岩，或供养水火；或作天人形像，三面千手，种种神，屠杀祭祀，群聚行道，叫呼求灭；或谛观光相。如此之法，名曰讹谬。虽有经文，无有实法，邪正混杂，不能得道。於是法喜及诸大众闻天尊所说，心中开悟，始知先所修习未至道要，重复顶礼，上白天尊而作是言：如我国中之所修习，具如天尊大慈高鉴，无有异也。唯恐我等大众罪垢深重，不可济拔。唯愿天尊赐我法水，以渐澄汰，洗除滓秽，开方便门，示方便力，赐我入道，初闻威仪斋戒之法，以渐修习，绳准身心，令有依止。天尊告曰：汝彼国土地气阴恶，所生人民亦复如是。何以故？此名金方杂类众生，生此边地，不闻正法，唯闻三乘譬喻之说，不知大道秘密之藏，天书云篆，龙章凤彩，顿教成真、生身入妙之法。於是法喜合众闻天尊所说，恐其身命不合道真，大众悲泣，叩头流血，重白天尊而作是言：彼土众生腥躁臭处，岂图即身而得升度，与道结缘，冀得身来生中国有道之邦。唯愿天尊大慈之心赐我等众斋戒威仪之法。天尊於是以大悲力，不违其心而告之言：汝彼土人性有多种，应多受戒，约缚身心，不如弃贤世界人心淳朴，纵欲受戒，不过五种：第一五戒，第二十戒，第三一百九十九戒，第四观身三百大戒。此名四科。又有三万六千威仪之戒，受此诸戒以应三万六千威神。又摄三万六千种道，内有三万六千生神，外有三万六千戒神。内外防护。受戒之身，上品成真，中品成仙，下品延寿。此戒是玉匮金科上真禁戒，受竟轻犯，身谢冥官，九祖受考。吾今为汝略说一科，就一科中分为三品，上中下品。一品之中又分为三品，合有九品，以成阳数。此九品科法，斋戒相须，不但单行专授。汝等凡有斋讲设会之处，及国王、王子、大臣、官长、学人男女集斋之日，应差一人音声清亮者，正其威仪，北向读之一过，以示大众。大众人民作礼伏地而听戒言。
　　又复正斋初夜，又读一过，以示大众。此论一日之斋，法应如此。若二日、三日、七日，当应日日读之一过。若初入道之人，先授其戒，千日之后渐进余法。若有善人行先无犯、未度，三日之内，即授其戒，不须千日而后授法。若授戒之后，身犯十恶五逆之罪，法师应须烧香，对三宝御前，悔夺戒法。若未受戒，及受戒之后身犯轻罪，非十恶之条，苦求悔过，进请受，法师与弟子对斋，日六时礼悔，誓不更犯，然后斟酌量授其法。子当慎之，子当慎之，勿犯吾戒，身得逆罪，诸天不佑。於是法喜与诸大众各各伏地，注笔而听天尊为说戒言。
　　说戒科品第五
　　第一不得杀，媱杀、戏杀、睹杀、敛杀、诱杀，不得嗜肉愈病，药分俱断。第二不得叛逆父母、君主，乱败家国。第三不得劫盗、怨盗、谤盗，死罪，谤，口谤、书谤、状谤。第四不得裸露三光，诃天骂地。第五不得奸媱骨肉，因生刑害。第六不得毁败善道，离人骨肉，灭人种亲。第七不得耽酒，毒酒、媒酒、色酒。第八不得阴恶，损败他人，身作、口作、书作。第九不得侵克良善，割夺孤贫。第十不得盗劫死尸，散人骸柩。第十一不得战斗之所剥脱死尸，割取头发。第十二不得侵欺老病，脱其所有，心无慈悲。第十三不得毁破巢宂，伤胎杀鷇。第十四不得贩卖生命，以赡己利。第十五不得故观兵战斗，及故合兵国战。
　　右十恶五逆。科犯者，见身受报种种苦恼，身死之后，与九祖同考，万劫不原。
　　道言：朝礼之法，不得高处朝礼低处；不得顾盻朝礼；不得不净朝礼；不得对御涕唾；不得对御高视；不得对御邪视；不得对御高言；不得对御高气；不得对御错语；不得对御邪语；不得对御中绝语；不得对御余语；不得对御动五体语；不得对御摸头语；不得对御戏色语。道言：入斋戒道场之法，先当慈悲。第一不阴恶，第二不思色，第三不思媱，第四不思杀，第五不思肉，第六不思胜，第七不思欺，然后沐浴五香，荡除尘累，整其威仪而诣道场。道场之外，置立香汤，浴室二所，男女各别。又当立二屏处，屏处烧香，立衣架如法。一人屏处，应脱浄服挂架。一出屏处，入浴室，荡身手巾、豆末，事事具足。又不得煮杀虫蛆，以绢滤水过，作汤及羹饮。又不得烧蛀薪以营斋献。又不令乳产秽污、恶疮脓血、淫人、十恶五逆之人临斋厨所。如法安施竟，师着净服，取浄炉炭火以烧香。朝拜讫，依位而坐，俨默端直，身心思行上戒，一慈、二悲、三善、四信。善男女等，汝今当知我用此四法，故得成道。此四者是一切善道之门户，是一切善道之本基，是大道之机要。离此四事，自外无道。故我有此四阶善道保镇天地，生成万物，调和气序，综统幽明，禳灾灭祸，济拔穷厄。汝若离此四种，不得入道场，不得受国王、王子、群臣，兆民供养之具，不得受国王、王子、一切男女恭敬礼拜，不得与自身及一切人请福求愿。我诏此人为道法中贼，不合共住，人鬼所嫉，诸天不救。
　　善男子，入道场中复有三法：第一思孝，第二思忍，第三思辱。善男子，入道场中复有七法：第一见一切男女，生父母想。第二见法师善人，生诸天想。第三见经法灵文，生难值想。第四闻说法音声，生难遭想。第五见诸疾病、贫穷、孤陋之人，生己身想。第六见衰惫老人，生无常想。第七见一切有生之类，生平等想。善男子，汝今当知入道场中及出道场中，不舍大悲，心不分别。不分别故，诸恶不生。若见觉闻知行立坐卧，离此戒者而得安乐，无有是处。善男子，汝欲求道、见身升度者，离此戒而得道者，无有是处。善男子，汝欲无疾及救拔生死，离此戒者，得如心愿，无有是处。善男子，汝若违戒，而为邪所嫉，王法所加，身命夭逝，诸天不救。
　　道言：入道场中不得茹荤，不得秽污，不得多语，不得邪视，不得闹众，不得倾听，不得涕唾，不得轻衣，不得垢衣，不得鼾睡，不得邪坐，不得背坐，不得仰视，不得大笑、大语；不得咤食，不得藏食，不得挟食，不得语食，不得笑食，不得顾食，不得仰食，不得漱食，不得鸣器食，不得拈食，不得嫌食，不得数食，不得非时食，应正时食，慈悲食；不得急行，不得拖脚鸣行，不得曳踵行，不得动头动手行，不得顾盻行，不得仰视行，应平正行。
　　若学道人受他惠施，慈悲为受，不得数谢、数辞、数顾，应受已，如法供养，如法施行。
　　诸学道男女人不得数入国王、王子、大臣、官长、俗人之舍。若为因缘故须应入时，正其威仪，在门外立，正事陈说，不入其家，不坐其床。若诸学人起居父母、伯叔、姑姨、兄弟之时，应加恭敬，而况诸余。
　　若诸学人无大故，不得入军营尘肆。
　　若学道男女官不得入屠舍、媱舍、乐舍、十恶五逆败坏人舍。
　　若学道男女官不得与非类同舍同床坐，同床食，服饰不得共用。
　　若学道男女官不得畜多欲侍者及畜秽文书矣。
　　若学道男女官不得与俗人争利，有利应让俗人及无知小弱。
　　若学道男女官不得畜兵器、乐器，不得烧熏皮毛角骨熏臭等物。
　　若学道男女官不得秽污生草虫蚁之上。
　　若学道人男女官不得向北大小便利，不得仰视便利，不得污山泉浄地，不得入杂处居卑、当风下湿、心无慎护。
　　若学道男女官及道民应当庄严道场，治堂静庐慎密防护，洒扫内外，恒令清洁，不得早眠晏起，朝礼失时，大小无法，不相尊重；不得无故开静户；不得敞露经法；不得入俗归不盥沐；不得道场中舍女人骨肉之亲，无大故，不合诸道民；不得借贷常住法物以为他用。诸道场中常住法物、香油、灯烛、财宝，应有定用，不得回易余用。诸护浄居域之内，不得令进诸杂畜污秽；不得贩奴婢、六畜，取物营静舍；不得用十恶五逆财营静舍；不得於败地立静舍。违此戒者，身受考病，所学不成，犯物不还，三代被考。慎之！
　　道言：诸善男女应当内外持法，为法城堑；不得侵毁精舍；不得抽剔藩篱；不得盗伐果林；不得盗师果子；不得割师田地；不得费耗师谷帛；不得坏师法具；不得假借师物，久没不还；不得私费法财；不得私换法财；不得私使法师畜（ ）；不得群聚法场，讲说非法；不得群聚法场射赌；不得群聚道场敛聚，食肉饮酒；不得将妇女舍法场中宿。
　　道言：若道民男女犯此科戒，护法善神地官考之，连及三代。慎之。
　　道言：若学道男女道民书写宝经时，不得安不浄处，不得令不浄人见经，不得令不信人闻经，不得令败坏人知经，不得令败坏人见所写之纸，不得不浄财买写经纸。书写之法，应别室安经，常当烧香於案上，一日之中一过，盥五香水荡洗身手，大小便利，易衣出入，常当斋洁。写经之人不得窃用秘言，宣泄唱令。犯此戒者，考病立至，死受风刀之考，长不闻法。慎之！
　　道言：诸学道修身之人先当广寻经文，勘校科格，求师决断，慎护所受，莫自媒衒，邀求世利。同心结好，男子不过三人，女子不过四人，於密处精思，以期冥契，勿令他人知觉见闻毁誉者，应密往山林，避处人间。犯此戒者，善神不护，众邪乱考。慎之！
　　道言：若诸善男子欲救疾病者，先当广备道术，善知方药分明，谨案斋醮科仪，持戒忍辱，不违物性。无惮苦辛，不辞晓夜，无论远近，怨亲平等；不视财色，不分别贵贱男女，不责意气酬偿。忽得酬偿，应施行功德，不得专赡己利。不得艰难，心无欺诈，恒行大慈。如此救疾，功感诸天，疗疾易差。若违科犯戒，假造谬妄，神人立考，死入地狱。慎之慎之！
　　道言：若善男女有心好道，或遇时述否，不得远游名山，应於家持戒，修造精舍，作重墙复壁，使内外音响不得相闻。唯令洁浄护治，每令精密，亦无异於山林之中也。功满行成，道来曲室，身得道真。若违犯科戒，轻泄疏陋，熏臭混杂，敞露真文，徒劳积纪，我道未闻，身立倾败，万邪所杀，身不得道，魂魄受考。慎之！
　　道言：若学道之人，或身受师训，叨佩灵文，遇运应时，法应助国。或身先列职，后遭师匠，身受至法，未遂清虚，助国治民，匡赞天下，应须内持戒行，慎密所受；不得敞露天文，轻犯科禁，心无慈孝，恣性威刑，贪婪财赡，克削兆民，令天下万民心中冤酷。如此之人，徒有匡赞之名，而无廉贞之德。如此之人被三种考罚：第一身中监神回惑其心，令万向倾败；第二治国之神令其犯法受戮；第三地官考之，殃流七世。子当慎之。是诸仙人得受戒已，欢喜踊跃，深自庆幸，各起作礼，信受奉行。
　　太上大道玉清经卷一竟
　　太上大道玉清经卷之二
　　慈悲方便品第六
　　尔时，天尊与诸大圣在於上方空虚之中，以方便故，欲度众生，以大慈力升入无形太虚大定。是诸仙人虽有通力，不能见，莫知所在，便谓天尊以归上界。是诸仙人悲惋懊恼，不能自持，各见其身无复威德，犹如死尸；又见所乘之象变成臭肉。於是大众心中迷闷，无复所知，进退无据，不知何计，各各自定，谛观因缘，心识蒙胧，不能自晓，如入梦中，见诸事相无有定实。於是诸御仙人谓诸人言：我等福德轻鲜，道力微弱，未能究竟微妙至理，始入初心，道数未足，纵有通力，不能明了。但舍我等先所知见，唯当归命虚无之中；或当感念，今令我等众重见天尊。是诸仙人闻听所说，心中小悟，各各专心存念，归命太虚，叩头礼愿七日七夜，心不休息，须臾之顷，心中醒悟，如睡得觉。仰视空中，忽见天尊与诸圣众俨然不动，与本无异。是诸仙人叩头礼拜，悔过自责，礼谢天尊而作是言：我等大众积劫以来，修习小见、小闻，分别妄想，迷闷邪见，深沦结固，罪垢深重，自见己身犹如死尸，无有光明，所乘之象变成臭肉，髻中宝珠化成瓦砾。无常变异，迷闷恍惚，如从梦中见诸色像，不能分别。我等大众不知何计，心自念言，唯当舍我先所知见，归命大道，凭向虚无，悔过自责，七日七夜，心中忽然平复，如梦得觉，欢喜无量。唯愿天尊特见哀愍，令我等众心中开悟。
　　於是仙人言语未了之间，天尊又入光明大定，通身光明，犹如皎日，无有障碍。令诸圣众各乘羽盖，坐飞龙之座，在天尊左眉一毫之端。又令诸仙人及十方国土、山陵、河海、城邑、人民俱在天尊右眉一毫之中，而不迫窄。各见天尊而在其前，而说妙法。是诸仙人作此见时，了了分明，心无障碍。又见灵山之中旧住之所近在日前，已经六劫，不能得知天尊神力自在无碍。 尔时，天尊以一音声普告众生，随其类音悟解。天尊告诸仙人言：汝等诸人睹此道力，心中何如？仙人答日：我等大众但知闻法庆幸，心无所觉。天尊又言：大道慈力，非真非假，非起非灭，非空非有，非彼非此，无去无来，所谓中道自在之力，大慈悲力，无障碍力。令诸仙人心中安隐，不觉不知，但以闻法，余无所知。是诸仙人闻天尊所说，心始开悟，合众弹指，叹未曾有。天尊又告仙人曰：汝等今当知大道威力不可较量，无有比说，於诸余法，譬如萤火，并於日月；亦如掬水，比於大海。法喜当知，汝等师古先生入道初门，三乘之法，但有名字，无有定实，多说譬喻，说化下根，非是超绝生死，绵绵长存，见身受庆，骨肉俱飞，永为真人之法，身如真金，无有变易；亦如金刚，不可毁坏。善男子，譬喻之法训化边地愚痴众生，中上之人不应修习。千生万生，流转苦难，不能超出生死爱河。譬如良地而种梯稗，终不变成粳粱五谷。譬喻之法，亦复如是，不能令人得成真道。善男子，我知汝心局於小法，迷邪失正，故摄汝身，令汝开悟。善男子，汝在雪山虽数百岁，不修大道，终不免死，必坠地狱；虽自号为仙人，实无仙质。汝承宿庆，今得见我，重得开度，是汝因缘，法当受生。善男子，汝来此中，虽得六劫，我以道力，促此六劫以为六日。又我观六劫犹一瞬顷。善男子，大道威力不可思议，穷劫说之，亦不能尽。於是法喜与诸仙人疑意不了，重白天尊：向蒙天尊垂慈悲力，开悟未闻，未曾有法，心中庆幸，莫所谢。我等蒙昧，局於见闻，便以为极，不能广知。无上大道深妙秘赜，威神广大，自在无碍，不可思议。我等尘累未桔，习气深重，幸逢高会，遭遇良时，释彼秽邪，仰陪霄驾。唯愿哀怜，纳受已死之命，便得再苏尘秽之身，沐浴玄化。於是合众叩头流血，伏地良久不起。
　　天尊以大慈力故而告之言：汝以六劫之中闻我说法，今犹未悟，是汝垢重。何以故？边地众生唯以肉饮血，生食羊马，遇古先生淘汰滓秽，余习未尽，使之然耳。 尔时，天尊又以大悲方便之力，忽令千二百五十白象合为一象；又令千二百五十仙人合成一仙，坐此象上；又令十方国土合成一土，大如微尘，此中人民及诸大众合成一人，在此尘中微毫之内。须臾之顷，毫间二人见一真人形长千尺，容貌奇特，将诸大圣八万四千人俱引毫中。二人出於毫端，又从左眉毫端而入天尊先所。大众三万六千人又从右毫端二处内外，各无挂碍而不迫窄。九日九夜，心无疲厌，谓如食顷，不觉不知，与本无异。是时二人为闻法故，身心悦豫。天尊又言：善男子，汝等昔日与道结缘，功微业浅，所得通力非是真实。山出美玉，南方有石，亦名为玉。二名相乱，凡夫之人不能分别，不知何者是真玉也。汝号仙者，如彼石玉，非是真玉，有智之人了了分别。
　　善男子，如汝髻珠实是鱼目，非真珠也。汝亦如是，非真仙也。善男子，汝从今日以后，沐浴道化，除汝尘累，始名真正，始入法流。於是二人闻天尊所说，叹未曾有而作是言：今日有幸，得遇高尊授我真道，令我开悟，悦除烦恼，如蛇脱皮。 尔时，天尊以大慈力而告之言：汝诸来众今何所在？於是二人不知何答，各自顾盻，唯见向者真人大圣各坐龙座，唯有一象。又见十方国土近在日前，心中小悟，知是天尊自在之力。天尊以知其意，即告之言：我以道力，愍念汝等罪苦众生，方便引导，示汝神变，令心开悟。须臾之顷，平复如本。此诸大众心中亦觉知去来之相，道言如此，自在神力皆是不可思议。非是五通、三乘、七觉、八门、三界之所辩了，事离心想，见闻知觉，非有非无，非起非灭，非因非果，不可言说，不可思议，离诸语言，绝诸视听，唯一道力究竟，一切诸法皆悉通达，毕竟无复遗余。善男子，汝等当知我虽作此变化，初中后心未曾觉为变化一相，但以大慈一子之念普度众生。善男子，我虽度众生，初中后心亦无度众生之想。善男子，大道之力、大道之神、大道之化、大道之机、大道之微、大道之虚、大道之无名，不可思议，解脱不可思议，知见不可思议，方便不可思议，造化不可思议，生成不可思议，动用不可思议。善男子，汝等应生希有之心、庆幸之心、难遭之心，成就惭愧，不可思议。
　　尔时，仙人欢喜赞叹而作是言：我等大众蒙天慈流霈再造之泽，喜庆之心无以为喻，如披重云，得睹日月，犹如盲人得见色象，如笼中鸟而得骞翥，如小水鱼得游江海，亦如枯骨而得成人，过泰之庆，巍巍难喻。
　　尔时，天尊愍之勤勤，授千二百五十人真童之任，今知天下新学道人功过之录，注记生死。是诸圣众为因缘故，三万七千二百五十人俱放身光明，照曜十方无量世界，香花幢盖，万种天乐，大地震动。 尔时，天尊与诸圣众各坐九色云龙之座，浮空而去。於是长冥世界之中国王、王子、群臣、兆民遥见天尊、圣众升东南方而去。须臾之顷，流霞四冥，莫知所在。国中男女方始警悟，相顾悲泣，悔过自责。其世界中有一国王，名曰真会，聪明辩慧，而告大众，作如是言：汝且莫悲，听我所言。我昔曾闻有虚无之真造化天地，生成万物，神力自在，幽寥冥寂，行不言之化。我此世界祥瑞如此，必是虚无之真福我此土，使之然耳。我今大众当报道恩，选觅园中最高胜地，坚立宫殿，香花供养。国内人民闻王所说，异口同音，皆悉称善，各各解其身中无价宝珠以填此地，取诸香木而作宫殿，高广严饰，百宝装校，施诸状座，花香灯烛，种种供养，倾世所有。 尔时，天尊遥知其意，即放左手掌心十彩真光照曜此宫，晨夕恒明，犹如白日，常有香香周流世界，彼土人民时因梦中得见天尊，为其说法，身心明了。梦觉之时，书记文言。一国人民校定勘会，文皆符同，无有异色，故写此文为自然道经。是时人民转加精进，国中太平，人民丰乐，寿无中夭。於是国人感此非常效验，幽明符会，悉皆精进，虽无师匠，自修其心，皆入仙位，渐契微妙，不可思议。 尔时，天尊三大愿之力成就众生，处化度，心无偏党。与诸大众下游地户极泉之境，入一小天之中，空虚而住。其天周围六千七百五十四里。天高一百九十九里。其中化主名无量寿，有三大臣：第一臣名德王，第二臣名舍邪，第三臣名云音，皆以正法化世，不枉人民。此中男女身长七寸，皆悉辩了，聪明智慧，慈顺父母，奉事化主。此天之中，昔古往劫言龙初会。虚无天尊命造化真人、巨灵仙人下此天中，布散无边，量立静坛，刻玉简文，以镇此天。从以后国人修习道法。承此功德，时有托生中国，改姓易氏，号曰神童，聪明利智。或以一身、二身，不过三身，应遇天尊而得济度，长生不死。 尔时，法喜与千二百五十真童疑意不了，从座而起，前进作礼，上白天尊而作是言：不审天尊言龙初会之时，今经几劫？虚无天尊命大造真人布散元气，化成万物，微妙之理，以何法为宗，顿得如此自在无碍？唯愿天尊怜愍不达，诲以未闻未曾有法。於是天尊愍其殷葱，即告之言：善男子，此会之时甚自久远，经百亿大地微尘之数，不可计劫，唯道与道乃能知之。五通神人以此为久。我今所见未过俯仰瞬速之间。汝欲知者，其义如此，元气之道非汝所闻。
　　尔时，法喜与诸大众重复叩头，上白天尊言：弟子出生秽土，习业不淳，蒙昧愚迷，布逢良匠，守偏方小，见局湫隘，心灵分谢重昏。何期披雾，日无私照，镜朗幽冥。道不私恩，念流一子言龙初之会，以奉决疑元气之宗。愿垂开示，冀得咀嚼甘露，沾洽雕朽，降以灵符，反生枯骨。弟子合众庆幸，过泰有余，不期骖御霞猋，耸身玄阙，沐浴恩化，心忘止足，知进成愆。愿垂赦宥。出此语时，合众悲泣，地为震动，日无精光。上方空中有如龙吟。一切人民、蜎飞蠢动皆悉悲鸣，草木憔悴，金石失润，香云徘徊，凝结虚空。神风滂渤，和气不畅。於是真童感动天地，异类悲鸣，一国男女助为启请，傍欲闻法。 尔时，天尊愍其感动，放千光明，从口中出，照曜诸天，处处洞彻。天雨香花，万种音声空中自作；日月重输，和风拂尘，仙花荐地，霄盖罗天，神钟寥朗，真仪四陈，龙麟腾曜，师子微吟，琼炉焚香，真童散烟，天地告瑞，异类同心。十方国土朗然而见，诸天大圣乘空而来，下界神人涌地而出，俱集此天。及诸天神、地祇、山海诸王、众兽之王皆来会所而听说法。
　　尔时，天尊謦欬弹指，而告之言：善男子，汝所问元气之道，以何为宗。汝今谛听，吾为汝说。善男子，汝今当知元气之道，祖於虚无天尊，空生自然，绵绵长存，化生元气，元气生太极，太极生天地，天地生万物。善男子，元气之道其妙如此，故大道无名，元气无形。以无名故，动用无极，流变万化，有情无情禀道而生。人宝元气，故能长存。元气为神，与气合并，能入无形，与道合真。善男子，万类不同，元气一里。譬如大海，流澍无极，任人取用，随其灌溉。有智之人深凿沟渠，以导其流，则浇灌无极。愚痴之人执持漏器，诣於河海，随漏获润甚少。或有盲人都不见海，无所受润。善男子，汝今当知水性不动，润有深浅。元气之道，亦复如是，不可思议。 尔时，一切大‘众闻天尊所说，心开意解，皆悟无形微妙之理。是时天地山川，天神、地祇、蛸翘蠢动悉皆同声合响，犹如雷震，而作赞曰：大道无生灭，元气不终休。失之永朽烂，得者长遨游。俯看六合内，漂沉生死流。仰盻霞中人，萧然无有忧。是时空中作此赞已，须臾之顷，天上有五色流霞结於空中，去地百丈，自成云篆八会天书，字方一丈，八角垂芒，光彩焕烂，洞朗虚空。大众人民仰视天书，恭敬礼拜，悉皆同声而作是言：此是天尊自然真气应感真童元气，变化而成此文。我等唯闻天书，目不曾睹，今日幸会，不期得见。不审天尊，我等尘秽，得写天书、读诵以不？天尊答言：此是大道威神之力应变所成。汝等欲得传写真文龙章凤篆，供养礼拜，专心诵念之者，应先受戒炼行，离诸尘秽，然后书写，受持读诵，一如戒言。於是大众闻天尊开示，欢喜踊跃，信受奉行，作礼而去。
　　言龙中劫方便度人品第七
　　尔时，玉清天中金阙天尊与诸大圣微尘之众具大慈悲，皆以六通应变自在，神力无碍，绵绵长存，无始无终，神契机微，精感密妙，常以一道化成亿兆，随类动用而得长生。
　　是时天尊以大慈力，常以法雷而警众生，令其觉悟。常以大云等覆众生，令不孤露。常以法雨润洽众生，令无渴乏。常以慈风摇动众生，令立信根。常以慧日而照众生，令不昏冥。常以舟航广作津济，摄生理具，运载无穷，长养覆护，为作导师。殷懃教授，譬如父母，一念诸子，善以珍宝，随其取用，心无吝惜。众生不知，反更怨咎，失道败德，兴作仁义，随业流亡，而不知返，迷没邪径，不行正道，各执异端，五内攻劫；随逐恶党，六贼外争，爱尘覆蔽，恼结增长。为一我故，造三种业。渐渐滋多，以至十恶。百福远离，死入九幽，备受众苦，从恩爱生，不能了达，甚可怜愍。不忍放舍，是故殷懃种种诲示，提携引接，令不邪僻。 尔时，天尊与诸大圣哀念众生，犹如慈母顾愍其子，虽游士方，必赴其念，克应归还，饮食覆护，乃至长成，犹不舍离；况于童稚，晨夕孚乳，随其时节，感其愿念而无差失。是时言龙中劫之后六百万岁，四天之下，人民福尽，天地崩坏，灾气蔽天，日月不明，星辰失度，风雨不调，天地震动，河海水臧，金石焦枯，泉源乾竭，处处坼裂，山崩鬼哭，药草不生，树木凋落，百谷不实，黑风发屋，吹起沙石，相击出火，遍烧山泽；有十万恶鬼各将徒党无数亿万驰走天下，口中出火，嘘瞎人眼；飞鸟堕落，六畜自死；又有四大蟒蛇身长六百万里，圆绕昆仑，张口四向，其蛇鳞中又出百亿小蛇，四散进走，毒气猛烈，噬中人身，登即烂坏。如斯苦恼经六百年，众生困苦。 尔时，天尊与诸大圣众数如微尘，以玄化元年，岁在辛卯七月十五日，日中之时，於玉清天中云官之内，俱放神光，照曜下界，四天之境，其光流变无数亿万，一一光中各有道境，无边广大；日月星宿、山川城邑、楼台宫阙，非常华丽。一一城台各有泉池周韨围绕，其池之中涌出金莲宝花，微风吹花，出妙香气，遍满虚空。其花高大，出於玉清。一一花中各有龙座浮在花间。一一座上各有天真大圣演说妙法。泉池四边周匝宝树，苏牙琳碧，琼枝玉条，偃盖荫遍覆世界，七宝华叶夜光珠宝。常有微风吹动宝树。其树叶间出妙音，声中演出空洞自然梵唱生神宝章反魂之篇，以和三气，生化万物。其空虚之上有凝光九色结成宝盖，弥满世界。其宫台之下有七气浮空，以承宫殿。其宫四边玄虚之中皆自然音乐，寥亮清彻，非常和雅。台中各有真人吟咏凝胚混化之章，生长万物，消灭灾害。 尔时，天尊大微尘之众以十月十五日日中时，俱从玉清天中云宫之内浮空而下四天之中、晨星之上。中斗宝车以捧神足，东斗扶左，西斗扶右，北斗为伞，南斗为杌；日侍其左，月侍其右。华盖垂荫，香云四冥，神风调虚，甘露流津，天地复位，山岳涌成，源河泾流，苦海变清，四气和调，三景齐明，枯骸成仙，垂化得生，百谷丰熟，天下太平；邪魔丧精，真道流行，群凶变善，人神守贞。荡荡大化，难得而名。 尔时，四天之下国王、王子、群臣、妃后及诸宰官、万兆男女，人及非人，各各仰视上方空玄之中，遥见天尊真仪炜烁，神彩澄朗，光明晖焕，尊颜彪炳，宝盖弥天，长幡飘飖，虬炉扬烟，神香反魂，万籁齐唱，仙乐同音，咸乞众生深识业缘。是时诸人睹此奇特，内怀惭媿，而欲礼谢，心疑道远，恐不上达，私心愿念，请高尊大圣霄驾下临秽土。各住其居，回心上方，叩头礼愿，流血洒地。九日九夜，烧香散花，愿念不绝。人皆疲困，精神恍惚，如梦中事，虽极不怠。天尊感其意故，即於上方分身百亿，俱坐云龙之座，各见其前随其类音而为说法，皆令留悟，四天之下，如一不异。时有四天人王须臾万顷，又复各各皆闻天尊在其心中而说妙少，身心欣悦，快乐安隐。虽自忻幸，未能了达，各各作礼，请问天尊心中法音因缘本起，而作是言：我等诸人过泰之庆，得见天尊降临下土，赐我妙法。荷负慈尊恩造之泽，深自惭媿，不知所谢。又闻心中而出法音，身意泰然，欣乐安隐。不审此事是何因缘？ 尔时，天尊答人王曰：善哉善哉，善男子，汝等当知无上大道威神之力不可思议，无所不在，何独心中而有法音，乃至支节、毛孔之内及以天上地下一尘一介皆有道气。善男子，汝等人王应深惭愧，心中法意，恒自观察，除汝邪见，除汝异念，除汝躁求，除汝贪爱。以道沐浴，涤盥尘累，常行大悲，恭敬供养无上大道，持戒布施，忍辱精进，烦恼垢尽，道性妙光显见人中。是时四天之下一切诸王及其人民同时各见天尊殷懃教诲。良久，摄念身心不动。须臾之顷，各见大悲天尊与诸圣众同时建心幢盖，无数亿万，从其心中、支节、毛孔、皮肤之问安庠而出。幢盖高广，弥满世界。 尔时，大悲天尊以此幢盖，引诸众生往四天之中昆仑山上，止虚空中，去地万仞，入一微毫之内，与诸大众俨然而坐，九日九夜，神光朗彻，照曜虚空，大震雷音而说妙法。其音远闻，遍於十方，靡不周遍。普告众生而作颂曰：大道常慈悲，愍念诸众生。至法普开化，能行与未行。我本无心相，推运立形名。今当恣汝问，应念即教令。权实无二慧，玄寂一真精。元气广流布，无情及有情。 尔时，大悲慈尊说此语已，与诸大众默然而坐。尔时，东方始青天中诸天子等，无意天子而为导首，与其眷属九亿大地微尘之众，为听法故，赍青天之宝，供养之具，烧香散花，作诸天妓乐，乘天宫殿，建持青节、青幢、青幡、青盖、青霞之坐，坐高极顶，盖覆无边，浮空而至。乘道威神，入微毫内，围绕赞叹，礼拜问讯，陈列天仪供养之具，却坐东面俨然不动。
　　尔时，次有南方丹天之中诸天子等，焰光天子而为导首，与其眷属八亿大地微尘之众，为听法故，赍丹天之宝、供养之具，烧香散花，作天妓乐，乘天宫殿，建持丹节、丹幡、丹盖、丹霞之座，浮空而至。以道神力入微毫内，围绕天尊歌颂赞叹，作礼问讯，陈列威仪供养之具，却止南方俨然而坐。 尔时，复有西方皓天之中诸天子等，素真天子而为导首，与其眷属六亿大地微尘之众，为听法故，赍皓天之宝、供养之具，烧香散花，作天妓乐，乘天宫殿，建持素节、素幢、素幡、素盖、素霞之座，浮空而至。乘道慈力，入微毫内，围绕天尊歌颂赞叹，作礼问讯，陈列威仪、供养之具，却止西方，俨然而坐。 尔时，复有北方玄天之中诸天子等，冥慧天子而为导首，与其眷属五亿大地微尘之众，为听法故，赍玄天之宝、供养之具，烧香散花，作天妓乐，乘天宫殿，建持玄节、玄幢、玄幡、玄盖、玄霞之座，浮空而至。乘道慈力，入微毫内，围绕天尊，歌颂赞叹，作礼问讯，陈列威仪、供养之具，却坐北方，俨然不动。 尔时，复有八海大神、龙王水帝为听法故，乘大波涛，汹涌滔天，以道神力，浮空而至，居毫四方，犹如大云。次有五帝、地只与其眷属五万亿大地微尘世界，其中各有山陵、河海、国土、人民，一一世界具足诸有，乘道威神，为听法故，具来会所，在微毫外，与八海神王重立虚空，湛然而止。 尔时，中天大圣元皇道君虚无天尊为影响法故#1 ，与十方大圣无数亿万来会空中黄云之上，去此微毫五百余仞，二会之所陈列以毕，於是中央道君即呼神风激籁，演出空洞微辞、步虚灵章，以会众真三万七千种契，九十九日吟咏始毕。
　　尔时，玉清大悲天尊於微毫之中，即命太微中仙九亿万众挥反魂拂魔之章六万四千八百四十二契阴生之曲，调理群数八十八日，众音乃毕。 尔时，天尊成就二事，委曲毕已，与诸圣众默然而坐。是时八海大神与五帝地只忽怀疑惑#2，生不信心。天尊知其疑惑，即以慈力令此地水互翻互覆，七反上下。复令此大地震动坼裂，碎成微尘，倏忽之间，还令合聚如一芥子#3。又令八海波涛四散，忽然乾竭，其水帝、鱼龙皆悉露形，须臾之顷，令此八海成一滴水，大如针锋，吹着空中。倏欻之间，复令平复。时地只与八海大神睹此威力变化自在，悉皆自失，虽乘道力，未能辩了诸法性相。何以故？地水体阴，神心不聪，是故不达。久久之间，神心小悟，即於毫外北方礼悔自责，五体投地，犹如山崩，通身血见，悲泣良久。於是地只自天尊前而作是言#4：臣以冥生窈霭，职当持地，滥知九土，未尝迟息，乘道正气，生育万物，助善兴化，不敢有劳，为诸尘故，不能达道。惟愿天尊大慈怜愍。言毕悲泣，不能自持。次及八海大神、龙王眷属、水族之类，其数无量。骊珠龙王性最聪敏，为诸水神唱导之首，凌波而出，上白天尊而作是言：臣以多幸，职掌水府，济度舟航，下润一切#5，助道兴化，荡垢涤尘。虽有微劳#6，心无恃赖，日夜沉溺，漂没波涛，粗身巨大，无由轻举，与诸浊气相继。然以见闻狭劣，未造玄微。翘仰至尊，积有年岁。今乘道神力，为欲闻法而来会此，微毫之外，而不得入。心自孤疑，不能决定。惟愿天尊大慈悲力，赐见接引，令得入微。言毕自责，濆薄溢溃，波浪滔天，悲嗟沸涌，黯然而出哭声，哀叹悲切，流恸苦毒。须臾之顷，一切河海悉皆血沸，五帝地祖震动大地，同其悲苦，金石流泪，草木拥雾，源泉逆流，大地出声，殷殷如雷。地中众生心意战栗#7，目不能瞬，飞鸟堕落，走兽自扑。五帝地只两眼流血，遍洒大地。地及河海一时变赤，犹如丹霞，足经八月而色始变。
　　尔时，复有诸大神王，天神、地神、电神、雷神、风神为听法故，飘动风雷，霹雳刚坚，惊作深蛰，倾拔诸根，吹去埃尘，来会四方，空中而止。尔时，复有地中杂类诸王，大山之王、香树之王、神药草王、鱼王、龟王、鸟王、马王、牛王、师子之王、风兽之王、猛兽之王，天麟、天禽、天马、天鹿，如是诸王皆随大地来至会所，耳虽闻法，口不能宣，见诸神精悲号苦恼，皆悉哀鸣，眼中流血，各各伏地而不能起。 尔时，天尊愍诸神精沉滞秽浊，不闻正道，悲苦如此，即以雷音而告之言：善哉善哉，汝等今当知此会之所、本起因缘之事，以言龙中劫之后六百万岁，天地福尽，灾害兴作，我不忍见，与诸大圣临四天下，保镇劫数，更生万物#8，应运度人，故来会此。我以自在神力，令汝等来。汝今当知此会大众皆是十方天地无量道境来入毫中，尚不迫窄，而汝等众唯乘五万亿大地微尘世界、八大海水，何足为多？疑此毫中不能纳受，是汝神精浊恶邪见，志度#9狭劣，未能深信无上大道威神之力。汝欲来入此毫中者，应除杂想、烦恼、恩爱、贪嗔痴等颠倒邪见、种种疑惑、尘劳覆障，断诸结习，乃能入微妙之会。若必存见闻，分别善恶，怨亲憎爱，继有缚着，永不得入微妙会中。 尔时，天尊以方便力，为降伏神精而告之言：汝等众精罪业深厚，浊恶垢滞，未得入此微妙会中。汝应思共远尘离垢，当来见我。天尊说此语已，即从毫东云门之中出见，左手团此大地，和以海水，如一芥子，掷向上方空虚之中，经八万大劫，湛然不动。 尔时，天尊在此毫中为诸大众说微妙法，经八万劫说讫已，乃於上方虚空之中接取芥子，安着毫端，还令大地大海平复如本。地只、水帝、人王、兆庶、一切众生都不觉知。 尔时，天尊知此诸神心中未悟，即见大身满虚空中，从毫左边安庠而出，以一针锋，乘此大地及以大海引入毫中，安着北方玄虚之中。譬如大空有一微尘，都无妨碍。是时八海龙神与诸地祇入毫中，围绕天尊，穷劫不匝。又以飞行，亦不能匝。方始觉悟，叹未曾有。其大地之中，国王、臣民、异类之属从地入者不觉不知，无去来相。此毫之中有无边道境，天天相次；一一道境备诸所有天地日月、山川河海、国土人民无数亿万，总有三万六千人天种性。时有中桹之人一万二千种，中有一长者名曰慧命，与诸大众睹此神力，心意不了，互相携奖，来至会所，恭敬作礼，上白天尊：不审天尊初从天中下降之时，宫阙城台、高妙楼阁及莲花之中，天尊大圣并初闻道之人，其身心之中各有天尊演说妙法，及慈悲天尊从其心中安庠而出，宝树周匝自然天乐，及此微毫之中，国土城邑、幡幢宝盖，座座高妙，种种变化，奇特如此。不审是事为有常邪，为无常邪？
　　天尊答曰：善哉善哉，善男子，汝当谛听，吾为汝说。我从天中下降凡夫，应变七种微妙之事。汝今当知无上大道常以七觉圣道而下化世，以应自然微妙七气，以成七变之法，以世有限，故大道应之以名数，所言名数，皆应自然微妙之法。善男子，汝所问此妙致，为有常邪，为无常邪。善男子，汝等当知，大道之法无生无灭，云何问常之与非常？善男子，大道神力无种不为，无所不在，无所不适，无所不应。真化无穷，凝神深根，俯悼群品，应化官殿，小小因缘，不足疑问。欲有即有，欲无即无，欲常即常，欲断即断。以道神力，无所滞碍。又问莲花中天尊是我真气，流布广大，还是我身#10，非为他圣。又问初闻道之人，身心之中出妙法音，此是人王第一闻道，深信淳熟，不受诸有。即此之身而为法身，百骸九窍俱受道气，此人之身与道不异。会中诸人亦复如是，是故大道慈悲，见其身中。善男子，汝又疑此微妙会中种种奇特。汝今当知，而我大道以此毫中为一道境，以一道境为无量道境，道境亦常。何以故？凡夫之人谓之无常，常道大圣故名之为常。何以故？凡夫者寿命不定，以不定故，即谓大道为非常道。常道大圣长存绵绵，明了常道。善男子，汝今当知，若为凡夫说常道者，心即狐疑，颠倒邪见，增长不善。是故大道隋缘逗机。何以故？下界凡夫多有不同，心性各异。上品闻道，专心修行，身得真仙，永不退转，为冥说常。中品闻道，未能淳信，心有上下，或为说常，或说无常。下品闻道，诽谤横起，为说无常，示见亦尔。微妙众中，天真大圣名之为常，所说之法或常、无常。何以故？天真大圣为此会中诸魔鬼神及杂类众生所说之法，名为无常。善男子，微毫亦尔。凡夫之人不见常道，不达妙理，不能得至微妙真际。虽乘道力，暂入精进，恐后退坠，名之无常。天尊大圣心无结缚，出虚入无，常不滞碍，名之为常。善男子，妙道威力不可思议，以不可思议故，能令十方天地一切所有尽入毫中，无有迫窄。善男子，无上道力若可思议者，则天地万物不能得入微妙会也。善男子，汝等当知我诸圣众能入会者，皆是住不可思议、解脱知见。何以故？入此会者，亦非身入，亦非心入，亦非身作，亦非心作，亦非理入，直以大道慈悲忍辱之力而能得入微毫之会。 尔时，慧命长者与其眷属一万二千种人微尘之众闻天尊所说，心开意解，重复礼谢天尊而作颂曰：
　　稽首冥慧虚无尊，稽首归命重玄主。
　　裁成天地无得称，悉为众生作恃怙。
　　慈济五道转轮魂，哀救三涂地狱苦。
　　归命金阙天中尊，归命六度慈悲父。
　　归命玉清无上真，以离生死长绵绵。
　　出有入虚无所待，能令枯朽变成仙。
　　千劫万劫难一遇，为众广说业因缘。
　　回骸起死永长存，使我形神无变迁。
　　尔时，慧命长者说此颂已，举体投地，礼谢天尊而作是言：不审天尊成道以来，于今几劫？修何功德？巍巍如此，修何业缘而得不死？以何功德济地狱苦？
　　天尊答言：我成道以来，如十方天地微尘之数，不可计劫。譬如虚空，不可度量。善男子，我修大慈大悲，愿度众生，常以忍辱柔弱，不失中和，故能不死，常以六度而济地狱。善男子，我虽成道，犹故不离慈悲忍辱，而况凡夫。於是慧命长者与其眷属一万二千种人俱闻天尊所说，庆快欢喜，重复叩头，稽首天尊而作是言：我等宿福深厚，生逢道化，面睹慈尊，耳闻法音，心先暗昧，领受秘要，多所忘失；虽以愚蒙而心好道德，恐身朽迈，不得久留，常虑一旦奄同蝼蚁，身谢长冥，无由见道，一失命根，万劫流转。幸逢高圣，愿得济度，乞受长生久视之道。唯愿慈尊赐垂生活。说此语已，五体投地，自叩悲泣，遍体流血。天尊默然而不许可。於是一万二千种人微尘之众闷绝擗地。 尔时，天尊愍之勤勤，自起引接，良久乃苏。天尊告曰：子等诸人往劫以曾供养虚无真仙、道德众尊，庆流今身，名着左契。又复我等法众劫劫下化，是因缘与我相遇。子当勤心，屏除杂累，退斋思失。三月后来，我当授子真道长生之要。诸人闻说，欢喜踊跃，礼谢天尊，各还其家，洗除尘累，内外清洁。三月讫已，各赍香花、供养之具，来诣会所。是时会中微尘世界所有国王、王子、臣民、男女不可计数，闻慧命长者欲请道要，皆各同声，上白天尊而作颂曰：
　　冥契本无偏，随机应业缘。愿得长生道，散着我心田。六度清源水，流澎无涯边。
　　是时大众说此颂已，一时伏地，同请受度。尔时，五帝大魔见此诸人伏地请法，各奏弦歌鼓乐，良久乃止。於是青帝大魔而作颂曰：
　　修道须积功，入试由天魔。莫令身缺犯，劳我空中歌。倏欻收汝形，谁能奈我何？先当遣所欲，盥漱名山阿。勿作尘中人，遑遑逐世波。
　　赤帝魔王颂曰：
　　炎宫映丹霄，朗朗光气浮。邪风鼓浊尘，氛氛长不休。我界难可度，临去及淹留。功过自分明，非魔强欲求。
　　白帝魔王颂曰：
　　银宫出太虚，圆罗烛夜晖。万遍演灵章，游魂逐气归。背道入冥墟，苦雾长霏霏。恩爱丧精神，沉骸绝望飞。我界不肯度，令魔空里哀。
　　黑帝魔王颂曰：
　　玄滋秀琼根，玉液练真仪。落景回扶桑，形神长不衰。何事叛道德，朽烂常怀悲。六天谁欲保，临安反更危。
　　黄帝魔王颂曰：
　　云宫窈窕出丹霄，浮空飞盖上初朝。
　　密契灵源腾六气，虚中真宰自相招。
　　郁郁天衢雰紫雾，诜诜玄路上霞猋。
　　孰知我界沉沦苦，何事踌躇不肯超。
　　世自依依入长夜，非关魔众强相邀。
　　是时五帝大魔唱此歌已，各放身香，以熏众人；又奏邪音五百余种，以惑众心；又建邪幢以乱众目；或作美女，种种相邀；或作异相，非世所识；或出身光，照曜百里；或出恶声，闻者毛竖；或头上出火，或足履虚空；或入地中，或变形老少，善作幻惑，气息冲人；或以身触人，或化作人形，或作人亲识故旧，种种谄媚；或入人身中，令人得定，眼能洞观，心知二世生死业缘。威仪殊特，善说法要，惑乱人心。於是此会大众以道神力，专志不散，魔不能败。须臾之顷，五帝大魔与其眷属摄其威神，却北面立，侍从天尊，为听法故，俨然不动。 尔时，东方始青天中诸天子等为闻法故，欢喜踊跃，以道神力并助赞成后学之人#11，令其坚固。而作歌赞，以畅其心，令得真道，而作歌曰#12：
　　扶桑启初晖，郁郁吐青牙。神气浮圆罗，灵禽曜紫霞。自得长生道，冥寂至真家。
　　次复南方丹天之中诸天子等而作歌曰：
　　炎气浮丹天，真光秀神符。飞霞焕八琼，灵液化霜珠。九光晖宝器，流彩曜玄都。尘劫如瞬顷，形魂终不枯。升身入太微，九祖出长涂。
　　次复西方皓天之中诸天子等而作歌曰：
　　玄真驻颓景，落照反初晖。灵液洒金津，欻被流霞衣。荡荡归上帝，雰雰登紫微。控驾神光游，合体长仙飞。
　　次复北方玄天之中诸天子等而作歌曰：
　　旋纲蹈神足，魂魄辅真精。右扶白元尊，左卫常无英。玄液吐灵津，芒霞逐月生。令汝调年子，不衰亦不倾。
　　尔时，诸天子等为闻法故，饶益众生，方便助道，开发大化，度脱有生，证成道果，演说歌赞，自然之音，以授后学成真道者。寻诵思惟，密求真契而不妄泄，必得成道而不疑惑。说此赞已，各还本座。 尔时，上方中央大圣元皇道君虚无天尊与诸圣众为影响法故，证成大信，护念受生之人，令其真正，摄除乱意，身入道流，永离生死，故来上方空中而住，与微妙会中玉清天尊同神合契，应化下土，正定天元，劫劫示见，非独今日。
　　尔时，虚无天尊为度人故，与十方大圣微尘之众、一一圣众各乘天宫殿，从上方空中而下微妙会中，在大悲天尊左边，同一座坐，其座高广，上极有顶，弥满十方，以慈悲力，令此微毫本相不动，毫中大众亦不迫窄，如本无异。 尔时，二尊身相光明，有踰初日，是诸圣众亦复如是。为欲度众生故，见大慈悲方便之力，令诸圣众足下出光，千变万化，渐渐通身貌体洞彻，犹如水晶，摄诸天地、日月星辰、山川河海、国土人民、一切众有，尽升大悲天尊左足之趺、一毫之端。须臾之顷，又升虚无天尊右足之趺一毫之端。须臾之顷，又升空中，去地九亿万里，正对虚无天尊金吻之边。是时天尊以微嘘香气，是诸天地碎成微尘，遍满虚空。又令合聚，平复如故。须臾之顷，又令诸天大地人民升虚空中，正对大悲天尊之前。天尊以道神力吹此天地，令日月星辰、山川河海、城邑人民、鸟兽合成一体，大如芥子，圆明皎彻，坚入金刚。须臾之顷，还令升入虚无天尊左手之中、掌文之内，变成光气。光气之中有四种气色，所谓清、浊、白、黑，於天尊掌文之中渐渐分别长大，清气为天，浊气为地，白气成日，黑气成月。日为阳精，月成阴精，化成男女，万物因此化生。
　　尔时，众中诸天子等睹此神变，叹未曾有。於是东方始青天中无意天子为众生故，从座而起，前进作礼，上白天尊而作是言：不审天尊以何因缘作此神变？复以何缘坏成天地？复以何缘令物入无？复以何缘令物出虚？弟子识浅，不达至理，愿从天尊得悟妙致。惟垂哀愍，诲所未闻。
　　尔时，虚无天尊以颂答曰：本为人福尽，来降四天下。真体本常寂，为物应虚假。变化怜有生，哀叹不能罢。劫至天地坏，成之由我身。不忍见此苦，下世见威神。令物反归根，方当信业缘。尘浊自空无，任道成真仙。众累既消尽，清澄不受余。永断生死道，萧然出太虚。
　　尔时，天尊说此颂已，告诸天子言：善男子，汝等当知度人之法，不得轻易。以道慈力，先当为其示见种种神变，降伏其心，观其机根，而为作法。我常哀愍，引之左手，虽示吹嘘，不令惊恐。我虽示此种种神变，天地万物本性湛然，常在不动。我亦未曾强为神变，直以一道一法、一慈悲力为众生，随其根性，见种种法，而此法性实非种种。善男子，汝今当知度众生法亦有多种，天尊大圣神力自在，方便济度，令其不觉，所谓大道方便藏用。世间凡人，助善与化，宣扬道法，要须文字语言譬谕。若不尔者，无从得信。善男子，我今度此会中一切男女，皆令受生，着之左契。此众得道，我以潜运生气使其不死，摄诸魔试，以除其乱。 尔时，慧命长者与一会大众闻天尊所说，心开意悟，皆得六通无上道果。是时五帝大魔睹天尊道力，身心变善，与其眷属前进作礼，上白天尊：我等诸鬼受报不幸，生随邪道，不得自在。或为天地所使，游四天下，行诸毒害；或为纠过所侵，注记罪簿，试初学人，保举真正。役役之劳#13，不敢言极。直以身体腥躁，形骸丑陋，私心好道，日夜克责，悔过惭愧，欲从天尊求乞生化#14，得入道流，远离魔形，即死无恨。惟愿天尊开道之恩，广济无限，人神不隔，咸蒙度脱。说此语已，踊上空中，高六千丈，放身投地，遍体流血。如是诸魔一时气绝。天尊愍之，良久，即命侍香金童焚返魂之香以熏诸魔。又命太和上仙布散生气；又命六甲直使与魔阴生之符；又命主生道君呼魂召魄；又命易形道君改魔之身。如是良久，诸魔苏息，形神变易，精爽清和#15，心识淳朴，具大慈悲，位登道分，逆照未来九万劫事#16。此皆神符之力使之然也。侍从天尊礼谢受生之恩，踊跃欢喜。於是天尊锡诸魔等五亿万众入灵人之任，令其进元上道法。
　　太上大道玉清经卷之二竟
　　#1「道君虚无」，敦煌写本P.2257，「君」作「居」，误。
　　#2「惑」，道藏本原作「贰」。P.2257作「或」。据后文「天尊知其疑惑」，应是「惑」之假借或偶脱下部。今据改。
　　#3「令」字原脱。兹据敦煌本补。
　　# 4「於是地祇自天尊前而作是言」，P.2257 作「於是地祇前白天尊而作是言」。
　　# 5「臣以多幸职掌水府济度舟航下润一切」，P.2257作「精以不幸职当水帝济度舟航不敢言极」。
　　# 6「助道兴化」以下，原「虽有微劳」后有「功德」二字。P.2257作「涤荡尘坛虽有小劳心无侍赖」。据此，「功德」乃衍字，当删。
　　# 7道藏本无「众」，据敦煌本补。
　　# 8道藏本无「生」，据敦煌本补。
　　#9 「度」,P.2257作「庭」。
　　# 10道藏本无「是」，据敦煌本补。
　　# 11道藏本「道」原作「通」，且无「并」字。兹据P.2257改、补。
　　# 12 P.2257无「而作歌曰」四字。
　　# 13道藏本「役役」原作「役」，脱一字。兹据敦煌本补。
　　#14 道藏本「从」原作「使」。兹据敦煌本改。
　　# 15「清和」，P.2257作「瓖璋」。
　　#16「劫」，道藏本原作「切」，误。兹据敦煌本改。
　　太上大道玉清经卷之三
　　通济幽冥品第八
　　尔时，诸灵人等身得受度，位登道境，心生惭愧，作是思惟：不期一旦遭遇天尊，身得生化，永离烦恼。荷佩道恩，诚济之极。私心愿念，承道威神，广被幽显，立誓度脱一切危难，宣扬道化，令不断。互相谓言：忆我往昔不值良缘，沈滞垢秽，轮转生死，堕在邪中，不闻正道。念此苦时，当何所依？复慜伤痛，犹在心目，虽蒙济度，未忘悲苦。又恐天尊大圣气系上元，下土薄福，秽恶充满。真仙虚寂，不久住世。此一会中，虽以受度，犹有九幽痛爽，不睹日月，冥冥长夜，绵历劫数，无由解脱。
　　尔时，东方青帝灵人前进作礼，上白天尊言：不审天尊今者化度通同无碍，九幽苦趣蒙解脱不？弟子蒙昧，未能了达。唯愿天尊大慈之心，愿垂分别，令得开悟。
　　天尊答言：善哉善哉，灵人等，汝今所问，不爽大悲。我以应身往彼化度诸地狱中受苦之魂，非十恶之例，以得受生。若罪根深重，自有限极，道所未化。何以故？十恶之人自招殃对，非他与也，自贻殃咎而堕地狱。或其生世之时，不奉师训，不见经教；或生边地，不遇善友，唯知盗杀，作诸非法，死入地狱。如此之人，罪目尚轻。若有中国之人虽至愚痴，亦曾闻法，而身故犯，死入地狱。如此之人，生死之中，终不信道，任其自性，造诸恶业，轮转报对。譬如世人，为性凶顽而不畏死，徒以威胁，终无所惧，当如之何？亦如孩童，性爱戏弄，父母约束，或得饷时，从以诲示，心终不转；或加憷挞，亦不能悟。十恶之人，亦复如是。又如苍蝇而爱腐臭，性之所便，无由自改。十恶之人，亦复如是。如蛾徇明，自取焦灭。十恶之人，亦复如是。灵人当知十恶之人所在之处多诸恶伴，善能方便，构成恶事，以是因缘，误入堕恶。又复教训眷属、妻子，行不正行，还习恶业。以是因缘，连累幽显，互相承负。子孙欲安，罪魂危之；罪鬼欲出，子孙误之。生死业报，如循环中，不见其际，冥冥长夜，无由解脱，展转受苦，不暂宁息。灵人当知大道殷懃，常为於此不忍放舍。众生不知，反生怨害，无上道法而不能行，威仪、戒律而不依信，清虚志尚而不肯为，尘浊滓秽无端而入，贪乐声色，纷纭驰竞，饕餮滋味，傍邪求食，商贾贩卖，唯入险径，安平大道终不暂进。杀生害命，心无惭愧。唯务饱暖，蓄积无厌，一旦穷之，便怀贼心。百种规度，以求如意，损物益己，不闻思退。生无片善，日后积恶，死入地狱，魂魄受对，种种苦楚，自与殃咎，当如之何？道虽殷懃，无知不从。灵人当知，譬如春雨，是物皆润，独有枯木而不受洽，纵不润者，益其朽烂，终不能生枝叶花果。十恶之人，亦复如是，虽闻大道，终不能发无上道心。
　　尔时，灵人白天尊言：不审十恶之人从何受生，悖戾反善，恶根深固，不可拔擢？天尊答言：善恶二种，元同一道。亦犹行人，一者向道，二者背道。背道之人，迷入冥山，转向幽谷；又多恶兽，荆棘毒刺，衣粮穷尽，为苦所逼，百种烦恼，故卒而致死，魂魄流转，随业受报。向道之人，所适通达，设求如意，无愿不合；复多善友，处处得舍，欲见国王，随意即往。以向道故，无利不克。如是二种，习业不同，背向各异，非道使然。道本无碍，行者背向，逆顺相反。十恶之人，身自失道，非道失之；向道之人，身自得道，非道得之。灵人当知，我诸圣众劫劫下化，十恶之人虽不信道，道终不离。於是灵人重启天尊而作是言：恐十恶之人习业坚固，生死背道，不可化度。犹如瓦砾，一破之后，不可更合。天尊答言：大道威神，譬如大冶，炼金一切，无不销者。灵人当知，十恶之人，我未化者，且令受苦，待其厌恶，然后化之。我当示其无上威神自在变化，仰令归伏。灵人复言：不审天尊示其神力，为如前法，为别有方？愿为示见，解脱网罗，人神开泰，幽显普度，荡荡大化，不亦快乎。天尊答言：且待须臾，令汝得见。 尔时，天尊即以无碍大悲，化作十万十恶之人，形容长大，气力壮盛，利辞辩慧，各言犯罪，不畏生死地狱因缘，在天尊前，须臾之顷，又命中仙直使十万人执持信幡，下入九幽之中，引出罪鬼十恶之人，如一瞬顷，皆悉俱到，与诸化人俱在一处。天尊又化作百万力士，持大铁棒，诘问化人造恶之由。化人不伏。 尔时，力士以棒打之，碎如微尘。次诘罪鬼，未及寻棒，鬼以悬伏，求欲归命，从道之化。尔时，天尊又命灵人百万俱握左契，飞行四方，追鬼子孙。须臾之顷，无数亿万，承道威神，俱来会所。亦不归信，心无惭愧，自言不应忽来三此。於是罪鬼见其子孙，悲苦号叫，切齿而言：汝等五逆恶党从何而来？久欲杀汝，未能得便。待我自在，当灭汝种。子孙闻之，身毛皆坚，立便头痛，寒热苦毒。 尔时，罪鬼形体残毁，不可复识，或无手足，或被剥皮，或被破腹，或被火烧汤煮，或被割下其肉，或挑出两眼，或拔出其舌，或刀锯解骨，或遍体锥刺，或钩肠出肚，或六畜食啖，种种苦恼，不可名言。其鬼子孙生世间者，负其祖父，造十恶业，遍罹众罪，生受报对；或盲聋暗哑，手脚挛躄，通体恶疮，眉发秃落，彻骨虫癞，疽瘘瘫肿，面目呙斜，脓血不净，贫穷孤露。 尔时，人鬼罪状相似。良久顾视，相向悲泣，不能自胜。
　　尔时，天尊微声问言：汝等人鬼何为如此生死二种俱不如人？我今慜汝，不忍舍离，故以道力，摄汝远来。尔时，人鬼内怀惭愧，瞻仰天尊大圣身紫金色，是诸灵人形如冰雪。 尔时，十恶众中，内有一人名曰求利，前进作礼，白天尊言：不审天尊大圣所建何功，顿得如此身相奇特，神力无比，辨才无滞，与世不同？愿为我说，欲知因缘所从何来？天尊答言：我此圣众无余所修，唯以慈悲、忍辱、精进、持戒、惠施、不杀众生，以是因缘，令我如此。诸十恶人闻天尊所说，心小变善，默自悔过，伏地不起。
　　尔时，十恶罪鬼之中而有一鬼，名曰反真，见其子孙，心生悔过。亦以作礼，白天尊言：不审鬼道之中堪闻法不？自慜生平造恶，鬼神受考，报对未了，不可兔脱。
　　天尊答言：汝但念道，勿行邪曲，在在处处，心存道法。我当救汝。尔时，诸鬼心智归信，疮疣渐损，是诸生人亦皆小愈。须臾之顷，忽见司非之鬼将诸狱吏飞空而来，白天尊言：向奉严敕，令放群鬼，不敢拘留。不审天尊以何因缘卒放大恩，原除十恶荡莫大罪？诸恶鬼等罪簿尚存，报对未了。天尊以知其故，即以方便，问司非言：此等诸鬼，生平何缘死入地狱，复应几劫於受苦？司非答言：第一，群鬼生平在世，媱杀父母、伯叔、姑姨、兄弟、姊妹；第二，群鬼反逆君主，误杀兆民；第三，群鬼在世之日，断水陆商旅，杀取财宝；第四，群鬼平生之日，秽慢道法，轻泄经文，毁败善功；第五，群鬼在世之日，贩卖父母、六亲，取财以赡己利；第六，群鬼生平之日，好将破掠家国；第七，群鬼生平之日，劫尸破冢，散人骸柩；第八，群鬼生平之日，不孝父母，独甘美食；第九，群鬼生平之日，反师背道，心无惭愧；第十，群鬼平生之日，凌胁孤贫，阴贼两舌，坐此罪故，死入地狱，万劫受苦。天尊又以方便故，为诸十恶之人重问司非言：云何名媱杀父母、伯叔、姑姨、兄弟、姊妹？司非答言：十恶男子或媱母杀父，十恶女人或媱父杀母，伯叔、姑姨、兄弟、姊妹，亦复如是。 尔时，十恶之人闻司非之言，各省己过所犯罪目，与其祖父皆悉相似，恐其死后还入地狱，身毛皆坚，心中战怖，不能自持，皆悉悔过，自扑流血。是诸罪鬼阖众悲号，犹如山崩。
　　司非复言：此诸十恶之辈生死罪簿皆我执之，唯以注恶，无善可记。生死二众不知悔过，云何天尊而欲开度十恶之人，都不科罚，与其升度？后世愚人造罪日增，都无忌惮，不弱之流求生无处。唯愿天尊莫度此人。天尊答言：无上大道怨亲平等，常以一慈悲、一愿力，悉令普度，爱无偏党。司非当知，我先令中仙十万执持信幡，下入九幽，召出群鬼。复令灵人五万握吾左契飞行四方，追鬼子孙。以是因缘，法当开度，大道玄科许其悔过。悔过之后，若更犯者，听执之，我道不救。 尔时，司非奉天尊敕，不敢更言。尔时，求利与其大众恐惧因缘，病便增长，苦从天尊求乞济度。天尊以知其意，即告之言：汝等诸人习汝祖父十恶之业，冥司注记，与汝祖父所犯无异。汝等云何作畜生行，媱犯六亲，杀害骨肉，阴贼良善而无暂愧？以汝罪身，未堪佩法，但当莫犯十种恶业，日夜精进，自得济度。无上秘道未可得闻。 尔时，诸人各各书取十种条目，戒约身心，不敢更犯。尔时，求利重白天尊：不审此众祖父罪魂云何济拔，令得离苦？天尊答言：汝等各各还家，建立精舍，供养道法，晨夕礼悔，持戒布施，办诸香灯，尽世所有，营九幽大斋三日三夜，传香行道，倾诚倒意，前后三过，作此大谢；又营中元大献，给济饿鬼。汝等当此之时，请诸法众转读是经，宣示愚人，令其殚尽内外殷慧，福乃成就。汝诸祖父承此法力，魂度南宫，即得受生有道之国。若不尔者，无由得度。诸人闻说，各各礼谢，过奉教敕。 尔时，天尊告灵人言：我以大慈，为此诸鬼，令其离苦；复欲方便留教后世，故令建斋，以约其心。后世众生欲拔亡者，当依此法以谢宿罪，分解考谪。又令其礼悔，销其宿罪，并继其心，令不放逸，恶根断灭，善业增长。汝今当知化度之法，法应如是。 尔时，天尊即命南昌宫中主生之君领取群鬼，速令受生，勿使留停。於是群鬼礼谢天尊，悲喜而去。尔时，灵人重白天尊言：人鬼己度，无量庆快。犹有畜生道中求乞济度。元其罪目，亦从十恶中来轮转报偿，一堕畜形，失其本心，虽不具智，皆有道性，恩爱生育，哺乳时节，饮食长大，群分类合，依附林薮，惊怖狂悸，各护身命，但念水草，余无所知，不可思议。慜之无智，不断其种，繁育滋多，更相食啖。不忍见此心无恃赖。天尊答言：善哉善哉，灵人汝等，今当知而我大道常以殷懃教化众生，并济地狱穷魂痛爽，欲为是等断畜生道，先澄其源，则其流易清。何以故？畜生之道从人中来，是故应当先化人道。人既得化，则众恶不生；众恶不生，则畜生道断。昔不曾闻我为诸龙王水帝演说法要，良为此耳。汝今遗忘，都不记忆。是诸灵人却自寻思，方始开悟。 尔时，复有五帝行病鬼王闻天尊下降，大度人鬼，率其部党五亿万众来至会所，白天尊言：我以果报，得为鬼王，统摄天下色欲二界所有人民，生死簿录，皆悉贯之。行病杀活，时无空过。被人所祷，食有盈余，所赡生命，曾无暂阙。近数千年，福祚都绝，人受道气，我法不行。以是因缘，福禄减少，所有部从皆悉饥虚。正由天尊道气所为。唯愿天尊莫久住世，物贵自守，不相妨害。今日天尊甚成害我。天尊以知鬼意，即化作杀鬼大将，身长百丈，前后从骑无数亿万，左带金刚挥神之铃，右秉玉戟流曜昆吾，神剑金钺，雷震霹雳，光明熠爚，周匝腾沸，从西北方乘玄云之车下天尊前，稽首天尊，致敬无量。前后导从，万种鼓吹。 尔时，化人悉皆大震雷音，俱唱拂魔灵章。尔时，化人自称是杀鬼大将，侍从天尊。
　　尔时，大将目出流光，犹如奔星。尔时，五帝鬼王及诸徒党睹此威神，悉皆震慑，膝步下风，不敢仰视。尔时，大将诃责群鬼：魔邪妖魅，乃敢尔耶？一叱群鬼，鬼王皆靡。良久乃起，狼忙匍匐。大将又问鬼曰：四天之下，人民枉疾，非横夭逝，汝所为耶？答言：是神为之。又问：汝等诸鬼能行几毒，病苦众生？汝实答我，我即免汝。汝隐讳我，我当诛汝。 尔时，青帝鬼王答言：我主春行病，令人头痛寒热，身发恶疮。赤帝鬼王答言：我主夏行诸热，令人苦毒苦瘦。白帝鬼王答言：我主秋行病，令人转筋吐痢，消渴烦闷。黑帝鬼王答言：我主冬行病，所作阴湿，入人支节，令人肿痛。黄帝鬼王答言：我主四季行病，令人腹内坚强、刺痛。 尔时，诸鬼语卒，化将各令诸鬼着此毒病；又振挥魔之音，以灭鬼气。尔时，诸鬼一时之间千生万死，楚痛号叫，如被火烧。尔时，天尊复令诸鬼苦痛暂止，即以语言：汝诸鬼等为恶以积，今日罪满，故受此苦。众生无辜，横遭夭丧，杀生求命，益其重罪，终无福佑。皆由邪魅贪残恐动。於是化将又更瞋目，鬼又苦痛，求死不得，毛孔支节、耳目口鼻悉皆迸血。 尔时，群鬼苦痛如此，身心战悼，求去不得，皆失其足，宛转于地。犹如飞鸟，止其两翼，都无所能。尔时，化人重问鬼言：众生命录定由汝不？诸鬼恐怖，不敢虚妄，答言：不由。又问：若不由者，云何能令众生有诸疾苦？答言：鬼实不能令众生病。何以故？是诸邪鬼因众生病而入病之。又问：云何因众生病而入病之？答曰：人居世间，不明逆顺，喜怒忿诤，饮食男女，劳逸失度，风寒暑湿，自成痾疹。或不尔者，不孝父母，返逆师长，轻慢天地，持戒不完，自天罚之，身受病疾。邪神因此傍行威福，得他祭祷，以活性命。实非鬼邪能杀良善。若背道之人，与邪相通，身无戒行，善神不佑。若忍辱精进，行大慈悲，身心合道，鬼不能害。时诸灵人闻鬼所言，以为诬隐。上白天尊：不审群鬼作此答言，其理云何？
　　天尊答云：此诸鬼等所答之言亦以尽理。是诸鬼等睹此化将威神，叹未曾有，而复礼敬天尊。当知大道神力无比，降伏众魔，摧诸异学。一切诸法，并归大道。我等小鬼力不自支，皆失本心，无复威德。唯愿天尊救活我命，长为天尊而作侍者，供给大众，守护学人，不敢怠堕。是诸鬼等发是愿已，身痛得止。 尔时，天尊知诸鬼意、即复问言：汝等诸鬼何因缘故，忽遭病苦痛恼如此？复何因缘而得差损？诸鬼答言：向所苦病，缘见杀鬼大将威光严厉，忽然得病，求死无处，皆失本心。不知何故苦痛如此？今得损者，是诸鬼等不堪此苦，进退无据，求生不得，心中愿念，愿得天尊救活我命，长为天尊而作侍者，供给大众，守护学人，不敢怠堕。作是誓已，渐得平复。天尊告言：汝诸鬼等病一切人，心无惭愧，今得恶报，非为杀鬼大将之所作也。此大将者虽名杀鬼，身登正忍，入慈悲地，具足六通，心海大度，常以智力杀烦恼贼，不以身手而害众命。以是因缘，名为杀鬼大将者，将领六度兵马，破诸魔怨，安着众生，致於忍地。以是因缘，故名大将。汝等诸鬼莫作邪见，疑此大将是真杀者。若作邪见，汝诸鬼等长堕邪道，众恶增长，所病不差。 尔时，天尊而说颂曰：
　　邪正无二道，清浊同一源。吹嘘本出空，中分成威恩。道为众福先，邪为生死怨。邪胜自然正，迷极反归根。自然而使然，大道不曾言。
　　尔时，天尊说此颂已，复告鬼曰：汝诸鬼等应自厌离，应自观察，应自惭愧，应自克责，应自思惟，种何业缘，堕此鬼道，腥躁臭秽，常俟人衰，求人祷祝，杀害生命，心无惭愧。连群合党，唯恶是理，嫉妬道德，破乱善人。为诸灾怪等，恐动众生。汝等邪鬼，何能为一切人民作正福田？不识大悲，唯灭物命。汝诸鬼等常为不善，脏满罪定，当入地狱，火烧汤煮，风刀锯解，种种苦恼，以谢众生。 尔时，天尊知诸鬼等心未淳信，即令诸鬼谛念良久。天尊以自在神力摄诸鬼等，入炎炉地狱；复入镬汤地狱，复过锯解地狱，复过刀山剑树地狱，复过寒冰地狱，复过长夜地狱，令诸狱吏以棒驱之，不得宁息。是诸狱卒瞋怒之时，七孔出火，以烧群鬼，惊叫奔走。是诸狱门悉皆关闭，四出不得。 尔时，诸鬼心自念言：愿得天尊济活我命。须臾之顷，天尊化作善人，将领侍从，开地狱门，引出群鬼，令诸狱吏莫相拘执。将诸群鬼还到会所，遥见天尊，悲泣流泪，具述受苦，果如天尊向者所言，备受怨对，不可堪忍，於此苦中思念大道，或见善人开地狱门，引出还此，重见天尊，喜惧交集。又恐忽更怨对，堕地狱苦，无身能堪，愿从天尊乞得受度，免离鬼道，解脱地狱种种苦对。天尊复告鬼言：汝诸鬼等受此苦恼，由汝昔来横害物命，枉疾良善，作诸怪祟，恐动众生，今得此报，非他与也。汝诸鬼等向言，欲为大道而作侍者。汝罪深重，阴贼不除，腥躁臭处，惊触大众。诸恶鬼答言：愿从大道求乞法水，沐浴尘垢，澡炼身心。若不尔者，岂敢无端将此罪身干忤大圣。唯愿天尊大慈之心，不问秽浊，赐以法流，洒荡尘臭，堪受正气，则是千生庆幸今日。 尔时，群鬼说此语已，悲号动地，叩头自搏，两眼流血，气绝复苏。尔时，灵人慜此诸鬼悲苦乃尔，即从北面洒泪而言：弟子有幸，以蒙度脱，得入道流，侍奉天尊，亿代深缘，不动而感，荷佩恩造，心所罔极。不以自揆，烦劳神思，曲垂哀宥，特见流念，干忤圣心，济度下鬼，殷懃烦剧。念此诸鬼亦如弟子，未识道前，独见外壅，多疑内积，常游昏冥，无因晓悟。一睹天日，积夜开明。遭遇慈尊，众疑顿决，得庇骞树，涤荡玄津，尘累豁消，道性昭显。若太阳之泮积雪，似夜炬之朗重昏。窈霭消亡，层冰解散。法雨流澍，广润心田。无上道芽，随时增长，慈云普覆，枯朽再荣，白骨成人，独验今日。唯愿天慈济度群鬼，惜昔无二，中路乖张。今更得同念，归一道下。鬼无惠心，局见闻顽呆无知，诚可哀慜。
　　天尊答言：我以示其希有神力，欲以诸鬼付南昌宫主，令生世间。以其愿念，为我侍者。我不忍违诸鬼之心。尔时，天尊即命左真仙童焚反魂之香；又命右侍上真秉灵一之符；又命始青天中主春道君潜运生气，济活群鬼。
　　尔时，诸鬼得济度已，欢喜庆幸，围绕天尊，礼拜赞叹，而立誓言：天尊所在之处、大会之中，若有微尘，我悉舐除，不用洒扫。会中若有新学道士威仪不正，我悉正之。四天之下一切男女身受道法，我悉护之，令其成就。若有所须，我当给使，令无乏少。 尔时，诸鬼身心变善，不违本愿，修功补过，以报道恩。天尊问诸鬼曰：汝今已离诸苦，为欲受生世间，为欲入道正位？尔时，青帝鬼王答天尊言：我等诸鬼未识道前，流转生死，生出人间，年未满百，死时已至。魔爽漂浪，流转五道，随业受对，无有休息。今遇天尊，愿舍众苦，如吐出口，终不更食。我今亦尔，不愿更生凡夫之身。若生凡间，如反食吐，希有愿者。出生凡间，如履汤炭，俙不烧灼。我今有幸，得见慈尊，远离盲道。唯愿天尊哀慜我等，听为侍者。天尊告言：大道旷荡，法无围制，除为十恶，善无不会。 尔时，天尊慜念诸鬼，心知回向，锡其五部五亿万众，入善爽之位，护持道场，辅助新学，典知浄炉，常运香木，以给灰火。尔时，灵人见此诸鬼身得度已，心助欢喜而作颂曰：
　　神风鼓玄津，忽起大慈波。荡涤无明垢，翛然出爱河。痛汝未度时，劳我深咨嗟。慈云广流布，枯朽反英华。何期九幽子，归我长仙家。
　　尔时，灵人重作歌曰：
　　世路纷纭竟不休，出没沉浮恩爱流。
　　何不一向无为道，强将生死作冤雠。
　　寂静空闲不肯住，荤辛尘浊苦相求。
　　那不仰眄英雄士，乘云秉节自遨游。
　　尔时，灵人作此歌已，语诸鬼言：汝等有幸，得睹大道开度汝身。汝应日夜勤加精进，助道兴化，护念善人，常行慈悲，与道合同。我与汝等长为天尊而作侍从，在在处处，不相远离。 尔时，青帝善爽答灵人言：无上大道，我独后闻。日月虽明，盲者不见。今得受度，悲喜交集。不期大道威神顿能无比，资生万善，津济群化，为诸幽显无上福田，不可思议，不可思量。重复悲喜，礼谢灵人而作是言：善善相会，正在今日。愿助怜欲，时见教招，开示善道，令得解悟。
　　天尊见诸善爽媿谢灵人，知其深信，进此二仙证道一阶。尔时，复有云雾之神、四天神王、昆仑四方八十天神遥闻天尊大开玄囿，将领部从一十四万乘风而来，至於会所，悉皆见身三十二相、八十种好、十八神力，足指案地，震动世界，身生水火，眉间放光，裸形跣足，头面着地，胡跪合掌，遥礼云门。
　　尔时，天尊知是外道，即命执盖小仙见神力，身坐空界，当门而坐。
　　尔时，诸邪礼敬毕已，心生狐疑，俯仰良久而作偈曰：
　　我在幽仞山，三界之所尊。夙闻无上道，乘雾入云门。是谓天中天，何期无相仙。五情不异世，神识未超然。虽处云宫上，焉无生死缘。
　　尔时，仙人承道威神，应天魔之偈，便即身具众相，神力万变，遍体毛孔皆悉放光。天地大动，令诸魔众立不安所。
　　尔时，诸魔头顶礼拜，仰瞻仙人，五体战栗，遍身流汗，震慑忘形，不能自持，身光消灭，形如聚墨。
　　於是仙人重告魔曰：汝来何为？三问群魔，不能仰答。半时之顷，乃得发言，重复项礼而答仙人：我闻无上大道长存上界，神力自在，威德无双，耳目不睹，足迹不致。晨夕钦仰，无能自进。辄以今日相率而来，敢申礼愿，伏乞哀宥。言毕伏地。仙人告曰：汝在下界为世所尊，自称十号，邀世利用，果报自足，来此何为？此名道境，非魔所登。汝罪自深重，不合见道。汝在欲界惑乱凡夫，自称调御；或名梵天，或号能仁，求世供养；或称天人大师，误诸良善，堕生死河，受汝训化，不信大道，群数缚着，计息邪念。复说诸行法皆无常；又言其身不可毁坏。或说死灭为极乐法，令人自杀，刓截其身，速得转凡躯成金刚体。或说他方世界极乐化生，身坐莲花，衣食自然，离此肉身，永断生死。汝诸魔等以灰灭秽质窃比金刚，以无明法虚谈六通，惑乱世人，令舍孝养，不敬父母。如是邪法，出世之时，门徒师弟自相媱乱，身见诸相，自言无见，空谈无碍，不达至道，流动漂浪，忘本失正，心昧中道，恒处有余，为受生死，不能常住，不离名数，三十二相，以缚着故；十八神力，以有为故；八十种好，以作法故；足指案地，以恐动故；供养水火，以邪见故，以贪食故。说有十利，以爱膻腥，妄说功德。汝诸魔等是真外道，藏覆恶行，息世讥嫌。汝说灰灭因缘小事，假说天仙而来听法，我是仙人，那不曾来听魔说法。汝真外道，髡头拔发，裸形跣足，十恶五逆，性便诽谤，憎恶忠良，翻斥大道。又复邪道作法之时，男女师弟并混屏处，不令人见，藏护瑕疵，畏人知闻。粗恶言行，虚谈虚说，无所依承。以是因缘，不合见道，恐动流俗，惑乱凡愚，伪作邪法，教他邪定，思想光怪。纷纷迷乱，多陈诡谲，诱导童蒙，凶逆谋议；招集恶党，髡割无智。毁损凡容，遍满欲界；造立空冢，焚杀凡躯。群聚赞叹，生入地狱。无明增长，髡拔毛发，不除恶根。以此邪术，望去缠累，如负乾草而欲救火。又如愚人抱疾避病。亦如童稚奔走避影，秽恶纷纭，盈塞世界。以汝罪身，不合见道。
　　尔时，魔众闻仙人言，皆应其心，一时悲苦，号咷哭泣，悔过自责，踊身自朴，遍体流血，拔脱鬓发，如燖秽草，两眼泪流，五体战栗，袒膊求哀，顶礼神足，憔悴忧苦，不可思议。云宫天尊慜之改悔，即放灵眸紫光，遐映仙人。仙人知天尊慜之，语诸外道而作是言：诸求法者不应悲苦。若悔过者，但改其心，不以髡截发毛，残形灭性而求悔过。魔闻道言，阖众乃止。
　　尔时，魔众之中有一外道自号梵王，是诸外道唱导之首。裸形胡跪，合掌而言：不审天尊道济幽明，泽流枯朽，凡在有生，咸悉开度，伏乞怜慜，造化群微，度以自新，弃邪归正，庇影骞树，盥濯法流，投足洞清，栖神玄路，洒扫坛静，出入侍从，执盖御车，晨夕受事。伏愿天尊慈悲听许。言讫歔欷，衔泪顿首。仙人告曰：我非天尊，位始登仙，在此亲侍大悲天尊。 尔时，外道闻仙人之言，皆悉流汗，心自念言：我在欲界，身登四果。今日忙怖，不觉自失，定知所得非正法也。上界仙人神力无比，天尊威德当应云何？恐我等众浊恶垢重，不堪礼谒无上天尊。
　　进退防徨，无能自处。
　　尔时，六十万外道一时解颈宝珠、璎珞，积着云门，遥心奉上，供养天尊。仙人告曰：汝下界珍宝，唯有金银、琉璃、砗磲、码瑙、珊瑚、琥珀、真珠等宝。我上界天中，万种珍奇，所谓日月明机，星辰宝珠，金精万变，曜电流霞。大悲天尊法眼不顾，讵须璎络尘秽云宫。外道答言：欲界众生唯珍璎络，不识上界诸天奇宝。以推心施，用表丹诚。仙人告曰：大悲天尊贵人心宝，不重璎珞。外道答言：欲界肉身心中无宝。仙人又曰：汝身无宝，何不施心。是诸外道即起求刀，欲劈其心。仙人知其回向，即与其刀。
　　尔时，梵王自开其肚，出见五藏。诸余外道尽欲见心，仙人止之，而作是言：凡施心者，除汝外道邪见小觉、小知小闻。专志大道，名曰施心，非以五藏、血肉、骨髓而为施也。外道闻之，心始开悟。
　　尔时，仙人以大慈手案合外道肠胃五藏，平复如故。尔时，外道各相顾视，心气调畅，皆悉叹言：未曾有也。既闻妙法，又睹神力，上白仙人而作是言：天人大师真是医王，疗治痼疾，决断众疑，皆悉平复，无复遗余。欲从天师而请寿命。愿赐长生不死之道。仙人告曰：下界所修何法而能驻寿一劫半劫？外道答言：下界众生不闻正法，修四如意，纵能驻寿，不过八万大劫，后还退堕，翻生欲界。我今已寿七万余劫，恒忧无常、生老病死。此法有限，不出三界，不越五通，不免生死。仙人告曰：长生之道，非凡所闻。汝等外道欲求长生，恐汝习气深重，根业结固，年又老耄，髓脑空竭，形神沉浊，津液秽滞。又复诳惑世人，罪目已结，三司刺奸，五帝纠过。汝欲求度，殊成大难。我又奉大悲天尊金口之救，假使天尊许度汝者，犹应退斋千日思失，然后乃度。 尔时，外道闻仙人言，阖众於云门外遥礼天尊，焚香愿念，七日七夜，叩头拜伏，以求报应。是诸外道正中之时，忽觉神香洞熏鼻根，流入其心，心中欢喜，烦恼消除，内无饥渴，耳目聪明，倍於初来。是诸外道弹指相顾，互言其身肤容润泽。
　　尔时，仙人心知天尊欲诸外道，是诸外道心亦自觉，内怀欢抃，不敢出育，但以礼谢，遥心想念大悲真帝。又复七日七夜，拜跪云门。仙人告曰：大悲真帝常以一慈度诸异类，惑无言说，所谓大道行不言之教。又如慈母善别婴儿，闻其啼呼，知其饥渴，及以痛痒随宜饮食，及与方药。汝今已得道力。外道答言：实如高鉴。仙人又曰：汝有何觉？答曰：觉有香洞熏鼻根，流入心中，豁然开悟。心中欢泰，数倍於前。耳目聪明，亦复如是。仙人曰：汝得道力，已续性命。当於何忧？但以汝身尘独日久，未堪亲见大悲天尊，未堪察佩无上道要。汝等徒众且还欲界，退斋三劫，澄炼身心，然后更来亲近天尊。 尔时，外道答仙人言：我身朽迈，恐命不固，忽然三劫，沉滞下界，无常奄及，失道须臾，魂识漂流，随业受报，何当复来得见天尊？大师当知，欲界邪仙极上寿者不过八万大劫，中寿之者一劫半劫，下寿之者与凡不异。此众难保。大师云何随赐小法，且驻年命？仙人答曰：上道大通，都无小法。仅修一法，皆得成真。 尔时，外道勤勤不已，各解髻中宝珠以献仙人。仙人知其尽心，受其献已，还着云门。须臾之顷，云宫之中灵音微斗响，如抚金石，以和虚琴，音韵流转，清雅寥亮。忽见七色香光徘徊云门，其光之中有二仙童端虚而坐，东西相对，齐抚云璈而告诸魔曰：
　　真气周流布十方，重昏巨夜明晨光。
　　幽扃苦爽伺时晓，游魂逝魄及神香。
　　慈悲手执金刚剑，调柔忍铠折邪芒。
　　六度威兵齐列阵，俱乘定惠骋龙酿。
　　高据云门销五苦，恒秉丹旌定八方。
　　扫除战堞行尸臭，灌沐枯骸镇使芳。
　　尔时，二仙童抚璈毕已，而自言曰：欲界多尘，熏臭盈满，甘露不润，氛翳天庭，尸气冲人，非常蓬勃。叹讶仙人能忍久住。仙人答曰：非为能忍，亲奉明敕有辞。 尔时，仙童语外道曰：色欲二界人气干天，何为淹留？且当退斋，三劫之后，戒香荡浊，归正除邪，餐和服丸，消此魔气，形体清明，内外芳洁，当更上来。大悲天尊已施玄佑，香光熏映，消汝恶根，加汝寿命，亦无倾夭。 尔时，群魔重加喜庆。二仙童曰：汝还下界，舍汝邪见，勿以唝嗃，自称十号，邀求供养，增长恶根。勿称人师，招集童蒙，令其邪僻。勿以毒火烧杀凡愚，欢喜赞善。此大阴贼，方便损伤，教化赞死，髡截凡夫。此罪极大，无上大道慈悲好生，常疾於此。时诸外道诺奉教旨，辞别仙童，退还欲界。
　　太上大道玉清经卷三竟
　　太上大道玉清经卷之四
　　上元品第九#1
　　尔时，上元大庆，正月十四日晨朝之时，二景交晖，月华收彩，星精敛曜，圆罗启旦，芒霞迭照，太空虚朗，香花互启，元气发生，和液入坚，地雰轻雾，天散浮烟，海清不波，玄源演津，飞盖弥罗，丹旌吐云，灵幡飘飘，华猋雰雰，空乐长鼓，虚籁永吟，五精导途，双景翼轩。
　　尔时，上元太真皇极天尊与诸侍从，日宫之中云霞宝座，齐下神足，安庠而起，登於猋轮、凝精宝车。香云缠盖，庆霄四冥，腾皇整辔，金光理御。正中之时，下观十天，盻看六合，后会阳寥之宫。
　　尔时，天尊与诸大圣俱放慈光，从心中出，明照幽显，无遗纤尘。光非千色，无有边际。天上地下，朗然无滞。法轮常转，群生俱会，嘘太和以发萌，呼柔弱以散刚。甲裂盘施，含灵踳驰，琳碧敷华，琼根秀枝。至十五日日中之时，三天仙人无数亿众，不可记字。心越五通，身无死地。能调六军，降十大怨。在於郊间、忍辱之地，权立一城，高广无比，有四大门，楼峙耸峻，出於云心，悉用七宝以为关键，渠濠深邃，洞入渊际。其城之端有三万六千寮孔，网以珠缁，地以苍珉，墀道周匝，平夷广远。城中宫殿亦悉高妙，阴辉烛夜，朗然无翳，珍玩谷帛，盈积府库。是诸仙人大设天仪，雷震法鼓，秉大丹节，举大丹旌，仗大金钺，撝大神剑，精器利锐，譬如麟角。服大法铠，柔如云袍，善却毒箭，五兵不伤。是诸仙人手执钩镶，锋芒纤砺，前驱后殿，威如凤爪。晨朝之时，俱驾六龙，齐引宝车，出於郊间，陈列威仪。鸣鼓吹角，未及作令，怨敌以伏。解甲释衣，雄气顿靡，销金裂鼓，摧旌毁节，被发解带，披心露胆，膝行肘步，下风而趋，匍匐求盟，心血自见。仙人各拥命魔灵幡，导诸投化，登太玄之路，入洞清之源，陟长明之阿，升金凤之坛，焚逆风名香，诰以左契，燕以玄津。时诸大怨睹此神妙忍辱之力，诚知无比，心灵顿改，愿为仙人，作善知识。 尔时，仙人至於食时，与诸侍从翻入大城，於其城中，各舍威仪，赍百宝名珍、神乡奇物，升入上清，供养天尊，所谓日月宝珠、星精宝珠、阳燧宝珠、阴诸宝珠、曜电宝珠、骊龙宝珠、忍辱宝珠、大悲宝珠、大慈宝珠、六度宝珠、绝尘宝珠、和光宝珠、无瑕宝珠、离欲宝珠、含真宝珠、英华宝珠、坚固宝珠、精进宝珠、持戒宝珠、心海宝珠、智慧宝珠、方便宝珠、云雷宝珠、和风宝珠、发生宝珠、甘露宝珠、如意宝珠。是诸宝珠光彩各异，圆明一等。复有三种无价善宝，所谓大慈善宝、俭约善宝、退让善宝，如此善宝，若有众生怀此宝者，所求如意，无愿不克。若有众生为诸病苦，怀此宝者，病自消除。若有众生心多反逆，怀此宝者，自然慈顺。若有人王，天下不化，灾殃屡表，邻国斗争，五兵交战，百谷不熟，水旱不调，群臣阴谋，怀此宝者，天下自化，灾殃不生，邻国交好，金芒丧精，百谷四熟，水旱调平，群臣尽节，阴贼不生。是诸仙人复宝四种香饭，所谓丰山香饭、龙山香饭、浮山香饭、太和香饭，香气丰布，食之无尽。是诸仙人复赍七种宝浆，日精宝浆、月华宝浆、星精宝浆、甘露宝浆、金液宝浆，灵光宝浆、玉匮宝浆，各以诸天宝器盛诸供具。复赍无价宝衣，所谓自然琼罗宝衣、自然云锦宝衣、自然流霞宝衣；复赍无价名香，所谓反魂名香、反风名香、逆风名香、七色名香；复赍诸天杂果，所谓万岁灵桃、空洞灵瓜、霜梨玉枣、赤子金葩，种种珍奇，来至会所，供养天尊。大献珍宝，列满玄中，香气氛氲，周流十方。百宝光彩，映朗无际。时诸仙人围绕天尊，百千万匝，齐鼓天乐、太和之曲，亿变万转，音声和美，清妙寥亮。神禽鼓翼而腾舞，灵兽叩节以齐和。龙吟凤歌，众音合会。清风吹绛树之响，名香转徘徊之盖。日月停轮，众星晓明，芳烟拂回，甘露如倾。是诸仙人良久之间，辍众音之繁会，弭未遇之高节；收迭飞盖，傍息腾皇，并却猋轮，虚立云庭。一时稽首，问讯天尊而作是言：不审天尊众善法身，道化殷懃，以劳圣虑。万兆无福，实贯神心，而尘秽蒙笼，根业沉浊，仰佩玄佑，晓夕开怀，慺慺之诚，恒对心目，空形任道，无以报恩。复念生成，未能忘本，尘众相率，建此微心。而三天罄穷，敢献尘露，藉以上元大庆，慈尊高会，天恩无限，不间尘臭，愿为纳受所献丹心。言毕稽首，伏听哀旨。
　　尔时，天尊凝思远视，神彩冲邈，金颜发辉，真光四照。万天在眸，神力周备。尘界非遥，令诸仙人心疑豁消。是时天尊即命右侍金童焚香百和，反风名香。又命左真上相千二百人齐鼓云和之璈。又命左直主春上元真宰千二百人齐击神金天宝之钟。又命东极太仙九千人以扣万石紫琼之磬。又命西极太仙六千人齐击神山天宝方金。又命和风吹出空洞万变之音。众乐齐奏，良久之间，九色云龙蜿蜲腾舞，八霞回空，香风转苑，骞鸾翔凤，灵禽仙兽长吟虚庭，不缓不急，如飞云之旋天，似回波之引流。众音之中，演出空洞微辞，而告仙人曰：
　　上元正气皆自然，主生皇极为众缘。
　　紫房吹动氤氲气，太和流衍散刚坚。
　　大道生成法如此，故我移居治此天。
　　风雷消解诸盘结，六气能惊长夜眠。
　　此亦神功自通妙，非关吾强使之然。
　　众宝以陈玄理界，即是虚心上福田。
　　尔时，诸仙人闻空中微辞之音，自然妙响，清通虚豁，道德流布，理无不存，欢喜适内，神光发外，一切有生皆发英华，升沉飞走踊跃腾舞，宝树香草应时花敷，诸杂根枝萌牙启甲。是诸仙人登六通果，九祖承庆，兔离忧苦。上元之功，其德如此。三日三夜，天事乃毕。
　　尔时，天尊为受供已，转设天真靡不周遍，以无相施故，如道神力，果报无穷。香饭宝浆，湛然不减；日月宝珠，弥加明盛；时诸名香，其气不绝。是诸仙人大众之中有一上仙，名曰昌期，而作步虚曰：
　　整控启皇极，乘运入中天。披空献心宝，妙觉朗身田。日宫散和气，寥庭腾愿烟。大道难思议，隆福慧无边。空身游道境，冥心入太无。披玄寻宝际，幽契自相符。故能明假外，嘘累绝群愚。谁知不死道，遐因空洞书。玄风鼓太无，天乐演微音。龙章昭凤彩，玉字发虚琴。飞猋上云路，散发写琼簪。稽首礼皇极，焚香陈我襟。
　　尔时，仙人说步虚已，重复稽首，请问天尊而作是言：上元高会，以蒙仰睹，沐浴恩化，空心荷佩，福被幽显，存亡获济，忘退罪愆，愿垂赦宥，欲从天尊，求乞一愿，愿为四天之下一切众生，度脱苦恼，免诸厄难。欲请天尊下降丹台神州之中，大度天下人及非人。
　　於是皇极天尊而告仙人言：汝等当知三元高会，良辰吉日，元乎正气。正气化生一气，一气化生平气。如此三气，上应三元天宝宫，所谓日宫、月宫、星宫。宫有一尊，我处日宫，号曰皇极天尊，主於上元正月十五日春阳之时，发生万物。月宫之真，号曰正一天尊，主於中元七月十五日，以成万物。星宫之真号曰众妙天尊，主於下元十月十五日，藏养万物。子但专心於神州之中、及四天之下，教化众生，令远邪道，宣扬三尊真帝名字，晨夕愿念。至此之日，三尊互下，降临洞府，分形万亿，济诸天人。
　　尔时，众仙谨承明勅，以正月十七日日瞑之时辞别天尊，归於下界，过北斗之中，夜候真人，朝谒灵童，停留七日，而下神州，会於首山之上，议定流化三日三夜之后，东到扶桑之阳，南到炎洲火池之阳，西之崦嵫流金之西，北越阴谷积雪之北，次到垄、青丘、崆峒、具茨，以次告报新得道者，一如上元皇极天尊金口辞也。云中元大会七月十四日正一天尊下降神洲，各令仙人下同具备，谣歌唱令真帝名字，闻四天下。各令此日办诸天供，具尽世所有，施安床座、幡花、香烛，心心继念。是时四天之下，同於此日，殊心合契。
　　中元品第十
　　七月十四日晨朝之时，天下仙人及诸国王、一切人民仰视上方，渴如所待。
　　尔时，正一天尊与诸大圣六千万上真之众各乘月宫而下其中，诸人皆见，如云之垂，降临下土，为人保证无上福田。
　　尔时，天尊将二侍者下於丹台，诸余真众各赴所感，丹台群仙侍从天尊。至十五日日中之时，青丘仙人八十一万众俱乘青龙之舆，赍诸供具，来至会所。员垄仙人六十四万众俱乘朱雀之舆，赍诸供具，来至会所。崆峒仙人三十六万众俱乘白虎之舆，赍诸供具，来至会所。具茨仙人二十五万众俱乘玄武之舆，赍诸供具，来至会所。崆峒天仙二十五亿万众俱乘黄龙之舆，赍诸供具，来至会所。须臾之顷，东九夷、南八蛮、西六戎、北五狄边远之方，诸仙人等各赍供献，承道威神，浮空而至，各各陈列供养之具，奉献天尊。陈列事毕，围绕天尊步虚歌赞，焚香散花，作天伎乐。众音合响，神风徘徊，香光缠虚。列位以次，俯仰节度，左齐右整，北面长跪，微言寂气，问讯起居而作是言：万兆纷纭，多恶少善。不期感动，降下高尊。而此尘秽之徒窃好真道，滥当开度，功不补过，无能自勉。又恐九祖承负衅咎，堕在幽扃；或生出殊方，受形异类。幸藉微缘，遭遇大圣，不动而感，高会良辰。小兆微生敢求多福，唯愿天尊诲示未闻，开发金口，演出灵章《中元宝经》开度后世。
　　尔时，天尊高抗深视，良久而言：月宫兆魄，圆罗孕辉，隰壤消烦，金风扇威。火木藏养，炎凉气交。皇华垂津，收束氛妖。吉辰开宥，万帝来朝。六尘外静，三毒内消。二世获安，介福所招。无所之先，朴散为元。形名之后，妖邪所怨。万物亡本，进退乖根，良辰不度，无思道恩。悠悠万兆，痛不能言。
　　尔时，天尊说此语已，俯而弹指数声，天地震动，河海腾波，神气不畅，悲风不和。是时众仙各起礼谢而作是言、不审天尊以何因缘，俯而弹指，天地震动，日月不明，神气不畅，悲风不和？小兆道浅，不达至理，心中疑惧，不能自宁。唯愿天尊大慈怜愍，哀所不悟，唯垂分别，诲以未闻。
　　天尊告言：我无名之先，真道大行，言教未施，天下德化。我见世后人民多智，各习异端，尚多闻见，仁义互兴，财食亲辅，弃贫贱弱，父子相嫌，君臣不忠，六亲怨争，邻国相雠，四海交兵。以是因缘，不善增长，轮转相报，无解脱时。不如今日众生尚善，初来圣众降四天下，一切众生欲求智慧，以离愚道。渐渐工伪，百竞驰起，虽地狱空虚，不久盈满。以是因缘，故我弹指。众仙闻说，不觉悲悴。
　　尔时，崆峒仙人从座而起，稽首作礼，请问天尊：不审群化之心可回改不？欲请天尊自在神力防遏万原之端，拥未萌於机上，使合生复根，亿兆藏初，唯守一道，泯绝群生，心无起灭，形同太虚。
　　天尊告曰：善哉善哉，善男子，汝所言者，是大道之第二十之子也。何以故？大道元乎虚朴，虚朴散为元气，元气自然，成形有生。从生立名，因名有言。因言生正教，正教生即智慧生，智慧生即巧伪工。巧伪工即愚智辩，愚智辩即是非起，是非起即憎爱生，憎爱生即攻战作，攻战作即君臣立，君臣立即萌赏罚，赏罚萌即利害见，利害见即阴贼生，阴贼生即罪目结，罪月结则冥司立，冥司立则有水火之罚。轮转无穷，自然如此，非道为之。汝所言者，居乎万机之下。故曰我道虽明，背之则暗；我道中正，反之则邪；我道柔弱，舍之则刚；我道长生，轻之则亡。大道无亲，唯与善人。我观群化，非可卒正。自有万分之一生感和气，归原复根。大道为此下流正教，以表群目，欲其影从，而汝后学即斯人也。
　　尔时，崆峒仙人请问天尊：不审水火之罚，其义云何？小兆不达，愿垂分别。
　　天尊告言：水火之罚，凡有四种，阴阳二过，冥司谪之。经水过火，所谓冰炭之罚也。众垢齐积，焦沉祸至，天屯地否，水火交会。乾极则八海腾烟，山岳灰烬，天门秘揵，金玉销烁，三景藏精，风雷扇炎，火翳流焰，天地成冶。地否之时，阴成告瑞，移陆溟海，中天涌波，众真迁治。西北水母形如素旐。众鸟南飞，群聚天际。飘风激涛，崩腾山岳。金石相触，磨灭泥滓。善男子，汝今当知，此二大灾以应天下，及以万民。何以故？天下无道，万民不化。此灾者，喻如众生五内反逆，蓄泄不调，自然成患。况於天下失道败德，众尘齐累。天地愍之不能已。苦应施罚，前示其教，次告其气，后垂其象。愚痴之人不信正教，不明气象，凶恶不改，天不得已，示其大威。譬如臣子，君父宠念，承恩骄恣，变心失忠，不孝君父，私怀反逆。谋状以露，仁君慈父犹不即灭，先当施令如是。臣子心犹不悔，后付司杀，君犹哀之，但不得已。天帝亦尔。时诸仙人闻天尊所说，皆悉叹言，未曾有也。礼谢天尊；烦劳金口，愍诸小兆，宣示未闻。荷负恩造，流霈之泽。
　　礼谢毕已，天尊告勅，令复本座。至十七日晨朝之时，正一天尊初来，真众应缘，毕已，从四天下归入丹台，问讯天尊：起居道化，得无劳极？
　　天尊告言：真化无劳，道化无极。子赴万兆，得无疲厌？众真答言：承道威神，岂有疲厌。
　　天尊又问：生死二缘，得解脱不？众真答言：地狱罪魂，以天尊下降丹台之时，登即解脱。四天之下一切兆民虽解无脱。尔时，丹台诸仙闻上真之言，心中不达。 尔时，昌期仙人即从座起，稽首天尊：云何地狱罪魂未见天尊而得解脱？云何四天之下一切兆民虽解无脱？愿为分别。
　　天尊告言：善男子，汝今谛听，吾为汝说。所谓大道藏用，虽济度万物而不为尸，暗德运载，以是因缘，能令罪魂而得解脱。虽解无脱者，所谓天下人民虽解烦恼性空，而不免脱。何以故？凡夫之人虽解法性，不习真常，但明至理，身在合道。是故道与理乖。譬如有人身坐狭室，心游十方，无所障碍；或说至理，聪辩无滞，离合随心，此名心得入理，不名身得入道。以是义故，理虽合道，不能令身而得入理。喻如梦游，身不随心，是故众生心得入理，身不入道。心入理者，名之为解；身不入道，名为无解。无极大道，身心无碍，能令微尘世界一时赴感，故曰大道自在解脱，能令十方世界如观掌中。前际亦复如是。是时天尊说此语已，即放左手五指十种光明遍照虚空，令十方世界俱见光中。时此大会真人、仙人、灵人悉皆洞睹微尘世界。又於光中见其二际，身所经业，了了分明。是诸仙人洞观希微，道穷真常，皆得六通自在之力，九祖获庆，受生道境。天尊中元之缘毕已，七日晨朝之时，天尊大众俱升云辂。玄风鼓乐，紫霞虚迈，空谷谣歌，天吟万籁。
　　尔时，众仙而作步虚曰：
　　吉光腾紫气，霄辂逸丹天。翻扬香风转，盖动起浮烟。道中还复道，玄中已复玄。真光不识际，大象竟无形。法轮常自转，希音不可听。空闲侍三宝，虚中闻洞经。七变游魂反，万气驻颓龄。香风飘羽盖，游气转猋车。泠泠上云路，窈窈入长虚。顾愍埃虚子，应运演灵书。妙果谐今日，冥契自然符。
　　尔时，仙人上送天尊，歌颂赞叹，入至云庭，过四十天门。是时天尊止诸仙人言：天路遥长，无劳远送。是诸仙人俯仰踌躇，良久之间。
　　天尊愍之，重告仙曰：子后学成道，虽得六通数千万劫，犹是人身，与我大众自然之体、光气微妙，未可全同。天尊即命运气上真，调畅玄风，嘘出无上万变灵章、云和清雅太玄之辞三十九篇。其时日精上浮，月液下流，真气顺生，金风反和，琼林发药，玉树花敷，法轮三转，流霞七波，天外长谣，虚里空歌。令诸仙人明道优劣。又告仙人曰：上道之希，其法甚微；神力至妙，不可名言。略示希有，以与汝分别。仙人欢喜，礼谢天尊：唯愿大圣时见影响。言毕辞别，复归下界。
　　下元品第十一
　　尔时，众妙天尊以十月十四日晨朝之时，与诸大圣五千万亿真仙之众俱从丹天之中星宫之内应运下世，威仪度物。先当引日入左目，月入右目；左斗升左耳，右斗升右耳；南斗盖通天之端，北斗在琼簪之下，中斗在神足之间。碧霞萦左鬓，素霞萦右鬓，丹霞映三理之中，玄云浮玉枕之上。青龙吟左，白虎啸右，金凤前唱，玄武击节。五星吐气以回绕，阴辉停虚以悬照，庆霄缠幕，仙云起盖。讽诵灵篇，虚吟万籁。地涌宝树，隐草萌荑，芝兰脉发，积雪冰消，寒谷和气，溟泉吐温，神烟逆吹。召魄呼魂，云雷挥音。洪灵翟精，谣歌灵章，空洞虚鸣。聋瞽聪察，挛躄复行，河海静波，昏雾廓清。真光浮辉，寥朗长天，五辰合度，三景齐明。异类亲睦，百谷丰盈，怨敌解围，天下太平，正道雄张，妖魔灭形。
　　尔时，天尊俱乘星宫，齐整云庭，告群生之吉祥，应众仙之灵瑞，鼓橐浮虚，俯临太无，下元吉庆，景福群储，进道修德，理契神符，紫藏交络，六府花敷。神力变於下士，真气流於太空。御运垂期，玄中优游。於是万变不尽。须臾，令冬林以发荣，使枯木以花敷，复含生以反真，摄万类以藏初。收道幽寥，寂简高居。如此神力，登应金口。
　　尔时，丹台仙人夙承上元皇极天尊金口之勅，睹此祥瑞，知是天尊下降神州，即出丹台，遥见玄中光明赫奕，星宫高妙，幡盖弥天，罗列真仪，遍满虚空。是诸仙人叩头，上请天尊降於丹台。须臾之顷，天尊即命左真一人通命仙人曰：我应运教化，主知下元，度诸新学证成真仙。诸有善功，名着青箓，晨夕求愿，香烟熏於帝庭，清唱闻於太一者，我当示其进修之道，命群魔以侍卫下界凡夫回心真正下元斋戒，为其九祖，我当拔济存亡二代，未闻令闻，未见令见，未解脱者令其解脱。诸有病苦，我当疗治；怖畏之者，令其安隐。我今法当降下地中，宣道布化。中元之时，正一天尊以下丹台，为汝说法。汝功德圆备，以具六通，得无阂智。但以身非自然，后学成道，所以尔者，未得入登大罗之上。诸学成道，但至自在，长存不死，名着左契。尘劫如瞬，形随日新。汝等诸仙即当其人。奈何兆民形命蜉蝣，朝生暮死，与道相绝。汝当知之。 尔时，仙人随从天尊，暂治地中，下元施化，济度群生。
　　尔时，天尊与诸真仙微尘之众俱御浮霞明星宝宫，以泛其上，下至地，中列诸星宫，去地七仞，凝九色庆云以为大城，七变光气以为楼台，万变金精以为四门，金刚宝光以为关楗，太虚真气以为寮孔，忍辱宝光以为却敌，智慧宝光以为城堑，玄源洞清以为泉池，四信宝光以为阶道，六度宝光以成宝树，戒珠宝光以为花实，朱雀宝光以为幢盖，青龙宝光以为神麾，白虎宝光以为瑞节，玄武宝光以为钟磬，玄风宝光以为仙乐，法雷宝光以警众生，法轮宝光以宣道化，空洞宝光演出灵文，万气宝光以召生魂，神符宝光以召死魂，阴生宝光以起枯骨，九转宝光以除痼疾，太和宝光以为天厨，甘露宝光以为良井，日月宝光以为灯烛，香云宝光以为飞盖，天花宝光以为禾荐地。
　　尔时，天尊以一慈力流出诸光，上极无上，下穷无下，十方世界皆悉洞彻，遥见天尊如在目前。此会大众亦睹十方，犹如指掌，生死二魂皆悉乘光，一时云萃，群妖奉节，自丧其精，亦皆乘光匍匐而至。 尔时，诸地水神排破坚冰，拨开积雪，涌出半身，饮和至化。尔时，地中草木游根伏牙，悉皆涌出，其才见霜雪，盘施甲裂，腾云吐红。须臾之顷，神岳冰消，溟津冻泌，地乳琼浆，天垂甘泽。
　　天尊凝视良久，喜诸群微，心知向道，乃开发金颜而启法口，怡然微笑。万变真光，流出金吻。十方世界皆於光中洞观真相，欣喜踊跃，不觉自失。人及非人，悉皆倾想，注念真光，入其心目，三日三夜，停然不动，亦无劳极。又於真光之中各各见其魂魄，围绕天尊，须臾之顷变成婴孩，入其身中，各坐府内，湛然不动。自觉其身改为童子，色美发黑，气力如云。时诸死魂饮和生气，悉成人形，反真复胎。灵魔变节，道德成心，地水之神半身沐光，以极其灵，胎卵潜胞，随母获安，皆含正气。开剖之日，顺性成就，飞走轻利，无诸夭伤。积疾新痾，登即痊除。群虫不螫，毒草树灭。
　　天尊告诸有生言：此非自然，皆因道化。一瞬之顷，神力周备，万物以具，受真正气。至十五日日中之时，下土凡夫各献丹诚，并赍供具，以庆下元，尽世所有，供养天尊。
　　天尊告诸仙人言：凡夫不同，或献丹诚，或献珍宝，及以谷帛，一香一味，一尘一色，大道慈悲，应为纳受。为说正法，示正威仪，长其信根，令其欢喜。以是因缘，远离邪僻，免脱生死，长入道流。可不善哉，可不善哉！是时诸仙人及非人，天地之间有形无形，悉皆同声，一时称善。当此之时，香光徘徊，流霞四象，三景交道，互西互东，真谣长虚，梵歌太空；宝盖浮烟，长幡引风；龙王负炉，以散反魂；仙童击磬，居城四门；天乐和善，响彻无边。能令众生虚裹披玄，寂坐飞龙，默诵灵篇，植根先劫，树果后来，见在无际，都忘二边，泯诸烦滓，无心默渊。自冥光气，柔弱刚坚。
　　天尊说此法已，即入大悲大定。须臾之顷，寒谷吐风，吹诸憧盖，铿铿铃铃，虚响空鸣，变为悲声。玄云不流，真光湛然，神烟笼象，七曜收辉，日道南移，月路阴归，九壤复坚，众流冱溟，水精浮景，游气潜形，湿族渊居，甲否盘荣，蠢伏藏气，蚁蚑吞声。
　　尔时，天尊至十五日禺中之时，微动左手，抗齐神心，弹指三声。
　　尔时，群仙及诸凡夫皆见天尊出大悲大定，欢喜稽首而作是言：惭愧慈尊道化有劳，济度无穷，幽显解脱，欢喜无量，圣凡庆快。不审天尊，众生未度之前，何故金容启笑；化度之后，翻入大悲，日月不明，七曜收辉，霜气吐凝，严风扇威，皇道南移，月路阴归，群物憔悴，五内含哀。弹指之声，令众惨悲。愿为分别，释结除疑。
　　天尊告言：善男子，汝当知我初微笑，喜众回向，易得度脱。得度之后，勿忘大悲。若忘大悲，虽度非度。以是因缘，故我为诸众生入大悲大定，弹指当心，示其内外和合，三转法轮而为群生。无上大道，法应如此。诸人闻说，众疑顿决，重复稽首天尊：谢烦金口。中时已至，欲请天尊圣众慈悲，为受众生微尘供养成就之心，愿垂恺悌。
　　尔时，天尊不违其意。大众列坐会中而受供养。尔时，天尊以方便力故，临受食时，即命中真左侍飞往上界大罗之中，取太虚宝光之器二口，各圆十分，安着座上。玄虚之中，一器先盛大罗天中自然天厨、日华月液；以一空器拟盛下界众生所献珍心。 尔时，四天之下一切人民及诸异类持物施者，或手，或口，或心所献之物，一时俱到天尊座前，各各心疑宝器狭小。天尊知其疑惑，即告之曰：汝等但施，勿嫌器小。诸人心疑，不敢仰答。
　　天尊又曰：汝心狐疑，不能决定。我知汝心嫌此器小。是时天尊即命中真捧下宝器，小倾其口，而向诸人，即告之言：汝欲施供具之者，先令人王，次及群臣、兆民、异类，各持本心，入我器中。诸人受命，俯观宝器，忽见无际，不测浅深。四天之下，一切人民一时持献而入器中，或车或舆，或步或骑，升沉飞走，都无妨碍。未入之人见器犹小，入中始知器无边际，叹未曾有。而作是言：我等小智，欲以度量天尊太虚宝器，不受尘露，是我各烦恼覆障，不能得知大道法器。向若不蒙天尊故命中真欹器示我，我心狐疑，施亦无福。
　　尔时，诸人入宝器已，周遍按行，莫知其极，见有无量世界并在其中。仰视上方，天天相次，日月星辰倍明下界，宝器之中尽是天真大圣，空间虚白，甘露大海、百宝山岳、天禽天兽、隐草琼树、香云香风、法雷法雨。是时大众复观所施，盖不足言。次周行，忽至天尊说法之所，从器中出，亦不觉知。其时圆光停照，时不改中。天尊媿其尽心献诸供具，欲以方便，示其稀有天厨上味，即告大会之中国王、王子、群臣、兆民、仙人、非人等，而作是言：我愧汝等为道远来，献我供养。我以为汝受纳之讫。诸人惭其供具微少，默而无答。
　　天尊以知其意，重告之言：下元大庆，万福俱会，斋时以至。恐汝饥虚，我此一器之中先盛上界太虚天厨，欲施汝等无上法食。汝当列坐，受我法食。是人诸人以次而坐，复思前施，及入太虚宝器之时，各更狐疑，互相谓言：向者施供及入宝器，是为梦中，为是觉时？宝器极小，若是觉时，不应得入；若是梦时，应无施心。又复宝器才经一寸，一切天地并在其中。我等恍惚，未能辩了。
　　尔时，众中有一人王，名曰办心，告诸人言：我等大众未得真道，常如梦行。法器大小，入与不入，施与不施，一种同梦。汝等勿言，但当思念。中时以至，天尊哀愍，施我等众无上法食。须臾之顷，天尊即命七童使者驾六龙大车，载天宝器，以次施食，任诸大众、仙人、兆人等而取多少食之。既饱随意，怀藏器中，天厨都不减少。诸人食之，五藏花敷，肠胃盈满，耳目聪察，关节调理，众病永灭，六识开张，思惟道恩，得六通慧，反照前后，九万大劫所经业缘，皆如指掌，方悟前心定如梦幻。 尔时，办心与诸大众礼拜天尊而作是言：不审天厨亦有尽不？
　　天尊告言：虚空若尽，天厨乃尽。是故大道有无尽藏而给众生。办心又问：食此天厨，果报云何？
　　天尊告言：食天厨者，寿命无尽，形同太虚。
　　尔时，天尊即命中真倾此宝器，散於天厨，着空虚中，所拂草木皆成花实，日华月液变成甘露。泛空中者化成真光和气，万劫之后，若有道德天子及诸学人饮我甘露，餐我和气，凡百人民食我果实，随其根性，皆获利益。
　　尔时，会中睹此殊妙，不可思议，合众上启天尊而作是言：无上大道至法微妙，神力无比，而此大众已蒙天尊慈悲之泽，不揆尘秽，欲从天尊暂陪霄驾，游於上界，以申礼愿，所希便足。不审天尊大慈之心愿见听许？天尊告言：汝等大众法食之后，心中何如？时会大众各各答言：法食之后，万倍於前。
　　天尊又问：昔梦之心，存亡如何？答言：法食之后，梦想顿忘。天尊告言：汝等诸人欲见上界，各各复思，令汝自见。是时大众复思良久。
　　天尊告言：思何所见？答言：都无所见。又问：思何所闻？答言：思无所闻。又问：汝心何所起？眼无所见。汝心何所灭？耳无所闻。答言：心无所起，眼无所见；心无所灭，耳无所闻。
　　天尊告言：无见之见，谓之正见；无闻之闻，谓之正闻。无上大道，法无起灭。无闻无见，无去无来，无身无心，无光无相，形洞太虚。
　　天尊说此语已，摄诸大会入太虚宝器，掷着上方。是二宝器同时而上，到於太空大罗之中，如弹指顷。是时诸人各各皆见元气之尊虚寥独坐，在於玄虚，中出空洞自然灵章，亦无光相，窈冥寥寂。是时诸人各申礼愿，叩头良久，问讯天尊而作是言：不审天尊大圣虚寥独绝，与世永隔，都泯声誉，使下界凡夫翘诚渴仰，欲求多福，无处依归。唯愿天尊宣扬道化，救脱来生。又复叩头良久，伏地不起。天尊不答。须臾之顷，空虚灭无，唯见天中泛然游气，如有如无，才闻清天之上微有空洞灵音，俯听则有，仰视则无，绵绵冥冥；谛听或闻，其辞希微，不可得解。天尊又於会中举大慈手，入於有顶，接取诸人还着会中。须臾之间，又环绕掷之，周旋十方微尘世界。一弹指顷，以周七匝，还到会中。诸人各各自知乘道神力，得见十方虚空道境。又从器中而出，了了分明，心中无惑，始知上界空无所有。
　　尔时，天尊与诸来众到十六日夜三更之初，摄取太虚天宝，及诸光气、一切威仪俱入星宫。是时天下仙人、神人、灵人、人王、兆众皆知天尊真化事毕，欲还上界，恐畏以后无处决疑，新入道人及诸来生欲建三元斋请，不明科法，不如今日上圣化度自在解脱。合众苦请天尊教示后学，建福修功，必有成克。
　　尔时，天尊告诸人曰：三元大庆自是道法自然之良辰，众真朝拜太极之吉日也，下仙凡人修身拔亡之要机也。此时诠简功过，校定吉凶，上帝下观，司非纠弹，地司上奏，水府录简，有功成真，过谪罪魂，冥司考罚，苦不能言。汝欲斋请，当依正法，三日三夜，烧香礼悔，精思念道，吟诵经戒，常存十念：一念道恩，二念经恩，三念师恩，四念天恩，五念父母恩，六念善神恩，七念施主恩，八念善友恩，九念过去恩，十念见在恩。天尊告言：若有善男女等，修此十念，生十善道。一善之中，十神扶卫，故名百神之身。人无十念，名为百恶。所谓百种善神翻贼其身。上士十念，身得真仙；中士十念，身得延寿；下士十念，身得长年。
　　天尊告言：三元斋请，随时丰俭，要在圣盛洁内外合同。当此之日，诸天大圣皆悉下观，善神监斋，在人左右，三日三夜，功过上闻。子当精进，殷勤勿怠。道在玄中，遥鉴子心。
　　三元宝经流通品第十二
　　尔时，四天之下诸国天子前进作礼。办心天子而作是言：不审天尊演说此经，当何名之？云何奉持？云何流布？云何供养？云何付嘱？愿为分别，开示未闻。天尊告言；善男子，此经名《太上大道三元宝经》。如经奉持，广宣流布四天之下，使不断绝。此经所在之处，别笈盛贮，烧香供养，付嘱有道国王、王子、大臣、学真道士，斋戒之处，为人解说，开悟未闻。时会大众闻天尊所说，烧香散花，赞叹围绕，奉行教勅。是时天尊至五更之初，浮空而去。是诸仙人徘徊云路，恋慕霄驾，而作步虚曰：
　　飘飘上云路，黯黯入长霄。星官日去远，光阴劫数遥。仰听金颜隐，倾想伫神猋。愿得映霞轸，焚香稽首朝。玄风转飞盖，紫气泛仙车。浮空不待驾，合景忽升无。徘徊哀下界，顾盼愍群诸。三元真化毕，翛然入大虚。万气浮空上，千光合太微。霄间望华盖，虚里盻霞衣。真仪入云路，圆曜逐风飞。愿得三元会，金容乘运归。
　　尔时，下界仙人及诸大众作步虚已，翘仰云路，倾盻神光，目送霞猋，拜辞真帝。须臾之顷，天垂紫云，地起轻雾，烟霞交合，唯闻天乐渐渐高远。时会大众各还本土，依金口宣扬道化，流布宝经，斋讲设会。四天之下，皆蒙玄佑，福德无尽。
　　太上大道玉清经卷之四竟
　　#1 敦煌本P.5507於卷前有并列三行注：「皇极天尊说上元宝经左真玄会注笔」、「正一天尊说中元宝经中真洞虚注笔」、「众妙天尊说下元宝经右真昌会注笔」。
　　太上大道玉清经卷之五
　　八节品第十三
　　尔时，西灵上仙与其侍从千二百人俱以虚皇三年八月二十六日晨朝之，时齐驾飞龙之舆，上登云路，入玉清天中谒高真上帝大悲天尊，请受《八节真经》，并观至圣威仪、上道所治中天福境微妙真化之事。心进天门，步虚云庭，齐整威仪，一时稽首长跪而止。良久之间，仰瞻上方云宫之中，见大悲真帝神仪澄湛，精彩遐邈，凝凝溶溶，处於天心，坐於云光之中，犹如轻霄，澹於玄天，以浮云之笼朝晖。日上灵眸，初月临眉，绀发凝烟，丹唇吐霞。首巾万变之金精，身佩亿转之琼罗。手飞承天，足蹈招摇，恍惚希微，虚寥窅冥。道适长存，理契无生。真通精应，妙感神情。不隐不彰，不浊不清；如有如无，如晦如明。俯同有识，升入无形。闲居绵邈，虚演真经。窈窕神唱，无声而声。真仪不动，运化无停。手回八气，足转七经。合会有生，覆载无功，阴德无称，焉能强名？道光无限，玄源不测。心居何有，形游绝域，泯然黯忽，寥廓常冲。混同先后，不必居中。无起无灭，无始无终。真宰挟侍，神人有群。琼钟鼓节，金炉扬氛，甘露流津，灵气凝云，真光彻照，香风洞熏，皓元苍黄，胚胎不分。难得名言，斯皆自然。 尔时，诸仙仰瞻真帝，心无疲倦，嗒丧其刑，都忘威德。始欲无言，未通玄默，道数不穷，诚希有克。须臾之顷，重复再拜，心欲有陈，惧不能宣，敢冒威神，惟思道恩。
　　尔时，真帝愍其战栗，乃命左侍上真呼语仙人曰：子等是三天上仙，幸因宿庆，身入道流，已登不退，犹应进修无上秘要，为世救燔，无瞬息宁。来此何缘，默而不言？我等大圣，虽至极至尊，不忘大悲，动息六虚，心游万机，有志必感，诚无所违。 尔时，仙人长跪而言：小兆不揆，窃好真仙，形弊骨荤，至尘至秽。特以天慈普被滋润，无疆零落，反荣枯朽，沾洽金符，育骨玉字。生尸沐玄源之浩津，酌洞清之流泽。窃闻道穷则反，物极有归。尘秽之徒恒复思本，数千万劫念睹高尊。恐习气未消，不敢轻触。踌躇之间，已经亿劫。不期乘机遇运，肘步天庭，遭遇天尊，以申翘想。久欲谘启，未敢陈辞。仰睹真威，怳然自失，五情无主，口不能宣。特以慈尊沉爱情深，赐垂提饰，借以威光，令得有言。敢腾力款，申此微心。
　　尔时，左真奉天尊教勅，宣扬道化，为诸后学决断众疑。而告仙人曰：汝欲何愿，恣女所陈。仙人阖众欢喜，礼谢真人，而作是言：虽道在人，亦非以轻生重法。亿劫勤苦，履峰蹈险，经水过火，不惮艰危，遂感高真念此无知，出灵文以见授。真气布无涯之泽，大道降阴生之符。反已逝之危魂，荣已凋之朽质。上愧日新之道，而下元日新之德。数千万劫，环转三天。不期乘运上升，尘秽玉清之境。远披六雾，洞出八天。裂三界之罗，登七觉之位，虽有养道微功，未能泯无形之地。今日有幸，得入太玄无生之生，生道固矣。所翘所望，於此顿足。直以有心，欲闻八节真要。修斋立功，求福谢愆，拔悲苦愿，生死开泰，升入道源。
　　尔时，真人闻上仙之辞，愕然而言；子在三天之中，何得闻八节真要？此乃是太极生神宝章之首篇也。天帝所秘，上真所修，传之於口，不见其文。法授当来成真之人。子从何缘而得闻之？
　　尔时，仙人顿首而言：小兆去圣遐辽，真文隐绝，特以言龙初会九真大集，朝庆太一虚无天尊。尔时，大圣出法度真，闻唱篇目，不睹其文。中心忆持，未曾舍离。轻陈渴仰，干忤天心，赐以大慈，愿垂恺悌。真人告曰：子有真相，得闻至法。是子运会应合成真。传吾宝经，当得其人。违科轻泄，退真无道。
　　尔时，上仙拜诺真人，奉遵教勅，不敢泄慢。是时真人即命金童焚天宝名香，启金台宝藏，开笈发蕴，出《八节宝经》一篇着碧案之上，正当天尊之前。是时仙人一时作礼，顿首良久，不敢陈辞。天尊以知其意，俯而愍之，即命真人捧此宝经以授仙人。受已，复礼天尊。真人告曰：此经是上道之宝文。大悲天尊昔聚云气以成其文，令诸真人仰而则之。此文大道真气化成云篆，气布已后，灵章复虚。子欲写之，刻玉为简，紫金为字。写之了日，当还付我。真人又曰：汝等仙人且舍灵宫西台摹写真文。此舍自有天厨，供给学人。亦有丹台瑶林，恣汝游息。是诸仙人欢喜受诺，往舍西台刻玉镂金，摹写灵文。大悲天尊《八节宝经》曰：立春之日，温气始生。云宫开东北之门，三司进朝，以定善恶。春分之日，和气始成。云宫开正东之门，三司进朝，以定善恶。立夏之日，暄气始生。云宫开东南之门，三司进朝，以定善恶。夏至之日，炎气始成。云宫开正南之门，三司进朝，以定善恶。立秋之日，清气始生。云宫开西南之门，三司进朝，以定善恶。秋分之日凉气始成。
　　云宫开正西之门，百神俱朝，议定罪福生死簿录。功过进退，纤尘显露。众真大镂，百神受事，功过毫分，无不上达。立冬之息，严气始生。云宫开西北之门，三司进朝，以定善恶。冬至之日，凝气始成。云宫开正北之门，三司进朝，以定善恶。天尊告当来学真之士：修吾八节之道，立功修行，身不履非，志不邪游。常当斋戒，以求升度。严其始终，供赡所须。丹志勤勤，恒始救燔；拳拳不怠，动息无忘。常思师道，如在目前。孤身幽林，永绝人事。六时礼愿，以求密契。绵绵微微，不兴不废。功满行成，与真俱会。未至节一日，行道礼愿，随心所陈，气合香烟。六时上闻，动止合仪。默坐精思，三日三夜，腾九祖之宿迭，谢一身之极过。上为天子，次及兆民。奉道之门，施力救功，供给斋厨，同为启陈。当此之日，诚无不达，道无不闻。怀道之士勤而行之。上士长斋，不独此时，恒祈升度，心无暂休；形绝外游，志不邪求。营生得生，当复何忧？於是大悲天尊演《琴心上经》，其文曰：
　　回首仰圆罗，合景挹灵芒。拘魂制七魄，思审定中方。行住礼虚无，寝息宴玄房。饥餐黄璧花，渴饮琼根浆。神旌命大魔，合体炼真光。复照观太无，恒在空中游。圆通民波际，真化靡中期。窅眇无终始，行者当明知。寂寥忘理教，应运阐弘规。降道不自昭，要当先所施。会归无二处，随心自合离。
　　大悲天尊曰：后世合真之人得吾此文，调虚琴而行之，恒立青盖之下，驾双白虎，侠二赤龙。尘劫未始，圣不知终。一十八年，克见太平。真道之原，慎勿妄宣，七祖受考，身不得仙，亿劫绝望，与道无缘。 尔时，仙人刻玉文讫，送经奉还真人，并见新文以简天尊。天尊告曰：上道宝经七百年中许传三人。世无其人，韬之玉笈，禁不妄宣。是时仙人顿首礼谢：小兆有幸，得叨秘法。特蒙慈尊，弘愍之至，内怀喜庆，诚不自申。又复顿首。天尊告曰：子得宝经，真道毕矣。勤而行之，当应自知。天尊又曰：子且游观玉清道境。待秋分之后，复归下界。 尔时，仙人奉天尊教勅，欢喜礼谢，次礼真人。
　　真人告曰：子奉恩游观，此有常法。我玉清天尊有真光之车，以给仙真游行十方。乘此车者，微尘世界一瞬已周。是时仙人既受教已，齐驾真光之车，如一瞬顷，以至玉清天西南方太空之中，不测边际。至二十八日秋分之节晨朝之时，忽见诸天真仙亿万众从云宫西门而入，陈列天仪，施张供具，遍满玄中，烧香散花，作天妓乐，歌颂赞叹，朝谒天尊，三日三夜。三司校录生死罪福，诸得度者名编青简，天降云车，浮空上升，骨肉俱飞，永为真仙；罪过尘积，注名黑簿，减年夺算，沉尸九幽，罪魂受对，万劫无原。
　　尔时，三司之官各奏其音，升降相背，哀乐不同，天官之司奏和雅调畅之音，地官之司奏宫夷之音，水官之司奏悲魂长夜之音。凋风折金石之声，严气动风雨之鸣。此乃天地自然之音，常会吉凶之际。众音虽繁，而我大道天尊未曾闻之，夷心在玄，泯然不觉。三司尘秽不关耳目，每所感授，默与无言，暗达彼心，量任其宜，生成无功，阴德不差。适诸有生，日用无知，大道虽高，鉴之甚卑。大道凝然，机中则施。不去不来，不踳不驰，不亡不存，不合不离，不虚不满，动用无訾。吾辰敷华，双景曜芒。循环紫户，寝宴金房。六气下流，三元上腾。不疾不迟，不减不增，自然而明。去死纳生，不为而为，不行而行。真神不动，化合万并。真神元心，应化元情。能卷能舒，能晦能明。不二不中，不随不迎，不兴不废，不死不生。不形而形，不名而名。处晦而明，处浊而清。不独不群，不混不并。绵漠希微，不顺不违。往无所适，来无所归，居无所止，动无所依。空步不移，坐应万机。恍惚难寻，冥寂无违。轻我者众，则我者稀。逐臭如尘，讵反灵机。朦胧爱覆，动用习疑，背道流亡，谁当复归？险径孤游，茕茕可哀。泛川无反，何时逆来。三涂永吟，九夜长哀，苦魂离散，众怨兢栽。告汝来生，道如晨晖，德同下流，无日不新，无时不归；下摄万川，上总千机；照而不烦，沈而能希；无情可鉴，无心可照；八爻空转，虚回七曜，自然经纬，生灵之要；微中又微，妙中又妙。告汝来生，行不乖常，动不离无。常能不倾，无能深根；常无不适，无无不生。不动而适，不劳而生。适无不遍，生无不周；遍而不废，周而不休。其形如云，其气如流，流极还来，云低必浮，来而能有，浮而能虚。告汝来生，勿用其明；明极则暗，暗极还明。常能守暗，身恒太平，辟却三灾，销灭五兵，十恶不来，六贼不行，郊境无阵，城邑不惊，百实成熟，花树敷荣，风雨调适，万物自生。告汝来生，去情离欲，餐元服一，抱道怀德；招集善友，驱遣阴贼。以威自仪，以戒自勒。嗜味损己，贪媱自克，所愿无成，所求不得。杀盗资身，横行威福，勿恤下贱，行害施割，呵天骂地，奔驰恻怛，五神内战，怨僧外结，阳气蓄泄，阴经夭关，狭邪作道，不得其末。子当慎之，勿得轻泄。勿将死尸佩吾生文，莫将毒志怀吾宝经，莫将邪声吟吾正真，莫将阴贼入吾道场，莫怀淫想强行吾道，莫将败坏之身以求全生之道，莫将十恶之身破毁十善之道。莫以五逆之剑自割，破其五藏；莫以恶眼而视善人，莫以乱意入吾定门，莫以六塞之身求吾六通，莫以沉浊之身仰吾猋辀，莫以臭烂之身洿吾道场，莫以淫母害父之心乱吾法。众善男子，入吾道场，才起一念，机虽未发，罪目已构；况身亲任，万福舍离，百祸丛聚，生死重罪，报对不休。善男子，行吾道者，戒慎虚无，不欺太空，与道为俦。依吾戒者，真道易求；背吾戒者，生死长忧。可不慎之，可不慎之！
　　尔时，天尊重告仙人言：夫朝礼之法，不独八节之日。月一日、八日、十四日、十五日、十八日、二十三日、二十四日、二十八日、二十九日、三十日，当此之日，修身谢过，大道遥鉴，如对目前。诸学道人初中后心平等不异，求福无厌，修身不倦。善男女等，专志守一，能得吾道；虚襟任真，能成吾道；慈悲忍辱，精进不懈，能周吾道。神人为俦，众灵给使。子若反是，空丧一生。语诸来生，孰思吾言。 尔时，诸仙奉天尊严诚，欢喜顿首，所望便足。不敢有言，恐多浼黩，默然伏受天尊明勅。尔时，天尊又告仙人曰：玉清道境，自然无学，故曰虚无自然。元始天尊非学所成。我以大悲，授子真道。子归下界，宝而行之。从今已后，九万大劫，金阙后圣下临四天，处於神州。当尔之时，上界诸真及十方天尊、上仙法应同时下游。当此之时，自应见我。此中事毕，子可复归下界，诸后学成道，治不在此，暂得彼往求法决疑。 尔时，仙人奉天尊勅，各各焚香，顿首辞别上界猋辀，复归下天。
　　尔时，仙人前后请法，经游三万六千天门，谒三万六千秘法。位虽居下仙，行同上真，心眼明了，洞晓三世，无复遗余。以是因缘，为得天尊真言道要，修行不日而得，洞达后世。男女好道之子不遇明师，心多质疑，又不坚固。岁月已往，身又朽迈，皮肉燋枯，髓脑肉竭。虽有耳目，其实聋盲。又多缚着，耽吝窟宅，众缘相续，不能割舍。如绳系鸟，万虑穷尽，唯贪资养，所求无足，百病已生，无方疗治，渐就增剧。须臾之顷，死时将至。倾城赎命，终无得法。临决之际，悔不行善。余气之言，欲将何及？善男女等，我每悲愍一切群生，虽知饮食，稀别五味，虽知资生，稀能养道。死於利害，败於声色。驰骋狼藉，委顿困苦。怨憎斗竞，自为冤雠。烟散灰灭，命尽之后，冤魂罪鬼纷纭争讼，报对不绝。复注生人，为不善业，遂至如此。不从道诫，不信罪福，轻慢至圣，毁谤善人，杀害无辜，偷窃劫盗，欺凌老病，侵损孤弱，自恃威势，恣行刑罚。如此之人，气未尽时，已受冥考，功过轻重，纤尘不遗。语诸来生，安详宝经，勤修戒行，无令缺犯。大道玄鉴，幽明合符，临危获安，始验威神。
　　尔时，仙人复归下天西灵宝宫，与诸天大众神光远映，万倍於前。三天仙人来相问讯，叹此稀有，目未曾睹。悬知优劣，道德不同，各各作礼，愿闻道要。
　　尔时，西灵上仙语诸仙人言：道虽无心，可以情求。违逆似忤，从善如流。我游诸天，无方不周，备蒙真帝哀我勤求，授我至要，戒我精修，逆为来生说戒威仪。又纪九万大劫之后，金阙帝君下临神州，上天真宰同此而游。道法大度，子当何忧？
　　尔时，禹余天中诸大仙人八十万亿闻西灵上仙下归三天西灵宫中，与诸大众俱来问讯，燔香散花，鼓众妓乐，步虚玄中，围绕上仙，稽首作礼，而问起居：行道有劳，远适万天。神光映朗，亿倍於前。大道既弘，普为众缘。伏愿仙尊慈愍哀怜，流通道化，宣示未闻。
　　上仙答言：我奉上玄玉清天中大悲天尊赐我至戒，科禁严明。大道秘要不许妄宣。子但有心，即须精思。九万劫后，金阙天尊下降神州。当此之时，诸天大圣同时而来，道法大度，广济天人，亿纪劝诫，为诸来生。当此之时，与子同游。
　　尔时，众中有一下仙，名曰融真，成道以来，始经六年，未达三世，犹在学地。心疑九万大劫日月悠长，复疑下仙之寿不至此时。前进作礼，未及陈辞。
　　上仙已知其意，即告之言：善男子，我知汝心狐疑劫数及以仙寿。善男子，汝今当知，下界凡夫学成道者，名曰后圣，一入仙位，永无退转。我生西灵宝宫，近始如昨，已九万亿大劫，上圣观之，谓如瞬顷，九万大劫，须臾之间。汝得道成仙，始经六年，犹如赤子，但知求乳，未有他慧，欲於劫寿心生疑惑。愍汝婴童，不达至道，朦胧浅智，轻陈短见。善男子，无上大道玄源洞清，深不可测，太玄太虚，不可度量，自然至真，无始无终。后圣亦尔，不知下界尘臭邪俗，修习外法，八万劫寿后还退堕。此名外道魔俗之法，不出三界，不得六通，不达三世，不离生死，微间小伎，即号大仙。譬如下世凡夫名曰金刚，愚人闻之，便谓此人坚固勇健，身无毁灭。智者明了，知非坚固，假名金刚，须臾变灭。邪俗亦尔，窃此仙号，饰彼行尸。亦如下界庸夫，窃号天人；如彼尘秽邪俗，自名大仙。智者明知，邪正相反，寿夭相绝，八万大劫同於瞬顷。譬如电菌，一时之寿。下界尘滓多自名仙，闻无上道中仙之名长存不灭，耳目不睹，便谓正道，同彼妖邪，书记传说，惑乱行尸。弱丧闻之，心生邪僻。自欺冥福，招求罪罚，亿劫漂流，生死背道，修习邪法，叫呼求灭，蝼积蚁聚，尘飞雾委，种种苦行，不能得道，皆由失正，元用邪僻。厌恶身命，犹如涕唾，速求变灭。不知此身而为法身，遑遑外索，弃舍内法，多习邪书，毁谤大道，弃本逐末。如此之邪，出於边戎，神州所无。汝今云何於正道中而生邪念？善男子，人修内法而得道者，不论前后大小阶级，但至仙位，即能长存，自在无碍。不似下世邪俗之法，以灰形为得道，以朽烂为证果，此名外道，生死之中而不自在。隐障邪伪，息世讥嫌，藏奸匿诈，招集童蒙，假托光怪，诱导一切，勤求世信，志窥财色，行不正轨，衣食不义，贪养阴贼，常思损物，资益行尸，藏护三毒，蠹败善根，杀生求生，无功补过。或不遵师匠，窃服良药，盗修小法，微得利己，便称道极。此名暗去夜来，无明增长。外道邪俗，窃号仙名，诚非虚白守一之道，非为自然虚无之道，非为慈尊忍辱之道，非为六度六通之道，非为元始无上大道，非为自在解脱之道，非为长生不死之道。善男子，汝若闻有杂法，言离大道，即是邪法，不免生老病死、饥寒困苦。善男子，汝於大道，心莫狐疑。汝师为谁，修习何法，志度狭劣，都无道气，云何化世，证他福田，济拔生死？善男子，汝虽得不退，飞行自在，无我大圣，未可全同。法当进修，心勿止足。道数足日，身心大通，三世之事，犹如指掌。九万大劫，未方一瞬，而我大道以百亿大地微尘劫数为一瞬息。何有疑惑？
　　尔时，仙人融真顿首礼谢：小兆不达，尘黩天庭。昔来余庆，幸遇天真，下观六合，哀以翘诚，见授阴生灵符，修之得命，运睹今日，实所未达无上道法。愿哀蒙昧，赐以未闻。
　　上仙告曰：我识汝心，知汝所师，见汝修学，一时告汝，不得不尔。须臾之顷，下界三十七天诸仙人等、无数亿万，俱如十月二十日上会立冬朝庆西灵之真，各焚名香，腾试上天，遥礼大帝虚皇天尊，三司校录，水府上闻，三十七天各陈天仪，张设供具，遥献上帝无极大道，三日三夜，旋空步虚。地只作乐，以乐仙真。五魔长谣，愿化归玄。列子调风，云将收烟。天花回空，香雾散虚。左右仙童，吟诵灵书。须臾之顷，八气温舒，明霞飞度，云庭洞晓，天开玄路。睹太虚之无涯，见元和之广布。三一尊神、万气道君，澄漠似渊，容与如云，权实不异，乍合乍分。於是一时居中侠侍合形归无，上升仙居，下游金城，灌漱琼津，呼吸紫云，吐纳云芒，形随日新，尘劫归婴。不去不来，不灭不生，恍惚希微，难可备名。玄道无心，会於能行。一时高位，尘劫长宁。倾天背道，吾所未闻。 尔时，大常虚皇天尊遥放真光，洞於万天，温沃幽显，灌沐惨舒，流润乾焦，淘汏垢秽，开决聋盲，补诸不足，养生愈疾，制御万魔，销灭灾气，十方世界，无不蒙益。生死开泰，人神喜庆。当此之时，巍巍难思，一弹指顷，福慧周普。大道威神，不可思议，不可思量，不可名言。
　　尔时，大众遥心注念，皆愿道业普得成就，升入太空，亲侍天尊；愿玄门广辟，济度无穷；愿五苦罢对，三涂赦魂；愿边土有生，悉皆行道；愿积痾痼疾，咸悉痊除；愿有情无情皆不伤夭。 尔时，大众发此七愿，七觉道圆，七气天君欢喜赞善。是时七色庆云翻然下流，弥覆众会；七色香光明太玄，七变天乐和摄七神。七真空生，随气成形。是时众仙朝庆事毕，光音寂响。至二十四日晨朝之时，遥礼上方，拜辞真帝，浮空而下。是时西灵上仙当此之时，即入凝神大定，身心不动，真光湛然，自如悬月，经九大劫凝而不瞬。
　　斋戒品第十四
　　尔时，弃贤世界皇氏之家积修十善，无横罚害，常持斋戒，立靖供养。三元八节，焚香礼虚；十直吉日，朝庆悔过。专志大道，诚无謟求。家赡资财，又多僮仆，常於四衢给济穷乏，舍诸行旅，施散广大。每以冬天露积原野，济惠鸟兽，怜哀贫病、老幼、孤弱，供给所须，令无阙少。斋讲设会，心无厌倦。长者有妻，其姓丰氏，忽然中时於家睡卧，梦见明玑，自天而下，入其怀中。又见日光照曜其身，须臾睡觉，便觉有娠。自此已后，心意怡悦，颜色鲜盛，行步轻便，气力倍常。足经十月，以四月八日登台游观，忽以中时见有紫云，去地百丈。东南而行，闻紫云之中有人言曰：上仙童子，何不出来。夫人仰听，闻有天乐在紫云中。须臾之间，香光满台，熏人鼻根，心意泰然，便觉婴儿从左腋而出。心知非凡，即命侍女下报长者。俄项之间，龙王吐水，灌洒婴儿，天雨宝花，以为敷席。长者来见，知其神异，即於台中养育此儿，字曰仙童。常有紫云盖於头上，口气芳香，绀发紫容。年至三岁，红爪贝齿，目有双瞳，垂手过膝，音响如钟。虎视龙步，举动凤翔，所蹈无迹，顶出紫光。年至五岁，日诵万言。凡是经书，悉皆洞达。俯仰合度，进止仪容。其辩悬河，其德犹龙。幽通至极，举世无双。孝养父母。常於膝下吟诵真经，中究大义。下明地理，无伎不知。年至七岁，游皆有方，言隐事微，声翼远方。德彰世表，名彻天王，聘为国师，辞不应命。专心孝养，奉事父母，恒如敬天，瞻仰颜色，四时温凊，无瞬差违。每得美食，口不先尝，随时奉新，必献二亲。父母渐老，年过百岁，衰病相侵。仙童晨夕侍疾，勤苦三年。上天愍其丹诚，诸天善神下游其家。地藏出谷，以充供食。大医真王改容同凡，下为疗疾，重得平复，年寿一百三十岁而终於堂。虽有慧心，无正修守，不能即身而成道真。
　　是时仙童号眺切怛，悲恸哽咽，绝而复苏，遍体伤毁。涕泪流血，哀动天地。飞鸟堕落，众兽不乳，苦雾屯拥，凄露郁凝，地祇鸣鼓，山岳助哀。国王闻之，束帛赠祭；四远人民皆悉憔悴，远近驰赴。众鸟衔土，为其域坟。仙童伏冢三年，营植嘉树，连荫接野。众鸟翔集，晨夕悲鸣。三年已后，仙童还家，以二亲生资供赡功德，所居宅舍施作道场，香油灯烛，幡花供养，常自洒扫，修父母生时十善之业，斋讲设会，济惠穷乏。常於梦中见其父母语仙童曰：我生世之日，虽修十善，济给穷厄，无正所修，身命不固，轮转受报，出生富贵，今在鬼道。承昔善业，不被拘系。虽无罪对，犹负九祖余迭，停滞太阴，未度南宫。汝前后所营斋供，虽伸荐拔，未置感通。汝当为我如法建斋，荐拔九祖。
　　尔时，仙童睡得觉已，寻思叹息，追忆父母，转更悲悴。明旦烧香，叩头乞愿，谨录梦中之言上陈大道。
　　尔时，玉清天尊遥感其意，即令上真定光将诸侍从一十四人下降地中五台之阳，托作寒栖大师，时出行世，应赴斋戒，救世危难。尔时，仙童遥闻大师寒栖五台之中，知是真仙大士，匍匐往请，还家供养。 尔时，仙童到五台之阳，云昏雾合，草树蒙笼，猛兽踞道，而不得前。
　　尔时，仙童倚崖叹息，而语猛兽曰：我是弃贤世界皇氏之子，家修十善，信用大道，久绝伐害。与汝无怨。我为二亲弃世归泉，追思不已，欲建功德。世无真师，遥闻此山有寒栖仙士，深达至理，晓明斋戒，故我远来，欲请大师还舍供养。愿汝辟道，令我得度。
　　尔时，猛兽闻仙童之言，褰牙据爪，努目舐唇，腾伏哮吼，转剧於前。尔时，仙童思惟良久，而自念言：计我生身，不觉有过，始欲排进，猛兽忽能啖我。终不忘孝，建福不就，忍不突进，不见大师，又非孝也。拭泪而言：大道有灵，愿见遥佑。天神、地祇愿哀念我，猛兽开道，得见大师，成就功德，遂我孝心。泣泪良久，忽闻云雾之中有人言曰：善男子，来特为此事，复有余缘。仙童答曰：岂敢余缘，游涉名山。地神愍仙童之心，而复告仙童曰：子父母在世，惠及昆虫，天上地下，莫不称叹。子为大事，远见真师。我不敢障，但以大师降此未久，我等山神瞻仰未足，未有供养。以此因缘，故令猛兽遏断道路。汝是十善之子，百福扶持。我虽山神，愿与善子俱得闻法。仙童答言：善知识者，不必一类，幽显交归，人神不隔，内外相持，善功乃就。山神摄除恶兽，神乃露形，与仙童交言。言讫导途，仙童随之，猛兽侠从，上至半山，见寒栖大师居在绝岩之下，碧玉为居，黄金为床，龙虎列侍，神人在傍，紫云凝盖，盘璃承炉，金真秉节，玉童焚香。
　　尔时，仙童拜伏而起，顿首而言：弟子受生不幸，祸不灭身，心无孝养，天丧二亲。上下无依，唯凭道真。俗缠多累，生死因缘，荼毒崩心，痛不能言。欲营斋请，以拔罪根。伏承大师慈悲赴缘。敢欲奉屈，为证福田。言毕叩头，希闻报言。真人告曰：子二亲在生，恒修十善，济惠穷乏，救活昆虫，名动上天，功闻帝庭。天尊命我下来。我是云宫中真，受事天尊。以是因缘，下降此山。子是神童，生十善门，示有孝养，轨范世间，暂托凡胞，不久应仙。昔呼子时，还是我身，暂游下世，或御流云。
　　尔时，仙童闻真人之言，朗然觉悟，悲喜交集。真人又曰：子欲建福修斋，不可轻陈，且先还家，盛洁道场。仙童顿首，叩头启曰；不审真君上天斋法，建立道场威仪所须，请示其目。真人告曰：天上请斋威仪不同，下界之法不得及此。仙童，汝先约勅僮仆效功之人，灰濯垢腻，熏沐五香；男女各居，秽气不交；香泥涂地，盛洒床座，涤荡敷具，汲盥器皿，皆度香水；厨爨清浣，不焚蛀薪；澡豆华水，处处置立黄坛之上，更加新土，盖之令平。每使绵密，朱柱严整，灯烛炫晃，所作精妙，每令尽心。应市之物，不与争价。不用秽财以营斋戒，所谓败生不义之物。身不慈善，不入道场，不临斋厨。前后慎护，一七日中。斋日虽讫，心行平等，犹不非时而妄所食，况於履秽饮酒食肉，心游邪肆，志不平等。身坐道场，情交尘浊，如此建斋，功不补过，徒费香烟，上帝不闻，愆过不解，罪魂不释，百福不扶，灾气不灭，真道不降，邪精下应。
　　尔时，山神、五岳群灵侍立真人，傍闻仙童欲请真人下临舍宅，证成福田，皆愿随从天尊出游人间。
　　尔时，五台山神前进作礼，上启真人而作是言：此世界之中，唯有仙童十善之家与物无怨，天下人神皆乐闻见，悉愿辅成就其善功。真人然之。
　　尔时，仙童闻山神之言，即问诸神而作是言：无上大道，乡里供养。不审神灵斋须何食？山神答曰：大道降世，五帝大魔及以地祇皆悉侍从，随逐受事，乘道威神，都无所须。但愿与汝作善知识，卫护道场。若有外道恶人邪心破乱，恼怀善人，诽谤嫉妬，谀佞谗谄，我当灭之，令舌卷缩；呵唾其身，令成癞病；面有疮庖，眉发堕落。内外影响，名为护法。我常助道，兴显正化，非今日也。
　　尔时，仙童闻此语已，欢喜而归，教令其家一依真人金口之敕。时诸六亲闻仙童归还，遽来问讯。是时仙童具向亲表述此上事。诸人闻之，身虽坐驰，深思远想，晓夕忘寐，皆愿真道降临其舍。各从仙童求乞教令。
　　尔时，仙灵出见其目，是时诸人各各传写，教敕其家，傍示亲族，咸悉依戒。各浄其家，随其富贫，尽心供养，遥思远念，如对目前。
　　尔时，仙童装校坛宇，一一事毕，复向山中迎请真人。诸人闻已，悉愿随往。是时有千二百人，其名日月爱长者、弘心长者、大权长者、德王长者、达命长者、心海长者，如是长者而为大众之所首领，各赍香花，随逐仙童，北向五台，一十二日到於山门，俱时焚香，遥礼山神。食顷之间，仰望山上，见师子、虎、狼侠侍道侧，盘螭交结，三匝真君。地祇作乐，仙卿焚香，仙童拜伏，问讯道君，上劳云驾降此空山，下界众生无可供养。
　　又复再拜，时六大长者仰睹真威，悉皆自失，五体战动，喜惧交集，拜伏不暇，流汗负水，瞻仰金容，不觉忘言，诚惶诚恐，倚立不宁。
　　尔时，山神而作是言：大士仙童，今得重来。六大老人并何色目，为宿习善根，为始知回向？恐心无贞操，志不殊坚，来此何缘？况心未冥真，体犹凡浊，污我名迹，不宜尸臭，以见真君。我虽名山之灵，身无浊秽，受形已定，虽不任道，常为真君而作外护，不欲浊恶，以此忤真。仙童答曰：此六老人是我法亲，闻我请道，心助欢喜。虽非十善，亦无重罪；身虽俗士，亦有好心。闻有真道，目不曾睹，遥思远念，诚在可哀。山神闻仙童之言，复语老公曰：子审如仙童之言，安定身心，不须震慑。思惟正法，依教修行。时诸长者作礼而退。
　　太上大道玉清经卷之五竟
　　太上大道玉清经卷之六
　　昭灵品第十五
　　尔时，南昌宫中上仙，名曰昭灵，与其侍从万五千人俱皆是言龙初会凡身受度，修道成圣，具慈悲力，身得六通，能游无间，寿命已定，如炼真金，无有变易；升自在地，智慧广大，不可度量；身心无碍，犹如虚空。以七月十五日上登太霄，升入玉清天中，朝谒天尊於云宫之中，顿首道前，问讯起居而作是言：兆以尘浊秽贱，滥当开度。昔蒙大道，慈流非分，援擢锡以寿命，叨佩至法。自此已后，依戒修行，果所希望，理应晨夕侍卫天尊，常当受事。特为下界凡夫形骸腪臭；又为天路遥长，非凡所登，诚违起居。每以翘想青云之上，钦慈紫阙之下，徒以人微道浅，致乖心愿。郁悒之情，历劫缠怀，不任恋慕之诚。仰披云雾，上冒威严，得睹尊颜，以申虔拜。言毕顿首，喜不自胜。
　　天尊欲之而告仙人曰：生化之道，理合自然。我亦未曾故有所施，亦无情而鼓物，焉能生汝？善男子，如人爱灭，道亦无心逆其情而生之；汝心好生，道亦无心违汝情而减之。若以万物之情，极升沉之愿者，於际会之间，自然而办。道处玄极之际，故能顺物如流，生之与灭，道不能违也。生而不灭，吾道无心而能减之；灭而不生，道亦无心而能生之。汝今得生，由汝愿力，道无心而生之。心有背向，各尚其志，虽有道力，不能先之。汝愿学道之初，元由汝心，自因自果，不我知也。所谓自然之道，冥自然之心耳。是时诸仙人闻天尊之言，不敢辞对。天尊又曰：天路遥长，汝来何为？仙人答曰：故申对谢，欲观上道微妙至法。
　　天尊告曰：上道混化，尘沙不辨，如胚胎之未分，似混沌之无元；弃贤去智，不晦不明，溟涬无际，焉能有妙与汝观之？无上大道，若变化一事，若起灭一事，若受一事，若持一事，若居一事，若举一事，若显一事，与众观之，与人疑之，无有是处。无上大道亦无微妙，冥冥空寂，自觉觉他，无心观察，无心分别，此之与彼，况能有妙与汝观之。无色无相，犹如虚空，无有内外。善男子，汝欲观者，可往云宫东北方，去此方有大地微尘里数。太虚之中有三上真在彼空中修无上道，今入凝神大定，于今已经九亿大劫。次应入忘形大定八亿大劫。次应入六虚大定七亿大劫。次应入无碍大定六亿大劫。次应入太虚大定五亿大劫。次应入洞惠百万大劫。次应入生惠十万大劫。当来应下，观三十七天。次游凡境。俱号后圣太平天尊。将诸侍从亿亿万众说无为法而度众生，此时成道，数如尘沙。汝欲观者，观此天尊微妙之法。
　　尔时，仙人闻天尊教示，欢喜拜伏，奉辞天尊。时诸仙人齐驾庆云，浮空而去。倏欻之间，已到太虚，遥见三真在於空中，窈霭溟漠，依烯紫云之内，霏微於明霞之上。丹霄结纬，黄精为床，三气凝液，二景衔芒，太虚为牖，虚境为窗。胚胎未始，混沌初元，服气藏真，寥寂无言，冲虚绝象。万化未根，空湛灵躯。五花潜敷，三宫育真，六府凝神，三魂不浮，七魄不游，神精不动，真气不流，恬淡滢停，无所经求。 尔时，仙人睹此微妙，齐下庆云，膝步轻云，泛虚而往，空陈所因，匍匐饮气，不敢有言。虚跪玄中，不知劫数。注心观妙，不觉有身。倏欻之间，不见三真，霞帐所明，不测所之。良久之间，欻亡空帐，唯存光炁，胧胧而然。又良久之间，忽见三真出虚入无，或亡或存，呼吸风云，乍合乍分。良久之间，冥然绝影，合气都亡。复经良久，灵风八震，神气四冲，吹嘘交扇，显晦不恒。又良久之间，不动而生，不营而成。三晨坦察，万化潜萌。兆灵根於紫精，散灵魄於云房，动空尘於无境，流元和於皓苍，嘘万气於丛生，布真精於万萌，垂神足於灵纲，闭握固於初婴。出六虚而无办，为众有而窥窗。不沉不浮，处空而停；不动不寂，履化而经。无形之形，无生之生。处幽而孚，处昏而明。反观复照，妙体无形。常住不变，焉能所更。心冥不动，假寓无惊。不宰不割，不教不令，不智不愚，不令不行。夷然用道，无情交竞，捐机释垢，虚心自镜。塞穴窒隙，收视反听，影响虽繁，端心无异。冥乎太空，形无死地。
　　尔时，仙人睹此神化，五情自失。虽经劫数，冥然不觉。忽见真人入於生惠，始悟风云改变，万物动生。是时仙人但於空中顿首，霄间行愿，虽承道力，喜惧不敢自宁。
　　尔时，三真慜诸仙人，知其来意，乃震希声而语仙人曰：子来何为，艰辛云路？吾与子同禀一道，外何所观？尔时，仙人不敢陈辞，但求哀慜，赐垂开度。
　　是时太平道君告仙人曰：子何不任神气於忽怳之间，委自然於有无之际，随会合离，纵运推移。欻怳浮虚，体不常居。存於无形，销声涤虑，旷若长虚，冥神无处，鉴虚映空，服气藏真。混紫精之灵根，晦凝魄於云房，泯轻尘於太始，息元和於昊穹。任物自生，从真晦明。轻少云崖之端，能不动而常行，宅中虚而已立，恒如婴儿之未婴。不听不窥，随之有情。不释不取，不满不空，泯而无际，是谓玄同。 尔时，仙人虚闻真君之言，微声一诺，响未卒闻，仰视真人已升虚极。追从不及，欲启不闻，形入太无，气泯浮云。思心钦恋，愿欲侍从，丹诚仅半，欻而告言：我绝待无系，云何自滞？子未都忘，乘云御气。
　　是时仙人才欲有言，以见太真御空而迈，速逾奔星，迅过电掣。尔时，仙人思惟良久，忽见真君金容在玄，应周色象，泛泛而然，若游气之在虚，不可视听，知其神化微妙之事。
　　尔时，仙人与其侍从住於虚中，但以思念太平天尊所作神变，虚心上玩，欲知真要，愿从天尊游於下界。心心愿念，志不暂移。天尊慜之，乃於玄中而告仙人曰：无上大道法皆自然，神力变化，虽能随心，而心未曾劳；虽复随身，身亦不作。所谓无为而为，无作而作。无作而作，无所不作；无为而为，无所不为。若有为而为，为而不周；有作而作，作而不普。不役於心，不劳於身，心不烦而能灵，身不劳而能生。生灵合并，无种不成。所谓不作而成，不为自生。道常无为，无所不为。混元根本，理尽於斯。善男子，我亦无心而为此神变，推运降合，和生气，为诸来生而作法门，不得不尔。汝今当知无上大道，而为诸尘，经於心口。慈悲之道，法应如此。亦如汝等昔在尘中，而遇大道，广作津济，亭毒含弘，济度枯朽。此亦大道而施慈母之恩也。怀抱养育，饮食覆护，种种教招，虽不为劳，亦经於心。天道至大，应之甚微，亦无感而不动，未闻求而有违。大道如海，众流所归；大道如天，群物所依。善男子，我不游之日，近无多时，数万劫间瞬速已至。克此已前，应上大罗之上朝谒元尊。次往诸天遍启群真。汝等虽是上仙，周游之法未至极天。汝且还南昌宫中，十万劫后，我当下过南昌之中，自应见汝。 尔时，上仙受大平天尊教敕，拜辞而去，归南昌宫。
　　尔时，天尊亦以浮生，上升大罗，朝谒元尊，默而无言，俱以神交。又升大罗之上，朝谒虚无天尊，亦皆无言。太上冥寂，道境默然而止，不谒不言。又入太虚道境，都无所见，太平天尊亦皆无形。久如三劫，微以游气泛然而下。如是三尊升上一万二千天中，冥然无形。次入中一万二千天，有形无言。次入下一万二千天，始有言说。
　　天尊后至玉清天中，见云宫之内大悲天尊，言推运日至，应劳道化。太平天尊答言：为此因缘，上朝真帝，粗得周遍。尔时，太平天尊三圣法身同坐一座。又经十劫，与大悲天尊静默而坐。
　　尔时，南昌上仙睹天尊真光远映，不比寻常。是时玉清之天已下，诸后学得道上中下仙亿亿万众各赍供具，香花旛盖，作众伎乐，浮空而来，朝庆太平天尊，并朝大悲真帝，烧香散花，歌颂赞叹，鼓众伎乐，围绕云宫七日七夜。诸天雨花，香烟凝虚，琼林敷花，以承甘露。金山涌出，玉髓流津，龙芝起霞，隐草擎云，空洞虬吟，仙霞翳天，白虎啸歌，微风拂尘。众仙四周，真宰列筵。
　　尔时，诸仙各下浮云，齐整威仪，一时稽首，长跪瞻仰，正见天尊各坐三宫，通披霞衣，神识似婴。瞻仰未周，已入无形。三宫紫云霭空而生，良久之间，忽见一尊独坐一宫。复良久间，忽见二尊列坐侠侍，或怳忽存亡，或混三为一，或散一为三，出有入无，体不常居。
　　尔时，仙人顿首，良久，南昌上宫照灵仙人长跪空中而作是言：昔在太虚，得睹天尊，数亿劫中立侍太空，忘退之心。滥蒙垂欲，示以期会，非分提携。自辞以来，倾诚如昨。下界迍否，屡有坏成。翘勤之心，恒如渴饥。忽睹真光远映，与本不殊。如是天尊周旋事毕，辄率仙众尘秽天庭。又复再拜。天尊告曰：我知汝心，不烦多辞。各且复坐。
　　尔时，仙人一时再拜，应命而坐。天尊告曰：我本无言，亦忘所心，空传响应，冥汝虚襟。汝知之不？仙人答言：伏蒙告敕，不敢不知。天尊然之。
　　尔时，大众默坐百劫，寂然不动，时闻云宫四方玄中有阴生梵唱四字之章，怳忽难详，似清风振於虚弦，如玉树出於琼音，和韵宛转，辞理微妙，不可尽解。时诸仙人不敢视听，心中记忆，时得半章。其文曰：
　　灵芝无根，众化之原。中凝七魄，主结三魂。二十四真，出入无门。杳冥之精，怳忽无情。随劫存亡，逐气而生。外凝混朴，内养七经。五神植花，三台敷荣。紫关素童，反形归婴。腾云而升，骋雾现空。中有玉真，号曰神公。右侠无英，右卫白元。玄兽遏后，丹禽拥前。上浮翠盖，下涌金莲。香云凝空，甘露无穷。用之无尽，寻源不终。
　　尔时，诸仙闻上方空歌内经，不可记忆。百劫之后，昭灵仙人仰视尊颜，见五色香云从天尊口中而出，上腾太虚。尔时，昭灵仙人合众俱起，作礼请问：不审天尊默坐百劫，音响无闻，今日何故口出香云？欲知天尊所为因缘，愿为分别，开悟未闻。天尊告曰：我口出香云，以应后圣金阙帝君。我前下四天之中，时已临至。是时众圣各应一事。当此之时，天地又应。天应之时，三景告瑞，五色明霞以为重轮；地应之时，五岳呈祥，地藏发泄，金玉露形。若此之应，金阙帝君不久下世，今未克日。当此之时，我亦观之。
　　尔时，昭灵仙人又更谘问空歌内章所出因缘。太平天尊告仙人曰：子不知乎，大悲天尊治在此宫虚中，真气演出此音，自然天经，灵章宝文，难可得遇。后圣诸仙闻亦不解。此音合和，生神调理，真气之道，凡所不闻。我知汝心，非分记录。汝诸仙人未合受持空歌内经自然之音。
　　尔时，昭灵仙人答天尊言：兆以轻生，经当诵念。愿垂赦宥，听许受持。天尊告曰：子得闻之，是子宿命，法应成真，慎勿妄宣。闭口修之，学不负人。泄则祸生，秘则福臻。
　　尔时，大众俱起作礼，奉受内经。一时之间，上方云篆空明虚中，字方一丈，八角垂芒，焕焕光明。
　　尔时，诸仙重更刻书玉文，各宝一通，韬之锦囊。于时云篆停空不灭。天尊告曰：真气所覆，弥久弥盛。汝等修之，亦复如是，寿无劫数，形随日新。上真所宝，不施下仙。道数未足，况於下凡。天尊告昭灵：当知上道一事，皆不妄泄也，况於天经。汝当宝之，勿将内经下化。凡夫之心，未能及此。
　　尔时，昭灵仙人作礼长跪，上白天尊：下界凡夫虽居荤秽，亦有知道，修学成真。忽有此人可能传受不？天尊答曰：如此之人，亿数无一。汝等云何得知合真之人？昭灵答言：臣南昌宫中亦有真仙之录，三元八节，下司上闻，陈其功过，亦无遗失。
　　天尊告曰：下界凡心亦难分别；或诈修吾道，匿秽藏奸，心有外求，志不能坚固。察奸纠过，考其精神。若不尔者，清浊难分。或意在声利，依倚玄门，窥窬下风，唯尚多闻。汝欲教凡，当明此人。
　　尔时，昭灵仙人不明圣旨，重更谘问：不审若为考其精神，愿为开示，私心乐闻。天尊告曰：凡人之身中各有神，神镇在心。心欲所为，神已知之。身欲造恶，神不从之。人身阴贼，魂不受拘，魄不受制，三元八节能闻上帝。以是因缘，可得而知。人有阴德，三魂不离，七魄不散，善神扶助，天兵卫护。以是因缘，自然合道。善男子，无上大道不言而知。恐汝未达，深须戒之，勿得轻宣。善男子，汝数亿万劫遇我於太空之中。又今值我，得闻妙法，不久之间，自然洞晓一切诸法，真伪之心如对目前，无不辨了。此诸身心通道，故能洞达，无有障碍。
　　尔时，诸仙闻天尊慈悲，即互相欢喜，顿首长跪，各命侍从奏乐娱善。千音合响，法鼓凌霄。其时浮霞流转，香烟绕虚，飞盖回空，长幡舞风，龙吟遥天，凤唱虚庭，天地震动，二景垂轮，神蟾出月，以蹈虚灵，乌鼓翼以翔空。当此之时，下界三十七天后学成仙见此祥瑞，一时腾空，上至玉清，如云之交。太平天尊语昭灵曰：仙无大小，皆能感动天地，制御万灵，当知道力不可思议，令诸下仙皆得闻知。 尔时，三十七天仙人亿亿万众遍满云宫，烧香散花，各陈本愿。
　　尔时，天尊遍知其意，即为诸来大众而入慈心大定，摄受众心，入於灵册之中，合自然九变之道。化成九天，中有九气，结成九府。尔时，三尊分居九府，各坐九龙宝座。当此之时，号为九府真人。太平道君引诸仙人一时而入九府之内。
　　尔时，天尊为诸仙人说九仙之道，上应九天，中应九宫，玄应九气，下摄九泉，能入无间。所谓一生三，三生九，九九八十一，主於始生之法，轮转无穷。今诸后学之人能生能成，常居始生，自然成真。诸来仙人睹此微妙，不敢致辞，亦各知其从此得生，不知今者天尊开示。殷懃委曲，内怀惭愧，不知何谢。
　　是时天尊逆知其意，即告之言：无上大道都无所须，何俟多言。我身坐道场，神交万帝。我非不凡，受于虚言。若言得道者，下鬼凡夫，唯除喑哑人，未曾无言，不能得道。我非谓大道应凡之时，都绝无言。我今真身，汝又非凡。以是义故，汝於此中为不了达，心请问义，自外默听，无上大道，法无辞谢。
　　是诸仙人，受天尊教勅，各各顿首，心思道恩。良久之间，南昌宫中昭灵上仙稽首而言：昔承天尊推运下世，周游十方，时刻未到。愿得天尊下临南昌，少时影响，不敢久留，则是万劫翘诚，於此满愿。合众叩头，伏地良久，而听告言。天尊告曰：我已上辞大帝，遍别诸尊，归至云宫，因缘已毕。汝欲请我，不违汝心。仙人闻天尊告敕，喜跃无量。
　　天尊又言：汝等诸仙，宜且前去，云宫之中，由来寂静，不宜久住尘秽。云宫大悲天尊昔应世之时，暂有言说，今还云宫，复归虚无。为我来此，天尊大悲俯观后学。汝等诸仙应当知此。
　　尔时，上仙昭灵又更请问天尊：不审天尊何当得来？天尊答曰：我当不久，二万劫后寻即发来。
　　尔时，诸仙奉诺讫已，一时再拜，辞别天尊。次别大悲真帝，顿首退后，仰瞻高座，不见天尊。时诸仙人顾瞻三圣，亦已入无，唯见云宫阒然虚静，香风微动，炉烟尚氛。飞盖停空，幢幡立虚，天乐不鸣，音响无余。是时诸仙睹上道之威神，忽出有而还无，良久徘徊，冥寞无依。齐驾云车，相随复归。
　　尔时，一切仙人皆已随从昭灵上仙归於南昌宫中，修行天书阴生宝经，一十八年，皆成真道。二万劫中，虚心伫立。
　　尔时，天尊在云宫之中遥见诸仙得成真道，乃於云宫之中出见诸真大慈左手。当此之时，三十三天其门洞开。是诸天人皆见天尊左手，犹如白虹贯於太虚，五指爪甲出五色光明，照於南昌之宫。
　　尔时，诸真一时稽首，再拜左手，各於光中遥见天尊在於云宫虚无之中，有天书左契，一字八色光明。时诸真踊跃欢喜，知是天尊遥来印授。道无二言，见其左手在云中宫，经一万劫，然后乃收，还於云宫。光亦如是，万劫之后，随手而归。二万劫后，时诸真人蹈空立虚，遥瞻上方，以正月一日晨朝之时见有三色光气，从东方初日之中直下南昌宫中，盘萦宛转，遍於虚空。香风酷烈，不并寻常。九万年中，朝朝如此。是诸真人晨朝之时，正首挹气，九十过经。三十年中灵气洞彻，虚凝体中，从其项后出上冲天，青赤白色，永不复灭。二万劫后七月一日，晨朝之时，忽见太平天尊三圣法身，坐在三气之中。 尔时，天尊各故真光，心间出光，光初如萤。须臾，遍体内外洞彻，映朗南昌上宫。良久之间，太平天尊道身如光，无有分别，合天炯炯，譬如盛日，但无炎烈，瞻视焕目，光芒射人，不昏不异。足经千劫。是诸真仙在此光中欢娱怡悦，形容反婴，色如稚子，足蹈虚空，泛若轻云。真光之力，乃能如是。虽经劫数，心无於悒，以道自娱，都忘其余。千劫之后，三圣法身忽见光中真仙无数亿万，仰视上方，长跪而立，不敢有言。天尊尽知其意。
　　是诸仙人，俱得大通，皆具神交，亦知天尊慜其大众，广开法门，慈悲成就，皆得无碍，神通道力，亦能七变九化，达观诸法。不知天尊千变万化，能大自在，能转他人，凡夫之身，不经久时而成法身，天上地下，万道独尊。神力无等，不可思议。
　　威魔品第十六
　　尔时，复有色欲二界六群邪仙八万四千人性好论议，常於下界较其神力，善习幻化，心意矜高，自号大师，独行三界，心得五通，寿八万大劫。闻天尊下降南昌上宫，率其部落，乘驾狮子，经六小劫，上至南昌，思见天尊，欲较神力，校试道术。天尊已知其意，与诸大众默然不动，坐一龙座，去地七仞。 尔时，八万四千邪仙一时到已，仰视圣众，无心恭敬，亦复不识太平天尊真仙阶级，欲登高座，无能上者。
　　尔时，邪仙之中有一大仙，名曰罗比罗，是邪仙众中第一道首，变色而言：我是三界大师，独明祸福。闻有无上大道，而此大众，何者为尊？尔时，天尊指昭灵真人已为天尊。是时罗比厉声言曰：子有道乎？昭灵答言：我身无道。罗比曰：子无道术，以何玄法禁此高座？吾欲坐议，即当升上。昭灵答曰：我此高座，名曰大道慈悲之座。子将此身穷力上之，亦不得升，忽强升之，亦终不得。罗比问曰：云何不得升坐？昭灵答曰：子是下方色欲二界直脚魔邪，假托仙琥。
　　尔时，邪仙齐举其脚，悉皆坚直，不能得屈；求欲坐地，亦不能得。是时罗比尽其神力，亢声说咒。是其徒众八万四千空中自扑，随咒缓急。
　　尔时，罗比又尽神力，欲动天地，是其徒众一时倒地，转身翻覆，求止不得。是时罗比心犹不信，更求与昭灵真人较隐形之法。尔时，昭灵真人大悲听许。罗比曰：子先隐身。
　　尔时，宫中圣众一时俱隐，是八万四千邪仙连臂空行，不能得见，还复本处，叹未曾有。复须臾之间，大众俨然，未曾一动。昭灵道君即令罗比合众隐身。是时罗比竭其威力，变成黑气。昭灵真人一过吹之，八万余魔一时气靡，犹如死尸，冥然无知。良久之间，道君又微气嘘之，一时俱苏，各起悔过，信向归伏。
　　尔时，道君又以慈力吟拂魔之章，令八万四千邪仙半生半死。良久，是时邪仙得苏息已，自觉其身有腐烂气喘，顿首道前而作是言：不审天尊修学何法，神力如是？寿命几何？
　　道君告曰：我修无上大道慈悲忍辱之法，身无死地，神力自在。道君以大悲力试而问之，子修何法？住寿几何？罗比答曰：我修欲界四天神咒，一名如意，足能寿八万大劫。上寿之中，不过於此。命过之后，随业受生。而我法中能勤苦行，心得五通。虽有神力，不脱老死；虽达空理，无法长生。
　　尔时，道君逆知其意，而不答之。又问罗比：知汝法中根本以不？答曰：不知。此事久远。难可详究。
　　道君告曰：汝此法者，是汝天中昆仑山精，自号四天之主，或称四天仙王，或称神王，出此法教化色欲二界边地众生。汝之所师，原本如是，非是无上大道自然之法。汝下二界边地众生，工一小伎，即号仙人。因此邪仙更相放效，不识大道无上至法。罗比又问：上道几法？仙有几品？经名何者？闻有天尊，目未曾睹。而此大众尽名天尊，复有余号，尽是上真，亦有下仙。
　　尔时，真人告罗比曰：上道法一，论其支流，三万六千种法，元於一道。仙真之品有一百二十级，皆宗天尊。云篆成文，自然天书，故天经。太平真君虚无天尊常在玄中，以汝凡眼、五通小见，不能得睹三尊真容。我近学道，经数亿劫，位登真人。而此大众皆是上仙。罗比又问：真人神力，尚以无比。天尊威神，应复若为？真人答曰：非汝所见，非汝所闻。数万大劫之后，应下化世。以汝危命八万劫寿，不见此时。汝莫问此，非汝所及。汝身腥躁，尸臭无常，欲至洿我天宫，汝当急去，不得久停。
　　尔时，罗比无立足处，复归下界。天路遥长，忆初上时经六小劫，此时年尚少壮，犹故迟滞，今转朽迈，渐无神力，混神迷性，进退无据。相顾悲泣，涕泪交连，辞别真人，遽还欲界，围绕昆仑，起居邪王，具说游行之於上界，睹大道真人，示其神力，语其根本。邪王闻之，五神振慑，绝而复苏。良久醒悟，语罗比曰：止止勿言。诸神闻之，出於人间，传说我等道术不行。是诸邪仙却居山南，约水而住，四时八节，或附着人，歌吟哮吼，自号仙王，求索祷祠，修习幻化，遍行下世，自出支流，改制邪法，擅立位号，六百余种。金阙天尊应运之时，邪仙珍灭，无复遗余。
　　尔时，昭灵道君白诸真人曰：邪仙初来，天尊大圣不自对此下界邪俗。命我小道，示其威神。我乘大道大众之力，非我独能威此外道邪仙。尘秽之事，实非所宜。无上大道逗机之时，或应如此，不足异也。
　　尔时，丹霍洞真名曰通玄，从坐而起，长跪请问昭灵道君曰：拂魔之章可记录不？愿见传授，敢欲修行。昭灵道君曰：此中虽复天真大会，诸有传受，不敢自专，先当上闻。 尔时，二真具以因缘，上白太平天尊，告曰：欲威下道妖精，先当左叩金钟三十六下，而诵威章三遍。其文曰：
　　金铃电火系，烈咆愤九元。杀气流荡焰粉，万魔灭种，千妖绝殒，雷父蹈空，霹雳回风。斩首馘丑，推妖殄根。逆我者灭，顺我者存。七星裂血，金神曜电。精刀曜电，玉斧含霜。威兵前驱，何鬼敢当？争气者灭，拒逆者殃。上浮紫盖，下坐金床。丹霄罗映，日月为光。门据灵蟾，尸卫金芒。五毒藏奸，万魔灭亡。七真内养，千威外张。魂归紫阙，魄入丹房。
　　天尊告曰：此是太玄内威咒，灭凶杀邪。后学诸仙道未玄极，恐多凶杀，诵此神咒，依仪镇卫，千邪丧精，万魔灭气，神平体安，朗然无畏。
　　天尊告曰：上道之法无心自成，不必须咒诵此威章。此是太玄虚静道场之内威振灵册，於邪门左叩金钟三十六下，以召威兵，右击玉磬一十四通，以集真灵，中建法鼓一十二鸣，以闻上帝，生神内列，威兵外张，双曜入眸，口吐灵芒，头建七星，足蹈玄纲，玉炉扬烟，身坐金床，万精灭气，千妖自亡。
　　天尊曰：下土凡人单行此法，不得真要，年二百四十岁，鬼不能害。是时丹霍洞真伏受要言，欢告礼谢，奉而行之。
　　尔时，丹霍洞真与后来三十七天诸真仙等亿亿万众一时顿首长跪，上启天尊：兆以夙承余庆，运遇高尊，赐以慈悲，提携沦坠，得易凡躯。叨兹上首，滥阶玄极，过泰有余。不揆愚微，转当忘退心愿，停此庇影南昌，待慈尊下世之时，愿陪云驾，晨夕侍卫，执盖参炉。惟愿天尊大悲恩许。辞毕再拜，伏听教言。
　　天尊告曰：大道无亲，善善相因。子承愿力，何俟多陈。运期非久，数万劫间，天堂遐旷，任子游居。下世之时，亦须汝等助宣正法，流化下土。我等三圣各化三界，此时度人，亦乃无数。
　　尔时，诸真闻天尊垂许侍从，深果所愿，欢喜庆快，一时礼谢。尔时，天尊又告后来诸直：汝道犹浅，未达至理。且作一劫入凝神大定，思念都尽。次入忘形大定，应感皆空。次入六虚大定，随方起应。次入太虚大定，分身万亿。次入动惠大定，能为万化之根。次入生惠大定，能遍生万物。次入大慈大定，能长成万物。次入大悲大定，能藏养万物。汝能成此八事，然后位登上真，俱号后圣。应为大道差次应运，赐汝尊号。欲随我下世教化，心不自定，不能生化，真应有滞，不能起感。
　　尔时，天尊说此语已，即人不动，凝神大定，如本无异。尔时，诸真亦随天尊入凝神大定。尔时，天尊出此定已，又入忘形大定。是时真人亦随天尊入忘形大定。天尊出此定已，又入六虚大定。是时真人亦随天尊入六虚大定。出六虚大定已，又入太虚大定，是时真人亦随天尊入太虚大定。是时天尊出此定已，又入动惠。是时真人亦皆随天尊而入动惠。 尔时，天尊出动惠已，又入生惠。是时真人亦随天尊而入生惠。天尊出生惠已，又入大慈大定。是时真人皆随天尊而入大慈大定。天尊出大慈大定已，而入大悲大定。是时真人亦皆随天尊入大悲大定。 尔时，天尊出定惠已，即入自在神力，忽而升玄，倒景步虚，一瞬之间，已周三万六千天中，复归本处，凝然不动，怀藏三万六千日月。又於身中开辟三万六千天门。又於身中登现三万六千天帝，一一天帝身中各见三万六千天门。又见三万六千天帝各有三万六千侍从，一一侍从各坐三万六千龙座，一一龙座各荫飞盖，其盖高广，遍覆诸界。须臾之间，复令三万六千天地一时震动，天雨香花，地涌宝山。
　　尔时，天尊身中又出三万六千龙轮，乘三万六千日月，复归诸天。尔时，三界地中所有枯骨变起成人，复令衰老，一时反婴，素鬓归玄，落齿更生，五藏花敷，耳目聪明。须臾之间，复令三万六千天中一时风雷大动，甘雨骤流，万象发生，英华动敷，天洒甘露，玉髓通流，真无凝仙，梵唱清玄，寥亮虚通，响彻无边。又令应出星宫空列云房，上凝紫霞，下结金刚，十绝垂天，宝盖高张，牖开明月，户映灵芒，白玉为几，金精为床，真宰侠侍，仙童焚香。 尔时，天尊与诸上真俱为云房，列坐龙座，凤唱虬吟，庭舞仙禽，神力万变，所作随心。时诸真人叹未曾有。
　　尔时，天尊告诸真曰：上道之法，力神万变，未觉经心，定惠虚通，无心故为。心不经而自成，惠不为而自明。强为不明，强作不成。甚希甚微，难可而名。汝大通之日，自应如此。众真齐起，一时礼谢，诺受要言。天尊又曰：如此神变及以定惠，乃是大道阶级之事，已应运化，度世之法，亦法如此。
　　尔时，天尊知诸真人身心无碍，智力广大，堪任大事，即与众真升入大罗之上，谒请虚无天尊授其上真之任。至亿劫之后，应加尊号，而至大罗之上谒虚无天尊。天尊告曰：子道数已极，宜锡上真之任。我各侍至真之司，玉函青简，刻书已毕。命诸真人读简看名，尊号已定。众真再拜。
　　天尊告曰：如此冥默。众真奉辞，归於南昌云房之中。列坐大会，众真朝庆，七日七夜，天雨香花，振动三十七天。大地之中，应时踊出山岳，而应上天。天地合响，一时称善。当此之时，太平三尊与诸上真一时入於冥寂大定，天宫阒然，唯有香官使者腾淹烟不绝，足经一劫。一劫之后，天尊又出冥寂大定，入於动惠。须臾之顷，神雾四雰，温气八冲，微风扬烟，甘露柔尘。 尔时，天尊出於动惠，遂入生惠。倏欻之间，万象空生，云雾上腾，雷吟电转，神草含英，凤啸琼林，盖动霞生。天尊告诸真人曰：动生之法，以应金阙后圣降世之期，非久欲至，十方大圣同为告瑞，非独我也。
　　尔时，天尊说此语已，是诸众圣一时默坐凝然不动，金炉香花，郁郁常然，下降之时，千变万化。当此之日希有神力尽应见世。
　　太上大道玉清经卷六竟
　　太上大道玉清经卷之七
　　道化四夷品第十七
　　尔时，玉清天中右琼台上真，名曰宝光，以为上元，推其降运，下於神州天王皓元之门。以七月十五日日中之时，乘紫云之舆，从二仙人，俱时化为日光，降玄氏之胞，因睡之中，从口而入，处胎三年。尔时，夫人年始十八，昼寝而觉有娠。神香郁烈，根识郁烈，华容丰伟，肤体充盛。独处之时，恒闻侧近有金石之声，或闻仿佛清诵，如唱真经和心之文。身体轻强，倍於常日。却后三月三日日中之时，夫人将三百彩女游宴东城，观看花园，息於芳林之台。忽闻香气冲人，须臾之间，见二绣衣童子手执金符在夫人左右。夫人问曰：子何人耶？童子答曰：我是玉清天中直事神童，为玉清天尊之所役使，受事至此。夫人问言：来此何为？童子答言：上帝有命符召大王。夫人答曰：王不在此。童子又言；夫人怀中之王也。夫人闻喜，即垂脚床前，忽觉婴兄出其左肠。夫人乃拥群侍女抱出婴儿。二仙使者长跪问讯，而作是言：睽间三年，劳於下生。婴兄摇头，微笑良久。目下重瞳，遐映紫光，孩笑三声，泯然而止，斯须之间，忽见芳春台前月沼腾波，五色龙王涌出池中，口含香水，以沐婴儿。父王闻之，驰驾而赴。群臣朝庆，倾国作乐，大赦天下。父王命群臣、后宫彩女大张音乐，广赍束帛，香花幢盖，迎儿还宫。车驾来城，大会七日。抱出婴儿。大臣议定，册为太子。锡官百司，厚加宠禄。
　　尔时，庆霄下流，天兽来卫，父王自立此儿，名之重光，字曰天挺，育於凌云之宫。保母五人，传手抱养；侍女八百，晨夕供侍。或抱出寝帏，儿见天日，常以仰笑，口出紫光，上连天口，甘露如绳，直注儿口；玉女散花，以拂儿身。神乌停空，张翼蔽日，香官扬烟，以熏宫中。
　　尔时，重光三岁能言，声闻百步，常乐独坐，不须人抱。年至四岁，独言独笑，谈及世表。年至七岁，不学而知，遐思远视，身边有光，照耀一室。坐立如山，行如龙步，侧卧东首，四肢半伸，绀发翠眉，目开日角，光含紫映，方口圆鼻，耳长五寸，三门成就，齿白齐密，足三十六数，唇色如丹，方颡高准，人中四起，长十二分。阔额平正，玉枕如星，发不参差，柔软光泽。项负三约，四乳方肘，阔胸微偃，心处深厚，臂圆煦直，垂手过膝。爪坚色红，常有光明。掌中有华文，三道通达，手心色紫，指长六寸。脐中深圆，□有伏骨，双靥骈胁，腹生白子。膊骨方直，藏踝不见。足跌微偃，筋脉不露。跖底平满，圆文日轮。爪根深下，指端微起。肤容细软，充满香洁。青骨素髓，五藏莲花。紫胃筋肠，食不全粒。顾盻回身，坐立平正。年至十九，形长一丈，声响如钟，韵惊尘飞。遥闻十方常有紫虚盖其头上，而止之处，无有霜雪，和气调平，风不狂勃，甘雨微津。温仁忠恕，忍辱慈顺。仰观云天，善明经纬。一切伎艺，不习而工。幽通至极，预知未然。父王珍之，大集群臣，议定禅祚。三让不受。尔时，五岳响应，虚鸣万岁。嘉祥毕集，幽明符会。苦不得已，然始受位。治民事天，弘道安世，正化无为，不劳人心。贵德尚善，不令而从。恩流孤弱，惠及昆虫，人神交归，异类群睦。每以秋冬，天降甘露，五色之云，以旋日月。城阙不闭，郊境无防，四海通同，万邦归一。嘉禾瑞草，合根离颖。一树十枝，随时四熟。仙娥布野，荣绢亘原，络织成文，以充衣裳。盐池醴泉，随处而出，灵芝夜光，遍挺园苑。神禽奇兽，驯狎墙庑。麟凤群萃，晨夕和鸣。尔时，有黑水之北，牂羝之狄，斜通河源，雪山之阳，与杂畜之戎，性狡难狎，阴生奸计，闻王善政，不用戎威，相率兴兵，来入王国。始到雪山之东，羊马灾厉，羝戎疾病，群鬼露形，杀灭戎狄，十分遗七。中路自悔，跪拜叩伏。王知其逆心，固不加伐，任其进退。
　　尔时，大王遍勅国内而作是言：边戎无知，忽怀逆心。天已罚之，即时自翻。刀不任进，天下万兆不须惊疑。我若无道，天必丧我。三日之中，边疆报国，云贼已退。是时，群戎复归，其兵昏气，天之十丧其八，瘥疠由兴，灾殃未殄，边陬恐怖，群聚相谓。享人祷天，灾气转盛。荒戎之中有一主者，微辨世事，向诸众等而作是言：大国之主，德合於天，修道守正，志不邪偏。万福扶持，百神守卫。我等云何相率兴兵而恃上善？我国遭灾祥，必由於此。我当急告邻近诸王，严装所须，速往辞谢。是时，边戎一百二十五落戎狄之主将诸侍从八万四千人，俱乘白象，赍香花璎络，驰入大国，屏气玉阙，负揭琛赂，肘伏王前，抽膊求哀，劈准流血，拔发如蓬，自扑纷纷，遍体青肿。兽鸣鸟噪，不可悉解。强人重译，悔过谢愆，而作是言：我等边隅不治正朔，三才浊气，二象丑形，杂类之种，不识恩美。虽日有生，实非正气，忽起凶顽，率心不义，而兴兽心，尘秽大国。群聚未久，已遭天罚，荒陬殇夭，十分丧八。毒气未休，故犹兴盛。让者以为反逆，上天纵毒，享人梼祀，转加增甚。敢从大天求乞哀愍。言毕自扑，披发悲号。大王告勅：我承有道之君，系统天下，唯善是履，不务其余。犹不自哀，云何哀汝？我於万物受同一子，未曾偏党，乃至幽冥，亦复如是。汝生逆心，来向我者，我身不知，付之於天。我无情而责汝，天无心而伐汝。汝身受罚，如仰唾天，不离其身；如仰射天，箭还自中。自然之道，理无差也。汝等所赍香花璎络，非我所珍。我此国中，唯修道德。及以谷帛、颈珠、璎络，邪俗严身，非正所贵，转重累物，外滞尘滓。何以故？此名外饰，故不足珍。我此国中一切人民尽用忍辱、退让精进，俭约以为严身之具，以道德戒行为诸香花，不须汝之所有。尔时，诸戎见大国之王不受其献，恐畏无福，灾害不消，悲泣相顾而作是言：大王不受我献，或恐熑薄。我等大众各以白象奉上大王，以求哀愍。大王动言：璎络宝珠，尚非我贵，况於白象，腥躁臭处水草巨大，又须看牧，为我国累。龙凤轻妙，吾尚不须。时诸阴戎烦冤懊恼，自拔头发，悲泣而言：大王不受我献。我身无福，定不免灾，不如自杀以远此祸。
　　大王勅言：夫求福者空心奉道。身心既空，道亦虚无。以空虚故，则无祸患。既无祸患，名为福德。又求福者，无希无望。汝所献者，诚有希望，故我不受希望之献。我此国中诸贤良等常以善心而自严身，不以缨络、白象为求福也。大王又言：我此国中，唯当奉行无上大道，余无所求。诸戎当知，诸求福者，心不邪偏，平等一行，不顺利，不违害，亦不变祸为福，亦不恃福，故能无祸。何以故？恶不胜善，凶自成吉，祸自变灭，亦不见福。汝欲求福，所避祸者，是汝颠倒，不达祸福，心生背向。何以故？祸福同门，根於虚无。汝审此祸从何所报？知祸所起，自明福本。诸求福者，先知其祸。譬如良医，欲疗众病，先识病源，然后与药。病药相当，无疾不愈。汝诸戎等，挟祸求福，不除祸本，望福降者，譬如有人执杖和怨，负水求火，勤苦积纪，终不能得。汝祸所起，起汝身中。云何求福，二灭汝身？夫灭身者，不名为福。云何戎狄自欲灭身？身为福本。云何灭之？诸灭身者，名之灭福。又身为道本，诸灭身者，名之灭道，非灭祸也。诸灭祸者，不恃福以灭祸；诸求福者，不因祸而致福。
　　是时，诸戎闻大王勅言，不能辨了，请译人译之，敛衽畏惧，不解报答，唯知顶礼，内怀厚媿，跪立不安。尔时，阴戎之中有一主者，名释头分，请译人宣传，自称是浮提竺乾之王，而作是言：惭愧大天为我等众说希有法。但以边戎浅识，不究至道，迷远相传，沉滞邪津，历劫未悟，不但今日。唯愿大天哀愍昏惑。狂胡无知，情所不了，念达一言，以陈鄙志。向闻大天示以此国，唯奉大道，无上至真，可得闻乎？
　　大王勅言：无上大道常以希声，而聋者不闻。大道甚微，而盲者不见。汝等众生，虽有眼目，不能正视；虽有耳根，不能正闻。众色纷纷，引汝之明；邪音凄咽，窒汝之聪。汝虽有耳目，不异聋盲。以是因缘，不能闻道。汝欲闻道，除汝邪闻；汝欲念道，除汝邪念；汝欲修道，除汝邪修；汝欲行道，除汝邪行。行於正行，慈悲善顺，名为道行。行此行者，自当闻道；既得闻道，亦能见道；既能行道，即能平等，观诸众生与己无异，触物生慈，心不分别。先建此诚，然后闻道。
　　尔时，诸戎重复请问：大王无上大道至真妙行以为何宗？全生妙用，升入无形，绵绵长存，绝待无累。愿垂开示，令得解迷。大王告曰：无上至道以自长生为宗，即此之身而为法身。以慈悲平等为重，以忍辱柔弱为用，以方便惠物为利，以无为虚白为寂，以智度无碍为通，以道眼观照为达，以弘广容物为虚，以形能随神为无，以无作为自然，以无形为长生。尔时，诸戎闻大王之言，皆曰未曾有也。神识虽钝，亦以朦胧，未能尽解，犹亦在疑。
　　尔时，大王为边戎释除疑结，心开意悟。於是大王以八月八日为诸戎狄请寒林大师，召集国内出家道士，备陈威仪，为诸边夷七日七夜斋戒悔过。又却还其所献珍玩，及以璎络。诸我奉勅，不敢不受，受已转施寒林大师。大师受已，即分璎络而作二分，一分与众中贫下给使之人，一分与诸戎。白象还令诸戎，为象着此璎络。尔时，二万四千大象着此璎络，一时跪拜寒林大师。象又四散，以鼻绕花，奉上大师。是给使下人佩此璎络，心生惭愧，皆自叹言：大师平等，一心视物，宝珠璎络，惠施天下人民，及诸白象，顿首辞谢。寒林大师语曰：无上大道宝，转凡成圣，尚以平等惠利众生，而不恃功。璎络外饰，邪俗严身，尘滓瑕疵，何足及言？外荒杂类，不解献心。将此施我，我以为受，回以与汝，何用谢之？但取勿疑。至月十五日日中之时，大师与诸道士九万七千人同时受食，毕，漱口宝瓶，余水散洒南西北方，立成云雨，风雷电击。大师又向三方嘘气，口出金光，远映诸国。是时，边戎弊疾者，登即差愈，皆於光中遥见大师，如对目前，风雨荡秽，雷音举愆，一切灾□，应时殄灭。又令八万四千戎夷，悉於光中得见其家。至月二十日诸戎留后，各遣使者驰入大国，报奏平安，具状所见瑞相如前。
　　是时，诸戎披发谢过，欢喜道前，顿首伏地，请问大师：不审大师修习何法？神变乃尔，自在无碍。只名大师，复有余号？向闻大王勅言，大国之中奉事大道。不审大师之道与无上大道为一为异？蒙昧不晓，唯愿大师广为分别，开示未闻。尔时，大师弹指謦欬，而告群戎曰：善哉善哉，念法边鄙，哀汝知问，不可思议。汝当谛听，吾为汝说。我是玉清天中云宫东台号曰太真，自然虚生，名无上道。无所修习，但以大慈大悲，应世神变，随心而成，无心故为，不劳於身。我与大王同时应运，下治兆民、国王，因寄凡胎。我权号大师，托在寒林。互为宾实，潜相影响，不一不异，不处中间。汝等诸夷出生欲界，受质边戎，人心无慈，荒凉弊恶，性便戕害，而不好生。饮血茹毛，形骸躁腥，神凝浊气，体结偏精。拔本塞源，抑本崇末。性重财货，不珍大道。积劫如此，非独今时。大道不行，其来久矣。虽知若此，物有轮转，罪为善本，恶是慈源。汝等众生向无逆心，终不见我。大道无私，冤亲不二，以德报怨，不舍大悲。是故国王请我法众为汝悔过，为汝消灾，慈心平等，无有异念。故令云雨施散，光音普被。
　　尔时，大国太帝及以太妃、王子、群臣，先心不知寒林大师与大王重光，同是降神大师。初来之时，国人大小咸谓大师是凡常之人。后见大师随心神变，倾国归依，悔过自责，随其富贵贫贱，办诸供具，云萃国内，列满东城，芳春之台，大设斋会，合国士女填塞衢路，车驾纷纷，尘飞雾起。
　　尔时，大王为施高座，罄国珍玩，装校道场，开发大藏，巨惠谷帛，周穷济乏。出诸名香，焚烟冲天，结盖凝云。张设妓乐，惊天聒地。五岳震动，四海波荡。春云凉风，调和气序，韶光暧景，同於始春。长林再花，和莺重发，百鸟翔舞，鱼龙跃鳞，天地吉气以辅王国。时会大众喜庆无量，行道旋绕，歌颂盈溢，法众步虚，梵赞叹咏。尔时，大师登座抚几，嶷坐如山，千善为心，万福成体。大众欣仰，一睹真相，皆发道心，异口同音，百心齐一，合礼道君，愿闻希有。
　　尔时，无上大道君为众生故，及命国主重光三捻焚香，遥礼云宫大悲天尊，长跪立愿。
　　第一愿者，道化流行，普天怀德；二愿一切有生，咸皆悟道；三愿九夜悲魂，一时解脱；四愿孤爽无依，咸得受生；五愿天下太平，百谷成熟；六愿臣忠子孝，君仁父慈；七愿四海通同，怨亲和解；八愿潜胞处壳，俱得生成；九愿积疾新痾，登即痊愈；十愿孤露众生，丰衣足食。
　　尔时，大王陈此十愿，起礼大师，而作是言：唯愿大师为众久处，降迹同凡，不弃尘秽。大王作此语已，感动天地，虚空雨花，天洒甘露，万变仙乐，鸣玄骇空，天地震动，麟吟凤歌，龙鱼鼓渊。
　　尔时，道君面门，洞晓真光，遐朗无际，灵音远畅，和适群化，沉尸受生，槁林吐葩，有情无情，含英发花。道虽不言，诸法已备。令此众会生希有心，自然而然，吾亦不知其然所。
　　尔时，诸戎仰视忘瞬，自失其形，兀而不动，犹如枯本。须臾之顷，云宫天尊降於应身，与诸侍从九亿上真下临青云之上，凝结庆霄，方入万里。其霄四方，平整如地。时诸上真列坐其端。庆霄正中，有紫霞之座，五色云龙，交结负座。座高八万四千九百九仞。大悲天尊升此座坐，渐下玄中，去地七百八仞，正临东城，眈眈若虚，湛然不动。唯见明霞之上，紫光含云，彤彤混然。众目仰视，不觉天真大师分身上腾，入於云中先所座上。复入二真，容貌相似。良久之间，二会寂然，无有音响，真仪不动，犹如金山，光明洞映，不测边际。大会之中，人及非人，默然不动，心无疲厌，欢喜仰视，乐真观相，倾心注念，不觉有身。九日九夜，寂无饥渴，身心不动。
　　尔时，诸戎重睹浮云之上大悲天尊威仪侍从，大惊恐，自拔头发，悔过责己，刀劈其准，遍体血见，踊身自扑，犹如山崩。睹此希有，求欲舍眼、施头、烧身、破骨，以为供养，声彻大王。
　　王因出勅而告诸戎曰：无上道法，好生恶杀。莫以边鄙秽法洿我大邦，烧身谢过，过在身亡，魂神受弊，永失人道。烧身求道，道存身灭；灭身求道，道非灭法。云何灭身而求道乎？汝诸夷等入我大国，永不陶化，云何欲闻无上道乎？汝欲闻道，应全耳根，不以耳听而闻道也。汝欲见道，应全眼根，不以败坏之眼而见道也。汝欲行道，应须全生，不以灭生而行道也。汝欲行道，先全汝身，不以缺犯之身而行道也。汝欲怀道，应除十恶，不以五逆之心然后行道。汝今当知，生不全者，不足闻道；身不全者，不足学道。汝诸戎夷，虽非法器，得睹天尊，万劫之后，承此功德，转轮受形，必生大国、有道之邦。能立誓愿，必不重生鄙野之方。从今已往，当全汝形，勿以披发烧身破骨，反天逆地，心无慈顺，生死堕邪，永不见道。诸戎夷等一时拜跪，答大王言：我之风俗，残形灭生，烧身粉骨，浮烟上腾，谓之升天；或弃尸深水，谓之水仙；或弃尸林野，以饴禽兽。不贵生身受度，劳於长存。
　　大王告曰：汝戎狄等以长存为劳，以发肤为累。我此大国之法，以生灭为累，故求长存无生之道，升入无形，不觉烦恼，不以残形灭生，以远劳累，亦不吹累而累自消亡。汝诸戎等不舍邪心，具足外道，不除十恶，乐处生死，不遣三毒，人形兽心，不足见道。勿以戎狄之法秽我大邦。
　　是时，诸戎直以谢过，不敢拔发，烧身破骨，皆云：不达至道，忽出伪言，以干正直。只言生而必死，是故升求灭度。不知无上大道长生无穷，升入无形，绝待无累。愿垂哀愍，赐以自新。
　　尔时，大王又勅诸戎：汝野性暗钝，不识道德，自作凶逆，招求罪罚，来此悔过。大道慈悲，念汝无知。寒林真师降汝景福，大悲天尊愍汝痴顽。无上大圣来会我国，万兆无言，倾心注玄，专志大道。汝诸戎狄轻陈短见，不能安靖，惊触法众，自闹闹他，亡失惠利。汝但默住，虽不解法，亦得魂识渐渐受润。
　　是时，诸戎奉大王勅，胡跪默住，不敢动摇，七日七夜。却后日晡之时，忽见南、西、北方三大天魔各从地司飞空而至，频首真君，顶礼大王，回诃诸戎，怒目切齿，话而言：大王道国，人无三毒，久离十恶，守正修仁，尊道贵德，国无乱臣，家无逆子。汝诸狂胡，将此罪鬼、行尸之魂，尘秽王国，悔过请福，求闻道乎？天科地律，十恶无原；反逆君父，罪莫大焉。合粉骨灰身，抽筋裂血，刳剔五藏，剖胆披心，拔出汝舌，不足以谢恶言；挑出汝目，未足以申恶眼。汝家国遭灾，子孙亡灭。一人造逆，误杀万民。是诸戎夷，身毛皆起，恐怖悲悴，肝胆涂裂，王体挛缩，流汗如雨，气吟口噤，五神无主。地司执簿以简大王。
　　王即告诸魔言：无上大道，不间怨亲，於我无伤，云何伐害？纵能损我，亦不加报。大王问诸魔曰：譬如婴儿，或执瓦木，及以锥刀，而伤父母，宁杀之不？魔王不也。王言：我亦如是。宁损我身，终无有心伤害物命。况於狂戎智虑微浅，不及婴儿，於我无损。天以伐之，荼毒狠狈，愍之在心，每为伤痛。
　　时诸天魔闻大王之言，俱时弹指，皆曰：未曾有也。相顾而言：大国圣王宽心慈善，大悲及尔，德同造化。虽暂为王，已具众相，身基万善，千福成心，不久之间，受号天尊。我等大众已来至此。此会不久，必当度人。大道难遇，妙法难闻。我白大王，求乞停住。
　　大王知已，即告之言：大道弘广，如空无碍。此会之中，以道为法。法无分别，法无起灭，法无见闻，法非内外，亦非中间。法离生死。此会之中，淳一无二，皆以一慈悲法。汝诸魔等，欲诸住者，应如法住。
　　尔时，诸魔闻大王之言，凛然肃整，还与诸胡参一处立，三日三夜，却后晨朝日初出时，见建木之乡，仙人道士六万八千人俱荫以飞盖，手执花幡，过於龙宫，各持明月神珠、紫琼灵芝，飞空而至，奉上天真。后有八十一种岛夷之王，皆披五色凤文之衣，各将侍从八千人俱。是时，诸王各赍神药珍香，一时而至，奉献大王，所谓虎沫七明，龙胎舍利，金晖炳焕，光明耀空。此舍利者，皆是八琼霜珠化成舍利。王能服之，身有金姿玉颜。虎沫七明，龙胎上药，王能服之，身立飞行，千变万化，随心而成。我昔学道，师於长桑道君，见赐神药，服之得仙，后受道要，下治九夷。闻君降世，助众生喜。又闻玉清天尊玄立影响，左台上真托栖寒林。为缘俱会，希音遐震，八表皆闻；虚光洞空，十方彻照。故来至此，为敬起居。
　　尔时，八十一仙说此语已，升身入空，去地百仞，朝礼天尊，空中而住。尔时，复有东地鬼将，名曰电豕，形长三丈，锯牙凿齿，铜头铁毛，钩舌火气，目似奔星，黑面赤体，牙如鹯足，脚似马蹄，声如击雷，吐气成云。将眷属六亿余鬼遥闻真人降世为王，以道治国，不挠含生，愿为大国守护郊境，匡赞大王，俱乘黑云浮空而至。顿首王前，而作是言：臣为鬼方之王，役使游精。诸有妖魅不宾之者，臣能啖之，生杀在己。遥闻王国人民慈善，辄率徒众、尘秽王国，敢欲为王而作守护。若有大圣仙士所在之处，我当给使，晨夕受事。若有斋讲之所，当率徒众而为外护。若有外道恶人诽谤善道，衰损法众，我当灭之，令其恶疾，毛发堕落，与其重病。若有众生於道场中心不端直，邪视念视，我当考之，令此恶人生身受疾，死入地狱，罪延七祖。若有众生慈善孝顺，念诵经戒，供养大道，以道为心，我当亲近，常当守卫，不令恶鬼得其衰便。唯愿大王听我徒众卫护道场。
　　大王告言：善哉善哉，我念众生犹如一子。於汝亦尔，心无偏党。幽显虽殊，成愿与汝俱为善识。
　　尔时，诸鬼欢喜，受语礼谢大王，围绕东城芳春之台，敬礼真人，伏首而住。尔时，复有火光恶杀六万余鬼，形长三丈，头顶放光，犹如散萤，通身黑色，眼赤如火，手持铁棒，吐气嘘人，立便倒地。毛竖寒森，闷绝迷乱，鼻口逆血。闻王有道，以正治国，不损众生，愿为大王威伏恶逆，俱乘黑风从北方来，长跪王前，而作是言：闻王有道，惠润广大，一切幽显，皆沐王恩。故率徒众，愿为受事，利安王国，守护善人。若有法会之所，我当外护，摧伏恶魔，正诸邪道。若有众生毁败道场，潜生毒害，邪心恶眼，来视法众，我当铁棒打杀此人，或拔出其舌，或复令其眉发秃落。若有众生入道场中，秽身污慢，我当与其癞病，种种灾怪，所在不安，自然恐动。大王又语诸杀鬼：汝光影毒厉，不可近人，虽有威神，勿行伤夭。当念众生，扶持善人，愿闻道法，速得转身，成无上道。诸杀鬼受敕，欢喜而住。
　　尔时，复有金刚之神八万五千飞空而至，身长丈六，勇健希有，除道神力，余不能过。翕然而至，莫知所来。常为大道而作侍卫。先礼上方大悲天尊，次礼真人，问讯大王，宛如旧识。而作是言：真仙下世，道化有生，内外相持，人神符会，万邦咸集，边士俱臻。清浊混淆，真伪无辨。大圣宽宥，不问昏明。此会因缘，固非轻小，深宜戒约，以绝不真。唯愿真王听我说法，正彼道场，惠利善人，变灭凶恶，使人及非人咸尊正道。大王默而然之。
　　尔时，金刚即於大众之中暝目一踊，上入青云，奋身而下，地陷石裂，飘气扬沙，尘飞晦日。怒目成电，啮齿如雷，叱咤千精，驱驰敢违，攘袂鼓肘，抗声大呼，外道亡精，鬼魅失气。尔时，金刚顾盻而言：我是护法善神金刚力士，侍从大道，受事天真，影卫道场，扶持善人，纠弹罪失，察获奸邪。一切众生莫犯威神。轻过流血，重衅灭形。内外整肃，勿使不精。尔时，会中男女大小咸起恭敬，礼拜金刚，毕具复坐。
　　尔时，金刚为护法故，调伏幽明二众之心，而说咒曰：
　　雷火明空，神光朗幽。毒龙四据，灵虎八周。头巾七星，足蹈斗牛。神力列宿，金钩耀精。元首威兵，腾步虚行。中绝妖邪，下灭游精。抽肝出胆，翻肠拔脉。左斩右锉，前烹后馘。截妖无原，收束众怨。啖鬼使者，摧拉生吞。巫俗歌鼓，饮血食肉。形膻骨臭，魍魉翻覆。腥躁秽贱，心形谄讟。神杵碎首，金刀刎腹。藏凶匿害，忽来降伏。左秉金符，右持罪目。太一金铃，虚皇玉节。知过不改，悬首自截。何妖不丧，何精不灭？六神不藏，七星裂血。上有真师，下有金刚。齐烝降气，口吐灵芒。饮以月池，以玄霜。五藏生华，长存不僵。
　　尔时，大鬼神王四目电光，同为护法，销灭不祥。守卫道场，察奸纠过，降伏恶人及诸外道、无正信者。而说咒曰：
　　神风拂尘，倾拔邪根。六天丧精，五毒亡怨。金头铁齿，啖鬼止魂。挑光烈户，双景曜门。奔星杀气，朗然无畏。百脉川流，七经调理。神安体平，长存不死。
　　尔时，大鬼神王说此咒已，遥礼上方，后拜真君，告诸鬼曰：汝为道侍卫，守护善人。说法之师与道无异，不得邪忤真正之气，捉获上闻，万劫无赦。是时，大鬼神王语会中诸来法众而作是言：我为天帝驱驰，职当归道，扶持新学、入道初门一切男女，摄除乱意，不得邪视，倾听犯戒。威仪察护，生人同鬼受考。不但杀鬼，亦以降伏强梁，杀伏邪心，调理生人。无正信者闻此神咒，应起恭敬。此神咒者，是天帝威章、自然之文。诸天魔王、五方鬼将、真官地司助道兴化，守护家国，安靖道场，扶卫善人，皆诵威章，消伏不真，馘灭凶试，摧落邪锋。外道恶人丧精失气，杂毒魍魉遥闻敬畏。诸有法会斋讲之处，道场俗舍，我等徒众常在观之，斋戒如法。丹诚所为，大道降临，福德立至。身心睽背，为利名声，诚不得已而为斋者，我不守卫，大道不降，魍魉游精，杂毒下鬼，临飨其斋。轻道慢法，三司纠弹。道不虚行，要在丹心，非可假求资货贸易。奉道之子深可慎之。
　　尔时，鬼将说此语已，却一面立，俨然不动。
　　尔时，大王车驾西域，迎载父母，百辟卿士皆执花蟠、鼓众伎乐，大备威仪，迎载父母，还芳春之台，焚香顿首。大悲天尊次礼真师，问讯法众，欢喜委曲。太帝年老，夫人亦衰。大王孝顺，瞻视颜色，心恒喜惧。
　　尔时，真师命其复坐，而告太帝曰：汝之父子名善知识。汝是紫微之精，下托凡胎，应运为帝。大王重光是玉清上真，化生汝门。虽为世帝，形不衰老，皆是自然无上法身。
　　尔时，真师又语大王言：九夷仙人遗王神药，可以救老。命汝父母俱时东向，丹水服之。是时，重光自开宝奁，取药持水，馈於二亲。父母受，东向长跪而服。大王取八十杯，分作三分，一分奉上真师，真师不受。亦与父母，丹水服之。服之七日，面有金姿玉颜，行步如翔，足才履地，自抑其身，委纵其形，立便飞腾。又从真师奉受灵书云篆，和神保生三万六千字，晨夕吟诵。顶浮五气，目有浮光，神彩清澄，威容严丽，馨响通彻，紫气连天，颜貌反婴，素发归玄，出有入无。进退之间，合众欢喜，为王作礼。仰视上方，庆霄忽变青光，以照会东。复良久间，变成赤光，以照会南。复良久间，变成白光，以照会西。复良久间，变成黑光，以照会北。复良久间，变成黄光，以照会中。五色光中各有一音，合会流变，寥亮清雅。五光连云，犹如天虹，皎洁洞彻。须臾之间，会中真师又放眉间四色光明，以应上方，所谓慈光、悲光、善光、信光。是时，大会仰视真光，身心忘倦。又闻八色光明有自然音乐，心音开悟，如服甘露。是时，诸戎八万余人睹此光已，目冥心闷，犹如大醉，六识闭塞，低倒无知。
　　尔时，国中有一大臣，名曰守正，见诸夷人低顿无知，前白真师而作是言：我等宿福，生逢有道，得睹真师，见道威神，心开意悟，耳目聪明。倾心注玄，欢喜忘倦。不审群夷何故低倒，六识闭塞，神似昏醉？身负何罪，迷闷失志？唯愿真师示所未闻，令众开悟，悉其缘业。真师答言：大哉，结固业缘不善。汝当谛听，吾为汝说。善男子，汝今当知，诸戎狄等初建逆心，招集凶险，上天纵毒，下鬼伐之。所有骁壮，一时殄灭。国土空虚，十遗其九。又悉遭疫，疵疠苦痛，羊马死尽，群戎饥饿，寒冻殒逝，不可计数。此诸胡鬼，悉诣天帝，言讼其主，冤魂执之，恶业不忘。是诸戎夷元来悔罪，不图闻道，虽簉生会，死气不消，身神被拘，形空无魂。以是因缘，使之低倒，迷昏睡熟，为此邪。
　　尔时，真师说此语已，大众一时顾视诸夷，忽见地烝黑气，平高一丈，蔽覆诸夷。色如聚墨，黯无分别。忽闻黑气之中有冤魂吟呴，或大或小，悲鸣凄咽。是诸戎狄各於睡中见其眷属，相向悲苦，冥目自扑，遍体流血，号咷哮吼，叫唤呜咽，犹如狶鸣，听之惊人。合众伤痛，弹指泣泪。真师告曰：善恶之业，生死相随。譬犹形影，无暂舍离。道虽愍之，当如其何。此黑气者名曰阴气，又名杀气，又名怨气，又名尸气，又名浊气。此是坤母地气，天雨黑灰壅诸夷身，毛发拳缩，形体垢腻。
　　尔时，真人俯而弹指，大地震动。须臾之顷，上方庆霄之中微洒甘雨，以沐诸胡，香风下流，以熏诸胡。六日六夜，目始能开。一十二日，黑气始消。群胡形体，悉皆消瘦，无复颜色。鼻流沸血，两眼垂泪，尸气染身，通体如墨，心眼朦胧，视听不谛，振掉怳忽。譬如狂人，眼中各见冤家，杂畜诸鬼挥刃驱之。时诸戎狄举手扪虚，四散迸走，驰出城外。先所乘象见之惊奔，藏伏草泽，莫知所在。诸戎狄等见世怨对，眉发秃落，七孔流血，彻骨虫癞，忘失本心，善恶业缘，如声响应，容谷无情，随人所呼。一切善恶，亦复如是，不回易。
　　尔时，大王愍之，狼狈自出，道前叩头；玄师为诸戎夷摄取怨对，说法度脱。尔时，玄师从座而起，三捻焚香，遥礼上方玉清天尊。礼讫复座。须臾之顷，分形万亿，摄取戎鬼，来入会中，为说三宝第一之义，所谓慈悲、忍辱为诸行先。是诸功德，第一中最。一切幽明，若离此者，长堕恶道，永不闻法。又为诸鬼说离生死法，不颠倒、不缚着。复观真际，空无所有，妄想分别，见有怨亲。真际既空，怨亲亦空。
　　是时，真师大混玄澍，沐浴群鬼。次为诸鬼说无上道法，所谓一道一法，一慈悲力，一受一生，永无变易。法变易法，永离生死。既无生死，则无怨对。诸结缚着之法，永坠生死无底大河，业风所飘，波浪不息。离此法岸，永没泥滓。汝诸鬼等欲离生死，应舍大怨，常行一慈。设复有人衰损我者，我为虚受，不以恶心加报於彼。如此之法，名离大怨。若离大怨，则能远离生死之怨。大事已辨，名之无余。一切怖畏不能恐动，深根固蒂，不为业风之所倾拔。譬如大士，不吝财宝，负债速还，有财不收，断吐一切怨家债主，求於道宝，为法施主，不吝尘秽无明之财。是时，群鬼闻真师说微妙法，悉舍本心，欢喜踊跃，皆发忍辱无上道心。上元真帝应时心开，洞发慈光，下照群鬼。是时，群鬼睹此神力，深信道法，晓悟长生常住之道，心无变易，舍离怨对，虚己和敬。一切异类皆为知识，为欲闻法，求入道场。真人许之。大众作礼，安坐北面，俨然不动。
　　是时，诸戎身所患疾登即差愈，亦悉同时各见真人为其说法，身心开悟，皆发道意，俱得解脱。真师告曰：汝诸戎等，罪业结固，障累未销，未得入会。且於城外罽帐寥立，专心愿念，各自悔过，一日六时，遥礼城中法会之所。
　　尔时，阍人名曰慎灵，睹此事已，前进作礼，请问真师而作是言：不审诸夷过去、见在，缘何罪业未得亲近法会之场？真师坐而熟告之言：此诸戎狄前身先是此国中人，住在玄谷之阴。以其前身为大斋主，因散席之次，相共田猎，放火烧山，伤杀禽兽三百余命。以其承斋之功德不圆，就生於边地，作戎狄主，连今三生。承此禽庆，故得见我。向不杀生，应生中国富贵之门。此戎今生余报未尽，更相率欲起叛心，谋害大国道德天王。群鬼纵毒，杀其家国，十损其九，冤魂上诉，身神被执。以是因缘，未得入道，服於正法。故令住此城外，遥礼法会。阍人闻说，重问真师：弟子职当守卫，掌知车驾，城门多事，四方辐凑。奉勅在此，部分回列，使车骑出入，行伍次第，诸听法人教其进止。为此烦剧，不得入会，礼拜听法。晨夕愿念，翘想丹尽，唯愿真师哀愍孤露，为作依怙。真师告曰：汝但有心，专诚笃志。大道遥鉴，不论内外，及以近远。大道常以平等济物，边远戎魂，尚沾玄化。汝以有福，亲卫城门。一切善人晨夕攸往。汝善知识，最广余人，今又见我，真善知识。忆昔往劫，我下为缘，托栖丹霍，七十小劫，坐一林间，为诸仙人说三十二天住寿之法。汝於尔时，受身鸳鸯，三百生中依栖丹林，晨夕见我，或时复衔枣果献供法众。乘此因缘，生於中国，重得见我。阍人闻真人之言，悲涕嗟叹，顿首伏地。
　　尔时，真君又告阍人曰：汝起，取水沐浴汝身。沐浴竟已，真人又曰：烧香敬礼上方庆霄之中大悲真帝，然后伏地。尔时，真人以自在神力，令此阍人心中忽然开悟，见其前生所经业缘，了了分明。起礼真君，号咷悲泣。
　　真君告曰：汝为小罪，今身之中未得成道。为汝知闻，鞭挞人畜，冥司注记，以汝毒心。向不为此，生身合度。汝当努力，兢兢戒慎官犯众恶，后身之中，正得升度。阍人悲泣，重白真人：不审此愆可首悔不？真人告曰：汝自终身悔过，始应免罪。阍人又问：不审道尊往劫为诸仙说诸住寿，其法秘要，可得闻乎？真人告曰：我分一身，即时在此会中为仙人、道士及王父太帝王，欲序说上天住寿之法。汝欲闻者，随我往听。阍人答言：奉勅典卫，不敢远游。真君语曰：我已分汝之身为两人也。阍人后顾，又见一身执事知当。乃知真师上道威力，随心变化。乃随真师入会听法。复见座上有一真师，金容相似，大众人民不能分别真应之事。
　　尔时，阍人请问真师：无上大道，至真至妙，分形散体，为得几身？答曰：无上大道分身为气，天上地下无所不在。虽云真应，实不曾异。大众叹言，道无不在。方知万物皆有道性，得一道者无不太平。
　　尔时，道君告诸大众曰：此欲界之中，同於一天，四方言之，名曰四天。四天之中，亦有真仙，不愿上升，治在此天。天号虽殊，上下仙寿，等无优劣，俱不退转。或以应身亦有生灭，神化隐迁，希微常住，湛然不动。此四天下，男女善人学成后圣，住此世寿，修短任意。或入名山洞府，及诸小天之中，亿百千劫。后愿上升，先入太黄天中，住寿一亿万劫。次升太明天中，住寿二亿万劫。次升何童天中，住寿三亿万劫。次升平育天中，住寿四亿万劫。次升元明天中，住寿五亿万劫。次升七曜天中，住寿六亿万劫。次升赵衡天中，住寿七亿万劫。次升蒙翳天中，住寿八亿万劫。次升和阳天中，住寿九亿万劫。次升恭华天中，住寿十亿万劫。次升耀明天中，住寿十一亿万劫。次升竺落天中，住寿十二亿万劫。是诸真仙欲住天中者，不愿升上，亦随其意，胜报无尽，不论上下。次升入虚明天中，住寿十三亿万劫。次升入端静天中，止住十四亿万劫。次升入玄明天中，止住十五万亿劫。次升入极瑶天中，止住十六万亿劫。次升入元载天中，止住十七万亿劫。次升入皇崖天中，止住十八万亿劫。次升入显定天中，止住十九万亿劫。次升入始皇天中，止住二十万亿劫。次升入浮容天中，止住三十万亿劫。次升入无思天中，止住四十万亿劫。次升入阮乐天中，止住八千万亿劫。次升入无极天中，住止九千万亿劫。次升入皓庭天中，住止百千万亿劫。次升入元洞天中，住止千千万亿劫。又次升入妙成天中，住止万万亿亿劫。次升禁上天中，住止亿亿亿劫。次升入常融天中，亿兆世微尘之劫。次升入玉隆天中，兆兆大地微尘之劫。次升入梵度天中，自在止住平育天中，上升太虚，攸往大罗，入於无形，寥廓玄冥。从皇曾天，上至太虚天，无成坏住止之数。计於欲界劫运，以示众生。已上道境，名之虚无。道亦虚生，自然之形，光气成体，不可名言。皇曾已上天大圣亦然。及至欲界四天之中，名山洞府，后圣真仙虽睹天地，数有劫运，形随日新，神力自大，永不退转，常住不变。一阶仙位，永断生死，绵绵长存，不可思议。不如邪俗教中经书注内，邪俗之妖，窃号位仙，九万大劫，生天受乐，转还退堕。此是精鬼魍魉，与正真之道更相违背。闻此说者，即是邪说，非真正也。
　　尔时，太帝左侍名曰大章，聪敏中正，立性好道。未达真帝，心犹在疑，前进顿首，上启道君而作是言：臣生年已二十有五，仕知内史，直侍太极，人世至尊。四海子来，百司供给，天下宗仰，果报难加。年来百余，劳生万虑，虽处庙堂，心游遐外，治民事天，心勤寐寤。行步不逮，耳目失聪，筋穷力衰，髓脑枯竭，气力微弱，动止苦辛。每瞻颜色，五情如切，加以悲顾，寝食无宁。生未百年，万种烦毒。不审真仙之士尘劫长存，形神不亡，饥劳辛苦。
　　是时，大章语未卒间，真师神力，急令太帝容仪复婴，肤体充洁，犹如凝脂。太帝夫人色美发黑，肌如冰雪，齿白齐密，气力倍常，立便上升庆霄之上，朝谒天尊。亦能五变，所谓入木如木，入火如火，入金如金，入水土如水土，升玄步虚，立便无累。
　　尔时，真君即入无形，莫知所在。良久而见，坐空中，去地千丈，八色云龙以捧神足，七色庆霄覆盖随应。三景环照，身洞慈光，安庠而言，语大章曰：七明虑沫，五色舍利，申下二药。大王父母服之，尚尔神力自在，况於至道，可得言乎？行尸短见，敢於道前，特疑大圣，示汝小道，威力何如？无上大道改凡成圣，即此之身升入无形，大则无外，小入细微。我道能之，自外邪道要在灰灭，不能即身而成法身。由其外法，神木微弱，不能存济。以生为累，寒暑破体，是非交胸，疾患饥饱，种种烦毒。生老病死，无明之形，不任久处，求早灭度。不如上道转凡成圣，体如金刚，尘劫如瞬，形随日新，出入无间，何忧累乎？生死象断，烦恼不继，谁能劳之？升入无形，谁能灭之？复归本除，同於太空，谁能见之？神变自在，存亡恍惚，谁能知之？不知其始，焉知其终。万天在心，尘界入毫，本相如故。汝意云何？
　　是时，大章匍匐下殿，散发叩头，悔过自责。大王重光见其父母，忽尔升玄，焚香仰天，叩头礼拜天尊，顿首真君，惭谢九夷八十一仙，而作是言：众缘谐遂，圣凡庆快。愿南蛮、西戎、北狄，边陬异落，非法无闻，戴角披毛，兽心人面，有情无识，饮血茹毛，蠢动含生，幽明人鬼，愿生死开度，同入道流。说此语已，上方庆霄大悲天尊与即座真君俱放慈光，照明下土，慈音普被，异类咸闻，各见天尊下在其前，为说六度、六通之道，自在解脱无上法门。是时，大会闻天尊所说，心开意悟，知有为法不离生死，出家修道皆得长存。
　　尔时，大悲天尊通流法雨，随其缘业，润有浅深，平等见形。众生睹相，容貌各异，一音说法。众生领受，悟解不同，信用相反，而不相似。而此会中略有三种大王父母，运偶善缘，不动而感，成道须臾。神乡男女，受用惠利，能令其身以收长生，长守清虚，与道为偶，生身受度，形神不灰。犹如金刚，不可毁坏。是诸戎夷闻说长生，心则迷闷，神精狂乱，身毛皆竖，或复五体缓纵，不能自持，昏愦睡熟，呼吼无知。大道愍之，勤勤不舍。
　　尔时，真师语诸夷言：各起烧香，自申愿行。时诸戎夷焚香讫已，业缘拘束，不得余言。皆愿修行因缘之法，一时起请大道真师为说灭度因缘之道。真师然之。大众欢喜，一时作礼，闻真师为说灭度之法。诸戎狄等无复愤非乎孔之患。
　　真师又告诸戎曰：善男子，修道树因，譬如良农，三阳之时，善役调牛，钩引悬澎，堤捍绵密，踖乘通泞，加以好粪；次选良种，治择芜秽，温湿宜之；然后调树，芸耗莠稗，壅护苗根，晨夕看视，无令六畜侵食践蹋。如是苗子三月假生，萋蔚系盛，水陆通美，无有螫胜。凉秋结实，高下通熟。即命僮仆收藏贮积，藏吏监守，不令余耗，唯供食用，储备盈长，家给丰足，傍惠贫乏，周济饥匮，施广散大，恩德弘普，功闻上天。一切幽明，咸皆护善。福德成就，利涉合谐，所求如意，无愿不成。如是良农，终卒获利，不可称量。善男子，汝等大众於道福田勤行修习，心无懈倦。如彼良农，必获果报而不差也。善男子，往昔劫中，玄谷之北休酋国王夫人有娠，双诞二子，六岁已来，形貌相似。父王重之，每在怀抱。年至七岁，远祈师传，一种训之。其王自名此儿，一曰绍光，二曰绍明。二子同学。父王时时躬往约勅，令不怠惰。师以义方，授其业艺。尔时，二子晨朝之时，俱会受业，受竟思义，各还一院。尔时，绍光诵曰上口，默坐思惟，晨夕不寐。尔时，绍明立性疏懒，又多昏睡，耽酒嗜色，神情奔躁。虽读其文，都不思义。若见父王，巧能方便，手不释简。性又阴恶。尔时，师匠不敢专制。於是绍明常怀刀刃，凶险悖戾。年至十七，集群臣议立大子，令诸公卿对众简阅，雠校优劣。绍光伎艺，无言不雠，遍该世伎，性又慈善。次问绍明，有问无对，即枉师传，授业遍党。师对王言：王子性戾，不遵教命，不授臣训，情性凶险。大王不信，试检怀抱，果怀刀刃。师言：臣不自卫，焉敢训之。王即摈出绍明於城外立。后怀怨心，便生谋逆，未及聚众，已被察获。心惧刑网，奔入边郊，邻国不舍，执而送之。羞见父王，秘气而死。群臣议之，以为逆子乱臣，不收葬，弃於荒外。鸟兽虫蚁嫌其凶逆，不啖其肉，脂膏滂沱，流洿草泽。一为不信，自取灭亡，天地不哀，人神共疾，魂爽徒谪，万劫不原。纵得出生，亦失人道。尔时，绍光拜为太子，大会公卿，普赦天下，焚香登殿，遥望如神，色正颜和，德含春日。四海无事，天下太平。方外子来，龟朋远萃，匡赞王国，人神合符。风雨以时，百谷成熟。尔时，太子温仁忠恕，慈善孝敬。年至三十，父王禅祚，即以国政付嘱太子。太子三辞不受。又恐逆命，非孝子也。即以顿首父王，受天正位，以道治国，不施杂令。未满一年，颂声溢路，人神交归，众瑞纷错，芝草盈庭，麟凤翔集，天人下游，仙云四张。上元真宰以为门师，授其道要，身佩生箓，威神扶卫。年至九十，老而更丁，色如童稚，耳目聪明，生气布养，五藏华荣，白发如黑，朽齿更生。太医仙王为合神药，复气如形，终身不衰。年百七十，一旦委国，上腾太霄。于今治在太清天中，处於玉华琼台，长存无穷，犹故修学无上道法。一生立信，经必昌期。道不负人，其义斯在。善男子，汝诸众等於道立信，勤修功行，身无缺死，名之道基。
　　尔时，诸戎闻说至法，领受欢喜，大众顶礼，一时开悟因缘之道，心无缘外。着各各严装，所乘之象，辞别天真，各还本国。是时，胡鬼乘此法力，身度南宫，受生东方极乐世界有道之国。是时，中国男子亦各还家，尊修至法。一国道士在会中者，九万七千人，皆得六通，无碍自在。或随其人，周游下界。九夷诸仙升入无形，莫知所在。大王父母犹升庆霄，玉清天尊锡太帝之身，号为洞玄、太玄。又锡夫人为玄台仙君，给以女仙侍卫二十四人，飞盖猋轮，以升洞天，主诸新学女冠道士。
　　尔时，真师为世救焚，犹在寒林。玉清天尊与诸真帝常在玄中，湛然不动，四时八节时放光音。一切有生咸皆恃赖。
　　太上大道玉清经卷七竟
　　太上大道玉清经卷之八
　　幽栖品第十八
　　尔时玉清天中云宫右台真宰上相，名曰慈忍，一号通玄，位总三十四天上司，主知三界兴衰、灾否之事，掌握诸天之枢，总持九地之机；回转灵纲，旋运玉衡，莹拂二景，开明五辰，洒润甘露，蒸发云雨，化诸未化，编隶幽藏。含气之徒不失所宜。役使群龙，驱驰万神，调御正气，流布仁和；使四序不亏，八节固常，二十四气不失恒则。正定黄道，开辟天原。遏阴成於巨冥，镇阳长於渌波。消火精於炎方，灭水灵於北阿，植五芝於天田，孕应帝於紫微。十二真官变育有生，六仪威神环辅形魂。云书自明，天经朗虚。万兆则之，智慧日生。不言而化，不为而成。掩偏气於六天，置四司以主生，植百谷以继命，显神药以导生。亿百千劫，深根不倾。以道续绝，故得如此。
　　尔时有大唐世界行道国王名曰昭德，其姓玄氏。合国臣子专心行道。时有边邦小国三万六千，国王遥睹威神，回心想念，各将臣宰陈大威仪，香花幢盖，作妙音声，披诚露胆，内外殚尽，从初发心。行至道场，念念相续，无诸杂想。聚集大国，焚香陈愿，渴仰上方太空之中，翘诚愿念，如有所待。愿为九玄七祖、一切兆民，并及王身，而作是言：愿得无上大道，覆护怜悯，延续劫运，慈造众生，解脱网罗，赦诸愆咎。使幽明两途，同得开悟。信根成立，堪任至法，见身成道。是诸国王陈此上愿，一日一夜，六时启请；一日一夜，六时作乐。其音和雅，微妙清畅，能令闻者皆发道心，舍恶从善，诚不疑贰。香烟上腾，熏於帝庭；微言清畅，闻於真宰。
　　尔时云宫天尊以正月七日晨朝之时，应有生以无形，教含识以希声；垂神足於太虚之表，弹法指於遥空之中。真光掩日，洞朗无幽，微音清畅，随隶应之。莹拭凡眼，开决俗耳，挥空洞之音，而赞慈忍曰：善哉善哉，慈忍护世，得力无比。常以道眼而视众生，常以道心而悯众生，常以道手而携众生，常以道体而化众生，常以道足而导众生，常以道父而子众生，常以道母而育众生，常以道朋而友众生。时诸天子遥闻上方光音清彻，欢喜摄念，各作是言：道不虚行，果在今日。是诸天子倍加精进，都忘杂想，唯道自理，不慕其余。虽闻希音，犹限三万六千天地。但愿至道无违，敢希玄鉴，乞骨肉俱飞，永为真仙，九祖获庆，魂度南宫，即是天下太平，人民欢乐。
　　尔时云宫天尊又畅微音，而告诸王曰：天子则天而无心，民奉天子而无事。天子与民俱太平，即此无忧亦无虑。善男子，无上大道虽居三万六千玄天之上，俯观凡境，犹如指掌。汝诸王等，精修至道而不懈者，未有不成上圣者也。譬如良农，善能播植，既植其母，必得其子。汝守太平之道，焉得不处常乐？我施至法，与诸上真主知诸大而得太平。上真化下，与我无异。汝欲奉道，志愿生身而得度者，此亦不难，但问志之何如，未有学而不成，未有种而不生。子审其原，自果其流，理固自然，必定无惑。
　　尔时诸王虽钦和教，而心未通真，私心愿念，欲见天尊。天尊已知其意，即命上真通玄，击太空神磬，演出虚琴之辞，而语诸王曰：虚白为道本，太虚为道体。虚白无所染，道本无所邪。真人重至法，尘俗慕喧哗。愿看行尸间，接踵骛荣华。眄此云宫真，向道皆骄奢。耳目不视听，聪察无所遮。寂静守无为，检志勿纷葩。圆通无异趣，忘想是真家。法体常虚无，其量包太空。唯当裂尘网，摧除烦恼丛。孤标流俗外，冥然与道同。道本无所见，内视自观心。结固不能继，障累日销沉。高步云崖端，无中咀德音。安坐不移处，贤圣自相寻。所在存惠利，屏迹栖山林。披褐挹流霞，焚香陈子心。功成同道体，万化无不升。尘劫犹未旦，冥冥无始终。告汝登真机，德满道弥冲。
　　尔时诸王睹此神异，叹未曾有，各相谓言：大道威神，无所不在。太虚之声，尚演微辞。金口之言，若为微妙。计我回心，未过三月，已得见闻无上至法。终身修习，定不废捐。我等徒众已得道恩，不当退败，失去前功。各舍王位，从道出家，生身受度，岂不快乐？耽玩荣名，权握四海，不免威刑，亡失善利，生老病死，凋逝朽烂，沉沦滓浊，良可为哀。时诸天王登即禅位，付嘱勋臣，却后七月七日，焚香礼虚。大臣誓愿，愿从大道，求乞出家，舍世烦恼，栖隐山林，请入玄台之中。作此愿已。
　　尔时三万六千玄天，及十方国土真阙光明，进於常日。仙霞庆霄，流洒甘露。九色之云，结成凤文，罗络四天，光映下界。微风吟籁，嘘唱灵章。天乐自鸣，讽咏真经。众音和会，不可名目。皆是云宫真帝流布道气，演出正音；化生王身，使真气速感，改凡成圣。尔时真帝但以威神，应感诸王，不以法身对凡，演说如天，则道不言而言，但以四时化成万物。天为道子，犹能若斯。无上大道以气化物，真精流变，不可见闻。唯得度者，而自见闻；不受度者，未能得见。
　　尔时诸王各各仰视上方，采诵天经、云书灵章三十九篇，以十月七日焚香礼愿，请入玄台之中。是时诸王已能出入无形，坐在立亡，恍惚难测。目有流光，身生五气。既入玄台，各坐於琼树之下，荫以瑶枝，坐以金床，云龙侠座，仙童立侍，天给香花，以承正足。背以苍璧之垣，面以金精之池、五河之灵，润以琼津。九地之母植种金芝，龙英吐气，芬芳周流。是时诸王心眼明朗，遥睹真帝近在目前，胎结销亡，洞鉴无碍。不但三万六千天地、十方世界犹如指掌。是时诸王各坐琼林之下，九亿大劫而不移处。尔时云宫真帝遥锡诸王中真之号。却后百亿大劫，又锡上真之任。后又万亿大劫，锡王后圣道君之任，号太虚真王，于今治在常玄天之中。诸王之身为闻道故，形貌反婴，犹若盛年。十六童子亦能分身，遍满虚空，摄形归无，绝凡视听，非是下仙四众之人所能知也。所谓幽通藏用，微妙之至，无以比譬。或见象而无言，或有言而无象。行一事终会，万道之宗，总众妙门，则变通无极。衰俗纷扰，虚谈伪辨，徒劳始卒，无的依凭。痛伤流俗，糜烂沉溺，学无明师，又无真经，安得周卫而免死厄。好真之士，可不研精，详审真伪，验其邪正。求其机要，不在狐疑。专心祈度，诚无迷惑。上士学道，即身成圣；中士学道，蝉化隐迁，犹应示死而不灭亡；下士学道，积劫劳苦，出入生死、不可计劫。
　　道言：此诸国王亦劳生死，积劫勤苦，治民事天，功闻上帝。信用大道，弃舍世荣，入山求道，尝味百药，吐故纳新，精研至经，明了深义，常行慈悲，专利广大，专志守一，远世尘浊，道使之然。俱得受度而成后圣。却后计得百万亿大劫上元真道，迁於三万六千天王后圣道君，各治一天，递知化世。上元真帝升入无形，息诸动用，虽复寂寥，虚豁泯默，无心应物，不违神齐影响，无情而运，不觉有为，是故名之息诸动用。
　　尔时大唐世界弘道九劫，却后八年，岁在壬子正月七日，有一大臣，名曰广德，其姓王氏，年已百岁。听察未掩，气力犹强。以正辅国，不枉人心，蠢动含灵，皆沐其德，四时八节，常建斋坛，罄其生资，尽心供养。比国诸臣闻其中正，遥仰德音，密遣使命赍持信好，遥奉大臣。如是不绝，足满九年。大臣广德，遥感其意，晨夕焚香。香烟潜熏邻国诸臣，遍体香气。每夕得梦，梦见神人，身长丈六，对近目前。如是诸臣心各自念而作是言：将非是我供养德人？大道感念，见我威容。遥诚信向，弥加恭敬。亦各焚香，晨夕礼愿，愿得其身亲奉大臣，精至斋洁，足满千日。却后十月七日夜半之时，忽见中庭有二童子手执神烛，宣大臣教云：欲相见，评论道德。诸神忽闻童子之言，匍匐出外，礼讯童子，目注神烛，不暇还别。觉行八步，奄见大城，台阁官阙，得睹大臣广德，作礼问讯。良久之间，自思神异，始觉已踰八千余里。比近之臣，亦有三千五千里间。如一瞬顷，已至中国。
　　尔时总有五万九千大臣，俱发道心，愿舍名位，入山修道。执烛童子总有一十一万八千。童子俱是云宫右台中真侍者，遐感好道之人，炳神烛而照之，令心正体坚，目不邪视，耳绝淫听，执持道要，行趋道场。内外调善，果业成熟。速得道真神烛之光。功德如是。
　　尔时童子聚诸神烛，为一惠炬，纵广正等六百余里，其光清凉，洞彻照曜无穷。时诸大臣睹此惠炬，心眼洞明，悉皆叹言：未曾有也。先礼童子，次礼惠炬，而作是言：弟子凡肤，肌腥骨臭，夙无余庆，不树善缘，德薄功微，不足闻道。不期大道慈怜，示以希有，不胜恩造，喜惧交集。童子告言：大道慈悲，不须逊谢。汝等诸人弃荣世禄，山栖求道，先当入此智炬之中，然后秉节除魔，高栖岩岫，咀嚼真经，讽咏天书。拂圆镜之游尘，挥伏日之金精。神室凝珠，八威吐芒，香烟上腾，以陈子心。功闻帝庭，上升紫晨。不久之间，勤苦山林。我道至神，不虚见闻。精至之士而能得之。子欲山栖，当奉明戒，勿伤所疾，谓餈婴孩，勿犯不净，动止须清。一事有亏，万途尽倾。子未见闻，安得自明。
　　时诸臣等从惠炬出，长跪请戒。童子告言：戒言慎也。子虽有智，犹未辨微。聪利之人自恃其智，轻犯所忌，不惧威神，身未成道，犹处方圆，俯仰失仪，劳而无冀。一至自在，随意无碍，升入无形，都忘众相。是时童子即为诸臣而说戒曰：子欲山栖，先摈尘俗劳累之事，道所不为者，勿强为之；真所不履者，勿强履之。但知行道存身，不慕余事。欲弃人世而栖山林者，先求同志之人，不过三五。上士山栖，不过二三。多则喧闹，心意不专，互相窥瞰，轻触威神。不履污秽，男女混杂，讲及俗事，坐卧慢处，心游邪肆，察听外事。虽居山林，心志不一，秽垢通津，邪风往来，髓脑枯竭，牙凋丧明。怠不栖沐，皮肤积垢。真气远离，无所希冀。裸露三光，善神不佑。耽睡懒起，供缮怠堕。真君青简，无功可记；有罪不诲，九玄被考，四司纠弹，立退见败。思虑不专，杂想纷扰，真精不守，邪鬼来任。不辨邪正，妄生异见。真人造房，不知恭敬。衣服法具，非类杂用，尘浊流淹，魂神沉滞。此首便利，不知背向，洿慢神泉，地司举愆，罪盈黑簿，生身受持。或窃览天经，妄授不真，侍经举过，衅及九玄。或泄露幽密，轻慢真文；或大言大语，大嗔大喜，阴经畜泄，内外失和。或泄真诰，自陈梦想；或食肉饮酒，味嗜熏辛，藏神烦恼，亡失正气。或朝礼烧香，顾眄回视，招魅来祸，上帝不闻。如此禁戒，真道所疾。隐学之士，深宜慎之。尔时童子告诸臣言：善男子，学道如道，求邪如邪。以类推之，则可知也。汝等虽贤，未辨圣教。诸学圣道者，圣言正也。以正事求之，然后可以免脱死厄，绵绵长存。善男子，修吾道者，即能变练形神，转凡成圣，不更受死，升入无形，众累不继。
　　尔时诸臣从地而起，长跪答曰：臣等虽有向道之心，未明道义，不解科格幽霭至理，或恐夙不树功，无德可恃。年既朽迈，筋力衰微，忽之祸方，永隔生道。情郁悒，烦恼缠怀。复闻世人诽谤大道，而作是言云：学道之人不免生死，辄以轻陈世说，干忤真君。愿为决疑，消除忧虑。真童告言：善男子，汝所云者，愚人狂言，非至圣说。何以故？往昔之时，有愚痴之党，兄弟三人，窃闻至士避害，栖庇山林，斟酌玄流，咀嚼甘露，形神不灰，色如童子，亿百千劫，绵绵长存。不知至法精微，虚白玄妙。而兄弟三人自师短见，便学不死。第一大兄名曰冥子，穿凿悬岩，冶铁为锁，系以一床，空中而坐。无所服御，饥渴而死。其第二弟名曰大阍，乘筏入海，卒遇大风，遂至沉溺。其第三弟名曰蠢生，自计避死，深入石穴，忽被毒龙之所吞噬。在后凡庸，相承不绝，因以书记，而为盛谈，不达深义，便谓至人学同於此，传说惑乱，轻泄下凡。世之聋盲，良可伤之。叹汝等诸人欲学真道，勿信邪说，丧汝一生；非唯一生，无量生中不得见道。树果之人，虽经初因，必定当知克获果报。若住恶因之中而修功者，亿千万劫轮转恶因之中，不能得果。如人学邪，生生相续，邪因不绝，无有因缘得入正道。学正亦尔。真人上士无处不正，所谓正身、正心、正慧、正命。命若有尽，不名正命；慧若有邪，不名正慧。善男子，汝今当知，道不虚行，传得其人；传不得人，是名泄慢。禁戒严重，不可不知。
　　尔时诸臣奉禁戒已，又更启请真童，求受保神内经、生魂育魄之道。真童又言：保神内经，生魂育魄之道，并是龙章凤书、云篆天文，光彩洞映，起死回骸。一名诸天宝文。天无此文，不能广覆；地无此文，不能生成；日月无此文，不能照曜；星宿无此文，不能正躔次；河海无此文，源流枯竭；天子无此文，万兆不化。此经者，是上皇所宝，九万大劫一时下世。我虽奉无上真帝金口之勅，授汝入山之科，未奉别教，授度宝经之信。汝欲闻见，且待须臾。於是童子焚香静念，遥礼上方，长跪而住。尔时诸臣亦以烧香，叩头伏地。始旦中，忽觉上方神香酷烈，下熏众人。香花进日，九色罗映，郁然满目。过日至夜，二更之后，九色流霞明於太虚，香风吹霞，结成天书，字文一丈，光芒煜奱，星月不见。又闻天乐遍於十方，和雅寥亮，无以为喻。九日九夜，其音始毕。须臾之顷，忽闻流霞之中有人清唱保生内篇之首，窈窕寥亮，汪洋宛转，徐庠和雅，韵动浮云，天雨香花，雰雰霏霏。其流霞之状，或枯或润，笼笼离离。乍见金容尊仪，列坐无数，犹如云龙初会、九真大集，威仪容与，霞衣霓裳，逐风回旋，蜿蜿轻妙，如云龙之在虚，类舞凤之翔空。左钟右磬，音节交和，乍近乍远，乍高乍低。天清气朗，四海无波。水陆飞走，异类群狎，悉皆仰视而听法音。其篇目曰：七气成真，六仪运虚，五灵续绝，二曜扶衰。旋纲蹑空，飞步云宫，胚胎有始，尘劫无终。金城孕质，玉洞凝神，真气内养，以成圣人。上入六虚，下洞幽泉，云宫宝阙；中有真魂，出入福乡，周旋生门，咀嚼灵芝，灌漱金泉。甘露川流，悬澎丹田。紫霞朝映，三气凝烟。琼室化仙，安坐金莲。真仪掩日，尘劫为年。
　　尔时诸臣闻云宫上真清讽灵篇，诵咏道经，各各顾视，众人气色如云，心中自明，三际之事，了了分明。身转自升，随意立果，无有滞碍。真童问诸臣曰：汝闻上方真宰吟诵宝经，威神潜感灵验，须臾与道合同，岂不快乎？夫学道得真，果不移身。汝等诸人先弘誓愿，入山求道。上元真帝慜汝殷勤，知汝不退，成就汝身，令速得道。汝等犹有本愿，法当栖山，教诸后学。尔时真帝遥锡诸臣上真之号。时诸上真遥礼上帝，虽隔三万六千玄天之中，以通达故，如对目前，道合无言，不闻所陈。
　　尔时上真一时升空，上登昆仑，治山正中，四时八节，上升玉清，谒於云宫。无上大道或时停留，九万大劫，下游四天，度诸后学，随类见形，同其音声而为说法，皆为饶益，无量无边，不可思议。诸后学之人，不怀山水，无清高之志，狎在尘浊，烦恼萦缠。假有微心，不能大成。又无坚固，不遇明师，不识真要，信邪倒见，不辨科禁。真伪相参，淸秽交杂，未偕因地。自谓得果，其身未度，说法度人，大道不闻，空劳邪听。师既愚暗，弟子亦顽。自诳、诳他，与俗竟进，规求世利，以活行尸。常之祸乡，不惮凶险，进退自伐，累劫失生。冥司注愆，生死徒谪，永失人道。甚可哀哉。
　　道言：往昔下界云台之阳，时有五人，结朋学道，南入丹霍之山，下寻地道，却出伏龙之山，从小阿南窦出於山阳。同居数载，服术餐松，不解科法，不见真经。积年勤苦，心不懈倦。不交尘俗，不求世利，常服草衣。一日六时，朝礼上天，愿乞济度，长生不死。如是积四十六年，上玄哀其单尽，使日宫神童下试五人。第一之试，变为美女，投其寓宿。时天寒雪，经停九日，与之共床。於是五人采药供给，设火温暖，视如父母，心生慈慜。神童洞鉴其意，即便暂退。已后九日，忽变为大兕触杀一鹿。其鹿亦是化作，死其庐侧。於是五人往视悲泪，故取埋之。兕知其意，即便退去。又经七日，五人入山，寻采药食，奄遇宝窖，金银无量。是时五人目不暂视。又经七日，於是神童化为贫病穷人，投之乞食。如是五人安养供食，足经千日，便尔还去。后又九日，尔时神童化作恶虎三十余头；又化作蟒蛇十头。虎尾钩连，蛇身交结，围绕五人。是时张口吐舌，欲相吞噬。於是五人情地不惧，颜色怡悦，气平身安，绰如无事。
　　尔时大道哀慜，众圣慈怜，二曜停空一十四日；盛冬冰汋，玉树敷花，雷音清畅，天洒甘露，神香郁烈，和风发生。无上大道空中授手，遍於世界。天文映明，群瑞祥集，麟舞凤唱，众音和雅，合赞五人。一切世间圣凡异类、土石草木，皆能演出微妙法音，所谓天经地纬、织凡成圣，皆可采听。
　　尔时五人采服微音，皆以心体柔软，德力无比，百关强健，六府调和，耳目聪明，神识凝玄，不违四时，不逆五行，归依常道，远离虚妄，善用中和，故能无病，妖魔消伏，真正日新。神童叹言：世人虽贤，不能用德，偏执异见，谓无常道，顺俗灰灭，夭丧真性；不知即身，去道不远，分意不永，甘心灭度，游魂倚变，随境而舍。昔有风氏兄弟二人，大兄名运，二弟名遇，同一母生。运年十六，弟年十四。母教令学，游往他方，遭二种师：一师贫贱，唯富贵道德，积居常山，年已九百；一师富贵，多饶财宝，善明世事。兄弟二人各事一师。大兄事师，山隐学道；小弟贪财，奉事世师。执手辞别，随师而去。逐事流变，六十七年后於（厘＋阝）间，忽然相遇。大兄识弟，弟不识兄。兄虽年老，颜容不衰，少於往日。分别之时，其弟形容，甚至憔悴，耳目已损，瞻视不明。兄弟相随，三日不悟。弟谓其兄而作言曰：子非魅乎？忽作此言，言是我兄，必欲中我。奄便挥剑，以刺其兄，如刺虚空，竟无伤损。其弟心惧，五体战栗，发声大呼，声震禽兽，自仆地惊惕，欲绝其兄。慈慜弟故，扶起案摩，消息将养，渐渐得苏，犹未敢信。其兄向弟一一具说父母生处，所经事业，村邦乡里。弟虽小悟，犹恐鬼魅而能得知。良久之间而作是言：汝今定当是我兄者。不是我兄者，以剑刺汝。不觉所中，以此验之，固不敢信。其兄告言：吾闻道乎遍体受生，身无死地。以是因缘，刃所不中，非是鬼魅。汝今勿疑。我昔与汝生一父母，年各长大，禀学不同，粗妙相绝，优劣悬隔。若使汝不痴贪，志求生道，亦得如我，无有异也。犹狐疑心未淳信。尔时兄弟二人相随至家，见其父母，拜跪问讯。父母见儿，欢喜无量。儿虽未言，父母已知其子学有优劣。是时中表亲旧闻其学还，皆来劳问所学因缘。
　　尔时大儿以其初学因缘，答其亲族，又序其弟所事师范，一一具说因缘之事。其弟心中以渐开悟，始知是兄，真实不谬。为兄作礼，长跪悔过，深心克责，三月谢愆。虽知谢愆，心尚犹豫，不知请兄而受至道。逮后六月，重辞父母而向他方，寻求学业。忽於他邦单贫之家而遇外道，求假衣食，请从服事以为师匠。於是外道便即许之。服勤六年。於是外道卒乃授其邪法之道。辞师还归至乡里，经涉勤苦，遂成劳患，伤损筋骨，卒於道傍，形骸不收，为兽所啖，遂失生道，魂魄苦恼，甚可哀痛。后生边陬，化诸流俗，今已九百生中，为人演说邪法之道，求世利养，资其身命。而虽有功，不足成就，终不能得即身而为法身。然此外道亦游山林，荷负缾钵，入村乞食。居无定方，修习不正，惑辞聋瞽，招诱童蒙。上天以其唝嗃之愆，制役下鬼，惑乱其心，使其爱死，不重生道，与诸魔邪以为群党。如是外道，至於后劫淳浇之世，法流二界，大道不行。当此之时，众生福尽，天告灾祥，百谷减少，人民饥馑，水劫改运，一时漂没。
　　尔时风运以无上道法授其父母，精修千日，老而复丁。后随其子，入玉轮之阿，饮以金精，咀以玉芝，身生紫气，目有流光，骨体轻便而能飞行。不久三人升入无形，长存绵绵，尘劫为瞬，弥久弥新。遇之与运升隆若斯，同本一元，中道流浪。一时相失，亿劫长乖。不识明师，遂至如此。告诸后学，明鉴此经。人生难得，不可失生。
　　尔时真童逆告来生学真之人，或志不在俗，摈尘割累，愿居山林，幽身虚岩，研味上道，求见升度，要在清洁。不洁无冀。广寻至经，明视节度，修道方法，心性慈顺，便易感通。净持神室，昼夜不睡。莹拂明镜，径九寸，令无瑕翳，悬对目前，以鉴精魅，辨其伪真。开辟明堂，遐招二景，随以晨夕，互咀精霞。密室坐卧，任其便所，不必一也。采服轻妙，呼吸中和，不缓不急，不粗不细。犹如婴兄饮其母乳，绵绵微吸，取类引丝，使不断绝。不勤不劳，如幽泉之潜澍，内外静息，百关不躁，忘所驰竞。冥昧泯默，如无耳目，不以视听用其听察也。於是尘浊消沉，道德明显，生神内养，和气调畅，存亡去留，随心摄运。生道一固，欲死不可得也。寻真之士，宝秘此经，慎勿轻泄。传非其人，九祖受考，身不得道。深加微密，勿得唱露。勤而行之，克定太平。失之则亡，得之则昌；密之则真降，泄之则祸来。
　　尔时神童为诸来生欲学道者，志远人世，隔诸尘浊，愿栖福地，入诸名山，寻求真经，采服灵芝。千年万岁，不为凶害之所侵损。地多善神，土气调良，水药宜人。昆仑四方，元过东南王屋山南玉洞，上应诸天，日月星辰亦如上界，无有异也。地道十通，千径万路，真仙攸往。亦有宫室，天经备足，不减上界。洞天之中，多有神人，时出登山，眄诸后学。地多黄精、白木、上中下芝，甘泉玉液，饮之不衰。常有神香，自熏钟磬。恒鸣天乐，在虚神唱天经。能栖此山，真道易成。次有五台之山，山下有洞，傍通王屋。山上山下，亦有灵仙，今古与人，常常不绝。次有常山，山下有洞，交通十方，亦有神药。次有太白、终南。之次有五岳、方壶、伏龙、天台、丹霍、曾城、罗浮、洞天江源，大面、武陵福乡，地多五金、朱砂、雄黄，丹水金精，玉髓神芝。茹服不衰，兼得还年。研诵天文，悔罪谢愆。香烟上腾，以陈子心。功高行成，勋彻皇天。大道慜之，迎以焱轮，身升太虚，受号圣人。
　　神童又言：边邦诸山，地多毒厉，寒热不调，地气损人。又多精魅。后学之人，未堪患难。真气未布，秽浊未消。既无良师，又无真经。苦欲有心，去山遥远。若诸女人及衰弱者无师可怙，未能远去。如此之人笃志不移，亦可选觅平地，重墙复壁，不交人事，依禁受行，万无一犯。於曲室中烧香愿念，一日一夜，六时行道，陈心所愿，随意而言，要在悔过，上为九祖，下及一身，所犯愆咎，乞请天曹原赦，四司、五帝恩荡愆尤。微气低声，每令殚尽。初取香火及正陈启，勿得顾盻，及以杂想。心念不真，邪气来应，轻触至圣，陈启不闻，徒劳苦辛，空无所获。惊动流俗，唝嗃自欺。正道不行，坐待灰灭。临绝之际，谓道无灵。呜呼，行尸不能正信，沉沦生死，心不厌恶，不乐一生而得解脱。五逆十恶掩其耳目，虫蛆三毒入其藏府。或遇真经，心终不信。闻人得道，便谓凡身不合成圣，要更灰灭，魂神得道。此名邪见，修习外舍、浅近之法。上学之士若见此人，勿与同行，及共居住，应当远离。染污良善，窥窬诽谤，或为调戏，真道所疾。深宜慎之，勿与交集。上学之士销声林壑，绝迹幽山，结宇依岩，永离人世。澡练形神，研味至法。采服良药，衣粮穷尽。不假外求，披草服气，支持性命。如此之人，非鄙衣食，憎恶饱暖，志远恶人，不与交好，恐其能坏善根，故深避患，入诸名山。至论大道无所不在；人间多难，不得专心。岁月易流，身命难保，无常忽至，求悔如何。真童又言：昔昆仑东南、葱山之阳，时有二人同志，闻有生道而欲学之。口常言语，向他陈说，积经六年。此人村中先事邪神，神诟其故，恒伺其衰。后於夜中厌杀二人，遂失生道。上天以其有心，下勅四司，摄其魂神，受生人间，不经地狱，速得人道。二人改氏，生於姬门，一名弘道，一名弘德。于今七百生中未遇真师，流浪人间，忘失宿心，永无所冀。子欲有心学生道者，当慎口言，莫令流俗之所知闻，恶人谗嫉，神邪所害。
　　道言：人初学道、感通之始，多有诸天上圣下临其所，教授学人。上天威神随从圣人，下游凡间。当此之时，下士鬼神受事给使。又亦防卫学道之人及其家门神精辛苦，不得自在，常不欲得。世人学道，恐其承事，不得自在。
　　尔时有武当山中学道之人，名曰祝元，与其同志一十三人，积栖武当三百六十二载，而采服松栢，形容不衰。后入陆浑，时游太室，采石密芝术服之，不得真经，但遵药饵，耳目精明，行及奔马。七千余岁栖隐山林，时入洞天，谒诸后圣，志心不暂替。后遇王母赐其玄霜玉丹，一时冲天。于今治在泰清天中。云宫天尊欲其坚固，即命左真侍童授其云书二字，与今服之，位为上真。世人愚痴，学未经旬，心已懈退。欲以行尸，窥窬上道，不亦难乎？此一十三人者，志虽不退，在世之日及以隐山，心不愿念，亦不寻求明师，请受真要，直以远离人世，不交尘浊，授服良药，填补其身。不犯秽恶，无别修守，所以不能即身得成真道。若使此人寻求明师，请受真要，道成益速，不俟多年。
　　道言：学道之人感得明师，修守真要。或其前世善功未足，法应灭度；或承先福庆，真帝慜之，学道不日而得成真。往昔水劫之间，昆仑之西有一戎人，名弗多梨，姓颇尸迦，常以晨夕遥礼昆仑，自弘誓愿，愿得长生度世。如此积得四十余年，奄遇女真王琴心从泰清天上下游昆仑，停留阆苑九万大劫，常欲此人而作是言：下界西南，地气秽浊，人唯杀害；戎狄凶险，不闻至教。独有此人欲闻大道。
　　尔时女真作如是言，白诸真官。真官答言：狂戎之徒，非肉不食，非血不饮，羊毛皮衣，内外腥臭。无上大道非其所闻。若有心者，待其灭度，转其魂神，生於中国，度其后身，与得成道。女真又言：无上至道，其犹大冶，销铄天地，混化众生，土木金石，变成灰烬。此人有心，何不可度？
　　尔时女真勤勤固言，男真道君便即许可。女真欢喜，便以四月八日夜半之时，即命中真侍女於人睡中摄其精神，上至阆宫，教以生道，授其五石镇生玄腴神丹，又授此人餐和服气神水之法。此人睡觉，书记诵持，无有遗失，至心修守三千余日，而果中仙之道，位知下司，主领西国戎狄杂类，有心行道，令其教授，治在龙山正中而居。亦能飞行，身生日光。四时八节，上升泰清，朝谒女真。此人成道，女真之力也。今已得十万劫；于今在焉。
　　太上大道玉清经卷八竟
　　太上大道玉清经卷之九
　　明威真人威邪品第十九
　　玉清天中云宫北方明霞紫房上真道君，受号明威真人，以慈忍之道，赴感含识，大悲成就，济度危难。常在凝神，九亿大劫为一瞬须。俯乘应变，下流二界，幽明两途，上中下心，受真正气，各乘一信而行其身。率无不服，任其大归，不乖其常。自愚至智，不出洪冶，虽任其性，无能回越。独有大道而超之。明威真人哀世不出，故悲覆之，教以乘服之道，渐趣无为。
　　是时十方世界后学圣人，及以凡夫畜生之类，并诸鬼神，一切祇向，除得正者，傍则大道，随分乘服，以趣一道。所谓学圣之士，乘道妙气。学世事者，乘世轨范，乘服灭法，形骸朽烂，游魂流浪，而不能止。各驾其气而适一方，固其所知，占道专德。於是众生所乘既异，遇感不同。乘道妙气，必果正真；乘服邪道，自至朽烂。无上大道哀其夭伤，故流生道妙气而养诸有。於是上皇太真普施道化，出法对治，善决众病，覆载含识。演正一之道，而化上士；盟威之法，相裂邪根，聚天云瑞气，成阴生之文以超枯骨；置天官上司，以主众生。太医真王变生起死，痊除痼疾，续绝补阙，流通经纬，益血足脑，开决聋盲，使聪察映朗，齿长形幼，弥久弥婴。明威大真神力无碍，权实之道等无优劣，真应之身遍於尘界，道德威神始终不异，起感之形随类应变。音声万殊，嗜好亦尔。下世不达，自离其源。一身之中忽相睽背，妄想生患，神邪兆焉。不明大冶洪范之始。中古以下，淳浇狼狈，勃然兴伪，飒焉以废。众於邪道，求其至当，奔驰扰竞，不免涂炭。甘心惬分，良可哀哉。
　　尔时明威大真以万物未始，洞晓其终，逆制威仪，显示当来上述真正，不言邪道，令修习之人心有绳准，的当指实，辨知邪正。邪正之道立便试验。试验之道，所谓正行、正命而行正法。
　　正法医邪，正身不倾，正行不动，正命不夭。不夭之命，谓命无穷尽，不倾之身谓尘劫反婴，不动之行谓动之行，谓行无上道。修习大圣真实之法，变炼形神，出有入无，永断生死，众累不继，即此之身而成法身。不受生老病死之苦，谓之永断生死。习邪道者，其状易露。何以知之？知邪之修法，习不定生，习之老而死，不能易，令人反婴，骨朽皮皱，牙凋发白，丧聪失明，须臾烂坏。背道败德，轮转邪俗，不能绝待，不能遣累。蚕食行世，惑乱下愚，身命不正。强言神变灰灭之后，形离识散，自谓精灵证无上果，此名邪说，不可依凭。若见此人，亦不放舍，应以方便，为说生道而济度之。无上大道哀诸邪僻，故出明威，指归溺丧。好真之士弘誓修习，自密其身，不动流俗，当正尔仪，当洁尔行，掩尔之明，蔽尔之聪，服诸轻妙，内外芳鲜；不间贵贱，不辨妍丑，视酒色财同於腐臭。臭想不怀，况更轻犯。一接身心，真气远离，况常亲近，狎之求道，邪鬼乘间，祸害来任，翘足倾败尽须臾。
　　明威大真逆纪后劫，偏邪之道邪起阴气，浊恶之世便即易兴。淳朴既丧，浇浮竞作。下界四天，自号神王，如此之魔，名为天神。浊恶之世遍於下土。四天之下，山林石精，附着生人，皆相放效，自号仙王，并及六天故气之魅，共为群党，支流散释，随世立名。背道之人供食祈福，蛀人精气，食人血脉，减人年命。人不自知，入人身中。亦能令人恶生爱死。如是诸鬼入汝身中，子息繁育，精气强梁，交通生人。虫魅鬼女亦能令人辨诸空义，妬嫉生道。若有男女修学生道，是诸恶鬼竞来侵害，欲人死亡，取其魂神，共作俦侣。以是义故，憎恶生道。后学之人身得成道，邪魅恶党服事驱使，不得自在。以是因缘，学道之人须应明知外道邪疾，预晓明威之法挥割祟，保护形神。世若有人奉事邪道，心坚不舍。於是善人方便，教招不从，不得亲近，勿受其言。何以故？初学之人道力尚微，未任降伏诸异道。是故应当敬而远之。大归之会，自有大道下世教化，示其威神，降伏强梁。大归之际，功过邪正，分明自判，无能回改。后学之人好乐真道，先择明师，幽求博远。能进修者专精上道，傍通世典，贯炼群籍，俯仰经纬。一艺无疑，上辨天经。明道深义，请受必决，分别邪正，虽处凡地，可谓圣师。第二之师不便世事，又亦不明大道深义，但遵一法。堪度世者，斋洁精至，执意不回，凝神守戒，誓不为恶。如此之师，与道合同，精气不散，易得感通；形固神凝，中和内养，非久之间，刻时升度，骨肉俱飞，永果真道。虽曰第二，不失明师。第三之师，无的修守，但以慈悲、忍辱，常修不杀，领户化民，救治疾病，了达明威，诚不欺诳；不视贫富、妍丑、贵贱，施散财食；行平等意，视他之亲犹如己亲，视他之身犹如己身；见他危难，方便济度，令得安稳；见人遭苦，愿与同疾，殷懃愍念，不相弃舍。及至大悲，埋尸殡骨，减割衣食，分乞穷乏。终身行孝，不作非法，不於怨憎而起加执。竟信幽冥，不慢虚室。与道冥符，邪气自远。不欲求道而道自来。
　　道言：后世凡夫欲学者达此诸事，而得道者无有是处。后世男女欲求道者，先当立功之法，亦有多种。第一之功，弘道化物，以辅天子，孝养父母；第二之功，弘道除害，倾邪灭伪；第三之功，孝及一切暄飞蠕动，及诸草木；第四之功，寒栖苦行，事师求法，服食专志，内外芳洁；第五之功，立靖建斋，率化有缘，请师祈福，悔诸愆咎，供养寒栖学真道士，衣资药食，床敷香烛，及诸具度供功德者，令无阙少；第六之功，赎放生命，不限贵贱，及以大小，穷源水族，为引流澍，若无决处，取送深水，令得稣息；飞走之类胎毂泾化，巢穴崩毁，子未能行，恐其不养，方便为其修缉补缀，无令惊恐，使其不育。如此之人号世法师，济度穷厄，与道同德。大道友之，得免生老病死之苦，长存绵绵，永绝劳累，众患不继。如此之人，谓求道之要，得道之机。
　　道言：诸善男女立功之法，复有一种，所谓善解明威，分别邪正，挥裂虫鬼，馘截奸邪，愿与众生同得无病，行住安稳，忍辱之地，虽无正修，各得守分。立功之人，平等愍念一切众生，若见偏邪不正之疾，殷懃不舍，决之令愈。一坐道场，利益无量。苦恼众生，师先教令。邪病之人灌沐尘浊，教其愿行正信大道，勿起邪念，敬向道场，视师如父，披服鲜盛，内外芳洁，焚诸名香，礼师如法，师即为其陈心所苦，上请大道真威生神，亿亿万众，消邪灭伪。师为众生备受诸法，内以治身，外堪救物。服道内法，所谓三清宝文，云书灵章，龙图凤篆，九气垂芒。精心修行，威制天地。如是宝经总有三万六千大藏，一一藏内复有三万六千部经，一一部经各有三万六千柔玉之简。如是真经，得一便足，不必备受三清宝文。但当专修三清一法，足得成道，生身度脱，信之在目，立验须臾。救俗之法，不事内经天宝文也，但受明威生神之录、九天真符、九天兵符、九天社令、九天神凤，九府神剑，挥邪拂魔，九府神符，驱鬼役精，玄手真诀，登纲蹑纪，飞步七辰，束缚强梁，威震邪僻，翻风止雨，收卷昏雾，回晨驻景，呼吸神气，变祸为福。此诸法者，是九天真气自然之道，大圣慈悲出之救俗。九符生神主养含识，下应兆民。凡百男女有心敬信无上大道，威神而卫护之。此威神者，是正真之气化成，威神遍满虚空。信道之人请福灭祸，影响之顷，威神立至。此威神者，虽复气继上天，神周色象，故曰大道授乎，遍满世界。大道真气化成风云，大道妙气凝成甘露，大道慈气化成膏雨。或为甘泉，或为良井，或为山岳，或为源流，或为深渊，或为茂林，或为药草，或为禾稼，或为香树，或为花果，为世资用，饶益广大。下世愚人便为天地三光、风雷云雨、霜露万象空生自别，不由大道。若有愚人作如是心，当知是人为邪所惑，欲求正道，终不能得，不愧根本，忘恩背义，心不慈慎，勃戾自任，反天逆地，纵得暂生，不得其死，伤残涂炭，困苦狼狈，人神不哀，鬼魅同疾，输转邪道，沉溺生死。譬如朽败，不可令坚，犹如巨石，坠千丈坑，难可逆上。邪俗之人永不钦尚正直之道，况求道要，心希升度。哀哉流俗，永与道隔。失真之初，行乖丝忽，渐渐广远，瞻望不及，都忘先始。隔道之初，虽处洪冶，器象区域，乖於正真。譬如恶人瞬息邪视，心尚不端，阴血冥沸，嗔气以成，损身害命，患源斯作，疾用医方，倍功疗治，犹不能愈，况於终身沦没邪僻，不见明威正真之道，焉得生乎？
　　道言：往昔火劫之初，戎山之精化作人身，体备众相，行世教化。聚徒八万，教之事火，及观水法，一十二年。吸人精气，人皆失正，邪观已成。尔时诸人同心受死，各入衰草，叉手跪坐，脱衣解缨，顾人爇火，衰草盛然，一时燔伤八万余人，毛焦皮裂，疱汁崩溃，手脚挛缩，拳屈盘地，苦通悔恨，不能出声。
　　尔时山精弹指赞叹，而作是言：有生之类，终归磨灭，烦恼之身，百毒营室。应速远离，求早度脱。当灭此身，以求法身。嫌火毒烈，当赴深渊。尔时山精说此语已，八万余人匍匐赴水，风浪所漂，泾族吞啖。河灵执其魂魄，水府役其精爽，徒谪困苦七千余年，于今未休，一旦被邪，生死不离。尔时戎山之精诱杀凡俗，自知有罪，上惧大威，深藏石中。春遇雷神，霹而出之，驱使从龙，日夕辛苦，不得自在。如此强精，欲挥之法，可使雷公馘而裂之，不烦天官上司威神之力，不劳大道真妙之气，不用大道生神之威，邪自销亡。尔时复有辽左岛夷，国中铁锺之精，化作人身，行世教化，其法遍流八十一国，令人受死，生便哭之，歌而送终，年老之人谓之鬼朴，弃之草泽，令其速死。是诸戎夷行此风化，首末已得三千余年。被弃老人饿死空泽，困顿狼籍。明威真人愍之涂炭，因使五亿金刚童子销灭铁精，及诸木魅，制以孝道养老之法，以救凡俗。尔时铁精复形，是诸金刚埋之入地，镇以七宝神符，于今在焉。后学真师欲挥此精，宜请金刚童子亿亿万众，殄灭精魅，即自销亡。
　　尔时复有西南金方铁围之山精化为人，出世教化，其法遍满荒戎之中、百国之内，流变五百余种，其名外道，奉事众象，天地、日月、星辰、风水、金木、炉火、城堡、道路，种种苦行，变易衣服，及改形貌，立像供养，木叶书经，残损形貌，披服戎衣，受持禁祝，入城乞求，皆各自言，此为胜果。斋祭血味，祝号天王。或称梵师，专事烹宰，奉献天神，望求多福，邀世财利。各各自言：能施我者，得福无量。如是外道，附着人身，悲啼叫呼，自拔头发，踊身自扑，受死求灭。或默坐暗室，谛观光相，言睹大圣，或见一切罪福之相。凡夫闻之，竞来布施，舍诸珍宝、妻子、奴马、城邑、田宅，或舍身命、头目、髓脑，心无所吝。是诸外道教其爱死，辄见死者歌颂赞叹，弃尸荒野，名曰生天。合众礼拜，欢喜叹言。大士高人厌世求度，身充禽兽，块识生天，烦恼不继，岂不乐哉。
　　是诸外道苦行之法，然大火聚，而作是言：若有善男子、善女人，能入火聚，燔烧其身，是名第一大士，得离烦恼，证无上果，获得长乐无垢之地，得登长乐不动之地。是诸外道，赞言大士勇健，德力无比。能为世间作大利益。愚人见之，竞烧其身。当尔之时，外道游精飞空歌赞，作众妓乐，令其甘惬。一百戎域，数十年中，过半伤残，被此外道作法诱道。后学之士欲灭异道，当修正一之法，具大威神而降伏之。以大道妙气、生神真威而摈落之。外道凡形，自然归化，外道精灵亦自消灭。后学之生欲灭此邪，善用火铃之道，邪即须亡。此诸外道虽求胜果，终不能得，灭命之道非得真也。此名行尸邪伪之道。
　　大道法中，亦有此人，人心流动，身行不正，邪神任之，亦名外道。如此之人不辨真伪，清浊不分，自来邪魅。心既偏僻，大道不行，媚精入心，恶闻生道。后学之士深宜辨之，当以道气清诸秽浊，请天司威兵、五部神将各五万五色兵吏、五亿万众，广施道场，摧裂凶试而自消亡。是时北方五十五国戎狄之中，万岁老狐化作国王，治在昆仑山东，媚好诸女，生得狐子，孙息兴盛，遍满诸国。魅杀人民，食啖畜产，作诸光怪，亦有强精合为群党。其魅人之状，化作美人，男女之形，与人交通，亦能化作生人宗族。或时髡人头发，令人失心，狂走妄语。亦能令人恶生好杀，陋其身命，心腹刺痛，乍消乍胀。聪明辨慧，昼伏夜游，爱好彩色，欲常独处。其变状也，有似木精之状，兴於春秋生落之时。木精易除，但使雷神霹而灭之，即自消亡。后学之士深辨狐魅，欲挥之法，当用西戎宾金铸作神剑，密藏身上，疾用火铃奔星之道，上请大道生神威兵亿亿万骑，摧折强精，击挥狐魅，闻声震伏，万里逃踪，幻化之道自然摈丧。女娠狐胎，坚未溃者，上请威兵医治。玉女赍五方之药、针刀火艾，入其身中，随病对治，速令崩落。於是道气流行，元始风布，邪胎消溃，生道潜备。上圣医之，不穷倏忽，上人医之，经旬始效。如是病人，髓潜空虚，血脉不注。教使安心，持奉经诫，取令平复，解禁自在。重病之人，令其奉道，师授明威辟邪之法，晨夕存念，供缮香灯，受持师法，如对御前。
　　尔时明威真人以大慈力，故出此正法，下流凡界。是诸强精遥闻敬畏，复形潜踪而不敢动。当尔之时，不用挥割，是诸邪精率心辅正承侍。大道慈悲，不忍加灭，故出明威之法，流传后学，防诸精魅。或能犯过，干忤正真，后学之人当依正法，馘而裂之，绝灭□魅，消殄精祟，令正信之人心有指归，一切众生赖此安橞。此经所在，则为有道德人修之，助道兴化，治护众生，不问贵贱，不恃其贵他酬报。上圣遥鉴，善道友之，冥司记注，其功自全。无上大道降下生神，而来卫之。如此之师，所在之处，一切人神之所恭敬，不得轻触，讥谤骂詈，及以捶打，窃其财食，天神地祇立见考罚。如此之师，心体坚直，与道合同。一切人民皆应作礼，重心恭敬，犹如敬天。何以故？如此之师虽暂居世，德并天真，威能制天，天犹敬之。以是义故，一切人民应起恭敬，钦尚其德。能制天地，济度广大，功侔造化，道力无谕。一切男女应於此师弘大道心，愿得一切人民同师修习，果无上道。
　　明威真人说此法时，魔宫振动，□魅丧精，和风庆云，周流下界，法雷法雨，润动四天，药草树应时花敷，邪道归正，五魅销踪。尔时明威真人声光远闻，十方渴仰，四天之下一切男女烧香叩头，仰天弘愿，愿得大道降临下世，为凡见形，以申翘慕。
　　是时大秦国王伊耆若提，睹於真光，一心注念，七日忘食而作是言：若有大道遥感我者，我当屏弃国累，从道出家。时有日南外道，名弗多梨，徒众六千，髡头裸形，擎一炉火，来入王国。门人白於王，王出顶礼，谓是真师，迎进城中，晨夕供养，废治国务。王从弗多梨出家求道，令王晨夕顶礼此炉，一国男女亦皆事火。火精兴盛，渐入王心。王及国内尽皆受死，各立誓愿，燔烧此身，以求上道。王及臣子期取四月八日，聚樵燔身。明威真人愍王无知，即命北海龙王、玄武大将乘大海水，往於南方。去地六尺，遍覆大秦。足满一月，外道与王无复生许，一国无火，人啖生羊、火精之魅自然消灭。王心自疑，即白外道而作是言：汝师，我闻西北有师徒奉事水神，将非是此来相试耶？
　　尔时外道合众震怖，不能自持，即答王言：大王当知诸异道法五百余种，修之果极，超至梵天。一种求道，亦有何定？我今与王回心事水。尔时国内男女大小悉皆倾心，向水恭敬。又经一月，二更之初，忽闻水中有人言曰：大道虽无形，应之如影响。虚空本无际，睹境犹心想。水炭伤尔生，魂神滞幽壤。云宫自在婴，飘然乘气上。哀哉习邪道，进退迷尘网。悲生老死至，朽烂谁携奖？何不学长生，一瞬周天壤。形神忽已升，精气长寥朗。尔时王及外道听得正音，便即精研正音，经一七日，心忽开悟，行尸之身变为芳骸，听察真正，洞睹上方，虽有神水，不能障蔽。研咏至音，寂坐虚室，心无邪想，专志大道。足经千日，心香上陈，求师解释。
　　尔时明威真人以慈愍之心，见其法身、光气之体，为王注解。王及弗多梨并诸臣子九亿从众一时成道，见身升虚，不受生死。尔时大秦国王成道之后，重请真君为后来生销灭五方灾害之法。真人告曰：大道之法唯贵长生，助国扶命，救度兆民。背道失生，自劳舒惨，不能扶助，卫护有生。以是义故，无上大道故出生道，荡除死气。精心行之，德动天地。兼修假习，无所能为，五种之灾，皆可消灭。学道之人尽诚助国，斋醮禳灾，志求征应。师为向所方面，赍好雄黄七斤，密器盛之，沉以探渊，勿令人见。金书真文镌以玉简，镇国五方、神山之中，幽岩深洞，斋戒请福，而为天子及诸兆庶。若有吉应，则神香氛列，风不动条，四极廓清，则大福来应，国祚延永，天下太平。
　　当此之时，亦令国王登坛告天，卑宫菲食，恩流国内，惠恤老病，仁及蠢动，不伤含识。如此之君长处天位。学道之士应如此经，告语天子，亦可丰赡资助，长斋名山，潜行至法，而为天子及以兆民。此名阴德，贵无显露。依附高贵而行至法，恐动俗间，能无罪失，而得平行也。学道之人当与国主而同其德，俱为天下一切兆民。德不同者，强行吾道，天不助之，劳而无功。
　　道言：学道之士当具十德：第一之德，分别真伪，不浪修习；第二之德，精研至法，穷诸妙门；第三之德，专志守戒，心不放荡；第四之德，通咏圣教，心不疑惑；第五之德，慈孝忍辱，不与物争；第六之德，供缮法事，心不怠堕；第七之德，柔弱用道，微密其行；第八之德，勇能进道，履险不顾；第九之德，威震外魔，解脱缠累；第十之德，救身死厄，长存无穷。
　　道言：学道之士不免死厄，不离邪法，非得正也。虽曰丈夫，实无道力，不能常住，为物所迁。不名道士，是名外道，与俗无别。虚无辨慧，强明空义，无道心体，四大流散，不能全生，魂识漂浪，遇合而倚，动亿千劫，不能得道。悲世行尸，哀其失生，老死烂坏，神劳往返。一为失正，二为罪深，三为不动，四为邪僻，五为强梁，六为重浊，七为驰竞，八为不慎，九为怯弱，十为自傲。有此十事，能败真道。如是十事，元於失正，流变十恶而无穷已。修习正法，流变万化，妙隐玄中，亦无穷已。学道之士立功建德，勤修生道，远离死厄。行成之日，真道见形，携其同游。无上大道好生恶杀，好生之人能得吾道，好杀之人自丧吾道。人自背向，非道违之。大道无心，应於能行。不能行道，道亦应之，应有阴阳生死二道，荣枯成败，出入洪冶，升沉有殊，哀乐相背，恒怀引接，无奈不从，哀哉流俗，灭亡不反，使其营生，如营死者。天锡云车，浮空而游。使其好道，如爱财色，真人为俦，众灵为使。使其行柔，如行刚者，尘劫婴孩，未曾有伤。学真之士吟咏此经，宝爱自戒，终身无患，必获升度。
　　道言：学道之士未升之前，犹在人世。应当哀愍一切众生，为其消灾，生活民命，其德甚大，第一之功。师於有灾之方，建立道场百千之所，盛治方域，香水荡秽，施立床座，安置经像，令众归依，烧香然灯，六时礼愿。意在丹款，不假浮辞，微声下气，不与众闻。师为启陈大道，言彼灾殃，元兆所起。次请五方威神，其名曰：东方青龙将军九人，从官八十一万众；南方朱雀将军三人，从官六十四万众；西方白虎将军七人，从官三十六万众；北方玄武将军五人，从官二十五万众；中央戊己黄麟将军一十二人，从官九万众。罗列天仪，下来坛内，运动神力，灭鬼生人。随其病源，神方对治。师为愿念，哀愍病人，犹母爱子，欲其无病。约勅坛内，每事整肃，忌啖荤辛、鱼肉之类，男女秽气，衣服垢腻，讲论非法，举动傲慢，心不珍重，天道不助，邪神不灭，所疾不差，翻招殃咎。其道场内三五日间，一过香汤，灌洒场内。
　　人不洒沐，不得入道场。每置一坛场，数旬始解。任其来者，师无责坐。困病之人不能行道，任他世上，不必须要病身自行道，或可立瞻对，但取效验，不拘常则。
　　道言：凡医邪之法，复有三种：第一色人志在出家，未明科法，用意偏僻，媚鬼入心，应须医之。不医不愈。如此之人，所用心信，香水而已。贫士之香，直心而行。第二色人专心在道，未佩生箓，长斋苦行，功德未立，忽被凶试，来入道场。事须香灯、米木草果，三过供养。第三色人，身虽假道，志在邪求，身染疾患，欲求救疗，来入道场者，责其心信，谨依醮法。又责束帛，随其富贵，以酬道恩，与师营办法具及师衣、师屋敷具等用。又将买药及食供施贫病不自活者，赎放生命，及买香油治舍，都不得俗用，犯者罚病十日。十日之后，善神远离，所学不成。病人不专，心想散乱，及犯秽污，不自举愆，不从师教，所医不差，登即受考，世医不救。学道之士建功立德，未辨隐修，在世医救，戒慎战栗；如在名山，用心无异。为人所请，不得辞劳，推注有事，或前唤后出，或诈言不在。斯托疾病，嫌疑贫贱，无价可贪，责望财信，以赡私费，不救悬急，罚病百日，善神远离，为邪所考，世医不救。
　　道言：学道之士，道有浅深，德有优劣。若遇明师，伏膺膝下；或遇真人下游；或九祖流庆；或先身业道，功德未成，暂历太阴，报生王国。乘此运会，尽受宝经，王气周身，威神卫体，不更生灭，克获道真。未升之前，或游凡地，门徒繁广，未尽澄淳，忽染不真，应须清荡。如此威神，都无所用，但为吟拂魔之灵篇，咏上皇之大历，心腾绛气，目骋奔星，挥以神金良剑，照以圆穹宝镜。或以高坐虚堂，精诚守正，内视陈启，无劳口辞，三洞生神，隐居经纬。於是六邪外殄，五毒内消，宾主之心，不觉劳处，任所营为，无复障碍。如此之师，威力弘大，一切神邪，皆为侍卫。或有门徒，男女业障未消，司非纠弹，或应受考，师以慈悲，为其首谢，上为九祖，下及一身，专心悔过，无不解了。
　　道言：莫大之愆，不过媱杀父母及其师长。此罪极大，无能悔免，永沉苦趣，无有出期；永不见道，永不闻法，况能得道。学道之士及诸俗人，应生正信，慈悲孝顺，勿生邪念，背道忘义，进退受罚，不可思议。若有世人及诸经纪言杀父母、师长罪可悔者，犹固合道，此是鬼魅所说妬嫉，神邪之所教化，颠狂之人作如此言，大道不闻，天地不赦，恶鬼所罚，汤炭烧煮，永失人道。一切故杀蠢动含灵，天犹不赦，况故逆心杀害师父而可首悔？学道之士宣吾宝经，开凡耳眼，遍使知闻，功德无比，不可称量。
　　道言：龙汉初会、火劫之中，寥丘之国在海之中，西去霍丘七万余里。中有道士名曰乾忠，其姓闻氏，年始十二，出家求道，修不杀戒，治病放生，孝顺父母，敬事师资。身未服佩长生之文，但以建功立德，心不懈退，首末已得。二十七年，功感诸天，其道场之内常有真人下降，改形同凡。又有地水诸神为其给使，供缮法事，授其神药，疗诸痼疾，不觉不劳。下手之验，如汤沃雪，斩伐邪精，都不用力。大建功德，怜哀贫病。云宫天尊感其殷勤，知不退败，正月七日故命明威真人授其长生之道，合景升虚，受号真人，治在三十四天，已得八亿大劫，形貌反婴，亦能授手过满世界。大道以其德广，却后十年，勅五龙王升其住宅，九十七人，男女贵贱，移居泰清天上，俱得不死。功德巨大，道润合家。凡夫之人，一身不度，七祖、父母何所恃赖，而得免罪，受生人间，不可思议？
　　道言：学道之士，功德广大。大道慈悲，故飞其宅，及其家人所有畜业尽得长存，兔离死厄，非是上天之上而无金阙玉房，直以方便示见凡夫威神之力，欲令一切凡夫远离邪道，超出朽烂老死之法，超出恶世无常境界、烦恼窟宅，获得常乐不变易法。善男子、善女人，心信之后，劫劫之中，应有世贤学无上道，合其舍宅，一时升虚。善男女等，应当念此希有之事，回心信向，知一切凡夫皆可成道。学失真要，不能成道，修习得真，未有一人不成圣也。无上大道验之在即，何用殷勤而教诫也。
　　太上大道玉清经卷九竟
　　太上大道玉清经卷之十
　　法印品第二十
　　尔时玄台玉宫中和真人为诸后学，以七月七日大会昆仑玉轮之阿，停留三月，以十月七日大会昆仑金坛之上。辰星之精，夕炳神烛，耀灵阳景，分晖停照。又经三月，以正月七日，上玄首元，青天之气流入万象，群有化生之初，中和流变之始，中和真人动用三元，三会之初，良辰吉日，以朝上帝。尔时中和真人法众、真位三万六千上真，俱乘正一中和法轮，真精灵辖，云龙导途，胜蛇侠仪，三界大魔飞空从车，四部灵仙以拥飞盖。香官扬烟，燔之反魂；龙吟凤歌，和以天钧。神风微吹，周流和雅。香花幡盖，飘飘上升。是诸法众神足蹈虚，不劳运动。譬如浮云，霏霏轻妙。须臾之顷，上登玉清大慈天尊法门之前。
　　尔时上界诸真晨朝之时，朝谒天尊，又往玉清右云宫中朝庆大悲真帝。时迁於巳，十方上仙之众集朝上帝大慈天尊。时迁於中，次有下仙天官上司简度仙箓。时迁於子，次有水火下司注记生死之簿。天尊为诸众生，亦以三元之月，月十五日三司进朝，后学朝庆，但用三元之月月初七日，晨夕愿念，悔过求愿。大慈大悲二尊真帝是天地之祖宗，万化之元根也。一切后学圣人无不祖於慈悲之道。朝礼思念，先当行慈。以是义故，十方世界天上地下凡圣所云大慈大悲正言、二帝慈悲之道，下世众生但用其末，希识其根。三司之官四时八节不朝二尊则失慈悲之道，不能含养万物。是故天覆地载一切万物而不有辞。上则三尊慈悲之道、二尊之号施於下界凡俗之夫所言慈亲象於此也。一切众生得慈悲之道，故能子育群生，虽不普得大道一心，不如大道而能子育一切动植。一切含气若无慈悲，则不自养，安能养万物？是故上学之士先具慈悲，则修学易成，言必闻上。凡夫有心，可於密室修学上道，道亦感之。是以四部下仙道心不退。吾见其志，方便示导，为升玉清朝谒真帝，我诸真众当所神交，恒与二尊以为亲侍。虽隔三万六千天地，亦犹凡夫同一室住，不以为远。何以故？十方尘界同一道体。以是义故，十方世界未有一物一法能离道体，一切有生皆是二尊之道气也。故我为诸下仙升於上界，朝庆二尊，作礼问讯，而请仙印，教悟后学。
　　尔时中和真人与诸侍从稽首云门，拜伏良久，焚香心念，未兆所言，复良久间。如是良久，计於下界已经九万大劫。仰观云宫之中，虚白清旷，寥亮皎洁，唯有九色庆云垂布围绕，光彩交晖，无以为喻。虚中真气，结成天经，遍於道境。文字分明，谛观易晓，轻诵之者无由解悟。是诸真仙心念大慈天尊，欲陈心愿，而作是言：愿为后学之人断诸疑结，欲请天尊金口法印。作是言已，默住良久。忽见大慈天尊云龙座前百宝香炉烟气自浮，犹如神岳蒸发大云，停勃蓊蔚，遍流他境。天花飞空，云龙舞虚，甘露微润，风尘不动，鸾和凤吟，音响相和，合成灵章，吟咏天经，动经亿劫而不休息。听者忘倦，遗其杂想，正心忆念，皆得蒙益。如是良久，奄见天尊凝神出虚，光气法身遍满空有。真气遐布，无所不在，不独上界而有天尊，十方世界所在皆有，森罗万象无非法身。
　　尔时执盖直事四部灵仙八万四千人不在众数，见大慈天尊道力奇特，一时惊叹，皆言未曾有也。是时中和真人与诸上仙先果六通，默而无言，并以神交沙界，无所滞碍，但以方便，欲令下仙见闻上道，升入上界，朝谒天尊，为诸后学而请法印，不自为师，法应上闻大慈真帝。
　　尔时中和真人为诸后学上启天尊，而作是言：下界尘臭，烦恼多途。沐浴玄恩，积经劫数。常蒙法手携引愚迷，流浪之徒未能尽善，五情内争，六贼外驰。后学之夫多怀异见，不行大道，迷堕邪津，顺入苦流，生老病死。为此因缘，不忍闻见。
　　天尊答言：善哉善哉，善男子，下世凡夫后学道浅，何由能超生死苦流。生老病死，世间常事。逆苦流者，唯有道者能之。诸俗法中虽有逆言，而无逆体，虽有逆理，而无逆事。理通事壅，非道所尚；有言无体，又非所尚。理事俱通，言体双达，我道能之。浅俗浮伪，因缘秽贱，下土所尚。如此之事，不足致问。
　　尔时真人顿首受命。於是八万四千直使、执盖小仙、四部灵人未闻至道，不辩深义，诚在质疑。尔时众中有一小仙，名曰宝相，前进作礼，上启天尊而作是言：臣等末学道浅，不晓深义，常闻下士凡庸书记传说亦言我法能度生老病死，出生死流，身得六通，智能无碍。复见此人与凡不异，生而老病，终不免死。不审此说虚实云何？唯愿天尊慈悲高鉴，哀所不悟。言毕叩头，伏听哀旨。
　　尔时大慈天尊愍诸小仙，以大慈故，而语之言：善男子，汝等得道，位阶四部，始入道流，未免生死。以汝等众得承宿庆，遇会天真，延续性命。若不尔者，久以灰沉。子所言者，世俗经书之所传说，亦言我法能度生老病死，出生死流，复见其身随世生灭。此是入理之人作如此说，事体不通，但明空义，辩能无碍，非能理身而得无碍。方寸之心与凡有异，生老病死不能异。俗间苦恼、生死流转。入理之人，身无道力，不能逆之。独有大道而能超之。无上道法能度生老病死，逆诸苦流。善男子，用我法者，理於生人，能得长存，转凡成圣，复归於无。吻合光气，出有入无，无所妨碍。善男子，善用我法，理於衰老，其形反婴，归於长生，此名度老。用我道法，度於痴人及病苦者，令其不病，所苦得差，此名度诸病人，令其不病。用我道法，度诸死魂及诸罪魂，令得离苦。欲受生者，令其如意；不愿生者，令其无生，此名度死。善男子，世法苦流，以贪欲为本。大道法中有除尸制魄，修学此道，即无欲想。又苦流者以恩爱烦恼、衣食为累，而我大道有八宝天衣、自然之服，随其大小及与长短。大道法中有太和生气、阴生灵符、神水玉液，以充饥渴，却除老死、烦恼疾病，与世服用危固不同。此名大道正法，逆烦恼苦，永断生死。诸浮俗法，言能度生老病死，逆世苦流。譬如有人身婴百病，又复贫苦，所求不得，即出伪言诳惑下凡，自言我是天人大师，善疗众病，辨诸方药，及以针灸。愚人闻之，赍持竞往，依止愚师，受其方法，所疾不愈而久弥痴。一切贫病与师相似。贤人观之，心知其谬，舍置而去。於是贤人择师承受，既遇明师，实能愈疾，门徒慈善，怜诸贫病，诸有病苦，施为疗治。下手之时，如汤沃雪。是诸愚师及其门人各同愚人，承受明师之法，作如是言：能依我法，苟得利养，支持身命，亦复何嫌？二部之人，明昧相反。尔时愚师门徒子弟妒嫉明师，日夜讥谤。尔时明师晨夕进道，行大慈悲，不与彼诤。善男子，世俗之法譬彼愚夫，所习邪道，明师之法喻我大道，真实之教，能度老死，逆诸烦恼，顺入道流。
　　天尊又言：世俗之法，不得六通，智能无碍，此亦伪言，不可依信。何以故？世俗之法，人能修之，而得六通，与道相似，等无优劣者，即应能逆老死之流。今既老病，终於绝灭，即名无智，定无六通，定无道力。善男子，以我法印，印诸邪伪，自当得知不修法印，得知邪伪无有是处。善男子，世间有人直修空义，无所为作，自证其身，与道无异。如此之人止得高心、唝嗃之罪，千生万生，终不得道，何以故？此人高心，不愿见道，永与道隔，长堕生死，顺入苦流。
　　道言：若复有人求无上惠，不见有生，自言我本无生，今有此身，譬於梦幻，而愿灭度，以求不生。善男子，如此之人身染邪魅，妄出狂言，无所忌惮。何以故？欲求无生，应修上道微妙之法，以道法力逆於老死，不顺俗流，然后升入无形，不生不灭，非以灭生而能无生。善男子，无道之人不能留形，以是验之，明无道力。既无道力，不能不生。后学之子持吾法印，印诸伪道，其法自灵，不假得其所修之法，而得知之。善男子，若复有人学无生智，而作是言：我学无生，不能留得，即身而成妙道，见身升度，但灭此身，复归於无，自无有生。若有众生作如此说，此名邪说，非正说也。何以故？道非灭法，灭身求道，道存身灭。修吾法印，存生求道，道存身存，然后乃能虚身合道，非谓灭生能合道也。
　　尔时天尊又告仙人曰：道虽存而能虚，身虽有而能无，能虚能无，乃名为道。善男子，能存不能亡者，非为道也；能亡不能存者，亦非道也。无上大道能存能亡，得道之人亦复如是。是诸外道能亡而不能存。善男子，汝今当知顺向死易，逆不死难。善男子，汝今当知，顺死之物名得道者，一切死尸亦名得道。若一切死尸不名得道，明知外道灭形非得道也。此诸外道名为入死之道，非为升入无形长存之道。善男子，升入无形谓修吾道印，转凡成圣，练质入微，不可毁坏，犹如虚空而不变易。善男子，若有众生任身生灭，不能生坚固，四大离散，形骸粪壤，欲望魂神证无上道，犹如愚人披空寻迹，终不可得。以吾法印印此愚人，去道甚远。善男子，若我法中师徒子弟以因缘之道而化众生，所谓建立清堂，香灯供养，方便惠利诸不达者，仁及蠢动，不害物命，设斋请福，悔诸过咎，不应割其珍玩谷帛，损败众生，以活己身，不应忘义，舍大慈悲。如此之人非我弟子，是邪徒党。不损众生，不舍大悲，真道弟子。若我弟子以因缘之道化诸下根，迷滞众生，着人我者，耽嗜臭秽，及以酒色，蓄积无厌，为说无常，身命危脆，四大难保。况诸外财方便教招，不损财命，如此之人，真我弟子。若我法中门徒师弟教他施财，及以玩好、奴婢、畜生、屋宅、田地，私及己费，不营功德，此名道贼。不断痴贪，不足化人，教从后学，下世凡夫。若见此贼，慎莫亲近。
　　道言：下世愚人窃吾道要，而衒卖之，以求财帛，及规酒色，如是过失，亦名道贼，非我弟子，是谓外道、邪神之党，同诸阴贼共作俦侣。大道之士持吾法印，若见此人，应须远避，勿同乡里，及以交言。
　　道言：是诸邪师、门徒子弟为贪利故，劝化凡夫，修因之道，令其布施，取其谷布，入己私费，自说其身名世大师，能为众生长福生善，能施我者，获福无量。后世之人、学真之士，修吾法印，印此愚夫，名为邪贼。诸布施者，莫施此人。忤其后生，堕三恶道。诸惠施者，成此之善，莫成彼恶。以是因缘，不当惠施。学道之士执吾法印，慎莫如彼邪俗之法。
　　道言：往昔劫中有一邪师，字曰求名，身懒衣食，诈称得道，隐於寒林，常自唱言：我已证道，善知法相。视地而行，入村教化，积经三年。林外人民竞往惠施，财食盈溢。因以此财私给妻子，及市鱼肉，屏处啖之，诈言斋食，前后八年。天司杀之，谪其魂魄，八百年中堕溷坑地狱，已后出生寒林之下，受形羊胎，一岁三生，备偿施主，足五百生。后受牛胎，备偿人力，使复五百生。今为仆隶，犹未解脱。虽生长寿，百岁不死，筋力又赢，驱策不逮，常为世人之所恶贱。八年欺诈，自称得道，穷劫受辜；况人终身常行唝嗃，自称人师，恶求名利，损害一切众生财命，亿劫受罪，犹未解脱，望入无生，安得有冀？后世男女执吾宝印，慎莫欺诈，受人惠施。
　　尔时诸仙虽奉天尊金口法印，心尚朦胧，未能辩了，合众作礼，重启天尊：向蒙慈尊金口法印，云用我法者，能度生老病死。不审慈尊以何妙法济度众生，而得不生、不老、不病、不死？以蒙垂愍，愿见生老病死之苦，与世邪俗不能有异。唯愿慈尊重为分别。言毕叩头，悲哽流泪，伏地不起，希降玄息。
　　尔时大慈天尊告灵人曰：善男子，此道至妙，其法极神，教诸成真，不授俗流诸下仙辈。汝等见我，去真不远。愍子有心，故我不秘。汝当谛听，吾为汝说。须臾之顷，大慈天尊即命左右侍者三十九真齐鼓太虚大慈宫中，自然生根，复虚理魂，妙唱和合三十九章金凤之歌，以调三十九气，吟其篇目，一时之顷。其时琳碧抽条，琼枝吐葩，调毕成实，万化归根，三十九真变为虚光，金凤易形以成妙气，光气交映，犹如春药。须臾之顷，变成仙云，入於宫中，凝敛梁楝，冥然不动，大慈宫中生根复虚，理魂妙唱。其词曰：
　　慈宫洞真晖，昭晰掩朝阳。六合开门户，太空明牖窗。云帐罗轻盖，九气变飞龙。一举神足游，飘然无有踪。道名大慈尊，神力无等双。天经列众象，吟啸和心胸。
　　尔时天尊眉毫神彩，光踰初日，洞晖道境，幽冥开晓，十方世界皆於光中朗然而见。尔时宝相及诸来众，睹此真光，心眼明了，尽见十方世界一切色像，皎然无碍。须臾之顷，大慈天尊遍满光中，处处说法，一切色像，亦皆能言，助说天经。善听之者成贤成圣，用吾妙道，超离苦流；服吾妙气，立便无待。死魂得之，则能受生；生人得之，则能无病，老人得之，则能反婴；病人得之，登即痊除；道人得之，归根复源；俗人得之，所愿通达；愚人得之，永离盲道；上天得之，三景贞明；大地得之，永不崩沦；万物得之，能终其生；喑哑得之，而即能言；跛痾得之，立便飞行。
　　天尊告诸灵人曰：吾此法印是诸后学存生全形无生之道。一切众生失吾此道，悉皆残形灭生，顺流入死。既无道力，不能无生，不能无死。后世男女，学真之士，持吾法印，深思此道，是诸后学之根本也。若有众生离吾大道微妙之法，能得全形无生之道，终无是处。失吾生道，如鸟失翼；亦犹济人，亡其船筏，遥想彼岸，无由得度。一切万物亡吾道气，终不得生。一切众生言离大道而能得道，犹如草木远离地水，定不虚生。一切众生远离吾道，定不得道。善男子，事可类推，昭然易见。物不类用，愚人不知；可类用者，人亦不知。浮俗之夫虽知类用，与不类用，用亦不能至当。用之得当，即能全生；用不得当，自用残形。得失相反，生死相背。升沉邪正、生死之际，自然而辨，无乎一远，则生二见。能复归者，万无一人。以是因缘，得道者少，失道者多；真正者少，邪行者多。
　　大慈天尊曰：汝诸众等但诵大慈宫中至真妙唱，采服灵验，即能善出生死之流，即能救脱生老病死之苦。
　　天尊又言：此微词非是虚言，要在服用，言行俱行，灵验在即；诵言无数，所不触老死；行而不言，可以绝尘。子能绝尘，与道为邻；与道为邻，物不能怨；物不能怨，是名归根。无形可继，全生入无，谓之无生。善男子，形不全者不能无生，生不全者名为入死。夫入死者，名无道力；若无道力，不能无生；生而入死，不如草木及以虫蚁，朝生暮死。人出一生，自言学道，唯学空行、唝嗃之法，不免生死。何以故？空行之法，上圣能之；在学凡夫，触事有碍。不理生具，不摄形神，生不能固，形神流散，空生空死，不能得道。后学圣人初在学地，摄生理具，晨夕不懈。得道之后，即能空虚，非谓在学而行空法。善男子，下世流俗邪伪之党，傍闻大道微妙法中存形存生，能入无生，邪俗之夫便谓杀身之后，精灵罪鬼而能无生。此等邪俗行空之法，自谓其心能行无碍，力能反覆天地，回易阴阳，和合水火，不见天地万物生死妨碍。作此见者，名为得道，欺诳世俗，要求声利。不敬父母，或言无生，妄想而有，有死之时，自言无死，况有烦恼，饥寒疾病。如是诸见皆是妄想。邪俗之夫作此见时，名为得道。若我法中初学之人作如此见，名无忘讳，反逆大道，道不玄佑，身无道力，暗生暗死，一切事数皆不能免，况能证道？冥司之官犹注黑簿，以其唝嗃，自诳诳他。如此之夫误无数人，永失生道。如此之夫空有大言，不行大道。亦犹疾人言善治病，亦犹跛人卖能行药。乍而听之，一往如实；知者观察，即知其谬。
　　尔时宝相合众再拜叩头，而作是言：向蒙慈尊言道妙气，服者无待。愿请其方，以辅形命，终身奉行，不敢轻泄。
　　天尊告曰：无上至法授与能行。子既有心，吾道不秘。汝当谛听，至神之道无能先之。宝相合众伏地，谛心领受。
　　天尊告曰：道气之妙，其法至神。天地万象，元气所生，未有一物不由元气而得自在。升沉飞走，乘气而游，得气则存，失气则亡。存者不可得死，亡者不可得生。气有清浊，事有否泰。服清气者活人，御浊气者杀人。清气上浮，浊气下沉。清气为天，浊气为地。真精妙气，谓清气也；凝黩秽滞，谓浊气也。死道昏浊，如浊水也；生道澄彻，如清水也。人犹鱼也，气犹水也，水浊则鱼瘦，气昏则人疾。善男子，下世众生志多勃逆，烦恼奔躁，求诸可欲，情性喜怒，狼悷情烈，皆死气也。仁慈孝顺，安庠徐审，和悦中雅，皆生气也。忘身冥道，不觉众累，万化不过目，千响不经耳，所动如无，所止如虚。恒存清气，流入双阙，散适经纬，遍体云行，天阙微呼，出一半气。心念半气，循环双阙，令不驰散。朝餐紫华，夕味黄蘗。如此之法，是服日晨气，用我晨气，保见太平。取饱为度，无正限也。於是经纬流通，百关调柔，色美发黑，气力倍常。存身全生，莫先此道。此道是后圣之户牖，学真之枢机，是一切万有之生根也。流布凝结，成天成地，成日成月，成星成辰，风气、云雨、霜雪，山川土石，草木水火，贤愚凡圣，人及非人，皆是一气变动，乘诸得生。如吾道者，为贤人用吾道者为圣人，不用此道者名为行尸，形骸流散，魂神罪鬼，沉没九泉矣。
　　尔时天尊说此法已，金口应时流出三万六千真光妙气，众籁齐吟，天乐流遍，有情无情，悉皆自鼓。是诸下仙得真道气，同谢受生，欢喜悦豫，不可思议。奉行妙道，皆得全身，入无生道。成道已后，固修不废。
　　道言：诸学道之子得道力者，凡夫不知，但观其形，虽不肥腯，色正力强，身体轻妙，皮容润泽，听察不掩，行步轻便，晨夕不睡，身无疵疠，形貌鲜洁，声响清润。如此之人，名得道力。进修不退，定得免脱生老病死。善男子，持吾法印印此上士，立验在即，不待得之然后始知。
　　大慈天尊重告仙人曰：汝欲知伪道之夫？道观其形。世若有人自言得道，深明道义，或言我今日夜修道，身心不迨，或得三十、四十年间，邪正可辩，得失易知。善男子，汝知邪道之夫？第一血食，第二耽媱，第三恶疾。气肿疮疣，疥癞疸瘘；习邪失性，水腹症瘕；颜色焦乾，耳鼻枯燥；处处疼痛，气喘液竭，无有津润；贪睡履污，不忘生死，形容垢腻；体气臭处，所向便利；好讲恶事，驰竞奔躁，积聚无厌；肉大骨小，瞻视浅近；性无仁慈，心不孝顺。此等色人定不得道，此名有漏之身，亦名败坏之身。假有道气，不能自度，况能度他；犹不自活，何能活人？善男子，伪道之夫作法之时，男女交杂，关闭门户，施惠财食，还与外道，不忍普惠，此名有漏作法、有漏惠施，非是正法，非是法施。无上大道仁及大地，布散元气，长养万物，显仁藏用，不恃其功，不见所施，不见所受，况觅其报。外道之法不断痴贪，此名有漏，定不得道。若我弟子作此惠施，同彼妖邪。我弟子后学之士持吾法印，若见此人，勿与同行，非法居住，应须摈挫，以法教语；如不从者，自天罪之，不得夺命，及以锤打，犯刑杀罪，天科不赦。
　　天尊曰：后学之子修吾大道，初在学地，未证果前，慈悲忍辱，恩流蠢动，孝及一切，单衣菲食，蔬素芳洁，烧香礼愿，晨夕殷懃；精密其行，恒慎凶恶；不驰不竞，宴处虚寂；吟咏宝经，微声平气；身心调柔，忌诸杂想，专心念道，如有所待；餐服妙气，吐故纳新，菇诸灵芝，神符圣水；幽身避世，不交人事。如此修学，未踰一年，神灵给使，众毒不害，旧疾销除，颜貌反婴，气力丁壮，自求多福，身心无厌。我印此人克成真道。
　　大慈天尊又告宝相曰：下世愚夫不修大道、无上至法，而作是言：应灭此身，冀得清虚，会真宗者，喻如下世昆仑山阳，往昔之时，有一戎夫，名曰忧波斯那，立性凶顽，多畜妻子。其第三妻貌甚鄙，累生十子。戎夫自计，心陋此妻。妻又怀娠。於是戎夫但念其子，不暇待产，酖杀其母。母既命终，刳腹出子，子犹未成，始凝胚混，随母烂坏，不可捉持。戎夫自恶，后方悔恨，而作是言：我妻身体不能如骡，怀妊之时，剖腹取子。傍观之者而告之言：长者当知骡怀妊时，候其日满，知母欲产，剖腹出子，乃全子命。如长者妻，异於骡身，况复怀孕始经三月。假使月满，亦不杀母。刳腹取子，何如养母而育其子？子得长成，母自老死，何用杀之，而欲此儿绍隆家业。犹翦树根，望果成实，终不可得。善男子，邪俗行尸，亦复如是，不修至理，求欲灭身，而望罪魂得会真宗。如彼戎夫杀妻取子，一何执滞。哀哉流俗，浮伪若此，安可与其闻大道乎？执吾法印不应如彼。善男子，修因之道，尚须誓愿，愿得见在、未来见道闻法，况求即身而觅解脱。善男子，汝学大道，存形存生，无生之道，喻如舟车，坚固轻利，缝致绵密，陆行堪载，济能胜溺，保达所在，永不劳虑，岂不乐哉。善男子，世有愚人闻他得度，傍而学之，身无智力，性有疏懒，不能凿车，舍他破坏，所弃舟车运危济溺，未至中道，倾覆败亡，摧折沦没，不可思议。善男子，汝今当知，败车破船不能自胜，何能度人？邪俗之法，亦复如是，不能自济，何能济他。下界凡夫凭向外道，邪俗之法，拔济存亡。亦犹愚夫运败舟车，摧没之祸，立便可待。善男子，世若有人乘破船筏，得济渡者，外道之法应得无生；若以破船不得济者，外道之法不能无生。善男子，后世男女欲学道者，采用天经，吟咏宝文。此文在天为经，在地为纬，南北为经，东西为纬，在中为神，在物为气，在人为灵。故曰天经地纬，织成凡圣。一切万物，有形无形，无非大道真气织成也。
　　诸仙人曰：敢问慈尊织成之方。天尊答曰：天无言而有信，故可轨之成仁#1，三景不言而明，故可则之成身；地不言而有义，故可范之养物；道无言而有灵，故能生天地。天地万象亦经纬也，织凡成圣。
　　仙人曰：敢问天地万象非道之体，云何织凡成圣？答曰：道生元气，元气生太极，太极生天地，天地生万物。是故天地万象皆道之子孙也，何为不能织凡成圣？大道经纬，罗列天地，所布日月、星辰、风云、雨露、金玉、土石、草木杂类，皆可采用，以辅学人，甚疾成圣。既得圣道，能制御天地及以万物。
　　尔时有一下仙，名曰证明，闻天尊所说，迷惑不悟，重敢致问而作是言：不审慈尊金口法印，所云学道之士采用日月、星辰、风云、雨露、金玉、土石、草木杂类以辅学人，甚疾成圣，既得成圣，还能制御天地及以万物。弟子蒙昧，不明妙理，祇言用天之道德劣於天。惟愿慈尊，赐垂分别。
　　天尊答曰：学道之士用天之道，及以万象，甚疾成圣者，无上大道真精妙气隐在天地及以万物，善用天道及以万物，大道感之。譬如孝子供养父母，心无拒逆，四时温清，瞻视颜色，设复远行，心中忧念，存忆父母，如对目前，寤寐之间，精神不离，自天佑之，鬼神护之。孝至二亲，尚能感天；孝至於天，理应感道。
　　尔时灯明并诸后学闻天尊所说，心开意解，信知天地万物皆於学人深有利益，明知天地万物无非是道，叹凡夫之徒不能用之，如我未悟，亦复如是。合众礼谢天尊受生之恩。尔时大慈天尊又语仙人曰：天地之德，德具於道。其中万物，德不尽备，但取一用，和合利益，功德道同，知用天地及以万物以辅身者，无烦三清秘文、三洞真法。三洞秘文，道高法妙，难可叨佩，及以见闻。学道之士求真不懈，功满行成，我道自来度於子也。是诸仙人深明道义，洞晓存形无生之道，进仙三阶，登不死地，尽能升入无形，始验无生非灭生也。灯明中和真人为诸仙人请法印已，一时辞别天尊，七日七夜徘徊云间。
　　天尊又曰：得道之子遐观洞听，身心自在，微妙快乐，解脱无碍。我今与子虽隔三万六千天地，犹如指掌，近在目前，有何可别？不如下界尘俗行尸对面胡越。汝归下界，劝化众生，令远邪道，渐顿之法，量物所宜。是时仙人稽首再拜，奉行法印，升入无形。大慈天尊分形储仙，流布道化。
　　尔时诸仙归下界已，止住空中，去地万仞，坐於庆云之上。是时天柱四方，大地震动，龙神欢喜，天地朗然，烟收雾卷，三景倍明，香风遐畅，甘露滂流，地涌乳泉，川泽平济，祥麟瑞凤，纷纭杂集，神芝嘉卉，连荫接野。是诸天王咸谓国庆，皆称万岁。大赦天下，出库谷帛，矜恤老病，普天作乐，颁赐爵禄。天子、诸王、群公卿士，不可胜记，登坛朝礼，大谢恩造，巨施珍宝，立静供养。普天奉道，妖邪绝踪，万国太平。普天齐济，人民丰乐，谣歌讽颂。九万年中，天无杂色，独有紫云，润不别流，唯洒甘露。下界小仙睹道慈力，知是大慈天尊威神之力。是时仙人各陈心愿，遥礼太空之中。
　　尔时大慈天尊与诸上真及诸上仙各各授手，遍满下界，为说妙法，授诸下仙上道一阶，各令下仙进修至法，入於全形无生之道。大度众生，入真妙法，登不退果，不可计数。胡夷蛮獠及诸鬼神、地狱罪魂等众，悉沾玄化，皆得利益。从此已后，人渐浇竞，多事凶害，大道不行，妖魅萌生。虽不受度，道犹授手，施大慈法。后世男女既无正心，试行吾道，道亦与之，不责於人。亦有因与渐进，亦有中道而退。吾见其退，亦不执之。道虽无心，常慈养物。大道如水，止渴除秽。道犹良药，勤而服用，定能愈疾；有病不服，稀能自愈。后世男女勤修吾道，定兔死厄，全身保生，能入无形，与道为俦。背吾道者，不除死籍，不免死厄，形如灰土，魂识漂浪，随业受报，生无道力；死望道生，终不可得。从今已后，阴气渐盛，人不畏死，修学外法，不得大道。如此之夫，多被妖邪执其魂魄，身遭疾病，无方疗治。命灭之后，随邪群党，定不得道。虽有小善，无由报应，由其失正，不愿行道，邪鬼侵之。如此之人，虽言万物皆空，我身亦空。物境既空，何有能侵？我身亦空，有何所受？妄想言受，毕竟空寂，都未曾有。愚人偏见，作此观时，邪精魅物，竞来侵害，无所畏忌。亦有生身遭魅，随逐邪神，一绝而去，此名全身入邪，不须待死，取其魂魄。若有女人，生身怀邪，颜色萎黄，处处疼痛，常吐涎沫，或复洪肿，水土恶气，百节酸痛，风疰入心，恍惚迷忘，救气不暇，安觅道乎？痛伤流俗，自取灭亡。身各有道，不知用之，与道为邻；不肯析之，徒近玄流，无心洒垢；神医在侧，不知愈疾，甘心受苦，婴抱楚痛。如此之夫，去道不远，邪惑其心，障覆其目，顺流而去，不能逆来。
　　大慈天尊为一切众生演说法印，流通供养。精至之士宝而行之，邪俗之夫诽谤四起。善男子，汝今当知信敬我道，亦不益我；诽谤我道，亦不损我。善男子，邪俗之夫，如猎犬食，无有定主。譬如东家修善长斋，持戒不煞。西家十恶，专事屠贩，渔猎杀害，家丰熏臭，所食之余，弃之域内。东家犬子承臭而往，食其残余，遂至忘返。於是西家先复无犬，大小见之，欢喜余食，倍与熏臭。尔时犬主性器弘大，亦不呼归。岁月经久，犬遂长大，不识前主。主忽出游，暂过西邻，犬便惊吠。前主慈悲，亦不致怪。却后数日，十恶之家，忽被天殃，合家灭命。先人收养臭烂之余，亦以穷尽。犬既饥饿，终日号鸣。旧主闻之，合家议言：犬子少小爱往彼家，所食臭烂，秽性以成，卒不能改，设呼暂还，终归不活。须臾之顷，犬便饿死。主又叹言：犬子向在我家，常得闻法，纵不悟解，亦润其神。冀犬后身得生人道。无故往彼十恶之家，饮血吞膏，食啖臭烂。今忽饿死，无一善缘。此犬必定不生人道。善男子，我喻恶人邪俗嫉妬，忘失根本，诽谤大道，与犬无异，为逐臭烂，故不识前主。学道之士含垢怀辱，忍受诽谤，弥加精进。求无上道，复应却照，邪俗之夫，不离生老病死之苦，不能超出缠累泥滓，沦没邪道，痴贪三毒，以成其身。十恶五逆，是其徒党；财色窟宅，是其居处；恶口恶舌，是其歌颂；诽谤妒嫉，是其心行。邪俗之夫不见真经，不闻真说，无以止恶，祸患如此。后学之士应离此人，不须酬对，与其诤论；自求升度，晨夕不懈。邪俗之夫，法有兴废，身有老死，未死之前，已被灾害，是其邪法不验之征。学正道者，身无疵疠，是其元吉全生之征。应自庆幸，深避患害，执吾法印，勿受邪言。善男子，劫初之时有建木乡人，入於山南，衒卖真珠。时有山东商人，姓颇罗堕，名曰满愿，出库百金，买得一珠，圆明曜掌，大径一寸，囊肘自随，不令他见。数旬之间，忽有山南一人，名曰雷诘，伪卖鱼目。满愿西邻寿量之家亦出百金，买得鱼目，亦以怀藏，不令他见。却后六年，二家恶疾，祈得明师来疗此病，和合药分，须好真珠。尔时二人各出真珠以阅明师，师遥见之，悬知后人买得鱼目。师即语言：此非真珠。寿量狐疑，恐师行诳，请师水之，浸经一宿，合器腥臭，真珠入水，弥益光明。九日出之，引长六寸。满愿服之，所苦立愈。后又市珠，请师教浸水，服之丁壮，于今已寿九万余岁，上皇玉简题不死名，一切善神递为给使。此人又复得吾真气之道，亦能御气而游，无复死厄。西邻合家因此恶疾，以至灭绝。唯有一奴，名曰勤子，少小有心，常仰天叹，愿得天道救其所苦。我命上仙大通教其餐松，并服松子，于今不衰，入於太白，时游天山，上登昆仑。吾以授其晨气之方，必定免死而得真道。善男子，真伪之道，生死相背，不可伦疋。执吾法印，能辩邪正。修学之士望济一身，傍度幽显，不可造次，以规声利，忘其大成。至真法中干用之士，道回天地，德拒四时，不为昼夜改易。乾坤崩沦，道能成之；天地毁缺，道能补之；生气不足，道能足之；万物不养，道能育之；天下不化，道能化之；一切凶恶，道能变之；一切为善，道能福之；愚暗之者，道与其光；孤游恐畏，道来友之；饥寒病恼，道为除之；履涉危难，道来安之；白刃临项，道能救之。善男子，汝欲学生，莫於无上大道至真法中生不正行，诸所施为尽皆中正，大道玄佑，不畏邪道无正根力，无的依凭。譬如迷人，进退失路，不知要道，始年昏惑，所习不定。或言忘心，不见有身；心既无生，听可得忘；即心有累，云何忘之？始欲此身复归四大，身虽暂忘，四大犹在。假使体空，不能无观。一物一观，已成二事。前境未忘，后观续生。一切因缘以四大而起，身由四大和合而生。绝灭之时，还归四大。外道之夫犹如草木，因四大生，因四大灭，不能不生，不能不灭。欲其即生，亦不能得；欲其不生，亦不能得。外道亦尔，於生死中不能自在，为物所负，随境生灭。善男子，得道之士能忘身心，不见所能，不见所忘，境智体空，观无所起。我所受形，从道得生。今忘此形，复归於道，不为四大之所摄持，不为四时之所生灭，不为累患之所系缚。所谓无上大道能存能亡，亡能无形，存能长生，寂寥幽奥，恍惚希微，不可以智知，不可以心识，应物有周，动用无极。善男子，无上大道慈悲之力，不可思议。后世男女持吾法印，深心思念，当正亿持。尔时天尊说此经已，五百外道柯叶惟等悉舍邪法，肉袒求哀，从道出家，欲求济度，悔过自责，遍体血流，拔除鬓发，如鸟锻翮，踊身自扑，犹如山崩。
　　尔时天尊即命中和真人开度外道，授其往生因缘之道，敬观无常，戒莫戕害，断其痴贪，不令蓄积。中和真人曰：汝诸外道，从今日后，慎莫自高，诈称汝是天人大师，损他财命。天司黑簿，注汝罪名，九祖受考，身为逆鬼。汝今生存，单衣菲食，以支身命，忍辱精进，求早化灭，后生中国，见道闻法。即身秽滞，不堪全形，入无生道。是时五百外道欢喜礼谢中和真人，辞别天尊，各还其居，建立精舍，晨夕行道，观身无常，求早灭度。四天之下，人及非人，咸悉归依正真之道。是时天尊与诸圣众真应之身遍於法界。於是灵仙之众八万四千执持法印，作礼奉行。
　　太上大道玉清经卷十竟
　　#1「轨」，敦煌本P.2385 作「执」。
　　
