太上洞玄灵宝天尊说罗天大醮上品妙经
　　经名：太上洞玄灵宝天专说罗天大醮上品妙经。一卷。底本出处：《正统道藏》正一部。
　　太上洞玄灵宝天尊说罗天大醮上品妙经
　　尔时，玉清圣境清微天宫金阙上帝元始天尊，上清真境禹余天官玉晨道君灵宝天尊，泰清仙境太赤天宫太上老君道德天尊，昊天至尊金阙玉皇上帝，北极紫微大帝，南极天皇大帝，十方诸天尊、东方玉宝皇上天尊，南方玄真万福天尊，西方太妙至极天尊，北方玄上玉晨天尊，东北方度仙上圣天尊，东南方好生度命天尊，西南方太灵虚皇天尊，西北方无量太华天尊，上方玉虚明皇天尊，下方真皇洞晨天尊。道言十方诸天尊，八极真人，三官天地，日月星辰，回观照耀。伏愿真形八方，镇委天官、地官、水官，俱弗三方，和同万汇，太一真形，变成本相，八十一天、三十六地。头驾火叉，身骑猛兽，或跨苍龙，掷火万里。五岳至尊，青龙白虎，朱雀玄武，真武大将，天蓬翊圣，黑煞天猷。罗叉从后，力士随行。啖摇世界，倒岳倾津，上至虚无，下至幽冥，乾坤五岳四渎尊神，须弥手弄，顶戴昆仑，地至九府，驱使力士，处分天神，六丁神兵、六甲神兵、天仙神兵、地仙神兵、水仙神兵，三三如九，亿万天兵。玉皇勑下，奉感威灵。群魔束手，战惧兢兢，毒龙万万，岂敢争迎，携剑斩鬼。日君月君，南辰北斗，九曜天轮，行年星曜。罗星君，计都星君，木德星君，水德星君，金德星君，火德星君，土德星君，紫炁星君，月孛星君，太阳星君，太阴星君。天河内宿，天河外宿，二十八宿，具数分明，天罡执剑。十二元辰，寅生属虎，功曹元辰。卯生属兔，太冲元辰。辰生属龙，天罡元辰。巳生属蛇，太乙元辰。午生属马，胜光元辰。未生属羊，小吉元辰。申生属猴，传送元辰。酉生属鸡，从魁元辰。戌生属犬，河魁元辰。亥生属猪，登明元辰。子生属鼠，神后元辰。丑生属牛，大吉元辰。十二相属，注命六神。土金，木水火，土木金火水，水土火金木，木水土火金，金木水火土。老君曰：若有善男子、善女人，持念罗天大醮真经者，瘟灾不染，横祸不侵，行年星曜、罗计都、土火恶星，尽皆消除，不遭荒俭，不遭罗网，不遭劫杀，不遭刀兵，不遭火难，不遭水难，不逢毒虫，不服毒药。若有官私干事，或误道幽静、深山孤庄、旷野园林、密暗之处，凶恶寺观，鬼魅极多，妖魂不少。尔时结跏趺坐，擎拳稽首，默念此经一遍，感得诸天圣众，拥护其人，然后玉符保命，金液炼形，形神俱妙，与道合真，精神不散，万灾消灭。或家有众魔，野道虚耗，精邪疾病，水火刀兵，灾厄刑狱，一切不祥之事，闻其灵文之名，悉皆消灭，信受奉行。
　　太上洞玄灵宝天专说罗天大醮上品妙经竟
　　
