七元真人说神真灵符经
　　经名：七元真人说神真灵符经。撰人不详。二经同卷。底本出处：《正统道藏》正一部。
　　七元真人说神真灵符经
　　七真告一切诸鬼王神王，北酆都罗山六洞天魔王：自今已去，不得枉杀天下万民，万民悉我身中肢脉，我有神章，勅禁外魔，内着六腑。自今已去，若有上清道士，至隈岩邃谷，专至一法，退身让义，勿与财货为贵，专心救人，行吾此道，归向紫微上帝、五老天真。若有道士一心欲受持者，赍以命白素，告启上真，依法奉行，誓不宣泄，藏之玉箧，亿劫不传。
　　七真告六天魔众，伏听诀言：修奉之道，皆致云軿，轻慢之道，祸灭三劫，今伏告言矣。
　　七真曰：我勅威剑神王大符，若有道士治病，当墨书白素上，可与病人佩之，其病即差。此符出酆都伏魔官中，若道士得此符，可以行世救人，治邪考鬼。此道士入病之家，万鬼自伏。不用大道生神正真之力，魔自伏灭藏，黑杀之亿劫，不可得而传矣。
　　黑杀天丁五丁神符，朱书白杨木，长一尺五寸，镇宅五方用，天纲日传书之。
　　上部天丁，主杀东方青瘟之鬼。
　　中部天丁，主杀南方赤瘟之鬼。
　　下部天丁，主杀西方白瘟之鬼。
　　左部天丁，主杀北方黑瘟之鬼。
　　右部天丁，主杀中央黄瘟之鬼。
　　七真曰：五灵黑杀神符一道，墨书梓木板，长二尺，青为地，以甲子日书。镇有多年山源□精邪怪之处，可用此符断截法，用酒脯一十二分，诵天蓬神咒七遍，我当勅卫灵神兵万众，流火万里，扫除祆群，万灵振伏，万里逃踪。此符出酆都六天宫中，三天真券神符，一炁书之。
　　七真曰：告八威神符一道，若有道士欲为治疾病，遏绝精邪，可墨书栢木板，长一尺五寸，悬宅中庭，赍以本命纹素，当可传之。三十年一镇也。
　　七真曰：告九符神章、九龙告命，白素三十六尺。佩此神符一契，百灵隐韵，万神侍轩。若有后学道士，精进勇猛，为天下之所崇者，可授此丹书神诀，伏一切魔国。若有祟，天下疫灾，可游行国界，为一切众生有灾之人，给佩神符，大建七元坛场，燃灯行道，召考吏兵，扶助天民，行是功德，为三界所举。此章灵妙，藏五岳洞天灵官，各有侍经神兵二十四万众，皆烧香散花，侍卫左右。宿有善因，玄会当授矣。
　　七真曰：符可书之时，每至月三日、二十七日清旦。东向立机，按朱书之吞一道，服之令足。可为通彻视，神炁不衰。勿令女人秽炁所触。数满千日，见太微神女见身。
　　第一元真炁
　　第二元真炁
　　第三元真炁
　　第四元真炁
　　第五元真炁
　　第六元真炁
　　第七元真炁
　　七真曰：昔受玄真宝，秘在大罗天，上有玄玄圣母金阙玉房，保此神真章句。醮祭名山大川明源，疗治疾病，行兵发将，三十二天中皆朝。太帝之宗，司法有八十万神诀，不可具传。得此一法，便足千日，奉行桉如师口诀。
　　七元真人说神真灵符经竟
　　
