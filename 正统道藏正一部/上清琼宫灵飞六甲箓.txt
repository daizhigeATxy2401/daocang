上清琼宫灵飞六甲箓
　　经名：上清琼宫灵飞六甲苏。撰人不详，约出於南北期，系改编《灵飞六甲符》而成。一卷。底本出处：《正统道藏》正一部。
　　上清琼宫灵飞六甲箓
　　上清琼官灵飞六甲玉女六十人，讳字并左右上符，太真九都上皇太极四真人，受之於太上玉晨高圣道君。左右灵飞六甲符，一名玉精真诀，一名景中之道，一名白羽黑翮隐游上经，灵飞六甲神道也。六甲之神，时乘六龙，以宴庆云，盼看六合，回降服符者寝房也。其八节日，又乘白鸾之车，驾黑翮之凤，以宴常阳倒景，看游八方之神岳也。回降服符者身，和合魂魄，通灵达形，三炁合香，五藏生华，坐在立亡，役召万魔，履锋蹈险，万神来和，涉山入水，沿海步河，不劬律梁，不畏巅危，变化隐遁，招风召雷，立起云雨，坐致行厨，入兵不伤，入水不濡，山神奉卫，玉女来迎。服之六年，六甲见躯，与人语言，授子真书，长生天地，二象同符。别寝勿杂，遗淫忘欲，寂心镜形，乃可见求。
　　太极四真人曰：六炁顺运於十天，六甲巡行於幽冥，有其符则隐化无方，闻其名则上补天真，行其道则飞虚驾〔景〕，佩其文则玉女执巾。用之六年，方诸青宫书名玉简。行之九年，万神奉卫，真人造房。行之十四年，太素三元君迎以三晨之羽节，衣以紫华之云帔，夕驾八景，朝登昆仑，挥虎旗以招节，吹凤乐以唱玄，万神扶轩，摄风召云，太一参辔，白日登晨。
　　六甲灵飞左右玉女，名字六十人，每至甲日平旦，向王方闭月内视，存六甲一旬之玉女，尽来罗立我前，衣服形色如上，良久毕，乃叩齿六通，咽液六十过，毕而微咒曰：
　　左飞右灵，八景华精，上植琳房，下秀丹琼，合度八纪，摄御万萌，神通积感，六炁练清，云宫玉华，乘虚顺生，锦帔绯裙，霞映紫房，腰带虎书，络羽建青，手执神符，流金火铃，挥邪却魔，保我利贞，割勒众妖，万恶泯平，同游三元，回老反婴，坐在立亡，侍我六丁，猛兽卫身，从以天兵，呼吸江河，山岳流倾，卒致行厨，金醴玉浆，束收虎豹，叱咤幽冥，役使鬼神，摄伏千精，所愿从心，万事克成，分道散躯，恣意化形，上补真人，天地同生，耳聪目镜，彻视黄庭，六甲玉女，为我使令。
　　咒毕，乃闭目。初存思之，当平坐，按手於膝上，勿令人见之，见则真光不一，思虑伤散，念念存心，不德他想；当须戒之。临服符，当先呼直日玉女名，毕，微咒曰：
　　天玄地黄，太虚六炁，朝服灵精，神金虎文，当令我真，又令我神，分散形影，封山召灵，役使万精，坐亡立存，高游上清，北朝玉晨。毕，乃服符。符文真要如左：
　　符并朱书。
　　甲子太玄玉女，名灵珠，字承翼。
　　乙丑太玄主女，名兰修，字青萌。
　　而寅太玄玉女，名定华，字郁陵。
　　丁卯太玄玉女，名须台，字馥猷。
　　戊辰太玄玉女，名爱浮，字众梨。
　　己巳太玄玉女，名四浮，字华宁。
　　庚午太玄玉女，名会容，字流南。
　　辛未太玄玉女，名澄华，字抱珠。
　　壬申太玄玉女，名双皇，字凤文。
　　癸酉太玄玉女，名龙婴，字欢生。
　　右甲子太玄宫左灵飞玉女部。
　　玉女皂帔，红销服，青裙，执红销符。
　　甲戌黄素玉女，名神光，字非廉。
　　乙亥黄素玉女，名紫春，字飞芝。
　　丙子黄素玉女，名寄风，字参盈。
　　丁丑黄素玉女，名凤镮，字郁娥。
　　戊寅黄素玉女，名叔华，字上容。
　　己卯黄素玉女，名英玄，字羽林。
　　庚辰黄素玉女，名正龄，字香林。
　　辛巳黄素玉女，名蔚腾，字雕罗。
　　壬午黄素玉女，名琬御，字千成。
　　　
　　癸未黄素玉女，名良营，字娥昌。
　　右甲戌黄素宫左灵飞玉女部
　　玉女青绿黄销帔，红销服，紫裙，执白符。
　　甲申太素玉女，名真元，字琼石。
　　乙酉太素玉女，名兰萧，字玉英。
　　丙戌太素玉女，名娥玄，字和明。
　　丁亥太素玉女，名兴房，字绿华。
　　戊子太素玉女，名翔峰，字定晖。
　　己丑太素玉女，名烟童，字偃殊。
　　庚寅太素玉女，名七翰，字灵飞。
　　辛卯太素玉女，名肇台，字篇敷。
　　壬辰太素玉女，名蔚金，字丹旗。
　　癸巳太素玉女，名安夫，字沙风。
　　右甲申太素宫左灵飞玉女部。
　　玉女白帔红销服，红裙，执浅红符。
　　甲午绛云玉女，名丹淳，字云龄。
　　乙未绛云玉女，名散阳，字灵华。
　　丙申绛云玉女，名遂精，字玄珠。
　　丁酉绛云玉女，名抱云, 字绿间。
　　戊戌绛云玉女，名房宾，字石香。
　　己亥绛云玉女，名清婴，字南灵。
　　庚子绛云玉女，名灵群，字曲澄。
　　辛丑绛云玉女，名素姜，字启清。
　　壬寅绛云玉女，名纷华，字蔚芝。
　　癸卯绛云玉女，名曜英，字西安。
　　右甲午绛云宫左灵飞玉女部。
　　玉女绛帔，红销服，青裙，黄销符。
　　甲辰拜精玉女，名龙源，字灵素。
　　乙巳拜精玉女，名欢庭，字逸台。
　　丙午拜精玉女，名营生，字玉生。
　　丁未拜精玉女，名招风，字娥始。
　　戊申拜精玉女，名夜华，字云婴。
　　己酉拜精玉女，名密明，字胜非。
　　庚戌拜精玉女，名紫虚，字容镮。
　　辛亥拜精玉女，名凤华，字绿安。
　　壬子拜精玉女，名仪房，字上晋。
　　癸丑拜精玉女，名宝华，字壹昭。
　　右甲辰拜精宫右灵飞玉女部。
　　玉女紫帔，皂缘青裙，黄销服，浅红符。
　　甲寅青要玉女，名启元，字惠精。
　　乙卯青要玉女，名庆翔，字娥生。
　　丙辰青要玉女，名幽昌，字晨晖。
　　丁巳青要玉女，名伏华，字广敷。
　　戊午青要玉女，名绿云，字安昌。
　　己未青要玉女，名金声，字曲台。
　　庚申青要玉女，名飕游，字云飞。
　　辛酉青要玉女，名亲贤，字高英。
　　壬戌青要玉女，名神珠，字贯众。
　　癸亥青要玉女，名云徊，字抱生。
　　右甲寅青要宫右灵飞玉女部。
　　玉女紫帔，皂缘红销服，青裙，黄销符。
　　太极玉精真诀上符，以甲子日始日二服，一以平旦男服，以八节日日中又服。
　　太极玉精真诀上符，以乙丑日始日二服，一以平旦女服#1；以八节日夜半又服。
　　右二符，是灵飞六甲之符宗也。欲服符，先斋六日，乃服之。六十日，乃得服六十玉女符也。此二符招神开灵，通达万精，长服不废，飞仙长生。既服六十玉女符，故当用此符也，兼修之也。男女各符，随名而用之也。忌淹秽、经死丧之家，不得与人同状寝卧，衣服不假借人，禁食五辛及六畜肉。又接近妇人，尤禁之甚，令人神丧魂亡，生邪失性，灾及三世，死为下鬼。常须烧香於寝状之首。
　　太玄甲子宫玉女一部，同服上玄锦帔，下青罗飞华裙。
　　黄素甲戌宫玉女一部，同服黄锦帔，紫罗飞羽裙。
　　太素甲申宫玉女一部，同服白锦帔，丹罗飞华裙。
　　甲午绛云宫玉女一部，同服丹锦帔，青罗飞裙。
　　右灵飞六甲玉女服色，手中并执玉精神虎符，头并颓云三角髻，余发散垂之至腰。
　　甲辰拜精宫玉女一部，同服紫锦帔，碧罗飞华裙。
　　甲寅青要宫玉女一部，同服紫锦帔，丹青飞裙。
　　右灵飞六甲玉女服色，手中并执玉精金虎符，头并颓云三角髻，余发散垂之至腰。
　　已上六十二符，乃是太极上宫四真人所受於太上大道君。一受者当须斋洁精诚，澡除五累，遣秽污之漏尘，杜淫欲之失，正目存六精，凝思玉真，香烟散室，幽身孤房，积毫累着，和魂保中，仿髴五道神生三宫，豁争竞於常辈，守寂默以感通者，六甲之神不逾年而降见也。子能精修此道，必致登仙矣。信而奉者为灵人，不信者身没鬼部。
　　上清六甲灵映之道，当得至真之人，乃可传之，既速致通降，而灵飞易发。久勤修之，坐在立亡，久视变化万端，行厨卒至也。九嶷真人许伟远，昔受此方於中岳宋〔德玄〕#2。德玄者，周王时人，服此灵飞六甲符，得道，能一日行三千里，数变形为乌兽，得真灵之道，本在嵩山。伟远久随之，乃受得此法，行之道成，今处九嶷山。有女子郭勺药、赵爱儿、王鲁连等，并受此法而得道者，复数十人，或游玄洲，或处东华方诸台，今见居之南岳。魏夫人言：此郭勺药者，汉度辽将军阳平郭骞子也，少好精诚，真人因受其六甲。赵爱儿者，幽州刺史刘虞别驾赵该姊子，好道，得尸解后，又受此符。王鲁连者，魏文帝城门校尉范陵王伯罡女也，亦学道，一旦忽委壻李子期。李子期者，司州魏人清河王传也，期常言此妇狂走，一旦失所在。
　　上清六甲灵飞，遁服此真符，游行八方，行此真书，当得其人。按四极明科，传上清内书者，皆列盟奉所誓，乃宣之。七百年所传，不过六人，限足不复得泄也。其受符，皆对斋七日，香信於有经之师。白素六十尺，金镮六双，青丝六两，以代剪发登坛，歃血破券之誓，以盟奉行灵符不泄之信。如违盟负信，己身甘受风刀之考，陷积夜之河，挞蒙山之石，以填孟津。有经之师，所得法信，当给与寒栖贫下，孤病老弱之辈，不得独用。如不遵科典，三官检案，死为下鬼，切宜敬之慎之矣。
　　上清琼宫灵飞六甲箓竟
　　#1『服』字原本缺，据上下文补。
　　#2『德玄』二字原缺，据《上清琼宫灵飞六甲符》文本补。
　　
