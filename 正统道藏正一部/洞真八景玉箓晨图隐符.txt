洞真八景玉箓晨图隐符
　　经名：洞真八景玉箓晨图隐符。撰人不详，约出於东晋南朝。原系《洞真金元八景玉箓》之徒半篇，误分出为另一书。底本出处：《正统道藏》正一部。
　　洞真八景玉箓晨图隐符
　　上相青童君撰太上大道君所受
　　九晖太晨隐符，郁悦那林昌玉台天玉清紫道虚皇上君所佩，以赤书碧文九寸。
　　观灵元晨隐符，高桃厉冲龙罗天玉清翼日虚皇上道君所佩，以赤书绛文九寸。
　　总晨九极隐符，碧落空歌余梨天玉清昌阳姬虚皇高元君所佩，以赤书白素九寸。
　　沓曜璇根隐符，摩坦娄于翳天玉清七静导生高上虚皇君所佩，以赤书皂缯九寸。
　　玄景晨平隐符，扶刀盖华浮罗天玉清太明虚皇洞清君所佩，以朱书黄缯九寸。
　　合晖晨命隐符，具渭耶渠初默天玉清始元虚皇太霄君所佩，以赤书黄缯九寸。
　　齐晖晨玄隐符，冲容育郁离沙天玉清七观无生虚皇金灵君所佩，以朱书黄缯九寸。
　　高上龙烟隐符，单缘察宝轮法天玉清八观高元虚皇渟景君所佩，朱书黄缯九寸。
　　上清八景玉箓晨图隐符，太上大道君所受，玉清高上君所宝秘。夫有金简玉字，名刊帝箓，乃得闻见，自不诵咏大洞真经三十九章，三宝神真雌一八间十二上愿，招霞服精赤景奔月结璘之道，莫得佩玉箓八景晨图玄隐之符。有得隐符之子，八年克乘八景之舆。此文隐秘，非世所闻，玉清高上常藏於金兰玉匮七映之房，封以丹蕊之笈，付仙都左公，命金晨玉童二十四人，玉华玉女三十六人，侍卫隐符。记功明善，玄真下教，七千年听得三传，自无其人，封於名山，不得轻真泄宝，师及弟子连愆，七祖运蒙山之石，填积夜之河，身及先师同充下鬼，十苦八难无极之役。今撰集其文，明慎之旨。得佩太上大道君所受隐符者，当以别室烧香左右，朝夕礼拜，不得杂履淹秽，触真忤炁，玉童玉女奏子之罪於高上，罚以水火之考，天真秘重，可不慎之。
　　受符之身，每至八节之日，及本命日，沐浴入室，正中、夜半，惟一北向，心拜冥目，存三素之云从天上西北行下，覆满一室，内外掩瞑，良久，两手掩耳口，引云炁三十咽，咽毕觉云炁豁除，有二小儿如婴儿之状，各持锦囊，一囊请八景玉箓隐文，一囊请三宝神经，授与兆身，二儿因化为二帝尊，入兆身中。因咒曰：
　　出玄入清，回晨华房，教我授我，无英白元，雌一哺养，五籍洞玄，三十九章，万遍胎生，保魂招神，披睹洞门，玉符已毕，身乘紫云，上谒北帝，朝拜玉清。毕，又叩齿九通，咽液三十过，如此八年，克有八天玉景玄云绿軿来请子身，上登玉清宫。修行勿懈，勤心注玄，高上所宝，太上大道所尊，惟在精诚，秘而奉焉。
　　高清太无极上道君隐符，弥梵罗台霄绝寥丘飞元云根之都玉清上天玉清紫晖太上玉皇明上大道君所佩。每至本命日，以朱书青纸服之，雌黄书素带之。此符制御天下万灵大匿魔神谣歌之鬼，通灵致真，诵咏无有乱音之凶，佩符诵经万遍，自当有三元遣八景之舆来迎兆身，上登玉清宫。
　　晨图隐符，出自八元虚生之宫，凝炁成章，玉清紫道虚皇上君以授太上大道君，佩八天无鞅之宫，积七千劫付上相青童君，使授季世当仙之夫，世无其文，自非金简玉箓，不得参闻。此道高妙，非素纸所能得书，非口所能得言，推百六之运，於三代之中，采择圣佐，不得不传下世耳。传授之法，当依玄科，七千年内三传，夙有仙骨，立盟告誓，赉紫金八两，紫纹八十尺，而受焉。师授信，当施之寒栖之路，恤穷厄之夫，不得营己。明科不可得而违，深自详慎，衍盟负誓，身被风刀之考，充下鬼无极之役。详而传之，量而奉焉。
　　昔周幽王时有金谷子，本姓王，字玄度，凡人耳，忽过北岳，得一玉函，开见八景隐符，玄度不知书，悟是神文，案文佩之，亦不修行，遂得三素之云恒覆其身，於此自号为金谷子，八年遂乘云而升，今受号为九宫外仙之任，坐不备其事，不登玉帝之庭，此王君所传矣。
　　洞真八景玉箓晨图隐符竟
　　
