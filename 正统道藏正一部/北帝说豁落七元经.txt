北帝说豁落七元经
　　经名：北帝说豁落七元经。撰人不详。二经同卷。底本出处：《正统道藏》正一部。
　　北帝说豁落七元经
　　是时，元真登紫金堂凤楼阁，说三元品目，拔度群生，令知报应。是时，三清凝炁，日月朗明，三光振肃，灵禽鼓吹，天真并会。时有北方九天大真人，乘星步斗，单锦云衣，一时诣座。愿为众生说延生保命之法，演乎中国。祛魔灭精，消灾度难，拔济困笃，普得安静。愿帝普宣，告及天下邪魔，令知罪源，尽生善念，不害於众生，日有所益。
　　天尊告曰：三界之上北帝大魔王，下治在北海天地北方罗酆绝顶之山，山高二千六百里，周旋三万里。内外皆七宝堂室，生七宝宫，亦盛都也。皆主知万民生死之籍，天下鬼神莫不由也。
　　北帝言：我之极位，统三十二夭之总司，绾诸天之簿籍。天帝皆来稽首，天下万神皆来朝谒，万鬼千神悉皆震伏。令以此六天宫名号相示，为六天大魔王宫主。知万鬼之师，执生人魂魄。闭絷重槛，为阴神所絷。名系鬼官，延累生人。子孙作诸考讼，病衰连年，祸厄侵害。若知吾六宫名者，可以晨夕诵之。恶鬼不敢近，妖邪伏灭。祸害不能侵，魂精澄正，神炁常安，万灵震怖矣。
　　北帝告七真曰：我师昔学道修斋，立功救人，随机济物，功德圆备，勤苦香灯，弥劫历年，行乎道化，拯拔群生，令知报应，得离魔域，俱入正真之道。修佩灵文，祈醮真官，回筹益算，解厄延年，除灾却障，消诸不祥，然灯行道，诵念真文神咒。或一七、二七日，申奏章表。医治之师，专心绝念，存思在法。我当遣八部禁兵，与五方天帝兵马，二十八宿兵马，五湖七泽兵马，亿亿万骑。排三甲之仗，乘三杀之炁，下降道场，随所拥护，扫除妖魅，断截邪精。救济生人，得出鬼患。师获冲天之机，慎勿轻犯。考致七世，名系鬼官。为轻法之罪，慢师不朝。得致灵官，各还本职为慢师之罪，不遵道科之愆矣。
　　七真曰：欲修此法，当於家建立一精舍。方圆一丈，开四门，当写本帝真形图於静室之中。立灯九灯，盏亦七盏，常燃令光明，日即息之，夜烛室中，立一香，沙坛二，大四寸，中立香炉一口，静水五椀，剑一口，勿令秽触。净室之前，建七元坛，广一丈二尺，高三尺，三层。醮祭常令七天大魔王卫护，非同志，勿窥灵坛矣。
　　七真曰：天地疑精之炁，化之七炁，列位七宿。九炁为九曜，五炁作五星，三炁成三元，八炁立八灵。降真之炁，布列真王之炁，以备於星辰。群生之类，莫不由也，皆主知生死之籍。后学道士，专精一法。救拔凡迷，得出魔俗。咸发善心，可列符箓。随病所治，事有大小。摄伏魔精，保安魂爽。带佩绢素，出入常随身。万灵传迎，所在捧送。列七元之王炁，乘九元之精素。佩者行来，天下大师。入其病家，万鬼自怖。邪精消亡，潜踪匿迹。威震无边，福济生灵，超拔玄祖先魂也。
　　七真曰：若有人能於来世中，值遇此法。可移动星斗，乘三五之炁。可以挑星拨斗，飞步七元。登纲驾纪，摄伏恶魔。助国扶难，覆护生民。可为消灾散祸，灭诸怪恶。依法行用，勿犯冥科。当以法信，履民之物。一一散施贫穷，怜愍困厄。方便救拔，当依玄科。冥助道力，阴兵共治，无不差矣。
　　七真曰：夫末学道士，欲为人治病、制伏妖魅、行我妙法者，科令严峻，难可奉焉。但依七元列位，然灯行道，拜奏朱表，上达天真。当先诣天地水三官，为主生死要司之籍。又请三宫九府百二十曹知籍君，解形却祸。先为解先亡拷对，又解病人冤对，后乃治之。先然灯七盏，用左麻朱绳连星纲，用酒七盏，白脯七片，香五炉，浄水五椀。又外一座五土真官於偏处，当令侍卫，勿为邪秽所触。又灯中施符一道，依次朱书致油中，降天真矣。
　　七真曰：大道慈愍，恩惠生民。故设延生之法，开度未遇浅学者，令知罪福。若国府有难，兵戈斗乱，天下不安。但於国福德之方，宫苑之内，镇立北斗七元坛场，燃灯行道，申奏章表，镇压其国。转经念咒，存思吐纳，三时行道，转念真诠。当请镇国天龙，五帝兵马，三洞天官，千乘万骑，罗列国界，殄减强兵，自然归伏，八方宁静，国受太平。君臣用道，隆德相扶，当建北帝神咒大斋，三日两宵，五时行道，拜奏章表。上谢天威，下益五土。将以和天靖地，保国宁家，安镇社稷，一切真灵皆获道福也。
　　七真曰：下元生民，若有疾病，弥月於林，遍身痛苦。魂被水官所考，地官奏罪於天官，病加困笃，莫能救疗。但请三洞真师，来降宅内，建立道场。七日七夜，一日三时，行道转念神咒，驱除灾疫。我当遣飞天猛兽威神，拥护生民。三官除罪，径上玄都。黑簿除籍，书生名於左宫。得恩之后，醮谢三官。
　　七真曰：下元生民，为强精鬼魅所恼，病患连年不差者，当请三洞道师建立静室，燃灯七盏，七日当下五星神符镇五方。朱书桃板，广三寸，长一尺七寸。青竹一丈七尺，纂之即燃灯行道，诵咒行诸符箓。镇压佩带，当请五岳真神、四渎灵将，长加守护，鬼魅永除，生民得差。得恩之后，醮谢五岳四渎灵官。
　　七真曰：下元生民，新建精舍，土气侵害，官灾拘絷，祸害并生。可请三洞真师，来入宅中，扫荡一室。北斗七元之位，然灯行道，拜上解六害。章表朱书黄绢，奏五帝并谢五星。当得司命除籍，地官恕愆，疾病消除，官私殄灭。得恩之后，醮谢五帝之神、十二月将、七宿真官。当书七宝神符，以梓木板，长二尺四寸，悬宅四维。以斗口围宅，随建所施，科令严峻，为封宅之法。冥禁不轾，未学道士慎勿犯此玄科，祸没九祖，长役鬼官之中矣。
　　七真曰：吾居七元官位之北极，皆有华盖相随，帝居於中。其星皆生七宝，光烨灿烂，号为太微北极帝君。常月初三、二十七日，降下人间，受人之醮祭。察人之善恶，修学功过，年命长短。此夜可於中庭，立机筵置，列钱马九分、精膳妙供、酒脯并香献上，求乞度脱灾厄，延命益算。可求法术，救济万民，求愿治邪，考鬼灭精之法。当此夜欲卧时，先存华盖九星在头，左北斗，右北斗，上北斗，下北斗，三台覆其中。於卧室东面，存二十八宿真官，如婴儿之状，着锦裙，紫纱帔，执青简，口吐王炁，入我口中，皆为真气，匝满身中。得此之道后，乃为降灵之师，可为世之明师。万鬼自怖，行来出入伏御，山灵恶兽、山精野魅，悉皆殄灭。真经宝秘，四万劫方传一人。若有真人传法，可用白素四十尺，金钱质信，米面香油，祭醮之具。可传一人，如不得至人，可书一本，投名山大泽之中。题云函讳，可得延龄。地官所举，名上金简，刻字留音，万神侍卫，立见真道矣。
　　七真曰：夫欲修学此道，精勤苦节，至在一法。不吝世财，阴施道德。依科醮祭求，万事皆应。非但鬼神之患，慎勿轻泄行尸之人。祸没九玄，冥禁不轻，符非不周细矣。
　　七真曰：夫欲治病救人，考鬼之法，先存本师。次存三元大将军，领兵九亿万骑，三师兵众，有八万人。次存北方大帝，领兵五亿万众，皆黑衣，降入道场讫。次存七元真官，皆戴七宝之冠，着锦华之衣，执七宝神符，来降道场，即上灯着符於灯盏中。又书符两道，签安道门两边。明日召灵降真，皆是驱驰星斗周旋，勿外此。元精真炁，结之自然，皆致太玄北门凤阁之上，名日阴生广灵之符。七元降真，名长生符。神出乎玄宫北海崖极玄天洞阴朔单之国、五龙之台，南轩不传。下仙得之者，皆为五岳真人，克游三界，白日登晨。
　　第一元精真人素语紫童小有天王，为之玉诀灵音，三千年一遇。
　　此七道符书了，启请七真降位后，便下符闭炁，从一至七，不得杂类秽触人见之矣。
　　此符作道场，书置盆中。召灵降神，辟除万秽。
　　北帝说豁落七元经竟
　　
