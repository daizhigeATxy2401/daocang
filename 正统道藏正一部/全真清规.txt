全真清规
　　经名：全真清规。元明间陆道和编集。一卷。底本出处：《正统道藏》正一部。
　　全真清规
　　姚江春庵通玄子陆道和编集
　　指蒙规式
　　大凡初真童蒙出家，寻问明师，然后投礼，既然出家听从师训，长必成人。师接弟子，先问悟透善根浅深，又观祖上门风善恶，便看本人才不才，方可收录。先要脱俗，改妆衣服，仙风道气，教而训之，后必有异。太上云：常知楷式，是谓玄德，能为天下式。式者，天下法式也，规矩也，模样也，绳墨也。式从古有，堂自近兴。明师接人教而训之，先从有为，后学无为。高门良子时时习之，有所得也。而无所悟愚迷之师接度弟子，自无所知，教他无为，蠢之又蠢，迷之又迷，生赖教门，死入寒池，填还口债，永劫轮回。有志之人，亲奉明师，朝参暮礼，听而从之，习学经典，遵守清规。日至黄昏，烧香上灯，礼谢天地，朝拜圣贤，侍奉师尊。诸事既了，收敛身心，端身静坐，无起妄想，坚起脊梁，右脚在下，抄手静默，心不外想，瞑目而坐，或一更二更，此为功课。睡至五更未开静时，切宜早起，洗面梳头，穿衣侍众。待殿上钟声初通响时，童子上殿列班在内。二通钟声，耆宿上殿列班在外。三通钟绝尽，主者上殿，居於正中。诵经已毕，童子先出。行道诵经，童子在前，诸殿班次亦复如是。诵经已了，主者入座，童子躬身，便呼圆揖，大众俱坐，便过茶汤，收酸了毕，大众都散。童子再入师父房内，稽首作揖，听从师命，或学经教，或去扫地，各有事干。但见尊长，叉手在心，侧身并拱，傍边侍立，侍尊长已过，方可回身。或见客人，必先稽首，通报尊长，准备茶汤。先迎主人，后过客人，叉手侍立。先收客酸。后收主醆，客若起身，先出开门卷帘，客主出而后随之。或随师出入，不可同坐，叉手侍立。但凡出入，稽首朋众，一切授物，稽首谢之。不可自是，不得妄言，去除杂念，常行慈善，念道思真。行须缓步，语话低声，救济患难，接待往来，心量宽弘，慈爱柔和，济物利人，积功累行，依此行持，道不远矣。
　　簪披次序
　　弃俗簪披，先将簪冠道具等安於祖师案上，大众圆坐，拜辞俗亲，更换衣服鞋袜等事。跪在祖师之前，引度之师梳头簪披，道众上殿开启诵经，引领祝圣。立於香案前，表白读词，三拜上香，复退六拜，祝念已毕，入真官堂诵经。行礼祖师之前，亦复如是。诵经已毕，大众复坐，香烛如法。本师之前，引度领进，跪在师前，三拜迎香，再拜向前，亲手递词，跪在师前表白，接而读之，听从本师授道。又再三拜，稽首已毕，抬香烛案去就尊长，逐一之前，各各拈香并同如前。行礼已毕，次入斋堂，受供祖师之前，炷香三拜，大众两边炷香六拜，劝斋。斋毕起座送客，送客回来，再向厨中并行谢之。日用所行，诸事方便，苦己利人，降心灭念，敬师奉友，毋起俗情，常检己过，性上用心，参请前辈，谨守清规。
　　游方礼师
　　既游诸方，不访师德，且要道具整肃。初到入院，便看西廊有息肩二字或驻鹤二字，於此便歇。或久住，檐子平放。或经过，头高头低。靠在壁上，便取氅衣搭在左手。或有直堂知客出来，便穿氅衣，稽首宾主。或问来历，某州某观师某姓，答曰：某处、某州、某姓。问答已毕，请入。若旦过，除铺盖外，并皆入包。铺单了毕，洗足更衣。复见知客，行礼曰：即日恭惟知宾大德先生起居多福，某久闻仙隐，特来瞻仰，荷蒙收录，铺单展钵，不胜感激之至。稽首。领见主者，礼曰：即日恭惟提点真人起居清福，某久闻道风广博，特来座下瞻仰尊颜，荷蒙收录，铺单展锋，不胜感激之至。稽首。或留茶毕，起身相谢：适间轻践方丈，荷蒙煎点，下情无任激切屏营之至。稽首。行礼已毕，归单。主者答曰：山门有幸，鹤驾来临，有失迎接，不胜云云。又起单相留曰：院门寂寥，堂厨淡薄，敢望高士久留鹤驾，起助道风，无任攀恋望恩之至。稽首。
　　堂门戒腊
　　接众者先须旦过三日，然后请入库厅，看验文凭，某处某年某月某日投师授道。书录青册。然后安单，便看青册，排名排姓，各看排单，知己知人，便遵戒腊。前后必让尊卑远近，上殿登堂，依次序而行，行住坐卧，分长幼而居，各守戒腊，莫犯高低。依院门之次序，行方外之尊卑。
　　坐钵规式
　　夫坐钵者，自十月初一日为始集众，过冬至新年正月中旬满散，百日为则。如入堂者，各请情愿。本来各各专为自己，生死事大，无常迅速，递相究竟琢磨，参问师德，听从规矩。钵有动静，动则许容徐徐运动，静则不然。如有神昏点头，摇撼身屈，主钵先行巡牌，以牌挂在昏者身上，三击而退，然后轻轻取牌，徐徐起身，巡究他人后犯者替。或钵未终，钟未呜，静牌未换，无故出入，语话动摇，不依规矩者，并行责罚。
　　一　如有违犯前项事者，副钵举行，主钵责罚。初犯白堂，再犯罚茶，三犯出堂，重者并行清规祖师则例。
　　一　昼夜十二钵，以按十二时。三静九混，以按三元九气，又日三返九还。
　　一　每日至五更寅时，闻开静板响，各请洗漱，朝真礼圣。卯时早斋。辰时混坐。巳时静钟三通，各各静坐，如法用功。午时赴斋？未时混坐。申时如前入静。酉时晚参。戌时混坐茶汤。亥时如前入静，用功如法。子时歌咏，教演诗词，以敌睡魔。主钵先举，每行三遍，不可以多。丑时放参，各请随意。副钵专一提钵，不可久沈，人各诚敬心
　　三不起身
　　夫不起身者，大众常住，自有知客，或有直堂应答酬酢，迎接宾客，相送往来，众不可动，以乱堂式。
　　一  打坐不起。澄湛天心，调息元和，究竟本来，默运玄机，体若太虚，不摇不动，任从来往，人各诚心，静坐如法。
　　二　诵经不起。人各运心，威仪整肃，调声运气，心思意解，耳闻目视，音声相和，前后相随，任人来往，各自皈依，诵经如法。
　　三　赴斋不起。念道思真，心清意静，神定气和，静默受供，展钵无声，登堂不语，任他短长，人各恭敬，斋坐如法。
　　全真体用
　　祖师设教，仙圣度人，开大乘之门径，通众妙之要津。俾归元而造理，警心妄以全真。贵忠心於清静，务圆性於朴淳。深明短景，至乐长春。故不挂利名，毋黏世事。明大体，金洁玉莹为心；养元机，介石洁冰为志。济人利物，融一理以周通；炼己还元，总万德而中备。任其偏执之徒，修证圆机之士，无辨无争，不矜不是也。清居琳宇，混处云堂。莫觑他非过短，当除自是强梁。心脱洒，随方和顺；量豁畅，到处温良。早晚赴斋，当拱手诚心而默坐；朝昏参圣，务擎拳缓步以趋锵。体上达，威仪整肃；居下流，举措荒唐。逮乎密叩真机，参同玄要，奉师至敬笃恭，问道精诚虔告。晓万理以还元，凝一真而妙用。豁开道眼，安然默照於妙微；莹彻天心，感应返观於灵激。逆则含容，犯休讥诮。低心敬承乎同袍，克己静待乎不肖。大凡参详教典，讲习经书，当实穷灵源根本，毋虚嘲口鼓之乎。彻圣心之意外，融自性之元初。参问精明，方为绝学，穷通博贯，始乐无为。心条达性，玲珑自然，真乐无极，气融冲神。寂默卓尔，体同太虚。若水之平清柔顺，如云之缥缈卷舒。原夫欲其达道了心，全在实行真功。戒狂放则不堕偏邪，处厚实则了归中正。去己非、常乐安和；不自是、谁与争竞。情泯则心闲，尘清则垢净。处治规划，毋独主以专行；公务作为，随常住之普请。奸猾慵狡，则败德招愆；嫉妬欺瞒，则丧身失命。逐声色好胜则凡，忌人我息中则圣。是以大达多多阴德，真人暗暗偷功。常存道气，回避俗风。戒行精严，断无四非八识；功夫绵密，决证九转六通。恣爱慕，逐邪魔之境；贪口腹，堕饿鬼之中。常寂坐而慧烛，莫肆情而迷蒙。志存平等，心乐齐同。见物休怀私昧，应缘力务公忠。切要行止顺时，云为先烛；偏倚速改，差过早复。心弯曲则处处争差，性停当则人人信伏。猖狂骄傲，性必轻浮；佞慢诈欺，命思薄福。上士厚气以敦颐，高明卑谦而自牧。毋忝教法清高，莫犯堂规罚辱。敬体前因，各宜雅肃。融精神以固守，持元气以不先。体证金莲，果登玉境。同逍遥玄元之未始，共快乐象帝之先天。咦，天圆地方应规矩，性灵命丰合金仙。
　　钵室赋
　　全真道海，仙圣心渊。於中明太极，向裹隐壶天。窍眼通中，象灵泉而上涌；钵心透底，使神水之升涎。高明处则仰虚中主宰，上善居则柔顺乎渊泉。息波浪则心如碧水，静风涛则性体金莲。一志湛寂而不变，三心澄澈以无迁。毋滚流则安於止定，若静息则可以方圆。原夫坐钵习定，入室修功，有虚中而洞达，从实处以圆通。会天地於半升铛内，潜情性於一钵室中。融玄元之祖气，鼓浩劫之真风。万法彻通兮肃清绛阙，诸尘净尽兮皎洁灵宫。云朋心一而敬比，霞友志和以合同。大凡摄念潜心，返情复性，起居最要安常，餐饮切休过盛。妄心灭而寂照元神，真息调而融冲慧命。入坐时含光默默以虚心，开静时返视徐徐而出定。睡魔倏至，人人不觉头点身摇；昏障忽来，个个鲜知口开气迸。巡行专在於警提，挂牌务存於救正。当自返以谦柔，休昧己而强硬。本为生死修持，毋生人我辩竞。切宜起离昏散，抖搜精神。恭身先拜仙圣，回首次谢志仁。当生惧喜，毋起怒嗔。自然心中安泰，快乐壶内熙春。克己报德，实於上士；强怀反恨，真是小人。莫自是徒为虚诈，当省非厚养朴淳。详夫先圣规矩，祖师钵义。金返本乃钵之源，情归性乃钵之理。钵圆混以象乾元，中虚犹太始。森罗悉备其中，造化皆全个裹。因有透漏，不觉而沈；由无点滴，忽然而起。冰澄湛而悟归源，钵浮沈而明返己。大抵以无喻有，假实体虚。琢磨必从师友，了达须下功夫。当参明父母未生之始，常返照身心彻勤之初。实纯志士，须谦卑而遵近；怪友狂朋，必柔顺以远疏。壶公瓮牖，真乐无极；颜子箪瓢，至乐有余。体圣仙隐几而密处，效真人阛堵以渊居。得乎安静，乐乎恬如，审乎钵室，连单丛林，知识共处。历劫希逢，宿生难遇。空碧炼真兮，共乐始青；虚室生白兮，同安太素。自始了终，从朝至暮。中期不可改移，圆满任从去住。闲闲上智，心豁畅飘逸白云；戚戚下愚，性执蔽迷蒙黑雾。二时绵密育神灵，百日安常凝气固。旦夕缓舒。食可接气，衣堪御寒。过用则脏腑失理，调停则神气常安。苦志精修，废寝忘餐。常寂照甘心磨炼，返真观舍身努力。养得气神一定，自然性命双全。一贯三才，无极妙阙，六通四达，有太虚宽。可报檀那信供，足酬主者安单。顿超妄幻，永乐真惧。噫，脱生灭之境界，超造化之乾坤。游咏先天而逍遥大象，彷徨无极而快乐真元。绰绰然全真而最上，巍巍乎独立以尊先。既处玄门，当遵教法。欲超道岸，必假慈航。
　　教主重阳帝君责罚榜
　　夫道之理者，杳冥太极之上，岂可易见。故天下寻者多，悟者少。空虚无为之道，乾坤浩浩自然之气，阴阳光而生物像有作，柰何今万古远矣。且以藤纳孤行而自分也，动止形仪不可违也。兹者以得居善地，私结圣堂，率千里而来之善侣，合十方有信之良朋。故立教规，幸希笑览：
　　一、犯国法遣出。
　　二、偷盗财物遗送尊长者，烧毁衣钵罚出。
　　三、说是谈非、扰堂闹众者，竹篦罚出。
　　四、酒色财气食荤，但犯一者罚出。
　　五、奸猾慵狡、嫉姤欺瞒者罚出。
　　六、猖狂骄傲、动不随众者罚斋。
　　七、高言大语、作事躁暴者罚香。
　　八、说怪事戏言、无故出庵门者罚油。
　　九、干事不专、奸猾慵懒者罚茶。
　　十、犯事轻者并行罚拜。
　　右伏以遍请知音，今依此法，三人行必有我师焉。一室而居，与骛子勤劳言化而自我，法不加於上善，刚不过於至柔。圣人三省其身，可谓大矣。幸遇明师，善逢圣教，若不教行，岂为上善。晓示合堂，常加觉察，毋致违犯。依此禁戒之后，不得男女混杂，纵心恣意。切恐十方施主饮食难消，不念寸阴可惜，不得虚度。谨慎修持，庶得道心坚固。不戒恐失前程，请细思详。谨榜。
　　了真子升堂文
　　切以玄元圣祖，广开众妙之门；大道全真，善化覃生之教。瑶池仙子，重阳金莲七朵；阆苑琼林，长春玉花万叶。虽则枝分梢异，到了万叶归根。然则派别流差，必竟百川还海。方方设教，会四海之云朋；处处兴缘，聚三山之霞友。茅庵草舍，普修宝殿琳官；纸袄麻衣，恩赐星冠月佩。可谓人能弘道，阐先圣之规模。自然道法应人，开后世之眼目。了真堂上，元无一点萦心；万行门头，正好诸人着力。在上者当处宽慈，在下者常存敬顺。尘心争辩，不显体玄之家风。道眼相从，依旧丹阳之活计。宿为物外之仙属，今作门中之法眷。住世同修道果，超凡共列仙班。出家仙子，青眼研穷；离尘烈士，赤心照察。欲待广谈秘奥，仍妨久立仙班。稽首云朋，伏惟珍重。
　　长春真人规榜
　　夫住庵者，清虚冷澹，潇洒寂寥，见性为体，养命为用。柔弱为常，谦和为德，慈悲为本，方便为门。在众者常存低下，处静者勿起尘情。所有尘劳，量力运用，不可过度。每一衣一食，不过而用之。每计庵粮，不可积剩。治身衣物，不可贪求。或常住之物有余者，济赡往来经过贫难之士。或於他处行缘，或以备斋设会。十二时中，不着於假，常要明真。扫除尘垢，刷釜汲水，担薪炊膳，除己私意，勿起嗔心。各处一室，澄心办道，各分局次，当占一科。或以互换调炼真性，不得执着为用，亦不得递相是非。谨要降心，削除人我，泯於声色，离形去智，湛然无欲。见三教门人，须当平待，不得怠慢心。无事不得出庵舍，晚夕早扃其户，寅旦晚启其门。有送供者平常接待，无施利者勿生二心。凡有游历之士，旦过三日，是高明者举进住坐，无志气者他处游行。次验脚色公据，详察缘由。若不分明，其间恐有隐匿，诈伪之人不稳便。更防一等道人，愚徒之辈，奸诈之人，一言相惑，点污徒众，破除庵舍，常谈诽谤，便合遣出。若有投庵出家者，不得擅便引进，先观道气，次看悟道，或祖上家风善恶，及自己德行浅深。高明者携之，愚蠢者抑之。或於庵中干办等事，先问庵主，次与合堂道众评论。出家无问早晚，不择老幼，但泄理明心者，堪为上人也。凡有化道，不得诈托师家名目，亦不得私心指托庵舍。取要檀越等物，自己用度，便是私瞒常住。上天鉴察，必无轻谴，故兹榜示，各宜知悉。
　　今月　　日示
　　朗然子家书
　　夫人身难得，中土难生，正法难遇，全此三者，幸莫大焉。况今诸仙出世，立登天之梯凳，渡苦海之舟船，默露玄机，不可不应。猛悟光阴迅速，顿知世境浮嚣。念念慕古圣之玄风，头头效达人之返朴。随掷火坑，便步清凉之地；解脱尘劳，永居自在之乡。莫待老之将至，宁知身后如何。既悟
　　须当斩钉截铁，休教洒水拖泥。改非从是，一刀两段。若不断於贪嗔，怎得心田清静。须当绝乎爱欲，乃得法器圆成。不了真心，终归幻梦，掣开爱网，跳出凡笼。便超紫府仙乡，永脱红尘异趣。一条藜杖，泛云水之三千；半片衲衣，访洞天之十二。清静门中，无为路上，法味滋身，洞然真乐。宴坐茅堂，饮清风而推开玄妙之门；闲居土屋，赏明月而把握阴阳之髓。虽则妻妾儿孙，如同栖之宿乌；金银珠玉，似过眼之浮云。是以喜舍家缘，便归洞府，断弦不续，泼水难收。父母妻男，各从方便。自今如陌路之人，永作他乡之客。彼出家者，并无怠惰之心；今在家者，一任分飞之意。故所愿也。谨奉鄙书，伏惟珍重。
　　全真清规竟
　　
