洞玄灵宝八节斋宿启仪
　　经名：洞玄灵宝八节斋宿启仪。一卷。底本出处：《正统遗藏》正乙部。
　　洞玄灵宝八节斋宿启仪
　　法师冠带，执简。引道众，依位幡花幢节。一如常式
　　昼入户，祝。叩齿三通，咒曰
　　四明功曹、通真使者，传言玉童，侍静素女；为我通达，道室正神。上元生气，入我身中。咒举，便进左足，右足随之。
　　夜入户，祝。叩齿三通，咒曰
　　四上功曹、龙虎使者，正一生气，侍静素女，夜有所启。愿得开明童子、上玄少女，与我俱入，皇宫之裹。通达所启，皆使上闻。咒毕，便进右足，左足随之
　　次旋行，远高座一市，还西，向东，平立。次都讲唱，各礼师，
　　存念如法.
　　思经师所在一之方，心礼三拜。愿师得仙道，我身升度。
　　思籍师所在之方，心礼三拜。愿师得飞仙，为我开度。七祖父母，早升天堂。我得道真，升入无形。
　　思度师所在之方，心礼三拜。愿师得升度，上登高仙。为我开度，五道八难。名入仙录，我成真人。凡六时行道，皆先礼师，法输经所诚。
　　清旦行道，思青云之气，匝满斋堂。青龙狮子，备守所处。仙童玉女、天仙日月，星宿五帝、兵马九亿万骑，监斋直事，三界官属，罗列左右，威仪肃肃，不有懈怠。
　　日中行道，当思赤云之气。朱雀凤凰，备守前后，匝满斋所。
　　日入行道，思白云之气，匝满斋堂。麒麟、狮子、白虎，备守四方。仙童玉女，一如清旦之法。又闭目内思，五岳五仙五帝备守身中，金映盖一体，体作金色。从肺后出，项有圆光，如日象。使照明十方，身中了然，尽见内外，六时并同。
　　呜法鼓二十四通
　　无上三天玄元始三炁太上老君，召出臣等身中三五功曹、左右官使者、左右捧香驿龙骑吏、侍香金童、传言玉女、五帝直符、直日香官，各三十六人。关启此间土地里域真官，并速出严装。臣今正尔烧香，奉为大道弟子，修建某节，灵宝宿启妙斋，一日一夜，三时行道，三时转经。愿得太上十方正真生炁，降流臣等身中。令臣所启，速达径御太上无极大道至真王帝御前。
　　各称名位
　　上清玄都大洞三景弟子，奉行灵宝宿启妙斋法事。臣某谨同诚上启，虚无自然元始天尊，无极大道太上道君，太上老君，高上玉皇，十方已得道大圣众，至真诸君丈人，三十二天帝，玉虚上帝，玉帝大帝，东华南极西灵北真玄都玉京金阙七宝玄台紫微上官灵宝至真明皇道君，玄中大法师，三界官属，一切神明。臣等谨相携率，奉为大道弟子，修某节灵宝宿启妙斋，即夜宿启法堂，朝真腾奏，开度斋主家九玄七祖、亡灵眷属。上为皇帝，宰辅大臣，土地州牧县宰，次及经籍度师，旁及幽栖志士，同学之人，九亲门族，天下人民，蜎飞蠕动，蚑行喘息，一切众生。今故烧香，归身归神归命，太上无极、十方灵宝、自然至真、无上大道。伏乞原赦斋主，前世宿世，今世生死，宿罪重过，得兔离三恶之道、十苦八难、九厄之中，超度输回，早升天堂。次及家门眷属，长幼女男，福庆咸臻，等寿无极。臣等身得道真，飞行虚空，白日升天，侍卫道君，逍遥无上金阙七宝玄台自然宫殿，永与道合。所启玄感，应声上御至真无极道前。
　　礼十方
　　忏悔
　　臣等至心归命十方无极大道、太上灵宝天尊。奉为斋主弟子，存亡两代，九族宗亲。仰虑禀性昏蒙，行乖正道。或夭伤物命，违戾天常。凡所云为，罔知避忌。阴罪阳过，无量无边。乞今烧香行道，一蒙荡涤。回凶成吉，所愿尽谐。伏愿法事通流，无诸谴却。方期悔谢，蒙获感通。稽首归凭，正真三宝。
　　礼经
　　三礼
　　重称名位
　　上清玄都大洞三景弟子，奉行灵宝宿启妙斋法事。臣某等谨重上启虚无自然元始天尊、太上道君、太上老君、无上玄老、十方灵宝天尊，已得道大圣众，至真诸君丈人，玄中大法师天师君，上相上宰，三界官属，一切神灵。臣等兆劫垂因，千生流俗。获闻玄教，得悟化源。三洞金书，备详奥妙；五千深旨，伏览希夷。而乃根地浮危，智源肤浅。不能遗形独往，永匿岩扃；犹以小善为功，冀先开度。凡有来情，理合申奏。
　　读词
　　按如词言，情唯丹切。仰凭大道，开度存亡。谨相携率，涤虑洗心。为修某节，灵宝妙斋，一日一夜，三时行道，三时转经。法天象地，秉烛爇香。宿露恳诚，冀其通感。恩惟太上三尊、十方众圣、监斋大法师，垂神鉴映，省览所陈。乞勑勒灵宝官属、土地真官，悉合同心，并力营卫斋所，涤荡内外，诛灭思贼。令臣等心安神定，招真致灵。斋功克成，无有窒碍。敬依斋法，说戒威仪。使同斋之人，咸服法训。
　　明晨行道，续更启闻。
　　东向平立，诵智慧颂。北向，首体投地，回心遍礼十方。众官东向，法师西向说戒。威仪如法
　　天尊告太上道君曰：今当普宣法音，开度草生。为诸男女，解灾却患。请福度命，拔诸苦根。使生者见道，身脱八难；死者欢乐，饮食天堂。早生人中，转轮圣王。修斋行道，皆当一心。请奉十戒，谛受勿忘。专精默念，洞思自然。勿得杂想，挠乱形神。能如是者，便当静听。
　　第一戒者，心不恶妬，无生阴贼。
　　捡口慎行，想念在法。
　　第二戒者，守仁不杀，愍念群生。
　　慈爱广救，利及一切。
　　第三戒者，守贞让义，不淫不盗。
　　常行善念，损己济物。
　　第四戒者，不色不欲，心无放荡。
　　贞洁守慎，行无玷污。
　　第五戒者，口无恶言，言不华绮。
　　内外忠直，不犯口过。
　　第六戒者，断酒节行，调和气性。
　　神不损伤，无犯众恶。
　　第七戒者，不嫉人胜己，争竞功
　　名。每事逊让，退身度人。
　　第八戒者，不得评论经教，訾毁圣
　　文。躬心冰法，常如对神。
　　第九戒者，不得斗乱口舌，评详四
　　辈。天人咎惨，损伤神气。
　　第十戒者，举动施为，平等一心。
　　人和神穆，行使常然。
　　天尊言，修奉十戒，每合天心。常行大慈，愿为一切。普度厄世，谦谦尊教，不得中怠。宁守善而死，不为恶而生。於是不退可得，拔度五道，不履三恶，诸天所护，万神所敬。长斋奉戒，自得度世。
　　天尊言，道尊法妙，人身亦贵。故道开法，遗戒经文，以度人身。人身既度，上与道同。宜为精行，持斋奉戒。夷心静默，志念分明。一意归向，专想不二。涤荡六府，过中不三。内外清虚，每合自然。是其斋日，捻香启愿，应心上彻。四天司逻、十部威神即下，瞻履行道，观听法音，鉴映尔心。如戒行道，皆列功诸天。祸福立彰，道不负人。勤行谛受，勿使魔言。
　　天尊言，建斋行道，四天帝王，皆驾飞云绿軿、八景玉舆。从真人玉女，手把华幡，前导凤歌，后从天钧。白鹤狮子，啸歌邕邕。烧香散花，浮空而来。瞻履行道，观听法音。天王下降，万灵朝焉。能如是者，岂可不尽其法也。先当受十戒，然后行道。庠序雅步，静心闭意。坐起卧息，不离仪格。天天欢悦，列名上清，可谓得道方寸之间矣。
　　复炉
　　香音使者、左右龙虎君、侍香诸灵官，当令修斋之所，自然生金液丹碧芝英，百灵众真，交会在此香火案前。令斋生家眷康宁，年寿延远。先亡远逝，成获超升。一切生灵，共资休庆。岁时蒙佑，天下沾恩。十方仙童玉女，侍卫香烟，传臣向来所启，径达玉皇上帝御前。
　　奉戒颂小学仙赞
　　回向赞於玄师前，散如常仪
　　洞玄灵宝八节斋宿启仪竟
　　
