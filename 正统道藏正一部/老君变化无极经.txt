老君变化无极经
　　经名：老君变化与极经。撰人不详，约出於南北朝。一卷。底本出处：《正统道藏》正一部
　　老君变化无极经
　　老君变化无极中，出处幽微黄房宫。炼形淑淑虚无同，光景布行八极中。
　　真名一出会九公，道理长远乐无穷。胶驾九龙车马僮，上登八重玉阙中。
　　金楼之台望华山，山上真人授我经。教我学道身当清，慎勿贪淫没汝形。
　　清身洁己身长生，老君之道自然并。不求吾道经教名，那得度灾为种生。
　　贤者思之解其情，缄入缕出气自明。施写有法随时生，秋收冬藏入黄庭。
　　窈窈冥冥气合并。老君变化易身形，出在胡中作真经。胡儿反叛无真诚，
　　朝降暮反结罪名。部落强丁至死倾，叩头来前索求生。老君执意欲不听，
　　谪被赭衣在身形。沐头剔须为信盟，绝其妻娶禁杀生。若能从化过其名，
　　日中一食读真经。不得欺殆贪淫情，若有犯法灭汝形。胡儿弥伏道气隆，
　　随时转运西汉中。木子为姓讳口弓，居在蜀郡成都官。赤名之域出凌阴，
　　弓长合世建天中。乘三使六万神崇，真列三师有姓名。二十四治气当成，
　　分符券契律令名。诛符伐庙有常刑，老君正法道自明。仙官簿录随所请，
　　阴阳中经无人明。唯有龙胎师度形，白发翩翩游天庭。羽翼开张毛衣成，
　　五色斑斑如列星。游玑玉衡正其名。
　　居束烟浪生海阳，海水不流须风扬。无有涯岸束西相，不逆细流故探长。
　　汪汪巨海百谷王，百川倾流水汤汤。源出昆仑华阴堂，阴气踊跃难可当。
　　宜预防之过灾殃，得见太平升仙房。乘云驾龙到南阳，饮食行厨布腹肠。
　　弹琴鼓弦举乐觞，要当解音别宫商。角征所生同室堂。
　　吾入幽河止泉元，大道坦坦莫不闻。养士天下皆称臣，弟子再拜请所问。
　　道有微气生活人，诚非下愚所可陈。道气绵绵难可遵，布散流行如浮云。
　　浮云翩翩还入山，亦无孔穴入无问。细微之事难可言，若解微者飞升仙。
　　比游五岳弱水边，弱水不度入杀人。有知之明预防灾，与世相守乐无期。
　　玄命太清谁知之，今世之人多愚痴。七九数尽鬼贼来，何不防闲自修理。
　　苦言利行不相欺，与己一别会何时。道俗不同善自思，丘山草秽难可治。
　　口中安十为良医，恺悌君子民所思。但当披怀来趣之，消除恶逆心无疑。
　　犹豫之子道不治。龙变浮云到南蛮，江水枯竭人民单。鬼贼游行在民问，
　　聊乱止气无人分。师君一出诛尽群，尔乃太平见真君。有福过度为种人，
　　条名上白太上君。赐与符录护身形，思如呼之恒随人。敬如侍之与相亲，
　　真气来附成万神。与天相保升昆仑，縿驾九龙行如云。郁郁之童至辽东，
　　时欲从急驿马通。千里相逐如飞蜂，毒害之气难可冲。道路隔塞绝不通，
　　奈何此世思九公。母能养子恩意同，无偏无党可相从。灵禽辟邪除群凶，
　　奸臣贼子入地冲。尔乃太平气清公，真君当出别人容。三五七九内外同，
　　养生之法气相从。和顺上下无灾冲，人多不解妄说空。西事未讫折复束，
　　持心犹豫无所从。大灾奄至路不通，汝欲避世华阴东。游上高山望海水，
　　日出浩汗不可视。令人目暗犯过罪，鱼藏深渊食饵死。南方不但自食尾，
　　肝心独活舍如死。金容城中有白雉，世之所希人所视。禁地之物不可底，
　　贪淫爱色心断乱。强尸纵横令人叹，不能清己呼天怨。吾道清洁选种民，
　　少有明解应吾文。南到淮扬经孟津，浮桥翩翩在水巅。过度万姓无留难，
　　条牒姓名诣津门。宜名诈称送司官，推问情实尽其元。人心归情还本根，
　　根探固久物自然。自然之气出虚无，鲁道荡荡合与俱。赖得赤子相接扶，
　　解脱罗网六翮舒。唳天高飞诣九都，九都之要谁能舒。仙人王乔处石庐，
　　师事老子合生符。历观帝世知沉浮，有道君子心不忧。荡荡涤涤如长流，
　　百川之水归海中。海水儳涌志无穷，无穷之束有沃焦。沃焦所受无不消，
　　变散形身作浮云。浮云翩翩还入山，结气谷口为甘泉。事会之瞑家无言，
　　神男玉女侍在边。扶助男女成万神，万神皆生为真人。真人已成飞升仙，
　　游於五岳乘紫云。胶驾六龙会天门，门有害气不敢前。十往十死初不还，
　　汝欲入门依鲁班。天下名巧吾语育，凌阴之室在中丹。内外相通无留难，
　　同气合音舒道元。道之绵绵谁能遵，十室之邑无中人。令吾道气屈不伸，
　　怒吾师鬼咎吾臣。呼行选种不精勤，太平垂至事当分。条牒姓名言太清，
　　功劳行状与集并。玉历之中有生名，三气当备爱子形。不行三五七九生，
　　那得过度见太平。阴阳中经事难明，时有开解能思精。出阳入阴至玄冥，
　　八极之内有九城。九宫之内应天经，三气五气令身生。七九去灾除殃丁，
　　天历运度随时清。三师出教给吏兵，守宅将军绕舍营。辟斥故气却邪精，
　　武夷来福在中庭。除灾去害道日明，名显远殊世有荣，子孙昌隆辅相卿。
　　赤车使者在门亭，左右使从道门旁。通事书佐处中央，中元之君摄纪纲。
　　开通屈滞到故乡，处所安乐命延长。历观五帝治汉中，大树蓊蓊布名张。
　　垂枝布叶阴覆阳，四海来会为柱梁。劝化男女善相将，接息八木气当王。
　　正法天地立纪纲，乾坤所主正阴阳。道在其中名布行，凌阴之室色玄黄。
　　芝草蒙蒙覆宫堂，金楼玉阙侠两傍。铜人翁仲坐相望，侠守公门严如霜。
　　赤门赫赫谁能当，贤人君子字道长。防灾除害思元阳，气流溢布身华光。
　　身生吾羽飞云行，上谒老君山中黄。游观南岳宿闲房，仙人王乔共遨翔。
　　西到广汉历长城，长安城中胡马呜。奋头衔勒人民惊，民惊奔走空土城。
　　父子为虎因时营，观世浮沉发公名。时世浩扰气不宁，温寒不适在人形。
　　变发坐逆罚贪夫，威令世畏法禁拘。有道之士心无忧，荡荡涤涤处长流。
　　水之束流无息休，翩翩扬舟随风流。橹棹相催行如浮，转相过度无稽留。
　　稽滞不去必沉浮，伤子无知益人忧。南度江海建邺城，故时大乐子孙荣。
　　不承权舆至死倾，日南瘴气草不生。飞乌不过没人形，远嫌避害可长生。
　　与道相守建功名，莫贪财利色欲情。贞洁守节志当清，尔乃过度见太平。
　　太平真君复能明，整理文书应鹄呜。二十四治会阳平，主者资籍户言名。
　　除死着生诣太清，文字教案令分明。迁故迎新给所请，有功增录护群生。
　　男官女官有别名，聪明主者炼人形。若有明解来求生，开心同化首凝诚。
　　条名上簿过度生，不得壅过塞人情。主者明顺思书经，若有不法结罪名。
　　鞭杖在身病殃丁，亲民之职心当平。不得鬲戾始拓情，贪淫爱色役汝形。
　　冗散祭酒新故民，素性间塞不识真。论说道元狂惑人，口舌陋露俗人问。
　　招来祸害三考前，同属道气不蒙恩。不能悔咎上呼怨，动吾主者精断弹。
　　善恶异名列状言，吾有司官在人问。当驱治之至死倾，上多烦欲无忠贞。
　　民困於役不农耕，种植失时花无荣。服卵半伤结死名，谷如金玉断之粮。
　　人民相视色责黄，心愁意苦剧遭丧。思乱之世无纪纲，君贪臣浊失法常。
　　世欲变改无忠良，忠臣孝子深隐藏。不预世事托佯狂，奸臣贼子志飞扬。
　　义言自陈徕纪纲，执正立权舒中肠。群寮困顿失义方，士卒百上困狼当。
　　负土蹑水啼吟行，百川之流奔沼城。真来之冲难可当，火失其明日无光。
　　封邑齐土国为王，齐人感叹身摧伤。养羊为虎鼠为狼，变化姓字易其常。
　　西度名水历火行，深林还谷多毒霜。杀戮百草叶枯黄，孟春正月合天呈。
　　回转斗枢随朝阳，养育群生寿命长。与天相保神圣将，韩终范蠡相辅匡。
　　饮食九药辟谷粮，名山可处石室堂。前临源流道里长，混沌相随到海阳。
　　海水不流湛如浆，源流臧喊无人当。不甜不苦无臭香，中有赤子过度生。
　　吾之为道不人情，正法天地身聪明。
　　道出微妙入玄官，绵邈攸长难可穷。譬如百川入海江，不逆细流致其深。
　　好学之士慕清忠，谦卑顺下志在心。不共并心精其元，道吾好生爱善人。
　　和民抱朴守素贞，许由洗耳於河滨。清洁有素绝不群，枕石漱流静思真。
　　采取芝英成万神，服食三微饮神丹。寿命无穷与天连，游戏无极八重问。
　　八重离楼屈复伸，九重之裹窈无人。混沌之气谁能分，演散阴阳舒道元。
　　养育肢体生华根，根生固久应自然。自然之气出昆仑，山北绝苦有温泉。
　　疗治万病除殃患，犯罪之人更福原。
　　老君变化无极经竟 
　　
