洞真太上素灵洞元大有妙经
　　经名：洞真太上素灵洞元大有妙经。简称《大有妙经》。撰人不详，约出於东晋南期。是早期上清派『三奇宝文』之一。一卷。底本出处：《正统道藏》正一部。
　　洞真太上素灵洞元大有妙经
　　目录#1：
　　三洞混化#2内真变生官号宝名
　　太上道君守三元真一经
　　太上道君元丹上经
　　四宫雌真一内神宝名玉诀
　　太上大洞守一内经法
　　太上三九素语内祝诀
　　太真隐朝求仙上法
　　太上九真明科
　　太帝君偈大有妙赞
　　三洞混化内真变生官号宝名
　　《太上素灵洞元大有妙经》，三九素语元丹上化三真九洞之道，本与元气同存，元始俱生，三精凝化，结朗玉章，构演三洞之府，揔御万真之渊，乃秘在九天之上大有之宫，金台玉室素灵房中，刻玉为简，以撰其文，金镂玉字，以明其篇。混化三洞，变生上元，中统十绝虚生之天，下理万炁，无幽不关也。流光元蔼，郁乎玉清，飞霞紫烟，耀焕太空。玉华之女、金晨之童，各三千人，侍卫灵文。於时天元值合，庆嘉神庭，元皇玉帝，无上高尊，群真众仙，莫不诣座，烧香礼经，旋行上宫也。玄晨冥滞，飞香翳光，扬芳濯灵，散烟玉京，三素元云，流电霞峰，华光交焕，神烛合明，侍女众仙，有十亿万人，毒龙巨兽，备卫灵阙，蟒蛇击剑，长牙扣锺，天威焕赫，变乎太无，八风鼓於玄旌，玉音发於灵宫，凤鸣九霞之侧，鸾唱紫霄之傍，蓊霭玄玄之上，萧萧始晖之中。是时天帝君、南极上元君、太微天帝君、后圣九玄金阙帝君，清斋三月，仰禀太冥，玄思感於太寂，积念启於上清，遂致皓映停晖，九纬缠形，隐芝结秀，宝光夜生，餐味华元，上注晨精，乘空结烟，八道焕明，咀嚼太和，慧畅玉篇，徘徊幽微，流逸霄庭，浩浩洞源，悠悠亿龄，容与大化，神秀无穷也。耽栖灵观，洞宴七晨，澄濯华园，息憩九玄，变景玉虚，携领诸天，寥朗二顺，元庆亿津，流盼极劫，挹趣忘旋，沐浴灵丘，兰颖清岭，明范既维，内韵齐全，五华耀藏，皓莹琼心，窈窕绝宅，紫晖洞衿，振策玄河，擿绛惠林，周盼广域之内，目朗十天之音，眇眇神迹，无形可寻，灵化既隐，乘运玄清，条畅纯和，空胎结形，大有之妙观，演於素灵，九天之秘奥，元洞之凝精，理三关於幽府，揔万真於来生，制玄科以检违，赎己愆於太冥，拔七祖於三涂，度穷魂於南庭，诵三帝之慧唱，荡氛秽於三清。大哉玉章，神德之至灵也。
　　《大洞真经三十九章》，上皇之道标，紫晨之妙篇，制命九天之阶，征召五帝之灵，逸回风之混合，凝九转於玄精，交会雌雄，混化万神，森罗幽郁，琼响太真，运辟非於明梁，通易有於玄门，洞德刃以造妙，濯耀罗以映云，太漠为灵关之气，无刃为浩劫之年，巍巍神馆，万真之渊，金房焕赫，郁乎上清，其旨幽微，难可究详。若能长斋，绝志人门，诵玉篇於幽室，叩琼音以震灵，则真人定箓於东华，七玄更润於紫庭，制魔王以威神，摄五帝以卫身。此大洞之奇神，揔亿道而反生，自无奇毛异质，金骨玉名，皆不得有妄披於灵文，其禁悉依《九真明科》，受者慎焉。
　　《高上玉检雌一五老宝经》，上愿十二，玄母八间，九转五回，变化雌雄，第二奇文，高上之极章，混化万变，理命长存，固魂凝精，领摄群神，解脱释结，回元五通，万炁总归，上镇泥丸，陶注极真，华映紫庭，飘飖朗於九玄，洞畅焕乎玉清，灵烟散馥於明霞，神灯朗耀於太空，群真庆轩於琼房，众仙诵赞而礼经，飞兽踊跃於太空，鸾凤嘈囐而悲鸣，三光停曜，天晖昼冥，浩汗幽馆，高上之极真也。其旨虚鲜，洞趣幽深，妙不可记，理难可穷，若有玉挺，名系玉皇，东华奏札，列于琼宫，当得此文。依科修行，精思天真，长斋苦念，日中乃餐，诵咏宝章，演究灵篇，九年不怠，乃得造真，炼魂魄於九府，理混合於三关，拔七祖於幽涂，度苦魂於南宫，告形坛以要感，誓信心以求仙。此之妙化，影响降晨，乘虚逸霄，游宴无间也。
　　太上曰：兆之为道，存思《大洞真经三十九章》，回风混合雌一五老，金华洞房帝君十二上愿，玄母八门行间，太一变化雌一上仙之法，行事之日，每当先自清斋，沐浴兰香，入室内思素灵五帝，元洞洞天、洞地、洞渊之官宝名内字，招真致灵之道，事毕，然后得修大洞雌一宝诀。其法玄微，与炁同生，与天同存。是故太一紫房为混合元父、玄母，以三胎为神明秘言要妙，以九真名为内经大洞，以高上为元始大丹，以雌一为内精，大有之妙经，素灵为洞玄，总三宝为奇文，结三炁为高章，其妙不可测，高不可攀，深不可极，巍巍微哉，斯玉篇之有大德矣。子能勤思，则白日升天，不死之道，二极於灵文也。
　　洞天混化内真变生宫号宝名
　　太上神仙洞天元洞元明元曜延灵耀元君，讳玄混，字灵元，头冠飞晨宝冠，衣青锦单裙，手执阳霞朱明之符。
　　太上神仙洞天元洞青耀少阳启明天君，讳常君，字伯玄，头冠青冠建晨玉冠，衣青绫之裙。
　　太上神仙洞天元洞黄灵大丹炎熏光大赫太阳君，讳启明，字真威，头冠玄宝冠，衣黄云锦裙。
　　太上神仙洞天元洞东华太岁重华耀灵太仙元命君，讳始明，字混生，冠飞晨玉冠，衣单青飞裙。
　　太上神仙洞天元洞东极太元皇灵宝魂耀魄君，讳飞生，字守命，冠青精玉冠，衣飞青羽裙。
　　太上神仙洞天元洞岁星延崖青腰常阳玉女，讳惠精，字娥景，头作飞云髻，衣青罗飞裙。
　　太上神仙洞天元洞太阳耀灵南极丈人绛宫玉童，讳上玄，字升灵，头作三角云髻，衣青羽飞裙。
　　太上神仙洞天元洞景阳东皇青阳翠灵仙童，讳安来，字玄耀，头作三建云髻，衣青文羽裙。
　　太上神仙洞天元洞赤皇延龄娥容太丹赤圭玉女，讳承灵，字精微，头作颓云髻，衣朱文羽裙。
　　右洞天元洞之官，化生青赤二炁，混合自然之号，上治素灵宫中清微之府，下治兆身上元泥丸宫中。
　　阳霞朱明之符
　　洞地混化内真生官宝名
　　太上神仙洞地洞真太荧惑大洞元生大灵机皇君，讳景化，字元精，头戴朱宝三梁之冠，衣绛章单衣，手执通明四洞九元之符。
　　太上神仙洞地洞真南阳炎域元执法延寿司箓君，讳度生，字延正，头冠玄云宝冠，衣丹文裙。
　　太上神仙洞地洞真中耀五阳五阴中皇洞极玄天太虚君，讳无穷子，字运度，冠远游冠，衣丹锦裙。
　　太上神仙洞地洞真中镇耀灵太上高皇君，讳承天，字胤元，冠飞晨冠，衣朱衣飞裙。
　　太上神仙洞地洞真南极太赤皇灵宝魂耀魄君，讳玄固，字无终，冠玉精宝冠，衣绛章单衣。
　　太上神仙洞地洞真皇衡赤阳绛章通灵仙童，讳龄期，字升幽，冠通天玉宝之冠，衣绛文飞裙。
　　太上神仙洞地洞真太镇元黄太素黄机执中五玉童，讳法华，字娥先，作飞云角髻，衣黄罗裙。
　　太上神仙洞地洞真镇星元神神耀玉□泰素中黄素玉女，讳道炁，字太宗，作颓云髻，衣黄罗飞裙。
　　右洞地洞真之官，化生赤黄二炁，混沌自然之号，上治素灵宫兰台府，下治兆身绛宫之中。
　　通明四洞九元之符
　　洞渊洞玄混化内真生官宝名
　　太上神仙洞渊洞玄太白留金城耀耀元精元导太先君，讳浩田，字极元，冠玄晨玉宝冠，衣素锦飞裳，手执启明通天宝符。
　　太上神仙洞渊洞悬太白浩素天机星光君，讳混精，字浩真，冠游云宝冠，衣素文飞裙。
　　太上神仙洞渊洞玄太白曜金光少阴昊元素上皇白人君，讳浩丹，字正纶，冠玄晨冠，衣白锦飞裙。
　　太上神仙洞渊洞玄太辰玄洞元阴五耀延灵元华郁单君，讳北浩，字停渊，冠通天之冠，衣玄云锦裙。
　　太上神仙洞渊洞玄耀黑洞玄门太极五岳仙君，讳法容，字白元，冠玄晨冠，衣玄文单裙。
　　太上神仙洞渊洞玄北极太仙元皇宝魄耀魂君，讳飞生，字升无，冠通天冠，衣玄衣。
　　太上神仙洞渊洞玄素耀阴晖元神太极元皇耀灵元化玉童，讳幽精，字变通，作飞云三建髻，衣素文裙。
　　太上神仙洞渊洞玄阴景西皇素灵仙玉童，讳冲渊，字北极，作颓云髻，衣玄锦飞裙。 
　　太上神仙洞渊洞玄太白延影九导大洞承翼玉门金楼玉女，讳娥廉，字惠精，作颓云髻，衣白罗之裙。
　　右洞渊洞玄之官，化生白黑二炁，混沌自然之号，上治素灵宫皇堂府，下治兆身丹田之中。
　　启明通天宝符
　　太上道君守三元真一经
　　三洞之道，结自然之号，辅统三宝，《大洞真经》、《雌一五老》、《大有素灵》，应承三元，元洞主天，洞真主地，洞玄主人，三炁合明，同治兆身三宫之中，相须乃成。兆欲不死，当寻本生，服御流霞，以洞为先。凡修三宝上清真经，当先思三洞内真宝名，存念官号，以卫身形，然后修行，克成真人。其法至妙，秘在大有素灵宫中。兆有骨分，当勤行道真，每自苦念，清斋兰香，不犯秽炁，神自见形，一十八年，降致绿軿，乘云控龙，白日升玄。今以告兆，秘而奉行。
　　常以平旦思洞天，日中思洞地，夜半思洞渊，亦可日中顿思三真。存思之法：入室东向，叩齿三十二通，先瞑目思素灵宫清微府中，青炁、赤炁相沓郁郁，来下入兆身中泥丸上宫，便咽九炁，次思兰台府中，赤黄二炁相沓如先，来下入兆身降宫之中，便咽九炁。次思皇堂府中，白黑二炁相沓如先，来下入兆身脐#3下丹田宫中，便咽九炁。咽三洞炁毕，便仰咒曰：
　　天地混沌，洞渊三精，元始结化，五炁混生，变化玄元，灌注身形，服御流霞，升入紫庭，北帝落死，东华记名，洞达幽微，与帝合并。
　　毕，又叩齿九通，思元洞元明元曜延灵耀元君玄混，以阳霞朱明之符，授与我身。次思洞天生官，衣服讳字如上法，并从素灵宫清微府中下，以次入兆身泥丸宫中。毕，仰祝曰：
　　洞天上元，监御九玄，总统三炁，混生丹田，披洞幽关，出入无间，魂魄宝耀，缠络华鲜，飞云绛室，游宴紫天，齐保天地，长享亿年。
　　洞天毕，次南方，向南思洞地洞真大荧惑星大洞元生大灵机皇君景化，以通明四洞九元之符，以授我身。次思洞地生官，衣服讳字如上法，并从素灵宫兰台府，下入兆身绛宫中。便仰祝曰：
　　洞地中元，总领飞仙，华冠宝耀，腰青建巾，授我灵符，通真致神，洞思幽微，受帝秘言，解胞散结，九孔朗然，七祖咸脱，上升南轩，云舆下降，白日升晨。
　　洞地毕，转北向，存思洞渊洞玄太白子留金城耀耀元精元导太仙君，讳浩田，以启明通天宝符，以授兆身。次思洞渊生官，衣服讳字如上法，并从素灵宫皇堂府，下入兆身脐下丹田宫中。便仰祝曰：
　　洞渊幽关，上参三元，玄炁郁勃，飞霞紫云，流黄五色，华晨宝符，服御启明，与元长存，乘空驾虚，游宴玉晨，携提景皇，结友真仙。
　　洞渊毕，还东向，叩齿九通，咽液九过，三洞毕矣。
　　子能行之，真神见形，玉女可使，玉童致灵，三元下降，丹舆绿軿，来迎兆身，上升太清。惟在宝秘，慎勿轻传。
　　太上道君守元丹上经
　　太帝君、天帝君、太微天帝君，受於太上道君，施行道成，上补帝真。太帝君以经传西王母，天帝君以经传南极上元君，太微天帝君以经传金阙圣君，金阙圣君传上相青童君，青童君传涓子。此素灵之上篇，此道奇於众经，其法高妙，非中仙所闻。自无名书绛简，录字上清者，玄丹之道不相遇也。道士若修太上三真品经，位为帝皇之上公、上卿也。若所遭受者偏，闻道有限者，位为小有灵宫之王，神州之卿，太极中下大夫耳。亦得骋龙驾云，乘飞控虚，神官导卫，散景八遐矣。微乎深玄，难可轻宣也。品经之目，出太上隐书八素篇中，有俯仰之格限也。
　　夫三一者，乃一身之灵宗，百神之命根，津液之山源，魂精之玉室。是以胃池体方以受物，脑宫员虚而适真，万毛植立，千孔生烟，德备天地，混同太玄，故名之曰泥丸。泥丸者，躯形之上神也。兆唯知吞炁咽津，鸣齿纳液，而不知此所因者，乃泥丸之流沫，脑家之边枝耳。今将告子守一之诀，上真之妙法也。闭口奉修，慎勿宣传，负违盟誓，身没鬼官，考延七祖，长闭河源。
　　两眉间上，却入一寸为明堂宫，却入二寸为洞房，却入三寸为丹田。丹田直上，辟方一寸，为玄丹脑精泥丸魂宫。
　　明堂宫中，左有明童真君，右有明女真官，中有明镜神君。明童真君，讳玄阳，字少青。明女真官，讳微阴，字少元。明镜神君，讳照精，字四明。此三君共治明堂宫，并着绿锦衣，腰带四玉铃，口衔玉镜，镜铃并如赤玉也。头如婴儿，形亦如之，对坐俱向外面，或相向也。此明堂之道也。若道士恐畏，存三神，使鸣玉铃，使声闻太极，使口吐玉镜赤光，令万丈。存之俱毕，因三呼三君名字，叩齿九通，则千妖伏息，万鬼灭形也。若道士饥渴，亦存三君，并口吐赤炁，使灌己口中，因吸而咽之，须臾自饱也。若道士夜行，暗不见路，又存三君，使口出三火光照前，须臾路自朗明也。若行凶处厄难之中，有刀兵之地，急存三君，使鸣玉铃，精而想之，敌人自然心骇意慑，不复生害心也。若道士欲求延年不死，及疾病临困，求救而生者，当正心安寝，存明堂三君，并向外长跪，口吐赤炁，使光贯我身，令匝我口傍，咽赤炁唯多无数，常闭目微咽之也。须臾赤炁绕身，都变成火，火因烧身，身与火共作一体，内外向光，良久乃止，名曰日月炼形，死而更生者也。又暮卧常当为之，则必长生不死也。又数存咽赤炁，使人颜色返少，色如童女。此不死之道，明堂之要诀毕也。旦起皆咽唾三十过，以手拭面摩目，以为常存唾色作赤津夜。
　　洞房中有三真，左为无英公子，右有白元君，中为黄老君，三人共治洞房中。此为飞真之道，自别有经，事在《金华经》中。
　　丹田中有上元真一帝君、帝君之卿，合三人，共治丹田宫，三元真一之道是也。此地真之要路，控乘龙车之经也。天真多官位，乐欲为地真人，地真人隐遁於官位，不劳损於朝晏，故从容任适，随时而游，坐七舆以上造，步四炁於太无也。至於天真、地真，虽差阶小异，俱一真矣。地真人亦各安其所之，不愿复为云中官也。
　　玄丹宫有泥丸太一真君。丹田后却入一寸，为流珠宫。流珠真神，自别有经，司命之所行也。其道妙大，发誓用珠帛结盟，乃能付之。此经三百年一传，满五授止，不得复出。此太极公卿司命之道也。
　　玄丹宫在丹田之上，正房一寸，紫房绿室，朱烟满内，其中有泥丸太一真君，治玄丹之宫。太一真君貌如婴儿始生之状，坐在金床玉帐之中，着紫绣锦衣，腰带流火之铃。流火之铃者，无质而赤光，动之声闻十万里，盖上清中黄太一真人之宝铃也。左手把北斗七星之柄，右手把北辰之纲。北辰者，北极不动之星，谓之为辰纲也。正坐玄丹宫，向外，左右无侍者。无侍者，所以名之谓太一真君也。旦夕守诸三一讫，独后乃末存之。末存之者，先造其轻，后行其重也。夫头有九宫，请先说之。
　　两眉间上，其裹有黄阙紫户，绛台青房，共构立守寸之中左右耳。守寸左面有绛台，右面有黄阙，其九宫真人出入，皆从黄关、绛台中间为道。故以道之左右置台阙者，以伺非常之炁，伺迎真人之往来也。紫户大神，名平静，字法王。青房大神，名正心，字初方。形并如婴孩，各服衣如其方房户之色，手执流金火铃。守寸者，却入三分，名为守寸也。暮卧及存思之时，先存二大神，彷佛存见，仍三呼其神名字，毕，微祝曰：
　　紫户青房，有二大神，手把流铃，身生风云，侠卫真道，不听外前，使我思感，通利灵关，出入利贞，上登九门，即见九真，太上之尊。咒毕，乃可存思三一洞房九道诸要道也。
　　守寸二大神，唯听九宫中真官，在九宫内者，出入耳目，上帝信命。及玉童灵真，往来诣帝轩，二大神听以进。其余非真，此二大神皆不听进以前也，此中黄太一法度也。於是赤子帝君，乃命两耳神娇女、云仪，使引进之，故人觉耳鸣者，外使入也。云仪时扣磬钟，以闻九宫，使知外人来入，令警备也。磬钟者，是令耳鸣之声音也。其闻之者，错手掩耳，而咒曰：
　　赤子在宫，九真在房，请听神命，永察不祥，太一流火，以灭万殃。
　　咒毕，以手拍耳门二七遍，毕，当觉面热，即佳候也。若觉头项颈间色色寒者，恶炁入也。当急卧，临目内存玄丹宫太一真君，以流火之铃焕而掷之，令恶炁即出身，火光亦随之在后，炯炯然以照己一身，良久平复也。
　　耳中忽闻濑水声，雷电及鼓鸣者，是体中劳损，心藏极弊，不能味真注生，而淫放丧乱，使六府失摄，魂魄哀号，盖将结疾病，致死亡之兆矣。是以泥丸纵法，九宫失常，悲扰翻错，鸣鼓乱行，将欲舍其居馆，以弃一身也。闻之者，当精思念太一真君，反迷还专真心，若罪未深者，自听改也。所以耳聋者，耳神亡之故也。
　　夫耳者，帝君之听门也；目者，太一之日月也；鼻者，三元之丘山也；口者，绛宫之朱渊也；眉者，白元之华盖也；发者，明堂之林精也；舌者，元英之龙辕也；齿者，胃宫之威刀也；手者，胆神之外援也，足者，肾元之灵关也；阴极者，洞房之真机也。夫一体百神，各有所属，不可不察，不可不慎也。
　　耳中忽闻金声玉音者，真炁来入，道欲成也。忽闻弦乐之声者，六丁玉女来卫子也，皆道欲成也。当隐静专修所行，勤至之心愈弥於往也。真人因是，遂有形见之渐矣。自非尔师，且勿言於他人。
　　耳中忽闻箫角之音，吉象贵至也。闻叫咉号呼之声者，凶象贱至也。鼻闻臭炁者，必有淹秽之事，不净洁之□验也，故以臭炁示之矣。急更沐浴烧香，扫除寝宇以答之，此是帝君将戒劝於人者也。若闻香炁者，是神官灵人在子之侧，视子之状也。其时当修诸好事，行德惠，拯穷困，布阴功，施慈爱，神官灵人还将告子於太上，道子之善否矣。道之微妙，不可不察，皆此类象也。闻香炁，自非尔师，勿告他人。闻臭炁者，当告人，以明己之犯罪，触秽之无状矣。若闻血气，及无故见聚血者，兵凶也。急隐遁人间，守三元帝君求救，自藏斋三月，祸亦止也。此皆帝君先告人之吉凶，以令惧戒其祸福耳。夫见凶象，当行阴德，营惠救人，为人所不能为，行人所不能行者，始免乎必死之候也。子其勖之，勿守常而已。
　　两眉间上，却入三分为守寸双田，却入一寸为明堂宫，却入二寸为洞房宫，却入三寸为丹田宫，却入四寸为流珠宫，却入五寸为玉帝宫，明堂上一寸为天庭宫，洞房上一寸为极真宫，丹田上一寸为玄丹宫，流珠宫上一寸为太皇宫。凡一头中有九宫也。
　　其明堂、洞房、丹田、流珠四宫之经，皆神仙为真人之道，道传於世。其玄丹宫经，亦真官司命之要言，四宫之领宗矣。此一经须太极帝君告可与，乃与之也，亦时出授耳。凡合五宫之道，行乎世上，有真名者，遭值之矣。自非骨相挺命，不闻此言也。
　　又有玉帝宫，有玉清神母居之。又有天庭宫，上清真女居之。又有极真宫，太极帝妃居之。又有太皇宫，太上君后居之。此四宫，皆雌真一也，道高於雄真一也。并有宝经，以传已成真人者，未得成真，非所闻也。雌真一之要，亦自不授之矣。太上所以出极八景，入骖琼轩，玉女三千，侍真扶辕，灵妃侠唱，神后执巾者，寔守雌一之道，用以高会玄晨也。此太上之宗根，虚皇之所传也。此四宫人皆有之，但不修此道者，宫中空耳。夫不尽修於九宫者，宫中亦空耳，非但雌家四宫而已。至於丹田宫中常有帝君，守寸常有大神，不复间，须修乃见在宫中耳。修之者神仙，不修者以寿死矣。雄雌一神者，男女并可兼修之，无不在也。唯决精苦之至，乃获益矣。
　　守玄丹太一真君之道，暮夕静寝，去诸思念，坐卧任意，先存北极辰星紫炁，来下入己玄丹宫中，须臾满宫，溢出身外，使匝身，通洞内外，与紫炁合体。毕，又存日来入玄丹宫中，日满宫内，在紫炁中央，望视如暗中视火珠之状。毕，乃存上清中黄太一真君，从北极紫炁中来，下入玄丹宫日中坐。君讳规英，字化玄，衣貌服色如上。又存己一身，忽然升上，入玄丹宫日中，在太一真君前对坐，服色任意。因心起再拜稽首，膝前问道，求神仙长生，随意言之。因乃存吞紫炁三十过，毕，咽唾三十过，毕，又存北斗七星内，有一赤炁大如弦，径下直入玄丹宫，於是太一君及己，俱乘日入行赤炁道中，直上诣北斗魁中，寝息良久。自因此寝也，亦即有真应。十四年行之，则与太一同游，俱到七元之纲也。十八年，诣上清宫，受书佩符后，役使玉童、玉女各十八人。一夕一存之，唯数而已，勿令脱夕。亦可专修此道，不必须守三一也。兼之益精，至感速耳。
　　月一日、三日、七日、十一日、十五日夜半之时，存玄丹宫中太一真君，正坐向外，口吐青炁，下入我口中，我随咽之，凡五十过，毕，乃咽唾五十过，毕，微咒曰：
　　太一真黄，中黄紫君，厥讳规英，字曰化玄，金床玉帐，紫绣锦裙，腰带火铃，斩邪灭奸，手把星精，项生日真，正坐吐炁，使我咽吞，与我共语，同宴玄丹，练濯七魄，和柔三魂，神灵奉卫，使我飞仙，五藏自生，还白童颜，受书上清，司命帝官，所愿所欲，百福维新。
　　又存己上入宫中，在太一前寝息也。因以取眠，亦当梦感妙应矣。日为此，而数积，有相见之阶渐。
　　四宫雌真一内神宝名玉诀
　　凡学上真之道，而不知雌真一之内名，亦万不得仙也。学者受师口诀，然后奉行。
　　每以正旦、月朔、太岁本生之日，入室东向，思存玉清神母，姓廉名，字荒彦，长九寸九分，着玄黄素灵之绶，头戴七称珠玉之髻，冠无极进贤之冠，居无上之上，太极朱宫中，七宝之府五灵乡玄元里，下治兆身玉帝宫中。
　　上清真女，姓厥名回，字弼，长六寸六分，着青宝神光锦绣霜罗九色之绶，头戴玉宝飞云之髻，冠玄黄进贤之冠，居无上之上，太上昆仑太幽宫中，明堂府九光乡大化里，下治兆身天庭宫中。
　　太极帝妃，姓玄名虚生，字伯无，长七寸七分，着玄罗流光五色凤文绶，头戴七宝玄云之髻，冠无极进贤之冠，居元景之上，太清极玄宫中，玉房府三丹乡丹元里，下治兆身极真宫中。
　　太上君后，姓迁名含孩，字合延生，长三寸三分，着七宝飞精玄光云锦霜罗九色之绶，头戴九玄玉精颓云之髻，冠玄黄无极三宝玉冠，居太清九玄之上，洞元极真宫中，丹精府云光乡玄玄里，下治兆身太皇宫中。
　　行玄丹之道，守三一之诀，当常守四宫雌真一之神，衣服、形影、名讳、乡居所在。此宝经之上篇，以传见成真人者，始学不得参闻。其要素灵所秘，不行於世。凡受上真之法，三宝神经，虽通灵究幽，不知雌真一之法，亦万无成矣。故太上标其重禁，格於轻泄，不载於纸墨。有者宜各审实内心，然后受焉。
　　每以正旦、月朔，及太岁本生之日，沐浴清斋，烧香入室，东向存思四宫雌真一之神，乡居、姓名、服色、长短，如上法。毕，当叩齿三十六通，咒曰：
　　太真阴神，号曰女灵，变景九玄，乘真隐冥，日吉天朗，告斋上清，心念目瞩，洞鉴神形，还守宫宅，玉华芳盈，五色变化，流黄紫青，运致飞霞，上造帝庭。
　　毕，咽炁三十六过止。如此毕九年，面生玉华，金真映光，神见躯形，与兆共言。子既见神，心知而已，慎勿妄传。
　　此四宫雌真一之神，是天元始生之阴官，受号帝妃也。其元炁未立，五正未闻，光景未通，无极虚无，无上无下，无外无内，无左无右，无前无后，太上之元精，玄始之妙真，虚极之先，结炁而凝，混化万物，天地得存，皆由於四真也。能有至心存思者，千龄不知老，九天之中，万神同寿也。
　　太上太极帝君真符宝章
　　太微天帝君受传金阙帝君。
　　此太极帝君真符，上元六符，中元五符，下元五符。太上召三一守形之法，立春、春分、立夏、夏至、立秋、秋分、立冬、冬至始日，朱书，平旦向王，服一符，以次十六日，竟服十六符也。后节复如先，从上起服也。服符悉向王再拜，咒曰：
　　上元一真，守固泥丸，中元一真，安神绛宫，下元一真，卫我命门，三元齐景，保命长存，招灵致炁，坐降自然，变形练髓，骨化成仙，毛羽飞罗，腾翔帝晨。
　　又朱书符，盛以锦囊，佩於头上，勿履洿秽。服符五年，得与真人相见，九年通灵彻视，坐在立亡，役使六甲，天给玉童玉女各十二人，乘云驾龙，游宴玉宫。
　　此太上宝章，传太帝君，太帝君传天帝君，天帝君传太微天帝君，太微天帝君传金阙帝君，金阙帝君传东海青童，以封掌名山，召制五岳。以朱书素，佩之左肘，勿经洿秽。佩之八年，三一俱见矣。正月旦，青笔书一符，北向再拜，吞之。三一相见之后，以金为质，长九寸，广四寸，厚三分，刻而书之，以封山川之邪神，掌五岳之真精也。临时三元真一君，当悟兆施用节度，神真之道，服符北向，叩齿三十六通，因仰咒曰：
　　三真守房，元老固精，天地混合，二炁交并，帝君威策，命童摄灵，封山召海，摧灭群生，促诣北帝，条列魔名，检统无横，速还鬼营。
　　毕，佩符封山召海，制御万灵，役使禽兽，伏诸天兵，游行五岳。临时皆当先叩左齿三十六通，存七星覆兆身头上，口吐赤炁，冠满一域，四面洞匝，焚烧内外，无复孑遗。见己身在火中央，须臾，有五岳神官，及山野之兽，来朝己身，便咒曰：
　　元始出令，宣告万灵，太真帝章，与炁俱生，自下总统，悉归上清，若有不反，收摄真形，封山召海，应令摧倾，速来自伏，不得稽停，急如正律，无令越冥。毕，咽三十六炁止。
　　太上大洞守一内经法
　　太上曰：真人所以贵一为真一者，上一而已矣。一之所契，太无感化，一之变通，天地冥合。是以上一为一身之天帝，中一为绛宫之丹皇，下一为黄庭之元王，而三一之真，并监统身中二十四炁，炁以受生，生立一身，上应太微二十四真，真炁徊和，品物成形，玄神混分，紫房杳冥。夫炁者，结灵烟而成神也。神者，托三一以自王也。变化者，三一之所造，得化者皆由神以自隐，混黄相成，得玄之极。三一元君，各有真炁，真炁结成，自为千乘万骑，云车羽盖，常以内入紫宫，以登玉清，列箓元图，伐胞保胎。三一养身，得为真人，飞行九霄，受事高上。所以一之所济者，乃生乎天地也。非但飞行蠕动，小事而已。子若能守之弥固，则精应感畅。精应感畅，则三元可见。三元见，则白炁郁变。白炁郁变，则混分自生。混分自生，即千乘万骑，忽焉至矣。於是羽盖可御，云軿可乘，尔乃白日升天，上造太微，寔三一之玄功，精感之所会也。太微天中有二十四炁，混黄杂聚，结炁变化，有时忽尔而分，觉然而生也。化炁中生有二十四真人，结虚生成，不由胞胎，皆三一帝皇之炁所致，分道变化，托玄立景矣。既能守身中三一，则太微天中三元帝皇之真君，而降见於外，亦与子面言也。身中复有二十四真人，亦体中玄炁精灵所结而造致，分化而造万也。若云軿既致，合炁晨景，以登太微。太微二十四真人，俱与身中神明，合宴於混黄之中，共景分於紫房之内，托形炁於千涂，回老艾以反婴，改死籍於北酆，受长存乎帝乡，出入玉清，寝止太微。又当兼行帝一、太一五神，及三五七九之事，兼行之者，而一神之感致易也。紫房须守一为根本，守一须紫房为华盖，故三一三素相须也，而紫房六合相待也。虽其居不同，而致一之用俱济也。子善思而存之，则三一之事毕也。若单得受一道者，则三元不备，但注心於一，亦可长生不死，得入太清而己，不得游景太微之天，北登上清之宫也。
　　上一真帝之极也，中一真皇之至也，下一真王之妙也。天皇得极，故上成皇极。地皇得至，故上成正一。人皇得妙，故上成众妙之君。三皇体真以守一，故一无藏形。仙人寻真以求一，故三一俱明。一无藏形，其真极也。三一俱明，得一而已。其真既极，三一既明，得一而生也。夫真守一者，当令心寂神凝，体专求感，所以百念不寻，精意不散，三月内视，注心一神，则神光化生，缠绵五藏。所以注向不散，专炁致和，由固之至也，得一之效也。若华伪潸兴，竞心乱生，故一不卒感，神不即应，非不欲往，存之者不专，思之者不审，故起积年之功，罔有彷佛也。若能心济远感，专心无他，亦不必三月之精思，与一混合也。
　　太上告曰：三元者，九天之玉真，上真之正道也。胎根之所生，六合之所存，故正一大道，以出真帝，正道玄真，以生大神，离合五老，万化忽成，三元解变，则一之所生也。故变炁布结，神得以灵，众真归一，而玄功成焉。此正道之祖宗，元炁之根始也。散之於无，则白炁杳合，养之於形，则长生永久。夫三一之法，观道备於三元，其道奇妙，总合灵篇，天人仙皇，握宝神经。第一之奇，《大洞真经三十九章》；第二奇文，雌一合变，号《大有妙经》；第三玉诀，洞真玄经，三五七九，号《太上素灵》。是故上一帝君宝《大洞真经》，中一丹皇宝《雌一妙经》，下一元王秘《素灵洞玄大有妙经》。此三五之号，真道之至精，三一之极章，并玉清之禁诀，高上之秘篇。兆守三一，得吾三经，即能乘云上升太清，洞观无穷，游宴紫庭，微哉探矣，难可文宣。守一所生，三一见矣，子既得一，自得此经。守三一之法，皇天上清金阙帝君真书之首篇，高上之玉道，神仙之津涂，众真之妙诀。子能守一，一亦守子；子能见一，一亦见子。一须身而立，身须一而行。子身进退，千端万事，常当念一，饮食念一，欣乐念一，哀戚念一，疾病念一，危难念一，履水火念一，有急念一，举止瞩目，念亦多矣。思念必专，不专无冀矣。患人有志不固，固不能久，知一名字而不能守，守不能坚志，志不能苦。思念无极，多有本心。或知一之道，不能常守，故三一去，则正炁离。夫失正炁者，则故炁前，故炁前则死日近也。俗人学道，多寻浮华，不以真一为贵，初虽有其志，后必变败，皆由用志不一，邪炁来入故也。守一之戒，戒於不专，专复不久，久不见精，精不能固，固而不常，则三一去矣，身为空宅耳。空宅无主，其祸安久。
　　太上告曰：炁结为精，精感为神，神化为婴儿，婴儿上为真人，真人升为赤子，此真一也。
　　太上告曰：天有三光，谓日月星也，亦为三精，是用长生。人有三宝，三丹田也，亦为三真，是用永存。灵宝经曰：天精地真，三宝常存。此之谓也。
　　太上告曰：两眉间，上丹田也。心绛宫，中丹田也。脐下三寸，下丹田也。合三丹田也。赤子居上丹田宫，真人居中丹田宫，婴儿居下丹田宫。两眉间上，却入一寸为明堂，却入二寸为洞房，却入三寸为丹田泥丸宫。却入者，从面却往就顶后之背也。
　　丹田泥丸宫，正四方面各一寸。存紫炁冲天，紫炁中有日象，圆九寸，外映照九万里，我形变化，大小暂见，倏欻忘身，亦在意存之，上元赤子，居在泥丸宫中，华盖之下。泥丸天帝上一赤子，讳玄凝天，字三元先，一名伯无上，一名伯史华，位为泥丸天帝君，治在上一宫。其右有帝卿一人，坐相对，是我齿、舌、脑之精神，升化而忽生也。上一为帝卿君，讳肇勒精，字仲玄生，一名起非，一名常扶。此二人共治泥丸宫中，并裸身无衣，貌如婴孩始生之形。上一天帝君执上清神虎符，盛以青玉函。帝卿执《大洞真经》，盛以紫玉函。坐俱外向，或相向也。上一帝君口吟曰：
　　玄玄泥丸，生身保关，太一守籍，上元固神，天常真炁，养形成仙。毕。
　　上一所居之宫，内以镇守泥丸、面、目、口、舌、齿、两耳、鼻上所居之宫，毛发之境，外以威震除六天万鬼，凶恶之魔也。兆身中三魂七魄，五日一来，朝上元帝一，而受化混生混炁之道矣。
　　心为中丹田，号为绛宫，镇心之中央，正四方面各一寸，朱烟参天，朱烟中有日象，径七寸，外映照七万里，我形变化，倏欻忘身，恍惚在意存之，绛宫心丹田宫，中一元丹皇君处其中。中一丹皇，讳神运珠，字子南丹，一名生上伯，一名史云拘，位为绛宫丹皇君，治在心宫。其右有辅皇卿一人，是五藏之精神，合炁结化而忽生也。入绛宫为辅皇中卿，讳中光坚，字四化灵，一名幽车伯，一名董史华。此二人共治绛宫心中，并裸形无衣，貌如婴孩始生之形。丹皇君左手把荧星，存之如鸡子正中央色，右手执雌一高上符，盛以白玉函。辅皇卿君左手执明月珠，圆三寸，光明洞映。坐俱外向，或相向也。丹皇中一君口吟曰：
　　五藏光明，由炁得生，太上八景，洞观心庭，中一帝皇，保命常宁。毕。
　　内以镇守筋骨、五藏、血肉之境，外以震消万邪之不祥，养炁安神，长生久视，飞仙太清，上与天相极。兆身中三魂七魄，七日一来，朝中一丹皇君，而受分形散化之炁，混合胎神之景也。
　　脐下三寸号命门丹田宫，下元婴儿居其中，宫正四方面各一寸，白炁冲天，白炁中有日象，圆五寸，外映照五万里，兆形变〔化〕，倏欻忘其形，恍惚在意，存之命门，下一黄庭元王处此宫中。下元婴儿，讳始明精，字元阳昌，一名婴儿胎，一名伯史原，位为黄庭元王。其右有保镇弼卿一人，是阴茎精炁，白珠津液之守神，乃结精回烟，升化而生，忽然成人，位为弼卿也。入在丹田宫弼卿，讳归上明，字谷下玄，一名奉申伯，一名承光生。此二人共治丹田下元宫中，并裸身无衣，貌如婴孩始生之形。黄庭元王口吟曰：
　　玉茎白珠液，结凝成百神，养形五老符，拔籍太上轩，命门不可倾，金液不可愆，回精自满塞，勿漏玉髓泉，生死皆所由，闭之乃神仙。毕。
　　下一君左手把太白星，存之如鸡子色正白，右手执《素灵洞玄大有妙经》盛以黄玉函。弼卿左手执明月珠，圆三寸，映洞下关玉茎之内，右手恒执兆之玉茎，常持之不放。坐俱外向，或相向也。内以镇守弼卿，兆下关、四支、津液、骨髓、百窍、肠胃、膀胱之府，外以长生不死，消灾散祸，辟却万邪，绝灭三虫。三魂七魄，一日三来，朝下黄庭君，受闭精养炁，结炁为仙，从仙得真，从真得玉虚之道也。存白炁日象之法皆如上，但色同而日大小为异耳。存念之时，皆以生炁时，坐外任意也。存三一安其宫，竟周一日，夜半辄复更存耳。常当烧香左右。
　　守一之法，至立春之日，夜半之时，正坐东向，服炁九通，咽唾五过。毕，乃存北斗七星冉冉来下，在我顶上，却向天，以杓柄正向前指东也。良久，咒曰：
　　太上玄刚，守一神仙，万魔消灭，身乘玉轩，鬼试不行，度福玉晨，玉清真人，携我在前。毕。八节日皆存如此，以辟守一之试校。
　　有是大洞守一内经者，即为师也。受经者，则为弟子。所以崇建本之尽着，明大诚之苦至，期神灵之所崇，托阶级以自始。所以师友理其外，三一镜其内，帝君欣其宫，赤子悦其宅。於是紫房秀霄，丹田曜焕，五老降其室，玉华憩其寝，将必神登太霞，信济空洞，体合妙灵，白日升天。违是道者不全，泄是禁者身残，闻此道者延年，行此道者神仙，可不慎与？若本命之日，自可白日存之，唯敬勤耳。
　　夫自非宿有仙骨玄箓，及金阁玉字，亦自不得闻见真一之妙道也。或宿世行善，功满五百，或慈心至德，仁及鸟兽，或本命运遇与神合会，诸如此者，得真一也。
　　若始存守一，未能究三宫之节度，咽炁祝吟之旨者，自可按本文，白日而行之。初亦宜熟读预习之，於临目存思为易也。夫泥丸天帝三一君者，乃一神之灵宗，百神之命根，津液之山源，魂精之玉室。是以胃池体方而受物，脑宫员虚而适真，万穴植立，千孔生烟，德修天地，混同太玄，故名之曰泥丸者，躯形之上神也。兆唯知吞炁咽唾，鸣齿纳液，而不知此所因者，乃泥丸之流末，脑家之边枝耳。今将告子趣彼守一之秘术，得为上仙之真人。弟子受者，斋四十五日，毕乃传。用青缯三十尺，金环三枚，以为洞一之约，勿宣之盟誓矣。经师受此盟物，以待林泽山栖穷乏，以投行路急病之困，不得妄用赡己之私矣。违而不奉，死为下鬼，受风刀之考。父子传授，亦盟如科，传授此经，厚相师友，此天人之法也。服膺一教，丹心奉一为厚，受教问津为弟子，有经保法者曰师也。两端有问者，则非守一之才也。
　　守一之法，依前至八节之日，夜半之时，正坐东向，服炁九通，咽唾五过，毕，乃存北斗七星冉冉来下，在我顶上，却向天，以杓柄正向前，指东阳明、阴精二星在后面，玄冥、真人二星在前面，於是仿髴存念位定。又思三一之尊君，忽乃变生，共出在斗魁之中，须臾，三卿君复生如三尊，须臾，见六人俱登玄冥，刚行东去，达天关而止，俱向我口。又存见上元手扶上卿，中元手扶中卿，下元手扶下卿也。我乃咽炁一通，良久，上元二人从炁中来入我口，上升还泥丸宫。次咽炁一过，良久，中元二人从炁中来入我口，下回绛官中。次咽炁一过，良久，下元二人从炁中来入我口，下回还入下丹田中。存天关星，令去口七尺，令对口前，三一入我三宫中。都毕，乃精念真一君各安所在。坐卧思之在心，心有所愿事，心启之，所求者亦心启求之。存思唯令静寂，静寂寝室，昼日亦可存思。
　　立春存三一，东向立；夏存三一，南向立；秋存三一，西向立；冬存三一，北向〔立〕，并如立春精思。
　　至春分日，沐浴清斋，夜半时入室烧香，东向叩齿九通，冥目存我身中三宫三一、三卿及我，合七人，我在中央，俱乘紫炁之烟，共登北斗阳明星。阳明星者，北斗之东神也。於是存入星中共坐，吞紫炁三十过。行之久久，自见阳明星东元太上宫，宫中有青玄小童，授子真光也。皆悉先存北斗星下，紫炁大如弦，从上直注我前，然后乃存三一也。存思毕，乃微祝曰：
　　五方命斗，神致七星，三尊凝化，上招紫灵，六神徘徊，三丹宫城，玄通大帝，下洞黄宁，天真保卫，召引六丁，神仙同浮，乘烟太清，四体坚练，五藏自生。毕。
　　至夏至日夜半时，入室烧香，叩齿十二通，南向冥目，存我身中三宫三一、三卿及我，合七人，我在中央也，俱乘紫炁之烟，共登北斗丹元星。丹元星者，北斗之南神也。於是存入星中共坐，吞紫炁三十过。行之久久，自见丹元星南极太上宫，宫中有朱阳灵妃，授子绛书宝衣也。存思毕，咒如上法。
　　至秋分日夜半时，入室烧香，平坐西向，叩齿十二通，冥目存我身中三官三一、三卿及我，合七人，我在中央也，俱乘紫炁之烟，共登北斗阴精星。阴精星者，北斗之西神也。於是存入星中共坐，吞紫炁三十过。行之久久，自见阴精星西元太上宫，宫中有白素少女，授子玉童虎书也。存思毕，咒如上法。
　　至冬节之日夜半，入室烧香，平坐北向，叩齿十二通，冥目存我身中三宫三一、三卿及我，合七人，我在中央也，俱乘紫炁之烟，共登北斗北极星。北极星者，北斗之玄神也。於是存入星中央共坐，各吞紫炁三十过。行之久久，自见北极星北元太上宫，宫中有玄精真人，授子金书秘字三五顺行。存思毕，咒同上法。
　　存思令三一各安本宫，又叩齿二十四通，仰祝曰：
　　三尊上真，太玄高神，阳明主春，万童开门，丹元主夏，朱紫合烟，阴精主秋，天威六陈，北极主冬，万邪塞奸，五土庚壬，戊己天关，所摧皆灭，所向莫干，练我七魄，和我三魂，生我五藏，使我得真，飞登上清，浮景七元，长生顺往，啸命千神。毕。
　　此四节亦共此一咒，然上达学士，至一节行事，亦并思四节也。始学者至一节便单行也。此三元真一妙法，法传上真之士，不传中仙之才也。有此文而未获修行，朝夕礼拜，烧香供养，三一亦常在子身也，亦为子禳灾辟恶，消却不祥，但不致於云舆耳。
　　太上告曰：三一之真，易而致感，精思苦念，三月不倦，三一便见真形对言。人之为学，皆有先志而末怠，初成而中替，悉由有志而不坚，坚而不固，便致不应。天不欺人，示之以响，地不欺人，应之以影。响不至，神便远也。此岂天真不验，由於子身尔。
　　凡修守一之道，皆当先行帝君素语之咒，以理六府之关，开莹幽机，令赤子定宅，芳芝流溢，神华内生，於修守一，易为真感。其道秘妙，得者神仙，修行九年，白日升天。
　　太上三九素语内咒诀文
　　上清丹灵素语者，皆帝君之素咒，以理九孔，通鲜三宫，故号三九焉。每以本命之日，及修行众经之时，皆先烧香左右，整束法服，入室平坐，冥目阴咒，百日之中，则炁何神畅，赤子欢悦，真灵下降，面发玉泽，体生奇光，洞澈幽微，与神共言。如此九年，乘云飞行，游宴太清也。
　　太帝君素语内咒第一
　　静室独处，平坐东向，叩齿九通，冥目阴祝曰：
　　苍元浩灵，少阳先生，九炁还肝，使我魂宁，幽府结华，藏内鲜明，炼容固髓，返白为青，神化内发，景发紫庭，敢有犯试，摧以流铃，上帝玉箓，名上太清。毕，因闭炁九息，咽液九过止。
　　天帝君素语内咒第二
　　正南向，冥目叩齿三通，阴咒曰：
　　赤庭绛宫，上有高真，三炁归心，是我丹元，腾我净躬，径奏以闻，心固神静，九灵闭关，金真内映，紫烟结云，太微绿字，书名神仙，飞行上清，朝谒帝尊。毕，闭炁三息，咽液三过止。
　　南极上元君素语内咒第三
　　正西向，冥目叩齿七通，阴咒曰：
　　素元洞虚，天真神卢，七炁守肺，与神同居，保练玉藏，含华秀敷，澄诚明石，游御玄虚，玉字金简，九帝真书，使我飞仙，死名已除，游洞三清，适意所如。毕，因闭炁七息，咽唾七过止。
　　太微天帝君素语内咒第四
　　正向本年命之上，冥目叩齿十二通，阴祝曰：
　　黄元中帝，本命之神，一炁侍脾，使我得真，宝藏生华，结络紫晨，变景炼容，保命长延，后物而倾，千神来臣，老君玄箓，书名神仙，长生久视，与天同存。毕，因闭炁一息，咽唾十二过止。
　　后圣帝君素语内咒第五
　　正北向，冥目，叩齿五通，阴祝曰：
　　玄元北极，太上之机，五炁卫肾，龟玉参差，宝华结络，胃藏朗开，着名玉札，年同二仪，上皇太帝，峙然不迷，役使六甲，以致八威。骖龙驾浮，超然升飞，吐纳神芝，历劫不衰。毕，闭炁五息，咽唾五过止。
　　众真素语内咒第六
　　还东向，存五方之炁，都毕，又咽唾九过，叩齿九通，毕，北向再拜，阴祝曰：
　　谨白太上太极四真君，请存五方五帝五灵神，刻其绿字，骖驾十天，万祆束炁，众邪绝烟，使某相见，得其语言。毕，乃精思。
　　太上曰：凡欲修行经方，存念神真守一之法，不先通释三宫，开明九孔，调理五府，然后修行，则神炁不欢，真灵不降，亦徒劳於精思，无益於自补也。有志者精行其事，五方素咒讫，还存思炁理和调，内神欣喜，影响相对，无不朗然也。兆勤勖之，必得神仙，至妙上法，非贤不传。
　　凡修长生之道，白日升晨之法，每当清斋苦念为先。故至人之学，望云霞而致降，思虚无而致感者，岂复虚谬哉。天道玄默，望之泯泯，子既有心，安存子身，决由精诚，守固握真，道不期远，正存数年，与炁相应，道便降焉。此太上之妙诀，得者神仙。
　　凡学当从下上，按次而修，不得越略，亏天科条。经有三品，道有三真。三皇内文，天文大字，九天之箓，黄白之道，亦得控辔玄霄，游盘五岳，故为下品之第。灵宝洞玄，亦元始俱生，渊泉深奥，妙趣洞源，斋净芳兰，五称映玄，拔度七祖，解释罪根，亦致真人下降，飞腾太清，中品之妙，下方地仙。上清道经，太丹隐书，凡三百宝名，玉诀九千，此上真之首目，玉帝之内篇，得者名参玉简，录字青宫，白日升晨，上造帝堂，上品之诀，秘在九天之上，大有之宫。夫学当从下品，造於上清也。道有三奇，第一之奇《大洞真经三十九章》，第二之奇《雌一宝经》，第三之奇《太上素灵洞元大有妙经》。此传已成真人，不传於始学也。忽遇因缘，得见篇题，不得便妄披於灵文，皆当先练涉学，然后造真，道无不备，万无不仙，学者详而奉之，勿亏此言。
　　学道不先备科而学，亦万无成也。科以制犯，知科便改，自然应真也。《太真科》有九品，品有十二条。《九真科》有三品，品有九条。《四极明科》有四品，品有二十四条，诚於轻重罪福之制。故学者宜先寻之，此科亦单行於始学，不必悉备於众经也。
　　《太上素灵大有玉篇九真明科》，皆传骨相合真之人。依上皇之初旧〔科〕，经万劫一传。三天立正，改七千年听得三传，七百年内有其人，亦听三传。按科赍上金三两，紫纹百尺，青缯二十七尺，赤丝五两，沉香一斤，丹一两，诣师造斋百日，或三十日，上誓九元北帝太灵万真领仙玉司，以为盟信誓约。宝秘修行灵文，不得轻泄宣灵神真，愆盟负科，殃及九祖，考挞死魂，长闭地狱，万劫不原，身没形残，终不得仙。
　　凡受《素灵洞玄》，当依年限而传，过此不得复出。若道备真降，白日超腾，乃隐化托懈，灭迹去世，有可付弟子，便口盟而授也。若无其人，当与经俱升虚室，无留下世，使人见闻。犯者殃谴累身，学者慎焉。
　　凡受三宝神经，常当清斋别室，烧香，朝夕礼拜，如奉君父，不得冒秽履淹，轻慢宝经，为玉童所奏，玉司所执，身被风刀之考，殃延九祖，祸灭於身，自然失经，终不得仙。
　　太真隐朝求仙上法
　　凡受《素灵洞元大有妙经》，施行上诀，常以月一日、十五日、二十五日，一月三过，隐朝元始天王、太真丈人、九天真王。其日沐浴，入室烧香，北向六拜，长跪，叩齿九通，咒曰：
　　上启元始天王、太真丈人、九天真王，小兆王甲今有言，谨以吉日，拜礼上天，乞愿神仙上名玉篇，骨生玉髓，肉化金真，丹芝玄注，室生紫烟，神藏结络，内景胎仙，身履万劫，长侍帝晨。
　　毕，起再拜，亦可心拜。又叩齿三通，咽唾三过止。此隐朝求仙上法，修之七年，真灵见形，对景寂室，与子共言。朝不亏日，克得飞仙，乘空驾虚，白日升晨。
　　太上九真明科
　　三品律
　　太上告诸天帝王、后圣帝君、上相青童、太极真人曰：凡是后学，得见上真三洞宝章秘经首目者，皆东华书名，金字上清，虽未超腾控辔紫庭，皆是升度之人也。然虽见此文，而不知《九真明科》条检仪式，三洞奇文太上真宝书，不可得而便披也。明科宝秘，藏於玄都之宫，玉京金房之内，不传於世。此乃明三洞之渊赜，标众真之仪格，拔宿对於幽宫，度七祖於仙籍，业总络於万道，解九阴之重责，其妙可得立用，其科可以肃励。今故标出三品篇目，以称扬三奇素灵妙经，可诫於后学，使勤尚之人，告慎於宝科也。
　　诸天帝王、后灵九玄帝君、上相青童、太极真人，稽首敢问太上天尊：至真上法，高秀玄澄，弥络万宗，玄寂虚凝，妙趣激朗，法化三乘，弥纶亿劫，量何可胜任，岂复稽於明科乎？
　　太上曰：善子之言。夫后生之徒，自非玉虚之胤，结自然而生者，皆孕於混炁，染系於嚣秽也。结有不纯之行，性有不专之美，虽玄慕玄赜，故心常背我，举止所乘，莫不犯於过，过生乎外，命灭乎内，承此而学，岂不去真远矣。如使三官执咎，对在幽司，考延七祖，罪累於身，有犯斯过者，而使悟於玄科有纠罚之制，圣化之大，复许有赎罪之法，案科而用，如此期真将必近矣。为学之士，而无此检，亦徒劳於精思，无益於苦念也。今故标出九真三品明科，自可授於后学应为真人者。
　　帝君、上相青童、太极真人，於是退斋上清，奉受《素灵大有妙经九真科检》，秘於金藏玉匮，卫以玉童玉女各三千人，侍典灵文，散香虚庭，飞龙毒兽，巨虬千寻，奋爪云墙，备卫玉关也。如是十天大圣、九宫真仙，一月三过，莫不上登玄宫，禀承明科，礼拜於灵文也。
　　上相青童君曰：凡有金骨玉髓，名参青宫，得有此文，秘而施行。於是承受之仪，玄合上典，施用节度，与真同功，赎罪拔难，宿结咸解，七玄之祖，於是而欣，己身升腾，上宴玉京也。
　　玄都九真明科上品传经篇
　　玄都上品第一篇曰：《大洞真经》、《雌一宝经》、《太上素灵大有妙经》，三奇之章，高上玉皇宝篇，秘在九天之上大有之宫，太玄灵台玉房之中。上皇之初旧科，经万劫一传，三道正明，学真日兴，高上正科，七千年内听得三传。侍卫玉童、玉女各七千人，执香典灵。按科传授之法，皆对告斋百日，分金钮为盟，给玉童、玉女，依《四极明科》。不依科而传，罪延七祖，幽魂充役，吞火食铁，负山运石，以填无极之源，己身抱风刀之罚，身没形残，长闭地狱，万不得仙。
　　玄都上品第二篇曰：传《大洞真经三十九章》於后学者，誓以上金十两，铜二十五斤，金钮五双，金鱼、玉龙各一枚，青丝一两，缠钮为盟。《雌一》，以上金五两，五色纹缯各五十尺，香一斤，金钮三双。《太上素灵洞真玄经》，上金三两，紫纹百尺，青缯二十七尺，赤丝五两，香一斤，丹一两。上皇以信誓心，不得有阙，阙则亏科。师犯则迁侍经玉童、玉女还於本宫，不过三年，身被风刀之考，自然失经。受者不依明科，皆失明形残，七祖、父母，充北酆之责，万劫还生非人之道，学者慎之。
　　玄都上品第三篇曰：凡有金名东华，玉字上清，得受《太霄琅书琼文帝章》、《紫度炎光神玄变经》、《上清变化七十四方》、《九真中经》、《丹景道精隐地八术》、《解形遁变流景玉经》、《七变舞天》，皆九天真王、元始天王、太上天帝君、中央黄老君，受於太空之中，九玄之内，虚无之高章也。皆秘在太上灵都之宫，紫房之内，三元君主之，侍卫玉童、玉女皆三千人。元始之初，经七千劫一传，自三道立正之后，七千年内听三传，七百年中有其人，亦听传。传皆对斋九十日，或三十日，或九日，告盟而授之。给玉童、玉女，依《四极明科》。若不依科而传，罪延七祖、父母，充责鬼官，运蒙山之石，填积夜之河，万劫还生非人之道，己身被风刀之考，自然失经，终不得仙。传者慎之。
　　玄都上品第四篇曰：传《琼文帝章》，赍金鱼、玉龙，青缯三十二尺，金钮三双之誓。《紫度炎光》，五色锦各五十尺，上金五两，沉香五斤，真朱一斤，书刀一口，金龙七枚，绛纹七十尺之誓。《上清变化七十四方》，青缯四十尺，上金十两，金钮六双，好香一斤，金鱼、玉龙之誓。《九真中经》，旧科落发为盟，今以白绢九十尺准盟，法於九真之数。青丝一斤，绛纹二十四尺，此日晖之誓；碧缯二十四尺，月华之誓；金环三双，无常童子负变之信。《丹景道精隐地八术》、《解形遁变流景玉经》，悉上金十两，金鱼、玉龙各一枚，青缯四十尺，紫纹四十尺，金环各三双。《七变舞天》，上金五两，朱一斤，青缯三十二尺之誓。信以质心，不得有阙，阙则违科。师以天信投於山栖，以救穷乏，余以供营经书之具，不得他散。师犯上科，夺玉童玉女，减算夺纪，注名度还北酆。受者不依科，皆丧魂失神，风刀之考，不出三年，自然失经，终不得仙。
　　玄都上品第五篇曰：传《消魔智慧》、《玉清隐书》、《宝洞飞霄绝玄金章》、《紫凤赤书八景晨图》、《金真玉光》、《灵书紫纹》、《金珰玉佩》、《金根上经》、《三天正法》，皆太上大道君、元始天王、金阙帝君之宝章，秘在玉清之宫，金房紫户之内，典卫灵文玉童、玉女各三千人。元始之初，皆千劫一传，自三天立正之后，七百年内听得三传，百年中有其人听一传，给玉童玉女。依《四极明科》，授者对斋九十日，或三十日，或九日而传。不依科而传，罪延七玄之祖，长充鬼役，无有解脱，己身被风刀之考，死充下鬼，万不得仙。
　　玄都上品第六篇曰：传《消魔智慧》、《宝洞飞霄绝玄金章》、《紫凤赤书八景晨图》，皆上金十两，玉札一枚，金鱼、玉龙各一枚，紫缯四十尺。《金根众经》、《灵书紫纹》，上金五两，金简、玉札各一枚，枚长一尺六寸，广二寸四分，金鱼、玉龙各一枚，紫缯百尺，青纹四十尺。《三天正法》，清缯三十尺，青布四十三尺，金环五双，以为密誓；上金十两，通神之信。《金真玉光》、《玉佩金珰》、《玉清隐书》，皆金鱼、玉龙各一枚，以为誓信。依科不得有阙，阙则师夺玉童玉女，注名还度北酆。受者皆丧魂失神，考以风刀，不出三年，自然失经，万不得仙。
　　玄都上品第七篇曰：传《七星移度》、《白羽黑翮飞行羽经》、《飞步天纲蹑行七元》、《太上隐书》、《灵飞六甲》，皆太上太帝君、太微天帝君登空之道，隐化之秘章，秘在太上琼宫之上，紫房之内，侍卫玉童、玉女皆三千人。依科七千年一传，三天立正之后，改七百年内听得三传，若百年中有其人便传。传授告斋九十日，或三十日，给玉童玉女，依《四极明科》。不依科而传，罪延七玄之祖，长充北酆鬼役，十苦八难，己身被风刀之考，身没幽源，万不得仙。
　　玄都上品第八篇曰：传《七星移度》，青纹三十一尺，绛缯七十尺，凤纹之罗九十尺，金钮一双。《白羽黑翮飞行羽经》，金二两，青纹三十二尺，以代截发歃血之誓。《飞步天纲》，锦三十尺，金鱼、玉龙各一枚。《太上隐书》金鱼、玉龙之誓。《灵飞六甲》，白素六十尺，金镮六双，青丝六两。天科以信质心，不得有阙，阙则违玄科。师夺玉童玉女，除落青簿玉名，移迁北酆。受者不依科，亡精丧神，罚以风刀，不出三年，向然失经，终不得仙。
　　玄都上品第九篇曰：诸方丈震灵，豁落七无八天隐文、流金火铃金神虎符、消魔支干夜照神烛、八天隐遁紫清玉符、五籍洞玄六甲上符、五行秘文、玄都玉格诸符，凡有六百部。太上悉以其文，标於旧经之内，以为立用。传授盟科，悉依经科，传受有阙，罪同上品。有经无符，则天魔害人；有符无经，则思念无感，神真不降。科云：皆不得单行，单行罪亦如之科。经及符本同出於自然之炁，虚无之章旨，故不可得独修也。无科修道，万不成也。
　　玄都九真明科中品诫罪篇
　　玄都中品第一篇曰：诸是后学，七祖以下有杀害人命，劫贼攻掠，谋图奸媱，篡逆之过，九族交通，谋反无道，其考尤重，怨对咎逮，积结九阴，非赦所原。后生皆不得以余殃之身，参染真经，窃受宝文。若有苦志，志尚自励，首谢七玄，重施功德，救出幽魂，披露己身於三光之下，散髻叩头，三年不倦，自赍重信，投於九江，赎解前迷，太上听得清斋百日，奉受宝经，然后行事。玉人天罪，而不先自罚责，吐首天宝，而受法者，师及弟子同被风刀之考，七玄之祖长闭幽源，负石担山，万劫不解，身亡失经，明慎之焉。
　　玄都中品第二篇曰：凡欲修学上法，己身先有重罪，手杀人命，及酷虐下贱，杀害众生，劫掠百姓，谋图奸宄，九族相交，妬贤能，伐逆师主，不赦之罪，积结九阴，皆不得参受妙法，修行经文。若能苦志，吐首先犯，效功施德，披露三光，散髻叩头，三年陈谢，罚信投河，以赎己愆，拔出七玄，使三界右别，然后听得清斋百日，奉受宝经行事。有此之罪，而不先自首谢，责罚自励，而受经文，师及弟子同受风刀之考，魂魄十苦八难，身没幽泉，自然失经，七祖、父母，长充幽涂，万劫不解，学者慎之。
　　玄都中品第三篇曰：凡是学者，受三奇宝文，上清秘经，而轻泄目录，以示不固，宣露妙秘，轻慢宝章者，一犯〔至〕十，罚功断事三年，然后得更清斋修行。过此以上，皆罪结九阴，考延七祖，充役三涂，运石负山，十苦八难，经万劫得出还，更生不人之道，己身罚以风刀之考，失明形残，死充下鬼，万不得仙，奉者慎之。
　　玄都中品第四篇曰：凡是学者，受上清宝经，三奇宝文，不得哭泣，临见死尸，及血秽之淹，一犯至十，罚功断事一年，然后得依科自罚，拔罪太阴，更清斋行事。过此以上二十四犯，夺算减命，玉童玉女还於本宫，不出三年，失经身丧，七玄之祖长充鬼役，万劫不解，学者慎之。
　　玄都中品第五篇曰：凡学者受上清宝经，三洞秘文，不得带近妇人，及行秽浊之处，皆混染真炁。十犯至二十四过，罚功断事三百日，然后得更清斋修行。过此以上，玉童玉女各还本宫，减算促命，不出三年，失经亡身，七祖被考，学者慎之。
　　玄都中品第六篇曰：凡学者受上清宝经，三洞秘文，而心怀贼害，手行暴虐，杀生行凶，攻掠奸宄，贤妬能，攻毁同炁，伐败经师，一犯至五，听得罚信，谢责九阴，拔罪五岳，断功禁事十年，听得清斋，还修所受。过五以上，至二十四犯，四司执杀，收摄魂神，充责北酆，七祖充役，经万劫得还，更生非人之道，玉童玉女各返上宫，不出一年，失经身亡，终不得仙，学者慎之。
　　玄都中品第七篇曰：凡学者受上清宝经，三洞秘文，不得北向便溺，及食五辛含血之肉，饮酒邪淫，亏道慢法，疑贰不专。十犯至二十四过，听得依科罚信，谢过太阴，断功一年，然后听更清斋九十日，还修所受。过此以上，减算促命，身被风刀之考，七玄充责三涂，不过五年，失经身亡，学者慎之。
　　玄都中品第八篇曰：凡学者受上清宝经，三洞秘文，当依科赍信，诣师告斋，然后受经，不得不告盟而妄披宝文。凡诣常人得经，便师而授焉，此皆宜使授之，不得轻略窃写，及改易圣文，以意通决，毁名古音，自作一法，四司所纠，罪书九阴。一犯至三，断功禁事三年，案科自罚，投信九河，更清斋三十日，然后得还修行。过此以上，至二十四过，玉童玉女各还本宫，减算夺命，身没鬼官，七玄之祖长充鬼役，经万劫得还，更生非人之道，学者慎之。
　　玄都中品第九篇曰：凡受上清宝经，三洞奇文，当别室安高床，高四尺四寸，广五寸，以安所受之经，明灯烧香，朝夕礼愿，常为供养。不得使异炁之人，冒淹履秽，及妇人参入室内，触忤神真，此世间所用之科。受经之身，不得衣服屐履交关非类，卧息坐起，皆当与物有异。犯者从一至二十四过，罚功断事一年，然后更清斋修行。过此以上，为四司所执，言过玉清，还名酆都，七年身亡失经，七祖被考，奉者慎之。
　　玄都九真明科下品赎罪篇
　　玄都下品第一篇曰：凡有后学之人，七祖、父母，生世有犯玄都上品、中品第一篇之罪，其考尤重，结在九阴，七祖怨对，幽掠累劫，殃充后代，冥逮不释者，皆当露身太阴之下，披散叩头，首罪九阴，三年自责。年竟，赍金环九双，青丝一两，金人一形，投於三河之口，以赎七祖之罪，拔出幽魂之难。其科朱书五行桐板一枚，记曰：某年某月某子朔如干日，某子某郡县乡里王甲，七祖、父母，下逮己身，有犯玄都上品、中品第一篇之罪，罪结九阴，今谨依科罚金镮九双，金人一形，以赎幽魂酷对之罪，投书告命，归首水宫，以自解拔，罪灭三官，魂升九天。毕，以青丝缠物及版，以青石沉之。临沉之时，北向叩头，咒曰：
　　太阴九君执司灵官，甲今有言，归告河源，投信九泉，拔出七玄，怨对咸解，我身登仙。毕。如此七祖之考，於是释散，得离幽宫，上升福堂，己身便得参修宝经，九年克有真灵降形，与神同升也。玄科尤重，不得又犯。
　　玄都下品第二篇曰：凡欲修学上真之道，若己身先有犯上品、中品第二篇中之罪，其考沉结，结罪九阴，盘塞冥中，上延七祖，考对穷魂，缠绵不解者，皆当先於太阴之下，北向散发，叩头首罪三光，三年克责。年竟，当赍真朱一斤，书刀一枚，青丝一两，金人一形，投於三河之口，以赎己身酷逆之过，解结三官，拔出七祖也。其科朱书青缯一尺，上记曰：某年某月某朔某日某子，某郡悬乡里王甲，年如干，甲身先无所见，行失玄科，身犯元恶，上罹玄都上品、中品第二篇之罪，罪结太阴，今以依科罚金人一形，真朱一斤，书刀一口，以续己身丑恶之罪，投书告命，归首有灵，以自解拔，罪灭九河，身得长生。毕，以青丝缠物及文，以青石沉之。临沉之时，北向叩头，咒曰：
　　上有太阴执司九君，甲今有言，归告河源，赎罪解结，拔度九难，怨魂对魄，各返自然，祸灭学仙，我身得升。毕。如此九阴之结，便得解释，怨对之魂，返於自然也。便得修受上清之经，九年不亏，真灵降形，与神合冥也。玄科严重，不得又犯。
　　玄都下品第三篇曰：凡修上清宝经，洞玄秘文，己身有犯於上品、中品第三篇目之罪，其考结於太阴，为四司所执，言奏玉清。犯此之过，当断功克己，入室烧香，叩头自谢，北向叩齿十通，仰祝曰：
　　太玄幽邈，下世希闻，轻泄宝真，上亏帝尊，自投负责，伏欸灵门，伏愿高上，曲垂玄恩，降以灵感，启以自然。毕，便叩头九过。如此三年首谢，更清斋三十日，得上解三官，解考九阴，便还修行，宝秘密念，克得飞仙。玄科尤重，不得又犯。
　　玄都下品第四篇曰：凡修学上真之道，己身有犯上品、中品第四篇目之罪，罪结九阴，殃考玉清，犯者当於中庭夜半，然三十二灯，以洗秽炁，清明内外，入室烧香，北向叩头，首谢所犯，叩齿三十六通，仰头咒曰：
　　世运交丧，蜚尸翳障，秽炁纷纷，与真相迎，亏科犯戒，身入罪乡，赎以礼谢，洗以明灯，祸散三清，福充我昌，道荫曲流，其庆靡央。毕，又叩头九过止。如此一年，更清斋三十日，然后得还修事，检行慎科，勤心注真九年，克得白日登晨。
　　玄都下品第五篇曰：凡修上真之道，己身有犯上品、中品第五篇目之罪，罪结太阴，考悬青宫，犯者当作香汤自浴，赍油於中庭，然二十四灯九十日，入室北向，叩头九过，首谢所犯，叩齿二十四通，仰头咒曰：
　　天乾地坤，二象交通，阴炁混正，秽炁弥充，丧神亏宝，损落法容，谨设明灯，上映玄宫，祸灭九阴，福庆归宗。毕。如此九十日，日竟，退斋二十四日，然后得还修行真法，每在告慎，明依科文，克得玄真与形合仙。玄科尤重，不得又犯。
　　玄都下品第六篇曰：凡修上真之道，己身有犯上品、中品第六篇目之罪，其罪尤重，为四可所执，拷结九阴，对在幽官。有犯当於太阴之下，披散叩头，首谢玉清，解拔太阴。依科当以秘宝散乞贫民，作百人食，以饲饿乏十年。入室叩头自责，北向叩齿九通，仰咒曰：
　　天遐地广，九源开张，身履祸门，悬罪玉京，弥罗缠络，玄洞云场，散宝拔罪，施以穷粮，罪消太阴，福生十乡，去故奉新，方隆未央。毕，又叩头九过止。此乃高上拔罪上法，标於正科，十年如此，宿罪滞炁并消太阴，施行自责年竟，更斋百日，然后得还修行，检身慎法，不得重犯。
　　玄都下品第七篇曰：凡学上真之道，有犯上品、中品第七篇目之罪，罪充上清，犯者当以上香十斤，送同学之人，合十处，拔罪一年。入室烧香，东向叩头九过，首谢上真，叩齿九通，仰咒曰：
　　五炁错综，上真不全，身染秽炁，触忤洞门，伤藏伐命，摇动三关，违科犯戒，罹考自延，谨以罚责，归告帝尊，乞丐使我，於今自宣，去离下世，上登天仙。毕。如此一年竟，更斋二十四日，还修所受，克得真灵下降。明科之大，不得重犯。
　　玄都下品第八篇日：凡学上真之道，有犯上品、中品第八篇目之罪，为监司所执，拷结三清，犯者当以清油一斛，於中庭然灯，多少适意，惟令油尽。又以上香十斤，奉有经之师，以拔其过三年，入室烧香，北向叩头九过，首谢所犯，叩齿十二通，仰咒曰：
　　天真高远，玄光下明，缘恃宿庆，得观真经，未获玄科，亏略天灵，违真犯戒，沉身分冥，克自责励，归告上清，自是之后，洗濯故形，奉承玄真，与道齐并。毕，三年周竟，当更斋九十日，先以师受便得修行，未经师受，当赍信诣师，度经修行如科，克得上升。玄科尤重，不得又犯。
　　玄都下品第九篇曰：凡修上真之道，有犯上品、中品第九篇目之罪，罪结於太阴，悬考於玉清，犯者当然七灯於堂前，入室叩头，首罪经前，叩齿二十四通，仰咒曰：
　　玉光垂曜，仰彻上清，执供不礼，亏犯宝经，恐为四司，列罪紫庭，谨重斋敬，仰希真灵，曲垂下降，灭罪消刑，摄奉玄科，永保元贞。毕。如此一年，更斋二十四日，然后得还修奉所受。玄科尤重，宜自明慎，不得又犯。
　　右太玄九真明科，三品二十七条，出自太上灵都之宫，太上常所宝秘，不宣下世。今抄立用要诀，以付后圣、辅明三奇，标於大有素灵之经。有骨分合仙，便得此文施用，拔罪解咎，释结散理，七玄将无，三年真灵见形，与子合并，同升九天。轻泄玄科，罪同上文，唯在宝秘，密而奉行。
　　玄都九真篇曰：传授经目，在九真三品科中者，是后圣帝君始佩经之时，授於太上道君。太上授经，出於三品明科，以辅三宝奇文，上真道经。施用之科格，其三十一卷、独立余事及众经仪品，悉在《四极明科》之中。九真三品，以三素之上篇，置於九帝之宫，四极以四司之官，总统众非纠罚之禁律。太真明科，以太帝君所受，元始天王之玄章，上真之仪格，其法秘於九天之上，太帝之堂，藏诫於上真之宫，不行於世。九真明科以禁后学，四极明科总领四达，其旨幽微，自无金字玉名，不得知闻。有得此篇，不须学而自成。科以禁罪，见科知改，知改则无亏於天地，无亏於天地则合於自然，合於自然便得上补於真仙也。无科而学，去仙将为远哉。
　　玄都九真篇曰：凡有至志，名参玄宫，欲单受明科，知天法禁，然后受经，审有骨分，亦可先告盟而授之。盟信法物，悉依三奇宝经之数，年限亦同如之。不得轻付非真，宣露玄文，不依科旨，身没鬼官，七祖父母履刀山剑树，万劫不原。外好不依科旨，罪同科文，彼此之禁，学者慎焉。
　　玄都九真篇曰：凡受上法，而不承明科，亏略天禁，罪累七祖，考逮一身。既知改首，罚责自励，还修所受，而回又犯，其考倍先。此则骨命不合，形与真返，魄同鬼伍，皆不得重首复修於真经也。吾今故以明科，悟於未悟，既知而犯，将何要哉。奉者慎之，奉者慎之。
　　太帝君偈大有妙赞
　　翳翳元化初，眇眇晨霞散。太寂空玄上，寥朗二仪判。凝精抱空胎，结化孕灵观。含真颐神内，倏欻启冥旦。始悟忧促龄，运交返天汉。萧萧咏步虚，旋行礼玉京。稽首归太无，乘风散灵香。俯仰帝皇堂，飘飘随虚翔。妙唱发奇音，吟咏太真章。流度四大界，十天量无央。阆台发幽夜，神烛吐奇光。炜晔玉林华，熠烁曜琼堂。虚生自然烟，蓊郁御玄纲。群真披霄赞，宝盖顺风昂。飞步咏空歌，神唱化道长。郁郁大化隆，济济兹道兴。积学随日感，功满入大乘。福庆加一切，七祖咸得升。整驾凌太华，回辔绝霄馆。灵风鼓空洞，香花乘烟散。萧萧礼虚堂，诜诜步玄汉。朗咏启幽衿，拔度宿根难。五苦应时解，流芳注陶灌。玄阙峙云纲，飞霞翼灵舆。提携无迹真，窈窕入太虚。乘空诵玉篇，萧条咏羽书。广念无不普，一切庆有余。
　　天帝君赞
　　至道生空寂，玄响阴相求。三真本元一，炁化理还殊。法轮无形内，飘飘清观流。凝章不待思，结炁合玄符。灵唱发空歌，吟咏步虚游。玄化本无迹，有迹生道宗。遨游九天际，息驾六领宫。提携高上宾，返我素灵房。道畅虚漠内，灵歌发太空。形感至寂庭，思咏希微通。光翳晨晖停，曜荫玉京场。玄龙不待驾，萧萧步虚翔。手掇七宝华，灵风散奇香。妙咏乘衿发，粲粲启玉章。万炁混元一，总归三玄梁。乘天不云高，遐望九玄辽。振翮思玄辔，希登慕云霄。积念告灵感，期与玉真交。暧暧天汉澄，飘飘景云回，三真腾空上，控辔迅紫微。明唱度后身，咸令乘景飞。拔出三涂难，九玄难苦哀。
　　太微天帝君诵
　　太真生空洞，琼罗耀宝台。旋行礼玄京，众仙唱微诗。回转无迹内，虚歌契幽期。度身上生天，吟咏积福基。策辔太霞馆，时复宴景云。飘飘无崖际，离苦入玄门。意适道亦畅，心丹志亦分。积学随日新，咏我素灵文。八景运天舆，飞霄蔚玄灵。素盖乘风回，寥寥入紫清。妙赞万真曲，玉响何铃铃。披拔九阴籍，度身返南庭。庆流普一切，妙化靡不荣。清净玄道宗，明朗焕太空。妙化由静嘿，潜想三素宫。积念彻玄虚，微微至道通。叩咏响玄寂，灵唱靡不隆。丹晖映灵庭，紫烟曜玉林。焕烂七宝华，璀璨摇灵音。宫商自相和，妙趣倾人衿。玄唱种福田，广度无界心。
　　后圣金阙帝君诵
　　渺莽元始天，三象混玄一。萧萧正道兴，浩浩大乘逸。六炁还正庭，总归泥丸室。出入游帝堂，流精曜云日。运周返天汉，窈窕乘玄七。圆华映明珠，二景对真光。灵晖启翔会，玄象交扶桑。冥度自相求，阴畅朗八荒。若能餐此精，长得御玄纲。游戏九玄台，解憩西羽阿。神兽鸣琼堂，飞凤互参差。虚生自然咏，真人唱节和。化身劫刃庭，缘香命清歌。建功立福田，拔度后身罗。七玄散幽宫，玄离无艰那。飞步蹑霄岭，翔翮东华宫。风云虚中唱，玉音散琼堂。真人咏空歌，妙响绝空房。解我自然衿，成我积劫功。长啸九玄上，清瞩睹空同。龙吟绝宅府，凤啸太霄馆。虚唱无留味，哀音乘风散。谁能究此章，精诵素灵赞。以解九阴过，拔度七玄难。
　　太极真人曰：《太上素灵洞元妙经》，以元始同生，灵文既存，众真诣座，烧香礼经，旋行诵此二十一篇之章，以庆於神庭也。玉音激朗，清彻九天，其句幽微，妙趣傍通，诵咏一过，万神启灵。常能究习，与帝合真，解宿对之重责，拔七玄於幽宫，释五苦於愁魂，度身生於上天。妙乎微哉，斯之灵文也。
　　洞真太上素灵洞元大有妙经竟
　　#１此二字原缺，据文义补。
　　#２『混化』 原作 『混元』，据后文改。
　　#３『脐』 字原作『齐 』，据上下文改。
　　
