上清无上金元玉清金真飞元步虚玉章
　　经名：上清无上金元玉清金真飞元步虚玉章。撰人不详，约出於南北朝或隋唐。内载颂章十四首。底本出处：《正统道藏》正一部。
　　上清无上金元玉清金真飞元步虚玉章
　　第一首
　　稽首礼天尊，烧香归十方。双光十明转，飞梵法轮纲。诸天同斯庆，齐驾辔存亡。
　　流金焕太无，眇眇至真王。三周登玉界，诜诜任虚翔。窈窕大罗上，郁郁金元堂。
　　第二首
　　金灵奇妙相，玉秀自然通。乘景圆明上，十方并金容。霄霄亿天巅，万道皆齐同。
　　散华日月精，元始庆金风。回是常沙劫，常乐玉清峰。捻香朝道皇，遨游金玄中。
　　第三首
　　锦霞抚生烟，中有玉皇庭。庄严七宝相，光明映上清。妙觉玄真通，游行流金城。
　　命召神霄送，飘飘诵洞经。
　　第四首
　　玉清众妙都，岧诞罗天端。无上元始王，十方天中尊。飞华散太无，宝盖荫金轮。
　　八镇玄清上，郁郁曜金无。蒨灿七宝林，凤歌唱飞鸾。左侠天宝童，右侍玉真君。
　　洞明双景象，映照金华门。
　　第五首
　　无上金玄宫，虚峙玉天台。玄真乘空发，庠庠巡虚回。灵桧兽合舞，法鼓振天来。
　　十绝奇曜烁，玄音靡不齐，清香奇雅乐，保固万龄开。
　　第六首
　　金真十观妙，希微入无形。俯命金晨童，控辔并高灵。香华随风散，玄唱自然声。
　　坐辇召天钧，飞真奏瑶軿。晃朗大光中，十圣悉齐并。
　　第七首
　　湛寂大乘功，十方天中皇。摩罗诸法轮，真相自煌煌。六度劫仞峰，佩服金灵章。
　　瑞应无量发，流焕众景阳。七宝自然生，宫殿治虚茫。诸天并欢悦，幡华散清香。
　　第八首
　　大道无境际，普度为梁津。天尊降景处，十华结成邻。至真大圣众，散华开三便。
　　俯仰法诫功，长为玉皇亲。常餐玉烟雾，理体并无尘。形受长存相，道行自然新。
　　坐征诸天朝，永劫断寒因。
　　第九首
　　迢迢玉玄京，嵯峨金灵府。虚皇龙烟幡，八会真元固。提携九天王，顾盻金仙祖。
　　逍遥玄景阿，超超咸得度。容颜妙奇好，吟咏飞玄步。自非玉皇俦，焉能同此路。
　　第十首
　　腾景并玉驾，齐诵长存笺。金羽巡虚空，手执玉明莲。鲦忽解三罗，保运劫数年。
　　金童叩玉磬，琼锺响诸天。会是大千众，玉虚散龙烟。飞华逸十方，欢乐天尊前。
　　妙无无无妙，入镜妙常玄。
　　第十一首
　　虚元至真，玄虚自然。霐洞澄清，凝素金真。元上符命，保天长存。
　　元形道三，光明洞然。流灌天地，三景同晖。上清乘骑，辅翼我身。
　　济济灵降，威光流明。眇眇入玄，同登玉清。
　　第十二首
　　郁秀无上宫，上极天宝庭。玄玄无等双，光明耀诸天。
　　我身生七宝，梵景入无形。玄妙至真德，飞天献绿軿。
　　解脱七世考，玉帝来相迎。明轮十方景，逍遥升玉清。
　　第十三首
　　烧香洞熏，感会上真。庆流三徒，五苦同欢。金晨童子，侍卫我身。
　　八景玉辇，送我登晨。金童玄女，散华除纷。福流帝君，诸天保言。
　　嵯峨玉清，森罗大千。众真时降，诜诜上清。稽首称善，朝礼天尊。
　　第十四首
　　虚玄玄玄，灿焕玉清。金真散花，流灌诸天。奉诚绝想，存思念经。
　　修斋行香，天宝卫灵。七祖同庆，升入无形。诸天唱赞，道王应声。
　　郁秀威光，洞映上清。三界保度，乘景飞行。天魔叉手，玉真相迎。
　　五苦时解，逍遥上京。稽首三尊，降形十方。超超洞清，紫虚交映。
　　高真并欢，速身玉庭。
　　上清无上金元玉清金真飞元步虚玉章竟
　　
