灵书肘后钞
　　经名：灵书肘复钞。不着撰人。一卷。底本出处：《正统道藏》正一部。
　　灵书肘后钞
　　且三元得五数，是一将主也。三将各得五数，三五一十五也。上摄五方，中通五藏，下领五岳。又上通三天，中镇三魂，下摄三官。又上佐三尊，中治三门，下截三贼。又上领三丁，天丁，仙丁，神丁。中发五星，下摄百灵。又上截五魔，中治五精。金木水火土也。五精，五星精也。五星君每日下使五精，依土木等日，下为灾祟。夜见光星是也。下却五兵，谓之三五璇玑玉衡之要诀也。行之三千日，白日上升。若或治疾，先存思唐将军左肾出。初如半寸长，至眉间光华之地。草长一寸离光华，在身左便长八尺一寸。若在山草衢路江海之处，便长八十一丈。左手执节，腰剑带符，某身左卫护。有凶恶鬼神，悉皆摄杀令散。葛将军右肾出，周将军心中出。若谒帝王，先存出随行，无事不得妄行。若军阵之中，计不相敌恐被杀者，即思三将军名字，以思斗盖身，他人不见。若为将行兵，即向前醮三将军，长存执节带剑把符敌之，彼即大破也。天之三副将，是下三元将军李、黄、王三人，是此法中使用诛斩者。上三元道，不使人知。
　　夫行道，皆须知五星卫身神咒。每日诵二遍，卫身光泽，去邪入正，但有疑即念之。卫灵咒是也。夫立坛考召，上唯救一人，更治他人。恐其鬼惑乱，谓之守一。鬼神邪魔之道，守一则却之矣。
　　太上曰：直思道而行，鬼自畏也。
　　夫佩九州社令箓者经，过神社，皆自迎子拜送，勿以嗔言损子道也。
　　赵侯字苪，自小学道，为杀鬼多罚，为考召典三千年。
　　凡秘咒，每日诵之，勿令人闻。咒曰：上仙上灵，卫我长生。百鬼须远，万神皆行。轮回我身，与道合成。
　　夫制鬼神，不得久禁。若久禁，皆须约限。如大罪，只得禁伐。如违，非治身之道。
　　夫人不信道，欲来刑已。以名书於六壬符，以深处投之，其人自伏。
　　心冷病即呵出，热即吹出，肝病嘘出，肺病即呬出，脾病呼出，肾病吹出。
　　天一炁也，雷一炁也，日月一炁也。夫受天炁，正月一日五更二点之时。记握固，面向东直行，上三步。上三步者，直行罡丁字，三步是也。且仙人云：步罡者，云行术。又云：直，上也。闭气握手咒曰：乾元亨利贞，六甲与吾并。吾受天炁，治身去毒，内外俱成。内除身百病，外收摄百精。安家救人，万毒藏形。急急如律令。咒讫，依方而纳气。谨按东九、南三、西七、北五、中央十二取之。后五日，亦可与人治吹毒尰痛病。况自身乎，受雷公之炁，以每岁初惊蛰之日，雷动一声，出握固向之。咒曰：吾受雷公之炁、雷母之威声，方除身中万毒，百姓同得治形。令吾感使五行之将、方法之兵，斩断百病，吹出万精。急急如律令即镇。九气入鼻，十气入口，一口吞之。后三日可吹万－病，应口自消矣。年年为之，大验年年。初闻雷受之，若卧中闻亦受之。行闻坐闻，各依其法皆得。若急用，但闻雷便受之，亦得小小灵验。不如初雷，年年受之。三年之中，治人病痛便瘥，虫毒自除，大验不假文书。方法之言，吐即救人，纳即镇身，故曰吐纳者也。服气三符，在灵官安神诀中。
　　夫求神仙长生之道。一受符箓，制立身神，上生录除死籍，驱六甲制三官，内治身外救人。二服符带檄，镇恶安心，坚脉实腑脏，通仙灵使鬼护人。三去尸破秽，驻色镇神。四告陈章表，度灾去厄，延命留神，解囚诛符，以取生寿。五醮祭仙灵，求通天地，伏恶消凶，解狱烧书，以除死籍。六咒术扶持经法，共济末运，内安身心，外救人物。此六者通仙人也。太上曰：六通之子，号曰仙人，未即升天也。若在世千变万化，三官不害，五斗共扶，收鬼救人，摄妖走邪，行符破庙，立作便成。若秘之更修，后入神仙。若见神力自在不修，自说天皇灾变，妄召是非，衒法广传，百千集会讲谈，如此者三官恶之，必奏太上，泄天之机失道而死。
　　五星芝有五，一见四不见，一见芝光也。长视其季星，春夏秋冬各主五星，随季看星光。明净者，精气逸也。以面向星，闭口塞鼻，放气呜齿，二十四握固。存其季星至鼻孔口，便入鼻，回转入口，用元气金浆送之，九纳东方。少时即吐星光，化作七星，戴於头上。次横斗或三斗、二斗、一斗、四斗、五斗，咸是内事也。经云：吞一星戴五斗。又横斗、坐斗、卧斗、悬斗、逆斗、顺斗有七种，治身之上。以伏众邪、百鬼、千神、万灵，下官、故气、恶念皆消矣。服此令人上通星汉，知天地灾殃变动之征，吉凶风水成败之候，星精报人也。
　　若修行服六甲符，不论年月日，此是镇身治藏长生之道。若有病处，依含影图取符书贴之。此名外镇鬼神，不逾三日即瘥。内亦合符，万病自除。夫镇常思七星戴履，横坐卧皆然。镇者，悬於额戴者。头戴履者，行四正步也。横斗者横胸上。坐斗如戴升。卧斗如人立。行斗者有图在后。
　　内用思星，与外大约同也。
　　禹步
　　右闭气，先行左足，令三步九迹，间架无长短，量坛大小为之。若大即作七星丁字步，有数丁步七，即不成丁者不是。若又不到角步毕，即常行而去，但绕坛取匝。皆论大醮小醮，不须以前结界。界设讫，即左手执水，右手执剑。於座西北角，以剑搅水三匝。又重咒曰：北斗七星之精，入此水中。百殗之鬼，速远万里，不去斩死。急急如律令。便远座喷洒水讫。又咒曰：斩邪将军，捕鬼使者，驱除辟斥，勿使鬼物精邪辄干。急急如律令。
　　夜北向丁字罡。
　　去三尸法。常以五月五日，取桃叶五升，熟捣之坐。令气入下部九孔腹中，从旦至暮，尸虫出之，即离苦厄。
　　都章毕印者，都诸箓也。言都者，管也。章者，记数之名。毕者，尽其事也。以都诸官将吏兵，印署而行。道之要义，修行之叙，保命安身，是都部制诸箓名。
　　灵书肘后钞竟
　　
