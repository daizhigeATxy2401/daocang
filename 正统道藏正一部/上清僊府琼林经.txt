上清仙府琼林经
　　经名：上清仙府琼林经。撰人不详，约出於南北朝。系摘抄《大洞真经》《真诰》《登真隐诀》等上清派修行经诀而成。一卷。底本出处：《正统道藏》正一部。
　　上清仙府琼林经
　　经云：天有玄一，生於太阳，名为流珠，众妙之门，得而留之，可得长生。人有三一，其居不同，兼能守之，可为仙王也。一在北极太渊之中，前有明堂，下有绛宫，上有华盖，玉楼万重。
　　又云紫阳真人曰：吾昔学道，受三一真名於中岳真人苏子玄，子玄授吾守一之法，凡二百余事，吾奉而行之，为上清真人，其道至真。
　　又曰：二十四气以应太微二十四真，其有千乘万骑，羽盖云车，以合紫宫上清元图，若守之弥固，精应感畅，则三一可见，三一可见则千乘万骑见矣，羽盖可御，云车可乘，上造太微，混二十四气，见二十四真，飞行上清，列名元图，此白日升天，兼行洞房之道也。
　　又曰：上一真之极也，中一真之至，下一真之妙也。天皇得极故上成皇极，地皇得至故上成正一，人皇得妙故上成众妙之君。三皇体真以守一，故一无藏形，仙人寻真以求一，故三一俱明。一无藏形，其真极也，三一俱明，得一而已。
　　《上真始生变化元录》曰：皇上开真，九道合明，变炼元虚，洞映上清，分形化景，四运顺生，八景扶翼，运致丹軿，乘云驾烟，策御上清，飞行云房，朝谒帝京。又曰：凡修九天真王之道，常以冬节之日，沐浴入室，西向九拜，朝九天真王，自然得乘九色云舆，飞行上清。又曰：九天上灵，元始自然，云云。中宝紫元，三素外缠，云云。洞化入微，我道早分，目招灵晖，心披五云，乘策八景，飞入帝晨。又曰：含真胤气，形秀紫天，乘云驾浮，浴景八烟，云云。得乘霄軿，飞升玉晨。又曰：琼琳七映之宫。又曰：内为含仙灵，外炼真容，玉池华露，泽流紫房。又曰：太上玉晨，回景虚明，分形变合，九炼三真。
　　又曰：上元太素三元君晨华之气祝文曰：三素回天元，清霄翼玉灵，云云。太霞虽云辽，洞映鉴有情，相与携玉契，同期九天軿。又曰：太素策运，四景虚飞。又曰：皇清摽晨晖，灵气翼虚迁，飘飘九元上，靡靡入帝晨。又曰：四老中真，散花云房。又曰：玄晨带高灵，总真御八清，玉华披丹房，紫凤曜云营。又曰：我乘日吉，上告帝灵，求仙升飞，得御流軿。又曰：紫皇元初，道合玄虚，三变九分，混化太初，飞云流辅，苍盖绿舆。又曰：天夜朗清，幽虚启真，流云徘徊，金花四骞，丹皇敷晖，云飞紫轩。
　　《太上玉经宝诀》曰：上升玉清中，邀晏九遐外。又曰：灵风扇华香，粲烂开繁矜，太真抚云璈，众仙弹灵琴，雅歌三天景，散惠玉华林。又曰：学道由丹信，奉师如至亲，挹景偶清虚，孜孜随日新，竦身陵太清，超景逸九霄，保元持法纲，游玄适逍遥，万劫犹昨夜，千椿如晨朝，灵幡顺风散，繁想应时消。
　　《太洞真经》曰：太宴绝九玄，洞景寄神通，玉帝乘朱霄，绿霞焕金墉，上馆云珠内，仰投元刃峰。又曰：流珠停晖，紫霞踊烟，七度回路，三光映真。
　　《太上素灵洞玄大有经》曰：耽栖灵洞，宴景七晨，澄洒华园，息憩九玄，变景玉虚，携领诸天。又曰：太真阴神，号曰女灵，变景九玄，乘真隐冥，运致飞霞，上造帝庭。
　　又经曰：九玄九天，谓在三界之上。又曰：游戏九玄台，解憩西羽河。又曰：八景运天舆。
　　《大洞真经》曰：绛霞遏明曜，八景飞太空。又曰：八愿玄母，与我俱游三玄之间，乃逸辔太漠，回軿三玄，五灵扶背，王母比肩，舞轮神丘，停驾九天。
　　《洞房内经》曰：无极高真，晨中朱庭，龙衣虎带，读洞真经，徘徊九天，高会七虚。乘空洞之流軿，辔太霄之圆车。又曰：我混五气中，共化乘日軿，宴观云霄外，吐纳七神精，盘栢九玄内，坐起霞上生。文出五老雌一经
　　《三元真一经》曰：左激云轮，右骋飞龙，仰役二十四神，千乘万骑，呼阳召阴，白日升天。
　　《龟山元箓》曰：朝翔太阳观，夕栖隐阆风。又曰：众仙戏云景，丹葩敷春阳，皇驾停云侣，飘飖自翱翔，瞻此八极外，谁究运所长。又曰：三元真君各随四时变化形象，则反所元之气，受炼复形。
　　《太洞真经》曰：北陇郁霄霭，绛树结紫华，青药落凤林，碧□秀岩阿，灵阙凌太空，琼房参太霞，云云。龙吹缠五云，云云。丹霞蔚晨霄。
　　《玉佩金珰经》曰：金珰九天之上，名曰虹映，一曰上清之馆，太霄之中，结白烟之气，灵映九天，云云。色如白云，形如玉山，有琼林之宫。又曰：九天帝君镇在日门金庭之内。又曰：玉佩以九天魂精，九天之上名曰晨灯，云云。结青阳之气，灵映九天，云云。色如青玉，形如月圆，内有空玄，玉台紫殿。又曰：日华月精，日霞月映，左回玉佩，右把金珰，二景缠绵，双魂安康，上行太极，下造十方。
　　《紫书金根经》曰：青要帝君以九阳元皇玉帝之弟子，育於玄丘玉国元崖之天，琼林七宝之下，七色琼凤荫君之身。又曰：栖心明霞之境，教流玉国之墟，执把九皇之策，落九域之丘，云云。以紫云为屋，青霞为城。黄金为殿，白玉为床。
　　《守玄丹上经》曰：两眉间上却入一分为守寸双田，却入一寸为明堂宫，却入二寸为洞房宫，却入三寸为丹田宫，却入四寸为流珠宫，却入五寸为玉帝宫，明堂上一寸为天庭宫，洞房上一寸为极真宫，丹田上一寸为玄丹宫，流珠宫上一寸为太皇宫，凡一头中有九宫也。其明堂、洞房、丹田、流珠四宫之经，皆神仙为真人之道，传於世。其玄丹经，亦真官司命之要言，四宫之领宗矣，此经须太极帝君告乃可与之也。又曰：玉帝宫有玉清神母居之，天庭宫上清真女居之，极真宫太极帝妃居之，太皇宫太上君后居之，此四宫皆雌真一也，道胜於雄真一也。并有宝经，以传已成真人者，未得成真，非所闻也，雌真之要亦自不授之矣。太上所以出宴八景，入参琼轩，玉女三千，侍真扶轩，灵妃侠唱，神后执巾者，寔由守雌一之道，用以高会玄晨也。此太上之宗根，虚皇之所传。又曰：守玄丹太一真君之道，暮夕静寝，去诸思念，坐卧任意，先存北极辰星紫气来下，入己玄丹中，云云。又存日来入玄丹宫中，日满宫内，在紫气中央，望视如暗中视火珠之状。毕乃存上清中黄太一真君，从北极紫气中来，下入玄丹宫日中坐，君讳规英，字化玄，又存己一身忽然上入玄丹宫日中，在太一真君前对坐，云云。於是太一君乃与己俱乘日，入行赤气道中，云云。亦即有真应，云云。则与太一同俱到七元之纲也，诣#1上清宫。又曰：太上龙书曰，正坐玄丹，不徧不邪，言此道之要也。兆当存太一紫气以绕身，及咽吞之，又当常存太一真君在玄丹宫紫气中，长生无极，万凶不干，玄丹之道毕也。
　　《道机经》曰：人以身为国，神为君，精为臣，气为民，炁变为精，精化为神，神化婴儿。
　　《神仙本起内传》曰：八节之日，诸天大圣尊神，妙行真人，莫不上会灵宝玄都玉〔京〕#2山上宫，朝庆天真。
　　洞神部曰：控景大霞宫，齐轮九天庭。
　　《龟山元箓》曰：真人於金堂琼室，七宝花林之中，渌水华池之上，云云。飞真步虚，游宴玉房，金台宝光，八希之馔，登仙洞空，龟山之中，朝餐琼芝，夕嗽玉泉，俱来造焉，十二玄龙，紫凤灵虬，神禽丹舆，羽盖真骑，诸神上丹，诸君从灵，来降我焉。
　　《自然玉字》〔曰〕#3： 越衡天上，玄都之京，有空峰之山，乃万圣之所游，道成得仙，径升空峰之上，受号而腾空。又曰：皇茄天上有金华之山，山有五帝之宫，常生五色之云，日月侠乎左右，飞仙翼轩。
　　《灵宝经》曰：太上道君於西那天郁察山浮罗之岳，坐七宝骞林之下，云云。道君方自弹景龙云璈，霄音逸响，流激千寻，诸天郁勃，紫盖回玄，庆霄四会，八道焕明。
　　《太上宝诀》曰：微微玄宗门，焕朗彻空同，至道由静默，当见三素宫。又曰《老子道德经》称：视之不见夷，听之不闻希，抟之不得微，即三元老子之号矣。又言此三者不可致诘，故混而为一，是三素合为元一君，是三尊之元父、玄母也。读此经，二老君子见之，仙道成矣，道尽此矣。又曰：大朴本无质，圣圣谓之玄，二义由终始，万物至渊泉。又曰：昆仑山上诸仙多作中夏，九天诵咏，萧条远畅，清音泠朗，听者霄绝，使人忘情。时会众仙，歌洞咏玄，合〔声〕#4齐唱，新声激响，窈窕遐闻，云云。上真之所重也。
　　又《高台铭》曰：子欲乘空凌虚，诵我步玄羽书。诸仙不解此语也。步玄羽经，此之两书，太上玄经，不传中仙矣。
　　《紫书金根经》曰：制命九天之皆，征召五帝之灵，逸回风之混合，凝九转於玄精。又曰：太上君后头九玄玉精颓云之髻，居太清九玄之上。台名也，亦九天洞元极真宫中。
　　《大洞真经》曰：飘飘三霞岭，徊纲七元盖，八景入太无，飞洒九天外。琼扉生景云，灵烟绝幽蔼，西宫咏洞玄，清唱扶桑际。又曰：七阙焕流霞，琼室生龙云，左回三素辔，右抚八景轮。又曰：左把玉华盖，飞景登七元。
　　《太上飞行玉经》曰：上步天宿，飞行九星，左把隐书，右执羽经，拜谒帝尊，受帝之名，得越华盖，腾翔紫庭。又曰：驾景紫烟，飞步九元。又曰：五皇夫人内阴隐名，太上藏之玄斗紫盖宫中，此五夫人皆回天转地，盈缩三光，变化山河，改易五行，移动万物，隐藏幽冥，有知其道，皆不复经地户，魂过太山也。又曰：道气无光，寥廓无端，混沌元形，虚元自然，太上无根，冥寂玄通。又曰：天地大劫之交，诸天至真尊神、妙行真人下游五岳，径观天下至学之人，洪流弥天，皆以五龙迎之，登游福地，得与元始同游。
　　《灵宝经》曰：妙行真人，无鞅数众，一时同会，国土皆以融金灌地，四边阶道并是碧玉瑠璃宝饰，四匝严整，光明洞彻。又曰：元始天尊於碧落空歌大浮黎国土，坐碧霞之上，地皆是碧玉，四边阶道悉以金宝银饰，种种奇妙。又曰：禅黎世界赤明之国，南圃丹霍之阿，三元洞室，天尊坐绛云之上，至真大神、大丹玉女，一时同会丹霍之阿，其国土常生赤炁，似如绛云。
　　守一之法，常以少饮食、无食豕肉鱼臊，凡饮食随四时温凉，无逆时以之。
　　守一法，慎无饮浊酒。浊酒损人精五藏生炁，精炁不行，血脉不通。
　　《上皇先生紫君经》曰：神州在天关之北，日月回度，其南七星，轮转其中。
　　《上清经》曰：念三元於泥丸，守九真於形宅，吐纳五华，呼吸玉液，朝暮求仙於空洞，寝息感神於太漠。又曰：奉之者登三晨，游太霄。又曰：大洞之经乃九天之奇诀，上元太清君金书之首经也。昔中央黄老君隐禁此书，时元知焉，唯太玄有金阙玉名、琼札紫简。受读此章万过，即便白日升天，上登上清，受书太极，拜为高上卿。但有此书不得读之者，太微天帝君拔出死简，刊定真箓，度籍太极，刻名东华，关奏太上，录封龟台，万灵千神自称兆为九玄大夫，位准泰清仙伯。
　　《大丹隐玄五晨金华玉经》曰：玄母八门行间篇曰：愿玄母与我俱生於生炁之间，与我俱存於日月之间，与我俱保於九天之间，与我俱存於自然之间，与我俱饮於匏河之间，与我俱息於玉真之间，与我俱寝於仙堂之间，与我俱游於三玄之间。又曰：九天帝君十二上愿，九灵玄母八门神间，大回元五通，静於密室，散香灶烟，而读《大洞金华经》。
　　《先进洞房内经》曰：昆仑高而不倾，神仙所止，金堂玉城，九炁离合，云雨杳冥，黄阙紫户，至为玄精，上冲绝霞，下照九灵，左连青宫，右侠皓清，金台八素，游变万形，玉醴澄液，琼液自生，六合幽户，八阁会经，中有太真，至不可名，微妙无中，号曰无英。
　　又曰：昔常安李仲，了不知他道，又亦不知施行太丹之事，三元之法也。唯隅得此隐朝之道，守行之三十年，得乘云驾欻，升入玄洲。〔仙〕#5人王履冰、赵双成、范叔友、管平何、李明贤、安生之辈，皆得此道，而升昆仑之房，或在玄洲三玄宫也。
　　又曰：太素三元君者，一真女子也，服紫炁浮云锦帔，九色龙锦羽裙，建宝琅扶晨羽冠，腰流金火铃，虎符龙书，而坐空中，膝下常有丹绿青三素之云，郁然冠其形也。又太素三元君常咏曰：太元连玉清，三洞曜高明，八景回晨风，散云蔼飞灵，圆轮掷空洞，金映冠天精，玉华结五老，紫烟晖霄軿，乘炁荡玄房，金姿曜九霞。云是玉清上宫之唱。
　　《玉晨明镜经》曰：白素右元君者，白元洞阳君之母，太素三元君之子也，讳启明萧刃，字金门上，口中常吐出白气，名之曰玉晨白宝生魂之炁，以熏我身，使人神仙不死。
　　黄素中央元君者，中央黄老君之母，太素三君之子也，讳圆华黄刃，字太张上，号日黄素高元君，有黄金之质，口吐黄炁，名曰玉晨黄宝大灵生五藏之炁，以熏我身，使人飞仙升天。
　　紫素左元君者，元素君之母，太素三元君之子也，讳翳传无刃，字安来上，神镜八方，而貌少婴孩也，口吐紫炁，名曰玉晨紫宝命胎流霞之景烟，以熏我身，使人白日升晨，登玉清上宫。此系节抄出者，其全文具在本经。
　　又曰：三素元君项后各有一宝曜，日气九色，圆光朗彻金花洞房一室之内，三素元君口各吐炁如上法，三炁会合，缠这相着，化为一日象九寸，在金华洞房中。
　　又曰：太上玉晨，九微导烟，五老散景，八灵生门，三素宝炁，太玄玉晨，金华雌一，中有紫元，混化七九，上拔云云，三上三炁，入虚出丹，常与紫素，俱列玉仙。
　　《大洞雌一太极五老帝君镇生五藏上经》曰：太极金华真人以此经文刻於天帝紫微宫玄琳玉殿东壁牖上，其文曰：五炁异方，津光合形，有终而死，有始而生，万类反本，千条归冥，气适浮烟，血奔流清，哀哉兆身。已后在丹方服饵注耳。
　　又云南岳真人曰：吾昔有入室弟子仙人赵成子者，初受吾镇生五脏上经，乃案为之，成子后欲还入太阴，求改貌化形，自故死亡於幽州上谷玄丘中石室之下。死后五年，后有山行者见白骨在室中，露骸冥室，又见腹中五藏，自生不烂如故，五色之华莹然於内，彼山行人叹曰：昔闻五藏可养，以至不朽，白骨胸中生花者，今睹其人矣，此子将有道不终，将中道帔试不过乎。因手披之，见五藏中各有一白石子，镇生五色华，如容状在焉。彼人曰：使汝五藏所以不朽者，必以五石生华故也，子已夫道，可以相与。因取而吞之。去复四五年，而成子之尸当生，彼人先服石子，以成子当生之旦，而五石皆从口中飞出如蝉状，隐隐雷声，五色洞日径还死尸之脏，因此成子改形而起，如一宿醉睡之间。其人心惧恍惚，因病日甚，乃至入山寻视死尸所在，到石室前，方见成子偃据洞啸，面有玉光，而问之曰：子何人哉？忽见有五老仙公披锦带符，手乘羽节，头建紫冠，言於成子曰：昔盗吞先生五脏宝石者，此人是也。言毕，彼人面上即生恶癞，噤而失言，比归达家，癞疮亦匝，一门大小，同时俱死，族亦遂灭矣。
　　又常服日月之精华者，欲得常食竹笋，竹笋者，日华之胎也，一名大明。又欲常食鸿脯者，月胎之羽乌也，一名月鹭，欲服日月，当食此物，炁感通之。
　　太虚真人曰：鸿者羽族之总名也，其鹊雁鹅鸲，皆曰鸿鹭也。
　　古歌曰：鸿鹭千年乌，为肴致天真，五帝衔月华，列坐空中宾。此古之渔父歌也。
　　《玉晨明镜经》曰：又存五神名，各安坐其宫也，五神并口吐紫炁，以缠我身，内外冥合，手足不相见乃止。又存日月出我颊间，左日右月，二光洞照，於是紫炁豁然，而徐存日上入我口中，口即食之，作饴味，九咽止。又存月入我脐中，当命门，下照阴室，间又存我手把北斗七星之柄，戴以行步，入紫房太微中，见帝君曰：子之得神仙，我以子上青玉之符，书九有之天也。
　　盘□九玄内，起坐霞上生，五符付帝子，上归反华婴。又曰：三五相反，天覆地始，我有五符，上归帝子，三无长留，营室之里。已上出《五老雌一经》
　　《玄妙内篇》曰：太上曰，元道本起於无先，万炁之祖，万道之元，虚无之上，无有之先，无体无象，不有不无，尊无有上，贵不可胜。
　　《玉晨明镜经》曰：太一帝君洞真玄经存五神法，又存神太一、无英、白元、司命、桃君等，凡有五女子之神，有九男子之神，名曰三五九七，上到玄门之时，形貌并如婴儿始生之状，五女九男口中各吐白炁，互熏兆身，於是五女九男并兆一身，混共一合，都为一白炁圆形，如日之光团团之状，须臾圆光白炁变为二小儿，一男一女，并如初生婴胎之状，男曰九元之真，女号皇一之魂，男名拘制，字三阳，女名上归，字帝子。须臾又存男儿拘制，女儿上归，并立在日月之中，男在日中，女在月中，日月悬乎皇天，日在东方，月在西方，当时自觉一身乃已共化为向之白炁矣。又存闻童子拘制在日中，有声咏曰：拘制三阳，九元之真，是我之号，日结我身，符籍玉清，与天相亲，混合雌雄，神仙缠绵。又存闻上归女子在月中，有声咏曰：上归帝子，皇一之魂，是我之号，月结我精，主人符籍，已在大明，与玄为亲，寿万亿龄，混合雌雄，裸身华。
　　《汉武内传》曰：西王母授帝《五岳真形图灵光生经》，上元夫人授帝《六甲灵飞招真》十二事，云云。或乘虚步玄之术，诸要妙辞，帝自撰集为一卷，及所受之事，皆承以黄金之几，封以白玉之函，以珊瑚为床，紫锦为囊，安着□梁台上，数自朝拜，烧香洒扫，帝后意旨自误，不修至戒，每事不从王母之言，王母遂不复来。太初无年天火烧□梁台，所受十二事於是烧失矣。
　　《化形隐景登升保仙上经》曰：存九晨帝君隐妃九阴内名，形色衣服，皆使朗然从北斗来，下炎流映，焕烂虚无，回神玄映，入我身中。九晨即九星之精也。《紫度炎光经》说同也。
　　《真诰》曰：南岳夫人言《宝神经》是裴清灵锦囊中书，侍者常所带者，裴昔从紫微夫人受此书也，吾亦有俱如此写西宫中定本。又问西宫所在，答云：是玄圃北坛西瑶之上台也，天真宝文尽藏於此中。裴真人又言此尽与隐尽同辈事要，而即可得用，一名七隐玄书。
　　《真诰》曰：六月二十四日夜，紫微王夫人来降，因下地请问真灵云云，敢谘於此，愿诲曚昧。夫人因令复坐，即见□令书，此以答曰：夫泛景虚玄，无涂可寻，言发空中，无物可纵，云云。是故放荡元津，遂任风鼓枻，存乎虚舟而行耳，故实中之空，有中之无象矣，至於书迹之示，则挥於纸札云云。骞露有骸之物，而得与世进退，上玷逸真之咏，下亏有隔之禁，亦我等所不行，灵法所不许也。请陈为书之本始也。造化之既肇矣，乃是五色初萌，文章尽定之秀，人民之交别，阴阳之分判，有三元八会群方飞天之书，又有八龙灵篆明光之章也，其后逮三皇之世，演八会之文，为龙凤之章，拘省云篆之迹，以为顺形梵书，分破二道，坏真从易，配别本支，乃为六十四种之书也，遂播之于三十六天十方上下也，云云。校而论之，八会之书是书之至真，建文章之祖也，今三元八会之书，玉帝太极高真诸仙之所用也，云篆明章，今所见神灵符书之字是也。
　　《真诰》曰：南岳夫人语弟子，言我明日当诣王屋山清虚宫，令汝知之所至也。
　　《真诰》曰：紫清真妃坐良久，都不言，妃手中先握三枚枣，色如乾枣而形长，内无核，亦不作枣味，有似於梨味耳，妃先以一枚见与，次以一枚与紫微夫人，自留一枚，令各食毕，真妃问年登答，云云。真妃又曰：君师南真夫人，司命秉权，道高妙备，寔良德之宗也。
　　《真诰》曰：六月二十六日夜，降八真人，紫微左夫人，紫清上宫九华真妃二，上真司命南岳夫人三，紫阳真人四，清灵真人五，茅中君六，茅小君七。又有一神，甚少整顿，建芙蓉冠，朱衣带剑，未曾见也，隐疑是桐□山真人王子乔。多论金庭山中事，言多有不可解者，恭玄紫微上真九华妃也，皆揖称也。官上真云，昨与叔申诣清虚宫，校为真仙得失之事耳，近顿除落四十七人，都复上三人耳，并复视尔辈之名简，如今佳耳，许某及得在伯扎中，许某即长史名。日者霞之实，霞者日之精，君虽闻服日实之法，未见知餐霞之精也。夫餐霞之经甚秘，致霞之道甚易，此谓体生玉光，霞映上清之法也。眼者身之镜，耳者体之牖，视多则镜昏，听众则牖暗，妾有磨镜之石，决牖之术，即能彻洞万灵，眇察绝响，可乎。
　　《真诰》曰：阆野者，阆风之府是也。昆仑上有九府，是为九宫，太极为太宫也。诸仙人但是九官之官僚耳，至於真人，乃九宫之公卿。夫仙官有上下，各有次秩，仙有左右府，而有左右公、左右卿、左右大夫、左右御史也。明大洞为仙卿，服金丹为大夫，服芝为御史，若得太极隐芝服之，便为左仙公及真人矣。
　　真人告曰：人随俗要求华名，譬若烧香，众人皆闻其芳，然不知熏，自以燔焰尽则炁灭，名立则身绝，是故高人哂而远之，遂为清净。又曰：有似骋冰车之陆乎炎州，泛火舟以浪於溺津矣。自非真正，亦失者万万。
　　《真诰》曰：张姜子等先在第二等中，亦始得入易迁耳，易迁童初二宫，是男女之道堂馆也，其中闲静，东海青君一年再游，校此诸宫，观见群辈也。
　　赵素台，在易迁中已四百年，不肯徙，自谓天下无复乐此处也。素台，赵熙之女，熙汉时为幽州刺史，有济穷人於河中，救玉惠等於族诛，行阴德数十事，故其身得诣朱陵，其儿子今并得在洞天中也，熙常出入定录府。
　　易迁中有高业而萧条者，有窦琼英、韩太华、刘春龙、王进贤、李奚子、郭叔香，此数人并天姿郁秀，澄尚眇邈，才及拟胜，仪观骇众，此即主者之高者，仙官之可才，其次及得张姜子辈，邓伯苗母有善行，故后来人多宗庇之。窦琼英者，窦武之妹也，七世祖有名峙者，以藏枯骨活死为事，故祚及於英身矣。韩太华者，安国妹，汉二师将军李广利之妇，利宿世有功德，利今亦在宫受化。刘春龙者，汉宗正刘奉先之女。李奚子者，李忠之祖母也，忠晋东平太守，忠祖父云云，多行阴德，尝天大雪寒，常露谷於园庭，恐鸟饿死，其用心如此。王进贤，王衍女也。事许长史。郭叔香者，王修母也。王修字叔治，北海人，魏武郎中令，年七岁丧母，母以社日亡，不知是郭谁也。其童初府有王少道、范叔胜、李伯山，皆童初府之标者。
　　《真诰》曰：郎宗，字仲绥，北海安丘人，少仕官为吴县令，学精道术，占候风炁，后一旦有暴风经窗间，占知京师大火烧大夏门，遣人往参果尔，诸公闻之，以博士征宗，耻以占候就征，夜解印绶负笈遁去，居华山下，服胡麻丸得道，今在洞中。又有朱□者，陈留人也，为人无道，专作劫盗，后人发觉云云。远遁他境，至汝南少室山中，见冯先生隐学云云，后三年乃授其真道，留山服食，修道三十八年，后入东坑山中，寿百四十七岁，仙人降，将入大有山洞中成真人。又有郭静者，颖川人也，少孤云云。年十六县召为吏，后得下罪逃伏，经二月不出，遇见郑先生云云。静遂随郑驱使，经七年不敢懈怠，遂授其导引之要，饵服山木、茯苓，得寿三百年，后於天维山中赤松子降授其二人真道，今在大有洞中为真人。
　　又曰：司马季主后入委羽山石室大有宫中，受石精金光藏景化形法於西灵子都，子都者，太玄仙女也。其同时今在大有室中者，广宁鲍叔阳，太原王伯养，颖川刘伟惠、代郡段季正，俱受师西灵子都之道也。季主临去之际，托形枕席为代己之象，墓在蜀郡成都升盘山之南，诸葛武侯昔建碑铭德於季主墓前，碑赞末曰：玄漠太寂，混合阴阳，天地交泮，万品滋彰。先生理蓍，分别柔刚，鬼神以观，六度显明。季主颜如少女，髭鬓三天，其黑如墨。男女二人各令修道，男名汝育，女名济华，今皆在委羽山中，济华今日正读三十九章，犹未过竟。
　　《裴君序诀》曰：裴君字玄仁，少为人颜仪整素，目有精光，垂臂下膝，声气高彻，呼如锺鸣。
　　《真诰》曰：火枣交梨之树在君心中也，今心中犹有荆棘相杂，是以二树不见，不审可剪荆棘出树否，此树单生，其几好也。
　　《登真隐诀》曰：太微造形紫元内神二十四人，生气变神，主仙上精，能修存名字者，治镇一身，保守元精，紫虚并结气之玄宗，成体之具神，连导云雾，带生真烟，各能致玉辇龙骑，千万列行，同舆一体，白日登晨，此大真人乘飙欻之道，行之十八年，太上命太微混灵道君，檄二十四真人，千乘万骑，驰风蹑云，呼吸流升，白日造天注内。案《三一经》云：太微中有二十四气，气中有二十四真人，皆帝皇之臣，所以致分道变化矣。既致守身中三一，则上太微三一，帝皇之君而降见於外，与子言矣，皆出入上清，寝止太微，案如此言，令守身中三部，亦能致彼二十四真，千乘万骑而来迎也。入日左龙名飙精，右龙名欻亭，存二龙并吐白烟，非止己身之神真，能腾跃玄霄矣。
　　《葛仙公内传》曰：从叔孝先曰：卿迈俗味，奔华道，慕神仙，乃巢绮之上真佳事也。
　　上清仙府琼林经竟
　　#1『诣』原本误作『请』，据文义改。
　　#2『京』字据文义补。
　　#3『曰』字据文义补。
　　#4『声』字据文义补。
　　#5『仙』字据文义补。
　　
