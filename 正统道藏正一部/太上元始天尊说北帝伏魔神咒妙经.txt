太上元始天尊说北帝伏魔神咒妙经
　　经名：太上元始天尊说北帝伏魔神咒妙经。原题上清三洞经箓碧霄洞华太乙史欧阳雯受。内引陶真人、郑思远说，当出於唐末至宋初。十卷。底本出处：《正统道藏》正一部。
　　太上元始天尊说北帝伏魔神咒妙经卷第一
　　上清三洞经箓碧霄洞华太乙吏欧阳雯受
　　叙议品
　　道言：昔於龙汉元年甲午之岁，元始天尊居上元之殿、八景天都，安五云宝座，垂十绝灵旛。与三十二天帝，十极真人，玉童玉女，三景丈人，侍卫大威力魔王，八景大神，飞龙骑吏无鞅数众，碧落空歌，天乐摇曳，演说真一妙法。是时，上元天都东北方振动，天门忽开，下观乃有郁勃血光参杂之气，幽幽冥冥，从人间东北方上冲天宫，盘结不散，其气皆腥膻臭秽。大众咸惊，默然不敢发问。
　　是时，法会中有一真人，名日妙行，福德充备，瞻仰整顿而出，敛简局步，再拜长跪，上白天尊：臣闻至真妙域，明绝非祥。无何之乡，本除怪异。臣侍道君已经万劫，未尝有此异见。奈何。今日法会之中，睹此秽结黑毒血光之气，纷杂冲天。是何灾祥？恩惟至圣，重宣妙典。令破众疑，得究其源。令学道之者，咸生敬向。
　　是时，元始天尊良久微笑发言：汝等当知，静默安神，而为汝说。下元生人，皆从此界降下。氤氲真一之形，皆备三万六千神气。清净扶卫，久为阴魔，忘源失本。今三九数终，鬼魔流行。信着邪道，不依道源。为诸神杂体，为诸阴魔邪鬼所乱。心生凶恶，杀害群生。以同神鬼，謟求余福。历数将终，颠狂淫乱，不孝不忠，不慈不义，好乐邪道。今为六天鬼神，枉有所伤。若男若女，若老若少。未尽天年，横被夭伤。死魂未散，结成恶气，怨怒上冲，卿当省知。
　　是时，妙行闻是说，己心大惊怖。上白天尊言：彼六天鬼神，不审备何威力，有何神通？得於人间行种种刑害。杀伤生人，无所畏惧，诸法皆不能禁止。唯愿为臣，分别解说。臣虽聋愚，愿假圣力，知其所始？往彼救护。令得下元生人，免遭非横。
　　天尊告妙行曰：从此天界正北方，过此太溟无鞅里数，穷北方之极，有一世界。名曰五气玄天洞，阴朔单郁绝之。国中有帝君，名曰太阴五灵玄老黑帝灵君。侍佐助理，名曰玄滋天君。太上灵君侍真行气，降生玉女，名曰太玄夜光玉女。当与灵君北乡无鞅太玄诸灵官，开太玄北门，名曰阴生广灵之门。说《太玄真一妙经》，制御阴魔。闻是法味，一国人民，死者更生，枯骨重肥，人无夭伤，不至非横。其国下界有太虚太荒溟渤，周回无鞅里数，海水皆恶腥秽黑色，无测边际。中有一大山，上参碧落，下入风泉，名曰酆都罗山。山耸十万六千里，周回五万里。山下入水深一万里，水际山脚下有大洞阴景天国。中有主者，名曰太阴水帝北阴天君。其洞天周回一万五千里，其宫名太阴宫。左右助理，名日东斗斗中生气君，西斗斗中生形君，南斗斗中司禁君，北斗斗中司命君，中斗斗中总录君，下吏九令主者，五岳府君，二十四治阴官，二十四治阳官，河海掾吏，丘陵溪涧主者，下吏无鞅之众。六天异鬼恶神，以为侍卫。左右列三十六狱，周回各五十里。狱中草树，皆禀自然恶毒之气，所生为刀剑锋铓。多饶众毒、猛兽、炎火，烟黑风飘，日夜不停。冥昏毒气，血光熏臭音臭。火车灰河，铁棒铜锤。拷打楚痛，呻吟振天。皆是下元肉人，罪鬼死魂之所处也。其太阴天洞外，左右有三小宫，各五十里，各有主者居焉。第一宫名天官宫，第二宫名地官宫，第三宫名水官宫，皆是生死追呼之要司也。其山中有六洞宫，其洞宫是太一阴洞天宫，每宫周回五千里，此六宫亦阴府之六曹也。每官直主者役士，各一大魔王，每一魔王下小吏三十六万人，皆异状凶怪鬼神，或鱼龙之形，以为侍卫。其洞门在太虚杳冥之中，常为烟雾蒙郁所蔽。若非天帝至力，不可及也。名为六天魔王宫，其鬼乘生人迷乱，下降人间。啖食女人怀胎血孕精气，令非梦恶想。或为猫犬之形，令女人惊怪。痿黄色顿，血精断绝，狂病衰患伤，食生人子息。或一岁至十岁，枉遭夭折。下元生人，大限未终。愚迷不能添神益算延生，请命遭逢魔鬼，枉折天年。又与生人九玄七祖拘年，考问生人姓名，延累共行，诸恶病瘨尰，焦瘦涕唾，脓血恶疮，疥癞癫狂，盲聋闭塞。或为风水作难，游魂恶梦，柳锁鞭挞，禁系非常，行种种疾病，不可具载。妄将生人行年本命、三魂七魄，上送六宫，落生名，上死籍。病困床枕，积岁经年。改易形骸，以求血食。或为女巫摇铃鼓吹之怪，据於大木古树。或为三皇五帝古先帝王形像，垂旒带佩。或为六天魔女，盛服艳妆。或为九州前代猛将凶臣，持戟把剑。或为诸天大将军，驭骑日月星辰光气，游行人间。或为生人七代填墓祖考仪貌。或为野兽，乘骑飞鸟，驾驭蛇鼠，五色光明，妖童艳女。或托异木怪石为主。或为古穴泉源。百形千变，杀害生人。苦遭逼逐，或求异法禁卫，镇压追捉。其鬼力不能加，即反入洞中，不可寻逐。诸邪不禁，力不加敌。及有大威力，移山拔树，兴云动雨，不可禁制。卿等当知。
　　是时，妙行启天尊言曰：臣虽聋愚，愿假圣力。今日请将三天真仙飞仙龙骑，往下人间，降禁是鬼。令得下元生人，免遭茶毒。
　　是时，天尊告妙行曰：吾不令卿往，夺卿诚悃。既摄伏邪精，以求善功，即当行矣。
　　是时，妙行从法会起，将领三天丈人、十极真仙、骑吏飞将，天乐导引，正北而行，寻其黑气结勃之所。去人间数里，龙鹤不行，云舆不进，所领侍卫悉有触缩之状，不能前进。
　　是时，众中有一素车白马真君，告妙行曰：下元人间，尸臭秽气，鬼毒流行。吾等皆三清至真金姿玉质，清诤之俦。遭此秽触，不能降下，愿却归天，往不可也。
　　是时，妙行引诸道众，却反上元天中，朝谒天尊，再拜长跪，上白天尊言曰：臣昨与三天丈人、十极天真仙官眷属，下降人间，降伏鬼魔，救护生人。至其方所，去地数仞，龙鹤不进，侍卫真从悉皆有触缩之状，为鬼魔秽毒所熏。不审以何方术，得其生人，免是残害。
　　是时，天尊告妙行言曰：是酆都罗山绝顶之上，虚元北界有北帝灵君，统领北方无鞅大力魔王、天丁力士、阴景飞雷电吏，甚有威力。若非北帝，不可摄伏。
　　是时，妙行启天尊言曰：不审以何道力召命得是北帝，以救生人，免为尸臭、日有所害。时天尊叩齿，遥存北方五炁天中太阴北帝。尔时，北帝遥知，将领十天魔王，八景大神，三十六洞天丁力士，三五大将军，高麾五湖大将军，豁落北斗七元大将军，卫灵大神，无鞅飞雷电吏，巨兽毒龙诸小神吏，及北阴大力飞天鬼众，一时同会，至其会所。时理剑佩玉，敛简局步，再拜长跪言：臣自违侍筵，以仅十劫。今日遥奉密旨，得拜圣颜，不审至圣召臣，有何指役？
　　是时，天尊告北帝曰：北阴鬼魔，出行人间，枉杀生民太半。今当三九七五之岁，生人昏迷，遭逢鬼魔杀害尤甚。大限未终，横折无数。阴魄不散，托结幽途。茫茫冤魂，上冲震天。卿可与十洞魔王、三五将吏，下降人间，禁伏阴鬼。功成德合，升入无形，自然真极。
　　是时，北帝再拜受命。总统十天大魔王，三五大将军，三师门下吏兵，天蓬杀童，北斗杀吏，巨兽飞吏，枭钩索飞吏，太上真神，天丁力士，天驺甲卒，南斗杀鬼使者，北斗火炬科车神吏，紫气前冲，流火万里，下降人间。是时，阴鬼未睹天兵，十日已前，悉皆遭北帝太玄杀气，先冲脑裂，死向太半。北帝将降，横天刮地。上张天罗，下布地网。天驺猛兽，纵横音窄，齿也。齿。天丁飞吏，斩破锤断。或未变其形，隐藏无处。或为龙蛇。或为女童妖状，七日悉皆禁断。
　　是时，北帝将领天兵，归赴上元天中。八景玉殿，朝拜天尊：臣奉圣旨下界，摄伏阴魔。七日之内，应断北酆都罗山六洞鬼宫。臣各使一大力魔王，专令守固镇压。
　　是时，北帝启天尊言：下元生人三九七五之岁，生人多积凶恶衅欣去声。深惑重，招延洞中魔鬼，遥乘其虚耗，潜出人间。或有收禁未尽。或生人历数将终，阴洞自开。不令禁制，流行人间。四海五湖，七泽九江，五岳二十四治山川，坑坎洞穴隐没，为人灾难。臣令三十万兵，常在人间巡行，捕逐生人急难。诵臣此神名，咒一遍，魔鬼闻之，悉皆脑裂。
　　北帝曰：下元生人国土，或有岁凶谷俭，三灾刀兵，瘟疫流行，国人伤死，血光漂流。即当清净，求请三洞道师，於国北门建竖北斗七元坛场，然灯散花，行道申表，诵吾六天神咒，旋绕七日、二七日，及四十九日。
　　北帝此时统领三五大将，天蓬部落，十天魔王，无鞅数众，大力天丁，飞雷电骑，枭钩索骑吏神王，威剑万丈南斗大神，北斗使者，紫气流火，隐□其所，扫除魔鬼，瘟疫血光、秽气氛氲，悉令清诤。
　　北帝曰：下元生世女人，怀孕死损，系嗣十九不成。或怀胎一月二月，或至得生，或於胎中消死，或长成至七岁至十岁，无端夭伤。此皆女人怀此血秽，为六洞天魔女鬼母飞随女人，食女人精气，胎血频遭损伤。令女人痿黄恶瘦，梦想惊怪。其鬼变形为猫鼠狸狗，梦中食人子息。即当清净堂宇，求诸道师，依科置坛，醮北斗七元君，烧香然灯，诵吾神咒，行道忏谢。或一日至七日，吾当使太玄夜光玉女一十二人侍卫女人，令不伤损，一一成就。若有产死急难之时，为鬼母障闭，北陆阴秽鬼求食，啖产母之血，令产母楚痛，一日或七日，受苦难忍，呻昤昼夜。当须清净庭院，建坛作法，诵咒行道。吾当使九玄杀童、六丁玉女拥护产母，无令楚痛，所生男女皆异相，端好聪明贵达。
　　北帝曰：若有下元生人，或遇天灾流行，瘟役病死，炎毒炽盛，人人困伏床枕，非横竞起。或邪鬼侵夺住止屋宅。或於生人行年本命之上，妄作灾衰，枷锁刑狱，执系禁锢，累岁经年，窒塞四方不通。或久病在床，魂为魔鬼禁系幽司。或为耗鬼拥塞，钱财流散，禄命衰微，所为不成。当依科法，申奏章表，醮祭北斗七元君、五星二十八宿，行道诵咒，然灯散花，一日三日，七日四十九日。吾当令北斗司命君削除黑簿，南斗司禁君移易生籍。添年益寿，回灾转厄。所有狂邪妖鬼，当使六天大魔王、三五大将军，驱除斩决，不令为难。
　　北帝曰：或有下元生人，求学道业，中道不成，退散迷忘，昏暗不通。当清净斋沐，诵吾神咒。或七遍至百遍，行住所止，不论秽触，但心存诵念，当降北斗七元君，清气入人心中，祛除心魔，外备百神，安稳吾藏，通畅心窍，开爽神情，所学克获。
　　北帝曰：下元生人，或泛大海江湖，遭遇风雷电掣，惊怖沉溺。或山行林谷崄隘，晦暝夜行野止，豺狼虎兽龙蛇鬼怪种种恐怖。当净心端坐，密诵吾此咒三七遍。是时，六天魔王，天蓬大将，领本部神兵，及旷野大神，八景神王，五岳四渎江河溪涧大神，土地主者，应心下降围绕，不令惊怖，安稳无他，神色怡悦，众邪消散。
　　北帝曰：下元生人，有身无子孕。此为洞天魔女鬼母与天狼贪狗食其精华，令绝种裔。若求男女，当於堂房中置北斗灯坛，随师行道，烧香散花，诵吾神咒万遍，朝醮北斗，当降青腰玉女一十二人侍卫子藏，应愿得生，上相聪明，男女寿考。
　　北帝曰：下元生人，若能清挣身心，每日行住起止，常诵此咒七遍，或至一百遍。晨昏念诵，所为无不成，就博戏求利，或见侯王贵人，常获欢喜，愿念和合。
　　北帝曰：下元田土所种五谷，为蝗虫众灾所损。当须於田中作坛，依科诵咒七遍，或四十九遍。吾当勑九州社令、后土土王，禁断三日，灾虫皆自消灭矣。
　　北帝曰：此是六洞天魔王，常为下元生人六害。第一宫，害人财物，能令虚耗，钱财流散。第二宫，害人生命，能令人身名不达，官爵衰退。第三宫，害人爵禄，能令人窒塞，四方不通。第四宫，害人田宅家舍，频有死亡灾害鬼怪，住止不安。第五宫，害人妻妾，能令人频频丧死，或一至七。第六宫，害人男女，能令不成，病死绝灭。是此六害，常为六天魔鬼经营，生人与洞中六司掩塞，作生人害难。若有志人，当欲除之。但於清净山野外，或古坛静室之中，结坛行道，依科作法，三日七日至四十九日讫，当申表一通，名日六害表醮，六十囗#1六甲及五星二十八宿、太阳太阴宫，当须佩三五解六害大箓一品。当降九宫玉童一百二十人，解害大将军及北斗斗中大神、天蓬部，行案六洞阴宫，检勘为害之所，一一分解，永断其殃，更不复缠绕生人。
　　北帝曰：下元生人，或为王侯征战阵敌。当须佩九宫捍□六宫辟尸大箓，祭北斗七元君，及写此咒於箓中，佩於左膊音博。临阵对敌，心密诵神咒七遍，六天魔王、天蓬大神、北斗使者、三元大将，密卫生人，令不伤损，得保清吉，永却血光非命之厄。
　　北帝曰：下元生人，或为恶人若欲侵害。当存恶人於左足下，诵此咒一百三十遍恶人，自反凶为吉。
　　北帝曰：下元生人，有知酆都六洞天官名，则百鬼不敢为害。凡欲卧时，常先面向北，叩齿七通，诵咒三遍，微其音曰：
　　吾是帝君之臣，名书玉清，下统六天。北帝鬼宫，悉是我营。我之所部，何鬼敢生。左佩豁落，右带火铃。掷火万里，威制千灵。有犯者戮，有干者刑。帝君有命，收捕不停。天光骇动，群魔东#2形。鬼妖灭种，我得长生。急急如帝君勑律令。
　　谨按《天关三图上清经》曰：酆都山在北方癸地，故东北为鬼户，死气之根，山高二千六百里，周回三万里。其山之洞宫，在山之下，周回一万五千里。其上下并有鬼神宫室，山上有十二宫领鬼，山下有十二宫统神。每一宫周回千里，上宫左右各六宫，下官左右各六宫，故二十四宫也。
　　上六宫名：
　　第一宫名纣绝阴天宫。
　　第二宫名泰杀谅事宗天宫。
　　第三宫名明晨耐犯武城天官。
　　第四宫名恬照罪气天官。
　　第五宫名宗灵七非天官。
　　第六宫名敢司连宛屡天官。
　　下六宫名：
　　第一宫名休明总灵洞天宫。
　　第二官名玄司重正宗灵天宫。
　　第三宫名统仙升灵希微天宫。
　　第四宫名正真邵灵宛司天官。
　　第五宫名云娄玉纪明天宫。
　　第六宫名崇虚赤映云田天宫。
　　一咒则天地先骇，万魔束形。二咒则鬼妖灭种，六天绝人死名。世人学道，不知酆都宫名，神鬼所治。不能断塞死根，使后学者万无得成也。
　　北帝曰：下元生人，或男或女，夜中经行及睡卧之时，诵六天宫名者，诸鬼魔闻之，皆自成血糜音迷。散不得高声，损鬼尤甚。若无患害诵咒，先发愿者，吾所诵六天门名咒，用安魂定魄，不损阴冥。尔咒曰：
　　纣绝标帝晨，谅事构重二。炎如霄中姻，勃若景耀华。武城一神峰，恬照吞青河。阊阖临丹井，云门郁嵯峨。七非通奇盖，连宛亦敷魔。六天横北道，此是鬼神家。
　　辟虎毒王，六天鬼王，震拾罗铃，北帝魔王，四天皛晶，酆都鬼相，巴元丑伯，九天都录，总领大魔，敢不从命。
　　北帝曰：臣所说此咒者，名北帝神咒，皆是摧斩啖食六天鬼神也。下元生人；若老若少，若男若女，贫贱困卑，当行坐止息，诵此神咒，所求无不克者。诸魔鬼退散，即生神气。专志坚固，无诸滞碍。所求合道。北方黑帝五灵玄老大神咒，但每持念之时，先存天蓬神将，四面六手，各执戈剑、弓箭、金矛音牟、戟等六物，身长五十丈，披金矛铠音凯。甲，光赫万里，叱音尺。咤音叱。震怒，领神兵三十万人，黑衣玄冠来下，禁灭邪妖。叩左齿三十六通，次叩右齿三十六通，次呜天鼓二十四通，然后转身北面，次坐建王方向破地，乃微音咒曰：
　　天蓬天蓬，此是四面天兵，各领四万人，布声如虎音。九玄杀童。此是上清禹余天大赤天上法中上清三洞法三天兵符，管天煞大神百亿万人世。五丁都司，此是六丁神女在三天门下声诵，三十六司中各有六万人到者煞急，北帝三煞神兵一十一万人也。高刁北功。此是北帝一洞天中北帝三煞神一十一万人也。七政八灵，此是北帝七星真人七千四百人，常居师之左右，以听善恶也。太上浩凶。此是太上三将军，有三千万众，待立师长前，祛散邪魅也长颅巨兽，此是四海龙王四千四百人，收摄山精野鬼诛斩之。手把帝锺。此是五岳四渍河海大神，各有五万人，在此禁坛修斋用。素枭三神，严驾夔龙。并是三天魔王，有三千兵马，常在人间，虚空听人善恶。在斋堂或有疑惑者，当存此神，以镇其所也。威剑神王，斩邪灭踪。并是风神主海神，各八千人，请雨时存之。紫气乘天，并是兵魔都统王，管此世间人名煞恶，存以下声也。丹霞赫冲。并是女青诏书玄都大神，百亿万人，灵官章醮存，常在左右。吞魔食鬼，横身饮风。此是二十四天鬼神，常收伪得便斩者，勑召存此。治救疾病瘟疫官私口舌并存之。此六万人。苍舌绿齿，四目老翁。并是日月星辰之王，各有八千人，移山塞海存此神。天丁力士，威南御凶。天驺激戾，威北衔。此是上清法中将，各有一千二百人常随，师诵经时存之。三十万兵，卫我九重。辟尸千里，祛却不祥。并是六丁八史大神，各有八万五千人，诵经时及传符箓存之。敢有小鬼，欲来见状。镬天大斧，斩鬼五形。此是五帝兵马三洞天官，有三千万众，常随师之左右。修真之时存之。炎帝裂血，北帝燃骨。四明破骸，天猷灭类。此是四明功曹使者，三千六百人，随师左右，以听善恶。常须存好事，不得起心形恶念之。神刀一下，万鬼自溃。此是北帝黑煞大神王，煞鬼存之。虚空中并闻。鬼叫之声也。急急如太上老君律令。
　　右三十六句，四言一叩齿。
　　北帝曰：诵吾神咒，行吾此道，守护科禁。吾当与北方三十洞天君，天蓬大将军，十极八景大神飞天，猛兽隐蔽，不离生人，围绕侍卫，令一切爱念无所滞碍。诵此咒或七遍，或至四十九遍，一百二十遍讫。即啄齿，呜天鼓，击天磬，各三十六通。又更诵此后咒三遍或七遍，即行寝外无妨，名净天地咒。所居秽恶，常念解秽辟尸咒：按经云所叩齿，使内外虚彻，才似耳闻也。
　　洞中玄虚，晃朗太元。八方威神，使我自然。灵宝符命，普告九天。乾罗怛那，洞罡太玄。斩妖缚邪，杀鬼万千。中山神咒，元始玉文。我诵一遍，却鬼延年。按行五岳，八海知闻。魔王束手，侍卫我轩。凶秽消散，道气长存。急急如律令。
　　道言：此咒北帝神秘之法，若世人得此，常能行之，可以制御诸恶，添福益算，延年度厄，禳灾却祸，救护生人，无有枉横，男女长幼，总可奉行。
　　陶真人曰：吾昔於天台学道未成就，常为山鬼所扰，见形露体，互来惊怖。吾常闻此道，未尝行之。依法戒行七日讫，因经行所居之处，去室百步外，见血流遍地，尸臭音臭。盈谷。闻有人哭声，词理哀切。云：陶弘景，陶弘景，夺我居止，伤我性命。自后，更不复高声。持诵之久，如与百神同游，长生可取。
　　王真人曰：吾先师张天师奉太上命，战夺蜀郡二十四治鬼营，救护生人。一战二十四治大鬼帅，一时降伏，诸徒吏悉禁闭在治下，今为山二十四狱鬼，竟不能出。皆得太上降此北帝神咒，吾师临鬼一咒，天兵及三五大将天蓬部落一时降下，往无不伏者，是天蓬第九星辰也。
　　郑思远曰：五闻太上北华仙人，教始学道士，受以此道，诵之万遍。先灭妖魅不祥，立见真道。吾思之，不可得闻。后东华山遇左仙翁，谓吾曰：子欲拜受北酆都山大帝图箓神咒，章醮驱邪除鬼，得修真之道，当以信帛香油质命，方与子受此，是太素元君玄母之道，不可妄传於迷乱之夫、行尸走骨之辈。若不敬之，殃逮祖考。吾受之，克见真道。其细微秘事，不具载於此。多出於《上清玉帝消魔神慧玉清隐书》 也，科法若下卷。
　　北华仙人告郑思远曰：凡诵此神咒，每一句一啄齿，以为常节，此是修真之科。若昼夜常诵此，则不必一一啄齿。若生人有鬼难，如法端坐，一依四言啄齿。或先啄齿七通，诵此三遍讫。更啄齿七通，诵此三遍讫。更啄齿七通，陈心中所愿，为祟之鬼，皆眼睛盲烂而死矣。此神咒皆斩鬼之司名，北帝秘言。若世人得此法，常能行之，断绝荤茹杂食行之，可以御诸恶，添福益算，延年度厄，禳灾却祸，救护生人，无有横也。按经云：凡叩齿，使内者虚彻，才似耳闻也。
　　天尊告北华仙人曰：修诵当须净心专一，不得杂事诸邪法术，并不同室，此皆六天恶神守卫。世人杂乐等，闲诵咏以为寻常，未生敬奉，轻慢真言。天蓬大怒，殃咎无限，可慎之敬之。是时，诸天大圣众，闻说此经救护之法，悉皆欢喜踊扑，发无上道意，进品自然，承元始天尊威力，稽首奉行。
　　太上元始天尊说北帝伏魔神咒妙经卷第一竟
　　#1□ ：原文不清，疑作『盘』字。
　　#2东：疑作『束』。
　　太上元始天尊说北帝伏魔神咒妙经卷第二
　　七元秘诀品
　　元始天尊，尔时游历诸天，成就国界，济度人民，广宣妙法。见下元生人，有诸灾妖鬼气流行，九丑之精枉害良善。因作是想，三界转轮，冤对弥多，国土不安，兵戈乱起，作何救助？以保兆民。於是召命北帝真君，演其济度之法。
　　北帝曰：臣酆都之旨，伏鬼消魔七元之坛，保家安国，大圣所使，即降真灵。尔时，天尊闻北帝应声秘要，愿而奉行。
　　北帝曰：其咒甚妙，宜长斋念诵，身得长生，飞腾虚空。
　　北帝分身咒曰：
　　谨勑臣身中五体真官，魂为天父，魄为地母，头为雷公，发为黑云，顶为明星，脑为朱雀，眉为麒麟，眼为日月，鼻为虎贲，上唇为风伯，下唇为雨师，舌为九州都督，喉为璇玑，左臂为玉衡却敌，右臂为玉衡破敌，掌为火车，指为甲卒，两乳为仙童，脑骨为横山，脊骨为蓬山，胁骨为名山，腹为金城，肝为青帝，肾为黑帝，脾为黄帝，心为赤帝，肺为白帝，胆为太乙，肠为龙虎，腋为禁狱，脐为江湖，石子为织女，膀胱为河伯，血为河水，脉为螣蛇，胃为勾陈，皮为天罗，肉为地网，臀音屯。为玄武，阴为八蛮，腿为双童，膍音昆。为力士，膝为刚风，胫为师子，足为白马，手为三将军，各领七千万众。兵士抽刀拔剑，乘驾火车，从臣身中出。急急如律令。此咒伏一切鬼神。如癫邪，即念三徧。如小可，切不得念，损子魂魄。慎之。
　　入房退病天蓬敕水咒：
　　咄，吾是天帝太上之子，为老君所使。头戴日月，身佩北斗。吾有乾灵之兵，百千万众。在吾左右。前有万石镬汤，后有黄金钺斧。吾朝太上，忽逢神将。教吾杀鬼法，授吾斩神方。上带太素符，收摄诸不祥。上告天帝，召唤吏兵。头戴华盖，足蹑魁罡。何神不走，何鬼敢当。缚汝必定，治汝横伤。病人先无罪状，何敢辄犯贤良。吾含天地之正气，咒破邪鬼之殃。咒神神自灭，咒鬼鬼自亡。急急如律令。毕，即含水喷病人。
　　又咒曰：
　　东方邪神，南方邪神，西方邪神，北方邪神，中央邪神。咄，汝是羊鳢音里。之鱼，或为浮萍之草。或是浸渍之虫，鼋鼉龟鳖鳍音常魟音红鳗音瞒鯬。音黎树木之精，妖魅魍魉。造作人形，媚着人身，妖惑男女。北帝闻之，大嗔大怒。故遣吾领将，千兵万骑，杀汝百邪之鬼，何不急去。急急如北帝威剑神王律令。咒毕，含水噀病人三过。
　　又咒曰：
　　吾是天师神气太上之子，游行天下。东方有病，吾能治之。南方有病，吾能治之。西方有病，吾能治之。北方有病，吾能治之。中央有病，吾能治之。吾治病有法，医病有方。吾头戴通天之冠，身着赤阳之衣，手把龙头切玉之剑，斩杀鬼贼，千头万数，不问罪状。急急如律令。噀水三过，次於五方。七步七元罡，面顾破立，诵天蓬咒，一炁诵之三遍。每四言一啄齿，此为法术。禁伏一切邪鬼。寻常不得啄齿，恐损神。诵了，即输掌诀。
　　捻诀后咒
　　咄，景精中王，威振九天，金虎蔽日，飞龙绕乾。黄神秉钺，绿齿扬鞭。玑衡五斗，平调七元。收捕九丑，杀灭六天。手把三景，足蹑九玄。八威吐毒，天丁导前。讨察妖精，送着曲泉。十天保国，万友安全。
　　又咒曰：
　　天火落落，光照八方。女青鬼律，诛斩邪殃。吾今禁汝，妖鬼敢当。速出速出，伏鬼魁罡。急急如律令。
　　次勑五方咒
　　东方责#1鬼，腐木之精。九夷老气，因春化生。神不内养，外作邪精。五毒之气，入人身形。或寒或热，举体不宁。九丑之鬼，知汝姓名。北帝神咒，摄录汝精。四明破骸，北斗然明。神刀一下，万鬼自刑。伤寒头痛，不得妄生。西方金气，灭汝身形。伏在肝中，不得动倾。急急如律令。
　　南方赤鬼，炎火之精。八蛮老气，因夏化生。神不内养，外作邪精。五毒之气，入人身形。或寒或热，举体不宁。九丑之鬼，知汝姓名。北帝神咒，摄录汝精。四明破骸，北斗然明。神刀一下，万鬼自刑。伤寒头痛，不得妄生。北方水炁，灭汝身形。伏在中心，不得动倾。急急如律令。
　　西方白鬼，死金之精。六戎老气，因秋化生。神不内养，外作邪精。五毒之气，入人身形。或寒或热，举体不宁。九丑之鬼，知汝姓名。北帝神咒，摄录汝精。四明破骸，北斗然明。神刀一下，万鬼自刑。伤寒头痛，不得妄生。南方火气，灭汝身形。伏在肺中，不得动倾。急急如律令。
　　北方黑鬼，阴水之精。五狄之气，因冬化生。神不内养，外作邪精。五毒之气，入人身形。或寒或热，举体不宁。九丑之鬼，知汝姓名。北帝神咒，摄录汝精。四明破骸，北斗然明。神刀一下，万鬼自刑。伤寒头痛，不得妄生。中央土气，灭汝身形。伏在肾中，不得动倾。急急如律令。
　　中央黄鬼，粪土之精。四季八节，因王化生。神不内养，外作邪精。五毒之气，入人身形。或寒或热，举体不宁。九丑之鬼，知汝姓名。北帝神咒，摄录汝精。四明破骸，北斗然明。神刀一下，万鬼自刑。伤寒头痛，不得妄生。东方木气，灭汝身形。伏在脾中，不得动倾。急急如律令。
　　斩温之法成功后，先念天蓬上咒。日用功满，甲子日佩大箓，及作法建立七元坛者，先念吾敕五岳水咒曰：
　　吾是太上之臣，名书玉清，上统六天。北帝鬼宫，悉是我之所营。我之所部，何鬼敢生。左佩豁落，右带火铃。掷火万里，威制千灵。有犯者戮，有干者刑。帝君有命，收捕不停。天光骇音蟹。动，群邪束形。鬼妖灭类，我得长生。急急如律令。
　　帝君曰：念咒毕，即念吾召十天魔王、八景大神、三十六洞天大威力、天丁力士、三五禁气大将军、卫灵大神、飞雷电骑神咒，曰：
　　罗天毒兽，备卫四门。神兵万众，九丑万群。张喉镢天，猛马高奔。毒龙奋瓜，金头横吞。威兵巨万，受符校仙。六天不拘，合凶成群。妖魔蛊魅，秽气纷纷。谣歌空洞，乱香阵云。小鬼假形，当人生门。神王所告，无有不闻。上摄六气，下检河源。五岳四渎，善恶速分。千千万万，来对我前。五帝校录，有功者原。凶魔千神，束形乱鞭。敢不从命，所诛无捐。屠肝杵胆，斩首灭形。北镢清汤，南陵火焚。金真戮气，流铃捕魂。妖爽无遗，荡尽邪源。身佩天书，道行正文。涤荡九气，清明三元。玄灵举真，上合自然。莫有干试，斩后闻天。急急如律令。
　　北帝曰：但念南方卫灵咒讫，即禁坛咒曰：
　　朱雀陵光，神威内张。山源四镇，鬼井逃亡。神池吐气，邪精内藏。魂台四明，琼户玲琅。玉真巍峨，坐镇明堂。手挥紫霞，头建神光。执咏洞经，三十九章。中有辟邪，龙虎斩罡。猛兽奔牛，衔刀吞镶。揭山镬天，神雀毒龙。六颔吐火，啖鬼之王。电猪雷父，掣星流横。枭磕驳灼，逆风横行。天禽罗阵，皆在我傍。吐火万丈，以除不祥。群精启道，封落山乡。千神万灵，并手叩颡。泽尉捧炉，为我烧香。所在所经，万神奉迎。天兽来卫，千精振伏，莫干我气。急急如律令。
　　出房复立。
　　国中却蝗虫灾符
　　北帝曰：若国土州县，遭蝗虫降下，万民惶惶。不安业者，但於州北门前建七元坛，行道将吾灵符二道。一道生铁书，掷於州河之中，当变为黑气冲天，甘露降下。又一道以梓木，用雌黄书之，埋於土地庙中，入地一尺二寸，其蝗虫当时消死矣。
　　右符，用生铁一方，朱书，掷於国大河中。
　　北帝曰：禁坛讫，行道求心中耳。
　　用梓木板长一尺二寸书之，埋安土地庙中，其虫消死矣。
　　北酆杀鬼印
　　北帝曰：下元生人，若男若女，被山魑古魅、神坛里社、妖精野怪，使其病人。狂言乱语，入水不惧生死，将吾北酆印，印病人心，其病立差。以枣木心刻之，一年三度醮祭，然后行用矣。
　　北帝曰：吾於上经卷中，宣题下元生人有诸苦难等。官符口舌，疾病灾怪，或入军阵之中临当被敌，一切癫痫。但带吾此符，应日立愈。入军阵者，头上带之，一当百人，永离刀伤之厄，神兵相佑矣。
　　北帝曰：下元生人有心中不快，频遭死殃。或女人身孕不成，男女死损。及被恶人谋枉，咒诅相刑。但吾火铃帝箓厌之，大吉。
　　右符出衡山录。
　　北帝曰：若封山岳，敕古庙，召五岳神，来闻未来之事，及移山覆海，驱遣妖精。将吾此符以镜上，用朱砂书，悬七元坛上，去坛二百尺，坛上念天蓬咒，其鬼神亲见，须臾立对未来之事。
　　北帝曰：凡欲与天下人作法之时，用甲子庚申之日。若传不得其人，令人癫狂病死，慎之敬行。若持咒吃五辛口不净者，天蓬大将怒目一嗔，令人神魂堕落，因而癫邪，甚难救治。凡人祭七灵毕，即取座上酒七杯饮之，后七日神通自然，心生智慧，光显尊妙，秘之神验。
　　临坛行持掌图
　　北帝曰：吾所说妙经，能上消天灾，下镇帝王帝印使诀，以除不祥，告诸众善念之。国有此文，普天获福。世间有此文，龙神扶卫。山居有此文，百邪振伏。神通之力动，皆有三十万兵随逐。此文非常之词，勇猛之旨，不得传授轻泄背慢，不遵真典之者。
　　尔时，四众及诸真人上白北帝曰：此经当何名为？北帝曰：号《神咒妙诀印七元伏魔上经》，流传神秘，万劫奉行。太上北帝素灵斩邪灭魔杀鬼玉符，若人能佩之，保命延年。及贴房门之中，去诸邪精鬼魔，符中使者，斩邪灭鬼，大吉。
　　太玄北帝第一神符，下元修行弟子，若能佩带，长生久视，辟尸斩邪灭魔。贴房堂之中，去诸邪精鬼魅，符中使者，斩邪灭鬼矣。
　　北帝第二符，酆都上清神符，辟尸大箓。太上三五丹呈阴阳，驱伏邪精。翻天倒地，斩诸邪魔。各各降伏，所使护身，长命灭鬼等用。
　　北帝第三符，治一切疾病。佩带护人身命，禁断诸鬼，斩邪缚神，去灾灭祸，却邪成正，保守人身，长生久视。
　　元始天尊第四符，说北帝真书玉文辟尸神箓，救治人民疾病灾难，降此玉字神符，诛斩邪魅。令人佩带头上，辟尸千里。若有邪精鬼魅，贴符堂房之中，悉斩消灭矣。
　　北帝第五符，斩飞尸鬼魅邪精，应破丧死之家。为害者佩之，护身命，大吉利。
　　北帝第六符，治水火灾难。佩带身上，及贴门中镇宅，大吉。 
　　北帝第七符，治人身染殟疫瘴毒、妖魔行疠气。苦恼者佩带此符，永得安平，恶鬼消灭矣。
　　北帝第八符，解秽辟恶，驱邪遣魅，不敢害人。保命护身，延年大吉。
　　右前八符，五灵玄老帝君，能救一切众生灾难殟疫等疾。佩我之金书玉符，普皆安乐。其神验极大，殊非小功耳。
　　太上元始天尊说北帝伏魔神咒妙经卷第二竟
　　#1责：疑作『青』。
　　太上元始天尊说北帝伏魔神咒妙经卷第三
　　酆都戮鬼品
　　道言：北方五灵帝君，时在神丹之极云景殿上五明宫内玄台宝座之中，垂十绝灵旛，披离罗之帔，戴宝曜花冠，飞凤羽裙，瑶华蕊珠文履，执碧瑶之笏，七宝之函，云锦凤纹之案，琉璃华佩，琼凤香炉，交龙神虎之剑，飞云凤气明光玉几，班麟翠拂，左右侍真，列班其次，瞻视尊颜。北帝诀。大指恰子，四指压大指，二三五指皆直。
　　是时，北方五灵帝君，忽然微笑，鼓动法音，神光赫奕，遍照十方无极世界。于时，东方九气天君，侍真骑吏九千亿众，来入于座。南方三气天君，侍真骑吏三千亿 众，来入于座。西方七气天君，侍真骑吏七千亿众；来入于座。北方五灵帝君，是时命诏北玄真人，侍真玉童，令侍其座。须臾万变，宫阙殿堂台榭，皆是水晶、琉璃、珊瑚、琥珀、雕装严饰，金麟狮子，遍在其座。北方五灵帝君先谒东方九气天君，次谒南方三气天君，次谒西方七气天君，各就其座，讲酆都下元男女生死之录。忽闻鬼狱冤魂受对，痛声号绝。又见死魂无托冥暗之中，鬼官不录。
　　是时，于座西方七气天君问曰：此辈罪人，是何业报？死魂受栲，痛切难任。
　　北方五灵帝君答曰：下元生人，死魂受栲。为其前生不孝不忠，君臣不义，父子不慈，不敬三光，不信冥理，欺师谤道，反逆宗亲，广杀物命，恣纵贪淫。酆都夺算，寿促中年。死魂报对，劫尽无解。
　　七气天君又曰：死魂无托，鬼官不录，是何缘对？
　　北帝曰：此人为其前身，耽酒味肉，杀戮无度，不造善功，专行无道。年算未尽，六天洞宫魔鬼，乘人罪衅，放其毒疫，夭折人算。水火盗贼，疫疠刀兵，危难人命。官私口舌，枷锁迍塞，令人所为不遂。年年岁岁，有遭不少。吾有《酆都三备神咒经》，北帝之法。若人能净心，专行吾道，依经受持，作七元坛，香灯供养，昼夜无倦。诵吾神咒，存真思神，无挠外事。吾遣天蓬神兵部落，洞渊赤杀吏兵，卫灵神将，豁落七元兵士，侍卫尔身。令万病消散，所治者愈。令居贫得富，居危得安，居卑得尊，求者得遂。下元生人男女，颠狂鬼魅，异常之怪。但依吾科禁，将吾神咒步罡，七星临斗，专行印诀。神兵立降，防护尔身。
　　北帝曰：若后学道士，功业未成，须依吾酆都摄录鬼神大印。可以赤枣木，长五寸，阔四寸。以壬辰日，於正北郊外，人犬不知处雕成。以酒七脯七分祭毕，可埋癸地。咒曰：
　　北帝神印，佩带灵真，三师下降，依吾指陈，饮吾醮祭，福寿来臻。急急如大帝口敕律令。
　　北帝曰：若救治万病，存其神。先鸣天鼓三通，次鸣天钟三通，次存度师在左右。又鸣天鼓九通，闭目在空悬之中，北极灵君戴大玄冠，羽服焕然，降坛之所。次存星辰七人，形如小儿，朱衣赤帻，降临坛所。次存左上仙蔽身大将军，二指上。姓唐名宏，字文明，家在会稽，身长八十丈，天冠赤帻，绛章单衣，羽服赫然，手持宝剑，兵士三十万人，从左肾中出，降侍前后。次存右上灵景大将军，中指上。姓葛名雍，字文度，家在豫章，身长七十二丈，天冠赤帻，绛章单衣，羽服赫然，手持玉戟，兵士三十万人，从右肾中出，降侍前后。次存中上神藏形已身大将军，四指上。姓周名武，字文刚，家在吴郡，身长九十六丈，天冠赤帻，绛章单衣，羽服赫然，手持玉杨枝，兵士三十万人，从心中出，降侍前后。次存青龙将军，卯文。天冠黑帻，着青衣，身长八十二丈，手持弓箭，兵士四十万人，悉青衣，羽服赫然，从肝中出，降侍左右。次存白虎将军，酉文。天冠黑帻，着白衣，身长三十六丈，手持弓弩，兵士四十万人，悉白衣，羽服赫然，从肺中出，降侍左右。次存朱雀将军，午文。天冠黑帻，绛章单衣，身长六十丈，手持长鼓吹角，兵士四十万人，悉朱衣，羽服赫然，从心中出，降侍前后。次存玄武将军，子文。天冠黑帻，着皂衣，身长二十五丈，手持钟鼓，兵士四十万人，羽服赫然，从肾中出，降侍前后。次存麒麟将军，中指根。身长七十二丈，天冠黑帻，绛章单衣，手持魁罡，兵士四十万人，悉黄衣，羽服赫然，从脾中出，降侍前后。次存八神八煞大将军，搜山八将诀，四指中文起。天丁力士捕鬼使者，天冠赤帻，悉赤衣，羽服赫然，从遍身毛孔中出，降侍前后。先结双雷诀，擎起雷公在左右，次两手天蓬印，擎起四面八臂。次存天蓬大将军，身长万五十丈，两手斗诀。着龙鳞之甲，佩七星之剑，统兵百千万骑，平身端坐，存腰胯拳膊，为一座斗。豁落七元大将军，洞渊神将，雷师电师，两手雷诀，塞耳取雷声。又用两手雷诀，闭目取电光。羽服赫然，各持金剑，并从面中出，降侍前后。次存郁仪将军，左眼，吁气一口，名彭执。结璘将军，右眼，呬气一口，名彭叫。羽服赫然，照曜内外，各领兵士一十二万人，并从两眼中出，降侍前后。次存役使吏兵，仰头咒曰：呵气一口，存见元始天尊在目前。向兆吐气一口，中有一真人，即己身，是名天帝之子。
　　叱咄，吾是天帝之子，老君所使，头戴日月，两眼出。身佩北斗，有乾灵之兵百千万 众，毛孔是。在吾左右。前有万石镬汤，雨手弹午后有黄金钺斧。朝发北斗泰山之道，路逢东王公教我杀鬼之法，授我役神之方。上告北帝，召役吏兵。头戴华盖，山字印。足蹑魁罡。左扶六甲，右使六丁。何神不伏，何鬼敢当。急急如律令。
　　北帝曰：下元生人，有知七星名字者，一切灾病，呼之即百邪退散，万愿从心。咒曰：
　　子，贪狼之星，讳阳明，尊神亿万众，来扶我身。丑亥，巨门之星，讳阴精，尊神亿万众，来扶我身。寅戌，禄存之星，讳真人，尊神亿万众，来扶我身。卯酉，文曲之星，讳玄冥，尊神亿万 众，来扶我身。辰申，廉贞之星，讳丹元，尊神亿万众，来扶我身。巳未，武曲之星，讳北极，尊神亿万众，来扶我身。午，破军之星，讳天关，尊神亿万众，来扶我身。叱咄，七星尊神，千千万万亿兵士，在吾左右。左青龙，名孟章。卯文。右白虎，名监兵。酉文。前朱雀，名陵光。午文。后玄武，名执明。子文。脾为贵子，入中宫。中。孟章监兵前行，陵光执明在后。执节持幢，负钟鼓，在吾前后左右，周匝千万重。急急如律令。想左右前后四狩讫，吐浊炁一口西北，吸清气一口东南。
　　北帝曰：次存思，蹑北斗七星罡。先蹑贪狼，次蹑巨门，次蹑禄存，次蹑文曲，次蹑廉贞，次蹑武曲，次蹑破军。次从坛所，收剑就座。看病人属何星，可书七星符，令病人佩带吞服，立候神验。
　　神符图篆
　　贪狼星君 巨门星君 禄存星君 文曲星君 廉贞星君 武曲星君 破军星君 
　　子生人属之 丑亥生人属之 寅戌生人属之 卯酉生人属之 辰申生人属之 未生人属之 午生人属之 
　　　　北帝曰：北斗七星神符，若男若女，有人身着 众邪魍，音罔。魉，音两。失心神，及五藏去声。胀音涨。满，寒热往来，皆吞此符，立有灵效。百邪见符，悉化为血。延年益算，永保元吉。
　　贪狼星符 巨门星符 禄存星符 文曲星符 廉贞星符 武曲星符 破军星符 
　　却狐狸精 治井灶精 见贵相吉 注神追召 收伏百鬼 令人五富 遇贼阵带之 
　　飞柱符 荧惑星符 镇星符 辰星符 角星符 赤灵符 太清符 
　　召狐狸之精 病者带之 断鼠食蚕
　　朱书之
　　治牛马病
　　朱书贴角上
　　除宅内伏尸之鬼
　　断耗鬼
　　吞之吉
　　治死奴婢之鬼
　　佩之吉
　　天仓符 启明星符 太白星符 　 　 　 　 
　　　 　 　 　 
　　宜职禄
　　佩带之大吉
　　佩带之
　　辟口舌吉
　　厌官府口舌鬼妖
　　大吉
　　　 　 　 　 
　　亢星符 氐星符 房星符 心星符 尾星符 井星符 鬼星符 
　　女人被猫妖之精
　　吞之
　　被邪术禁
　　解之并吉
　　治女人多忧愁
　　带之吉
　　和合夫妻相刑
　　带之吉
　　召百怪
　　用梓木板书之
　　治一切肿病
　　吞之
　　治水肿
　　吞之效
　　箕星符 柳星符 星星符 岁星符 张星符 翼星符 轸星符 
　　王死至书
　　指之向东大吉
　　主养蚕成熟
　　用之吉
　　令人资财益进
　　大吉
　　摄十二神
　　在荧惑之下
　　厌狐狸入宅
　　大吉
　　厌诸妖怪消伏
　　吉利
　　召阴人被咒诅
　　带之吉
　　奎星符 娄星符 冑星符 昴星符 毕星符 觜星符 参星符 
　　奴婢逃走
　　书之床脚下
　　召竹木精
　　宜案上安之吉
　　召犬精
　　於香炉下安之
　　地蛟精
　　於香炉下安之
　　召石狮精
　　於足下安之
　　古冢伏尸
　　於病人左足下书
　　厌飞雉入宅
　　召财帛并吉
　　斗星符 牛星符 女星符 虚星符 危星符 室星符 壁星符 
　　厌飞雉入宅中
　　孟吉
　　召五殟之鬼立至
　　大吉
　　解厌牛疫死者
　　令活
　　伏犬之精
　　并吉昌
　　厌百舌乌呜
　　大吉利
　　厌宅中客亡等鬼
　　召五酉之鬼
　　天河星符 七星符 眼赤痛 玉皇符 治霍乱 
　　召浮云神
　　书盆底见
　　厌牛羊疫
　　於栏木书之吉
　　书纸上
　　水洗於目神效
　　召五龙王
　　书之纳盆筒中坛上
　　令病人吞之
　　立效
　　蛇入人家饮水 治头痛 治牙疼 学法者吞符 聪明符 
　　符厌
　　大吉
　　病人吞之
　　立有神效
　　安孔中即止
　　吞之大吉
　　日吞七道
　　神气入心
　　吞之
　　令人神效聪明
　　长生符
　　已上长生神符四道，以四时八节晦朔吞之，延年益寿。
　　北帝曰：吾真符六十六道，悉是北宫杀鬼治病灵篆。但精诚，以法信五彩命纹，志心诣师受佩。上答国恩，下保万民。龙神护卫，冤对成亲。神仙治化，鬼不侵人。敕符咒曰：子文。    
　　北方黑帝，万圣之尊。太微六甲，五气灵君。
　　光华日月，威备乾坤。飞符摄戮，断绝鬼门。
　　行神布炁，辟除五殟。左右吏兵，三五将军。
　　雷公霹雳，电绕风奔。刀剑如雨，队仗如云。
　　手把帝钟，头戴昆仑。行绕天下，收捉鬼神。
　　九州社令，血食之宾。不许拒逆，敢有张鳞。
　　镇星缚手，北帝收魂。三台七星，持剑斩身。
　　罪不轻拷，殃及子孙。邪精魍魉，耳不得闻。
　　闻吾者死，逆吾灭根。头破脑裂，碎如微尘。
　　急急如太上真符律令。
　　北帝曰：下元生人，是男是女，受持吾秘法，及医治万民，皆须清净，沐浴身心。依科行法，醮祭七元，坛位皆须严洁，酒脯五果香灯。佩吾神符，诵吾神咒，专心不二。即七真下降，神将潜扶，所愿从心，无不称遂。若人受持此法，心为不洁，志不谒诚，徒费金玉，终无神验。
　　北帝曰：吾使六丁将吏，摄戮鬼神，驱斥魔鬼。下元生人，求学未能。契吾至道，先须符印，降伏外魔，摄治万病。召酆都鬼录之官，进品仙阶，名书碧简。慎勿妄传非人，七祖酆都摄拷魂神，生人夺算。尔时，四方帝君闻北帝说伏魔神咒符印神秘之法。赞叹五灵帝君，神力微妙，不可思议。大 众恭敬，六天振动，付诸真子授教。
　　太上元始天尊说北帝伏魔神咒妙经卷第三竟
　　太上元始天尊说北帝伏魔神咒妙经卷第四
　　捍厄品
　　尔时，元始天尊在於香林园中，为诸天童子说法演戒毕，太上道君前进作礼，上白天尊：今日侍座，得闻明真科律二十四条，善恶因绿受报之日，心欢意释，无余滞碍。又蒙开示罪福缘对拔度斋法，救济幽魂长夜之苦，上升福堂，衣食自然。其法弘普，死者咸赖。然今世及来生男女，未见经戒，气力薄弱，不堪受持，无以捍厄。多为世间众邪恶鬼横作侵害，夭折寿命，不终天年。天尊既开大慈之化，使生死俱济，存亡荷恩。惟愿哀怜，更垂开示来生男女防身护命之法，得免厄难。见世三灾九横、五瘟七疰、疾病疫毒之气，众邪魍魉诸灾之难。全其性命，无有中伤。如蒙哀愍，仰受圣恩。
　　於是，天尊欢喜，答曰：善哉善哉，子今所请，亦为至要。吾今愍一切，如父母念子。今为汝说，汝可谛听，坚持在心，勿忘吾言。
　　尔时，众圣欣庆，一心皈命。天尊告曰：往昔过去，人民淳朴。无有中伤，任命长短。终其天年无有夭枉，鬼不横伤。但今末世浅薄，人心破坏。五情杂乱，更生疑惑。所为不实，唯用邪行。背真从伪，不义不仁。违天逆地，攻根伐株。不忠不孝，无爱无慈。欺罔万民，酷虐百姓。杀戮众生，残害物命。结诸罪衅，欣，去声。冤对无边。致使今生，动见厄难。或为劫贼之所伤命。或为恶鬼之所灭身。或被蚖蛇虎狼百毒虫螫音适。之所加害。官私口舌，无故横生，闭系牢狱，鞭杖徒刑。或复家遭瘟疫，身染毒气，大小疾病，人口死亡，六亲断绝。诸如等苦，并是六天故气。北酆帝王八部鬼师，人间死将，五兵之神，通行天下，乘其罪衅，放其毒气，以杀恶人。年年月月，有遭不少，更相牵连，以致死亡。所存人民，无能免得如斯等，苦甚可痛。今为汝说北帝无畏神咒，并六宫之名。若能信向，一心持诵，必免诸难，终身无患，获如是福。其咒曰：
　　吾是太上弟子，下统六天。六天之宫，是吾所部。不但所部，乃太上之所主。吾知六天宫名，故得长生。敢有犯者，太上斩之。急急如律令。
　　第一，纣绝阴天宫。
　　第二，泰杀谅事宗天宫。
　　第三，明晨耐犯武城天宫。
　　第四，恬照罪气天宫。
　　第五，宗灵七非天宫。
　　第六，敢司连宛屡天宫。
　　北帝曰：有知酆都鬼王及六宫名者，百鬼摄伏。当临外之时，志诚点念。魔鬼闻之，悉化为血。可先面向北，微其音，不得高声，咒曰：
　　咄，吾头戴朱雀，足履玄武，左扶青龙，右踞白虎。前有万石镬汤，后有黄金钺斧。天驺甲卒在吾前后，瘟邪百鬼去我万里。急急如律令。
　　又咒曰：
　　洞中玄虚，晃朗太元。八方威神，使我自然。灵宝符命，普告九天。乾罗怛那，洞罡太玄。斩妖缚邪，杀鬼万千。中山神咒，元始玉文。我诵一遍，却鬼延年。按行五岳，八海知闻。魔王束手，侍卫我轩。凶秽消散，道气长存。急急如律令。
　　又咒曰：
　　吾是帝君，名书玉清。下统六天，北帝鬼宫。悉是我营，悉是我部何鬼敢生。左佩豁落，右带火铃。掷火万里，威制千灵。有犯者戮，有干者刑。帝君有命，收捕不停。天光骇动，草魔束形。鬼妖灭种，我得长生。急急如律令。   
　　又咒曰：
　　太上老君，教我杀鬼，语我神方。上呼玉女，收捕不祥。登山左契，佩带印章。头戴华盖，足履魁罡。左扶六甲，右踞六丁。前有黄神，后有越章。神师诛伐，不避毫狂。先杀小鬼，次杀夜光。何神不伏，何鬼敢当。急急如律令。
　　北方黑帝五灵玄老大神咒杀鬼之法
　　先叩齿三十六通，次念救护神咒：
　　天蓬天蓬，九玄杀童。五丁都司，高刁北功。七政八灵，太上皓凶。长颅巨兽，手执帝钟。素枭三神，严驾夔龙。威剑神王，斩邪灭踪。紫气乘天，丹霞赫冲。吞魔食鬼，横身饮风。苍舌绿齿，四目老翁。天丁力士，威南御凶。天驺激戾，威北衔。三十万兵，卫我九重。辟尸千里，祛却不祥。敢有小鬼，欲来见状。镢天大斧，斩鬼五形。炎帝裂血，北帝然骨。四明破骸，天猷灭类。神刀一下，万鬼自溃。急急如律令。
　　天尊重告太上老君曰：若遇瘟疫之年，鬼兵流行。所在国土州县乡坊，疫疠竞起，无处隐藏。若欲求免者，宜志心日诵三遍，可与病人同床同食。无所畏惧，一切疾病邪魔终不能害。至竟平安，三灾九厄自然得度。若复有人常常读诵，令人见世居危得安，居疾得康，居贫得富，万灾不干，所求如意，所愿从心。
　　尔时，太上告诸真，子欲修此道长生不死之法。先存其神，养其根，行其气，呼其名。先存五兽防身，次鸣天鼓，次存天地日月，与我长生。然后存其神，头发神七人，字寻长。顶上神三人，字东王父。脑户神七人，字元光。眉间神，字天君。两耳神四人，字娇女。两目神六人，字英明。鼻神，字通灵。口神，字丹朱。舌神，字黄人。齿神三十六人，字卫士。喉神，字虎贲。两肩神，字一爵。两手神，字魄阴。肺神，字鸿鸿。心神字，虚虚。肝神，字临临。胆神，字镬镬。胃神，字怛怛。脾神，字裨裨。肾神，字漂漂。脐神，字玉灵。丹田神，字丹精。两□神，字阴阴。两膝神，字膒音区。公。颈音景。神，字随朵。两足神，字柱天力士。子欲卧，从上三呼之，竟乃止。若体中有病，皆随疾处，呼其名字，对神治之。正卧暝目，存其神，所疾立愈。日用朔望八节之日，悉皆存其神，自然尸解三尸。一以志心，存四神向王，呼吸咽液，津气轮转，乃得长生。过此不得杂想，挠乱心神，众恶备履，乃自致损折矣。
　　北帝曰：修身求法，正伏凶魔。先须精心，存神念道。昼则焚香，夜乃然灯。不想外事，志心奉行，无有懈怠。转经念咒，去离三业。净想身心，功成克遂。上界鉴知，当令万福归身，善芽增长。乃有仙童玉女，常在左右。咒中大威力神王，观其素志，密卫其身，所求皆果。
　　北帝杀鬼咒，先叩齿三十六通，咒曰：
　　二象回倾，玄一之精。七灵护命，上诣三清，三皇驱除。赫奕罗兵，三十万人，侍卫神营。巨兽百丈，吐威摄精。挥剑逐邪，馘落魔灵。神伯所咒，千妖灭形。急急如律令。
　　玉帝长生咒曰：
　　九天有命，上告玉清。促召千真，俱会帝庭。太乙下观，双皇易形。鉴察万邪，理气摄生。若有不祥，干试神明。青帝之道，勅整神兵。七神秉钺，天降右征。挥剑前驱，豁落火铃。告命甲驺，武卒天丁。上威六天，下摄广灵。既摄百邪，斩鬼灭形。神戈电扫，奸妖无生。仙皇秉节，有命敢停。拒节违令，一一诛刑。各敬各慎，保兹皇宁。九天告命，万神敬听。急急如律令。
　　是时，太上道君及诸天无量圣众，闻说北帝真言捍厄之法，不胜欣悦。成起作礼，赞叹五灵妙术功德，威摄之力。我等今者获大法门，谨於来世救获众生。男女勤修不退，各各受持，欢喜奉行。
　　太上元始天专说北帝伏魔神咒妙经卷第四竟
　　太上元始天尊说北帝伏魔神咒妙经卷第五
　　神印品
　　北帝曰：《酆都秘密神咒妙经》，皆斩鬼之文，役使万神之旨。教告诸来世真子，得吾此法，常能行之，为不死之道。若顿修学之法，在於危险之路。鬼庙之间，有诸疑难之处，当先反舌向其所，唾之三过，以左手捻鼻孔下中鬲内际三十六过，按之勿举指。计数足，叩齿七通，进手掩鼻，临目微咒曰：火铃印向午弹。
　　朱鸟陵光，神威内张。山源四镇，鬼兵逃亡。神池吐气，邪根伏藏。魂台四明，琼户玲琅。玉真巍峨，坐镇明堂。手挥紫霞，头建神光。执咏洞经，三十九章。中有辟邪，龙虎斩罡。猛兽奔牛，衔刀吞镶。揭山镢天，神雀毒龙。六颔吐火，啖鬼之王。电猪雷父，掣星流横。枭音骁。磕驳音剥。灼，逆风横行。天擒罗阵，皆在我傍。吐火万丈，以除不祥。群精启道，封落山乡。千神万灵，并手叩颡。泽尉捧炉，为我烧香。所在所经，万神奉迎。天兽来卫，千精振伏，莫干我气。急急如律令。
　　北帝曰：此咒名为南方火铃大神咒，若有一切灾病恐怖之处。但存吾形及天蓬大将，专志专心，念此神咒一遍。自然魂魄归身，万邪摄伏，众恶消亡。若诸国土，兵革四兴，侵害万姓，欲求免脱。但立七元坛於国北门，依时行道，然灯烧香，念此神咒。天蓬将降，逆风横行。南方火池吐气万丈，以除不祥。兵戈正息，贼害消宁。返凶为吉，背义不生。三十万兵，威加火铃。
　　北帝曰：吾酆都神印，一十二图，灵验神化，变动无方。能伏使万神，驱邪遣魅，收鬼治病，安国宁家。依法修行，无灾不灭。功成道备，身生水火。逍遥自在，长生可取。并以赤枣木心为之，刻字依科，铺陈醮祭不阙。有灾之日，一心行之。上消天灾，下散地祸。救病疗疾，皆获神验。
　　北帝第一煞鬼神印
　　用雷霹木刻之，长三寸，阔二寸一分，治一切瘟疫。但枣栢木亦可。
　　北帝酆都召鬼神印
　　用赤枣木心刻之，治一切瘟病。及印病者，必平安。
　　天帝神咒
　　收邪伏魔，令人吉亨。
　　天丁治病疾神印
　　带之大吉利。
　　印随身逐带之
　　延年益寿，安宅利人口，吉。
　　天蓬印
　　治一切为狗鬼，令病人自说，功成道合，乘印升天。长三寸，阔三寸一分。
　　合君印
　　带之，令贵人朝集入宅，大吉昌。
　　太微帝君印
　　带之，令人畏惧。摄召灵神，无不振伏。已上印择日刻之。
　　北狱使者印
　　带及吞之，去诸痫疾百病。带右肘上，吉利。
　　大将军印
　　带之，伏强兵战斗，用之百胜。并带右膊上。
　　力士神玉印 
　　杂用随意，先书词，却印其上带之吉利。
　　太微帝君印
　　带之，令受敬，贵人相合。长一寸二分，用六合日刻之。
　　北帝曰：已前神印，却灭三灾，安保三光，利宜万姓，去祸除殃，讨逐不祥。若能志心，立见真道。善哉善哉。
　　北帝曰：吾玄都大神印，分布六合，救灾解厄，治病消魔。愿诸真子，勿示非人。救印咒曰：午文。
　　太上神灵，炎帝之精。霞光掣电，流曜三清。流火万里，鬼无逃形。神印一着，灰灭邪精。三五将军，豁落吏兵。平天戛地，诛鬼不停。飞符走印，头戴五星。掷火前杀，万鬼千精。六天鬼贼，付与神丁。五灵真老，是吾天师。无碍神通，万灵同归。恶鬼绝灭，不祥者追。中黄九道，威布四围。伏匿故气，不遣纤遗。五瘟七疰，吾能杀之。何神敢拒，何神敢窥。酆都戮形，北斗斩尸。神刀一下，万鬼消麋。急急如太上五灵五气北方黑帝灵君律令敕。
　　又咒曰：
　　大道有神，名曰天丁。奉承九天，受事三清。下游世界，捕逐妖精。神王一怒，五岳摧倾。征东群魔，豁落鬼兵。千千截首，万万剪形。罗酆敢试，北都共营。凶凶者戮，善善者宁。六天沉魂，一一录名。违道者死，顺道者生。飞游灾煞，敢变幽冥。鬼妖荡尽，人道安宁。急急如北帝灵君敕印斩鬼律令敕煞摄。
　　北帝曰：此神咒神印，北玄所秘，上圣所宗。告诸将来真子，精心受持。立我形像，供养礼拜，精勤不替。每年龙行三日，马住五日，雉飞七日，戌建九日，甲子庚申之日，醮祭虔仰，专想不二。每旦斋心，持念神咒满万遍。当可功成，所施即应。告诸来世真子，若居世俗，焚修香火，即微声持念，勿令高词，恐惊神祇，忌生死秽气。凡持经，即须解禁。此酆都神印，乃长生不死之道。故置之於下元生界一十二图，以镇十二年月日灾气，伏灭十二时之难。有修之於国，天下和平，诸方宾伏，蛮夷胡越，八表归仁。若国土有灾，杀戮不息，君臣忧苦，皆须建七元之坛，急造印，挂於国维十二辰位，分野之中，晨夕焚香供养。
　　北真将降，神印灵仙，化为大神。或作猛将，扶助国家，当为消灭三灾刑戮之难，戈甲不行，国土安康，君臣共泰，万民清吉，神印之力。
　　北帝曰：若下元生人，修吾此道。未见科法，不睹经文。符印不备，捻诀无方。念诵无功，只言无效。不知神仙妙道，事在精修。日进其功，神灵习记。宿愆既荡、罪业蒙原。三障渐消，六根无碍。上通灵智，下统人伦。立召立来，神兵侍卫。醮祭不辍，上圣日知。治病消魔，应心随意。功成道果，证入无为。
　　尔时，北帝所说神咒神印，付诸大力神王三十万人及诸妙行真人。凡大地鬼神闻之，普皆摄伏，滞疾蒙苏，冤魂解脱。此经又何名之？
　　北帝曰：名为《酆都神印大帝妙经》，和天安地，度阳九之难，延命扶危。人各受持，告诸真子精而行之。
　　太上元始天专说北帝伏麾神咒妙经卷第五竟
　　太上元始天尊说北帝伏魔神咒妙经卷第六
　　一名太上九真妙戒金箓度命九幽拔罪经
　　尔时，元始天尊在九清妙境三元宫中，御三炁之华，宝云玉座骞林之下，与诸大圣太上道君，太上老君，九皇上真，飞天大圣，妙行真人，四司五帝，天龙人鬼，无鞅数众，一时同会劫仞宝台。十方来众，皆驾五色琼轮，八景琅舆，玄灵翠节，飞云素盖，麟驾羽轩，龙旗凤葆，狮子白鹤，啸歌邕邕，烧香散花，游空飞步，咏诵洞章，朝赞天尊，总校图箓，拔度诸苦。时三元上宫，光明照耀。洞朗太空，灵都紫微，辉映十方。下及无极境界，长夜九幽地狱之中。善恶命根，光中焕然。一切玄司，无不照耀。一一天宫，皆见元始天尊与诸大众，敷弘妙道，开化人天，标讫善功，注名黄箓，金格玉简，陈列三清。一一地狱之中，皆见十方救苦天尊，入於九幽，拔度诸苦，勅命北帝，三官九府，百二十曹，五帝考官，察命童子，司命司录，司功司杀，土皇九垒，及四明公宾友僚属，五岳掾吏，执罚神兵，巨天力士，天驺甲卒，牛头狱卒，威剑神王，三界大魔，九亿鬼王，皆集九幽地狱之中，同禀教戒。
　　尔时，酆都北帝及诸鬼官，咸皆震悚，各作是念：我等积罪，身为鬼官，统御冥司，常居黑暗，动经亿劫，不见光明。今日何缘？忽感上圣，威光朗耀，普照重昏，欲有启问，怀疑未敢。尔时，普掠狱中，有诸罪人，名入黑簿。牛头狱卒，驱上刀山，皆悉身首坏烂，五体零落。其中独有一人，循山上下，逐树高低，履锋践刃，无一伤损，所有刀戟，变成莲花。
　　尔时，北帝心大惊怖，稽首礼谢，上白天尊：弟子先缘不幸，身任冥司，自处酆都，已经亿载。屡见罪人，受诸苦恼。亦见东方风雷之狱，常有黑风震雷霹雳，飞戈飘戟，冲突罪人，分散肢体，穿穴五藏，万劫受苦，不舍昼夜。又见南方火翳之狱，有诸罪人，吞火食炭，为火所烧，头面焦燎，头戴火山，皮肤骨肉，节节生火，万劫受苦，不舍昼夜。又见西方金刚之狱，有诸罪人，金槌铁杖，乱拷无数，肢体坏烂，筋骨零落，铁叉穿腹，金槌塞心，万劫受苦，不拾昼夜。又见北方凕泠之狱，有诸罪人，沉没丘寒之池，冰戟霜刃，冲断筋骨，百毒之汁，以灌其上，五体零落，心腹破坏，万劫受苦，不舍昼夜。又见中央普掠之狱，有诸罪人，身被拷掠，痛毒难忍，断筋流血，闷绝掷地，於是狱卒，方以铁叉叉刺，令诸罪人，各各循上刀山剑树，八达黑风，吹树低昂，足落刀山，身挂剑锷，万劫受苦，不舍昼夜。又见东南方铜柱之狱，有诸罪人，手抱足登，表裹焦烂，筋骨零落，腹背脓溃，万劫受苦，不舍昼夜。又见西南方屠割之狱，有诸罪人，身被倒悬，刀剑割体，四肢筋脉，皮肤五藏，皆有刀刃割切其中，血流满地，非可堪忍，万劫受苦，不舍昼夜。又见西北方火车之狱，有诸罪人，五车裂体，四肢分散，或身处火车东西，一一车轮皆有刀刃，随轮运转，割切肢体，加诸猛火，烧炙焦烂，万劫受苦，不舍昼夜。又见东北方镬汤之狱，有诸罪人，身被铁叉，叉入镬汤，五体煮渍，四肢溃烂，脓血臭秽，不可堪忍，万劫受苦，不舍昼夜。未审今此罪人，以何因缘，巡上刀山剑树，了无伤损，刀戟锋刃，变成莲花，相好端严，独步无畏，众苦所加，莫能害者。忽感上圣回驾，天真降集，一切震惧，莫知所以。惟愿天尊大慈大悲，溥济溥度，令诸九幽受苦众生，拔除众罪，自识宿命，舍恶从善，得出九幽，身处光明，轮转福报，长得解脱，永离三涂。
　　尔时，九幽地狱众生，闻是北帝广为启请，心生悔过，愿求拔罪，举声悲叫，响震梵天。尔时，十方救苦天尊，大悲观心，普及一切，度身威光，假六通惠，令诸罪人，闭眼静思。俄顷之间，自识宿命，各各明了。生存之日，或造诸恶业。或手弒君父，不孝二亲。或诽谤大道，背真就伪。或伤残兄弟，谋及师尊。或六亲通同，淫犯骨肉。或为劫贼，杀害人命。或屠割众生，自饶一身。或以强凌弱，以贵虐贱。或浮好三宝，执心不专。或轻慢法师，秽贱灵文。或心怀阴贼，安忍嫉妬。或恶口两舌，斗乱善人。或杀生淫祀，裸露三光。或心生，或口语，或自作，或教他。积劫以来，所有诸罪，一时顿悟，各各明了。倍增悲恼，愿求解脱。
　　天尊普告四众曰：汝等谛听，此诸罪人，亿劫已来，不信经教，唯罪是修，恶恶相牵，赃满罪定，遂使名书黑簿，身没九幽，沉沦三涂，未应解脱。赖於其中，有此一人，生存之日，曾建九幽大斋，受持金箓白简、九真妙戒，标名金格，列字玉清，德重功高，名通上界。我以神力，随念救护。今当普宣禁戒，绝诸恶根，咸使汝等一时解脱。
　　尔时，北帝闻是说，己心大欢，喜不胜，踊跃瞻仰尊颜，而作颂曰：
　　善哉元始尊，众生慈父母。倾光紫微宫，曲映九幽户。峨峨丘寒庭，回照廓冰浦。炎炎烈火狱，霈然洒法雨。圆通大哀智，常善济众苦。拔度长夜魂，今得稽首礼。
　　尔时，北帝说是颂已，是诸大众同声称善。钧天伎乐，万种互作。幢盖香花，荫洒一切。於是元始天尊复告四众曰：汝等谛听，静念在心。吾当为汝显说九真妙戒、金箓白简受持功德，拔难济苦，神力难思。众灵稽首，伏受教命。天尊告曰：
　　一者敬让，孝养父母。
　　二者克勤，忠於君王。
　　三者不杀，慈救众生。
　　四者不淫，正身处物。
　　五者不盗，推义损己。
　　六者不嗔，凶怒凌人。
　　七者不诈，谄贼害善。
　　八者不憍，傲忽至真。
　　九者不二，奉戒专一。
　　右九真妙戒。
　　黄箓白简救苦真符
　　元始符命，黄箓白简救苦真符，告下十方无极世界，三官九府，百二十曹，五帝考官，九幽地狱，巨天力士，执罚神兵，司录同命，司功司杀，牛头狱卒，三界大魔，拔度亡过，某灵魂出离地狱，永辞长夜，睹见光明，万罪荡除，冤仇和释。承此九真妙戒，拔度功德，上生天堂。一如告命。
　　年  月  日  时斋坛告下。
　　金箓白简长生灵符
　　元始符命，金箓白简长生灵符，告下南方月天世界，朱陵火府，南昌上宫，长生大君，韩君司马，司命司录，延寿益算度厄尊神回骸起死监生大神， 超度亡过，某灵魂上登朱陵流火之庭，玉眸炼质，黄华荡形，书名紫丹，受化更生。承此金箓，度命功德，时刻升迁。一如告命。
　　年  月  日  时斋坛告下。
　　太极真人曰：修上真大洞道及三真之要，而不知酆都山真形者，七祖不得荡灭於胞门也。又名六天策文，丹黑书写殁者姓名於其侧，烈火炀之，则此都解其缚，三官赦愆，上升福堂矣。石刻立台墓宫，苦魂受度，简记朱陵。学者佩身及置堂房上，万鬼灭爽，幽源开泰。此文书上清北元之阙，以正六剑之分，出《元始六天制魔经》 赞曰：
　　酆都真形，文隶上清。学修仙士，佩制魔精。三官赐福，七祖受生。削除黑簿，炼度朱陵。威神默护，致道契成。六天策文，镇宅利亨。
　　开业道甘露通真咒曰：
　　功德金色光，微微开幽关。华池流真香，莲盖随云浮。千灵重元和，常居十二楼。急宣灵宝旨，自在天堂游。
　　此名破地狱通真神咒，及太上金口所宣秘咒妙言。若人持诵，能令地狱门开，关锁自落。九幽罢对，六道停轮。苦魂受生，先灵超度。
　　浄酆都地狱升天咒曰：
　　茫茫酆都中，重重金刚山。灵宝无量光，洞照炎池烦。七祖诸幽魂，身随香云旛。定慧青莲花，上生神永安。
　　天尊言：此神咒，若地狱幽魂，一闻咒名，自然快乐，得生天路。此二神咒，出《甘露神咒地狱升天经》。
　　酆都山真形
　　汝等若能受持金箓白简九真妙戒、长生灵符、救苦真符，当消九幽大罪，标名九宫。察命童子护戒，威神五帝直符，六宫掾吏自当随逐简文，覆护受戒弟子。
　　天尊又曰：若有国土，兵灾不息，疫毒流行，是其国主后妃太子王公及诸庶人，亦当修建九幽大斋，各各受持九真妙戒、金箓宝符。兵灾静息，妖恶自屏，天人称庆，欣国太平。若在山林旷野，为虎狼猛兽之所奔突。便当宁心，存思金简灵符，察命童子、受戒法师、护法神王。猛兽自退，终不害己。若入大海，遭遇恶风，亦当存念风波静息，得达於岸。若入军阵白刃之中，亦当存念兵杖伏匿，不有损伤。若在牢狱枷锁之中，亦当存念冤枉自伸，必得解脱。若为邪精众苦所缠，亦当存念鬼魅消灭，自然差愈。若人命过，应入九幽，名书黑簿。夫妻男女门人同学，当为亡人立九幽大斋，名书白简，为受九真妙戒，烧除黑簿。彼诸罪人，应时解脱，升入天门，因缘轮转，得为九宫真人。
　　天尊又曰：金箓妙戒、长生灵符，威禁至重。若能如法修行，其福无量。若复有人起心诽谤，生轻慢想。当知此人积恶万劫，罪障深重，名书黑簿，身没鬼官。命过之后，必当沦陷九幽地狱，备受诸苦，绵绵长夜，不可解脱。设复有人，初虽信受，后起悔心。察命童子奏上三官，削除金简，注名死录。或在见世身受恶病，虫癫痈疽，人所弃掷，求生不得，求死不得，忧恼自煎，无由解脱。或复长被横恶所加。或犯王法。或犯刀兵。或犯虎狼。或犯水火。或犯恶人，口舌咒诅，室家不和，门庭起诤，冤家牵引。一失真道，常沦恶趣。是故汝等，依科遵奉，勿生异念。宣告男女，咸使闻知。是时，北帝及诸四众、九幽罪人，闻是说，已神开意悟，各发善念。众苦消释，身心泰然，背#1发道意，永不轮转。
　　是时九幽黑簿，一时焚烬。火山息焰，水池静波。吞火食炭，化为甘露。金槌铁杖，变成莲花。飞空步虚，而作颂曰：
　　稽首无上道，归心元始尊。至真妙应主，开化飞玄门。妙戒悟五灵，金书警万神。察命录籍，灵符度苦魂。乘云朝玉帝，齐契玄中人。
　　太上元始天尊说北帝伏魔神咒妙经卷第六竟 
　　太上元始天尊说北帝伏魔神咒妙经卷第七
　　九龙品
　　尔时，天尊在紫微宫中九龙座上，青春长斋之月十五日，明星皎洁之时，与诸天帝，八威神王，地下众灵，仙男仙女，神男神女，九宫仙人，飞仙部众，悉在道前稽首，长跪瞻视圣颜。天尊默然，一无所说，闭目静思，普念十方无量众生，处在愚冥，不闻真正，造诸恶业，没生死河，输回五道。穷苦所逼，谁能悟理，独吾知耳。心念是已，便复叩齿。
　　不觉北帝乘道威力，知有所念，从北方玄丘绝顶之上，与诸真骑浮空而来，直诣道前，虔心作礼，上白天尊言：上圣慈化，悯念天人，备受灾厄，广为救拔。诸天欢乐，瑞云映生。地狱无冤对之愆，天堂荷更生之庆。邪妖屏绝，六洞不开。人天赤子，普获深恩。又念穷苦所逼，饥寒忧悲。不审上圣，将何救度？如蒙拯济，诸天荷恩。
　　天尊告曰：子今所请，欲令人天，贫富一均，无有差别，当为汝说。成天立地，起自无为。结气凝空，是因吾教。宿命修短，得道因缘。注上生籍者，诣南昌之宫。去灾荣禄者，求於北斗。执簿追呼者，属於三官之司。利禄获珍者，即须五龙九圣。吾今演说，各愿受持。
　　天尊告曰：四天之中，有九龙微妙名字，善利官禄，令土地丰熟，灾害不生，有求称遂，离诸虚耗，日得富昌。
　　天尊告曰：龙化无迹，因道而生。为天帝之威灵，卫世人之俸禄，其由信也。告诸大众，若国土灾厄，五谷不丰，贫穷困苦，衣食不充。及诸国人民，官禄不迁，忧惶相继，诸不称意，名宦不昌。欲求利益者，当先立吾形像，置三官之位，建九龙之坛。晨夕三时，焚香行道。礼念九龙名字，召五方龙王。精思北极，天符将降，龙王即临。受其信心，为勅五土之神，广作利益，运五方珍宝，来降境中，国土丰饶，无不遂意。精诚之者，立应其福。
　　道言：青龙者，是东方七宿角亢之精，下降人间，护持国土。青华宫内，化生修吉龙王、深林龙王，掌领青色之宝、地下杂珍，卫护人世青色之衣官禄。有人居世，愿不副心，贫穷逃难，宜立坛焚香，画形礼拜，念诵三日三夜，或七日七夜。清斋启请，能招东方无极世界青色之宝及青色之衣官禄，入人身中，消除东方格木之灾、凶横之厄，岁星真官即为注籍，令人富贵。赤龙者，是南方七宿井鬼之精，下降人间，护持国土。长生宫内，化生多善龙王、花留龙王，掌领赤色之宝、地下杂珍，卫护人世赤色之衣官禄。有人居世，值诸迍厄，官禄不迁，七珍不集者，宜立坛焚香供养，礼拜求愿。能招南方无极世界赤色珍宝及赤色之衣官禄，入人身中，消除火灾，口舌之忧，见世安乐，令人福兴。白龙者，是西方七宿奎娄之精，下降人间，护持国土。素云宫内，化生甘恩龙王、善然龙王，掌领白色之宝，注人世白色之衣官禄，管地下七珍。有人居世，志愿不从，名宦不达，公私赛迫。宜立坛焚香，献水礼拜，供养启请。能招西方无极世界白色之宝及白色之衣官禄，降入人身，消除虚耗咒诅之厄，广利土地，令五谷丰登，心神安泰，公私俱利，福禄齐新。黑龙者，是北方七宿斗牛之精，下降人间，护持国土。太阴宫内，化生波流龙王、思度龙王，掌领黑色之宝及黑色之衣宫禄，注舟船之道。有人居世，所愿乖违，未偿素志者，宜立坛礼拜。能致北方无极世界黑色之宝及黑色之衣官禄，入人身中，能消水灾船车之厄，欲令土地丰稔。礼此龙神黄龙者，是中央七宿□□之精，下降人间，护持国土。高皇天内，化生离宫龙王，掌领黄色之宝及五方库藏之珍，供给万姓衣食俸禄。随人居处房室之中，及名山珍宝窟穴之中。及人居世，欲求福禄称意，宜立坛礼念。能招中央土帝之宫地下黄色珍宝官禄，入人身中，生业日盛，贵极王祚，万愿从心，消除五脏百病之厄、及五星临命之灾，镇星注籍，令人福生。
　　道言：此五方龙王，善镇国土。又其九龙，善护珍宝，化生五方。若国土五谷不丰，人多饥馑，王赋不充，逃亡山谷，怨声盈路。心欲求安，当须置立九龙道场，转经行道，天降甘露，饥者自饱，五谷早熟，花果有味，救此饥荒，免致命殂，龙王之力。道言：若诸国土分野，灾祥四兴，五谷断种，人民饥荒。可以碧玉、黄金、象牙为简，以三元之日，书九龙名字，据分野五方，钉入地一尺二寸。安镇神龙，仍以香花逐位供养。七日之后，骊宫龙王与北帝大将，诣朱明宫开宝藏，运七真之具，及诣羊山左谷中取五谷，来赴此国救济，天人即得丰稔，免诸忧悲。道言：若国土男女，生遇丑星恶宿之年，五墓四绝之下，运命不昌，生逢虚耗，衣食不充，忧惶旦夕，百不称意。其欲求福，当立坛礼念九龙真形，及每月二十六日，焚香献水，佩带九龙真符，及五龙大箓。精诚专志，龙降天威，入人宅舍，令所求如意，立得利宜。
　　道言：若诸国人民方伯，二千石下至令长，欲得官禄高迁，身无灾难，禁断有方，无诸诤讼。可以象牙，於福生之日东立，书此九龙名字，以五色袋盛之，精诚奉信。於所卧之室，每至月辰之日，以名花异果献之，及净水供养。龙王下降，神力护人，扶助王化，迁官宜禄。
　　道言：五虚之鬼，姓狼，字僧文。六耗之鬼，姓黄，字元盖。每年作人虚耗，令人贫困，所向不通，钱财耗散。但念九龙妙典，供养礼拜，传授真符。即不能侵扰，虚耗之鬼助人作福。
　　道言：吾所说五龙九圣，安镇五方九宫分野。所以者何？龙王上统九天，下安九地等仙官之灵威。升天入地，传言负彩。出幽入微，年寿万岁，精通至道。若世间有通灵彻圣之者，修真悟道之人，及国王大臣，及行军战阵，悉用神龙扶助，而得胜也。体生於无，皆禀灵也。天地万物，皆因道法，起教证焉。
　　道君告北帝曰：有形之圣，莫过於龙。复能降雨兴云，感动天地。善护珍宝，吐琅玕宝珠。致物与人，守连环宝珠。江湖洞穴，垒明月宝珠。龙宫内殿，无价莹珠。奇不可说，是以保家安国。若有人持念此北帝九龙妙典，设法行道。国中人民有疾苦者，悉得安愈。金银涌出，八苦消停，众善和合。法音流布，无不获福，分野欢乐，悉证无为。尔於未闻，要在宣传。
　　道言：若下元生人，住宅凶耗，居处不安，频有灾疾。可建立五龙道场，日夕三时，转经行道。当降仙官及勅八卦大神，月德六合及五龙王。入其宅舍，为消虚耗，逐去邪精。安贴宫室，镇守宅宇，保子宜孙。广招官禄，致五色珍宝，入於家庭。永代安和，富贵无极。
　　道言：九龙真符，宜官利禄，能令人富贵，万愿从心。有佩此文，诸灾不染，官私敬爱。此符有龙神从官九人，玉女十二人，六甲将军八万人，童子六人，及北帝大将军，常来卫护。上消天灾，下散地祸，无愿不从。自非虔仰，不敢妄传。於是仙众而作颂曰：
　　龙化本无踪，有迹生道宗。遨游九天际，息驾六领宫。提携高上宾，及我素灵同。道场虚寂内，灵歌发太空。形感至寂庭，思咏微通。龙吟统官府，凤啸太霄馆。灵唱无留味，众音承风散。谁能救此章，精诵素灵赞。以解三涂过，拔出九玄难。虔诚礼太虚，福庆凌霄汉。九龙映明珠，二景对真光。云飞启翔会，玄象及扶桑。冥庆自相扶，阴阳朗八荒。五星光辉耀，神龙演纪纲。若能修至道，消遥入紫乡。
　　道君告北帝曰：此九龙妙典，非人不传。若家有此经，能招珍宝、无价明珠。告诸真子，善思念之。广修至道，接引迷途。功成德遂，升入无形。精德加重，生南上宫，离诸邪境。耳闻妙音，足乘五云。口餐甘露，变化无穷。
　　尔时，座中大众闻说九龙妙典及五方龙王本源，各生欢雅。诸方世界，七宝涌出，免诸饥乏。六合清平，天无妖秽，五谷丰登。众真作礼，传化奉行。
　　太上元始天尊说北帝伏魔神咒妙经卷第七竟
　　辟尸箓品
　　北帝曰：下元生人，宿缘修浅，居世多迍。当今阳九运周，百六数讫。鬼精乱行，侵扰大地，善恶莫分。太上慈仁，出洞渊秘箓神化神咒，以除不祥。犹有未尽根由，敢附竹木水石之中，尤害万姓。或魍魉所侵，邪神通体。或五殟百毒，侵害人间。或入军阵交锋，枉损性命。故出明教，妙篆真图，告诸将来真子。有灾之日，精心传授，以保万民。白素为之，佩带供养，百邪自退，军阵得胜，家宅清宁，辟尸千里，冤家止讼，善愿从心。
　　北帝曰：受者词云：某国小兆，某官臣某，谨赍法信，诣天师门下，请受北帝神咒，飞行妙篆。所属北斗某星君，北斗大神随小兆臣某。伏鬼消魔，居世安乐，家国休静，大帝扶持。急急如律令。
　　北帝曰：此篆灵图，常有一十六部北帝大吏，神咒将军各一百二十人，常覆护受佩之人。令百邪溃伏，延年益算，永保元吉。若入军阵之中，受佩此文，兵革退散，免血光之厄、八难之灾。
　　北帝曰：下元生人，若有滞疾不瘥，魂魄不安，被百魅所侵，连年累月者，即须叩头，奉受太微帝君明镜大箓。佩之身上，鬼精退散，百病自消，延年保命，神秘神诀。
　　灵篆图像
　　明镜玉女一人，保命玉女一人，司命玉女一人，黄素玉女一人，青腰玉女一人。
　　北帝曰：夫人五人，为勾销死簿。东斗主算君，为延寿益年。南斗真人君，为注上长生玉历。西斗记名君，为注上福禄。北斗星皇君，为落除死名。中斗太微君，为禳却灾祸，消诸不祥，所居安乐，鬼气消亡。若有强□违道之者，并请收付魁罡之下，入地万丈。急急如律令。
　　北帝曰：吾出此道、救世安人。既天下清宁，则功成道合。尔时，天尊在不可思议城中，遥观北帝，大布符图，救护大地。仍放光明，普照诸天，乃至下方无极世界。令彼下元生人，得见光明，开诸愚昧，与道结缘，反本还元，受其威力。於是，天尊举手弹指，无上宝光，如镜之圆，从掌中出。彻照下方无量国土，乃至三涂恶趣、九幽苦境，皆得明朗，了了清净。地狱休息，报对停闲。聋盲六疾，一切苦恼，皆得除愈。人畜禽兽，普发善心，不相伤害。因此光明一切，众生举身，遥见不思议城，如看掌中，无有遗夫。见其光者，必当得往长生福堂，入宝城中，快乐无极。
　　我今所演说，一切诸天尊，过去未来，皆同一心力。十方微尘土，所有诸法王，俱演微妙义，一乘无上经。若有一人闻，一章一句偈，誓心欲奉持，宣读未来世。如此善男子，及以善女人，所在经行处，灾疾不敢伤。若有一心念，五毒尽消摧。又请说真义，所行奇妙因。真人所得法，观身如悉空。苦乐无二相，憎爱悉同因。高卑无异趣，小大不殊形。日出非初合，日没讵终亡。东西本无定，出没亦无方。又问何因缘，恩惠起虚皇。
　　北帝尔时说此微妙宝图，告诸来世善男子善女人，有忧之日，勤行不倦，佩吾符篆，万厄消亡，敬而信之，至心奉行。
　　太上元始天尊说北帝伏魔神咒妙经卷第八竟
　　太上元始天尊说北帝伏魔神咒妙经卷第九
　　八字消灾品
　　北方黑帝灵君，尔时告天蓬大将，九元煞童，上清禹余天、大赤天、清微天、大煞神众百亿万人，六丁大神，六甲玉女，高刁北翁，三煞神王，北斗七星真人，驱邪三昧将军，四海龙王，五岳四渎河海大神，三天大魔王，严驾夔龙威剑神王，煞鬼大神，女青诏书，右部大神，吞魔食鬼二十四大神，四目老翁，日月星辰，六丁八史，五方五帝神兵三千万众，四明功曹，通真使者三千六百人，黑煞大兵，九土群灵，山河溪涧一切部众。吾欲广宣要法，以救天人，绝其呻吟楚痛之厄，汝等谛听。尔时，阖座灵官，闻帝君欲宣妙典，各各欢喜，一心归命。
　　北帝曰：北宫秘诀，不可得闻。救疾禳灾，宁家安国。吾知下元生人疾苦联积，楚痛难任。不忍见此愚聋，今欲专行救护。
　　北帝曰：八字灵篆，宝之上宫。万劫不传，是为神秘。切见下元愚俗，苦痛甚多。若不施行，萎黄无脱。今当付授，宝而积功。有灾之日，依法修行。救度天人，免其忧厄。
　　尔时，阖座闻帝君欲宣八字，五体投地，踊跃而作偈曰：
　　圣帝惠恩流，广开金口诀。救此下元人，疾苦令消灭。阖座闻法音，五体欣然别。聋者耳得闻，哑者口能说。是日六宫动，邪魔知凶吉。垂赐大光明，重昏遇朗日。
　　北帝曰：座中真子，若欲修吾八字灵篆，北向再拜，吾当见汝志心耳。
　　北帝曰：八字灵篆，若下元生人有疾在腹者，以墨书，水吞之一字，加持神咒。至此八字，即得消散。若疾在外者，当静思神力，以墨书其肉上且书第一字。若未消散，更於其侧书第二字，大都不过三字，无不退散。告诸真子，忆而奉行。
　　北帝曰：下元男子女人，若治生不益，贫穷困厄，鬼魅相侵，时多疾病，经年累月。但带此八字灵文，邪疾迸消，治生日益，灾妖止息，六害消亡。
　　北帝曰：下元生人，若眷属不和，每多口舌，夫妻相克，男女不安。宜志心虔恳，以六合日素书八字，佩带供养。精诚之至，当有神童随逐上下卧止之处，不令口舌，男女成长，或梦而示事，万头和合。
　　北帝曰：下元生人，若行江河渡海及入山林，行军战伐。但以亥子二时，沐浴身心佩此八字，素帛为之，带於身上。神龙护卫，风伯助持，战胜得通，无不克果。
　　北帝曰：下元生人，田种连年不收，若五谷灾损。但受佩此八字真文，佩之身上，所营种植，获利万倍。若能夏首，祈恩立愿，保至冬收。用酒脯、饼果、银钱镇信，依科醮奏，答吾神力，则灾虫伏灭，土伯和心。八字之功，不可思议。
　　北帝曰：下元生人，若居职位，上至官迁，拘束公途，养他民子。必令恩威兼备，平断四方，直道至公，无损多益。当受此经及带八字真文，无不称遂。
　　北帝曰：下元生人，若求仙学道，访友寻真，烧丹炼药，隐迹山林。必须受此经，思此妙道，带此八字。若无斯文，徒费功力。
　　北帝曰：下元生人，乃至真人，受佩吾此真道。必欲行法之时，预先盥漱，叩齿三通，闭炁三息，方可下笔书之。亦当思神念咒，度香噀水，当应神验矣。
　　醮祭真君法
　　太微帝君，尔时居玄景宫中，九龙之室。自然涌出七宝宫殿，其座皆是水晶，碧玉、琉璃、真珠，严诤装饰，世之稀有。座下侍从无鞅之众，各捧香花，持心供养。十方来者，各诣帝前，听说妙义。於是，帝君微笑，告四众曰：下元生人，从兹向去，各被迷乱，鬼精流行，善恶莫分，不可胜计。汝等求学之众，炼骨修真，莫非率己度人，救危解厄。当清净斋戒，存想北斗真君玄灵妙义，救拔天人。令将来之代，普得平安。见世灾危，渐得消止。如是之福，不可思议。
　　北帝曰：下元生人，作法之日，常以亥子二时，礼醮七星真君。乃施禹步，握剑向北，熏香志心精洁，不可轻慢。醮祭得功，千日之后，其神亲见。或作美貌女人形，或作乞人形。若当见时，不得与语，但低头礼拜，陈心中之愿。神降良久，即欻然而去，志心礼送。乃取座中汤酒吃之，於兹之后，神气入心，自然有天生之智，知未来之事。或知军兵进退，家国修延，自得日月灌心，身生水火。或作老人形，或作少年形，入梦来告吉凶。若人遇恶星交会之时，所求不遂，官禄不迁，常多疾厄，心神不安，夜多怪梦。或被恶人咒诅，家国不宁。但修此法，一切众恶不能侵害，延年益寿，永保於世。
　　北帝曰：下元生人，若国土不安，四方扰动，军贼流行，虎狼毒蛇刀兵之厄。但依经醮礼七星真君，不过二日、七日，恶迹退散，兵戈止息。
　　北帝曰：下界真子，祭醮七星，修真求仙，延命扶危，须候良日。龙行三日，马住五日，雉飞七日，戍建九日，醮祭北司。真君下降，获福万倍，能令人名入清宫，寿算延益。
　　北帝曰：临祭之时，具陈白素：某国小兆臣某，谨上启太上元皇，九天丈人，仙都仆射，九天使者，左右青龙白虎，都监使者，垂恩照证小兆。
　　设玄科之日，奉受神气谨请东方青帝驾青龙，南方赤帝驾赤龙，西方白帝驾白龙，北立黑帝驾黑龙，中央黄帝驾黄龙。各请诣玄坛，证臣所启，皆得成就，心中了然，求道得道，求仙得仙，返老却少，与道合同。
　　北帝曰：作礼以捻香，启愿叩头陈拜，而上白言：小兆今日奉请灵官，乞降大慈之泽。谨请东方青真气，入吾身中。谨请南方赤真气，入吾身中。谨请西方白真气，入吾身中。谨请北方黑真气，入吾身中。谨请中央黄真气，入吾身中。谨请五方龙王五色真气，入吾身中。小兆今请斗中真气，敢行神仙之术。乞天丁力士诛斩邪精，九天丈人收摄灾气。陈启之后，得神通力，见自然之智。上游帝阙，升入福堂。九虫不生，三尸殄绝。粗诚至道，感达无为。
　　北帝曰：仁属木，其色青，以扫不祥。义属金，其色白，能伐百精。礼属火，其色赤，以除万殃。智属水，其色黑，漂流故气。信属土，其色黄，下扶万象，收捕死亡。告诸将来真子，有知五行，敬存五星，灾不能加。复能精修本属之星，知其名号，临绝呼之，亦可延年。
　　元生在子，属第一□星，主天英阳明，名贪狼，真名格，字露神子。
　　元生在丑，亥属第二□星，主天内阴精，名巨门，真名正，字贞文子。
　　元生在寅戌，属第三□星，主天冲真人，名禄存，真名机，字卫府子。
　　元生在卯酉，属第四□星，主天辅玄冥，名文曲，真名光，字子惠子。
　　元生在辰申，属第五□星，主天禽丹元，名廉贞，真名横，字子衡子。
　　元生在巳未，属第六□星，主天心北极，名武曲，真名卫，字大车子。
　　元生在午，属第七□星，主天柱天关，名破军，真名行，字太宾子。
　　北帝曰：河图宝篆，独标真君之号，可传大力，上合天神。若下元行尸之辈，敬而秘之，自获真道。
　　北帝告妙行真人曰：夫神至尊者，天也。配统於人伦者，北斗也。故北斗为天曹。凡求仙学道，和天安地，求显营运，婚姻诸等，皆由北斗之力也。乃至世间，一饮一馔，皆由北斗奏过，然可遇之。若欲辟灾除祸，去尸之鬼，莫非祭七祖为嘉焉。常以本气日、六合日，戌亥二时，於清洁之所，扫地祭天，随国所供白素，曰：
　　国号小兆，上启上天神后，北极灵君，北斗真人。小兆辄依秘典，谨荐神明之果，乞万愿归身主算之君，添禄之君，进福神仙，度世真人，名入清宫，国界安宁，四方平泰，五谷丰登，二景长辉，专诚作礼。
　　北帝曰：常修七星秘典，每存北斗咒曰：
　　我是天目，与天相逐。睛如雷电，光耀八极。彻见表裹，无物不伏。急急如律令。
　　北帝曰：念神咒了，即存北斗覆小兆头上，以柄指前。次存北帝临目，叩齿二十四通，微音咒曰：
　　太乙镇生三气合真胎元上景，父玄母元。生我五脏，摄我精神。下灌玉液，上朝泥丸。夕召七魄，朝呼三魂。右命玉华，左啸金神。令我升仙，役灵使神。常保利贞，飞行十天。急急如律令。
　　北帝曰：咒讫，即存吾在酆都殿上，即念天蓬神咒，每句一叩齿，则万灾不干，功成道备，驾景登天。若下元真子修之，为护世之法。所施救拔，鬼化为血。神呎广济，无不感应。
　　天蓬天蓬，九功煞童，五丁都司，高刁北玄。七政八灵，太上皓凶。长颅巨兽，手执帝钟。素枭三神，严驾夔龙。威剑神王，斩邪灭踪。紫气乘天，丹霞赫冲。吞魔食鬼，横身饮风。苍舌绿齿，四目老翁。天丁力士，威南御凶。天驺激戾，威北衔锋。三十万兵，卫我九重。辟尸千里，祛却不祥。敢有小鬼，欲来见状。镢天大斧，斩鬼五形。炎帝裂血，北帝燃骨。四明破骸，天猷灭类。神刀一下，万鬼自溃。急急如律令。
　　北帝曰：下元生人，若精持吾咒者，每日丑时，叩齿三十六通，向壬方正坐，存神咒曰：
　　左青龙，名孟章甲寅。右白虎名监兵甲申。头上朱雀，陵光甲午。足下玄武，执明甲子。脾为季子，入中宫甲辰甲戌。急急如律令。
　　次存北斗咒曰：
　　我是天目，与天相逐。睛如雷电，光耀八极。彻见表裹，无物不伏。急急如律令。
　　北帝尔时，善巧方便，演此经诀。诸天众圣，皆大欢喜，而说偈曰：
　　妙哉北帝君，能开护国经。若能行妙典，大地溥光明。救拔将来世，是为种福因。接引下元子，祸灭即成真。仙官无数亿，乘虚驾六麟。能灭九丑类，荡绝百邪身。护国安民主，扶危外境宾。下邪不敢动，上界勅微尘。温邪入清正，功成日渐新。自然通大圣，升降入无形。
　　北帝曰：此经圣力，神用朗然。上统六宫，下权九地。无神不伏，无鬼不依。勤行敬念，真道巍巍。
　　北帝曰：此文与神咒，道同一源。列宿分魁，各归明旨。此经十卷，广救天人。作大地纪纲，为国土和静。若有善信学士、大化真贤，传吾此法，可清斋七日，去秽静神。礼请北帝，时不暂替。乞降灵应入梦，示人可否。方任修行，不得曲相授度，慎之慎之。
　　北帝曰：下元生人，欲传此法，先得灵应。可以亥子之时、寅卯之日，建王之辰，支干和合。先立七元之坛，依仪行道。入浄户发炉，愿念上香，入词拜表设醮，先度神兵，然后分约命信。碧缯四十九尺，五方彩各五尺，白素四十尺，刀一张，净席一领，米一石二斗，青布诽纹一丈六尺，青丝一丈二尺，百药汤五果之具，一一依科。然后传授，不得轻泄。其经文神咒，躬自宣读，不得隐昧。又须三师证明，录其实约，玄科立信，不泄不愚，勿传非人。
　　北帝曰：下元生人，贪进忘退。意在法流，心不专想。不味炼骨修真，吐咽灵液，存想六度。是以上仙未应，地祇未申，功果不圆，修行难满。今故指告汝等，但以虚心虔启，旦夕诵持。直日仙官，即为注上生籍，身飞太极，与道合同。北帝曰：下元生人若受道，威仪不备，信命不方，醮祭不申，四曹不录。
　　北帝曰：传咒授经，一一较定，勿令错误符印文字，须晓来由。若有参差，法令不度。
　　北帝曰：下元生人，有灾之日，单受五灵大咒及辟尸大箓，以消百邪，不必一一受经。
　　北帝曰：下元生人，若受经咒，毕时醮礼，不得有怠。
　　北帝曰：下元生人，若受道法学此经，各座供养。何以故？大力神王名字在彼。
　　北帝曰：下元生人，受吾经咒，秘而隐之。不得劝导愚辈，私相传授，神兵责人。
　　北帝曰：下元生人，受吾此道，念吾神咒，不得背子向午。尔时，座中大众，闻说传度之法，各各按经奉行。
　　太上元始天尊说北帝伏魔神咒妙经卷第九竟
　　太上元始天尊说北帝伏魔神咒妙经卷第十
　　神兵护国品
　　北方黑帝玄德天君，尔时在渊泉世界有泠国土玉垄山中、神丘之上定水池边萎蕤树下，与诸眷属、侍座童子、玄冥真人，如斯集会无鞅数众。一日三时，愿念烧香，散花然灯，虔仰修斋。赞叹自然，供养随所自通，应心具足。如是精进，千有余载，功业未圆，誓愿不退。开救护之秘诀，演醮谢之玄科，安国宁家，济度幽显。告诸将来真子，依法修行，自获真道。
　　北帝曰：作吾要法，皆须醮祭酆都大吏、一切灵官，以效功赏。当立七元坛，燃灯捻香，异汤五果，随国供养。以银钱净水，令得丰足。入坛启事，祝香勑神。上请三十二天帝君，十极真人，仙官玉女，三界丈人，十天大威力魔王，八景大神，三十六洞天君，飞龙骑吏，妙行真人，三天丈人，十极真仙骑吏，素车白马真君，三清至真，阴景飞雷电吏，天丁力士，三气大将军，高麾五湖大将军，豁落北斗七元大将军，卫灵大神，巨兽毒龙骑吏，北方大力飞天鬼众，三五大将军，三师门下吏兵，天蓬杀童，飞天钩索骑吏，太上真神，天丁力士，天驺甲卒，南斗杀鬼使者，北斗炎炉科车神吏，旷野大神，八景神王，五岳四渍溪涧大神，土地主者，青腰玉女，太和玉女，各领部落百千万众，降临坛所，排班列位，受今供养。
　　北帝曰：北极世界五气玄天洞阴朔单郁绝之国太阴五气五灵玄老黑帝灵君，助治玄滋天君，太上灵君，侍真行气降生太玄夜光玉女，北极世界太虚太华海中北酆罗山脚下洞阴境天国主者，太阴水帝君，助治东斗斗中生气君，西斗斗中生形君，南斗斗中司禁君，北斗斗中司命君，下吏九令主者，五岳府君，二十四治阴官，二十四治阳官，河海掾吏，丘陵溪涧主者，无鞅数众，六天恶鬼，以为侍卫，左右列三十六狱七祖九玄孤魂苦爽。若第子醮祭之时，召请并来入座。
　　北帝曰：太阴洞外左右三官，生死追呼要司主者，天官，地官，水官，酆都山六洞宫阴府六曹主者，魔王小吏三十六万人，主人间行百病，迷乱生人，所司请降坛外而座。
　　北帝曰：北帝神咒大将军，勅水大将军，平天大将军，勅火大将军，勅病大将军，禁鬼大将军，勅尸大将军，召魂大将军，勅殟大将军，勅毒大将军，勅破庙大将军，勅船大将军，元阳大将军，禁病大将军，禁蛇虫大将军，破泉大将军，禁狼虎大将军，博戏大将军，勅石大将军，勅刀大将军，却力大将军，若有赏礼之时，启召降临，并入中坛而坐。
　　北帝曰：第一□星，第二□星，第三□星，第四□星，第五□星，第六□星，第七□星等七星君。北斗斗中诸部延寿扶命君，斗中诸部断邪杀鬼王，斗中诸部度厄益算玉童，斗中诸部断邪鬼王，斗中行典药玉女，斗中扶衰消灾真人，斗中降魔收魔等神王，斗中度厄益算童子，斗中左右将军，斗中左右力士，斗中左右功曹，斗中天驺甲卒，斗中左右天兵，斗中左右使者，斗中天丁力士，斗中神兵。星中道士，星中仙人，星中真人，星中吏兵。已上八部大众、总二百五十二等，计二千一百九十一万九百五十八人。若第子有供献之时，为国禳灾，并请班次入座，诚心敬礼。
　　北帝曰：吾酆都玄妙之旨，大力神王黑色形状，能上消天灾，辟五兵战戟之厄。临阵存之及能祭醮，坚持读诵，兼行符印破邪妙音。依科朝拜，伏地存想，并黑衣朱冠，持刀把戟弓箭戈钺，入于座中，启无不应，当起作礼。
　　北帝曰：启咒之时，皆称本职。小兆臣谨启阖座坛中内外天帝、真人，十极丈人，仙人，金刚，神王，黑帝将军，大威力魔王，北极酆都罗山六洞天三元六曹主者，部落及七元斗中大神。小兆臣受法之日，与北帝三官有约，动止思存。内以治身，外将救物。心存真气，降福消灾。科禁严约，不敢妄行。犹思自庸，赞扬威化，广为天人。凡有请祷，不敢抑绝。今为国土灾疫，或军戈乱行，狂夫侵野。当今阳九数讫，百六灾兴，求告玄司，敬荐汤膳，消灾解厄，安国宁家。愿北都帝王三十万兵，功曹神将，六甲将军，玉童玉女，直日旬吏，直符使者，降下所请天仙大圣，三五将军，八万力士，三部将军，斗系斗□音次。斗伐斗煞漩玑却敌左右大将军，系□销灾杀伐散祸扶命解厄诸将，入小兆臣身中，随逐覆盖。为国为家，上消天灾，下散地祸，水火殃害，百毒殟疫，千精万魅，扬兵战戟，并请度脱。
　　北帝曰：北极殿上，有高上玉皇紫微帝君，仙都使者，九天仆射，能降世间一切灾害、水火刀兵。若有国土男女之人，有刑害在北斗贪狼星中者，愿请阳明尊神府君，为解而度之。若国土男女之人，有灾厄妖害在北斗巨门星中者，请阴精星尊神，为解而度之。若国土男女之人，有灾厄刑煞在北斗禄存星中者，请真人君为解而度之。若国土男女有刑厄在北斗文曲星中者，请玄冥君为解而度之。若国土男女有灾厄在北斗廉贞星中者，请丹元君为解而度之。若国土男女之人及分野之中，有刑厄在北斗武曲星中者，请北极君为解而度之。若国土男女之人有刑无在北斗破军星中者，请天关君为解而度之。水火刀兵，毒虫猛兽，愿自消散庶。得家国安宁，存亡庆泰。上药灵丹，永除灾疫，长生久视。北辰之力，不可思议。
　　北帝曰：下元生人，动止常行此道。吾将斗中真人，三台辅弼，侍真众圣，下降人间，救护生人，削死上生，收魂养命，断绝死气，度免三灾。若国土方伯、十善大臣，国有妖灾之时，镇界分野，名山大泽，皆当日行此道。天龙下降，力士行兵，阴阳二官，俱来救护。精恳志意，玉女见形，能令兵战自消，天下安静。
　　尔时，北帝说是语讫，告诸来众，勤行念之，见世获福。愆尤解散，善结缘生，功成道合，升入无形自然，与真极以同群，共上仙而接手，救护之法，济度为先。以偈颂曰：
　　愿念凭香信，飞烟覆紫庭。一心随丹志，玄天降绿軿。愆罪除万劫，福报遂千龄。南宫注生禄，北府落死名。魂魄安官腑，关气得清宁。神通驾太玄，妙迹升上清。九祖轮天阙，人自保长生。启请心虔功，精思感玉衡。
　　北帝曰：此名《神兵护国经》，若有国土灾迍，但当持念，兵贼销亡，三光朗烛。若家有众邪疫疠，治生退散，但当转念醮祭，灵官无不感应。若转经之时，神兵下降，如道场有恐惧，旛灯影乱，摇动如风，北即神兵下降，百恶迸散。
　　尔时，座中诸大力士，真人玉女，九土真灵，闻《护国真经》，普皆踊跃，发无上心愿：将来之世，有说我形像等名字，皆赴是人志心，救度灾疾，令家国清宁，功德成就，一切众生，同证无为之道。演法将毕，稽首奉行。
　　太上元始天专说北帝伏魔神咒妙经卷第十竟
　　灯坛图
　　诵经玄诀，按诵经之法当洁净为坛，上设北极紫微大帝高案，面南东。设天蓬、翊圣二案，西设天猷、佑圣二案，五案随方，制五色小旗、酒果。斋中布灯坛，四角设四天王牌镇坛。禄米、剪尺、镜、秤、灯盏、茶酒果，供西北方，上设诵经高案。早起请法师，先发文字，开启随意，诵经礼忏。午后，却依科建坛，升座说经。至晚设醮圆满。若敬信善人，只於本家，严洁设立五案，精心持诵亦好，务在诚敬奉持，不宜怠慢。
　　
