洞真太上三九素语玉精真诀
　　经名：洞真太上三九素语玉精。撰人不详，约出於东晋。系早期上清派重要经典。一卷底本出处：《正统道藏》正一部
　　洞真太上三九素语玉精真诀
　　三九素语玉精真诀
　　九天丈人、三天玉童，以上始元年天甲吉辰，时加北维，移度停轩，三元齐景，九帝回真，登高上玉馆，紫虚之天，三九素语，披解灵关，玉精真诀，理命长存，开究辽朗，清畅萧条，玉音秀虚，琼音逸霄，香风激无，慧唱遐寥，流芳深颐，气冠神飙，玉检总御，万仙来朝，斯玄古之妙化，经万劫而不雕，撰真诀以遗观，试来心於懃翘。若金名东华，绿字紫庭，得受妙篇，位登玉清，三关启机，九户受灵，面登金容，五藏华荣，金真感畅，豁落洞明，神烛潜照，宝光夜生，流金交掷，焕落火铃，啸命立到，驱策神兵，三元诣房，降致绿軿，乘空驾虚，飞腾上清。
　　上相青童君曰：三九素语，出於九帝三真命咒之辞，理气停年，开解灵关，五藏华鲜。子有玉骨，得见此文，密告明誓，誓信九天，潜修其道。慎勿妄宣，宣示非人，考延子身，不但风刀，殃逮七玄。明慎天科，以求道真，九年不懈，克得上仙。
　　诀文以九天丈人、三天玉童，同时传太帝君、天帝君、太微天帝君。太帝君以传南极上元君，天帝君以传西王母，太微天帝君以传金阙圣君，金阙圣君传上相青童君，青童君传西城王君，使付后学应为真人者。承真相统，气系皇篇，至王君已经七千余劫。王君后封灵文於王屋山西穴玉室之内，有素灵之官侍香典文。其道秘妙，不行於世，若有玄名遇得此文，万仙来朝，天官卫身，懃行苦思，白日升晨。
　　凡受上清道德三宝妙章，步虚升玄之道，而不先释五藏，开理幽关，万气不固，真灵不欣，徒劳懃事，万不得仙。今撰玉诀，上帝妙言，以传后学，秘而奉真，慎勿轻传，殃灭子身。
　　每至本命之日，沐浴入室，东向叩齿九通，冥目思东方青帝少阳九灵真人，讳拘上生，身长九寸，头戴九元之冠，衣单青飞裙，手执青精玉板，乘青云飞舆，从十二青桂玉女，从天清阳宫中来下，以青云冠覆我身。思九灵真人乘云气入我身中，安镇肝内，便三呼少阳九灵真人拘上生，赍青芝五精补养我身。便三味口三咽止，仰咒曰：
　　苍元浩灵，少阳先生，九气还肝，使为魄宁，幽府结华，藏内鲜明，练容固体，反白为青，神化内发，景登紫庭，敢有犯试，摧以流铃，上帝玉录，太清记名。毕，引气九咽止。
　　正南向，冥目叩齿三通，思南方赤帝太阳南极真人，讳融尚生，身长三寸，头戴进贤之冠，衣纬章之衣，手执朱玉之板，乘赤云飞舆，从赤桂玉女十二人，从天兰台宫中来下，以丹云飞舆冠覆我身。思太阳南极真人乘云气入我身中，安镇心内，便三呼太阳南极真人融尚生，赍丹芝玉精补养我身，便三味口三咽，仰祝曰：
　　赤庭绛云，上有高真，三气归心，是我丹元，腾我净躬，径奏以闻，心固神静，九灵闭关，金真内映，紫烟结云，太微绿字，书名神仙，飞行上清，朝谒帝尊。毕，引气三过咽止。
　　正西向，冥目叩齿七通，思西方白帝少阴素灵真人，讳辱明子，身长七寸，头戴玉宝玄冠，衣素锦之衣，手执素玉之板，乘白云飞舆，从素灵玉女十二人，从天皇堂宫来下，以素云冠覆我身。思素灵真人乘云气入我身中，安镇胇内，便三呼少阴素灵真人辱明子，赍洪芝玉精补养我身，便三味口三咽止，仰咒曰：
　　素元洞虚，天真神庐，七气守胇，与神同居，保练五藏，含华秀芝，澄诚明石，游御玄虚，白玉金字，九帝真书，使我飞仙，死名落除，游洞三清，适意所如。毕，引气七过咽止。
　　正北向，冥月叩齿五通，思北方黑帝太阴玄灵真人，讳冥玄默，身长五寸，头戴玄冠，衣玄云之衣，手执玄精玉版，乘玄云飞舆，从太玄玉女十二人，从天玄阴玉虚宫中下，以玄云冠覆我身。思太阴玄灵真人乘云入我身中，安镇肾内，便三呼太阴玄灵真人冥玄默，赍玄芝玉精补养我身，便三味口三咽止。仰咒曰：
　　玄元北极，太上灵玑，五气卫肾，龟玉参差，宝华结络，胃藏朗开，神名玉台，年同二仪，上皇太帝，峙然不迷，役使六甲，以致八威，参龙驾浮，超然升飞，吐纳神芝，历劫不衰。毕，引气五过咽止。
　　正向本命之上，冥目叩齿十二通，思中央黄帝总元三灵真人，讳原华，身长一寸二分，头戴黄晨玉冠，衣黄锦飞裙，手执黄精玉版，乘黄霞飞舆，从中央黄帝玉女十二人，从天玉房宫中下，以黄云覆冠我身。思三灵真人乘云入我身中，安镇脾内，便三呼总元三灵真人原华，赍黄精玉芝补我身，便三味口三咽止，仰咒曰：
　　黄元中帝，本命之神，一气侍脾，使我得真，实藏生华，结络紫晨，变景练容，保命长延，后物而倾，千神来臣，老君玄录，名书神仙，长生久视，与天同存。毕，引气十二咽止。
　　还东向，瞑目叩齿三十六通，思五气玉清高皇上宝真人，讳太虚，身长三寸，头戴玉晨之冠，衣五色无缝单衣，左手捧日精，右手执月光，镇我上府泥丸宫中。三呼上宝真人太虚，赍五气流精陶灌我身，便五味口五咽止，仰咒曰：
　　高上真皇，五帝太灵，保我泥丸，玄映五形，三光朗耀，日月洞明，飞云流霞，陶注玉精，练容保魄，神魂自生，千变万化，升入紫庭。毕，引气五咽止。
　　五方命咒毕，摩两掌，拭面目。如此五年，面发金容，五内华生，玉藏保气，神仙道成，三宫感畅，真灵见形，乘空驾虚，白日升天，惟在密修，慎勿轻传。
　　八节投刺法
　　夫修上法，诵万遍之道，希真致自灵，以求神仙者，当以八节之日，投刺灵山本命之岳，列奏玉清，三年勿失，则名书青宫，札系玉皇，玉华侍卫，金晨奉迎。此玉清真诀，帝君宝篇，有得此诀，计日升仙。妄泄神文，考及九玄，身没形残，长闭河源，惟在密修，道不虚言。
　　夏至节之日，於本命岳，正中，南向叩齿三十二通，仰微咒曰：
　　玄精阳明，元始帝灵，四景八气，纬度天经，白元落死，无英注生，奏简灵岳，录闻玉清，高上帝尊，记甲真名，伏须告御，身谒紫庭，三官九府，靡不顺听。毕，咽气九过止。还北向，长跪读简，咒如后法讫，埋简於绝岩之峰。
　　立秋之日正中，向西南叩齿三十二通，仰微咒曰：
　　流炎四射，飞景启明，八气交焕，齐落天经，元始告晨，上应帝灵，奏简灵岳，东华记名，长保玄室，宴景紫庭，三宫九府，列我长生，与天同休，永保黄宁。毕，咽气九过止乞还北向，长跪读简，咒如后法讫，埋简。
　　秋分之日正中，西向叩齿三十二通，仰微咒曰：
　　少阴告运，八道开张，二象顺回，纬度天梁，元始勒正，齐契四乡，奏简玄岳，上闻玉京顶上帝高尊，记名无英，三官落死，九府顺昌，自尔之后，三界司迎，乘虚驾烟，飞行太空。毕，咽气九过止。还北向，长跪读简，咒如后法讫，埋简。
　　立冬之日正中，西北向叩齿三十二通，仰微祝曰：
　　玄阴御晨，四运回天，八气交度，三五周还，上帝告命，母吉启辰，奏名青宫，上补帝臣，承天顺命，拜谒玉晨，北酆落死，南宫度名。毕，咽气九过止。还北向，长跪读简，咒如后法讫，埋简。
　　冬至之日正中，北向叩齿三十二通，仰微咒曰：
　　阴精激气，朔晨乘冥，二景交络，运度天经，九帝齐运，焕采真名，奏札上闻，记契玉庭，五岳三司，咸定我生，与日同光，与天同宁。毕，咽气九过止。长跪读简，咒如后法讫，埋简。
　　立春之日正中，东北向叩齿三十二通，仰微咒曰：
　　阳精告始，玄气射晨，二运交焕，三五反真，上帝有命，告我灵篇，投简灵岳，永保飞仙，三官九府，度我河源，名参帝籍，长为玉宾。毕，咽炁九过止。还北向，长跪读简，咒同后法讫，埋简。
　　春分之日正中，东向叩齿三十二通，仰微咒曰：
　　天清气布，浩素流青，乘刚御晨，回历五星，黄箓映魂，东华保生，长享无极，亿劫肇龄，奏简玉阙，北帝落名，游历玄台，浮景紫清。毕，咽气九过。还北向，长跪读简，咒如后法讫，埋简。
　　立夏之月正中，东南向叩齿三十二通，仰微咒曰：
　　八气维络，整位怜天，五回七转，变化忽闻，三练九试，改容易年，济景无蹉，永保上仙。毕，咽气九过止。还北向，长跪读简，咒如后法讫，埋简。
　　高上紫虚玉皇大洞三景弟子某岳先生王甲，年如干，字某甲，某月生，已被三试，应为帝臣，谨关五岳灵山真神、三官九府十二河源，记臣玄名，上奏玉清。
　　右朱书银刺上，北向读刺毕，埋刺玄岩之下，勿令人得知之。
　　北向再拜，长跪读简毕，又叩齿九通，微咒曰：
　　元始帝皇，高上玉真，金仙父母，玉华紫晨，万气总司，监真领仙，上校青宫，符命灵神，检定录札，列奉帝前，谨关九府，三官河源，度名玉篇，永保长存。毕，埋简。
　　此帝君素语妙诀，传有骨分应仙之人。每至一节，辄如上法，令三年得二十四过投刺灵岳，则真皇注名，帝给玉童玉女各十二人。轻泄宝诀，罪灭子身，明慎玄科，秘而奉修。
　　帝君玉文镇神上法
　　玉精诀言：子欲隐学，清斋山岳，当以壬癸之日，刻青石，黑书九天玉文，埋所住东方。临埋时，东向叩齿九通，咒曰：
　　青辱青辱，太山灵岳，九炁灵精，长林幽黑，三田蓝波，四脚六目，上真宫宅，四域普告，千灵万精，靡不顺伏，玉帝有命，干者刑戮。
　　毕，埋石深九尺。此帝君玉文镇神上法，文如左：
　　此天帝君受九天丈人九天玉文，以黑书青石，以镇所住岳东方，制万魔，致神仙真人来见，玉女卫形，秘慎勿传。
　　玉精诀言：当以甲乙之日，刻赤石，以青书九天玉文，埋所住岳南方。临埋时，南向叩齿九通，咒曰：
　　赤丹阳精，南霍万灵，郁萧育飙，乘幽入冥，帝宫有位，浮命黄宁，自天以下，敢不顺听，有干者戮，有犯者刑。
　　毕，埋石深九尺。此帝君玉文镇神上法，文如左：
　　此帝君受九天丈人九天玉文，以青书赤石，以镇所住岳南方，制万魔，致神仙真人来见，玉女卫形，得玉精真诀，白日升天，秘慎勿传。
　　玉精诀言：当以戊己之日，刻白石，以黄书九天玉文，埋所住岳西方。临埋时，西向叩齿九通，咒曰：
　　白皓结罗，素灵玄阿，西岳万精，乘气逸波，元始告命，制御三华，四域八气，悉为我家，有干者斩，有犯者刑。
　　毕，埋石深九尺。此帝君玉文镇神上法，文如左：
　　此帝君受九天丈人九天玉文，以黄书白石，镇所住岳西方，制万魔，致神仙真人来见，玉女卫身，玉文自明，白日升天，秘慎勿传。
　　玉精诀言：当以庚辛之日，刻黄石，以白书九天玉文，埋所住岳北方。临埋时，北向叩齿九通，咒曰：
　　北方恒山，辰星之精，玄荫黑点，协气放灵，上帝有命，玉文镇生，三道扬威，所制不轻，宜各顺令，复尔真形。
　　毕，埋石深九尺。此帝君玉文镇神上法，文如左：
　　此帝君受九天丈人九天玉文，以白书黑石，镇所住岳北方，以制万魔，致神仙真人来见，玉女卫形，真诀自明，白日升天，秘怀勿传。
　　玉精诀言：当以丙丁之日，刻黄石、以赤书九天玉文，埋所住岳中央。临埋时，向本命叩齿九通，咒曰：
　　黄气玄嵩，总御五方，上乘元命，制伏妖王，千卒伯扶，与魔同凶，天一
　　帝灵，受命九阳，元始玉文，镇神中宫。
　　毕，埋石深九尺。此帝君玉文镇神上法，文如左：
　　此帝君受九天丈人九天玉文，以朱书黄石，镇所住岳中央，以制万魔，致神仙真人来见，玉女卫身，真诀自明，白日升天，秘慎勿传。
　　右玉精镇岳上法，帝君受於九天丈人，口口之诀。依上真玄科，七百年听传有骨应仙之人，自无玉名，不得妄宣，轻泄神文，考延七祖，殃灭子身。受者慎焉，秘而奉行。
　　传真诀素语之要，依明科，皆赍金鱼、玉龙，青纹四十尺，金钮九双，本命之缯百尺，以誓九天之信。告盟誓诸天，清斋幽室，然后奉传。亏誓违信，师及弟子同罪鬼官，传受之身，各详，慎而行。
　　洞真太上三九素语玉精真诀竟
　　
