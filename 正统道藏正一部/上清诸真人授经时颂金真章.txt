上清诸真人授经时颂金真章
　　经名：上清诸真人授经时颂金真章。撰人不详，约出於南北期或隋唐。内载金真章十二首，又见於《上清诸真章颂》。底本出处：《正统道藏》正一部。
　　上清诸真人授经时颂金真章
　　宴盻太霞宫，金阙曜紫清。斋户映太素，四轩皆朱琼。
　　掷轮空洞津，控辔舞绿軿。玉华飞云盖，西妃运锦旌。
　　翻然尘浊外，鲦欻佳#1人庭。宿感应期来，所得已在冥。
　　乘风想九霄，甘酣丹华婴。顾谢世物子，安知无中灵。
　　北登玄冥阙，携手结高罗。香烟散八景，玄风鼓绛波。
　　仰超琅琅津，俯盻曲岳阿。玉箫云上唱，凤鸣洞九霞。
　　乘气游太空，曷为翮山阿。金节命羽灵，征兵摧万魔。
　　漱挹圆晨晖，积椿方婴牙。纷纷趣竞中，不解可奈何。
　　北垄郁霄蔼，绛树结紫华。青药落凤林，碧□秀岩阿。
　　灵阙凌太空，琼房参太霞。云兴曲室内，八风飞冥沙。
　　九弦弹帝牖，龙啸唱节和。扇飙五岳岭#2，握节征万魔。
　　顾盻须臾顷，忽然椿已过。哀哉朝生者，安知龄纪多。
　　隅景希林宫，运神冲漠幽。至观映六虚，大小尽逍遥。
　　龙吹缠五云，虎啸骇万条。三素成高图，丹霞蔚晨霄。
　　羽旗横灵津，紫軿飞华翘。控辔九天外，俯仰自寥寥。
　　尘沬结嚣秽，神丧气亦雕。奚不寻远御，八千乃一朝。
　　朝济碧海波，飞轮辞绿房。高唱畴冥友，扇盖越沧浪。
　　三契玉霄宾，五期东华童。羽飙升帝晨，宴此广寒宫。
　　八宫虚中弹，紫凤唱灵风。绛霞遏明曜，八景飞太空。
　　咀嚼琼泉津，浩秀还婴蒙。至乐颐五神，年积劫仞崇。
　　脱屣良何难，劳扰丧天冲。
　　朝驾晨景晖，逸辔发紫清。浮轮骋太霞，扬盖广寒庭。
　　高真森帝室，墉宫列西灵。士绝舞空同，飞烟绕锦旌。
　　虎旗扇神风，庆云回龙軿。鲦欻盻八方，一顾椿已倾。
　　萧萧玄镜子，奚不寻泰生。
　　神圃秀隐芝，昆池灌琼田。盻观玉清阙，嵯峨临绛津。
　　紫霞映帝席，五云曜九玄。八风超绝宇，幽蔼绿轩间。
　　三元舍西宫，东华有佳人。北冥唱七啸，明姬歌南真。
　　抚璈操朱律，玉节畅八弦。合契安非运，俱响广凤联。
　　同期命万魔，宅此群累千。超然来何难，乃启不穷年。
　　驾气盻空同，乘景憩九天。龙旗郁广晖，羽盖生八烟。
　　飙输无轨滞，我马亦无津。握节入东华，夕宴玄阆巅。
　　束带携五灵，解衿翘良人。冥感自适运，沈默亦有缘。
　　俱载凌厉翮，一扇动亿千。绛景浮玄晨，紫轩乘云征。
　　仰超金阙内，俯盻西华城。
　　东霞启五晖，神元焕七灵。翳映记三烛，流任自齐冥。
　　风鼓空同宇，香烟散玉庭。手携织女舞，双衿络锦青。
　　左徊交羽旗，华盖随云倾。宴寝九度外，是非不我营。
　　抱空泥丸内，天姿愈日罂。岂同愆秽中，惨惨无聊生。
　　扶桑翠空峰，朱云葩微明。浪台霄虚上，四观映高清。
　　飞景控紫轮，三素辔丹軿。偃寝太帝馆，嗷嘈阿母庭。
　　濯足碧濑波，提携玉醴罂。曲晨乘风扇，飘飖时下倾。
　　暂适圮蔼中，回驾汜良贞。玄会自相要，流浪任幽冥。
　　始知荣辱辛，方悟忧促龄。
　　曲室可清静，颐真待日诚。何为讲当涂，百痾从是生。
　　天庭生金华，内以障阴邪。　玉谷参玄响，琼气互扶罗。
　　天真立日上，飞药吐灵沙。真晨晏天马，回驾神玄家。
　　仙人来入室，文以灭百魔。
　　右金真章十二篇，皆万灵之内讳，咸宫馆之隐名，诵之者令人百关开朗，疾病散灭。传授之时，皆宜歌咏之也。
　　上清诸真人授经时颂金真章竟
　　#1『佳』字原本误作『往』，据《上清金章十二篇》改。
　　#2『岭』字原本作『领』，据《上清金章十二篇》改。
　　
