中天七元真经。撰人不详。二经同卷。底本出处：《正统道藏》正一部。
　　太上紫微中天七元真经
　　元始天尊演化诸天上皇之劫，镇治紫微中宫，大会说法。是时，紫微帝君，诸天众圣真仙，七元真人，皆在庆会，听说妙音。开度一切，诵咏洞章，无量光明，遍照十方，天上地下。九幽长夜，五道八门，囚徒谪役，饿鬼穷魂，受诸苦恼，结在北方天一黑狱。复见十方天堂、神仙灵馆、真人神人、得道圣众，衣食自然，逍遥快乐。帝君稽首上白天尊：今日庆会，奇妙难言，睹见天堂、地狱，苦乐不同，寿夭穷通，贵贱差等，愿垂教诲，令众晓知。
　　天尊告曰：吾造立天地已来，经无数之劫。自下世俗人，淳消朴散，妄想结缚，十恶牵缠，六贼居心，四蛇藏肺。行坐外息，不整容仪。咒诅谗诬，谄佞阿党。不忠不孝，不爱不慈，不义不仁，多贪广取。致被六天魔鬼潜摄精魂，五斗星辰旋促算寿。非但不得长生久视，兼沈沦作饿鬼畜生。卿等七真，欲施惠救之，必须奉吾律令，常以月三日、十五日、二十七日降下人间，捡括校勘，考迁功过，纠察是非，广演明威，光宣教戒。於是帝君乃命七元真君，交乾布斗，魁纲激指，上佐天关，而作颂曰：
　　太上大道君，勑召主中天。捡括人功过，迁赏善恶缘。黑书令执勒，毫分不党偏。
　　第一枢星阳明真君延生咒
　　北斗延生，回真四明。流晖下映，洞焕自然。七元纪籍，固侍体灵。灵真记名，上玄卫形。魂魄长存，耳目无惊。摄卫扶命，台真流行。保真自然，上升玉京。
　　第二璇星阴精真君度厄咒
　　北斗度厄，高真灵仙。流光辉映，保卫命生。七元保籍，自得长延。消灭艰危，灾难移迁。脏腑开明，内外无愆。光运合景，与神同连。练化自然，上升玉玄。
　　第三机星真人真君保命咒
　　北斗保命，高灵散神。正炁摄伏，侍卫敬宾。七元上籍，运致玄真。流演灵明，契体同津。永辟不祥，内守形身。削死上生，与神敷陈。保举自然，上升玉晨。
　　第四权星玄冥真君益算咒
　　北斗益算，流真散敷。光映下卫，与形同扶。七元度籍，同焕玄元。镇护精神，保卫形躯。威神可卫，真灵驾浮。明视表裹，与神齐俱。保练自然，上升玉虚。
　　第五衡星丹元真君消灾咒
　　北斗消灾，四明开阳。上灵散玄，洞映神光。七元卫籍，司命延昌。明上纪名，使我延长。保固身命，除凶去殃。神真吐威，流演洞乡。克携自然，上升玉堂。
　　第六闿阳星北极真君散祸咒
　　北斗散祸，玄映除凶。三光焕照，万炁流通。七元主籍，列位斗中。检身护命，灾□不逢。上皇保真，命禄无终。正道长生，与神无穷。保形自然，上升玉宫。
　　第七摇光星天关真君扶衰咒
　　北斗扶衰， 运致神精。南司保生，延寿体形。七元典籍，灵真营名。列位上司，合庆连并。丹灵散光，洞入玄冥。腾霄飞翔，与神齐灵。保我自然，上升玉庭。
　　天尊告紫微帝君、七元真君曰：若欲求长生久视，消灾度厄，益算延年，解免愆过。可依吾教，别室供养，焚香燃灯，读诵转经。众真齐降，魔精消伏，断灭不祥，过去超生，九幽息对，见存获庆，永叶利贞，禄位升迁，家门昌盛，君臣咸泰，天下和平。
　　太上紫微中天七元真经竟
　　
