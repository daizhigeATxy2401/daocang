洞真太－帝君太丹隐书洞真玄经
　　经名：洞真太一帝君太丹隐书洞真玄经。简称《大丹隐书》。撰人不详，约出放东晋。系早期上清派重要经典。一卷。底本出处：《正统道藏》正一部。
　　洞真太－帝君太丹隐书洞真玄经
　　一名三元浩篇
　　紫微夫人初受此经时，先作此诵曰：
　　绛景浮玄晨，紫轩乘云征。仰超金阙内，俯眄西华城。东霞启五晖，神元焕七灵。翳映纪三烛，流任自齐冥。风鼓空洞宇，香烟散玉庭。手携织女舞，双衿落锦青。左徊文羽旗，华盖随云倾。宴寝九庭外，是非不我营。抱空泥丸内，天姿与日婴，岂同□秽中，惨惨无聊生。扶桑翠空峰，朱灵葩微明。沧台宵虚上，四观映高清。飞景控紫轮，三素辔丹軿。偃宴太帝馆，敖曹阿母庭。濯漱碧濑波，提契玉醴罂。曲晨乘风扇，瑶飙时下倾。暂适圯蔼中，回驾泛良贞。玄会自相要，流浪任玄冥。始知荣辱辛，方悟忧促龄。曲室可清净，颐真待日成。何为讲当涂，百痾从是生。
　　紫微夫人姓王，讳清娥，字愈音云，是西王母第二十四女。紫微宫在北溟外羽明野玄垄山，玄垄山在昆仑山之东北。紫微说阿母言曰：欲存服日月炁者，当知日月景象。日圆形而方景，月方精而圆象，景藏形内，精隐象中，景赤象黄，是为日月之魂。若知其道，乃可以吐纳流霞耳。服日炁之法以平旦，采月华以夜半，存之去面前九寸，令光景照我泥丸，下及五藏，洞彻一形，引炁入口，光色蔚明，良久乃毕，常得长生。
　　右中侯夫人说紫微讳字。
　　《太一帝君太丹隐书洞真玄经》，如是宝经，藏之太上六合紫房之内，南极元君主之，故曰太丹隐书。此书一名帝君七化变景九形，一名太一三度帝宝五精，一名帝一混合三五立成。各四时宝焉，故总合太一之经也。子若有之者不死，奉之者长生，存之者神仙，懃之者真灵矣。太一虚生上玄道君，命太极真人遣玉华玉女九人、金华晨童七人，侍卫洞真玄经，营护有经者身，拥济佩符者魂。玉童玉女记诸罪福，言功恋修者。子有是经，当立密屋，寝处不杂，宣通冥会，以期真炁。又常烧香左右，数自沐浴，默尔存神，人莫觉焉。
　　太极真人三春记，书曰太一帝君太丹隐书洞真玄经；三夏记，书曰帝君七化变景九形；三秋记，书曰太一三度帝宝五精；三冬记，书曰帝一混合三五立成。故四时异号，随节常生，所谓混合万变，不居一名，是为至道之书，以致真灵也。夫学道而无太一，犹视瞻之无两跟；存念而无太一，犹胸腹之失五藏；御神而无太一，犹起行之无四支；立身而无太一，犹尸僵而无炁矣。是为此经，开通万神，生成魂津，千涂百径，须太一而立一人焉。若学无师者，徒自烦劳也。今别复撰此经之波流，钞出其外际，未陈幽妙，靡该秘唱，名为太一别诀。如有可寻，以悟始涉末，令顿开深源者也。自使别诀微行於学者，涉粗迹以玉觉焉。至於幽玄内构，合奇万津，流会真神，混合灵府，伟灿于神景之变，发曜于造化之外，焕如圆曜，寂如太无，郁起而空洞结云，凝思而千年继夜，可谓微乎深哉。太一之爱也，皆理竭於此经，事悉於洞玄者矣。
　　夫人者，受生於天魂，结成於元灵，转轮九炁，挺命太一，开关三道，积神幽官，所以玄液七缠，流津敷泽，日月映其六虚，口目运其神器，云行雨施，德拟天地，胞胎内生，五因来具，立人之道，其如此也。故五因者，是五神也。故三道者，是三真也。夫五神，天之魂也；三真，天之道；九炁，天之胎；太一，天之源；日月，天之眼；玄液，天之润；六虚，天之光；幽宫，天之府；神器，天之化；元灵，帝之变。凡此言九炁者，乃混合帝君之变，变而化九，是谓九宫，混变而同一矣。夫兆欲修己求生，当从所生之宗。所生之宗，谓元父、玄母也。元父主炁，化理帝先；玄母主精，变结胞胎。精炁相成，如阴阳相生，云行兆己，道合无名，数起三五，兆始禀形，七九既匝，兆体乃成，和合三五，七九洞冥，象帝之先，当须帝营，天皇之功，九变为灵，功成人体，体与神并，神去则死，神守则生。是以三元为道之始，帝君为道之根，太一为道之变，九天为道之神，九宫为道之宅，玄田为道之圃，玄液为道之津。修之三年，可以照镜三田，以致神仙，朝适六合，夕守泥丸，坚执胎精，心中常欢。后学之子，须此为缘，见是经者，始可与言九黑陶注，太一运神矣。子既得为人，人亦众矣，自无太一灵简，三元金名，司命隐符，五老紫籍，虽受天炁而生，皆不得闻见至道矣。子又无玄宫紫札，上皇宝名，太一玉箓，东华隐图，三元铭神，太帝参魂者，虽受天之性，既得暂闻至道矣。亦不能修为，为不能久，久而不固，固而不专，专而不能洞也。适可隐存五岳，登行常生之涂耳，不得八景超宵，浮烟控晖，飞腾虚羽，踊跃太无矣。子又无琼台羽札流云五校太一金阁五皇隐箓、后圣七符空山石函丹台素章、玄黄五行天母抱图、太上圆名保真秀炁九炼神躯之录者，皆不得见洞真玄经，睹帝一之变，又不得闻消魔神虎智慧之咏，又不得闻太上隐书八素之辞，又不得闻大洞真经三十九章，金真玉光豁落七元也。夫至道之经，幽幽冥冥，唯在勤心存念，注心冥会，然后灵以启运，神以密感，九神合聚，太一书简，徐乃得闻玄妙之门，生命之本源，微乎玄矣，可不勖之哉。
　　存念太一，混合帝先，雄雌守神，灌流浩清，常使九天顺炁，则一合九成也。夫洞真其要也，则一体常存，津血自生，雄镇命户，雌守神室，太一无离，与天同时。故太上隐符曰：存其雄，守其雌，乃天地不能弥也。既存之焉，则五神守宅，五藏生华，灵栖绛宫，帝镇泥丸，百神坚固，胎塞命门，久则三一之神夕见，太一帝先晨降，并见形於子之寝处也。子当清洁斋净，断绝外事，杜塞邪径，节诸人物，罕为修诣，精心在一，晨夕修道，孜孜不替，沐浴五香，别静一室，烧香左右，以期真炁。
　　夫太一之道，尤忌见血腥臭臊殗秽之炁，若泣涕堕落，则帝君悲扰，哭声发口，则太一凝结。太一凝结者，九炁止而不变，三一悲而不摄。九炁不变，则三一亦结，结滞日积，则生炁泄出，而故炁运入。故炁运入，将病将死之始也。是以真人谓哭音为死绝之声，谓泣涕为漏精之津，可不慎避之哉。若一见死尸，及积日哀哭者，则帝君获罪，谪於太上，太一受考，谴於玄虚也。未及三年，子必亡矣。诸不受太上之道者，自不得同之於学生也。所以至忌哀哭殗秽忧泪之感，以为太一帝君之精思也。又不得临见死尸，自受书之后，若见四十九尸者，皆不得长生，必中道绝命。若见二十四尸者，则当暂过太阴，然后起仙。以为死尸之形，既眄於两眼，尸鬼之胎，亦滞缠於人思，人思所存，记於绛宫，绛宫所识，虽忘犹存，宜渐归身显尸，塞思记之眼故也。子厚慎之哉。见血尸丧殗秽哀哭泣涕，皆太一之至忌也。若常斋净，则存思易感，精神立会，太一镇命，欢欣混合，行之一十八年，白日升天。此真人回老反婴之道也。
　　常当沐浴五香。五香者，青木香也。青木华叶五节，五五相结，故曰五香之草也。辟恶气，检魂魄，制鬼烟，致灵迹，以其有五五之节，所以为益於人耶。此香多生沧浪之东，故东方之神人，名之为青木之香焉。又云：烧青木香，及熏陆安息胶於寝处头首之间者，以开通五浊之见，止地上魔邪之气，直上冲天四十里。此香之烟也，破浊见之炁，开却邪秽之雾，故天人玉女、太一帝皇，随香炁中而来下，憩子之面目间焉。烧香夜半时，亦常存而为之，勿废忘也。
　　存三一，守太一，精洞房，会帝君，则化生九灵，於子形中，辅子之神明，成子之仙真，保子之长生，固子之胎魂也。白元、无英、桃康、司命、太一，混合五神，捧籍列符。五神各有所主，混合九变，三五洞化，於是三宫镇真，百节受灵，帝君宝籍，宿命无倾，周旋虚烟，启通玄精，二十四真忽然而生，上开上元，下开八冥，左朝六甲，右使六丁，玉华引日，太一并形，千乘万骑，举身登晨，白日升天。
　　真人修是太一之道者，皆得三天之举，故曰举身登晨，白日升天。以鸡呜时晨登空无，比日之中，到于三天之上。日之正中为白日，鸡呜之始为登晨，是以存太一混合，多用鹦呜及生炁时也。子有太一洞真玄经者，别为囊笈，封以宝器，盛之机上，每事朝拜，如奉君父。若所作所向，必先启白再拜，三密呼太一九君名字，因言所欲求乞，梦应以占吉凶，其心精到者，卧觉之时，立有感效也。若宜诵习施行看省者，别写一通，以谨案之。至於机上之经，以为尊宝。
　　三元隐化，则成三宫，宫名太清、太素、太和是也。三三则九，故有三丹田，又有三洞房，合上三元，其则九宫。九天九宫中有九神，是谓天皇九魂，变成九炁，化为九神，各治一宫，故曰九宫。太清中有太素、太和，洞房中有明堂、绛宫，是曰六府。上曰天府，下曰洞台。三五之号，其位不同。一曰太清之中，则三五帝君，二曰三一丹田神。又五者，符籍之神，太一、公子、白元、司命、桃康君是也，合而名为三五，三五各有宫室。若三真各安在其宫，五神上见帝君。帝君左有元老丈人、右有玄一老君。此则无极之中所谓九君，上一则真一也。九君所谓天之魂，自然成真之子也，以为兆神者也。若兆知精存九君，深思三真，必能以兆一体，周旋三五之中，反覆七九之裹，使天帝之灵魂，常治在兆己，五神捧籍，周而复始，必将白日登度，何但不死而已哉。
　　帝君混化，周旋三五，太一万变，结成七九，其数合二十四也。天有二十四炁，炁之上化也。变而则成真人，人亦禀之，故体有二十四神，神有千乘万骑，云行八极之中。子若思存念之，慎勿忘，可以辟死求生，上超十方，於是神安炁洞，上与天通，越出地户，过度天门，隐息四维，七星散分，飞行云房，日月殖根，守金藏玉，制御万神，仙王何人，我已成其真矣。此隐存之道也，并有经诀，在上皇中极宝景篇中。子既有之，不得妄传，必须歃誓，审人乃宣。帝一道尊，七九万化，所谓一变万千，七九复还，天道不远，三五复反。子知一尊，长生飞仙，子知三五，横行天下。不知一尊，虽生无根，不知三五，身归於土。斯言信也。
　　《大洞真经》曰：天有九魂，不可不分，道有三真，不可去身，帝一变景，万化以臻，流珠停晖，紫霞踊烟，七度回路，三光映真，太上精符，相与为亲。斯言妙也。
　　又《高上神霄经》曰：魂生无中，布在九宫，道出三极，常游绛宫，三宫合化，是为紫房，紫房所在，先由明堂，兆能知之，当开金门。金门，洞房之内也。又曰：混而合之，出入帝方，三五合一，必成仙王。此谓混合之时，三真五神之道也。帝方，太清域也。故《大洞真经中篇》曰：二老在左右方，帝魂不可不分，三九变其上下，太一立其中根，五神奉我生籍，司命塞我死门，九宫合而为一，六合总而内真也。此言谓分别其宫室，混合其变化。此道是太上宝行，长生根本，立人之帝先，为道之元始，生府之仙宗，帝籍之秘章，洞真之奇妙，九宫之要经也。
　　《九真中经》曰：九魂离合，三光同晖，天皇在元，紫烟霏霏，五神奉图，性命不亏，变入九宫，帔服朱衣，腰带虎章，流云绣帔，帏帔瓓斑，五色徘徊，日月照察，侠以东西，神庭内体，以除渴饥，三五复反，转藏营机，周流太一，生均两仪。谓天皇在太清中，太一受哺养，五神奉符籍之时，学者存日月以侠照也。此中经一篇，指说太一之名事，故记出焉。
　　夜半生炁时，若鸡呜时，正卧闭目微炁，存左目中出日，右目中出月，并径九寸，在两耳之上。两耳之上，名为六合高窗也。令日月使照一身，内彻泥丸，下照五藏、肠胃之中，皆觉见了了，洞彻内外。令一身与日月光共合，良久毕，叩齿九通，咽液九过，乃微祝曰：
　　太上玄一，九皇吐精，三五七变，洞观幽冥，日月垂光，下彻神庭，侠照六合，太一黄宁，帝君命简，金书不倾，五老奉符，天地同诚，使我不死，以致真灵，遏万邪，祸害灭平，上朝天皇，还老反婴，太帝有制，百神敬听。毕，乃开目。名为日月炼根，三元校魂，以制御形神，辟诸鬼炁之来侵，使兆长生不死，夕夕存之矣。又存左目为日，右目为月，共合神庭之中，却上入明堂之中，化生黄英之醴，下流口中，九咽之，以哺太一。常以生炁时存之毕微咒曰：
　　日月上精，黄水月华，太一来饮，神光高罗，使我长生，天地同柯。毕。五日行之。
　　口中舌上为神庭，存日月既毕，因动舌，觉有黄泉如紫金色，从舌上出，上流却入明堂之中，名为黄英之醴也。存思之时，当闭目绝念。
　　常以月朔之夕，生炁之时，安卧闭目向上，心存二十四星，星大一寸，如相连结之状。又存一星之中，辄有一人，合二十四人，人皆如小儿始生之状，无衣服也。於是二十四星，直从天上虚空中来下，回绕一身外三匝。三匝毕，以次咽以入口中，凡作二十四咽，咽时辄觉吞一星也。觉从口中径至脐中，脐中名曰受命之宫也。又觉星光照一腹内，洞彻五藏。又存星光化为二十四真人，并吐黄炁如烟，以布满脐中，郁郁然洞彻内外也。良久，微咒曰：
　　二十四真，回入黄庭，口吐黄炁，二十四星，灌我命门，百神受灵，使我骨强。魂魄安宁，五藏受符，天地相倾。毕。名曰真炁入守命门，以辟灾祸百鬼之疾，令人长生不死。
　　太无混合，以象一灵虚生之子，以为上帝君。又居泥丸之帝，以为三一之尊帝，尊帝者，是虚生之子也。是谓三帝焉。太一受生，於空洞，变化乎八方，立景於三帝之间，流会乎万神之领，天地之尊，皆须太一而自运也。灵帝无太一，则玄虚不回炁，尊帝无太一，则三一不居其宫域。故太一之神，并五神以通用，上舍体於三帝，帝之为高，犹天皇帝君者也。等形九魂，魂生三五，三五合会，结成帝君。将帝之生也。受玄中上炁，三五离合之所挺焉。是以帝生於无极之表，玄成之中，见於太清之域，治在玉清紫微宫中，光曜五色，华盖九重，前洞泥丸，后开幽门，下临六合，上连紫云，百官宿卫，飞阁交通，玉殿朱陛，内有金房，中有太真，号曰天皇，凭虚而生，处无极之中，衣五色珠衣，冠九德晨冠，制御天冈，时乘玉龙六辔，超虚九道自通。此自然之精炁，众真之帝君，兆常思而诵之，可以为仙王。
　　太微中有三皇，一曰皇君，二曰天皇，三曰皇老。此皆三元之炁，自然混成之真也。三元各是一君，同在太清之中。太清有三宫，无上为天皇帝君之宫，左为太素宫，右为太和宫，三宫所在，泥丸之门，无极之内。故皇君御一，总持神刚；天皇统二，变景守形；皇老监三，维制万神；太一混合，成生兆身。於是三五分化，填满九宫。故太一之神，为化生之主也。
　　太素君元成老子，亦天之魂，治在太清之中，勾陈之内，常侍帝君，主真元之炁也。号曰大素君矣。太和君皇成老子，天之魄也，亦治太清勾陈之内，号曰太和君，常侍天帝，主胎元之气也。太素、太和二君，此天地之魂魄，生於自然？太素元成老子，太清之中常侍帝君；皇成老子，常侍天帝，出入紫微，正在昆仑，黄阙紫房，太一相参，混沌三炁，大道之根。子常思之，帝来长存。
　　以月二日、三日夜半，存元成皇老之法，安卧闭目，先思太极中皇帝君，次思左有元成老子，衣青衣，冠九华曜冠，左手持青芝，右手执青幡；次存右有太和君黄成老子，衣白衣，冠五华白冠，左手持金夜浆，右手持白幡，并在太极之中。太极之中有九名，太清中有五帝六府九官名，其域同一也。一曰太清，二曰太极，三曰太微，四曰紫房，五曰玄台，六曰帝堂，七曰天府，八曰黄宫，九曰玉京玄都。要而言之，从人项上直下一寸，为太极宫，太极宫方一寸耳。太极宫在六合宫之上。六合宫，太一之神居焉。从两眉间却入一寸为明堂，却入二寸为洞房，却入三寸为丹田，其明堂之北，洞房之南，两眉之间上一寸，为六合宫。六合宫方一寸。
　　存三真人毕，又存我魂一人，如我之状，上入太极宫中，二老因授青芝、金液浆见与，以次存食青芝而饮浆。青芝似莲华，浆似美酒耳。饮食都毕，乃己存再拜帝君之前，而言曰：
　　今日告青帝君在庭，赐以神芝、金液玉浆，二老度籍，太一奉章，长生久视，寿命未央。又存帝君答曰：幸哉，奉时月二日、三日复来。毕，因以取服。名曰受帝之药於紫房之中也。故《消魔经》曰：魂可求食，上诣太极，二老授命，帝君之力，是此谓也。存思太极之时，皆当从两眉间而入焉。两眉间为泥丸之玉门，名曰守寸，黄阙紫房矣。
　　常以本命日，或正月一日，或以六戊日正中，兆冠带入室，北向再拜，咒曰：
　　高皇帝君，太上玉晨，皇天元老，无上大道，曾孙王甲，愿帝君长安兆己紫房宫中。其夜人定时，入密室，正卧冥目上向，存念北斗太极中央大明星，精曜正黄光炁来下，存兆目前，引入口中，咽三十七过止。存使黄精和炁，填满太仓黄庭中下丹田，下至阴室地户，周行匝体，悉令毕至。乃又念紫房宫中有五人，欻象成五帝，天皇帝君正在中央，太一来上，当跪帝前，奉兆命藉，司命立后，除兆死录。存削去死录。死录，黑简白书也；生录，白简青书也。存见白玉之简，曾青之笔，司命进授此白简青笔於帝君，帝君伏南向而书之曰：某郡县乡里王甲，字乙，生简记年，长生上玄，所向如愿，为真为仙，天下见者，皆曰真人，太一可命，保护甲身，永养日月，寿百万年。
　　又心存籍简一枚，令长一寸，广五分耳。思念书，字，极令了了。又次存太一、公子、白元、司命、桃君五人，从六合宫中，上入紫房，入紫房中，各奉青玉案，案上各有一符，符各有青绿色，以呈帝君，帝君以次取符，付向者，共化之四帝。其一帝名曰雕梁际，字青平；其一帝名长来觉，字南和；其一帝名彰安幸，字西华；其一帝名保成曷，字北伐。存此四帝，并共读五符。读五符毕，因授以与兆，兆得符，即跪帝君前，以次服之。存一符令长一寸，广五分耳。即毕，又存四帝从虚空中，上升三天，临去各告兆曰：子能常存我名字者，则辟万害，长生不死，我太上之子，三元之内真，度汝命籍五符入形，故以永存天地，以致仙灵也。若春月也，则存青平帝，以青液之醴，盛以青玉椀一升，见与服之，服之毕，四帝俱上升三天也。若夏月也，则存南和帝，其四时仿此矣。所服之醴椀，亦随春夏秋冬之色耳。
　　又存帝君之左有玄一老子，服紫衣，建龙冠。又存帝君之右有三素老君，服锦衣，建虎冠。夫龙虎之冠，象如世间远游冠，而有龙虎之文章也。玄一老子名林虚夫，字灵时道。三素老君名牢张上，字神生道。二老并从正一仙人在后，其左仙人仲成子，一名帝宾，字四华：其右仙人曲文子，一名光坚，字灵和，服色衣冠亦如二老之状。毕，又存司命下至六合中，诣太一宫，司命合形太一，太一复上请帝君，度兆符籍。太一启帝君曰：符籍已度，司命合形，四帝赐醴，高上记生，乞得书名，出箓以付二老君。於是帝君忽於怀中出兆命籍，付左老子，又於怀中出兆五符，付右老君。二老受符籍，而言於帝君曰：某甲生录已定，长存世上，帝符五行上记太素宫。於是二老命二正一仙人仲成子、曲文子，赉某甲命籍五符，上诣玉清太素太上三元上清高玄诸君九天宫，宣令帝度某甲生籍，使得神仙，号曰真贤，二老有命，皆使记焉。於是二人赉兆符籍，由曰一于九天，良久都毕。又存司命、太一分形，各为一人，共游行太清，检御一体百神，上下既匝，各还其宫。名此为百神混合本命帝君大变之道。五帝定录之时，二老定生之会也。
　　混合本命之时，众事烦多，不能诣识者，可密室按文读而为之。其三一之神，泥丸丹田宫，别有天帝君，是紫房帝君之子也。混合本命时，先存在三一天帝、绛宫、命门三神，各安其宫，此宫别有三一经也。今所混合万变者，非三一之天帝也。三一天帝，自复有混合之时耳，别各有异法，法任不同也。
　　帝君主变，太一主生，司命主命，无英主精，白元主魂魄，桃康主神灵。人有五籍五符，禀之帝君，五神执之，各主其一，间关本命，除死上生。而无太一之事者，万不生也。虽复志道求生，精诚虚尽，亦无益也。纵复有至德天地，功显三官，柔仁之行，感彻万神，不知思存皇君，内修三五，还五籍奉五符，令太一诣帝君请兆求仙，终不能过度七九之中，上补仙官矣。诸帝一君二老，及三真五神名字，慎不可以示人，祸灭子门矣。太一宝诀，待盟乃传。宝诀者，洞真玄经也。先审其人，然后乃以金青为誓，以代敌血之盟也。又日日心存，常令三魂入在太极宫，与帝君周旋为佳也。又常以本命日、勿言恶事，当闭室存生之炁，得为善行，慎勿违之矣。
　　太一者，胞胎之精，变化之主。魂魄生於胎神，命气出於胞府，变合帝君，混化为人。故太一之神，生之母；帝君之尊，生之父。太一名务犹收，字归会昌，又一名解明，一名寄频。此三元洞玄内宝经之真名字，外诀杂钞云云之名，皆非实非真也。今此名字，甚不可告人，自知之者，长生不死，辟却万祸，能致神灵玉女来降已矣。夕夕当存太一在己身中六合宫，或存太一在兆左右，坐卧背向无不在也。皆以生炁时存之毕，咒曰：
　　太一之精，起於太清，魂魄受化，形影为灵，摄御百神，拘制三阳，帝君主烟，合真会昌，内安精炁，外禳灾殃，却除死籍，延命、水长，衣服老少，变易无常，常治六合，周旋绛宫，下达洞门，上到玄乡，混合三五，游息天庭，呼引日月，变化雌雄，摄兆符籍，胞胎之囊，死生之命，太一扶将。
　　存太一与兆形正同，衣服亦同也。是以兆之身常当斋洁而修盛，以求会景於太一也。衣服巾物，一不得假借於不同炁者，诸如此类，皆当慎之。子既不能服食去谷，精思研真矣，当节诸躁秽，腥血杂食荤辛之菜，一为禁绝。若能如此，少以愈矣，可以庶生命之长矣。
　　左无英公子，结精田之主，三元上炁之神，结精田於天精，精生归於三炁矣。故无英公子常摄精神之符命也。名玄元叔，字合符子，又一名元素君，一名神公子，常在玉房上清之内。夕夕存思之，毕，咒曰：
　　太上玉真，皇精相连，三元英炁，太玄紫晨，九霄挺明，五华生烟，黄阙金室，中有大神，握固流铃，首建华冠，紫盖回飙，龙文虎文，貌状婴儿，四灵同均，出丹入虚，合形帝君，呼阴召阳，天道有真，名曰玄元叔，号为无英君，周流九道，散化五常，生我扶我，与道长存。
　　右白元君者，或曰洞阳君也，主摄魂魄之炁、检御灵液之神。故魂魄生於九灵之宫，神液运於三炁之真，是以主御之者，号曰白元洞阳君，摄持魂魄之符命焉。白元君名郁灵标，字玄夷绝，又一名朱精，一名启成，治在玉堂上清之内。夕夕存思毕，咒曰：
　　太上神精，高清九君，三炁结变，正当神门，龙衣虎带，扶命还魂，腰佩玉书，黄晨华冠，把籍持符，呼吸混分，名曰郁灵，号曰白元，与我俱游，上到阳关，周旋九清，六合之中，下养精液，泥丸上元，百神扶将，各镇宝宫，检御既毕，还安黄房。
　　中央司命君者，或曰制命丈人，主生年之本命，摄寿夭之简札，太一变魂而符列司命，司命混合而对魂帝君。故司命之神，主典年寿魁柄长短之期，是以混合之大，以符籍而由之，故称丈人焉。名理明初，字玄度乡，一名神宗，一名灵华，白日治幽极宫，通御阴房，出入神庐两门中；夕治在玄室，地户之中，幽宫之下，六合宫之上一界中耳。阴房者，是鼻之两孔中也。司命出入，当由鼻孔，不从两眉间也。夕在玄室，为玉茎之中，地户亦为阴囊中也。若女子存之，令在阴门之内北极中。夕夕存思焉，存毕，咒曰：
　　皇一之魂，化成九宫，混合三真，变景帝庭，幽极玄户，中有天灵，周旋七运，百神合成，摄筹把算，司命之精，龙衣虎裙，冠巾七星，常在我已，安存我形，号为丈人，名曰理明，上通符命，使我长生，三元六府，万关调平，摄御灵炁，与兆合并，龙轮徘徊，共登太清，齐光日月，幽幽冥冥，刻命青录，天地俱倾。
　　命门桃君者，摄禀炁之命，此始炁之君也。还精归神，回精变白，合化规始，挺生立肇，寔天地之资元，阴阳之灵宗，金门玉关房户之宝，并制命於桃君之炁也。故太一还景，帝君合魂，还景者俱混同以万变，合魂者化精液而生生也。精变之始，由桃君而唱，以别男女之兆焉。桃君名孩道康，字合精延，一名命玉，一名胞根。白日治在金门五域之中，是为脐中命门，下丹田之宫也；夕治在六合中，太一之右焉。夕夕存思毕，乃祝曰：
　　玄元结精，虚无合烟，胞胎之结，阴阳之亲，太上三炁，下入兆身，百节受灵，万神各陈，混沌为一，名为桃君，形如始生，晖晖冲天，衣服五色，华彩风文，手执神符，合帝之魂，腰带虎书，赤巾丹冠，金林玉榻，正当命门，口吸精炁，强我骨节，右有神女，手把朱幡，左有玉童，书记帝言，阳黑左行，混变未分，阴炁右过，流行七旋，下至无下，上诣泥丸，常游九宫，出入幽门，摄炼魂魄，六府之间，领录万神，与我俱仙。
　　右三五混合化生五神之法。此五神者，禀五炁之大灵，符玄命之宗也。上生虚无，下结一身，身中之生生，须五神以起居焉。兆当夕夕存思而祝之焉。若不能暗讽，可白日按文而修之，不必夜半，要生炁时耳。夫三魂生於五神，三真出於五灵，故谓此道为混合三五之法焉。行之者长生不死，名此道曰北察明堂历神紫宫，生化三五朝胎上元者也。虽已得仙者，亦当行之，行之者常生也。存思之时，坐卧任意，若坐者得向本命为佳。若不能顿思五神者，可以次先存二神，后存三神，周而复始，先从太一始也。
　　夫精思存念，欲得至清至静幽房闲室，若山林之中，不与人接声，秽浊炁所不闻，乃可行之。先念三五混合之法讫，乃又闭目内视，叩齿九通，咽液九过，乃微咒曰：
　　九元之真，真有三田，云房金室，中有五灵，拘制威刚，变化幽冥，回匝玄镜，周纬天地，三五复反，混合太清，阳炁流润，化入无名，与我俱仙，上至神庭，日月相望，三光浑形，越出八极，头冠天精，左旋右顾，手把七星，隐身太微，元始炁并。
　　咒毕，又存五神各安坐其宫，五神并吐紫炁以缠我身，觉紫炁郁郁然也，内外冥合，手足不相见者，乃止。又存日月出我左右颊间，左日右月，二光洞照，於是紫炁豁然而除。又存日上入我口中，即食之，食之作味，九咽止。又存月入我脐中，当命门下，照阴室之间。又存我手把北斗七星之柄，戴以行步，入紫房太微宫中，见帝君。帝君曰：子之得神仙，子之得长年，我以子上青玉之符，书九有之天。我再拜曰：乞隐息太微，合景太一，列侍帝君，周旋灵室。帝君即召太一，太一来帝君前，我又入太一口中焉。合形一景，与太一共为一身体，良久都毕。名此为混合太清，化入无名，日月相望，手把七星，同形太一，隐身帝庭者也。
　　存念五神都毕，咒文内视所思都讫，乃开目啄齿五过，以左手第三指蹑鼻下人中七过，以右手第二指蹑两眉间九过，此为却辔三五七九，封制百神门户之法，令百神安兆宫室，三真固兆一体，五神守兆符命，帝君监兆万阙也。施行之毕，又祝曰：
　　三五相反天覆地始，我有五符、上归帝子，三元长留，营室之裹，五色
　　相通，方圆元纪，外禳百凶，内拘百史，三真扶我，五神护己，统御魁刚，使我不死。咒毕，存太一坐六合宫中，故与我合形同景也。乃还两手指放其所摄处，又以两手掩口，微咒曰：
　　太一告诸神，皆持阴阳关，不得妄去其宫室，当受对於帝君，一如三真法，二如九天命。此混合变化，所存所行都毕也。
　　太一常以甲午、丙午、戊午日日中时，下游绛宫，合形真人及兆身也。此是为三合己也，三真炁也，三浑化也。绛宫真人者，处心中之丹田，中元真人居其心中也。《三一经》具记其事矣。常以其日日中时，入室存太一下游绛宫，绛宫真人忽然与太一合形。次又存我入绛宫，忽然复与太一合形。於是绛宫之中，唯觉有太一之身，身形象服如兆体也。但令形细眇然，有似生孩之始耳。毕，又思存两鼻孔下，左有日，右有月，日中有黄精赤炁，月中有赤精黄炁。精者，二明之质也。色炁者，日月之烟也。二炁郁郁，来入绛宫，绛宫溢满，二气复上入洞房中，洞房中郁满，又下至黄庭中。黄庭中者，脐下三寸下丹田宫中也。二炁既满，又入填溢太仓中，二炁洞彻郁郁，积胃管中。存太一上行，正当胃管中，南向呼召下元丹田黄庭真人，衣黄衣，巾黄巾，与太一共坐，饮食精炁二十七咽。良久毕，存黄庭真人咒曰：
　　日月之华，黄赤二精，圆光合炁，上发大，明，三元饮食，太一受灵。又存太一与中元真人还入绛宫，黄庭真人还下丹田宫，太一与我合形，还六合宫。毕，兆咒曰：
　　太一帝君上勑三元，又为我勑制百神，百神按次相次留我一身，不得妄出入金门牢玉关。咒毕，又存乳下日月，从两鼻孔中上到洞房，洞房中有上一真人，天帝也。天帝是帝君之子，帝君治太极紫房，天帝治两眉间却入三寸为泥丸，丹田上宫；或治在两眉间却入二寸，为洞房宫也。存上一天帝，左右手各持日月，左手持日，右手持月，天帝先食日月，兆当作十九咽。作十九咽毕，天帝吐气，气临太一六合宫中，觉紫烟满宫，太一吸取紫烟，作十九咽止。名曰混合三一帝，布日月精，变景三宫万神，常生者也。
　　九宫上一入帝室，三五合炁，其本一七，变入形相，保密五行参差同根节，此消魔中符，帝君之经也。谓三真相推而上登，五神禀帝魂而下分。常以甲子日夜半时，存太微紫房宫中，有一童子如婴孩之状，着朱衣，名干景精，字会元子，正当帝君之前，捧赤玉按，按上有兆五符及命籍也。又存太一从六合宫来上，在帝君之左。童子曰：符籍主生，万神皆听，甲乙之记，已书帝庭，请命太一，定甲之名。甲，兆名也。帝君曰：太一童子，百变入己，除死上生，周而复始，形内万真，一勑伯史。於是兆身及童子，并合入太
　　一形中，良久毕，又存太一还六合宫也。名曰混合童婴於始元之炁，化变太一於三真之际也。故《大洞真经》曰：太微小童，常在帝前，其名景精，其姓曰干，合形太一，被服朱丹，五符命籍，把持玉按，帝君所命，主通诸神，此之谓也。又《高上消魔经》曰：辛子景精，有神有威，合象三形，九道相推，衣服朱丹，步正参差，出入上元，太极内阶，知我者生，存我不衰，人无哭兆，　恃赖辟非，欲知吾家处，密问太微。
　　此胎中童子变胞太一之魂也。知其名字者，天下万民无得哭兆之身也。常存之，辟非灾万祸，长生不死矣。施行变合之日，六甲皆佳，不必专用甲子日也。
　　太一五神奉五符奉五籍，上清帝君混合之道，求长生神仙之诀也。
　　右桃君符，以白为地，丹笔书之。
　　五帝内宝符，太一帝君混化合景之道也。可以本命日书五符，共盛着锦囊中带之。带之者长生不死。又常以本命之月中，有本命之日时，入室书五符，向王顿服。毕，咒曰：
　　太一五符，神籍记生，千年万岁，与天同龄，帝君把籍，命寿不倾。
　　若欲数服此符者，常以五月五日、七月七日、九月九日，夜半生炁时为佳，或以秋分日夜半矣。上五籍奉五符混合帝君，常以本命日月、三月十五日、二十六日，夜半时生炁，取令一室清净，乃可行之。坐卧任意，坐则接手临目。临目者，常闭而不闭也。卧则闭目内视，两手拊心上，存帝君上在太极紫房宫中坐，存太微小童侍帝君后，又存太素元成老子侍帝君左，又存太和皇成老子侍帝君右，次存泥丸宫天帝君上入紫房，对帝君前。天帝者，三一之上真，帝君之子，泥丸洞房之宝神也。又存帝君，命天帝使召六合宫五神。五神者，太一、公子、白元、司命、桃君，合五人，皆着朱衣绛巾，一神各捧一白玉桉，桉上有一符，长一寸，广五分，籍长五寸，广一寸。事事分别，各有所主，籍简在符之上也。存籍有乡里姓名，如上法。五神各奉，以诣天帝，天帝以次取着帝君前。毕，又存帝君命天、帝召兆，令上诣紫房。须臾，兆从左鼻孔中入，上诣紫房，到帝君前，帝君令兆桉次读籍。读籍毕，以奉天帝，天帝取奉帝君。帝君使兆以次服五符，毕。帝君有命天帝，命召绛宫中元丹田真人，又召下元命门真人，诣紫房中。须臾，二真人上诣紫房帝君前。此二真人者，是中心，脐下三一神也。
　　又存天帝，天帝以忽合帝君形中，觉从口中入，变而合一也。须臾，二老子又入帝君鼻两孔中。须臾，觉见绛宫、命门二真人，又入帝君口中。须臾，又觉见五神从帝君左耳孔中，入帝君六合中。又存觉兆身及太微童子，从帝君右耳孔中，入帝君六合中。都毕，帝君尔时独坐太微紫房宫中也。其所命召诸神，并已合形内，变入形於帝君前矣。存帝君咒曰：
　　太上玄清，天地同精，合景紫房，混化万生，五神三一，二老记名，太微童子，从兆反形。千千万亿，长年以宁，后帝而存，神仙玉清。毕，兆咒曰：
　　混合既毕，死籍已灭，天帝有命，不得忘失，百神帝君，各宝其室。於是乃开目，毕。此为五神奉符籍之时，魂神混合之道，兆精心思而存之焉。
　　右五籍五符混化必生券，以本命日日中时，朱书青纸，作此符一枚。夜半入室存思毕，服一枚，向本命之处也。余一枚，以铰刀中破，从上下黑沾处中分之，以一半付灶火中，以半付井水中。每至本命日辄行之，名曰保神长至之符，帝君记命之券也。
　　以白纸青笔书之，本命日旦，东向服之毕，咒曰：
　　帝君制命，九炁同烟，使我不死，又得飞仙，制命安形，太上之宾。
　　以白纸雌黄书之，本命日日中时，南向服之毕，南向咒曰：
　　太一明灵，帝君合形，斩灭三尸，魂魄安宁，长在天中，九命无倾，飞升帝前，七道五生。
　　以白纸丹笔书之，以本命日暮，向本命服之。服毕，咒：
　　天玄地黄，三魂在堂，天黄地玄，三魂在人，不黄不玄，帝君记年，不玄不黄，太一不忘，使我安形，万寿无疆。
　　右太一制三魂七魄宝命符，常以本命之月、本命之日、本命之时，朱书白纸，北向服之。若不知生月日时者，唯所知一耳，亦可以戊午日日中时服之。
　　右太上宝神招帝君符，以八节日日中时，朱书白纸服之毕，咒曰：
　　太上三玄，帝君在魂太一五灵，保魂安身，紫房有令，勑制百神。
　　帝君太一内精神符，合十二首，皆太上元精之炁也。至真至秘，不得妄传也。其别复有太一外诀符文，大异者，乃皆中矜帝昌经上符也。非此真者，用之无效，兆善敬慎之。
　　帝君讳逢凌梵，字履昌灵，一名七灵，一名神丈人，常治太极紫房中，端坐平正，貌如婴儿之状，常有紫炁覆其神形，衣五色华衣，巾日月之冠，左耳上有日，径九寸，右耳上有月，径一尺。日日夕夕常常自存之，此是帝君正形之时，非变化之为也。帝君口常咏一文曰：
　　微微深哉，玄首虚全，八风散景，变化冥渊，幽然绝洞，朗矣寄玄，七神徘徊，炼柔三魂，上帝用安，惠在兆身，兆身常斋，慎履飞尘，我则熙乐，保兹泥丸，血尸入目，秽炁纷纷，帝与太一，并命五神，弃官废宅，径升九天，子则忤矣，三命即颠，岂若寂静，与我缠绵。
　　此帝君之常吟咏太上虚室之神章也。子常当诵习之。其文以秽殗为急吾谓为冥矣。兆有知帝君名字者，忌，可不慎之。兆若有罪过，欲首谢求除罪者，夜半及日中入室，闭目端坐，北向存帝君在兆紫房中，存思如上。因又存兆身在紫房中，伏帝君前，内自陈□，并炁良久，匝令一身汗出，衣服沾蒸。如此者三过，自解罪目散也。汗匝一体毕，乃咒曰：
　　某甲有罪，上闻百神，乞度七九，水火之患，守命太一，拘济帝君，汗流一体，怖在三魂，恩惟太上，永令除患。毕，因三呼帝君名字。毕，乃开目。名曰帝君懈过之道，内谢五神，流汗为应矣。世人谢过，乃叩头搏颊，此外法也。若修此法，若修行三一守洞房，帝君奉太一者，慎不可以叩头搏颊也。夫人叩头者，惊三魂，扰泥丸，惨紫房，倾帝君也。夫人搏颊者，则坚胞结，束魄筋，太一悲，五神迂，乃大忌也。若所行所念，但心存叩头搏颊，亦内解於心中矣。仙人存心拜而已，不形屈也，吾谓为冥矣。
　　兆有知帝君名字者，长生不死，形不入地矣。慎不可以告人，告人则卫经玉童玉女去矣，非盟不传也。
　　常以庚申日日中入室，或用夜半，存思帝君在紫房中，帝君口吹一炁，辄成一人，凡作七吹炁，成七人。又存太一从六合中宫来，上诣帝君前，兆己从太一合形，为一人身耳。凡七吹炁成七人，太一及帝君又为二人，都合九人，名为七君、九君，领理血脉筋骨之道。存帝君有命咒曰：
　　第一白气君务玄子，第二青炁君按延昌，第三黑炁君赋来生，第四黄炁君祖明车，第五赤炁君焜离子，皆五方色衣，巾五方巾，从次诸神，不得杂错。第六上玄君高同生，第七下玄君叔火王，各朱衣黄巾，立吾后，抱图籍，奉五符。今命第一君主炁，第二君主血，第三君主精，第四君主液，第五君主神，第六君主魂，第七君主魄，太一君主髓脑，帝君主本命。按次相比，言功记过，刻除死名，长上青书，如天皇内令。於是帝君咒毕。
　　即又因口中吹出白炁三十过，炁满紫房，洞熏一身，一身冥合，如在云雾中。良久，豁然开目止。名为七君、九君校比一身，混合白炁，上固泥丸之道也。亦以此法除三尸七积之疾。
　　夫人生由胞胎以自变，禀血精以自成，故既生而胞胎更结，既成而血液不留。不留者，帝君混合，即已留住之矣。
　　胞胎有十二结节，盘固五内，五内滞阂，结不可解，节不可除。故人病也，由节滞也，人之死二由结固也。常以本命日，若八节日，上请帝君与太一混合，约制百神，而解胞中牢坚之结，盘根之死节也。
　　胞有十二结，内有十二节，节在结内。人不知解脱结节者，亦不免死矣，常解之者长生。胞上结一在泥丸中，二在口中，三在颊中，四在目中，此胞之四结在上部。胞中结一在五藏中，二在太仓中，三在大肠中，四在小肠中，此胞之四结在中部。胞下结一在膀胱中，二在阴中，三在后门中，四在两足中，此胞之四结在下部。解结之法，入室闭户存思，先读帝君以下百神名字，再过毕，乃按次解结。此法是帝君太一混合二十四神、解结除尸炁之道也。
　　兆以本命日、若八节日，日中夜半时任意也。正坐向本命之日方，接手端心，叩齿二十四通，咒曰：男生某甲，上启胞父胞母，始生之日，三积留血，化为十二大结，今本命之日，谨请三元之神、二十四真人，解三关十二结。请言所名：
　　东方青帝雕梁际，字青平；
　　南方赤帝长来觉，字南和；
　　西方白帝彰安幸，字西华；
　　北方黑帝保盛昌，字北伐。
　　玄一老子林虚夫，字灵时道。
　　三素老子牢张上，字神生道。
　　正一左仙人仲成子，一名帝宾，字四华。
　　正一右仙人曲文子，一名光坚，字灵和。
　　太微小童子干景精，字会元子，一名三矜交，一名对帝真。
　　上胎内真等，有九人，外合九炁，是为九君，为甲上解结，结在上关，四结解散，津血流源，长上生籍，永为天帝仙。
　　太一尊神务犹收，字归会昌，一名解明，一名寄频。
　　左无英公子玄元叔，字合符子，一名元素君，一名神公子。
　　右白元洞阳君郁灵摽，字玄夷绝，一名朱精，一名启成。
　　中央司命丈人君理明初，字玄度卿，一名神宗，一名灵华。
　　命门桃君孩道康，字合精延，一名命王，一名胞根。
　　泥丸天帝上一赤子玄凝天，字三元先，一名伯无上，一名伯史华。
　　泥丸天帝卿肇勒精，字仲玄生，一名起非，一名常扶。
　　绛宫心丹田宫中一元丹皇君神运珠，字子南丹，一名生上伯，一名史云拘。
　　绛宫辅皇中一卿中光坚，字四化灵，一名幽车伯，一名董史华。
　　中胎九真，是为九君，回灵九炁，
　　化入绛宫五藏大结，大肠小肠，皆当化散，四结分昌，中关调利，流注太仓，千灾万祸，一时灭亡，记上生录，永无灾殃。
　　命门下一黄庭元王始明精，字元阳昌，一名婴儿胎，一名伯史原。
　　黄庭保镇弼卿归上明，字谷下玄，一名承申伯，一名承光生。
　　第一胎中白炁君务玄子，字育常生。
　　第二结中青炁君按延昌，字合和婴。
　　第三节中黑炁君斌来生，字精上门。
　　第四胞中黄炁君祖名车，字神无极。
　　第五血中赤炁君混离子，字叔火坚。
　　第六上玄元父君高同生，字左回明。
　　第七下玄玄母君叔火王，字右回光。
　　下胎九君，胞胎内真，生化九炁，是为九魄。九魄精胞中节坚，使甲不寿中年，愿今日奉命，如往初生，乞得解散十二死根，名上玉籍，五符入身，下镇九炁，永得缠绵，上开九宫，下开九关。脱读再过，都毕，当和心下炁，勿令音啜而赛也。
　　又闭目存呼太极紫房天皇太帝君逢凌梵，字履昌灵，一名七灵，一名神丈人。如此咒之三。又存三九结解真君，东方青帝雕梁际等，讫玄母叔火王等二十七人，同着朱衣，巾黄巾。黄巾者，似远游冠之状也。貌如婴儿，无有长短。次引太极紫房，并北向，对太帝君而各长跪，其言曰：
　　上关雕梁际等九人，中关太一务犹收九人，下关下一黄庭始明精等九人，三九二十七人，即日缘炁内咽，上开三关，关有二十四结，结有二十四筋，筋即以断，结已解散，津血上冲，径满泥丸，玉液下顺，哺养百神，即日某甲名上帝籍，长生神仙。毕，又存太一名，兆上诣帝君前，帝君曰：
　　胞结已通，光内彻外，使尔长生，命不倾坠，汝可合我形中矣。帝君因开口，觉我忽入帝君口中，径到帝君六合宫中，帝君六合中又有太一神，名重冥空，字幽寥无，因告兆曰：可食日精矣。兆即取日精食之，作九咽止。须臾，见向二十七真人，皆在兆左右立，二十七真人曰：某甲胎籍已解，秽炁皆除，面已玉泽，体洞太虚，长生亿万，帝君同符。又存帝君咒曰：
　　天上同真，是甲之身，天上同灵，是甲之形。良久，都毕也。此为九君混合内化百神，解胞散结，开利三关，上合六合，并景帝君，变化命籍，炁镇泥丸，长生受符，方为天仙者也。存思都毕，乃更散发，更梳头解衣，更结衣，洗手足者。兆不能暗诵一二存念者，可入室按文施行之。帝君泥丸中，又有六合宫，宫中有帝皇太一君，名重冥空，字幽寥无，兆知之者，朽骨更生，五藏生华，终身不畏怖。畏怖之时，北向呼此名三过，咒曰：
　　罗阿重冥空雷风，幽寥无上生帝君，形佑兆，使无忧。毕，如与千人同旅。
　　太一帝君解三关十二结胞胎内符，以本命日，若八节日，欲施行解结时，先吞此符三枚，向本命处，以真朱书青竹中白膜也。白膜生於坚节之内，遂虚中而受灵者也，故书竹膜为解结之符文。
　　太一曰：人有三魂，利人之存，人有七魄，害人之命。七魄朝在人左目下，暮在人鼻人中下，学道者欲卧，先以右手爪按左目下及人中，各三七过，甚佳，制七魄之道。
　　帝君太一宝玄玉经，太上真人藏於五岳华房之内，非有仙籍者，不得闻见此也。见之者生，行之者仙。是故重为盟誓，来其天真，以防宣泄，流布离行耳。自天尊贵仙，然幽秘此道，非仙骨者不妄授此也，无至诚者不闻也。有经曰师，受者礼焉。经之传也，从师而受经，受经而用弟子之道也。传授之际，各斋七日，或十日，先后又告斋，各复一日也。古者盟誓，皆歃血断发，立坛告天，以为不宣示信人之约也。今自可以金青之陈，以代发肤之体耳。列於别静，祝启上皇。法用金镮三枚，鲜明赤而有光者，青帛三九尺，以代三契之盟，亦可相连为二十七尺耳。受书当写为两通，修一机一也，盟物备录，不得私用以自营也。
　　故太上中经曰：夫师因经业，故称之曰生受者，习焉以同其诚，推盟誓天，固神告灵，缠绵忧乐，义齐死生，於是始验克终，俱期仙庭矣。尔乃奉拜谘受，修盟曲室，尊卑以显三洁，分别孜孜之心，宝经藏密，慎行要言，诚存专一，保敬师经，方寸敢坠，如此始可与言神灵之交，道德之契矣。奉经而秘其道，行事而遵其誓，则以列名於玉简，书帝录於太极。若违其道也，则七祖受风刀之考，玄母受胎灵之害，身为下鬼，门亦烟灭，摙蒙山之石，以投积夜之河，悲夫，有心之子，其慎秘也哉。此太上真人契令，张天师演出於丹景经中，有是慎盟之书也。受太上帝君之道，用事如此，故记而修行焉。
　　金镮三枚，盟三元之誓。青缯二十七尺，帛也。盟帝君二十四神人之誓也。
　　赤丝五两，以盟五神公子之誓也。
　　和香二裹，以为告灵交气之烟也。
　　笔一枚，纸一丈，丹一两，书盟也。
　　右五种物，以器盛之，不宣露也。皆受书者具之也。弟子写毕，乃赉书，及物，来诣师室而受书。受书毕，乃得施用耳。不盟受而窃行之者，案女青诏书，失两明也。受如不行者，有天火考也。行而不精宣泄者，有风刀灾考也。传非其人，七世父母受其考也。此玄都鬼律女青诏书之旨。
　　洞真太一帝君太丹隐书洞真玄经竟
　　
