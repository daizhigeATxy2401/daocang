洞真上清开天三图七星移度经
　　经名：洞真上清天关．三图七星移度经。撰人不详，约出於东晋。系早期上清派重要经典。原本一卷，徒分作二卷。底本出处：《正统道藏》正一部。
　　洞真上清开天三图七星移度经卷上
　　移死度生保仙上法
　　天关者，是九天之生门也，治在九天东南角，一名天图，一名天关，故为三关也。众真之所经，神仙之所历，学者之所由也。其去金阙五千里，玉清上宫七千里，得披三关，便得上登金阙，游宴玉清也。
　　第一天关，上有九层玉台，台去地一千二百丈，下有长蛇数千，飞龙毒兽备守玉关，巨士三千人，皆备交金之领奋牡门端。太虚玉晨监，字虚上明，处在玉台之上，飞云流霞，夹映其房，日月玄照，光洞玉清，侍者真仙三百人，主上仙出入，开关之所由。
　　第二天关，上有六层玉台，高九百丈。下有长蛇数千，飞龙毒兽备守玉关，巨士三千人，皆备交金之领，夹门两端。太上监真玉郎，字朗伯，镇在玉台之上，丹云紫盖郁其房，玄光日月映其间，侍者真仙三百人，主监众真游宴之所经。
　　第三天关，上有三层玉台，高六百丈，下有长蛇数千，飞龙毒兽备守玉关，巨士三千人，皆备交金之领，夹卫两端。太帝监真玉司郎，字天常生，镇在玉台之上，玄云盖其上，虚烟馥其庭，自明之光焕其形，侍者真仙三百人，主上天众真、地下众生，簿录简籍所关由。
　　凡受投金简玉名之道，当修披天关关之法。常当朝夕入室烧香，叩齿十二通，东向心拜四方，存思见九天之端，三关之下，见形状分明历历然。都尽，次存七星在天之上，随运而转，我身在天关星上，七星运我身，至天关玉台之下，便投玉札一枚，奏名太虚玉晨监自通，见玉晨监以札记着玉格之上，通我身至天关之下。次存我身还七星之上，七星运我至天关玉台之下，便投玉札一枚，奏太帝监真玉郎前自通，见监真玉郎以札记着玉格之上，通我身至天关之下。次存我身还七星之上，七星运我至天关玉台之下，便投玉札一枚，奏太帝监真玉司郎前自通，见监真玉司郎以札记着玉格之上，通我身至金阙之下玉清之宫。次存失去七星，身在空玄之上，溟涬之中，无所倚见。须臾，觉在金阙玉京金融门之上，投金札一枚，见四极真人以玉案承札，入奏金阙帝君前。四极真人报，与我俱登玉清之上。次存玉清之上，四极溟然无崖，唯见青炁郁郁，仰亦无天，俛亦无地，唯见中央有金门四达，内有琼官玉树，金枝夹生两边，巨龙走兽游戏其巅。存我周游其间，良久，觉如睡眠，已还寝状，身中觉恍恍惚惚、如体蹈空。存游洞然，都毕，便叩齿＝一十六通，仰天咒曰：
　　三华宝曜，玉都开明，玄晖敷陈，映监无形，金简录字、克奏玉名，朗睹九天，上戏三清，天关三图，回登紫庭，金阙受号，东华记生，得乘八景，骖御飞耕。毕，咽炁九过止。
　　凡学之人，而不知披天之关，奏简记名之道，万亦无成也。三关总统诸天诸地上真飞仙，及始学簿录，莫不经於三关者也。凡积学之徒，能使九天三关有玉名，三关玉晨奏於太上太帝之宫，帝君自当遣玉童、玉女各十二人，营卫子身。此太帝之上篇，以传天帝君，天帝君以传南极上元君，南极上元君以传太微天帝君，太微天帝君以传金阙帝，君，金阙帝君以付上相青童君，使教后学应为真人者。依玄科、七百年内听得三出。上元君以西华玉女九十人，卫在南极紫房之内。
　　青童君曰：有骨相应玄，得见此道，知有投简之法，便成真人。但其科尤重，不得轻泄。夫学者积亿，遇真者几人。故中央黄老君云：得见《大洞真经三十九章》、便白日升天。而有修之者积年无成，便谓经之不真。此皆坐由东华无有金简之目，金阙无有玉札之名，真灵不为其降，而为天魔所乘，致有不感之效，徒得神经万亦不成矣。而使先奏金简於青宫，奉玉札於帝皇，得给金晨玉童、西华玉女，待卫灵文，普下诸天诸地，三界称善，咏章万遍，岂有不致琼舆紫軿之感耶。
　　披天三关投玉札文
　　诣天关玉台太虚玉晨监几下，某郡县乡里男女生王甲，年若干岁，某月生，字某甲。
　　诣天图玉台太上监真玉郎几下，某郡县乡里男女生王甲，年若干岁，某月生，字某甲。
　　诣天关玉台太帝监真玉司郎几下，某郡县乡里男女生王甲，年若干岁，某月生，字某甲。
　　右书三玉札，令长一尺六寸。
　　披金关玉札文
　　诣金阙宫金阙帝君几前，某君县乡里男女生王甲，年若干岁，某月生，字某甲。
　　右书玉札上，令长一尺六寸。
　　青童君云：无金简者，银木亦可当，无玉札者，桐木亦可当，但令精好耳，植理无有关节尔。
　　青童君曰：存披天关、天图、天关，上登青宫金阙玉清之道，青书玉札，先入室叩齿十二通，东向读札毕、仍修存念之道毕、取札秘於云锦之囊，常烧香左右，不得轻露，此上真之至号，玉帝之灵篇也。若有金名玉字逆注青宫，得见此道，当依太真之科、赍金简、玉札各一枚，长一尺二寸，广二、寸四分，金鱼、玉龙各一枚，紫缯百尺，青纹三十尺、以为太真之盟誓，奉有经之师。师束向，受者北向，告北帝为盟，告七祖为誓，约不宣泄之信。当依玄科，七百年内三传，传非其人，七玄九祖长充鬼役，身没九泉、万不得仙。笃念之士，希仙之夫，当案科而奉，依文而修焉。
　　如是宝文，太帝君常所宝秘，以传天帝君，天帝君以传南极上元君，南极上元君以传太微天帝君，太微天帝君以传金阙圣君，金阙圣君以付上相青童君，使教应仙之人。如此七百年一出，上元君以西华玉女三十六人，典卫神文，在南极紫房之内。
　　天帝君曰：此文总统九天之上书，八会之隐文，冠落於众道，妙殊於玉篇。故中央黄老君秘三十九章，太帝君宝移度七元，虽三乘各标其妙，至於立用，亦不齐轮。真人徒知飞步玄纲，仰存五晨，咽炁服霞，咀嚼日根，采流精之玄注，反浩白以停年，而不识七星之移度，开离合於天关，回九炁以自观，保七精於泥丸，得行此道，瘾以绿軿之云，所以太帝得号极上之尊。
　　南极上元君曰：自妙采玄光吐纳流霞，凝魂和魄固精保神，御紫度炎光流金火铃，结璘奔月纵景万变，九真八道服日月皇华，玉佩金当存二景之真，如此之事，三百余方，遂致玄光仰注，宴景灵宫，又未得受七星移度天之纽关，历御二十八宿，回运日月二光，挹五晨以兼用，解离合於寝房，天降紫霞之烟，帝给金晨之童。若能苦思积感玄宫，不过七年，得乘绿辕三素飞軿，上升帝晨，可谓微哉，灵化难穷者也。
　　太微天帝君曰：真人徒知飞步天纲蹑行七元，而不识移度七星开天之关，回斗纲以荫身，运七度以长全，离东北於死户，合西南於生门，行之十四年，上致玄降玉舆飞霞丹軿之辕，白日登晨，上升金阙之宫。
　　金阙圣君曰：天关之道，易披而难明，移度七元，难见而易行，离合二象，生死之源。人之受炁，而有十三生，命之应终，而归十三死。故天关为离合之纽，七元为生死之根。修行高尚，求仙念真，而不知闭死炁於鬼户，度生炁於人门，回七星於东北，披天关於西南，亦不兔於不死，希真亦甚难。若有金名东华，绿字上清，得见此道，则不死之根，行之七年，位掌名仙，飞舆绿軿，绛子之身，上登玄宫。
　　上相青童君曰：旋玑运乎天地，玄斗御於八门，流光映於九霄，天威振於十方，列玄象於天图，总生死於七元，固五离以镇死，采六合以自防。若能乘高真以求度，闭死户於天关，服九精以内照，存玄斗以微芒，克致飞霞之舆，三素之云，腾空驾虚，上造霄晨。
　　凡修七星移度之道，上招玉皇九君，玄精内照，断塞死根，当寂心幽房，不关风尘，独立对景，盻观霄晨，烧香左右，散烟霞庭，精心苦念，是日勿眠。如此七年，则致琼舆飞盖丹辕，来迎兆身，上登天关，塞死路於东北，记仙录於南仙，所谓难希之道，易降之真者也。
　　夫有金格玉名，得披此道。当以壬寅、丙寅、甲子、甲午、辛未、辛丑，此是天之六会日，高上值合之时也。玉帝常以其日，使侍仙玉郎校定东华青宫金格玉名，学仙之录。是其日，有勤志上彻，感启玉皇者，即命北帝酆都六宫断绝死录之根，记生录於人门，移七星加於鬼门，度玄枢，披天关。
　　每当清斋，苦念注玄，暝目内存，叩齿三十六通，思天第一太皇玄枢阳明天枢魂神上玄九君，衣飞云锦裙，头建玄晨之冠，从玄斗中，下入我身中，因咒曰：
　　玄枢阳明天枢魂神上真九君，混合变化，共为一神，愿为我断死路於鬼户，度生录於南轩，除七玄於三涂，受胎生而更仙，回七精以玄荫，度我形於天关。毕，咽炁二七过。修行不懈，上招玉皇之宾，帝降紫霞之云衢，以西华玉女、　金晨玉童各十二人，侍卫子身。
　　次思第二元星北胎阴精天璇魂神上玉九君，同着黄锦飞裙，玄晨之冠，从玄斗中，下降入我身，咽炁咒曰：
　　北胎阴精天璇魂神上玉九君，混合万变，共为一神，愿为我削阳罪於太阴，度阴炁於太阳，移七元以断死，披六合於天关，拔七祖於三涂，更受胎於南轩。毕，咽炁二七过。
　　次思第三真星九极上真上元夫人天玑魄精上素九君，同着青锦飞裙，玄晨之冠，从玄斗中，下降入我身，咽炁咒曰：
　　九极上真上元夫人天玑魄精上素九君，混合变化，共为一神，愿为我披解宿对之根，断绝死道之源，令我目明彻视，洞监无穷，玄真仰注，精灌我身，上攀皇魁，飞步七元，驾景乘空，与天相倾。毕，便咽炁二七过。
　　次思第四纽星璇玑玄冥天权魂精上虚九君，同着紫锦飞裙，玄晨之冠，从玄斗中，下降入我身中，便咒曰：
　　璇玑玄冥天权魂精上虚九君，混合万变，共为一神，愿为我移度七星，填塞鬼门，断截死炁，披朗天关，回北斗於玄枢，度生炁於西坤，离北帝於酆都，得记名於南轩。毕，咽炁二七过。
　　次思第五纲星天平丹元玉衡魂台上玄九皇君，同着丹锦飞裙，玄晨之冠，从玄斗中，下来入我身，便咒曰：
　　天平丹元玉衡魂灵上玄元九皇君，混合万变，共为一神，为我上降七精，下注我身，回四转三，豁落七元，塞死户於东北，受生宫於九玄，记名东华，得侍玉晨。毕，咽炁二七过。
　　次思第六纪星命机北极闿阳魂台上丹皇虚无九君，同衣朱锦飞裙，建玄晨之冠，从玄斗中，下降入我身，便咒曰：
　　命机北极闿阳魂灵上丹皇虚九君，混合万变，共为一神，为我上开天一三图玄关，下转北帝酆都六宫，制御阴官，落除九死之根，回三还四，度名七元，长保无穷，与斗同年。毕，咽炁二七过。
　　次思第七关星玄阳天关摇光太明太上玉皇道君，同着丹锦飞罗裙，玄晨之冠，从玄斗中，下降入我身？便咒曰：
　　玄阳天关摇光大明太上玉皇道君，混合万变，共为一神，愿为我上招帝晨九真帝君，九阴混合，回转天门，解我七玄之祖，令得遨游玄云，削我北阴死根，记我东华玉篇。毕，咽炁二七过。
　　存七元毕，叩齿十二通，临目思北方七星光明，焕照北方，玄精内映，来覆我身，斗中真君混沌变化，无有常形，共乘绿霞之云，来迎我身，同升七星之中。自觉我身在斗中央华盖之下，精光焕赫，冠匝一身，随斗运转，如车之轮。须臾之顷，已开天关，七星九君，各授我豁落七元开关之符，以制北帝六宫，断塞死炁之根。受符而旋，以复本元，还在斗中，七符焕照如火之精，运我来下，豁然蹈空，倏忽之间，安在寝林。叩齿三十六通，仰头咒曰：
　　玄光曜精，流景电形，弃霞遁变，上升七星，璇玑促辔，如电奔惊，天一开关，度我着生，北帝阴宫，落我死名，不度不落，上向七精，我佩七元，流金火铃，豁落天机，流漫八冥，运使六甲，策役六丁，天降玄霞，帝给神兵，乞丐东华，记我玉名，飞空乘虚，上诣玉清。便三十六咽炁止。此以开天关断绝死根混合万变之道，毕於此。行之七年，佩豁落七元，则有飞霞绿軿来迎兆身。惟在秘修，慎勿轻传。
　　洞真上清开天三图七星移度经卷上
　　#1『天关』原本误作『开天』。
　　洞真上清开天三图七星移度经卷下
　　帝君豁落七元符
　　右雌黄书生碧。
　　右空青书绛。
　　右朱书青碧，一云黄书素。
　　右雌黄书白素。
　　右雌黄书生紫，一云黑书素。
　　右黑书黄素。
　　右朱书青碧。
　　右豁落七元内符，帝君以授天帝君，天帝君以传南极上元君，南极上元君以传太微天帝君，太微天帝君以传金阙君，金阙君以付上相青童君，使授应仙之人。依四极明科经，符皆七百年一出。传授之法，弟子若告斋七日，赉青纹三十一尺，亦青缯七十尺，凤纹之罗九十尺，金钮七双，金鱼、玉龙各一双，以为告誓之信。无信而受经，谓之轻泄天宝，违信而授经，名曰漏天道。圣人贵道而轻财，故有信而传之焉。人恼财而寻道，道亦远矣。虽於泄漏之中，得见宝文，身没鬼官，殃及七玄，亦无益於从得矣。若有志心，丹情空托，上启玉皇，名言东华，栖身幽岫，远迹人间，割己衣食，乃可启而付之。夫学生之士，而不知天有开关，地有酆都，开关统神，邓都主鬼，此是二帝，主应乘生死，系由七星之纽机。故七星移而度之，北帝无六官之名，开关有记仙之箓，玄斗应以华盖，七元授以豁落，去仙之路，近在咫尺。
　　南极上元君言：人之有志，皆七星九皇玄照其心，精求苦念，自得此经，修行七年，白日登晨。若但奉此经，未得思存，烧香左右，七星之精亦常玄照其房，酆都之官不敢经近其身也。
　　行移度七星事毕，次思存帝尊二星，当平坐东向，叩齿三十六通，存帝尊二星，高上玉皇八景元君九尊、太微玉帝君太素七星元君，同着飞云紫锦裙，玄晨之冠，从玄斗中，下降入我身，咒曰：
　　高上玉皇八景元君九尊、太微帝君太素七星元君，九变混合上帝二尊，为我上开天关，移度玉名，断塞鬼户，北帝六宫死根断绝，上升七元，赐我八景七精九皇飞舆绿軿，同登帝晨，总朝皇妃，摄御万灵。毕，咽炁三七过。
　　玉帝开天关飞空上符
　　右雌黄书生碧。
　　右帝尊二符，上登七星华盖之中。二尊星治在华盖之下，华盖常覆二星，精光不见，人无见者。故《金书玉字》云：得见二星，延寿六百年。子无二帝飞空上符，则不得上登华盖之下，二星亦不见於子。得佩二符，二帝自以玄光映子之身，修行七年，白日升晨。
　　北帝酆都六宫度死法
　　酆都山在北方癸地，故东北为鬼户，死炁之根。山高二千六百里，周回三万里，其山下洞天元，在山之下周回一万五千里。其上下并有鬼神宫室，山上有六宫，洞中又有六宫，一宫辄周回千里，是为六天鬼神之宫。
　　第一宫，名纣绝阴天宫。人也治
　　第二宫，名泰杀谅事宗天宫。
　　第三宫，名明晨耐犯武城天宫。
　　第四宫，名恬照罪炁天宫。
　　第五宫，名宗灵七非天宫。
　　第六宫，名敢司连宛屡天宫。
　　右六宫，是北帝所主，六天鬼神所治，领人之名，死者莫不由酆都六宫也是故帝君常以七星移度学仙之人，过天开关南极之宫，断塞东北之死门也。子行移度都毕，当叩左齿九通，呼六宫之名，而咒曰：
　　吾是帝君之臣，名书玉清，不统六天，北帝鬼宫，悉是我营，我之所部何鬼敢生，右佩豁落，左带火铃，掷火万里，威制万灵，有犯者戮，有干者刑，帝君有命，收捕无停。
　　如此都毕。一咒则天光骇动，万魔束形，三咒鬼妖灭种，六宫绝人死名，天关度人，南极生人。学不知酆都宫名，鬼神所治，不学断塞死都，亦万无成仙。
　　五离解过绝死度生上法
　　行六会移度之道，当修五晨离於死户，度於生宫飞仙上法。当以壬申、丙申、戊申、甲申、庚申，死五离之日。是时帝君高宴，景龙之舆，绿霞飞軿，从仙官玉女，周旋十天，下降人间，看察学仙之人，命北帝太阴五君，赍死录上诣平都主算宫，推校死生簿录。五方五星真皇道君，各统一方，总领诸仙应得道者，言名东华。有阴罪阴过、阳罪阳过，结在北帝者，太阴君言名酆都之宫，离别善恶生死之人。是故五离之日，首罪於太阴，修生於太阳，落死籍於北帝，求仙录於五星。每至其日，斋盛衣服，烧香入室，悔过念善，存神内思，一心注玄，无有他念。帝君周行五界，神官自记子之功，言名於玉皇也。如此五年，克得五星真皇来降子室也。至此日平旦、日中、夜半三时，入室烧香，北向再拜，叩齿三通，存咒曰：
　　高上玉皇帝君，乞丐原除我七祖以来，下及某身所行阴恶无道，杀生淫慢，妬害正法，千条万犯，阳罪阴过，名奏北帝者，并乞丐除散，削灭罪名，断落死根，度人天关，得在东华，书字主篇，七祖父母，反胎南仙。
　　毕，便思北方辰星中真皇道君精原，着紫锦飞裙，腰带虎符，首建黄冠，乘锦霞飞云，从十二仙官，从北方来下，降覆我身，光色蓊蔼，焕赫精芒，仰而咒曰：
　　北上真皇，总统飞仙，乘云回軿，来冠我身，乞为我填塞鬼户，离绝死根，言名玉清，披释天关，我得去离北帝，上升南轩，寿与真皇，同保北辰。便咽炁二十五过止，东向再拜，叩齿三通，存咒曰：
　　玉晨太上君、太极元景君，乞丐原某年一以来所行阴罪阳过，上及七祖宿对重愆，结在三阴者，并乞披释，离灭罪名，填塞死根，北帝除我宿结，东华记我玉篇，七玄父母，同升帝晨。
　　毕，次思东方岁星中真皇君青牙，着云锦龙纹之裙，腰带虎符，首建黄琼之冠，乘碧霞飞云玉舆，从十二仙官，从东方来下降覆我身，光色郁郁，焕烂东方，仰而咒曰：
　　东方中真，流霞九门，光映内外，覆冠兆身，乞丐赐我，告下北帝，离我死根，度我玉名，东华内真，我得升度，永离死路，七玄父母，咸享福祚，与月俱生，与日同暮，乘虚浮空，上登飞步。
　　便咽炁九过止，南向再拜，叩齿三通，存咒曰：
　　上清三元君、南极上元君、太阳九炁玉贤元君，乞原某有知以来所行元恶不孝，谋反无道，奸淫偷窃，阴罪阳过，上及七祖宿结流逮，简目在於太阴，罪名系於北辰，乞丐披释，离减三官宿对之目，填绝死炁之根，过度东北之户，上升西南开关，七祖父母，咸蒙帝恩。
　　毕，次思南方荧惑星真皇君维停，着云霜凤华龙铃，腰带虎符，首建玄晨之冠，飞青锦衣，乘丹霞绛舆，从十二仙官，从南方来下降覆我身，光色焕赫，如日之升，仰咒曰：
　　南方真皇，玄象流光，徘徊三门，参驾丹舆，上升七元，光明内映，洞冠我身，为我除绝北帝罪名，解结散滞，消灭太阴，身离鬼户之中，断灭宿对之根，上披天关，升入南轩，七祖父母，同谒帝前。
　　便八咽炁止，西向再拜，叩齿三通，存咒曰：
　　太素三元君、四老道中君，乞丐原赦有识以来所行所犯，(女十自)妬贤能，轻泄经文，履秽染尘，洿慢三光，咒誓悲泪，上触帝君，宿对结在太阴，罪名系於鬼官者，乞丐披释，离灭考根，断塞死路，度名生门，七祖父母，上升北堂。
　　毕，次思西方太白星真皇君寥凌，着皓锦流铃之裙，腰带虎章，首建扶晨冠，乘素霞飞軿，从十二仙官，从西方来下降覆我身，光明洞彻，焕赫西方，便仰咒曰：
　　西方真皇，素映玄标，参驾玉舆，素华郁霄，回晨来降，真形披交，为我回转九户，度身皇朝，身离太阴之录，上升玄宫同谣，寿倾天地，亿年不雕，七玄父母，咸登晨霄。
　　毕，便六咽炁止，次向中央再拜，叩齿三通，存咒曰：
　　高上大帝君、玉皇君，乞丐原宥某受生以来，迄于今日所行所犯亿愆兆罪，七祖宿对连染不解，事结太阴者，并乞解除披释，散绝北帝玄名，断绝癸地鬼户死炁之根，度名天关，历过五晨，七玄父母，咸蒙更仙。
　　次思中央镇星真皇君耽骋，延着黄云龙锦虎裙，腰佩金符，首建紫冠，驾黄霞飞舆，从十二仙官，从中央来下，冠覆我身，光明洞彻，焕落中元，便仰咒曰：
　　中央镇星真皇君，总摄五帝，运转玄纲，参驾黄霞，周行四方，为我落绝死根，度名南阳之宫，离五还六，与我同翔，变化万津，永享无量，上登太极，金阙玉堂，七祖父母，同符利昌。
　　毕，便咽炁十二过止。
　　五离首过於五帝，存五晨以度生，事毕於此也。若常至其日行之不废，七年感彻五晨真皇，见形於子寝房也。太帝自遣五方玉女五人，卫子之身，北帝太阴亦来朝子之门，不敢拘子之罪也。学仙求真，宜勤行焉。悔过求仙之道，是上相青童君请金阙圣君之法，为后学求生之者作戒尔，非太帝君之悔过也。行其事，帝君亦监子之心，自宿过不尽，六天之宫亦不落子死名，开关之门亦不度子之身。是故离合之府，开关之门，开关之门为度生之官，离合之府为填死之源也。惟在精求，便得其真也。
　　帝君明灯内观求仙上法
　　南极上元君受
　　帝君常居朗玄之台，金房紫户之内，明玄灯以自映，通霞光於八窗，念太真於五形，披三愿於帝房，灵上降以紫盖，元皇给以金童，自然号我帝位，总掌於玄宫，太品生乎始妙，道在微芒，今以相告，子勤奉焉。
　　告南极上元君曰：子学神真之道，处灵官之上，琼房之内，而不知明灯以自映，通玄光於五藏之内，因得明
　　矣，形体之神，因得归也。子若能暮明灯於本命，朝明灯於行年，常明灯於太岁上，三处愿念，即体澄炁正，真光明照，万神朗清。元君奉受法度，施行三年，即致夜光童子二十四人，玄光自然而明，不须明灯而通光也。然此上真清之妙法，亦不传於下世，若有金名玉字玄格者，得吾此道，行之九年，身体光明，彻见万里，玄观自然，夜光童子降子之房，授子真书，白日登晨。
　　常明灯於所在静室本命之上，暮入室，向灯长跪，叩齿十二通，咒曰：
　　玄光映太阴，八达朗且明，澄神曲室裹，仰彻跃上清，五晖发玄台，玉芝自然生，洞照通太真，万神监我形，削灭九阴炁，记上东华名，保我无终休，长与日月并，拔度七玄难，南宫更受荣，明光启玉皇，上受内观经，天降飞霄辇，腾空御绿軿，得谒太帝馆，进拜玉皇庭。毕，再拜，向本命仰头，咽液七过止。
　　又常明灯於行年之上，朝向灯，叩齿十二通，咒曰：
　　明灯照行年，散光焕八方，婴婴色象澄，内观朗空同，披释朗神衿，子与玉真通，仰宗高上道，眇邈无形踪，思得玄云降，控辔御飞龙，却我百年期，还返婴儿容，赐我西华女，给我金晨童，侍香履年命，稽首玉皇房，神泰道亦畅，惧适香烟中，整心住太玄，精感洞虚无，室招神霄降，瞑目瞩仙公，拔过七祖难，度形还南宫。毕，再拜，向东咽炁二七过止。
　　常於太岁上明灯以通神，履愿以求真，三年玄光内瑛，神真下降，授子不死之方，当时自有感应也。当朝夕烧香，叩齿十二通，向灯咒曰：
　　灯火映太真，明光彻玄虚，披朗无上道，心注玉帝庐，洞达空洞内，神观形自舒，积感致灵降，心恬理潜居，朝礼太帝堂，夕诵念真书，逍遥玄都裹，万岁反婴孩，天冠紫霄霞，帝给六琼舆，浮游五岳巅，适意得所如，七祖免三涂，福庆有盈余。毕，再拜，咽掖二七过止。
　　若能常於三处明灯不灭，七玄九祖即得去离十苦，上升南极，一身神明澄正，目视万里，耳聪远听，心智逆知未然，神真来降，夜光童子当教子求仙之道。九年如此，灵光自明，通於表裹也。五离首过於五帝，存五晨以度生，事毕於此也。
　　帝君五愿求仙上法
　　帝君常以九月九日、十月五日、三月三日、四月八日、七月七日，此五愿十会之时也，上登太极琼台，高上玉殿金室之内，存五愿於琼宫，希玄真以自降，虚无启以玉章，金音畅於太空，召五帝以卫灵，庆万会於丹房。故有感而致真，真亦感发而降焉。是其日，常沐浴清斋，入室烧香，心拜四方，正东向平坐，东向者，是当阳始晖之方也。叩齿三十六通。第一上愿我生自然之炁，炁中结成我身，身与三光齐伦，长享无极之根；二愿我身常处太空之上，琼宫玉房之裹，朝与玉帝同宴，夕与玄母同止，渴嗡浪井洪泉玉芝，饥纳龙胎琼腴绛树赤子；三愿我身生万瑞七十二光，奇毛异骨，飞羽衣裳，乘虚驾空，出入帝宫，众庆来臻，万寿无量；四愿与无俱生，与无俱死，死而又生，生为真皇，封掌十天，总领群仙；五愿一切众生，已生未生，同保日月三光，有道之人七玄之祖，上升南宫，天下之福，靡有不当。四方五愿，并会玉堂。
　　次上愿九玄扶养我身，魂魄真神常居我宫，上通天仙，下逮洞渊，愿天、愿地、愿风、愿神、愿仙，五愿一合，定籍长生，天降紫烟，地卫五灵，乘云驾虚，飞辇绿軿，上造金阙，进登玉清，庆及七祖，更受胎生，五愿五合，长享利贞。
　　中愿亦五，得道本根，愿阴、愿阳、愿太空、愿太无、愿太玄，上宴玉房，与帝因缘，游盼生关，披浪九天，元父定籍，玄母记年，桃康结精，保固丹田，身腾金阙，名书玉篇，七祖解脱，福庆来臻。
　　下愿亦五，愿太虚、愿太有、愿太上、愿太真、愿神仙，运身於五岳之岭，飘飖九霄之际，出入开关之裹，移脱死户之外，愿天地为我父母，三光卫我万年，神守九源之孔，灵降自然之炁，八方五愿，与响而会。五愿毕，叩齿二七通，咒曰：
　　太帝上元，帝一玄经，五云散景，郁郁三清，玉童玉女，烧香侍灵，上愿开陈，与我合形，使我神仙，上升帝庭，北帝落死，南斗注生，东华金阁，得上我名，无穷之愿，与我齐并。
　　咒毕，又叩齿三七过，仰咽炁五通止。
　　此帝君开陈上愿，与灵合形之道也。常能尔者，则玉华侍卫，玉童散香，上彻九天，感应帝皇，五年如此，道自降矣。天下十方有道之愿，道无不降子之情。口愿之际，当令心意在一，不得他念外想，真神散越，则愿不降也。履淹冒秽，真亦远也。帝君上愿五会之道，毕於此也。每至其日，若能精心愿念如法，帝遣玉童卫子之身，招致五方之愿，神仙之道来降尔形。如此五年，克乘飞云，上升九天，列名东华，七祖父母亦荷福庆，得去三涂，受仙南宫也。
　　南极上元君曰：世人之学，唯知朝求而暮获，一念而希降，吐咒而望应，而不知登栖岐之岭，起於山迹，千丈之木，出於毫末，道高而真妙，岂可发足而望登於云梯耶。帝君受炁而掌真，犹尚明灯以自通，五愿以希庆，岂不能包於自然也。夫求仙之道，皆当先愿而后求，愿感而致灵尔。五愿之大也，愿亦无所不包，福亦无所不覆，庆亦无所不流，可谓触愿善矣。若能精心在愿，愿亦无不响应，后来有情者，为复访而意焉。
　　上相青童君曰：吾往学经历七百年，涉峻登巅，越东跨西，殊南经北，逍遥中原，经师三十二人，凡受三百余事，未得上登金阙，诣圣君受灵书紫文，服日月黄华拘魂制魄之道，结璘郁仪，九真八道解形遁变，紫度炎光流金火铃，吐纳飞霞腾空步云，蹑行七元宝经。圣君以七星移度，太帝所宝，告盟见授，使断落六宫死名，填塞东北鬼户，上开天关移度我身，然后可得上登三元奉行，遂得上相之司，总领群仙，七星焕落於天，回转九元之精，上乘三元之炁，下统六天之名，生死离合，莫不由於七星。故人为斗所加则死，斗所移则生，故七星为天之相，开关为度生之府。夫学不知断死户於东北，度生目於南关，生可不保乎。上帝以此经秘於六合之房，命西华玉女、金晨玉童三百人，侍卫灵文，后传众真，乃出於名山。
　　西城王君，后於王屋石室之内，见有此文。王君方退斋三月，赍信诣山，奉授披省，是七星移度，修行其道，得成真人。自无玉名成仙之人，莫得闻见此道。有经之子，酆都之六宫便记子之名，移度南关，况复修行之耶。王君云：此本有三卷，天关、天图二卷，不行於世。南岳夫人所受，正得此一卷七星移度尔。
　　洞真上清开天三图七星移度经卷下竟
　　
