三洞修道仪
　　经名：三洞修道仪。五代宋初刘若拙撰，宋孙夷中编。一卷。底本出处：《正统道藏》正一部。
　　三洞修道仪
　　夫道以元精一气，陶育三才，爰及万物，有情无情，咸禀此气。得之者，外可以辅元化，内可以登至真；昧之者，反淳以为漓，揽清以为浊，汩乱神性，沦为下鬼，何神仙之可冀乎？虽大象无形，不可得於视听。然悟证者，实资於传授。按《上清大有妙经》，至道始自玄圣，传与神真，神真传与灵仙。此三真，口口相授，未有文字。至赤明开图，方着文篆。迨龙汉延康，渐降灵宝。金阙玉格，自是乃睹出教之科文。此时，太平、灵宝，行於诸天，洎列纪君，始传於黄帝。灵宝既隐，封五符於锺山。至大禹理水受之，疏达之后，复藏之於石碽震水，所谓灵宝或隐或显是也。后圣黄老帝君，传洞神经诰、符图，号黄老道德於世。世之隐逸者，默修其道，洞神渐替。东汉末，三天法师张君，方受太上正一科法，先是蜀当鬼宿之分，下有二十四治阴司，以调二十四气。北邙一治在洛惕者，以伊阙为陆浑戎地，以镇阴都也。后为六天魔鬼占据，号曰鬼营，天师以正一法而降制焉。至今列为阴局，鬼为阴吏。天师之裔，世传一人，即信州龙虎山张家也。大约此教盛於吴蜀，迄于魏世，有嵩岳寇谦之天师，复大弘阐历于唐季。其间道业彰灼者，江左即有，若简寂先生陆公修静，中宇即有，若隐真赵先生、潘天师、澄源李先生、司马天师、宗元先生、吴天师、牛先生、叶孤云、叶广寒二天师、希和李先生，皆传教之光明者，具载道门七叶图。其於枝分脉散，不可胜数。李氏革隋，太上告以受命之符，由是尊祖奉册，与国同休。故得芝坛蕊殿，罗布四裔。三洞科格，自正一至大洞，凡七等，箓有一百二十阶，科有二千四百，律有一千二百，戒有一千二百，仍以四辅真经以佐之。为从凡入圣之门，助国治身之业。五季之衰，道教微弱，星弁霓襟，逃难解散，经籍亡逸，宫宇摧颓，岩然独存者，唯亳州太清宫矣。次有北邙、阳台、阳辅、庆唐数观，尚有典刑、天台、衡湘、豫章、灊岳，不甚凌毁，山东即邻於扫地矣。鄙以顽固，粗通道教，尝遇至人，勖以整缀从事，刻州难得经书，每想台嵪融峰，恨无羽翼。癸卯岁，有阳台道士刘君，名若拙，曳策南来，延於所居。刘君精熟法教，因得口授入道仪式、冠服品位，编为一卷，聊备所阙，他年更睹大教，别俟校勘之。是岁九月二十六日，荆南葆光子孙夷中集。
　　初入道仪
　　凡初欲学道，男七岁，号录生弟子，女十岁，号南生弟子，始授训师门，性行稍淳，与授三戒、五戒，渐止荤血，自此后，不更婚嫁。如已成夫归者，男称清真弟子，女称清信弟子，常依科斋戒，兼行黄赤交接之道，能便断得，即为佳也。其童男女秉持，至十五岁，方与诣师，请求出家，舍俗者，不拘少长。禀承戒律稍精，方求入道，誓戒三师，称智慧十戒弟子，戴二仪冠，黄绶衣七条，素裙七幅，靸鞋而已。次迁经法於十部大乘之内，精一帙业成后，授初真八十一戒。授竟，及保举戒师七人，称太上初真弟子，号白简道士，冠七真冠，披黄褐文，左九右十，白裳黄裙九幅，檀香木简玄履，铺黄坐坛，始入靖诵经，思神行道。次后不选年代，经业转精，明炼法式，方参洞经，初诣三师、保举五人，请授正一盟威箓、二十四品。正一部中，别有一百二十阶，总出黄道枝叶，是阴教，辅助太阳也。正一天师子，嗣师讳衡，系师讳鲁，散行此法，皆是针药符卫禁咒之道，小求福佑，以疗生民，即今世上所行杂法。亦有箓文，非上真所修，所谓白黑道也。此中言黄赤者，即阳道之法顺行也，法象天地，制治万神，阴阳律历之候，人鬼区分之序，上禳天灾，下助王化，俾帝王延期益算，反朴还淳。其次大地生民，能奉此道者，可以洗心畏罪，免其夭横。其有夫归者，今选时日，顺阴阳，行交接，即所育男女，免感悖戾淫浊之气，亦欲令其保身爱精，不妄贪淫。乃上圣虑愍拯济之方，使并属正一部中之所行也。授正一箓后，方可以为人章醮，为帝王封署山岳，辟召妖毒，朝拜星辰，以铨律候，称太上正一盟威弟子，系天师某治某气祭酒、所称治气者，取生月生日，所主不同。赤天三五步纲元命真人臣某。凡道士未受经法，通称小兆可也。冠玄冠，朱帔二十四条，黄裳苍裙，佩炎光火玉佩，带斩邪威神剑，佩黄神越章印绶，木雕铺八卦坛。所授经业：正一法文经一百二十卷，大章三百六十通，小章一千二百通，朝天醮仪三百座，修真要十卷，玉经三卷，指要三卷，太灵阴阳推迁历六十卷，禁咒文五卷，按摩通精文三卷，修元命真文一千字，禹步星纲一卷。以前正一所行，皆在三界内。所言十部大乘者，多述罪福冤对，说有说空。凡一千卷已来，修正一道成，告白真官，迁斋上室。
　　洞神部道士
　　自正一授金刚洞神箓，此乃上三皇法，非此劫三皇。称太上洞神法师。如舍俗入道者，自此夫妇隔绝，不茹荤血也。冠交泰冠、绛褐黄裳，丹裙玄履，执白简，佩青光玉佩四道，带皇极洞神印绶，佩阴阳斩魔剑，华阳巾，方胜帽，坐九宫辰象坛，参洞神十二部经。
　　高玄部道士亦云高上紫虚
　　自修洞神，有功后迁，授太上高玄箓，称太上紫虚、高玄弟子、高玄法师、游玄先生，臣某姓名，冠五岳冠，碧帔三十二条，白裳，黄裙，玄履，执长生木简，坐四气坛，素光丹缨，佩带五老交真印绶，佩金刚洞清剑，戴簏秀巾、咸昌帽，参究《道德经》、《西升经》、《玉历经》、《妙真经》、《宝光经》、《枕中经》、存思神图、太上文节解、内解、自然斋法仪、道德威仪一百五十条、道德律五百条、道德戒一百八十三科。
　　升玄部道士
　　自高玄部迁授太上升玄箓，称太上灵宝升玄内教弟子、升玄真一法师、无上等等光明真人，臣某姓名，冠芙蓉冠，绿帔四十二条，素裳，丹裙，玄履，白简，素文坛，逍遥巾，月纱帽，参授《升玄箓》一卷、升玄誓戒三百条、《明真科》三卷、《玉匮律》三卷、升天券一道、《升玄朝礼仪》一卷、《升玄经》十卷。到此观六度梵气，即三界外上清境，非同释氏梵天也。
　　中盟洞玄部道士
　　自升玄迁授中盟箓九卷，计三十六阶九券、思微定志券、金马驿程券、五帝解形券、自然券、大明券、三皇券、水官解七祖券、升天券、解地根券，称太上灵宝洞玄弟子、无上洞玄法师、东岳先生、青帝真人，臣某姓名，戴远游冠，五色紫帔，绛销裳，丹青裙，朱履，五辰紫色坛，青玉交文佩，佩八景金真印，带阳光洞神剑，服朝天帽，即旧呼南朝帽也三辰巾，参灵宝洞玄经一十二部。
　　三洞部道士
　　自修洞玄部，迁授三洞宝箓、二十四阶，计二十四卷，券亦二十四道，金钮九双，银镮一十二对，金龙一对，玉鱼一对，玉龟一，玉马一，苍玉简一，黄玉简一，玄玉简一，龙头金刀一双，称三洞法师、东岳青帝真人、升玄先生，臣某姓名，冠合景冠，青霞帔四十九条，丹光裳，黄裙，朱履，坐召真坛，黄玉佩，三辰印，销魔剑，服绿华巾、五岳帽，授三洞经教、九真科法。自此明炼所业，奔诸有为，动合真妙，方迁大洞上法。
　　大洞部道士
　　自修三洞法后，次参上清金阙，清精选法，应为得道者，称上清大洞三景弟子、无上三洞法师、东岳真人、道德先生，臣某姓名，冠紫宸通精冠，九色离罗帔，紫裳丹文裙，执瑶笏，朱履，坐震灵坛，佩九光玉佩，带无上毕道印绶，带景精剑，服黄宁帽，授三官解祖考契、断地根券、升天券、五帝大魔合保举券、三十二天帝君识功券、飞步诸法、金丹大诀。自此，以毕法相次传与世之学道者，一世传一人，升黄坛，告九天，歃血歃，即取自身血也。分券断契，以金鱼玉龙、赤玉珪圆瑶，告誓万灵，方传上法。传法之后，始有回车之道，功行圆满。与弟子告别，造素木车一乘，弟子亲侍，驾旋扫车，迹入所在名山修行，至山门谷口，方焚此车。从此师一向修金阙后圣飞升之道，此出三界也，永不入世间也。
　　居山道士
　　居山道士，冠平气冠，山水云霞衲帔，黄布裳、布裙，白履、草屦，坐七星坛，佩二禁印，东西二禁伏神剑玄巾。此所行之道，各据所得，自务幽寂，不救世人，教文所谓山林寒栖道士也。
　　洞渊道士
　　此道，称三昧法师，冠通玄冠，青文帔三十一条，丹裳、黄裙，玄履，执简，坐黄文坛，佩洞渊五部印，带洞光剑，所行洞渊三味法。其法，上辟飞天之魔，中治五气，下绝万妖，亦多救世也。
　　北帝太玄道士
　　此道，称上清北帝太玄弟子，冠星纪冠，玄羽服，白裳，黄裙，玄履，坐召灵坛，执简，佩酆都印，带斩鬼剑，授《北帝箓》二卷、《伏魔经》三卷、《天蓬经》十卷、《北帝禁咒经》三卷、《飞玄羽章经》十卷、《北帝降灵召魂经》三卷、《北帝雷公法》一卷、《酆都要箓》三卷、《传鬼策》三卷、《北帝三部符》一卷、《北帝朝仪》一卷，治六天鬼神、辟邪禳祸之事也。
　　女官部
　　其仪式，参授诸法箓，与男官一般，参大乘经法者，称太上全真女弟子，臣某姓名，冠三叶玄冠，服关霞十二条，裹青，表黄有带系右肩，素裳、黄裙，握节靸鞋。
　　正一盟威女官
　　称玄都正一盟威女弟子，系天师君门下、某治某气、赤天三五步纲元童，臣某姓名，冠洞阴冠，黄霞帔二十四条，红文裳、黄裙，玄履，执简，坐八卦坛。所谓赤天三五者，大凡日月运行，皆依黄赤二道，号曰二景。凡真人掌黄赤道事，以正阴阳，用日月星宫为治所也。更有白道法，自月一日至望，为白为明；自十六日至晦，为黑为暗。道民或求小小福佑，以白即祈月，以黑即祈星；於是有黑白之道、黑白之说。此二道，卑於黄赤也。
　　洞神女官
　　称太上洞神女弟子、洞灵元妃，臣某姓名，冠朱阳冠，朱帔三十二条，黄裳、丹裙，玄履，执简，坐九宫坛。
　　高玄女官
　　称太上高玄女弟子、紫虚童君，臣某姓名，冠游玄冠，黄褐、碧裳、素裙，玄履，执简，坐青坛。
　　升玄女官
　　称太上升玄女弟子、无上内教真一灵真妃，云小真臣某姓名，冠四玄冠，碧霞帔，黄裳、丹裙，玄履，执简，坐绿坛。
　　中盟女官
　　称太上灵宝洞玄女弟子，亦称洞玄法师、东岳夫人，臣某姓名，冠芙蓉冠，紫褐、碧裳、丹裙，执简，佩阳光剑，白旒珠，佩三道元虚印绶，坐五气坛。
　　三洞女官
　　称上清三洞女弟子、无上三洞法师、东岳苍灵夫人，臣某姓名，冠连云冠，朱褐、青裳、绿裙，玄履，执简，坐四神坛佩，青玉佩，白旒，带三洞印绶，九真剑。
　　上清女官
　　称上清大洞三景女弟子、奉行无上三洞法师、东岳苍灵元君，臣某姓名，冠玄灵飞凤冠，五色云霞帔，青裳、红纱裙，朱履，坐震灵坛，执简。其於回车入山之法，一切与男官同。
　　居山女道士
　　称大道女弟子，臣某姓名，冠二气冠，衲帔二十四条，青绢裳、黄布裙，草履，坐八景坛，执简。
　　三洞修道仪竟 
　　
