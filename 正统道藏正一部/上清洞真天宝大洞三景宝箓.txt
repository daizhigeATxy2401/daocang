上清洞真天宝大洞三景宝箓
　　经名：上清洞真天宝大洞三景宝箓。撰人不详，约出於南北期或隋唐。系纂集《太上金虎符箓》、《太上飞步空常箓》、《太上二景三奔箓》、《太上龟山玄箓》等四种早期上清派符箓而成。二卷。底本出处：《正统道藏》正一部。
　　上清洞真天宝大洞三景宝箓卷上
　　太上帝君金虎符箓
　　玉清部阶第一
　　维某号某年太岁某月日子，某州郡县乡里，男女生姓名，年若干岁，某月日时生，今赍仪信，诣三洞法师某君门下，请受《太上帝君金虎符箓》，受佩已后，依科奉修，不得轻泄，秽污真文。一旦违犯，自受考责，万劫不原。修持如法，生死俱仙，一如盟科律令。
　　太微天帝君金虎玉精真符，乃太元上景自然金章之内音也。以役命金仙，封山召灵，威振六天，馘落万魔，太上恒以四灵六甲七十万人，卫符於太微琼宫。佩此符者，威制天地，呵叱群灵，控驾景龙，位司高仙。琼音既振，则玉华侍侧，金真卫兵，千祆丧胆，万鬼灭形，九魔并首，六天摧倾，道妙极真，神裒五灵，左啸玄童，右摄金晨，大哉宝文，太帝威真，岂徒辟毒，攘试灭祆而已，乃求仙妙品，得真之标题矣。侍书玉女二十七人，管卫有经者之身，奉符尊科，上升三清宫。若违慢者，及传非人，身入风火，永劫不原。符朱书白素，佩之头上。又以雌黄碧带，於腰之中右面也。一如太上盟科律令。
　　卷内符并朱书
　　太元上景金丹真符，威神内祝，以召神兵斩灭邪魂。当入室烧香，叩齿三十六通，坐卧任意，乃祝曰：
　　辟乾毒王，振拾罗旌，八仙秉钺，上帝五灵，太玄落景，七晨卫庭，黄真曜符，焕掷火铃，神虎奋豪，毒锋乱呈，紫勃文仪，四躩仰鸣，四天磊磊，能知鬼名，外躔玄气，内守师兵，左威右顾，风伐火征，叱斩万祆，摧馘千精，金真振威，九魔摄形，北酆摧落，所灭皆倾。我佩真符，役使万灵，三元告真，玄合帝诚，太微上帝，上升三清。
　　太元上景威神内祝之法，皆上清之禁经也。辟乾毒王者，是六天大鬼之内名也。振拾罗旌者，是北帝魔王之隐讳也。四天磊磊者，是北酆鬼相之魂名也。能知三鬼名者，则千祆窜迹，万鬼匿形，九魔莫得而动试，百邪弗得而陈害，山林独处，及在府庙鬼神之中，便可按而行事，不必烧香入室。若斋入室，朝宴八元，并制魔召灵，驱策神真者，便佩而行事也。
　　太上神虎符
　　太微天帝君告上相青童君、西城王母曰：《上清智慧文消魔真经》，此太极之玉篇，高上之真诀，神虎真符，九天太真所宝章。智慧可以逐秽，消魔可以束邪，真符可以制魔灭祆。夫有玉简紫名，得修上法者，不为众祆所乘，万魔所试也。可谓万害不能干，神虎之灵威，真经之妙用也。今以相付，可传后学应为真人者。当依太真之科，七百年内听行三传。不得示非人，轻露真文，身被风刀之考矣。夫好乐道真，勤心注玄，无吝财物，轻财贵法，道无不存。如此之士，始可与言。内爱财宝，外心浮好，道亦已照，闭之玉笈，加以金阙，升度之后，藏之名山矣。
　　右太上玉京九天金霄威神玉祝，太上元经太神虎符。
　　右神虎大字及挥神之祝，太上藏之於元始之室，不传於世，若有上真之人，乃得见此耳。按太极禁法之科，临升之日，听传一人，过期不得复出。传授之仪，一如上法。又上文之时，弟子当手书一通与师，百日之后，师沈於东流水中，勿令人见。此文名为越度人道，重盟三官之约。
　　太上行神虎大符口诀祝法
　　凡受太上玉精神虎大符之诀，练盟受之都毕，弟子叉手画一道以与〔师〕#1，受经之后足一百日，师乃清斋三日，以弟子所画之文，并盟誓祝说，皆令其画封以铁检，沉於东海深水之时，乃仰天而祝曰：
　　太上真符，玉精神虎，受者刻名仙簿，消减刑考，必令成真，散除忧苦。勿得宣漏，万龄一瞬，谨盟水官，速誓后土。祝毕径还，慎勿反顾，此名为毕盟。三官上官上名仙箓之始。世若受之后不为此者，则终身不得佩带神虎文，不得刻名上清也。三年之后，身亦将亡，长考水官。
　　重盟之后，当以四季之月，戊申之日，以朱笔画文於素上，令长三尺二寸，书法白王，叩齿七通，祝曰：
　　太上神虎之灵，结气紫文，含曜玉精，威伏强魔，制御万灵，神童侍卫，玉女扶形，我佩此文，役使金兵，得为仙王，飞升上清。毕，又叩齿七通，咽液三过。当以其日，用紫绫囊、素锦囊盛之，以佩身也。
　　按四极之科，此符重，不得於地上人间，旧有仙名玉挺，乃得闻见之耳。受符之日，皆当朱书白缯，卷辟大小随意，盛於囊中，不经淹浊者，当可佩於形。每事唯令隐密，不得与他经相杂，及宣昭篇目。此太极之所禁，慎之哉。
　　太元上符神气精景，结生气神虎七头，常侍卫身，以伏灭邪魔，辟除不祥。令神虎之后，不得语人，云我有天符，及宣说篇目。若语一人一虎去，语二人则二虎、三虎、七虎却去，则兆形躯无复守卫之兵，於是邪魔恶鬼，及三官北帝，皆来试败。若未得仙，深秘之。四盟之科，慎之慎之。
　　保举
　　监度
　　度师
　　太上飞步空常箓
　　玉清部阶第二
　　维某号某年太岁某月日子，某州郡县乡里，男女生姓名，年若干岁，某月日时生，今赍仪信，诣三洞法师某君门下，由请受《太上飞步空常箓》，誓依奉修，不敢轻泄，唱露真文。一旦违科，自受考责，万劫不原。受持如法，生死俱仙，一如盟文律令。
　　太上大道君曰：空常者，天地之魂魄，阴阳之威明，空则九天之魂精，常乃九地之魄灵。二气结中斗之中，为尊帝之大神，以威辅弼之焕明。每以辅弼为瞻视，役运天光，察观万方，总箓天宿，回化五常，召运摄会，促机转神。天休地泰，则空常隐藏，天否地激，则空常朗明，吉凶报应，立告不祥，变化万气，改易阴阳，四序代谢，莫不由之。二星尊贵，隐伏华晨，得见二星，延寿无穷，存修其道，飞升上清。宿有玉名玄图者，法得见其文。受行之者，一月七过行之，六丁、八节之日，亦可入室烧香，左右敷置图席，南向叩齿二十四通，暝目存五星入兆五藏之宫，光洞一身，觉体兼热。次思五星皇夫人，及二十五点空常晨君，姓讳服色各在其方。都毕，而密祝曰：
　　金木水火土，总统四元，玄清流映，光照五门，中有五星灵君、夫人，二十五点空常太尊，变化形景，十合万分，降入五藏，结成玉仙，炼我七魄，育我三魂，举形上升，飞入斗门，遨戏上都，五星齐群，今日玄福，请如所陈。毕，引五星光二十五咽止。
　　次行七步，并足，上太白星上，闭气七息，向西祝曰：
　　西方七门，白气飞光，上有皓帝，少阴明皇，讳金上精，衣服羽裳，艳彩流映，焕明金宫，号曰五点，空常之宗，带符仗节，召阴摄阳，变化水火，七十四方，使我飞步，隐景入空，驾乘白舆，翱翔云房，天地长年，永享无穷。毕，仰咽七气止。
　　次行十二步，并足，上土星上，闭气十二息，向西南祝曰：
　　中皇四气，总监八灵，玉台紫房，神点化生，内有元皇，五常隐名，日步常门，安镇黄庭，衣带飞云，首冠华精，执符持节，焕落火铃，使我飞步，告我神名，下降脾腑，镇神安精，上天入云，藏景化形，隐变万物，遨游玉清，得与皇君，俱保太明。毕，仰咽十二气止。
　　次行三步，上火星，向南三息，祝曰：
　　三门洞曜，丹光流精，玄气郁勃，焕映南溟，上有赤皇，五帝明灵，讳游光曜，锦衣文精，首戴宝冠，腰带玉铃，出入朱宫，紫房绛城，保录我命，南宫记生，使我飞步，变气藏形，日吉行道，普天肃清，心神结真，五魂洞明，齐光三炁，合景火星。毕，仰咽三气止。
　　次行九步，上木星，向东九息，祝曰：
　　东方九炁，青天玉门，中有青晨，玄上之君，流精郁勃，是为天魂，讳大明焕，天地高尊，身衣凤衣，班文虎裙，化生五点，变景九都，头冠青精，横天玉冠，金符羽节，流铃纷纷，手执隐书，飞行羽文，总我命录，保我肝门，外映内曜，肝藏结仙，迎我高登，上朝帝晨。毕，引星光九咽止。
　　次行五步，上木星，向北闭气五息，祝曰：
　　五气北玄，玄门洞灵，北辰流映，魁上玉清，中有太皇，五帝尊名，讳阴元液，衣服玄青，首冠玉冠，腰带流铃，金章玉节，翠佩焕明，徘徊华晨，傍观八冥，回津下降，入我肾庭，保录五神，藏府鲜荣，内外充溢，变景化形，骨飞肉升，上造玉清。毕，引星光五咽止。
　　步五星毕，从水星却下行七步，登金星，立定并足，上第一九常，祝曰：
　　九常地君，变景幽冥，为我隐步，以逃我形。毕，次上第二育常，祝曰：
　　育常灵君，形无常服，为我变化，身为草木。毕，次上第三卯常，祝曰：
　　卯常尊神，能沈能升，为身化景，变成丘陵。毕，次上第四流常，祝曰：
　　流常皇君，形无恒身，为我吐吸，兴气起烟。毕，次上第五行常，祝曰：
　　行常大君，威伏万鬼，变化我形，起烟成火。毕。
　　五常祝毕，还金星，闭气七息，祝曰：
　　飞空太幽，化景五常，北入五气，南制三阳，金符命灵，太帝扶将，六戊逃己，保度洞乡，太白护肺，金镇胃肠，内充外溢，形魂俱翔，千变万化，适意所行，得与玉皇，同游上景。毕，引炁七咽止。
　　次从金星十二步，登土星了，并足，上第一上常，祝曰：
　　上常翔翔，变化亿千，为我藏景，升入九天。毕，次上第二天常，祝曰：
　　天常流炎，起烟成垒，为我化形，带神入火。毕，次上第三名常，祝曰：
　　名常北玄，以水为身，隐我河海，灌我成真。毕，次上第四三常，祝曰：
　　三常变威，光制八庭，为我致仙，却灾攘兵。毕，次上第五辰常，祝曰：
　　辰常万化，体无常形，为我致仙，逃死入生。毕。
　　步五常毕，还土星上，闭气十二息，祝曰：
　　无常五黄，中皇大神，变气七金，威伏三辰，化身分形，上天入云，总呼五灵，卫我脾门，使我藏腑，早化成仙，飞常入空，水火万原，在所恣意，上升无门，得与玉妃，结友齐群。毕，引炁十二咽止。
　　次从土星三步，登火星了，并足，上第一空常，祝曰：
　　空常至灵，辅弼上真，入我绛宫，总摄万灵。毕，次上第二河常，祝曰：
　　河常兆伏，隐遁八冥，水火变化，使我成仙。毕，次上第三元常，祝曰：
　　元常变化，草木蔽身，使我形景，同合道真。毕，次上第四古常，祝曰：
　　古常天双，出入无间，身生羽翼，飞升上天。毕，次上第五巳常，祝曰：
　　巳常南离，立自九覆，变化我形，立成鸟兽。毕。
　　步五常毕，还火星，闭气三息，祝曰：
　　流炎丹灵，三门电霆，五常通变，万化郁冥，摄命玉皇，威制北精，上元仙箓，保我长生，今日步空，乘虚入星，荧惑辅心，我道同明，千分万合，所向立成，魂导魄炼，羽服时生，得与五星，携舆玉清。毕，咽三气止。
　　次从火星九步，登木星了，并足，上第一九常，祝曰：
　　九常青皇，天地魂根，使我变化，逃景隐山。毕，次上第二世常，祝曰：
　　世常天灵，总度万仙，使我步空，合景成神。毕，次上第三明常，祝曰：
　　明常昭昭，光耀八涎，使我变形，逃水隐源。毕，次上第四玉常，祝曰：
　　玉常威化，制制五土，使我化形，立住成虎。毕，次上第五法常，祝曰：
　　法常部木，位总神仙，使我分景，化身为千。毕。
　　步五常毕，还木星上，闭气九息，祝曰：
　　少阳九门，徘徊青天，中有五常，变化亿千，呼阴召阳，制制金神，东华命节，坐应自然，步空蹑虚，策驾青烟，上镇碧虚，下镇肝门，道明九合，立致飞仙，得为青皇，同真木晨。毕，引炁九咽止。
　　次从木星五步，上水星了，并足，登第一阴常，祝曰：
　　阴常北玄，万化之宗，使我住此，立成神龙。毕，次上第二黄常，祝曰：
　　黄常灵阴，化为女子，使我分形，立为百己。毕，次上第三定常，祝曰：
　　定常总灵，变化郁勃，使我分形，以成万物。毕，次上第四飞常，祝曰：
　　飞常入空，上下百变，化形六畜，使人不见。毕，次上第五六常，祝曰：
　　六常刚剑，制鬼御神，回轮天地，当之杀人。毕。
　　步五常毕，还水星上，闭气五息，祝曰：
　　北玄五气，五门开张，号曰五帝，变化幽冥，出阴入阳，制御土官，使我飞步，逃景太空，在所适向，分形百千，上造句陈，升身玉京，体生奇毛，肾府纳芳，今日行道，神仙之宗，得天上愿，享祚无穷。毕，咽五气止。
　　行二十五点空常事讫。
　　次行九步，咽气五过，登北斗第一，并足，登阳明，东向祝曰：
　　太上中宫，变隐逃元，内妃大神，太一上尊，总领命精，为我致仙，藏形逃己，上升帝轩。毕，次上第二星，东北向祝曰：
　　中元宫中，保胎化形，内嫔大真，高上玄灵，斩胞解结，炼胎固精，变化万方，使我长生。毕，次上弼星，向真人祝曰：
　　真元宫中，六遁七隐，上元元母，育我胎产，遁化金室，变乘苍辇，使我飞空，长年无限。毕，次上第四星，向北祝曰：
　　纽幽宫中，匿景藏光，中元内妃，神仙大宗，度我六戊，出我八方，逃迹飞步，上超帝房。毕，次上第五星, 西向祝曰：
　　纲神宫中，变体易景，斗中大女，玄化无象，度我元斗，书名房窗，飞空策虚，上超帝房。毕，次上第六星，东北向祝曰：
　　纪明宫中，隐迹散象，斗中中女，灵化上宫，落我玄籍，度名诸方，分身成千，反形更童。毕，次上第七星，西北向祝曰：
　　关会中宫，分景万形，斗中少女，玄上太灵，随斗运机，总轮万生，使我飞空，变化太冥。毕，次上辅星，向天门叩齿九通，祝曰：
　　帝度上宫，左皇夫人，上对帝君，齐景合真，号曰空常，变化九天，运导日月，聚气成烟，回轮水火，万化在身，是时元吉，玄贶敷陈，使我飞步，常乘入真，九辰流落，享福万千，形齐天地，寿比灵椿。毕，仰咽二十四气止。
　　次上弼星之上，向地户而立。弼星在斗第三星之内，斗口之中，弼真人之府，为隐元之星。凡九步斗，当避真人星，不可蹑，皆从第二星越过，取第四星。今此空常之法，不步真人，但步辅弼，既步辅星毕，即回就弼星，步弼星存祝毕，即空常之道一周矣。祝曰：
　　上尊上宫，夫人右皇，帝尊同符，合灵华房，天魂地魄，号曰上空，变化九炁，万真祖宗，回金转石，与天齐功，化消山河，呼制云龙，万怪立应，分景亿通，飞步蹑虚，流焕回冲，藏身魁席，覆衣天光，长灵天地，享福洋洋，请如所愿，寿祚无穷。
　　毕，叩齿咽气三十六过，空常之道毕矣。行之七年，分形九空，十四年飞行太虚，细存谛亲，具在经中。
　　朱书白素上，锦囊盛，飞步之时佩於首，登星时亦须存呼此三字也。
　　顺行步星法
　　向阳明大魁顺行，至右足蹑天关，进左足与并，息通，乃微祝曰：
　　金木水火土，五行相推，七星焕焕，天纲最威，辅星镇盛，弼星却衰，九真太上，太极太微，三府玉帝，三尊辟非，天动地转，魂魄相随，使我飞仙，真光徘徊，名入金房，玉关乃开，乘龙陟空，日月同晖，游行上清，鸣铃翠衣，左摄流电，右御奔雷，地上万邪，伏死敢追，恶心向我，使尔斩摧，帝命玉女，营侍以归，魂真魄神，合形升飞。
　　倒行法
　　止於天关，向北极，乃於天关上闭气握固，至右足蹑阴精，左足蹑阳明前，右足与左足蹑并，乃右回天枢，微祝曰：
　　天魁正阳，斗运低昂，前转元机，后动灵纲，制魄以宁，拘魂以康，魂魄与身，俱行天堂，向见金门，高上太皇，左扶仙母，右扶仙公，紫翠飞华，龙袍虎裳，带真巾玉，项生圆光，手把神铃，腰佩金珰，口咏洞真，七变妙章，先自虚无，生而仙王，飞行九道，据斗攀纲，前从太一，后从玄郎，告某口诀，坐在立亡，反行至要，位为仙卿，五藏自生，与自相迎，所愿皆合，所求克昌，万邪亿害，易地隐藏。毕。
　　反行法
　　又闭气，右回斗星之外三匝，始於阳明步魂，於阳明右回身，左足上天枢，右并，乃闭气握固，左足上瑶光，右足上闱阳，以次后两足俱上阳明，回身向玄冥，右手抚心，以左手指玄冥，闭气三息，叩齿三七通，咽液三九过，祝曰：
　　肠明紫炁，太素玄辰，金关黄房，中有大神，左抚上皇，右把高真，龙衔翠衣，飞锦虎文，腰带玉符，首戴莲冠，出无入虚，金真玉光，灵尊巍峨，号曰肠明，足蹑朱烟，口咏洞章，赐某隐书，见教步纲，周行三复，据斗息忘，使某飞仙，超虚浮空，名书上清，乘玄驾龙，意有所知，愿乐皆从，三尊合德，魂魄内通，致给神宫，玉女玉童，毕。
　　攀魁法
　　两足俱上阴精星，以左手抚心，右手指真人星，闭气三息，叩齿三通，咽液三过，微祝曰：
　　阴精玄素，华阙生门，中有玉帝，北极至尊，凤绣华领，龙翠碧裙，腰佩虎铃，扶芝丹冠，号曰阴精，太上之君，授某隐书，使步七元，攀魁上斗，遂游灵关，外拘七魄，内制三魂，魄练俗累，魂宝胎神，魂魄守身，与之俱仙，飞行上清，还气婴颜，所向如心，万欲无难。毕。
　　接真法
　　两足俱上弼星，先左足，勿随其纲，仍转身向真人星，心存而拜，开膝夹弼，手捬心，闭气四息，叩齿四通，咽液四过，咒曰：脚虽右弼，存咒乃在真人星。
　　太极九星，上元明真，正机把衡，吐纳紫烟，金光玉映，威照十天，摄御三光，调阳和阴，理元赋气，政易故新，上治中宿，玄关之玄，金室玉户，北掖四便，出驾八景，浮游天元，龙锦凤衣，虎翠飞裙，绛精绿帔，紫羽七缘，腰带神符，首戴芙冠，上栖九虚，下翔八渊，自号玉皇，九天极真，哀某好道，授某隐篇，躬登弼魁，朝拜灵君，乞愿丹书，为生之先，得治三天，飞行八玄，五藏自生，上品飞仙，得翼玉帝，后圣之臣，位高大夫，乘云飞轮，所愿皆合，众邪莫干。毕。
　　步斗法
　　两足俱上玄冥星，於弼上起而立，以右手抚心，左手指丹元星，闭气三息，叩齿三通，咽液三过，存足下玄冥星，咒曰：
　　洞天神光，回隐玄冥，气盈太虚，去来无形，隐天藏地，周灌无生，忽登天纲，上步紫庭，北视云房，南顾雷城，眩惑万变，非复故形，恍惚流景，触手立成，欲来藏身，得我姓名，虚无救厄，九变玄真，坐起六甲，谒署六丁，赐某隐书，步斗行星，仰见上皇，披丹巾青，手把灵光，腰带玉铃，上乞飞仙，与天俱生，名书太微，浮行上清，下乞变化，藏景录形，万事如愿，所摧皆平。
　　蹑纪法
　　两足俱上丹元星，左足先，右足并，左手抚心，右手指北极星，闭气三息，叩齿三通，咽液三过，祝曰：
　　太上九台，丹元玄纪，外管北极，内正天理，金阙映外，玉庭耀里，中有至尊，号曰赤子，治在丹元，绛房之中，翠云绣华，龙帔虎裳，右执玉箓，左把魁纲，足蹑景云，首巾紫冠，右佩流铃，左带玉珰，赐某隐书，蹑纪游行，上乞飞仙，乘玄驾龙，书名丹台，太极玉堂，所向所求，福禄来迎。毕。
　　步纲法
　　两足俱上北极星，左足先，右足并，以右手抚心，左手指天关星，闭气三息，叩齿三通，咽液三过，祝曰：
　　上玄太微，北极紫盖，下有太真，游翔无外，翠华飞裙，金铃青带，腰佩玉光，玄灵庵蔼，赐某隐书，上行七气，登清越烟，真人合会，乞得飞仙，书名丹室，所向所愿，无灾无害。毕。
　　乘龙法
　　两足俱上天关星，左先右并，顺纲外，右手抚心，左手指天关星，闭炁三息，叩齿三通，咽液三过，祝曰：
　　太上北极，紫微绝辰，宝玄金房，外有玉门，周运九宫，调和天关，中有尊神，号曰紫皇，授某隐书，携其乘龙，上浮九天，下飞地元，景云丹舆，玄华翠裳，腰佩龙策，头巾虎文，包生万物，教训飞仙，脱某死名，天地长存，乘龙步斗，所向受恩。
　　毕。仍闭气，存龙舆朱盖，扶天来迎，恍惚登天，忘形良久，乃转上辅星，游行三界，两足俱上辅星，左回，先左足，随纲绕北极，而蹑辅星，右足来并，乃向北极，两手抚心，闭气一息，叩齿三通，咽液一过，仰首视星，咒曰：
　　太极辅星，精在紫关，养生育命，宝守神魂，金房再开，奉见辅星，赐某隐书，使某游旋，列名圣皇，飞仙九天，巾光佩真，出入洞门。毕。
　　上辅星之中，拜见道君，恍惚忘形，良久乃转上弼，徘徊三阳，回行诣弼星，两足俱上，先左足，直历诸星边，浮空上弼，右足并合，向真人星，两手抚心，闭气一息，叩齿三通，咽液一过，祝曰：
　　太虚泥丸，紫宫天尊，玄空真纽，为帝之先，在道玉皇，在身泥丸，冯感欻生，炁贯三元，精入明堂，强胎益魂，朱山再开，奉见灵元，左采日华，右掇月根，流火万里，金罗碧裙，腰带虎符，首戴华冠，赐某隐书，得行天关，乞愿飞仙，役使万神，万向皆会，福德如山。毕。
　　存在天上弼星之中，拜请玉皇，乞速得飞仙。若值朝极日，仍下入魁朝之，下者左转，右足上天枢，左行步三台五星也。
　　朝极日
　　凡步纲蹑纪，皆用此日，并甲子、八节日也。
　　春正月一日、二月二十日、三月二十七日、夏四月八日、五月五日、六月十八日、秋七月七日、八月二十日、九月九日、冬十月五日、十一月三日、十二月六日。
　　凡修行飞步蹑纲行星者，皆用此日，一依前法用之。行之十四年，七星精下化成神人，并乘流铃八景丹玄斑云，俱来诣子，拜子仙官，白日飞龙。一年辟非灾，二年辟兵，三年辟死，四年地仙，千害万邪，众莫敢干，自此以后，福庆无端，致使神灵，骖驾飞龙，太极赐芝，玉帝给童。行之二七年，为上清真人也。
　　保举
　　监度
　　度师
　　太上二景三奔箓
　　玉清部阶第三。
　　维某号某年太岁某月日子，某州郡县乡里，男女生姓名，年若干岁，某月日时生，今赍仪信，诣三洞法师某君门下，请受《太上二景三奔箓》。当按奔景之神经，经中节度，晓夕修行，不得传及非人。如怠慢不专，轻泄漏慢，受者之人，身受冥责。一如四极盟科真文律令。
　　凡修三景之道，当先清斋百日，或五十日，绝交人事，乃为之入斋。自斋毕年，皆宜清洁，非只入斋时也。既已修行，中间或有事碍久阙者，亦宜更斋五十日，方可存修。若非久阙，仍须更斋五日也。
　　奔日法
　　日中赤炁上皇真君，讳将车梁，字高骞爽。此位号尊秘，经虽无存修之法，而云知者不死，当宜行事之始，心存以知，不得辄呼。月法亦法此。
　　五帝君名号：
　　青帝君，形如婴儿，衣青玉锦帔，苍华飞羽裙，冠翠芙蓉晨冠。
　　赤帝君，形如婴儿，衣绛玉锦帔，丹华飞羽裙，冠丹芙虚明冠。
　　白帝君，形如婴儿，衣素玉锦帔，白羽飞华裙，冠皓灵芙华冠。
　　黑帝君，形如婴儿，衣玄玉锦帔，黑羽飞华裙，冠玄山芙蓉冠。
　　黄帝君，形如婴儿，衣黄玉锦帔，黄羽飞华裙，冠芙灵紫冠。
　　右五帝形服，预宜知记，修行之时，各存见某帝冠服，具如所云。旦旦视日初出之时，向日再拜。当先冠服，具炉香，漱口，含经文当舌上，以字首向内。正坐，伺日出圆光见讫，长跪上香，心存上皇君讳字，两手抚心而拜。毕，乃临目闭气十息，正对日平坐，宜屈大指为握固，仰面何日，为之十息，又咽日光十过。当存令日光使入口，即而吞之，存日中有赤气，紫芒有九道，心呼：曜灵九神，华芒九芒，来注於面。乃小开口，微吸而吞十过讫，闭气想腹中光芒，上连泥丸，下通藏腑，焕照形体，洞彻内外。良久，仍存此光芒，直至事毕，勿令散绝。毕，微呼曰：呼声才令自耳闻之。
　　日中青帝圆常无，字龙韬。当先备存五帝坐在日中，依五方之位，乃心的主青帝，微呼之，仍青帝相应。余帝仿此。
　　赤帝丹灵峙，字绿红映。
　　白帝皓郁将，字回金霞。
　　黑帝澄漕淳，字玄绿炎。
　　黄帝寿逸阜，字飙晖像。
　　又呼曰：先存月魂，作丸圆之象，黄色，稍小於日，在日气之中。不言形状，但觉其中若有神相应而已。
　　月魂精神，暧萧台摽。毕，阴咒曰：心中云云，不得出声。
　　愿得与五帝真君、月魂精神，共乘景云，上奔日宫。毕，又闭目，乃存青帝君从日光中来，在我之左，赤帝君在右，白帝君在背，黑帝君在我之左手上，黄帝君在我右手上。各心呼讳字，五帝都来，存帝服色令仿髴。各存既毕，都存五帝形色，一时而见，又叩齿五通，咽液九过，微祝曰：才令自耳闻也。
　　赤炉丹景，圆华九明，大晖启神，焕曜朱精，五帝肇霞，映洞万生，观落上真，空无调平，运气练采，流荡五形，使我神化，六府敷盈，参乘绛云，阳遂九軿，上奔日宫，与帝合灵。毕。
　　又存阳遂绛云之车，驾九赤龙，从日光中来到我之前，仍与五帝共载，而奔日也。
　　凡行之，一年仿像，二年见形，三年下降，四年便朗然洞彻，面有玉光，五年成真，十一年得乘云车羽盖，驾命群龙，上奔日宫，受书为上清真人，得给玉童二十六人，玉女二十四人也。
　　奔月法
　　斋静存思具如日法
　　月中黄气上皇神母，讳曜道友，字玉荟条。
　　青帝夫人，形如婴儿，衣青华琼锦帔，翠龙凤文飞羽裙。头作颓云三角髻，余发垂至腰，诸夫人并同。
　　赤帝夫人，衣丹药玉锦帔，朱华凤络飞羽裙。
　　白帝夫人，衣白琳四出龙锦帔，素羽鸾章飞华裙。
　　黑帝夫人，衣玄玉九道云锦帔，黑羽龙文飞华裙。
　　黄帝夫人，衣黄云山文锦帔，绿羽凤文绣裙。
　　右五夫人形服，预宜知记，修行存见，具如日法。夕夕视月初出之时，向月再拜宜所向之。其朔后二三日，初出之时，日才没见月，即可为之。至月渐高，即待日光没尽，月色光明，乃可行之。其晦朔之间，月形既尽，固无可存修。室中不得见月，当出庭中，或屋檐下，阴雨即居室内。先冠服，具香炉，漱口，含经文当舌上，令字首向内。向月上香，长跪，心存上皇神母字，两手抚心而拜。拜毕，乃临目闭气九息，对月平坐，仰手膝上，右手执经文，左手握固，仰面向月，为之九息者，又咽月光九过。当存月光使入口中，即而吞之，存月中有黄气白光，八玄之芒，心呼曰：月华夜精，八芒来注於面。乃小开口，微吸而吞之九过，讫，闭气想腹中光芒，上达泥丸，下通藏府，朗照形体，洞彻内外，存此光芒，直至事毕，勿令散绝。毕，微呼曰：才令自耳闻也。
　　月中青帝夫人娥隐珠，字芬艳婴。
　　先存五帝夫人坐在月中，依五方之位，存作圆像，乃心的主青帝夫人，而呼之，仍存夫人相应。余夫人仿此也。
　　赤帝夫人翳逸寥，字婉延虚。
　　白帝夫人灵素兰，字郁连华。
　　黑帝夫人结连翘，字淳属金。
　　黄帝夫人清营襟，字炅定容。
　　又呼曰：先存日魂，作辟邪方之景，赤色，如月之大，在月气之中。不言形状，但觉其中若有神相应而已。
　　日魂精神，珠景赤童。毕，阴祝曰：勿令声出。
　　愿得与五帝夫人、日魂精神，共乘飞云，上奔月宫。毕，闭目，乃存青帝夫人从月光中来在我之左，赤帝夫人在右，白帝夫人在背，黑帝夫人在左手，黄帝夫人在右手，各手执文於手上而立，面向我。心呼讳字，五帝夫人都来，存夫人服色令仿髴。又都存五处五帝夫人形容服色，一时而见也。乃叩齿九通，咽液九过，微咒曰：
　　黄精启晖，元阴内章，映观太玄，开洞万方，散蔚寒飙，七晨玄琅，回阴三合，天地吐光，云帔郁罗，佩琼带珰，云幕练摩，扶养木王，紫曜挺落，浮华九空，圆明赋采，六气化通，五帝夫人，蹑云挹风，羽裙拂霄，逸虚扇东，骞树敷晨，盖修秀蓬，洞根万里，荫盖五躬，魂和神化，六玄云充，还老归婴，玉婴反童，时乘沈零，飞云十龙，上奔月宫，位为保重。毕。
　　存日魂乘月光，来对我之面，去面九寸许，想其中有神在焉。又存流铃飞云之车，驾十黄龙来，从月光中到我之前，仍五夫人共载，而奔月也。
　　行之一年仿髴，二年见形，三年降下，四年便洞彻，身生流光，五年成真，十一年得乘玄辔景，上奔月宫，为上清真人，得给玉童二十六人，玉女二十四人也。
　　奔辰法
　　木，春王；火，夏王；金，秋王；水，冬王。皆依历，以四立日前夜半，为王之始，各七十二日。土，分至日前各王十八日，分至日之前夜半，为王之始。有星时，可出庭中，坐立适意，有五星中相见者。次当修服之时，而出庭中，坐胜於立，可於庭坛，向星敷席施桉，烧香礼拜讫，正坐而为之。若无星之时，天阴之夕，可於寝室中存修之也。星行不必在方面，亦随所在，向而修行，谓五星所在而向之，不必依星本方之面，犹如木或在西也。
　　一夕服五星，常令周遍，随王月以王星为先。若静斋道士，亦可通於室中，存五星之真文，面而并修之。若不闲算术，不知星之所在，又久静长斋者，可常於室中，依五星本位之方面，而存修之也。凡吞服星光芒时，当存星真上皇、上皇夫人，乘光中来入口，咽之，临目仿髴，如有其形也。
　　木飞登木星之道，岁星圆镜木精，玄朗东阳之陔，星中有九门，门中出九锋芒，各垂光九百万丈，一门内有一青帝。存星广大而丸圆，可径九十里，周回均有九门，帝服青帝衣，号曰青灵之公也。
　　法常司见岁星，烧香，当正心视星，呼曰：
　　青帝之君。又存星中碧台皇君、君夫人#2，以右手抚心而礼之。又闭气，叩齿二十七通，咽液九过，闭两目，心呼曰：
　　岁星真君，讳澄澜，字清凝，夫人讳宝容，字飞云，愿得与始阳青皇真君、君夫人，共乘八景碧舆，上太上宫。毕，乃闭目於手下，稍举令才见星光芒，咒曰：
　　天光交和，精流东方，仰望九门，飞霞散锋，始阳碧台，中有青黄，青牙垂晖，映照九方，郁察夫人，字曰飞云，齐服灵锦，龙帔虎裙，腰带凤符，首巾华冠，出无入虚，遨游太无，前策青帝，后从千神，来见迎接，得为飞真，上登玉清，高上之房。
　　毕，去手，闭目对星，服星之光芒，存视九芒，使尽入喉中。先存真皇夫人，咽之入肝讫，乃服二十七气，吞都毕，又叩齿三通已。
　　常行之十四年，木星中青皇大君，奏闻高上玉清宫，刻太微蕊简之名，玉书位为上清上飞真人也。
　　火飞登火星之道，火星玄镜丹精，映观南轩，星中有三门，门中出三锋芒，各垂光三百万丈，一门内有一赤帝。存星广大丸圆，径可三十里，周回均有三门，帝服赤衣，中央有丹火朱阳赤皇上真道君、夫人。
　　法常司见荧惑星，烧香，正心视星，存星广丸门锋赤帝，心呼曰：
　　赤帝之君。又存星中朱云绛城皇君、君夫人，以左手抚心而礼之，右手掩口，三闭气，叩齿二十七通，咽液九过，闭两目，心呼曰：
　　荧惑星真君，讳维渟，字散融，夫人讳华瓶，字玄罗，愿得与丹天赤皇君、君夫人，共乘八景丹舆，上登玉清宫。毕，向星咒曰：
　　玄象流映，丹光南冥，仰望三门，朱云绛城，中有丹皇，名曰维渟，夫人内照，是为华瓶，齐服云霜，凤华龙铃，腰带虎书，首巾飞青，出无入玄，翔遨五城，前导赤帝，后从六丁，来见招延，得真之名，上登玄虚，金书玉清。
　　毕，去手，举手抚心，闭目息气，视星，服星之光，令星三芒尽来入喉中。先存真皇夫人，咽之入心讫，乃服二十七气，吞都毕，又叩齿三通已。
　　常行之十四年，荧惑星中赤皇上真道君，奏闻三元玄上宫，刻玄图琼简，定名金书，位为上清上飞真人也。
　　金飞登金星之道，太白星图镜金精，焕耀西辰，太白星中有七门，门中出七锋芒，各垂光七百万丈，一门内各有一白帝。存星广大而丸圆，径可七十里，周回均有七门，帝服白衣，有太素少阴白皇道君、君夫人。
　　法常司见太白星，烧香正心，视门锋白帝，心呼曰：
　　白帝之君。又存星中玉房白皇君、君夫人，以手抚心而礼，左手掩两鼻孔，七闭气，又叩齿二十七通，咽唾九过，闭两目，心呼曰：
　　太白星君，讳寥凌，字振寻，夫人讳飙英，字灵恩，愿与太素少阴真君、君夫人，共乘八景素辇，上登玉清。毕，向星咒曰：
　　七气艳飞，光照西方，仰望七门，灵关激锋，素晖烛映，德标金宗，中有少阴，号曰白皇，夫人灵恩，治在玉房，齐服浩锦，流铃虎章，首巾芙晨，腰佩金珰，出空入虚，游步玉刚，前导白帝，后从六庚，来下见迎，北登塘宫，名书上清，得为真公。
　　毕，去手，临目视星，服星之光，存金星七芒尽来入喉中。先存真皇夫人，咽入肺讫，乃服二十七气，吞都毕，又叩齿三通已。
　　常行之十四年，太白星中少阴白真上皇君，奏闻太帝玉皇宫，刻上清金阁，定名玉简，位为上清左真公，以综太极也。
　　水飞登水星之道，辰星圆镜水精，洞映北冥，辰星中有五门，门中出五锋芒，各垂光五百万丈，一门各有一黑帝。存星广大而丸圆，径可五十里，周回均有五门，帝服黑衣，中央有太玄阴元皇道君、君夫人。
　　法常司见水星，烧香，正心视星，存星广丸门锋黑帝，心呼曰：
　　黑帝之君。又存星中苍阙皇君、君夫人，以两手抚心而礼之，举两手而掩两耳，乃闭气五息，叩齿二十七通，咽液九过，闭两目，心呼曰：
　　辰星道君，讳启咺，字精原，夫人讳玄华，字龙娥，愿得与太玄阴元道君、君夫人，共乘八景苍舆，上登上清上元宫。毕，又向星咒：
　　五炁玄飞，光流北方，仰望五门，苍阙郁繁，激芒达觐，灵映景云，中有黑皇，厥字精原，龙娥纷蔼，俱履玄关，齐服苍帔，紫锦飞裙，腰佩虎符，首巾莲冠，出凌九虚，入向玉津，前导黑帝，后从六壬，来下见迎，上登紫房，名书太上，得为玉真。
　　毕，去手，临目视星，服星之光，存星五芒尽来入喉中。先存真皇夫人，咽之入肾，乃服二十七气，吞都毕，又叩齿三通已。
　　常行之十四年，辰星中太玄上皇真君，奏闻高上宫，刻琳房玉札，定名玉清紫文，位为上清真公也。
　　土飞登土星之道，填星圆镜土精，填阴黄道，填星中有四门，门中出四锋芒，各垂光四百万丈，一门各有一黄帝。存星广大而丸圆，径可三十里，周回均有四门，帝服黄衣，中央有黄真皇道君、君夫人。
　　法常司见镇星，烧香，正心视星，存星广丸门锋黄帝，心呼曰： 
　　黄帝之君。又存星中台房皇君、君夫人，以两手抚心而拜，举左手以掩洞房上，当眉间掩之，乃闭气四息，又叩齿二十七通，咽液九过，临闭两目，心呼曰：
　　镇星皇君，讳藏睦，字耽延，夫人讳公瑶，字非贤，愿得与中央土皇道君、君夫人，共乘八景黄舆，上登上清宫。毕，又向星祝曰：
　　四气徘徊，合注中元，仰望九极，傍观四门，黄台紫房，垂锋散铓，灵光郁散，天华落盆，中有黄皇，厥字耽延，夫人潜德，是为非贤，理和命气，道玄灌元，齐服黄云，龙锦虎裙，腰佩金符，首巾紫冠，出凌玄空，展光金门，前导黄帝，六己卫轩，来下见迎，上望天关，金书太上，琅简刻名，飞行太空，得为玉卿。
　　毕，去手临目，服星之光，存星四芒尽来入喉中。先存真皇夫人，咽之入脾讫，乃服二十七通，都毕，又叩齿三通已。
　　常行之十四年，填星中皇上真人，奏闻太上宫，刻霄台碧简，定名九玄丹文，位为上清真公，下及四极上真人也。
　　朝皇
　　太上隐书五星上真五通之日，天精开畅，上真吉会，相庆之日也。
　　正月六日日中，二月一日哺时，三月七日夜半，四月九日食时，五月十五日夜半，六月三日中时，七月七日夜半，八月四日中时，九月二日平旦，十月十一日平旦，十一月六日夜半，十二月十二日夜半。
　　此十二月，五星中上皇太真道君，俱登上景玉清，见九玄太上道君。又千真三十六天帝，下游太清，飞仙以上，并庆会太极上宫。又论世上求真之勤懈，纪书学真者之玉名，当刻之金阙，定书药简。又论求真者七世之功过，罪谪之深浅，校罪多少，使真有数品。
　　夫五通日者，消罪除过之吉会，盖五真上朝，是谓五通，通远达听，毫末皆照也。凡欲奉修登真隐道三奔之术，一依前文，严洁修行，不得辄生轻慢，传示非人。一旦违科，受者之身，永受考责。奉持如法，生死俱升，一如登真盟文律令。
　　保举
　　监度
　　度师
　　太上洞真天宝上清大洞三景宝箓卷上竟
　　#1『师』字原缺，据上下文补。
　　#2此句原本作『中中皇君夫人』，於义不通。今据上下文改正。
　　上清洞真天宝大洞三景宝箓卷下
　　太上龟山元箓品上
　　玉清部阶第四
　　维某号某年太岁某月日子，某州郡县乡里，男女姓名，年若干岁，某月日时生，今赍仪信，诣三洞法师某君门下，请受《太上龟山上品大箓》，好乐上法，请求奉受，以为崇奉，修行供养。不得违犯科约，依戒修持，不得怨道咎师，一如盟科律令。
　　太清玄老九天正文，自然虚洞真文，玉帝君於玄霞翠羽玉京华山洞室之中，敷说正文。尔时有四千万亿玉童，九千万亿玉女，以黄金荐地，白玉为床，天尊来下，黄金为席，诸仙神王俱长跪，启问九天玄帝：伏闻太上诸圣，太帝玄歌，玉帝耀景，丹华绿翠，凤骑龙驾，来迎东华上帝，同唱九韶太和灵章，洞玄刻石其文，以喻龟山上经九天之箓，以和九天洞房诸仙玉女。真王命魔灵幡，三十二天典月秉日，云行雨施，天下润泽，百果同萌，碧树琼枝，绿叶丹葩，香园果林，七宝三景，上圣天尊、上清玉童，散华玉女，那林琼室，敷化众生群臣，帝王国主，韩司主箓，十方众官，仙真大圣，百罗魔王，腾飞虚空，覆天盖地，飞琼云车，千二百玄龙之举，雷电霹雳，光耀十方，来降我室，拜跪赞唱。诸天香华，百籁同鸣，琳琅振响，自然锺磬，诸天妓乐，七宝三光，百和之音，以相娱乐，以为欢焉。召天九魔，邪精天帝，俱侍座侧，飞云羽盖，十二缯幡，麾节鼓幢，罗列帝前，诸天和唱，同赞诵焉，十二天尊、众仙正官，各诵赞洞灵琼音宝文。
　　三元章句
　　回风迅轻盖，十圣从尊游。云章和神魔，紫辇景气浮。太清诸天尊，顿驾玉京嵎。群仙戏天乐，百音自然周。同欢舞云华，众真欣谁喻。玉琼七宝林，唱赞愿同舟。丹景耀日精，令我心踟蹰。仙人诵帝章，此乐莫不谋。诸天咏清音，眇眇飞云端。群圣歌云曲，玉女唱玄欢。同游王母室，徘徊琼堂观。众仙玉华质，粲耀英与烂。玉池漱清流，昆山宝林焕。飘飘群龙飞，皎皎紫云坛。夕游蓬莱嵎，朝对华景昆。神仙结丹叶，流晖寄文翰。
　　上清九老自然洞真功曹，飞丹华之辉，九老上圣之君，灵应之召，以皇景玉帝京玉仙文典丈人，元皇上甲之岁正月七日，於混沌之台，七宝琼林之室，三元玉帝，命元天之文，以受丹老九赤真君，不得招集乱人，混同一观，以为上真。一依科法，奉命：
　　上清虚洞自然灵飞上部功曹圣宝真人九千万人，上清虚洞自然灵飞中部功曹圣宝真人九千万人，上清虚洞自然灵飞下部功曹圣宝真人九千万人，上清虚洞自然灵飞前部功曹圣宝真人九千万人，上清虚洞自然灵飞后部功曹圣宝真人九千万人，上清虚洞自然灵飞左部功曹圣宝真人九千万人，上清虚洞自然灵飞右部功曹圣宝真人九千万人，上清虚洞自然灵飞都部功曹圣宝真人九千万人。
　　上元自然洞真玉帝虚灵上部直符吏九千万亿人，上元自然洞真玉帝虚灵中部直符吏九千万亿人，上元自然洞真玉帝虚灵下部直符吏九千万亿人，上元自然洞真玉帝虚灵前部直符吏九千万亿人，上元自然洞真玉帝虚灵后部直符吏九千万亿人，上元自然洞真玉帝虚灵左部直符吏九千万亿人，上元自然洞真玉帝虚灵右部直符吏九千万亿人，上元自然洞真玉帝虚灵都部直符吏九千万亿人。
　　洞清皇虚真景上部灵飞使者八千九亿万重，洞清皇虚真景中部灵飞使者八千九亿万重，洞清皇虚真景下部灵飞使者八千九亿万重，洞清皇虚真景前部灵飞使者八千九亿万重，洞清皇虚真景后部灵飞使者八千九亿万重，洞清皇虚真景左部灵飞使者八千九亿万重，洞清皇虚真景右部灵飞使者八千九亿万重，洞清皇虚真景都部灵飞使者八千九亿万重。
　　上真九老上清皇真玉帝上灵飞琼自然羽盖九亿万重，上真九老上清皇真玉帝中灵飞琼自然玉舆九亿万重，上真九老上清皇真玉帝下灵飞琼自然云軿九亿万重，上真九老上清皇真玉帝前灵飞琼自然琼轮九亿万重，上真九老上清皇真玉帝后灵飞琼自然绿軿九亿万重，上真九老上清皇真玉帝左灵飞琼自然凤翼九亿万重，上真九老上清皇真玉帝右灵飞琼自然飞虬九亿万重，上真九老上清皇真玉帝都灵飞琼自然龙軿九亿万重。
　　清虚玉京上灵丹检赤符龟山上部将军九千万骑，清虚玉京上灵丹检赤符龟山中部将军九千万骑，清虚玉京上灵丹检赤符龟山下部将军九千万骑，清虚玉京上灵丹检赤符龟山前部将军九千万骑，清虚玉京上灵丹检赤符龟山后部将军九千万骑，清虚玉京上灵丹检赤符龟山左部将军九千万骑，清虚玉京上灵丹检赤符龟山右部将军九千万骑，清虚玉京上灵丹检赤符龟山都部将军九千万骑。
　　玉清上元飞行混沌紫虚华景上真玉童龟山玉真七千万乘，玉清上元飞行混沌紫虚华景中真玉童龟山玉真七千万乘，玉清上元飞行混沌紫虚华景下真玉童龟山玉真七千万乘，玉清上元飞行混沌紫虚华景前真玉童龟山玉真七千万乘，玉清上元飞行混沌紫虚华景后真玉童龟山玉真七千万乘，玉清上元飞行混沌紫虚华景左真玉童龟山玉真七千万乘，玉清上元飞行混沌紫虚华景右真玉童龟山玉真七千万乘，玉清上元飞行混沌紫虚华景都真玉童龟山玉真七千万乘。
　　紫皇玉京虚无自然九色上仙丹景九华玉女九千万重，紫皇玉京虚无自然九色中仙丹景九华玉女九千万重，紫皇玉京虚无自然九色下仙丹景九华玉女九千万重，紫皇玉京虚无自然九色前仙丹景九华玉女九千万重，紫皇玉京虚无自然九色后仙丹景九华玉女九千万重，紫皇玉京虚无自然九色左仙丹景九华玉女九千万重，紫皇玉京虚无自然九色右仙丹景九华玉女九千万重，紫皇玉京虚无自然九色都仙丹景九华玉女九千万重。
　　玉虚洞灵上元紫章九真上圣金华玉童九千万人，玉虚洞灵上无紫章九真中圣金华玉童九千万人，玉虚洞灵上元紫章九真下圣金华玉童九千万人，玉虚洞灵上元紫章九真前圣金华玉童九千万人，玉虚洞灵上元紫章九真后圣金华玉童九千万人，玉虚洞灵上元紫章九真左圣金华玉童九千万人，玉虚洞灵上元紫章九真右圣金华玉童九千万人，玉虚洞灵上元紫章九真都圣金华玉童九千万人。
　　九玄上真飞华七景龟山领道上丹青腰玉女九千万众，九玄上真飞华七景龟山领仙中丹青腰玉女九千万众，九玄上真飞华七景龟山领神下丹青腰玉女九千万众，九玄上真飞华七景龟山领圣前丹青腰玉女九千万众，九玄上真飞华七景龟山领明后丹青腰玉女九千万众，九玄上真飞华七景龟山领灵左丹青腰玉女九千万众，九玄上真飞华七景龟山领玄右丹青腰玉女九千万众，九玄上真飞华七景龟山领真都丹青腰玉女九千万众。
　　上元灵琼太空飞霄自然领导上神丹真玉仙九千万人，上元灵琼太空飞霄自然领仁中神丹真玉仙九千万人，上元灵琼太空飞霄自然领引下神丹真玉仙九千万人，上元灵琼太空飞霄自然领玄前神丹真玉仙九千万人，上元灵琼太空飞霄自然领灵后神丹真玉仙九千万人，上元灵琼太空飞霄自然领虚左神丹真玉仙九千万人，上元灵琼太空飞霄自然领丹右神丹真玉仙九千万人，上元灵琼太空飞霄自然领真都神丹真玉仙九千万人。
　　七曜上清洞真玄景玉皇青华上丹玉光赤仙九千万人，七曜上清洞真玄景玉皇青华中丹玉光赤仙九千万人，七曜上清洞真玄景玉皇青华下丹玉光赤仙九千万人，七曜上清洞真玄景玉皇青华前丹玉光赤仙九千万人，七曜上清洞真玄景玉皇青华后丹玉光赤仙九千万人，七曜上清洞真玄景玉皇青华左丹玉光赤仙九千万人，七曜上清洞真玄景玉皇青华右丹玉光赤仙九千万人，七曜上清洞真玄景玉皇青华都丹玉光赤仙九千万人。
　　右洞灵上清龟山元空紫堂，金室石简华玉刻石真文，吏兵圣箓，上宫正位中元使者、仙童玉女、天王真神、上圣八景三部将军、功曹直符吏官使者、飞龙乘骑、三元真官、元皇玉仙，一如玄科之律，子懃慎之。太上老君律令。
　　保举
　　监度
　　度师
　　太上龟山元箓品中
　　玉清部阶第五
　　维某号某年太岁某月日子，某州郡县乡里，男女生姓名，年若干岁，某月日时生，今赍仪信，诣三洞法师某君门下，请受《太上龟山中品大箓》，奉佩己后，誓依奉修，不得违背真文，轻泄漏慢。如有违犯者，受法之身，永受考责，不得怨道咎师，一如盟科律令。
　　此符服之九年，闭目存思，一日一夕，当见九天仙属，乘龙驾凤，飞游紫虚，上造玉庭，身与神真，不得与人同游，永不得长安，酉回卯转，身离五苦地狱之痛，必当扬之於后世，必愿慎之。
　　已上符并朱书。
　　保举
　　监度
　　度师
　　太上龟山元箓品下
　　玉清部阶第六
　　维某号某年太岁某月日子，某州郡县乡里，男女生姓名，年若干岁，某月日时生，今赍仪信，诣三洞法师某君门下，请受《太上龟山下品大箓》，永为身宝，一旦违犯，自受考责，万劫不原，一如盟科律令。
　　皇元上甲正一之首，九天大道之帝王，自然故景，太华刻石之文。龟山洞室二十四仙官，上元君号曰龟山使者，玉女仙童二十四神人，太上玄都玉京真仙，出於上圣紫凤赤书。丹景玉文之书，於洞景风空洞灵三元之山洞。得此真文，闭以五岳中央黄帝玉华之琼室，以太岁甲戌七月七日，於混沌台凤山，出之於金阙玉户之中，出以授上皇紫微夫人，令授后世应仙之人。若得持之者，必白日升云，与众仙为俦，得见上圣命为上仙之君。受依玄科正律之令。
　　皇虚玉帝自然云车紫景上圣领真功曹九千万人，皇虚玉帝自然云车紫景中圣领真功曹九千万人，皇虚玉帝自然云车紫景下圣领真功曹九千万人，皇虚玉帝自然云车紫景前圣度景功曹九千万人，皇虚玉帝自然云车紫景后圣结朋功曹九千万人，皇虚玉帝自然云车紫景左圣摄真功曹九千万人，皇虚玉帝自然云车紫景右圣过仁功曹九千万人，皇虚玉帝自然云车紫景都圣真官功曹九千万人。
　　上景玉仙飞行步虚上部领仙直符吏二十四亿万人，上景玉仙飞行步虚中部领神直符吏二十四亿万人，上景玉仙飞行步虚下部领真直符吏二十四亿万人，上景玉仙飞行步虚前部领明直符吏二十四亿万人，上景玉仙飞行步虚后部领圣直符吏二十四亿万人，上景玉仙飞行步虚左部度仙直符吏二十四亿万人，上景玉仙飞行步虚右部摄真直符吏二十四亿万人，上景玉仙飞行步虚都部延生直符吏二十四亿万人。
　　清虚上真灵仙玉官上灵领圣使者九千万骑，清虚上真灵仙玉官中灵领仙使者九千万骑，清虚上真灵仙玉官下灵领真使者九千万骑，清虚上真灵仙玉官前灵过神使者九千万骑，清虚上真灵仙玉官后灵结仙使者九千万骑，清虚上真灵仙玉官左灵摄景使者九千万骑，清虚上真灵仙玉官右灵统真使者九千万骑，清虚上真灵仙玉官都灵自然使者九千万骑。
　　虚玄上清翠羽上真上部紫晨玉童九千万重，虚玄上清翠羽上真中部紫晨玉童九千万重，虚玄上清翠羽上真下部紫晨玉童九千万重，虚玄上清翠羽上真前部紫晨玉童九千万重，虚玄上清翠羽上真后部紫晨玉童九千万重，虚玄上清翠羽上真左部紫晨玉童九千万重，虚玄上清翠羽上真右部紫晨玉童九千万重，虚玄上清翠羽上真都部紫晨玉童九千万重。
　　紫玄中清三元上虚太丹上景玉女九千万乘，紫玄中清三元上虚太丹中景玉女九千万乘，紫玄中清三元上虚太丹下景玉女九千万乘，紫玄中清三元上虚太丹前景玉女九千万乘，紫玄中清三元上虚太丹后景玉女九千万乘，紫玄中清三元上虚太丹左景玉女九千万乘，紫玄中清三元上虚太丹右景玉女九千万乘，紫玄中清三元上虚太丹都景玉女九千万乘。
　　灵光上元灵神官属上真三光通灵八部司命龟山真人三千万众，灵光上元灵神官属中真三光通灵八部司命龟山真人三千万众，灵光上元灵神官属下真三光通灵八部司命龟山真人三千万众，灵光上元灵神官属前真三光通灵八部司命龟山真人三千万众，灵光上元灵神官属后真三光通灵八部司命龟山真人三千万众，灵光上元灵神官属左真三光通灵八部司命龟山真人三千万众，灵光上元灵神官属右真三光通灵八部司命龟山真人三千万众，灵光上元灵神官属都真三光通灵八部司命龟山真人三千万众。
　　虚景真仙都官候仙上神通灵将军三千万人，虚景真仙都官候仙中神通灵将军三千万人，虚景真仙都官候仙下神通灵将军三千万人，虚景真仙都官候仙前神通灵将军三千万人，虚景真仙都官候仙后神通灵将军三千万人，虚景真仙都官候仙左神通灵将军三千万人，虚景真仙都官候仙右神通灵将军三千万人，虚景真仙都官候仙都神通灵将军三千万人。
　　皇缯八景三洞上清玉帝七曜五星上圣真人龟山飞灵将军三千万人，皇缯八景三洞上清玉帝七曜五星中圣真人龟山步虚将军三千万人，皇缯八景三洞上清玉帝七曜五星下圣真人龟山练真将军三千万人，皇缯八景三洞上清玉帝七曜五星前圣真人龟山回明将军三千万人，皇缯八景三洞上清玉帝七曜五星后圣真人龟山飞云将军三千万人，皇缯八景三洞上清玉帝七曜五星左圣真人龟山洞光将军三千万人，皇缯八景三洞上清玉帝七曜五星右圣真人龟山练神将军三千万人，皇缯八景三洞上清玉帝七曜五星都圣真人龟山练仙将军三千万人。
　　紫天虚真皇帝金丹上部五芝玉童三千万人，紫天虚真皇帝金丹中部六芝玉童三千万人，紫天虚真皇帝金丹下部七芝玉童三千万人，紫天虚真皇帝金丹前部八芝玉童三千万人，紫天虚真皇帝金丹后部绿玄玉童三千万人，紫天虚真皇帝金丹左部真华玉童三千万人，紫天虚真皇帝金丹右部玄晖玉童三千万人，紫天虚真皇帝金丹都部真曜玉童三千万人。
　　皇真下清玉王仙都上景玄芝玉女三千万人，皇真下清玉王仙都中景太芝玉女三千万人，皇真下清玉王仙都下景丹芝玉女三千万人，皇真下清玉王仙都前景灵芝玉女三千万人，皇真下清玉王仙都后景仙芝玉女三千万人，皇真下清玉王仙都左景绿芝玉女三千万人，皇真下清玉王仙都右景神芝玉女三千万人，皇真下清玉王仙都都景圣芝玉女三千万人。
　　虚清回光七曜玉华丹灵日月八术自然龟山玉舆七千万人，虚清回光七曜玉华丹灵日月八术自然龟山绿辕七千万人，虚清回光七曜玉华丹灵日月八术自然龟山云軿七千万人，虚清回光七曜玉华丹灵日月八术自然龟山琼轮七千万人，虚清迥光七曜玉华丹灵日月八卫自然龟山羽盖七千万人，虚清回光七曜玉华丹灵日月八术自然龟山龙车七千万人，虚清回光七曜玉华丹灵日月八术自然龟山凤翼七千万人，虚清回光七曜玉华丹灵日月八术自然龟山飞虬七千万人。
　　九玄绿晖丹曜洞灵自然龟山上晖玉华真人九亿万重，九玄绿晖丹曜洞灵自然龟山中晖玉华真人九亿万重，九玄绿晖丹曜洞灵自然龟山下晖玉华真人九亿万重，九玄绿晖丹曜洞灵自然龟山前晖玉华真人九亿万重，九玄绿晖丹曜洞灵自然龟山后晖玉华真人九亿万重，九玄绿晖丹曜洞灵自然龟山左晖玉华真人九亿万重，九玄绿晖丹曜洞灵自然龟山右晖玉华真人九亿万重，九玄绿晖丹曜洞灵自然龟山都晖玉华真人九亿万重。
　　元皇丹晖权之章，刻碧真文，以传后圣真人紫微夫人者。
　　右紫微夫人，服之十年，自然升云，金台之坐对王母，与众为侣。佩服者，可朱书白素上佩之。
　　龟山河室中，有自然天书真文。
　　右清虚真王，服之九年，自然登空之台，与众圣上真，与真为侣。以朱书紫缯之上。
　　龟山石洞中金真董景自然天文。
　　右真华玉童，服之三十九年，乃得升天。以黄书碧缯上佩之。
　　龟山石洞中，有青书录石刻作自然真文，传后仙人，慎之。
　　右服符时，可青书黄素上。
　　右四符，以青书白素上，悬於四方，伏制魔王，恶鬼之徒，皆令摄伏，众魔上圣，悉得游行上清以上，降升紫虚之中，与上圣帝王神仙，同时上造紫台玉景名山之上，与群仙众真，共说妙经已竟，使造龟山元洞，得此真文，以太上丈人、太上老君诸圣云尔。
　　保举
　　监度
　　度师
　　上清洞真天宝大洞三景宝箓卷下竟
　　
