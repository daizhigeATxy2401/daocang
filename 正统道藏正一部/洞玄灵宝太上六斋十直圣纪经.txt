洞玄灵宝太上六斋十直圣纪经
　　经名：洞玄灵宝太上六齐十直圣纪经。撰人不详，约出於隋唐。言齐戒日期及齐法。一卷。底本出处：《正统道藏》正一部。
　　洞玄灵宝太上六斋十直圣纪经
　　道教五戒
　　一者不得杀生，二者不得嗜酒，三者不得口是心非，四者不得偷盗，五者不得淫色。
　　十善
　　一念孝顺父母。二念忠事君师。三念慈心万物。四念忍性容非。五念谏争解恶。六念损己救穷。七念放生养物，种诸果林。八念道边舍井，种树立桥。九念为人兴利除害，教化未悟。十念读三宝经律，恒奉香花供养之具。
　　凡人常行此五诚十善，但有天人善神卫之，永灭灾殃，长臻福佑，唯在坚志。
　　年六斋
　　正月、三月、五月、七月、九月、十一月。
　　月十斋
　　一日、北斗下。八日、北斗司杀鬼下。十四日、太一使者下。十五日、天帝及三官俱下。十八日、太一下。二十三日、太一八神使者下。二十四日、北辰下。二十八日、下太一下。二十九日、中太一下。三十日。上太一下。
　　自下中上三太一下日，皆天地水一切尊神俱下，周行天下，伺人善恶。
　　甲子日，太一简阅神只。
　　庚申日，伏尸言人罪过。
　　本命日，计人功行。
　　八节日，有八神记人善恶。
　　三元日。天地水三官校人之罪福。
　　三会日
　　正月七日、举迁赏会。七月七日、庆生中会。十月五日。建生大会。
　　五腊日
　　正月一日、名天腊。五月五日、名地腊。七月七日、名道德腊。十月一日、名民岁腊。十二月腊日。名侯王腊。
　　三会日，三官考核功过，宜受符箓，斋戒呈章以祈景福。
　　五腊日，常当祠献先亡，名为孝子，得福无量。余日，皆是淫祀。通前三元日，为八解日，皆可设净供求福焉。
　　夫斋直之法，要在乎绝甘肥荤辛酒色，阴贼嫉妬妄想，一切诸恶。唯宜烧香然灯，诵经礼忏，愿诸一切普免灾厄，乃为斋矣。昔孔子谓老子曰：丘居贫，唯不饮酒、不茹荤久矣。老子曰：是祭祀之斋也。汝一志，无以耳听，而以心听，无以心听，而以气听，疏瀹汝心，澡雪汝精神，掊击汝智，吾将语汝。
　　论曰：按诸经斋法，略有三重。一者设供斋，可以积德解愆。二者节食斋，可以和神保寿，斯谓祭祀斋，中士所行也。三者心斋，谓疏瀹其心，除嗜欲也。澡雪精神，去秽累也。掊击其智，绝思虑也。夫无思无虑则专道，无嗜无欲则乐道，无秽无累则合道。既心无二想，故曰一志焉。盖上士所行也。详夫斋者，齐也。要以齐整三业，乃为斋矣。若空守节食，既心识未齐，又唯在一志，则口无贪味。谓兹二法，表裹相资。故《大戒经》云：夷心静嘿，专想不二，过中不味，内外清虚是也。孔子虽薄闲节食，未解调心，故示兹斋法，令其受道。而末学之徒，孰能虚心一志哉。夫鄙乎祭祀之教，自谓得心斋理，盖唝嗃怠慢之夫矣。虽口谭玄寂，无解其目，是自矜焉。《易》云：圣人以此斋戒。
　　人生各有岁月日时，随其所属星宿，以定贫富贵贱、性命长短焉。然六家之物，有合则有散，有生则有死，有成则有败，有盛则有衰，此天下之恒数，自然之对也。五色者，陷目之锥也。五音者，塞耳之锤也。五味者，截舌之斧也。财货者，乱人之物也。故祸莫大於死，福莫大於生。是以有名之名，丧我之橐。无名之名，养我之宅。有货之货，丧我之贼。无货之货，养我之福。罪莫大於淫，祸莫大於贪，咎莫大於僭，此三者祸之车也。小则亡身，大则亡家。
　　营生养性，载神扶命，则离苦升乐，福庆流延矣。人之生也，皆由於神，神镇则生，神断则死，故勤心积感，则能举形上升玄宫矣。
　　夫人唯知丰肴以甘其口，爵禄以荣其身，而不顾甘口之食，是伤命之斧，爵禄奢丽，刑对天下之怨矣。
　　元君曰：道者，灵通之至真。术者，变化之玄技也。形之无形，因术以济人。人之有灵，因修而会道。人能学之，则变化自然矣。夫道之要者，在乎探简而易攻也。卫之秘者，唯符药炁也。符者，三光之灵文，天之真信也。药者，五行之华英，地之精液也。炁者，阴阳之和炁，万物之灵爽也。尔虽得一事未毕，要资符药道乃讫。药能炼形，符能致神。夫人爱其身，天地莫能害也。守其志，天下莫能败也。安其贫，天下莫能富也。乐其贱，天下莫能贵也。未有敬焉而无不敬，未有让焉而无不让，未有矜焉而无不矜，未有惠焉而无不惠也。守直以曲，守白以辱，守辩以讷，守巧以拙，以无伐为盈，以无知为贵，以爱宠为惊。非无患之地则不蹈，故百祸不能罹也。非夷易之涂则不由，故险阻不能危也。不以禄位秽其志，故刑罚不能加也。不以毁誉为喜怒，故谤讟不能随也。百祸不能罹，是以总万物之要也。险阻不能危，是以保永安之祚也。刑罚不能加，是以充其寿考之年也。谤讟不能随，是以完其纯粹之真也。人能虚无清净，慈惠忠信，孝敬和顺，谦勤俭柔淳素，则与道同也。故以道理之於身，则心达志通，重神爱气，轻物贱名，思虑不惑，血气和平，筋骨便利，耳目聪明，肌肤润泽，面有光荣，精神专固，身体轻强，虚实相从，鬓发润光。理之於家，则父慈子孝，夫信妇贞，兄良弟顺，九族和睦，耕桑时丰，仓禀积蔚，六畜蕃殖，事业修理，常有余矣。故君臣有道，即忠惠。父子有道，则慈惠。士庶有道，则相爱。故有道则和，无道则乖。由此观之，道之於人，不可须臾而去矣。
　　文子问老子曰：何谓道德仁义礼邪。老子曰：无形无为，内以修身，外以理人，功成事立，与天为邻，道也。畜之养之，遂之长之，兼利无择，与天地合，德也。为上不矜其功，为下不羞其病，於大不矜，於小不偷，兼爱无私，久而不衰，仁也。为上辅弱，为下守节，达不肆意，穷不易操，一度顺理，不私枉挠，义也。为上恭严，为下卑敬，退让守柔，为天下雌，立於不敢，设於不能，礼也。故修道即下归服，修德即下从令，修仁即下不争，修义即下平正，修礼即下尊敬。五者皆修，即国家安宁。
　　凡当代之士，聪明深察，而近於死者，好议人之罪也。博辩闳大，而危其身者，好发人之恶也。若夫法天象地，恩及动植，忘而不持，乃合大道焉。故曰：深行之为道德，浅行之为仁义，薄行之为礼乐也。由是观之，不若怀道抱德，自然淳朴矣。
　　老君谓陵阳子曰：吾前与关令尹喜妙真要解百万言，虚白九章。虚而白者，吾宅也。清而净者，吾舍也。无为自然者，吾素也。易而为一者，吾号也。和而无体者，吾用也。应化无穷者，吾变也。夫自然者，道之真也。无为者，道之常也。虚无者，德之尊也。淡泊者，德之宫也。静嘿者，德之泉也。清净者，神之邻也。精诚者，神之门也。中和者，事之原也。人为道，能自然者，故道可得而通也。能无为者，故生可得而长也。能虚无者，故气可得而行也。能淡泊者，故志可得而共也。能静嘿者，故声可得而灭也。能清净者，故神可得而光也。能精诚者，故志可得而从也。能中和者，故化可得而从也。是故凡人为道，当以自然成其名，以无为养其形，以虚无而养其神，以淡泊而存其志，以静嘿而养其身，以清净而平其心，以精诚而守其志，以中和而存其神矣。夫安心游志，使若大水之自澹也。深居靖处，使若蛟龙之潜藏也。怀虚不屈，使若橐钥之挹空也。化得存神，使若社稷之保功也。立尊居神，使若宗庙之守仁也。使不我见，若巨鱼之居大水也。使人莫我知，若日出而无东也。使我生无穷，若大道之无方也。道之相致，譬如高山大泽之自致禽兽豺狼也，若深林巨木之自致飞鸟百虫也，若江海湖池之自致鱼龞蛟龙也，若盛德太平之自致麒麟凤凰也，若精诚洁白之自致玉女芝英也，若中和嘉应之自致德瑞吉祥也，若灾异恶行之自致妖孽殃祸也。
　　夫人常去道，非道去人。人常失生，非生失人。若使道与生相保，生与道相守，二者不相离，乃能得长久。
　　夫有形之内，人为最灵，天性虽同，因修各异，何者。以之习善，即渐成真人之风，用之涉恶，即转为凶卒。故老君哀之，令其学道。
　　夫修身之道，乃国之宝也。不可不爱，不可不贵也。然一身之根有三。一为神，二为精，三为气也。此三者，本天地之气也。神者，受於天。精者，受於地。气者，受於中和也。相与共为一道也。故神者，形乃乘也。气者，神之舆也。精者，居其中也。三者相助为理。夫人欲寿者，乃当爱气尊神重精也。故气生於精，精生於神，神生於明，人本为阴阳之气，气转为精，精转为神，神转生明。是故不欲老者，当念守元气而合精者也。令不去其形，合而为一也。即淋淋自见，身益轻，意欲精也。此神光欲生也。心中大安，欣欣若喜也。若冥目卧，着志意於身内，内意不出，则身炼形变也。如此则真理已得，太平自应矣。神哉此道。神者，君也。精者，臣也。气者，人也。故修身之道，安神养气，不欲其喜怒，若能制之，气自强也，意自得也，百邪自去，众病自消，光明自见，善神自应也。故曰：大道坦坦，去身不远。第一初果，行人之中，九转仙行。一者可从於善，二者闭塞於恶，三者广生济物，四者劝助良善，五者布施财力，六者大愿利人，七者身慈，不害於物；八者口慈，言不害物；九者心慈，常念於善。常行九行，一不可阙。
　　太上洞玄灵宝六斋十直圣纪经竟
　　
