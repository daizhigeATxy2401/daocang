洞真太微金虎真符
　　经名：洞真太微金虎真符。撰人不详，约出於东晋。系早期上清派符文。一卷。底本出处：《正统道藏》正一部。
　　洞真太微金虎真符
　　太微天帝君金虎真符，藏于太上元景琼宫，毒欢万寻，击魔卫经，神虎七千，备于玉关，西华玉女三百人，散香霄庭，五老典籍，金晨侍真。非有琼箓玉名，刻简三清者，皆不得金虎内符，及闻太上之玉篇矣。此符刻於上清玉简智慧篇中，有七万言，灵音道妙，微旨难详。或着天魔隐讳，或表万神内名，或释幽喻疑诀于琼音也。小有王君抄出此符，及威神内文之法，以制天地群灵，有一百言耳。此咒奇秘，名曰三天虎书太元上箓。受之者先斋七十日，赉金虎玉铃，素锦玄罗各三十尺，以为金真之誓，盟于天地不宣之约。依四极明科，听使七百年中，得传三人。
　　太微天帝君金虎玉精真符，乃太元上景自然金章之内音也。以役命金仙，封山召灵，威震六天，馘落万神。太上常使西灵太甲七十万人，卫符於太微琼宫。佩此符者，威制天地，呵叱群灵，控驾景龙，位司高仙。琼音既震，则玉华侍侧，金真卫兵，千妖丧眸，万鬼灭形，九魔迸首，六天摧倾，道妙极真，神裒五灵，左啸玄童，右摄金晨，大哉宝文，大帝威真，岂徒辟毒攘试，灭妖而已，乃求仙之妙品，得真之标第矣。侍书有玉童玉女，各四十七人，营卫於有经者之身，奉符遵科，上升三清。若违慢天文，及传非其人，身入风火，七祖父母长拷于水官。
　　太微天帝君金虎真符
　　右金虎真符，太微天帝君以传金阙帝君。朱书白素，盛以紫锦囊，佩之，着头上以行，则威制天地群灵，神仙敬伏，玉华执巾，天丁卫躯，山岳稽精。加敕威神之祝，玉清之章，便得馘斩九魔，千妖灭形矣。此上清禁符，不传於世，得佩之者，飞升上清。
　　太上元景金真威神内祝，以役召神兵，斩灭邪鬼。当入室烧香，叩齿三十六通，坐卧任意，乃祝之曰：
　　辟乾毒王，震拾罗旌，八仙秉钺，上帝五灵，太玄落景，七神卫庭，黄真曜符，焕掷火铃，神虎奋豪，毒锋乱逞，紫勃文仪，四躩仰鸣，九天六天，四大皛晶，外缠玄炁，内守师兵，左威右顾，风伐火征，叱斩万妖，摧馘千精，金真启震，九魔摄形，北酆摧落，所灭皆倾，我佩真符，役使万灵，三元告真，玄合帝诚，太微上命，上升三清。
　　太元上景威神内祝之法，皆上清之禁经也。辟轧毒王者，是六天大鬼之内名也。震拾罗旌者，是北帝魔王之隐讳也。四天皛晶者，是北酆鬼相之魂名也。能知三鬼名者，则千妖窜迹，万鬼匿形，九魔莫得而动试，百邪弗得而陈害。山林独处，及在府庙神鬼之中，便可案而行事，不必烧香入室也。
　　豁落大符此符青地黄书
　　日元朱地青书
　　月元青地朱书
　　岁元白地黄书
　　荧惑元朱地黄书
　　太白元黄地黑书
　　辰元青地朱书
　　镇元白地朱书
　　五铃登空步虚保仙上符一名火铃
　　太微天帝君受炁之始，玄象初分，登九玄虚生之台，五帝神官，卫於八方，五符空映，若存若亡，奄蔼凤台之上，琼房曲室之内，积七千年，其文见焉。流光耀於九霄，文郁焕乎玉清，左掷则为流金火铃，右振则冠豁落七元，摄制极天之魔，威布九霞之庭，至极妙道，洞微难胜。帝君方清斋太空琼台洞真之殿，玉室金华之房，侍女众真，五色神官，十亿万人，飞兽毒龙，侠阙备门，巨虬千寻，卫於墙垠，凤鸣龙啸，百音激馆，威扬广庭，师子嗥唤，众吹云歌，玉响流璨，神妃合唱而奏音，玉女鸣弦而拊弹。余乃引中央黄老君、太极四真人，设流霞之醴，镮刚之果，赤树白子，隐芝杂结，众香芬落，积九十日。於是龟母案笔，太一拂筵，天妃侍香，玉女结编，以白玉为简，金书其文，以付仙都左公，封以玉岌云锦之囊，传付中央黄老君，君依盟奉受五符，稽首而退，即致九灵流景云舆，五色神官五万人，飞青翠羽龙帔，上登金阙玉清之宫。
　　若有金书东华，得见此文，则宿运应仙。佩符而行，万神来朝，出虚入空，回巅五岳，运度五星，身生水火，变化十方。佩之九年，降致绿饼，上谒三元，位登玉清。其道秘妙，非真不传；轻泄篇目，身没形残。依玄真明科，七千年得传一人，违盟负誓，殃及七玄，身及先师，同充下鬼，十苦八难。
　　青帝碧霞流铃登空步虚上符
　　东方青帝元洞元明元耀延灵耀元君，各九千人，青阳玉童九十人，侍文左；束岳太山仙官二千四百人，青要玉女九十人，侍文右，卫佩符华仙身。
　　赤帝丹震流铃登空步虚上符
　　南方赤帝大洞元生大灵机皇君，各八千人，绛宫玉童八十人，侍文左，南岳衡山仙官二千四百人，太丹赤圭玉女八十人，侍文右，卫佩符章华仙身。
　　白帝素霞流铃登空步虚上符
　　西方白帝金城耀元元导太仙君，各六千人，耀灵元化玉童六十人，侍文左，西岳华山仙官各二千四百人，太素玉女六十人，侍文右，卫佩符华仙身。
　　黑帝绿霞流铃登空步虚上符
　　北方黑帝玄洞元阴五耀延灵元华郁单君各五千人，皇机太极玉童五十人，侍文左，北岳恒山仙官二千四百人，太玄玉女五十人，侍文右，卫佩符华仙身。
　　黄帝苍霞流铃登空步虚上符
　　中央黄帝中耀五阳五阴中皇洞极高皇君，各千二百人，皇机执忠玉童十二人，侍文左，中岳嵩高山仙官各二千四百人，黄素玉女十二人，侍文右，卫佩符华仙身。男以青为地，丹书文，佩之左，女黄书白地，佩之右。
　　五色锦各五十尺，以请五帝仙官。
　　紫金五两，誓五方之信。
　　沉香五斤，上闻三元宫。
　　真朱一斤，以为盟丹之誓。
　　书刀子一枚，以断死炁之路。
　　金珠七枚，以奉请七元之精。
　　绛纹七十尺，以为炎光之信。
　　受符经之身，当赉信诣师，清斋三日，沐浴烧香，书符及经，露着高坛之上一宿，明朝共登坛，告北帝，启盟度符经，付弟子。自不登坛告誓，不得妄开篇目。师轻泄经文，身被风刀之考。弟子不受而披卷，殃及七玄，身残失明。四极之科，禁轻泄经文。太真之律，禁无盟信。自非金名玉格，莫得闻见。求仙之夫，无五符佩身，五岳仙官不卫兆形，三官鬼录不落死名，栖身山岫，则为九天魔王所败，出入人间，则不免县官灾刀兵。得佩之者，上天履渊，纵横无方，适意周旋，存思真神，还复本宫，五芝自生，身映玉光，仙官防卫，三元诣房，乘云驾虚，上升玉清。
　　受符百日，当以五寸桐板五枚，书符，各着一板上。又书刺各一枚，记：某年月朔日时，某郡乡里某岳先生某人，年若干，某帝子属某岳。以付刺，埋着五岳。临埋符时，叩齿三十六通，咒曰：
　　上启三元玉皇帝尊，下告五岳五色仙官，奉受流铃五符真言，清斋五香，记名山川，请受真仙来卫我形，五芝流黄黑白赤青，身生水火，焕落火铃，龙辔诣房，上登玉庭。如此即有五方仙官防卫兆身，授子神真之道，游行五岳山海，百灵莫不来朝。
　　火铃振威内存大神慧祝，佩流金火铃，出入远近，经履危崄寇病之中，厄害之下，当存真光以自卫，开通万里之路。发行之始，正向其方，叩左齿二七过，咽炁三十六通，便思所之处所形象，山林草木，人民禽兽，神灵分明朗然，皆来朝拜我身。思北斗七星覆我头上，仍存我左目为奔星，右目为迅雷，光赫奔流九万里外，见所之道路，随光开通，山林草木，人民屋宅，兵寇鬼炁，悉令消除，无复孑遗，四道洗然。因祝曰：
　　前开后闭，天平地昂，神公出游，四道开张，当令天地，通我桥梁，前后左右，洞达八方，我左掷奔星，右迅电光，流精万里，何妖敢当，太一将送，万神来迎，所之所向，靡不吉良，乘云驾虚，上升太空。毕，便引二眼之精，各还其宫，左取七炁，右取七炁，咽之毕也。如此可以冒崄涉难，攻鬼伐兵，无不应响荡然。其法至妙，不得文传，口口相付，明慎之焉。依玄科，七百年听得一传。
　　五帝流铃五符，威制极天之魔，召摄五方神灵，上应五星，参落七元，下应人身，九孔七明，周天竟地，靡有不关，无幽不测，无细不鉴，存符则光见，掷符则振灵。子若佩之，受师口言。若在人间遇恶鬼之地，当作振威大祝，北向闭炁十二息，思五方炁，覆冠一身，内外奄冥，都无所见。因叩左齿三十六通，咽五方炁，方各三咽，炁炁除尽，尽入兆身。存我两目童子，光如流星，焕落五方，便祝曰：
　　天元七精，五帝流铃，焕掷电光，如天奔星，光曜十方，照鬼真形，有何小妖，当我生门，大帝有命，诛戮无亲，屠肝刳腹，绝灭鬼精，千千皆摧，万万皆倾，神威吐祝，摄箓无停。便咽炁三十六过止。如此一祝，则五方神官，皆征甲命卒，摄箓所在，有灵之卒，束缚诣庭，三祝鬼炁灭种。
　　若入五岳，周游山川，冒崄履峻，皆当未及其处百步，叩左齿三十六通。若之东岳，便存青帝希林珠官属九千人，来卫我前后左右，以青霞之炁覆冠我身。若之南岳，当存赤帝丹玄子官属八千人，来卫我前后，以绛云之炁覆冠我身。若之西岳，当存白帝少皓灵官属六千人，来卫我前后，以素霞之炁覆冠我身。若之北岳，当存黑帝玄冥官属五千人，来卫我前后，以玄云之炁覆冠我身。若之中岳，当思黄帝执忠原官属万二千人，来卫我前后，以黄炁覆冠我身。毕，咒曰：
　　乾天曜灵，七晨玄精，五斗华盖，绕络我形，五色飞霞，混合交并，身佩七元，流金火铃，焕掷北方，极天郁冥，五帝神官，驻策天兵，为我摄制，山川
　　土地，千鬼万灵，皆令束首，自送真形，前诛后戮，所捕无停。
　　毕，如此一祝，天魔灭迹，万神来朝，游行五岳，履涉山川，无复试观之患，五岳仙官自来，奉送五芝玉英来给子身。
　　若在军寇之中，县官白刃之下，厄难之中，当叩右齿十二通，存七斗覆身，玄光明映，周匝一体。存肝为岁星，出在左；肺为太白星，出在右；心为荧惑星，出在前；肾为辰星，出在后；脾为镇星，出在胸上。令五星精炁缠络前后，我身居斗魁之中，五星之下。次思五帝神官卫我左右，仍祝曰：
　　天为我屋，地为我床，五岳山川，为我桥粱，玄斗元精，为我衣裳，藏身七元之内，流火之乡，度我者太一务猷，过我者白元无英，灾不能干，兵不能伤，当令我身，上诣金阙九老之京。毕。如此在屈厄之中，垂终之命便得解脱。
　　洞真太微金虎真符竟
　　
