玄和子十二月卦金诀
　　经名：玄和子十二月卦金诀。未署撰人。一卷。底本出处：《正统道藏》正一部。
　　玄和子十二月卦金诀
　　复卦初爻起一阳，子时符节转天呈。复卦者，主十一月，一阳爻初生丹象。以十一月，为初春用事，故子时还丹符，须顺天罡而行火也。玄和子意用是象日是法。高奇妙手修金鼎，清净斋心奉玉皇。十二内禁日，凡修丹之人，乃是玄玄妙手也。须洁净尊奉，如对高真玉皇者也。白虎未能全制伏，青龙从此渐翱翔。白虎与青龙，俱在鼎中。白虎金，未能制伏青龙，龙方得文火，渐为腾跃之也。神仙自古皆同秘，谁道还丹别有方。自古至今，神仙皆秘借此道。前贤后圣，亦只同此一方，故无别理，唯丹之名号，则不一耳云。
　　临卦分明运赤龙，中春时节雨蒙蒙。赤龙者，为二爻生，火渐大，已是中春节候，青龙升降，如雨蒙蒙董董之逃也。海波渐减高蓬岛，玉户潜扃避隙风。炉皆有门，门有扇，开闭以避隙风也。配合已知归敏手，燮调须顺有玄功。铅汞皆先须配合得诀，方可入升卦用，燮调运其，火候无差，方生化成玄功也。秪缘会得乾坤数，从此三清道路通。修炼之法，先须得乾坤水火之数，方始运丹，丹成则三清神仙，无有不通。
　　泰卦方知二气平，鼎中腾跃渐分明。龙吟虎啸真堪听，电激雷奔转转狞。青龙与白虎在鼎递，相咽齿食，运丹之人专听婴儿之声，以停腾火候。火则如藏畜电雷之声，渐行武火。春景已阑扃北户，火云将炽映严城。至泰卦已行尽，春令符节，炉北户皆却闭之，火渐武，映炉而明也。城即炉也，用之如城也。几人知此长生诀，功满全家上玉清。谓世人但贪爱名利，须死虚生，万万人中无一人，知有长生之道，是此丹也。如人修丹成，阴功又满，他日必上升也。
　　壮卦初临道若何，火火渐进赤云多。丹象壮卦四阳爻，为夏首，火渐武也，故云赤云多也。壶中日月能符节，鼎内风雷涌碧波。日月阴阳二气也，谓能应时运其节符，只鼎内自在，如风雷涌其铅汞也。侧耳渐听闻火微，点头时复许烟罗。火罡罗公，闻鼎内水滴火熬之声，则青龙渐困，丹转有功。看看便是还丹熟，万诀千经更莫过。凡闻鼎中火熬之声，丹渐熟，谓法不能过也。
　　夬卦中分夏景暄，一阴非久变纯乾。夫卦五阳爻主，是丹象中夏之节，渐及至巳，则为乾卦，故云非久，乾之至也。解擒白虎能容易，降伏青龙岂偶然。五阳爻主，则行火转武甚也。至此时青龙白虎，自相制伏也。渐渐盖中飞紫粉，看看鼎内化红莲。凡采牙后运丹，至此节候，飞上鼎盖者，如紫粉色中，及四面者，如红莲花色也。待逃数尽终归去，却反金坛旧峒天。凡丹成，服丹之人，皆千日为限。然须行阴功在世，逃数足后，方随药成功。火者白日上升，或夜间上升，城市死尸解也。天解化世，华阳洞有金丹坛百丈，是八大洞天也。
　　乾卦巡行六位终，火光赫赫满炉红。行六位至乾卦，丹家谓阳爻为火炉炎光，即丹至此时，武火最大，赫赫极盛之貌，所以满炉红也。燮调至此齐诸圣，爱护将升入九宫。还丹至此，火极，无龙之时，内外燮调海水，水俱竭，诸圣皆爱护，将入午位，即南方离，为九宫。雷息电收苍海竭，龙啸虎困鼎壶空。《易》曰：亢龙有悔。即阳极为亢。当此之时，青龙被白虎啮食已尽，白虎已自用伏。雷电寂临，鼎空无其青声也。先生妙手通玄理，攒簇阴阳一室中。运丹之人得到此位，皆齐诸圣玄能也。故日妙通玄理，攒簇阴阳者。世人虽留心大道，多不知年象月亦象，唯日时是诀，钻簇阴阳，通於造化至理也。
　　老子歌云：
　　圣人夺得造化旨，手搏日月安炉里。
　　微微腾倒天地精，攒簇阴阳走神鬼。
　　日魂月魄若个识，识者便是真仙子。
　　炼之饵之千日期，身内无阴那得死。
　　姤卦看看已太平，离官依旧布祥新。云收两歇时无事，香馥花红别是春。姤卦一阴生，《易》曰：履霜坚冰，阴始凝也。丹至此渐已太平，离宫午之位也，光者火也，金虎元君，两界同符，故言依旧也。鼎内云雨收歇，丹以香红如春，姤也。还丹自然归有道，功夫何处访同人。丹土有九还七返，此谓从十一月还阳，至五月却返其阴，数各有其道也。若运丹以此功夫觅同人，似我者何处有也。长生到此非容易，为学三茅继后尘。长生之道，莫过於大丹。若到此符节，知其妙用，实罕有人。若到此，则非容易而求也，可继三茅真人之道尘也。
　　遁卦元来景正秋，却归坤位火云收。人间七月为中秋，丹家六月为中秋，言归坤西南也。阴爻渐生，阳爻收敛也。旋添海水听更漏，暗想红霞满十洲。炉上有水海入，阴即减室内，想有刻漏，以则时候，丹到此，想满鼎红，如霞之光也。洞里姓名元有姓，鼎中龙虎已无忧。若解如此运丹，已是洞府录其姓名，有神仙之分。谓丹到二阴爻生，则无冲失之为也。时人昧道攻胎息，谁识还丹号紫游。时人但则只学胎息气卫，以求长生，殊不知胎息是小术，未能换骨化形。故葛仙翁云：道士尽愚痴，唯学於胎息。岂知有紫游之丹，白日上升之道矣。
　　否卦将来喜称心，三阳已退却归阴。黄芽结后花争发，渌水添来海自深。否卦，三阳爻已变为阴爻，故之归阴也。黄芽化大丹，如花得春，自然香红。水海已添，乃半故深也。解向室中权造化，却归尘里混光阴。修丹之人於一室中，运用乾坤二卦，权握造化，生成丹药，如天地生产万物一般。丹之后鼓行，功却在人问也。因嗟久别当年侣，金鼎无缘何处寻。谓常时同修丹之人，值干戈之后，久别不知音信，不能同缘，成其金鼎也。
　　观卦依希道已终，酉时符节恰分中。酉时，是修丹经诀吉，当其中以亦后学。酉八月也，六月当天地分中位也。自知火候通玄妙，想得还丹满鼎红。言火候既得玄妙，丹必然成，其红粉也。处世岂能忧白发，住山偏解伏青龙。既有红粉之丹，又何忧白发不再黑，居山得道，言解伏青龙成丹。神仙志士虽言了，未断凡心不可穷。云我此金丹候之诗，皆是神仙至诀，尽法俱已言了。若几常之人，心生浮薄，未契道缘，不可穷道也。
　　剥卦轮还二气全，修丹到此号神仙。谓五阴已还，阴阳将全，丹得到此，则神仙也。玉堂春晏笼香霭，金鼎花红坼瑞莲。玉堂即丹室也，金鼎即丹鼎也。丹至此时，自然香风满室鼎，如新开红莲之状。海浪自然澄碧水，夕阳容易泛流年。阳火渐退，上水即添，澄静不动，时已夕阳，还丹火将中一年之候，故泛流年。世人只贪红尘事，岂信玄中别有玄。言世人但知名利财色为乐，岂知有大还丹也。金丹从天运，有假为基地，於一中取，自然而成矣。
　　坤卦须知位已周，从他文火自迟留。至十月，已十二位周匝，火已微细，纯阴结时，文火自迟留。却将香简朝元斗，重整衣冠祝太立。行水火阴阳，数已周足，运丹先生遂将香简，於坛上朝谢天地真灵，再祈星斗，固护丹宠，免有邪气侵也。爱护炉寒方敢看，徘徊心想未尝休。来晨礼谢开金鼎，紫粉霞光最上头。至来日鼎寒，先焚香，礼供天地真仙，方开得见，其丹已成中最佳，飞上鼎盖，如紫粉色光明者，号紫游丹成矣。
　　玄和子十二月卦金诀竟
　　
