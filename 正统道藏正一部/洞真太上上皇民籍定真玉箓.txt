洞真太上上皇民籍定真玉箓
　　经名：洞真太上上皇民籍定真玉录。撰人不详，约出於南北朝。言修道治心之要。一卷。底本出处：《正统道藏》正一部。
　　洞真太上上皇民籍定真玉箓
　　青童君请问太上道君曰：治心入道，科术参罗，各云要妙，由之有缘。未审令之最要，何方为胜？　　
　　太上答曰：胜理虽多，其有最者。治心之要，在乎惭愧。动心举目，转体安身，常怀惭愧，不忘须臾，心神乃定，定则入道，此为最要也。
　　青童君曰：何所惭愧，而得入道？
　　太上曰：心有神识，识道可尊，尊由无为，而我有为，为有有累，志愿无为，为无无累，不可便及，力进苦迟，负累稍至，为此惭愧，不离心中。又当思我禀生，生由父母，父母鞠养，辛苦劬劳，而我成长，学术不深， 无奇方异法，令父母延命，长生不死，同得神仙，此期未克，供养又亏，公私愆过，父母垂忧，思虑不精，功行怠退，为此惭愧，不离心中。又父母爱念，令其隽秀，从师学问，智慧通神，求得仙圣，为道种人，师友劝励，方便抑扬，善诱善接，既炼既陶，而任欲肆心，负违师训，或将成而罢，叛正入邪，攻伐师友，反道破经，罪延尊上，祸灭己身，灾殃将至，不知改俊。或不自觉悟，以伪为真，苦及方悔，悔 无所追，为此惭愧，不离中心。又君王赏德，搜贤访美，举其宗乡，拔其萃类，爵禄光厚，宴集绸缪，不能竭方尽忠，赞宣圣化，贪荣慕势，阿谀面从，佞媚自进，抑绝高明，嫉害胜己，结对连仇，灾凶贼害，毒至不知，知不能脱，误及亲友，为此惭愧，不离心中。又崇道不忘，事亲能孝，奉君必忠，不负幽显，而前身宿障，否病相缠，公私口舌，诽谤横生，或斗讼牢狱，非意而及，或执勤守慎，清直异群，君上所憎，众邪所怨，或事师敬友，往还身心，而遭罹凶丑，恶鬼恶人交牙劫掠，惧协中伤，或为善成恶，舍财致怨，尽礼为佞，竭诚为奸，或起立馆舍，缮写经图，堂宇虽立，不得常安，篇部虽多，不得披览，公私挂碍，风火去失，惨疾饥寒，不从本志，白日空去，素愿未成，一失生道，方向冥冥，幽苦烦恼，未测还期，今欲救之，未得要诀，为此惭愧，不离心中。心中有神，不知惭愧，则驰竞遑遑， 无时得定。定由惭愧，惭愧既立，常在心中。心中有惭愧，俯仰思道，思道不忘须央，则神明定乎内。内定则罪去，罪去则福来，福来则成真，真成则入道。入道由惭愧，惭愧则入神也。
　　青童曰：惭愧在心，谨闻命矣。请问惭愧在迩，其状可闻乎？
　　太上曰：善哉善哉，要矣之问也。夫有形则有心，有心则有事，有事则有迹，有迹则有状，有状则有言，有言则有法，有法则有道，有道法可陈矣。学士治心，惭愧在内，惭愧之迹，其状在外，豫兮若冬涉川，犹兮若畏四邻，是其状也。慎言语，惧恿总也；节饮食，虑贪饕也；衣粗而净，在素洁也；居陋而隐，守静笃也；恭敬一切，避陵辱也；不敢为先，免嫉谤也；始终贞信，潜化导也；进止和光，密行教也；挫锐解纷，明道有时也；出处变化，见神应之缘也。各有其法，同是惭愧之状也。
　　青童曰：其状如斯，谨闻命矣。其法之制，又可闻乎？
　　太上曰：其法多条，各有经诰，略而言之，闻一知十也。
　　凡欲定心，遵奉三尊。道尊经尊，备在我师，师法显隐，俯仰顺从，不得负违，违则失定。守定不失，当侍师尊，瞻听声色，伏勤无休，劳不敢惮，苦不敢辞，专志 无迕，以死为期，能如此者，心定得生。若背师任己，违道越经，怨急狐疑，欺罔幽显，此心不定，畏死失生，一去难追，良可痛矣。
　　凡欲定心，因缘别师，守道执经，存师不替。心怀惭愧，不得从师，师已升天，我不得侍，或游化他境，我不能随，或依运托终，我不能测，或流离困辱，饥冻余方，或遭罹公私，牢狱闭系，或枕疾山水，隔绝人伦，或五灾所及，死败陨亡，或毒虫猛兽，林木所伤，或遭罹盗贼，陷同奸草，不能救之，皆应惭愧。惭愧在心，愁煎在迩，不敢逸乐，不敢安宁，不敢歌笑，不敢荣华。当清严堂室，禁隔杂人，烧香然灯，晨夕朝礼，诵咏师经，思行师法，肃肃栗栗，战战兢兢，麓食服气，敝布衣裳，动止首过，谢罪存神，行善请福，建德立功，开度一切，教化愚蒙，孜孜不倦，翼翼 无休。非师之言，口不敢说，非师之服，身不敢披，非师之志，心不敢存，非师之居，居不敢住。能如此者，得惭愧之法也。
　　凡欲定心，当受《上皇民籍定真玉箓》。此箓至要，为学之先，先能定心，仙名乃定。定仙名者，由此箓焉。是三天正一先生所佩，以定得仙之名，传於玉帝、三十九真、西王母、上元夫人、清灵真人、五岳真仙各一通。受之千年，听传三人。若有金名玉字奏札青宫者，百年之内可得三传。盟用金人、玉龙各一枚、青布三十二尺，以誓北帝。师及弟子各斋九日，北向告盟而传箓也。不受此箓，仙名不定，虽学诸经，功德不就，为魔所试，不能得仙，得仙之人，皆先受此箓。以青纹囊盛佩肘下，男左女右，常以在身，唯浴乃脱，他悉勿解。敝坏更治，启告改易。去失输罚，斋忏三年三十六月，日限足竟，乃得启告佩之。如先三失，不得复受，弥加惭愧，冀后生有缘耳。
　　《定真玉箓》，自然之文，出乎无始，终乎无终，大劫一改，得道之真，积功累德，必佩斯文。名入其中，身受其炁，是为真真，不可毁矣。大劫未周，其间小劫，功德怠者，身名俱退，必失斯文，亦不值仙。功进德精，得文 无失，保为种人，不退不减，若功德智慧，轻重不同。二十四万之外，又有十二万人，合三十六万，一劫之所成也。功德微薄，不入三十六万，便后劫为期耳。此劫之人，精进勇猛，乃得入此三十六万限中。一名《白简青录皇民籍箓》，白金为简，青玉为字也。
　　洞真太上上皇民籍定真玉录竟
　　
