上清河图内玄经
　　经名：上清河图内玄经。撰人不详，约出於东晋南期。系早期上清派经典。有太一密讳、河图九皇宝箓、观星要法等篇。二卷。底本出处：《正统道藏》正一部。
　　上清河图内玄经卷上
　　玄师圣匠#1，代代相传，感至斯盛，光歇兹泯，往返善恶，一废一兴，沈而更举，绝而重联，悠悠骄慢，永隔良因，专专谨密，增长善绿，缘善能感，玄应重臻，臻则有异，异则通神，神师灵典，秘字要文，自然降见，荡垢消尘，嘿识遵奉，长生神仙，济身救物，三乘互陈，幽显无弃，不顺自沦，沦苦可痛，各宜畏旃，慎终如始，乃合道焉。凡自然真文，皆空中本有，是以或飞或沈，或隐或显，龙马龟鱼，所负图象，皆生无始，随感现出，出现参差，唯善是与。得之者在后，其文久在前，今之所得，得与者同，悉金玉简札，镂写秘藏，谙忆究解。存诵修行，亦以缣素，朱书佩身，备有遗忘。急则寻详，行之消灾，却祸延福，久习不怠，登圣真仙。师资斋洁，启玄告灵，非人忽传，妄泄殃深，明各加慎，密而遵承也。
　　太一秘讳二
　　太一者，道之子也。道应物之感，现神生一，一神接导，生成一切，无穷无极。为学之先，先觉习此，以成至真，真圣相传，以引后学。后学后觉顺从，与先为一，与先为一，乃与道同。三才五德，九皇尊灵，变化之所起，救群品所资，此太一、三五及九神，道之源极也。一则总统幽显，为无象之宗，二则玄元始交气，为天地人，人有利钝平，天地应之为三品，离合为五，三三合九，变化备具，炼无炼有，有无洞达，由乎至人。人法地，地法天，天法道，道法自然。三才有形，堪能行道，行道究竟，阶同自然，差次虽五，共归一源。故太一之神，最尊最贵，生天立地，成人物也。凡不受河图本源，不佩真字，不识本源太一，不存五神，不守三一，不事九皇，皆不得行大谢。大谢请召，启告周徧，尊极灵讳，内神隐名，不经师受，慎勿妄修。修用宜受，受之诣师，而因缘得文，当依玄盟之仪。依玄盟之仪，人不可妄作一法，强冒行之。行之得罪，陷己误人。必愿奉行，当密寻明师，及觅玄盟之仪，精心洁己，自然相遇。依科先具启告，表奏既竟，设醮献诚，唯谨唯密，有违则考臻，能勤能笃，久顺则福至，福至积德，与道俱存。
　　太一尊神，讳务犹收，字归会昌，一名解明，一名寄频。因缘积善，遇此真讳，密识心存，动静潜咒，乞愿所求，随心愿念，不得告人。若非其人，彼此得罪。欲免罪期福，嘿识存之，恒见太一尊神光象，炜烨异常，在己左右，或坐或行，缓急日夜，谛存不忘，则凶消吉至，久必对言，言合形同，共为一也。不能昼夜恒存者，可夕存之，在己身六合宫中。入两眉间却入一寸为明堂，二寸为洞房，洞房南，明堂北，是六合宫，上有太极宫。太一昼居太极，夜居六合也。常能存此，功行日新，魔不敢犯。若不知太一，空行功德，为邪所破，德业无成矣。学者求成，存一为急也。
　　九皇宝箓三
　　第一阳明星，玉皇九晨君。天枢星，此阳明之魂神也，对阳明西北门，上真皇夫人。
　　第二阴精星，玉皇北上晨君。天旋星，此阴精之魂神也，对阴精西门，上玄皇夫人。
　　第三真人星，玉皇主仙华晨君。天机星，此真人魄精也，对真人东南门，元皇夫人。
　　第四玄冥星，玉皇玄上飞盖晨君。天权星，此玄冥魄精也，对玄冥东门，华皇夫人。
　　第五丹元星，玉皇金魁七晨君。玉衡星，此丹元魄灵也，对丹元东北门，中皇夫人。
　　第六北极星，玉皇北晨飞华君。闿阳星，此北极魄灵也，对北极北门，晨华元皇夫人。
　　第七天关星，玉皇总灵九元北盖晨君。瑶光星，此天关魂精大明也，天关南门，下对北极，灵皇夫人。
　　第八辅星，玉皇帝尊九晨君。洞明星，此辅星魂精阳明也，对辅星西门，在天关上，帝皇夫人。
　　第九弼星，玉皇帝真元晨君。隐元星，此弼星之魄明空灵也，对弼星东南门，上皇夫人。
　　右九皇、九夫人，应感寄星，因光示妙，引末归源。万品多端，不离乎九，是故次第阴阳相对。
　　欲存神佩图，供养礼拜，思想见真，以求所愿，可精素半幅，令广一尺，长一尺二寸，以轻青为本星，以轻黑为魂魄，皇君夫人服色吐气，依如题注。师相传所佩图文，悉不得题，准前号后录，书之如法：
　　某图号年太岁某月朔日时，某州郡县乡里，男女官姓名，年若干，岁字某月日生，纳音某帝子支，属某岳某星，於某州郡乡里山林馆舍，从师男女真人先生姓名，受九皇隐讳，长生不死之诀，九府灵官防卫某身，却邪纳正，同会玉帝之前，不得有违，如太玄都律令。
　　阳明太尉府九百二十品九亿万诸灵官、飞龙骑吏、绣衣使者、玉童玉女，九九亿亿万人。
　　阴精上宰府五百五十品九亿万诸灵官、飞龙骑吏、绣衣使者、玉童玉女，九九亿亿万人。
　　真人司命府七百七十品九亿万诸灵官、飞龙骑吏、绣衣使者、玉童玉女，九九亿亿万人。
　　玄冥游击府八百品九亿万诸灵官、飞龙骑吏、绣衣使者、玉童玉女九九亿亿万人。
　　丹元斗君府七百二十品九亿万诸灵官、飞龙骑吏、绣衣使者、玉童玉女九九亿亿万人。
　　北极太常府七百七十品九亿万诸灵官、飞龙骑吏、绣衣使者、玉童玉女，九九亿亿万人。
　　天关上帝府九百品九亿万诸灵官、飞龙骑吏、绣衣使者、玉童玉女，九九亿亿万人。
　　辅天尊玉帝府九百品九亿万诸灵官、飞龙骑吏、绣衣使者、玉童玉女，九九亿亿万人。
　　弼太帝真卿府九百九十品九亿万诸灵官、飞龙骑吏、绣衣使者、玉童玉女，九九亿亿万人。
　　符并朱书。
　　一阳明星，天之太尉，司正主非，上总九天上真，中监五岳飞仙，下领后学真人，天地神灵功过轻重。围九百二十里，有青城玉楼据斗真人，姓上灵，讳摇天槌，九晨玉冠，青羽飞裳，执斗玄图，坐楼中。知内讳者，玉晨下映，飞行太空。
　　二阴精星，天之上宰，主禄位，上总天宿，下领万灵，及学仙之人。围五百五十里，有五色玉楼举魁真人，号北上神君，姓育婴，讳激明光，玄精玉冠，玄羽飞裳，执五色羽节。
　　三真人星，天之司空，主神仙，上总九天高真，中监五岳灵仙，下领学道之人。围七百七十里，有黄台玉楼履斗真人，号主仙华神君，姓归，讳处众踖，飞晨宝冠，青羽飞裳，执斗中青箓。
　　四玄冥星，天之游击，主伐逆，上总九天鬼神，中领北帝三官，下监万兆。围八百里，有朱台玉楼步中斗真人，号玄上飞盖晨君，姓冥枢，讳摇天柱，三华宝晨冠，丹锦飞裳，执命灵之节。
　　五丹元星，天之斗君，主禄命籍，上总九天诸箓，中统鬼神簿目，下领学真兆真命籍，诸天诸地，莫不总统。围七百二十里，有素台金楼蹑纪真人，号金魁七晨君，姓上开，讳变五道，七宝飞天冠，白锦飞裙，执青玄箓籍。
　　六北极星，天之太常，主升进，上总九天上真，中统五岳飞仙，下领学者阶级。围七百七十里，有玄台玉楼步纲真人，号北晨飞华君，姓明灵，讳昌上元，飞精华冠，紫锦飞裳，执斗玉策。
　　七天关星，天之上帝，主天地机运，四时长短，否泰劫会。围九百里，有九层玉楼乘龙真人，号总灵九元北盖晨君，姓玄枢，讳开天徒，九元冠，九色锦裳，执晖神之策。
　　八辅星，天尊玉帝之星，日常阳也，主飞仙，上总九天，下领九地，五岳四渎神仙之官。围九百九十里，有紫气玉楼游行三命真人，号帝尊九晨君，姓精常，讳空上开正延，飞精玉冠，九色凤衣，执火铃。
　　九弼星，太帝真人星，日空隐也，主变化无方。围九百九十里，有玉台紫绾徘徊三阳真人，号帝真元晨君，姓幽空，讳冥阳晖幽寥，飞天玉冠，九龙衣，执帝章。
　　一天枢星元斗宫中魁精玄上真皇夫人，姓明通，讳婴育，真名 ，飞灵华颓之髻，紫黄青三色裙，带九铃绶，口恒吐青炁，光注阳明星。
　　二天璇星玄魁官中灵精上玄皇夫人，姓玄镜，讳郁勃光，真名 ，飞锦罗裙凤文锦帔，带灵飞紫绶，口恒吐黑炁，光注阴精星。
　　三天机星上精宫中灵妃元皇夫人，姓常明，讳化云，真名 ，戴晨婴宝冠，飞灵明光锦，带六山飞晨绶，口恒吐黄炁，光注真人星。
　　四天权星纲极宫中上灵神妃华皇夫人，姓开生，讳运明，真名 ，七称玉冠，绯罗凤文，〔带〕#2金真玉光，口恒吐赤炁，光注玄冥星。
　　五玉衡星灵关宫中北上金盖中皇夫人，姓元方，讳神武，真名 ，紫晨飞华冠#3，九色，带神虎玉文，口恒吐白炁，光注丹元星。 
　　六闿阳星紫极宫中安上晨华元皇夫人，姓玉元，讳华根，真名 ，玉晨进贤冠，飞青，带流金火铃，口恒吐绿炁，光注北极星。
　　七瑶光星运天官中玉华灵皇夫人，姓庆元，讳终会，真名 ，飞华云颓髻，七色夜光云锦裙#4九色锦帔，带天威灵玉策，口恒吐赤炁，光注天关星。
　　八洞明星真空宫中太明皇夫人，姓幽升，讳元韵，真名 ，颓〔云〕#5髻，飞罗云，带九光绶，口怛吐青炁，光注辅星。
　　九隐元星常宝宫中空玄变灵上皇夫人，姓冥通，讳万光，真名 ，七称玉冠，青文锦裙，带九光夜烛，口恒吐黑炁，光注弼星。
　　一诉彼之非，明此之是，遏他之恶，申己之善，自责而不怨人，通理而各祈佑，除罪延福，告请天之太尉第一玉皇君。
　　二阴阳学官，干禄求位，告请天之上宰第二玉皇君。
　　三学道期仙，通神达圣，告请天之司空第三玉皇君。
　　四制服人鬼恶逆，诛伐幽显凶邪，告请天之游击第四玉皇君。
　　五立功建德，益算延年，告请天之斗君第五玉皇君。
　　六屈滞疾厄，乞申希免，告请天之太常第六玉皇君。
　　七天地否激，炁候不调，告请天之上帝第七玉皇君。
　　八禳却众灾，飞上履下，告请天之玉帝第八玉皇君。
　　九变化无方，应救一切，告请太帝第九玉皇君。
　　右九皇君、九夫人内姓隐讳，知之延寿七千年。常夕夕观之，想见皇君、夫人形相威光，忆其姓讳，谛存心，得见第八、第九二星，延寿无穷。九皇、九夫人，是九气之魂精，九天之魄灵，九星之妙象，九化之威神。男女学道，佩带醮之，出入行来，坐卧思真，忧喜疾厄，救疾扶衰，修身济物，恒存识之，灾消祸散，厚福通神。有急之日，竹素依法朱笔书符，向北再拜，井花水服之。起一周九更始，一两三忧除疾愈，便可止息。无他咒言，唯存九讳。勤立善功，九年不懈#6，必获神通。玉皇要旨，慎勿妄宣，密而修之，位为真人元君，交游上圣三清元始真人。受之裂素立图，启告而传，秘讳心存，则成仙也。
　　凡受河图，先请九皇内讳，对斋九日、七日、三日、一日，随时施行，投辞启告，三日限竟，山馆坛堂，唯清闲静，乃奏表如左：
　　太上某洞法师某岳先生九宫真人臣某等，稽首再拜，上言
　　太上无极大道、无上无为至真天尊、高上万真玉晨道君、扶桑大帝旸谷神王、诸天帝皇、后圣九玄帝君金阙玉陛下，上相青童太极真人、玄中大法师，三界内外一切明灵，臣无始之劫，轮转善缘，得以凡庸，叨闻妙法，参受秘要，铭荷唯深，良因幸会，游涉诸方，某年某月某日某时，於某州郡县乡里中，从男女师名，受河图宝文上清隐讳，佩带修行。蒙见今日法禁严密，不得妄传，复索种人，又不得闭。今有某州郡县乡里，或今居某，男女道士姓名，於某州郡县乡里山林馆，投辞求受，至诚慊款，足充贤明。但臣以寓蔽，神智未通，知人常难，实敢保秘，谨依科法，清严传真，启告灵秘，委玄监察。伏愿
　　太上大道无极天尊，遍勒三界一切神明，降应感之灵，奖建善之志，付授之后，改往修来，神真拥护，邪魔敢干，良人相遇，凶丑归降，使情开意悟，动静合真。某弟子名也，约当专心返源，不敢随逐流沫，苦行遵承，首舍众衅，拯拔眷属，造立新功，誓不谋图荣欲，奸宄肆心，当杜塞劫贼之缘，防遏恣纵之路，不杀不淫，不妄不窃，不骄不暴，守一存三，行五体七，备九宝十，精遣妬之垢，洗阴虐之尘，不抑绝贤良，不背伐师道，不骂辱一切，泄露要言，不冒户哀恸，不协女叨真，不酣歌乱正，不唝嗃欺人，不鬼黠轻物，不恃高凌卑，不盗略经书，不改易图诰，不奔毁圣文，不自作一法，不迷惑忘归，不疑误万姓，先有斯罪，悉乞原除，自今已后，不敢又犯。仰希高圣大神，玉晨大帝，玄中法师，同垂鉴映，勅十方善神，三界官属，随顺缘次，防护降矜，大慈含弘，善成善贷，荡浊以清，济愚以智，保使危者获安，断者更续。令某才识英拔，免度众灾，寿命延长，与真合德，亿曾万祖，超升福堂，表裹亲疏，一切同泰，行化立功，触地无碍，智照毕周，常存无极，子孙繁昌，智惠殊特，天爵人位，长久安全，道业广被，幽显荷恩。蒙如所请，铭镂玄慈，干渎罔极，触忤威灵，俯仰惭惶，进退忓栗，凭估与善之泽，荑荣已枯之姿，方勤洁己之威，敬俟妙门之应，罄沥丹志，恭验神效。臣与某或等，同沦身心，俱期至极，不负所陈。恩惟
　　太上至真天尊，高上万真玉晨道君，分别垂哀。臣愚谨因九皇灵官、飞龙骑吏、绣衣使者，操臣为男女道士姓名，拜授河图宝文上清隐讳，朱表一通，上诣无上三天九皇玉帝三元曹，伏须告报。臣某诚惶诚恐，顿首顿首，再拜以闻
　　臣姓某，属某州郡县，今属某郡县。
　　太上元极大道、元上元为至真天尊、高上万真玉晨道君、扶桑大帝旸谷神王、诸天帝皇、后圣九玄帝君金关玉陛下。
　　太岁某月某日时，於某州郡县乡里山林馆。
　　凡表体以黄素，长一尺，广二尺四五寸，计事状取容，人多加之。前空一行，次行作太字在分上，次上字在分下，下以次计一寸三字，朱分书阑头，各出五分，以朱郭周，阑中九寸二十七字为则。前再拜下，长短悉空之。次行去上一字作言，下空之。次行历分书空上行极分，阑内勿差降也。后以阑后空三行，题臣某姓名，后三行记太岁姓，中央一行细书太上至陛下四十五字，三分题记，上三寸书太上，三寸空之，下三寸后行题太岁，后分减三行，其中言太上尊位，皆悬一字。若逼行下三寸以还，皆上行三寸，以外悬书如法。自名勿露，重名勿分，勿令尊位极下下有余字，乃为通耳。若拜下以闻有余，长短悉空之，勿拭汰，勿佳儳，误得洗治。三字之外，并都易去，依争经法，更新洁分明书也。
　　读表毕，乃笔镇上操复如法，唯未复炉。仍读箓前鞠，令次受后诸官。每一官，师云度，弟子伏称名受，受竟，起再拜，亦可九拜。毕，拜伏，师咒勅讳符曰：
　　玉皇九君，夫人九神，却邪辅正，炼伪成真，忧病廓散，功业日新，保某得道，长为上宾。
　　毕，卷授与弟子，男左手，女右手，取绕腰后，度三过，插怀中。又拜，九叩抟，都毕。师起，上香，复炉出。出后设醮，亦可前后择王相之辰，依按如左。
　　上清河图内玄经卷上
　　#1此句前疑有缺题及缺文。
　　#2『带』字据前后文补。
　　#3『冠』字原本误作『符』。
　　#4『裙』字原本误作『晨』。
　　#5『云』字据《上清河图宝录》补。
　　#6『懈』字原本误作『解』。
　　上清河图内玄经卷下
　　香灯谢文四
　　安九灯，七灯然油，二灯然香，普列北方。某灯南施一席，设九盘枣，九片脯安枣上，九处盐着盘后，九柸酒置盘前。某又别施一席，向灯安香按，某长跪，九上香，仍临目存见九星神在天上。毕，叩齿九通起。某称三宝弟子臣姓名，今谨奉请：
　　辅星帝席宫紫炁玉楼帝尊九晨皇君、皇夫人高皇左夫人；
　　弼星上尊官玉楼紫馆帝真元晨皇君、皇夫人高皇右夫人；
　　贪狼子生阳明太上宫青城玉楼九晨皇君、皇夫人逃元内妃；
　　巨门丑亥阴精中元宫五色玉楼北晨皇君、皇夫人化形内嫔；
　　禄存寅戌真人真元宫黄台玉楼主仙华晨皇君、皇夫人上元母；
　　文曲卯酉玄冥纽幽宫朱台玉楼玄上飞盖晨皇君、皇夫人由元内妃；
　　廉贞辰申丹元冈神宫素台金玉楼金魁七晨皇君、皇夫人斗中大女；
　　武曲己未北但纪明宫玄台玉楼北辰飞华皇君、皇夫人斗中中女；
　　破军午生天关关会宫九层玉楼总灵九元北盖皇君、皇夫人斗中少女。
　　谨请七灵大神，九精帝晨，四尊纡鉴，垂愍至心，赐降云驾，动圣光仪。与中和君、万福君、延寿君、好生君、明算君、保录君、定命君、赏善君、应愿君，从神童玉女、直符直事真官、正神将军骑吏，一切官属，俱降此某里中露坛墠之上，察某翘仰之情，歆某贫微之礼。臣某与某道义相延，终始有因，情同骨血，齐心投地。某归命九皇高尊，七圣大灵，大道至真，诸君丈人。臣某诚惶诚恐，稽首再拜。
　　更上酒酌柸，令得三拈三上酒，合得九拈，成九献橙毕。称三宝弟子臣某，上启七灵大神，九精帝晨，明灵高尊，道德诸君，一切正神。某今谨有同义，某州郡县乡里姓名，即日操墨辞，谨读如列。某伏愿一切神明，鉴映辞言，并某今设微礼，谨操本命缯彩如干尺，某诣所属第如干皇君、夫人随人命所属次第玉机前，乞拔赎某应绝之命，请更造之恩。伏愿某皇君、夫人，咸共哀某丹唱心，飨某今设此微礼，共垂证盟。仰希众灵嘱劝所属某皇君、夫人，特赐以慈恩，降以应感，使某永免厄疾，无复死病之忧，得脱於非横之祸，众灾消弭，所向谐心，触愿如志，丹诚慊款，因臣以闻。臣以愚庸，谬参真教，志扬玄风，救护一切，先人后己，不敢有懈。今不胜虔心懃款，谨为冒昧上陈。但人生运动，实自多□，良由愚暗，任用乖真，致使迷涂失正。伏寻理在有境，不得无心，心之所务，唯当去暗就明，明须莹发，由乎圣神，玄奖既应，圣许祀谢，神许开矜，开矜由於诚款，祀谢关於洗心，心尽则应首悔无量之罪，诚款则宜敬献祭馔之仪，仪整则神佑必至，罪释则善愿必谐。仰缘斯理，敢布丹心。夫郊天祀地，望祭山川，前圣垂之於外谟，后睿尊之以成德，至於请五老而祈太一，招八灵而致六神，玄真既着之於内科，明诰继之以弘道，品位有序，妙在无邪。是以奉修称意，随时进献，贵不厌丰，贱不拘俭。故碧帛驎凤，玉醴琼浆，乃高通者之所办，非卑窘者之所参。若乃鸿鹭之羞上帝，苹藻之荐尊神威严，非微臣之所宜行，愚款之所表至。某今刷贫依法，供办酒脯盐豉等味，然灯照曜，以秉发皇灵，烧香腾启，以仰期感应。是以濯浣身神，投命玄极，竭其归仰之丹心，不愿轻微之菲陋。伏愿明灵大圣，至真尊神，特赐愍佑，副其翘勤。臣恐谴重功微，方罹殃考，性命难保，子孙难得，所向乖心。今仰凭玄真善成无弃，谨自整洁，洗濯身心，为某首舍众衅。某从无始世界以来，经劫无数，或为男女人，至于今生转轮未息。或尝运性鄙蔽，立志猖狂，不信大道，不敬神明，为子不孝，为父不慈，为君不道，为臣不忠，为兄不友，为弟不和，为长不慎，为幼不恭，为师主不敬，为弟子不谨，为朋俦不义，为宾友不诚，为姑不笃，为妇不虔，为母不爱，为姨不敦，为舅氏不穆，为伯叔不仁，为娣姒不顺，为妾媵不谦，为夫妻不睦，为嫡庶不平，为内不静，为外不明，为上不轨，为下不清，为贱不逊，为贵不廉，为男不洁，为女不贞，不达义方，不了妙趣，芒昧玄宗，留连世务，尘路思着，俗海忘超，五情六欲，触荡精神，三毒七积，挠乱心志，业行不专，取舍非一，进退无恒，异端盈臆，道风既亏，世范又缺，身与年衰，衅随日结，动不顾利，静不修戒，深福大善，永不议作，巨祸洪恶，日夜竞为。或有急之日暂存道，小宽之辰辄忘真，返逆无状，纵横肆心。或凭威乘势，恃宠强梁，或毁道败德，杀害君亲，破坏经图，攻伐师尊，诛伤同气，杀戮友朋，酷虐万类，轻誷百灵。或发泄冢墓，开他棺椁，刑尸罚鬼，惊骸动神，欺灭侪党，痛感天人。或斩斫神主，焚烧社庙，阴怀谋逆，阳论顺命，嫉妬胜己，谗谤忠贞，纵逞楚毒，抑绝贤明，捐交弃好，苦克邦乡，谮善长恶，讪诮才良，悭贪益己，不愿施人，割夺四辈，唯润一身，食啖百姓，受取万端，得无厌足，侵略人神。或藉贵怙富，凌贱孤贫，或略人所爱，离隔六亲，分绝骨肉，断遏四邻。或蒸通九属，淫犯万殊，恣溢失度，謟忌无拘，强相咒咀，妄加善人，叫唤骂詈，牵引鬼神，指斥日月，告诉星辰。或劝人作恶，不教童蒙，暗任纵横，观人成败。或好色耽酒，丽饰自玩，胸心颠倒，粗恶险暴，歌哭无常，举止不觉，掊击东西，翻覆南北。或手肆凶逆，或侠他行虐，或妄触人神，叨忤清净，慠突明灵，评论经教，诽诮正法，违负信约，欺诱娇诈，妖媚谀佞。或嗔恚忿恨，残克自高，唝嗃并势，贪婪日结。或戏谑胜负，冈蔑尪微，诳惑朝野，嘲调闺帏。或外伪刚直，内怀曲刃，干知是非，以退为进，强占星宿，卜相自衒，妄期祸福，表里无信，面誉背毁，巧言令色，误脱家邦，破乱宗国。或不敬明德，不纳忠言，阴嫉高胜，潜害英能。或假托神鬼，诈称天灵，窃予妄言，妖惑百姓，扇动天地，骇怛神明。或断截人路，逼迮母子，闭塞人善良，抑绝人休美。或积药思人病，蓄棺愿老死，訾人学方，自誉己业，虚造生空，妄作一法，不达权化，谬怀疑贰。或因公行私，迷误后世，好乐臭腥，忌要芳净。或驰骋田猎，呵骂风雨，奸盗劫贼，刺射天地。阴罪阴过，阳罪阳过，死罪死过，幽显遍知，反理违经，犯律破戒，上负三光四时五行，下忤万象九宫六甲，中触里域神祇，冢宅精灵，先亡魂爽，井灶门庭，出入户路，履历庄衢，经涉失祀，所在违和，处处犯禁，种种成□。或知而故为，或谬误不觉，或被迫从人，或身心自构，或忍而无悔，或悔而未谢，或谢而又犯，未能长革，或久谪衅探，未能永悛，或日积月深，无限无量，不可具陈，或中表相牵，内外相染，男女大小，一切眷属，后世今生，俱有罪过，更相延误。或同谋共作，或尊上使为，或悬相要拟，傍生罪根，因缘在彼，自不觉知。或操不坚，被试不过，神鬼遘怨，师徒连祸，先仇宿对，方未解释，后晚结咎，稍复滋繁。或尝为奴婢，役使胡夷蛮貊，戎狄氏羌，鱼乌虫兽，魔邪精魅，穷粗极丑，更相食啖，雠报未终。所陈条目，略而未尽，回环历劫，不可忆知，犯与不犯，不自分别，各在两宫七十四部，事简三元百二十曹，结咎既深，考在不测，将虑一日一奄同尘壤，小事云处世规图，惧不如心。某今投命九皇大圣尊神，仰凭至德，特乞降佑，赐垂慈恩，令五岳使者，即颁下所由，随源料理，罪文咎结，一切解除，以宥其谪，断绝恶根，积衅累愆，悉蒙洗荡，辅导信心，开通善路，正气流滋，贵神保护。某已往之衅都洗，即今之愆悉除，当来之尤不生，从善之志日进，上学之愿无退，修经习戒，以今为始。三界五帝六甲九宫玄洲灵洞主土真官，无量仙圣一切善神，赐纳臣言，同记今请，矜某首洗之丹心，愍某自新之慊志，采臣劝善之誓言，副臣归仰之丹诚，令都天监司过君，延生之局增福之司，咸共削某黑簿，注名青文，令众灾度脱，寿命延长，长保福庆，合门兴隆，凶妖消散，善愿咸从，梦想真正，冢宅安宁，止殃灭注，内外同休，以显玄神明信之验，以酬某元元之心。随意续言，每在省约。
　　某又一上酒毕，各三过止。
　　臣某重启九皇尊神，七圣明灵，一切正神，臣以刍陋，生长流俗，不闲妙法，恐所施失仪，言辞饕餮，触忤威灵，进止违典，举事□深，惧不能相济，还婴咎责。特愿明灵曲垂照愍，哀矜不及，奖成善心，不加谴罚，宿衅蒙原，臣所愿皆得谐心。欲有愿乐，随意言之。某荷恩之日，并依科重献诚礼，一如今夕。某伏愿明灵大神，一切真官，同垂慈恩，共赐开导，与善相因，神灵奖悦，所启所愿，即蒙御闻，今夜所请，必遂如心，则仰荷明神更造之恩。今乞洪泽浃润某身，请以余杯，赐某饮进，令神炁降洽，善愿克谐。
　　取此人命所属酒一杯，与饮之。
　　臣上启九皇大神，明灵高尊，道德诸君，一切善神，向有某甲为某事云，臣与道义，因缘冒昧干请，仰屈威灵临鉴已久，不敢稽淹神驾，愿各还本官，安神复御，垂神流恩，以景福祚延长，约勅所在土地真官，宅舍善吏，堂宇僚局，明各荣卫某身及臣，使积罪永除，福名更始，令所请如启，所愿必遂，不孤至向，须后有请，仰希重降。臣某诚惶诚恐，稽首再拜。
　　送神，依次拜送。
　　拜送神，亦可都再拜而已，仍伏叩头，乞升车之恩，必副元元之情，欲有所言，随人意密道毕，起复炉。若度事后即醮，未可复炉，仍设醮，醮竟，复炉也。醮毕，取第一杯酒少许灌地，不必令尽。若欲以治病，病人所属星杯，可取与饮之。无病厄者，悉出外，赋作礼敬进之。勿及异人疑怪，彼此得罪。其所识，悉笃信无嫌者，皆得分之。若度事之后，别时设醮，或自为、为人乞愿请恩，并存神竟，扣齿发炉。若入坛堂，漱咒如法。凡学士功轻，未能得道传授灵文，更相开度，建德立功，良时吉日祈请玄恩，同先谢过。生由九炁，成由九天，学由九业，品极九阶，仙真及圣，各有经法，习之未周，不能免咎，有所云为皆悔罪为端，然后恩佑不求自至。求福以着入微，故先阳明至辅弼，除罪以微至着，故先辅弼以至阳明。谢文贵赋，前辞消息，受事请恩，依源廷诏，唯首谢正同，迎送不异。危急修之，可略谢耳。
　　观星要法
　　凡受九皇讳后，良夜请天，恒谛观北斗，存识次第内外姓名，思见神降，与己语言。次觅辅弼，令得见形，精心注仰，久自睹之。
　　观星唯密，勿令他知，或有问者，余言答之，不得泄露，通其所视，见与不见，皆莫出言，心之与眼相知而已。观星之时，洗净身炁，垢则沐浴，秽则易衣。衣服芬馨，内外净洁，烧香所止，存启玄灵，熟看经图，分明忆识，然后出视，勿忽遑高言，又勿多人，同志可三耳。同志才非，亦勿与共，各处为之，勿相访问。有事劳倦，醉饱交接，调和未平，皆勿仰观。又醮祭谢过，礼拜乞恩，积久无征，由於不观。观虽未见，诚至心感，稍稍懃之，永不懈退，必获了然，见则神降，醮礼即验，兼济无穷。不能精心习学仰观，魔来坏人，凶怪相动，醮礼空费，劳而罪臻。有志之人，明相警戒。九星所摄，各有分野，占候吉凶，往来出入住止，求须营理，道俗皆当精察，以定所宜，可否去就，回败为成，寻贤得贤，访圣得圣，所作利贞，长保元吉矣。
　　事九皇王君，昼夜行卧坐息，饮食交接云为，恒思见之，俯仰屈伸，念念不忘，九年神降，受长生之诀也。
　　天中心号北辰，有五星。第一大星，名天枢，为母，第二天子，第三太子，第四次子，第五名北极，天一所生。太一所居止在紫宫。紫宫东八星，西七星，列为藩臣，中央紫微宫，太一常舍，为五官二十八宿，金木水火土属五星，五星五属，北斗属太一，太一为极，位居最尊。北斗九星宿卫太一，占其吉凶善恶，诀如左。北极空洞正天之中，北极在此空之南，此空之在北极之北，故曰北辰，众星共之。
　　第一为魁头，名天枢天，一名正星，字贪狼，位御史中丞，为天为日，主阳德，天子象，以壁室奎娄为徐州，主五子，岁星。
　　第二地璇，一名法星，字巨门，位大司马，为地为月，主阴刑，女主象，以胃昴毕赀为梁州，后分为益州，主五亥，太皇星。
　　第三人玑，一名命星，字禄存，位少府，为人道，主祸，以参井鬼柳为冀州，主五戌，荧惑星。
　　第四物权，一名伐星，字文曲，位司徒光禄，为四时，主伐无道，以七星张翼轸为荆州，主五卯，辰星。
　　第五玉衡，一名杀星，字廉贞，位大鸿胪，为杀有罪，以角亢氏房为兖州，主五辰，镇星。
　　第六闿阳，一名危星，字武曲，位廷尉，为食谷，以心尾箕为扬州，主五色，岁星。
　　第七瑶光，一名部星，字破军，位执金吾，为兵，以斗牛女虚危为豫州，主五午，白星。
　　第八为外辅，在北斗第六星下，相去一寸许。
　　第九为内辅，一星在北斗第三星上，不可得见，见之长成神圣也。
　　占八星，审同里，其位有灾，其境有害，皆宜避之。小则厌禳，修功德，立礼醮来恩，密而勿言，祸消福集矣。功德者，万善也。万行万名，大要唯九：
　　一者不杀，二者不淫，三者不妄，四者不盗，五者不邪，六者不恚，七者不嫉，八者不慢，九者不滞。此为九德，得道者也。
　　一者放生救死，二者赏贞劝洁，三者献忠效信，四者布施除贪，五者节酒守正，六者和释谏诤，七者禁奸止妬，八者敬爱尊卑，九者通忧解患。此为九功，公无私也。功行乎外，德定乎内，内立外修，神必密降子。高才勤行，闭口自验，心传同志，非人勿泄，观见异同，心疏亿之。此方前后验否可知，无功行者，见之不明，或为邪精化乱其眼，见似而非，言凶反吉，吉更成凶，与书乖越，宜省过内首，然后复观也。
　　一太上宫中帝君变隐逃元内妃，姓延明，讳太一法坦，字幸正扶，真名 ，衣黄锦帔丹青飞裙，颓云髻。后八髻同。
　　二中元宫中帝君保胎化形内嫔，姓开关，讳太一三来瓫，字罗朱婴，真名 ，衣青锦帔绿羽飞裙。
　　三真元宫中帝君六遁七隐上元圣母，姓溟蒙，讳太一灵夷，字冲双兆，真名 ，衣青锦帔绣羽华裙。
　　四纽幽宫中帝君匿景藏光中元内妃，姓开耀，讳太一七烈，字横单盘，真名 ，衣紫锦帔黄华羽裙。
　　五纲神宫中帝君变体易景斗中大女，姓玄路，讳太一郁书，字畴丘兰，真名 ，衣朱锦帔紫青飞裙。
　　六纪明宫中帝君隐迹散景斗中中女，姓棐廉，讳太一炁精，字抱定陵，真名 ，衣朱锦帔青绣飞裙。
　　七关会宫中帝君分景万形斗中少女，姓翁重，讳太一郁默，字天凡婌，真名 ，衣丹锦帔青华羽裙。
　　八帝席宫中帝君化日月水火斗中高皇左夫人，姓常明，讳太一石启珠，字络茂华，真名 ，衣紫锦帔绣羽飞丹裙。
　　九上尊官中帝君化金石山河斗中高皇右夫人，姓空黄，讳太一爱修，字云育玄，真名 ，衣绿锦帔翠羽华裙。
　　右九帝君九星斗中宫隐妃九阴名字。若祝说之时，但说位号名字耳，勿道着衣帔及头结下也。子能知帝君九阴者，升晨上天，位为上清真人。兆在世终身不受哭己灾殃，太阴之神卫从，万灵之精拜谒，分形散变，混合天地。此太阴九妃者，乃帝君之阴官神也。兆行道解结，奉符上籍，安魂制魄，化生体神道炁，延精以求长生，而不知帝妃之名字，行九阴以混合者，亦万不得仙也。两眉间却入一寸为明堂，明堂正方一寸，帝君太阴九妃常居其中。恒以月之偶日，斋用生炁时，烧香入别室，坐卧任意，暝目良久，存帝君安坐在太极紫房中，又存太一五神在六合中，又存北斗九星在心中，又存太阴九妃在明堂中，又存太微童子干景精对立帝君前，童子左手把五符，右手把五籍，又存兆之形立童子后，又存太阴九妃从明堂中，上入太极紫房中，以次横列立兆后，又存太一五神从六合中，上入太极紫房中，以次横列，立太阴九妃后。都毕，於是帝君众神倏欻一合大变，共为一人，一人如婴儿始生之状，名曰无常童子，字变化，左手把九星，头戴日，口衔月，童子以日月九星之光，映熏兆一身，内外洞彻，自觉兆一身通赤，如火之炎，无复表裹，表裹皆炯炯然也。此为帝君太一九阴混合变化万形也。良久毕，叩齿二十四通，咽液九过，乃微祝曰：
　　洞天神光，回曜紫清，玄阴九晨，  隐沦绝冥，斗中夫人，三女散形，
　　神妃内化，万物立成，电光雷激，  云雾流铃，九变十化，生丹起青，
　　太一九女，合化混停，无常纵遁，  沦虚绾冥，锦帔华袂，紫羽飞裙，
　　左佩隐符，右带虎文，衔火戴斗，  手把绝幡，傍麾八风，四掣景云，
　　逍遥天纲，化荡七元，蔽伏山河，  巅回五辰，日有塞晖，列宿失真，
　　分形作百，化躯入千，在火为火，  入林为林，居水为水，入山为山，
　　所求忽至，所召已前，倏欻适心，  盻目立臻，千种万物，随心所言，
　　帝君在形，太上玉晨，元英同景，  四文白元，永生天地，保养我身，
　　口有所道，随意化迁，玉童奉侍，  玉华执巾，神妃献香，四真同轩，
　　事事物物，皆如我言。
　　上清河图内玄经竟
　　
