洞真上清太微帝君步天纲飞地纪金简玉字上经
　　经名：洞真上清太微帝君步天纲飞地纪金简玉字上经。又名《步天纲飞六纪玉经》。撰人不详，约出於东晋南朝。一卷。底本出处：《正统道藏》正一部。
　　洞真上清太微帝君步天纲飞地纪金简玉字上经
　　黑星者，北斗之魂魄，欲步纲时，先闭炁，左回七星之外，行斗魂魄之上三匝，然后登阳明也。子欲神真步斗，魂魄有纲，曲折随行，得升玉堂。
　　步三台，从玉纲禹步，闭炁，上至金纲，往还九过，叩齿三下，通炁，乃祝台名，所愿随意。求田土之属，祝上台；求禄位，祝中台；求金玉，祝下台。常以六甲日，此别法，不必常修也。上台虚精，中台六淳，下台曲生，皆名也。
　　太上飞行五星之道，以寻步水火五星来降，致神云车羽盖，登太空之术，谷希子法。闭炁上纲，咽液十五过，每至星所，左手俯心，祝曰：飞仙两言耳。未登纲时，先存五星精在五藏中也，每步纲毕，辄按而为之，十四年，白日龙飞。要到在尺素之上，是此之纲图矣。
　　后圣君告三官地神之书，佩之以步纲飞仙，升太平帝。太上玉帝告七星之符，八节日朱书，服之，赍带一符於首上，以施於步纲之仙者也。
　　太上隐书摄玉皇佩之左，
　　太上隐书摄玉女佩之右。
　　已上符并朱书。
　　太上隐书，太微帝君昔授皇清洞真君，步天纲，飞地纪，据玄斗，攀星魁，接九真，乘飞龙，游三命，浮三生，固三宝，出六害，隐六阴，入六绝，镇天英，守延期，存元辅，蹑大弼，周流丹房，上升文昌，展转九道，位为九老，行之二十年，受书为上清真人。
　　高上太素君，及上清八老君，下教玄洲二十九真人，以升阆风台。后圣君诣金晨华阙上清，以付方诸宫青童君，令教仙名骨录，有玉字於真籍者，道成，以经还方诸之室，然后受书上登太微。凡人望七星为近，而不知步之甚远，道士苟知天纲之可步，而不知魂魄，不追其身。非身之不将魂魄也，但魂魄畏七星之威，不敢追身而上行也。故三魂不摄，七魄荡散，徒以空尸步纲，而神不我从，实徒劳也。子欲步纲，澄心虚静，不思哀忧，不念荣味，於是回行三匝，登星启祝，使魂魄二神俱过灵关，豁然纵体，奄忽自忘盛洁，乃步常如蹈空，一年辟非，二年辟兵，三年辟死，四年地仙，千害万邪，众莫敢干，自此以往，福庆无端，致神使灵，骖驾飞龙，太极赐芝，玉帝给童。行之二七年，为上清真人。
　　步纲法，勿横行干纲也。直画连星之界分，曰纲也。犯横天纲，皆伐断天道，大禁也。
　　步纲勿蹑真人星，大忌也。犯此二者，皆脱巾叩头，谢纲象。以布帛为之，长九尺，广六尺，罗列星位於帛上，以青笔为星，丹笔为纲，盛之洁箱，每欲施行，烧香出之。侍书有玉女七人，卫星有玉童七人。步行世路，与俗人同涉阡陌之道者，其中飞尘独乱，洿秽同迹，皆不得步纲。若虽处世俗，俱行道路乘车，而目不见流血死尸者，可步纲也。若山林长斋，绝轨人间，或岩居隐处，服食断谷者，不问涉尘途之忌也。忌食六畜肉，及五辛之菜，皆当沐浴洁衣，烧香於步纲之处，又当视北斗星所，首随而案之。沐浴者，谓初步纲之始也，不必一步纲辄一沐浴也，要最令手足口面至清盛也。天阴可於静室中，若所卧床上为之。又白日步纲，尤胜於夜半，皆不好见人而行事也。唯令勿经淹秽，精心而已。
　　太微帝君教授步天纲之经，谨按神真上法。先烧香於行事之所，闭炁左回，行斗星之外三匝，始於阴精，匝於阳明。毕，乃通炁，始得足蹑於七星，身上，步於阳明耳。於是向阳明星，又闭炁，而心祝曰：阳明大魁，玄极文昌，使某魂魄，俱游天纲。祝毕，乃左足蹑阳明，又进右足蹑阴精，心祝曰：阴精北枢，太上璇玑，使某魂魄，与身相随。次左足蹑玄冥，心祝曰：玄冥摇光，紫微闿阳，使某魂魄，俱行玉衡。次右足蹑丹元，心祝曰：丹元紫宫，太上灵田，使某魂魄，俱过神津。次左足蹑北极，心祝曰：北极天光，回适玄辰，使某魂魄，俱至玄关。次右足蹑天关，进左足，前与右足并，乃通息。一闭息不竟纲者，可丹元星上通更闭。微祝曰：
　　金木水火土，五行相推，七星焕焕，天纲最威，辅星镇盛，弼星却衰，九真太上，太极太微，三府玉帝，三尊辟非，天动地转，魂魄相随，使我飞仙，真光徘徊，名入金房，玉门乃开，乘龙陟空，日月同辉，游行上清，鸣铃翠衣，左摄流电，右御奔雷，地上万邪，伏死敢追，恶心视我，使尔斩摧，帝命玉女，营侍以归，魂真魄神，合形升飞。
　　倒行法，止於天关，倒向北极，微祝曰：
　　太上元辰，华盖紫灵，北极玉房，藏景化精，太微玄台，九真玉城，愿某飞仙，得行云庭，反步天纲，魂魄俱生，乘龙华宫，得道之名，左佩玉珰，右腰金铃，虎带龙裙，啸摄天兵，乘景三素，飞登上清。
　　祝毕，乃闭炁，举左足蹑北极，右足蹑丹元，次举左足蹑玄冥前，右足与左足并，而向真人之星，通息，微祝曰：
　　太极九精，上皇高真，出登元清，入隐玄阴，育某长某，使某好仙，玉台忽开，金堂八门，乞某佩书，绛龙青裙，上佐紫微，后圣之君，乘十飞龙，玄盖景云，列名元图，日月同并。
　　祝毕，因又闭炁，左足蹑弼星，进右足蹑阴精，又进左足蹑阳明前，右足与左足并，乃通息，微祝曰：
　　天魁正阳，斗运低昂，前转元机，后动灵纲，制魄以宁，拘魂以康，魂魄与身，俱行天堂，向见金阙，高上太皇，右扶仙母，左扶仙公，紫翠飞华，龙袍虎裳，带真巾玉，项生圆光，手把神铃，腰佩金珰，口咏洞真，七变妙章，先自虚无，生而为王，飞行九道，据斗攀纲，前从太一，后从玄郎，告某口诀，坐在立亡，反行至要，位为仙卿，五藏自生，与天相迎，所愿皆合，所求克昌，万邪伏害，易地隐藏，恶我天伐，水灭火丧。
　　反行法，又闭炁，右回斗星之外三匝，始於阳明，匝於阳明，通息，祝曰：
　　高上太真，七耀至尊，反行寻生，上步天元，使某飞仙，得入紫门。
　　因又闭炁，左足蹑阳明，右足蹑阴精，先前右足蹑玄冥，左足蹑丹元，次右足蹑北极，左足蹑天关，右足前与并，乃通息，祝曰：
　　七变返旋，上行玉宿，六纪辅我，三纲合步，玉帝左盼，高上右顾，教我乘星，腾登玄路，乞赐飞仙，不死之祚，浮行上清，乘华三素，金青翠裙，出入九舍，北皇见揖，南真见谢，名书仙台，千变万化，得友圣君，太平辅佐，所愿从心，万事成就，有恶我者，刀刑火墓。
　　顺行、倒行、反行，三道都毕，乃又举两足，俱上阳明星，以右手拊心，以左手指玄冥星，闭气三息，叩齿三七，咽液三九，名曰据斗。微祝曰：
　　阳明紫炁，太素玄辰，金阙黄房，中有大神，左拊上皇，右把高真，龙衔翠衣，飞锦虎文，腰带玉符，首戴莲冠，出无入虚，金真玉光，灵尊巍峨，号曰阳明，足蹑朱烟，口咏洞章，赐某隐书，见教步纲，周行三复，据斗自忘，使某飞仙，超虚浮空，名书上清，乘玄驾龙，意有所之，愿乐皆从，三尊合德，魂魄内通，致给神官，玉女玉童，有恶某者，形以电风，奸谋断舌，裔之十方。祝毕，存心中忽然，忘身良久而下。
　　据斗之道既毕，乃又两足俱上阴精星，以左手拊心，以右手指真人星，闭炁三息，叩齿三通，咽液三过，名曰攀魁入太微。微咒曰：
　　阴精玄素，华阙生门，中有玉帝，北极至尊，凤绣华领，龙翠碧裙，腰虎佩铃，扶芝丹冠，号曰阴精，太上之君，授某隐书，使步七元，攀魁上升，遂游灵关，外拘七魄，内制三魂，魄炼俗累，魂宝胎神，魂魄守身，与之俱仙，飞行上清，还炁婴颜，所向如心，万欲无难，有恶某者，形死三官，威摄六天，役使群神。
　　攀魁之道既毕，乃又两足俱上弼星，并足向真人星，四拜毕，跪闭炁四息，叩齿四通，咽液四过，名曰接真。当正心，从魁中入登弼星上，勿横度纲也。跪，微祝曰：
　　太极九精，上元明真，正机把衡，吐纳紫烟，金光玉映，威照十天，摄御三光，调阳和阴，理元赋炁，改易故新，上治中宿，玄关之玄，金室玉户，北掖四便，出驾八景，浮游太元，龙锦凤衣，虎翠飞裙，绛旌绿帔，紫羽七缘，腰带神符，首戴扶冠，上栖九虚，下翔天渊，自号玉皇，九天极真，哀某好道，授某隐篇，躬登弼魁，朝拜灵君，乞愿丹书，为生之先，得治三天，飞行八玄，五脏自生，上品飞仙，得翼玉帝，后圣之臣，位高大夫，乘云飞轮，所愿皆合，众邪莫干，有恶我者，暴形破门。
　　接真之道既毕，乃又两足俱上玄冥星，以右手拊心，左手指丹元星，闭炁三息，叩齿三七通，咽液三过，名曰北斗。微祝曰：
　　洞天神光，回隐玄冥，炁盈太虚，去来无形，隐天藏地，周灌无生，忽登天纲，上步紫庭，北视雷房，南顾电城，眩惑万变，非复故形，恍惚流景，捅手立成，欲求藏身，得我姓名，虚无傲兀，九变玄冥，坐起六甲，谒署六丁，赐某隐书，步斗行星，仰见上皇，披丹巾青，手把灵光，腰带玉铃，上乞飞仙，与天俱生，名书太微，浮行上清，下乞变化，藏景录形，万事如愿，所摧皆平，有恶我者，戮以神兵。
　　太极真经金根上文曰：子登玄冥，步斗隐形，子欲变化，当得我名，回天动地，万物立成。步玄冥时，及欲隐时，当心存此名字。
　　步斗之道既毕，乃又两足俱上丹元星，以左手拊心，以右手指北极星，闭炁三息，叩齿三通，咽液三过，名曰蹑纪。微祝曰：
　　太上九台，丹元玄纪，外管北枢，内正天理，金阙映外，玉庭耀裹，中有至尊，号曰赤子，治在丹元，绛房之中，翠云绣华，龙帔虎裳，右执皇箓，左把魁纲，足蹑景云，首巾紫冠，右佩流铃，左带玉铛，赐某隐书，蹑纪游行，上乞飞仙，乘玄驾龙，书名丹台，太极玉堂，所向所求，福禄来迎，有恶某者，愿为灭亡，给侍神官，玉女玉童。
　　蹑纪之道既毕，乃又两足俱上北极星，以右手拊心，以左手指天关星，闭炁三息，叩齿三通，咽液三过，名曰步纲。微祝曰：
　　玄上太微，北极紫盖，下有太真，游翔九外，翠华飞裙，金铃青带，腰佩玉光，玄云奄蔼，赐某隐书，上行七炁，登清戏烟，真人合会，乞丐飞仙，书名丹室，所向如愿，无灾无害，有恶我者，令彼伤败。
　　步纲之道既毕，乃又两足俱上天关星，以右手拊心，以左手指天关，闭炁三息，叩齿三通，咽液三过，名曰乘龙。微祝曰：
　　太上七极，紫微绝辰，宝玄金房，外有玉门，周运九宫，调和天关，中有尊神，号曰紫皇，授某隐书，携某乘龙，上游九天，下飞地元，景云丹舆，玄华翠裳，腰佩龙策，头巾虎文，包生万物，教训飞仙，脱某死名，天地长存，乘龙步斗，所向受恩，有恶我者，风刀火然。
　　乘龙之道既毕，乃又两足俱上辅星，闭炁一息，叩齿三通，咽液一过，名曰游行三命，旋步天英也。微祝曰：
　　太极辅星，精在紫关养在育命，宝守神魂，金房再开，奉见辅君，赐某隐书，使某游旋，列名圣皇，飞仙九天，巾金佩真，出入洞门
　　。
　　游行三命既毕，乃回行诣弼星，两足俱上，闭炁一息，叩齿三通，咽液一过，名曰徘徊三阳，出入三生，微祝曰：
　　太虚泥丸，紫宫天尊，玄空真纽，为帝之先，在道玉皇，在身泥丸，平感剡生，炁贯霄元，精入明堂，强胎益魂，朱山再开，奉近灵元，左采日华，又掇月根，流火万丈，金罗碧裙，腰带天骨，首戴华冠，赐某隐书，得行天关，乞愿飞仙，役使万神，万向皆会，福德如山。
　　行事时皆向北，执书而为之也。亦可按文视星，不必暗诵而作也。
　　后圣君受太上步纲隐书，以付方诸青童君，青童君以传王君，使密授骨命玉籍有仙名者，按而行之。其无仙录录字之人，徒见而不求，有而不行也。非不欲行，神遏之上。按《四极明科》，太上隐书，听七百岁中传三人，过此不得复出。授书初时，皆先试彼人，而后传耳。试观非一条例，唯取令其猜恚，及可否与夺之事也。是以古之真人，以察其心而定其志，看其行而观其事矣。子於传授之际，微其言哉。
　　黄上先生受黄累小童步三纲之法，行其要诀，遂飞迅景云，北游於上清之宫，出入生门，呼吸虚无。
　　黄帝受襄城小童步六纪之法，行其要诀，遂铸鼎荆山，隐变乔陵，驾龙玄圃，乘云阆风。
　　广成子受东海中元小童步六害之法，行其要诀，遂乘三素之云，到无极之野，驾华凤八龙，入无穷之门，倒行太虚，位为玉皇。
　　龚仲阳受嵩高小童步六绝之法，行其要诀，逐登朱光丹陵，乘玄上造，御十飞蝉，游行南冥，绛云为盖，以入五城。
　　夫四小童，并天真之师也。所受隐书施行，俱一事耳。三纲、六纪、六害、六绝，异其名耳。春步七星，名曰步三纲。夏步七星，名曰蹑六纪。秋步七星，名曰行六害。冬步七星，名曰登六绝。按而密行，浮游上清。
　　王君曰：吾经周时也，涉战国之间，游强秦之中，出大汉之世，履地源，游九宫，见诸仙人，问诸真官，始求此道，无不步天元，行纪纲者，得其道，速成而不难也。是以被衣步纲，七精下游；啮缺步纲，上登天堂；王倪步纲，乘云十天；黄帝步纲，精为轩辕；许由步纲，凤凰群翔：巢父步纲，上朝天皇；支离步纲，栖集阆风；华封步纲，体生玄云；子州步纲，翠龙虎服；善卷步纲，乘蹻龙烛；石户步纲，飞行瀛州；北人步纲，玉女来游；蒱衣步纲，遂入北斗；安公步纲，赤龙见负；桓成步纲，遂见文始，得友西归，半车童子；二女步纲，俱澣白水，乃见金母，栖身东陛；卞随步纲，驾龙泰清；务光步纲，身超紫庭；马皇步纲，龙云俱至；彭祖步纲，乃之流沙；老聃步纲，称曰圣师，关令受教，俱会云台；郊间步纲，乘龙奔辰，放钓弃纶，永为上真；大项步纲，色反婴儿；秦始步纲，神龙吐符；涓子步纲，河出灵鱼，服挹玉液，遂升玄洲；萧史步纲，隐逸秦楼，弄玉受教，俱到青丘；接舆步纲，夫妻俱仙，得治峨媚，封掌山川；伯昏步纲，列为水灵；庚桑步纲，游行八冥。皆须此术，要道乃成。故粗撰其人，以告於子。或先勤而后息，历试观而不过者，亦皆成地仙，及得尸解之身，或成地下主者，当复数千百人也。不能一二记其姓名矣。
　　诸尸解地下主者，按四极真科，一百四十年乃得补仙官，复一千三百年，乃得补真官，於是始得飞华盖，乘群龙，登太极，游九宫也。谨按法度，奉而行之，无不得仙，精心勤诚，用一十四年耳。於是乃七星之精，下化成神人，并乘流铃八景，丹玄班云，俱来诣於子，拜子仙官，授子真符，道成皆登上清，升太微宫。勉之勤之，所向必感，亦何为怠情，而为尸解太阴地下主者，方复一百四十年，然后得阶乎。吾昔亦由精勤，而致此也。
　　步纲之日，一月七日为之也。月一日、五日、九日、十五日、二十日、二十五日、二十九日。若夜步则用夜半，若白日则用日中，若在无人处，日中止庭乃吉，要不欲令俗人见。俗人见则天精不降。斗建正，月建寅，暗暮天关临寅，平旦临申，日中临亥，但按月斗建，推计昼夜，常知所在，以图象随之。若见凶鬼恶人，但存斗星以指之，闭炁，心祝曰：
　　吾是天目，与天相逐，睛若雷电，明耀八域，彻知表裹，无物不服。如此则奸凶万鬼，祸恶众非，莫来犯子。
　　甲子日、八节日，皆步纲得仙，而致七星诣子。诸步纲者，勿以冬甲子日夕眠卧，七星之光掩人眼精。
　　步纲脱死名上玉箓法，用正月三日、二月十一日、三月十九日、四月八日、五月五日、六月九日、七月七日、八月四日、九月九日、十月五日、十一月八日、十二月十二日。用此日步纲，方诸宫那仙台削死书，上生字也。其一月七步纲，自按常法，若卒急及非祸疾病，皆登时可步，不须待吉日也。所言所祝，亦将在意，要当先祝旧文毕，及言意所愿，皆登时立效，速於水火。女子步纲，以绛为纲象，男子步纲，以布帛为纲象。
　　太上隐书金简玉字，步天纲，飞地纪，升上清，入紫微之要经。太上常使西灵神童、面有玉华者七人，侍此七星之象，於图之左右，步纲之时，神童皆从而登星也。始学者未之见也，一年之后，常梦此七童在侧，三年之中，形见人前。皆飞天交髻，玄黄青衣，执霞檀之膏，香华朱灯。太上常使南真灵妃、紫灵骄女，面有金碧龙华者，侍此隐书，在书之左右，步纲之时，神女皆从而登星也。始步者但未之见也，一年之后，常梦此七女在侧，三年之中，形见人前。皆飞偏结，丹霞翠衣，执衣泉玄脂，日华香灯，斋洁七日，乃传此经，受者亦然。《太上四极明科》，有书听百年得一传，其在七百年内，一人限三传而已，过数不得复出受之。授之皆斋乃度，立盟结誓，保无泄露，试校彼心，探其厚薄，审其内实，料其善恶，然后乃出以与之耳。若非骨命，不应得此书。若是行尸皮好之夫，将试而不悟，生构怨雠，或见伤杀，违生失和，有及此者，皆非得道之子，当受恶以止，勿语其故。天灵七君，道德大神，自照观荣辱，报以介福，且勿忧也。此真极之意，后圣之法，亦足以测有为矣，亦足以知无能为矣。子有悟其观试者，当随事首谢七星之神也，乃得补复其失也。
　　八禀诀曰：非求仙之难也，得其人之难也；非学道之难也，得受其经之难也；非受其经难也，过试而不知之难也；非经试之难也，行经精诚之难也。太上秘言，妙矣信矣。
　　太上紫书王君自序
　　青要紫书曰：子欲升天，当行七灵，既登北极，又入紫庭，非人勿传，先试其情。此之谓也，正论步纲之事耳。吾昔受神经，人有试吾者，无故以杖槌吾手而血出，吾犹倾心向之，情不他念，是试之过也。遂得此经，见告曰：子昨已履水火中，得脱矣。吾初时亦不解此语，晚乃悟以槌手为试也。吾昔授一人神经，经法有试投之约，未授之前，乃无故举火烧其衣，衣尽而彼不言，然色不大惧然也。虽尔奸丑之炁不形於外，非恶之言不发於口，故为得过也，吾后亦授其步纲隐经也。其施行得道，上登太极，乃见先有刻太极北璧书字者云：咸阳茅盈，受步纲经，师法隐试，火烧衣形，口虽不言，色犹不平，是为下过，非真之精，可行太极，勿登上清。盈见璧文字，读之怅然，自见试受书以来，初自不悟有色炁不平之累，于今九十八年矣，乃知鉴纲玄璧，无细不书也。乃更克复往□，诉誓上真，始得补帝皇之卿耳。子其勖之，王君以此言告小王君。
　　太上隐书玉精真诀，以致太极隐芝，翠羽华衣，紫绣毛帔，丹青飞裳，五岳灵山，六元七玄，明真地神，游行之仙，皆各献其方物，奏书太微宫。致之有要，获之有方，能得其诀，拜为仙公。
　　太上隐书曰：正月一日、二月二十日、三月二十七日，步纲之道已毕，正身入斗魁中，东向，视岁星象在肝中，再拜，跪祝曰：
　　太岁元神，木公九天，阳华玄元，尽来入身。祝毕，叩齿九通。行之十四年，东岳君献青毛之衣，东极真人命玄元地神众丘灵山，送上清之服，翠羽华裳。
　　太上隐书曰：四月八日、五月五日、六月十八日，步纲之道已毕，正身入斗魁中，南向，视荧惑星象在心中，再拜，跪祝曰：
　　南上元神，火阳四光，仲离丹水，来入丹房。祝毕，叩齿九通。行之十四年，南岳君献飞行之羽，南极真人命玄元地神众丘灵山，送上清之服，紫绣毛被。
　　太上隐书曰：七月七日、八月二十日、九月九日，步纲之道已毕，正身入斗魁中，西向，视太白星象在肺中，再拜，跪祝曰：
　　西上太玄，金精七道，玉元二帝，炁回胎脑。祝毕，叩齿九通。行之十四年，西岳君献曲晨飞盖，西极真人命玄元地神众丘灵山，送上清之服，丹青飞裙。
　　太上隐书曰：十月五日、十一月三日、十二月六日，步纲之道已毕，正身入魁中，北向，视辰星象在肾中，再拜，跪祝曰：
　　北玄紫辰，金车水元，龙胎化灵，来入一身。祝毕，叩齿九通。行之十四年，北岳君献龙衣虎带，北极真人命玄元地神众丘灵山，送上清之服，凤锦玄巾，莲精紫冠。
　　右朝四极，呼四星之魂精，祝四元之隐名，以致游行上清之帔服也。外经云：羽翼已具，非谓身生毛羽也。乃上登天纲，偃魁存真，拜五精之魂，祝四元之名，以致灵献，用升上清，是以羽衣玄降，寔由精诚也。
　　太上隐书曰：每至甲子日、八节日，步纲之道已毕，正身入魁中弼星后，向真人星，存镇星象在脾中，再拜，跪祝曰：
　　太极九真，流康阴根，飞一却盖，来入泥丸。祝毕，叩齿九通。行之十四年，中岳君献玉佩金珰白羽紫盖，太极真人命三玄洞天阳台天国委羽灵州九疑太玄神丘赤霍三台，使送金真玉光太极隐芝。太极隐芝有四种，或四方色，光照百步之内如月。其一种青色，如累明镜状，面径五六寸许，光照洞彻，三重相累，高六七寸耳。名曰太极灵镜隐天碧芝。
　　其一种白色，如坚斗星，有七节，以星为节，以茎为纲，高且三四尺，光明朗洞，名曰太极玄节隐辰灵魂芝。
　　其一种赤色，如小枣树，其实如镮，光明焕照，高三四尺，名曰镮纲隐玄太极金天芝。扣其树枝，实有玉音金声。
　　其一种苍色，如偃盖於地，或重累相杳，周圆七八寸，清光流烛，高三四寸，名曰太极玄月偃龙芝。
　　右太极隐芝名，精诚求请，三玄神明真人，皆致以与子。或出平泽，或生非所，或生山丘，或生宅宇，有如此者，皆真人以与於子也。得而食之，太微遣使，拜为仙公，分形万变，身生玉光。
　　太上隐书步天纲飞六纪玉经，皆后圣君上请，以付方诸宫青童君，使下教骨命宿有仙名者，自无仙籍玉书，得道之子，亦永自不相遭遇，见此玉经也。四极真人科，听七百年内得三出，传授皆盟，书宝约，不宣泄者，以贵上灵。经与众书绝禁，不相干杂也。其受步七元行星之诀，誓帛三十二尺，以合一五七之数也。受行五星诀者，誓金龙、玉鱼，以合二四六之数也。此亦玄象曲直分度，故誓必期之矣。龙鱼世无其物，亦不得闭经而待难得之也。请以青布三十尺，以示准此誓，示其始终，明其诚尚也。并以奉之於有经之师，师又当施散，勿营私累，犯盟皆有三官罪考，非小事也。真人重青信金，每临约誓，皆引此以为明也。其违科犯泄皆为罪，罪延祖父母，受刑地狱。誓约之物，每令上最，勿以告人。天关三图曰：治根以精，启心准平，统本以诚，所向必生，真人贵盟，宝金重青，以谐以祝，指之为盟，斯誓大矣，勿犯勿轻。
　　诸誓传皆各有数限，其不传而妄言经篇目者，皆犯泄漏，玉童玉女上言太上，三犯泄漏，死名复见，不复得仙也。传授皆按盟，又当以金青还师，以劝功德。
　　有太上玉经隐书，皆盛以别笈。施行看视时，皆烧香，左右玉童玉女侍卫在侧，勿谓未见而无之也。真灵从太无之鉴，以察於纤介之心，可不慎欤。
　　世间自复有步纲蹑纪之法，汉成皇帝大司马王凤，以阳朔元年中，闻道士刘京从邯郸张君学仙，得步天纲法，凤於是逼求，以威以贵，京不获已，乃密撰此钞略以与之。凤谓为延年求富贵之要，甚秘行其法，传之宗门，故祝说多以富贵禄位为辞，使用天仓天府离合之日也。是钞略之出，起於刘京矣。汉末亦以此钞示皇甫隆，隆亦奉而行之也。浮末之说，亦何得动天地，感神真乎。凤弟子有王色者，逮莽时封侯，谓步纲之经，乃更铸金为简，刻而写之，告莽云：天瑞也。亦复何限非步纲之益乎。但未见真文本诀，便已为无量之益，况得其根耶。钞法甚大行於世，始於刘京，流泄至今。至於太上玉经飞纪大诀，京宝而秘之，莫知所授。
　　洞真上清太微帝君步天纲飞地纪金简玉字上经
　　
