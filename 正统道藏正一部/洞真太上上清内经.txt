洞真太上上清内经
　　经名：洞真太上上清内经。撰人不详，约出於南北朝或隋唐。假托元始天王命太上大道君笔录，言诵九天诸真名讳及佩符法。一卷。底本出处：《正统道藏》正一部。
　　洞真太上上清内经
　　上清高真元始天王，时与五老上帝、九天真王、十方大圣众、无极至真诸君丈人，同於赤明世界□陵舍中，坐香园之中，长桑之下。天王回驾，诸天降席。是时云雾郁勃，四景冥合，九日九夜，玄阴不解，天地无光，有如龙汉之前，幽幽冥冥。五老上真前进作礼，上白天尊：今日侍座，所未尝经，天尊出游，诸天倾驾，上帝高真，神仙玉女，日月星宿，璇玑玉衡，三界官属，五岳山神，河海水帝，一切神灵，莫不振肃，侍卫天真。当时天朗气清，风不摇条，地无飞尘，河海静默，山岳藏烟，时和炁定，使生死同欢，而闭天光明，白日昼阴，天人惶怖，四座不宁，不审何故，所缘如是，愿垂告诲，令众见明，饶益一切，普得安全。
　　天王上真元始天尊告曰：今日同座，欢乐难遇，天发瑞应，自然玉字金书焕烂，障蔽天光，未通之始，致如昼冥，日庆时合，希所尝有。今当为四众开天妙真，九天正名真讳，以度上真之人，应得道之身，咸令一心念真，闭目伏地。於是大圣高仙，十方众真大众，无鞅数众，不可胜计，同时伏地听命。俄顷之间，天炁朗除，冥暗豁消，五色光明洞彻十方，忽有天书自然空生，字方一丈，自然而见虚空之上，空玄之内五色光中，文彩焕烂，八角垂芒，精光乱眼，不可得看。元始天尊普告四座十方无极大众：此是灵书九天真讳，合和之炁，空生自然，九天所说杳奥，难可寻详。吾昔付真人口诀，秘於洞房金华之宫，今以告子，克得上真与道合体，非朝则夕。明慎闭口，修而行之。
　　元始告太上大道君曰：妙道宜明，便可注笔解其正音，使皇道既畅，泽被十方，周历八极六合之内，六合之外，脱有灵瑞应运，宿植重缘，有合真之人，宜以告乎上仙，上白天尊。元始天王曰：辄当因流扬波，乘风鼓旗，自随运转轮，亿劫以来，屡经侍座，教导一切。初未如今日，遭值圣道，开诸法门，得见天书，自然至真，骨相应图，合五和之音，非愚情短思所能洞明。今既厕座，仰忻观玄，不敢藏情，辄当乘范，周历八极六合内外，按所见书传，冀万有一合。稽首奉命，而作颂曰：
　　元始开大有，落落诸天明。妙哉龙汉道，八会结成经。焕烂飞空内，流光三界庭。神真启灵会，玉字应景生。天真通妙趣，五和合成章。朗朗玉音响，飘飘萃上清。开度无终始，九幽受光明。巍巍大法门，教导一切生。斯功不可胜，欢乐庆万龄。
　　上清九天真名大符佩身升仙飞行上法
　　高上空玄元始丈人自然精光玉宝符，第一真名混法度应得道之人。
　　高上九玄元始天王虚生结精通光玉符，第二真名洞法度应得道之人。
　　高上太空九天丈人玄生玉精凝灵保真符，第三真名开法度应得道之人。
　　高上玄虚九天真王空生自然清流保仙符，第四真名明法度应得道之人。
　　高上空洞混化九天道父精生天通气符，第五真名道法度应得道之人。
　　高上空生虚无自然九天真母九微道黄精符，第六真名沌法度应得道之人。
　　高上玉宝太真丈人三炁紫灵符，第七真名闼法度应得道之人。
　　高上紫映九霄太真飞灵自生神符，第八真名喘法度应得道之人。
　　高上玉虚万始先生玄灵紫霞升幽符，第九真名浪兰法度应得道之人。
　　右九天真名金诀真符，法度上仙，不度中仙。得深宝秘藏之金匮，勿妄示人，有风刀之考。
　　郁单无量天八生自然宝符，姓讳杓物罗真诀。
　　禅善无量寿天玉真虚生混成灵符，姓讳堕杓勒真诀。
　　梵监天三炁龙胎玉灵神水生自然符，姓讳提头罗真诀。
　　兜术天道真空九微鸣水素元之符，姓讳携任度真诀。
　　不骄乐天九虚玄生天水飞灵元精符，姓讳须持真诀。
　　化应声天玉宝洞微左契命保真符，姓讳苏越真诀。
　　郁宝天虚明左契神化通神五符，姓讳务云梓真诀。
　　梵摩迦夷天空玄上元三炁化自然符，姓讳凝泓真诀。
　　波梨答和天九炁生身三景清微飞空符，姓讳灵渊真诀。
　　右高上九天真王真姓真讳，法应度得道之人，不度中仙。闭口奉修，藏之洞房金华宫中，勿妄示人，泄露秘讳，身没九泉，明慎奉行。
　　东方青帝玉司上元玄灵自然道度仙符，姓讳区更生真诀。
　　南方赤帝玉司玄天灵元皇微玉真符，姓讳祝昌中真诀。
　　西方白帝玉司中元皇灵八化生八炁紫仙金符，姓讳辱曲正真诀。
　　北方黑帝玉司皇元灵都虚微八道金真玉符，姓讳玄尹丰真诀。
　　中央黄帝玉司三元灵微正黄书真生之符，姓讳玉真真诀。
　　右九天五方玉司姓名，秘於九天之上，结十方真炁，合和五方自然之炁，结而凝精成真姓名，以为佩带於三十二天之中，科简脱有合仙之人，骨相应图，依立玄都具格盟天，金缯誓心，奉经之心至，然后而告。若得身佩九天真王自然真名姓讳之人，必得上仙，不旬月朔，但精心信向，勿不精勤。深藏金华洞房之宫，闭口奉修，勿以辄传，泄露真名，考没尔身，上学之士，详慎奉行。
　　太上黄中理炁九微玄城精溉太和主食无逝九天长笇灵侍爱中元上真来监交上元赤子总近生下元丈人使千灵玄上飞真主养生高上元君益天精紫微朱官称太平猛兽四卫尔形躯我九口长牙天四目首吞虎平河食金柱八风吹海张炎叩礼山焦禽剥凿齿衔蛇获天岭万父八文蛇年喻辰斗栴丘走万牙斧斧猛目啖石衔豹舞师子金头食鬼苟张山相地雷鸣兽电天牛破山贱踊百灵行飞走附强禽在我备尔神长益炁命付魂行海及丘山使天兽促尔身太上真丈人保长生得神仙登九微玄
　　右上清紫素元君上真撰出真文，以为回文。高上元君以此真文，度三十二天中紫微上宫宿有玄名帝简者，应补上仙之人，不传中仙，地仙不得参闻。自无万劫植福，福流今身，终不得见。若有得者，克获上仙，骨肉俱飞。此真诀要，传上清紫台玄阙宿有金名玉简者，受文而不学，要自成仙。一名太真阴阳灵箓，一名九流真书。此真诀无所不辟，无所不除。学上仙之道，要须受佩，勿妄示人，有风刀之拷，一依四极明科之制。
　　洞真太上上清内经竟
　　
