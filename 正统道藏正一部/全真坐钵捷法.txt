全真坐钵捷法
　　经名：全真坐钵捷法。一卷。底本出处：《正统道藏》正一部。
　　全真坐钵捷法
　　尝观活人皆按宣洞阳城晷漏，且自今年冬至起算，来年冬至日止。所谓周天之正数，斗日一夜一。通计一百刻，每八刻二十分为一时，惟寅申、己亥有九刻，皆以子午定其昼夜。今者所在壶漏异常，不遵古法，务在机巧，各肆瞽术工匠一时胸臆之见，制度既无轨财，时刻宜乎差误，有过与不及之失。今辄撰成滴漏循环之法，积年而成，不劳人力，不费工财，妙用玄微，至简且捷，虽出万里之外箧笋，皆可附行於几案之隅。所谓天运璇玑，尽在日中矣。切见好事君子，或用表标，或用烟篆，然香燥财易热，香润则烬缓，天晴日表可验，阴晦又不可考。三者但非悠久之法。但依此造，似乎简易，而精通玄微，妙中之妙也。
　　造盂之法
　　其法以铜盂二只，一只大，一只小。大者贮水，初无定制，但宽大过於小者足矣。如无，以磁盂代之。小者重五两，高三寸四分，面底并阔四寸七分，上下四直。造之恐度量差殊，当以太平钱五十文，准其轻重。造毕，於盂底微钻一窍，如针跟大，浮於水盆上，令水颠倒，自穴外逆通上，入小盂中，用筹探之，水至子时。子时至午则午，至更则一更矣。他皆仿此。
　　下漏之法
　　每日天晓日将出时，将一小盂浮於大盂水面上，至日入时自然水满，小盂沈於水底为度。却取出小盂，去其水，再浮於水面上，至来日天晓，仍旧沈於水底。昏晓二时，俱以水满为度，定其昼夜。其日停水之时，切须澄滤极净，毋使尘滓隘其水穴，庶几水无缓迫之矣。
　　造筹之法
　　用薄木竹片，皆可为签篦样，随尺寸高下书写时刻，用探水定验时辰更点，尤是简捷。凡筹三十四分，均布十二段，每段该二分五厘。惟寅申、己亥上，分外加添四分，谓维偏添之数也。闰余成岁，折蹉之数也。今皆捷取一路，以浮鱼指点处是也。凡一年十二月，止用太平钱二十文，随月加减，镇压小盂。
　　加减之法
　　十一月节，昼用二十文太平钱匀铺小盂底，夜用空盂。十二月节，昼用太平钱十九文，夜用一文。自十二月节为始，昼减一文，夜添一文，七日一次加减。正月节，昼用十一文，夜用九文。二月节，昼用十文，夜用十文。三月节昼用九文，夜用十一文。三月节为始，每七日一次，昼减一文，夜增一文。四月节昼用一文，夜用十九文，五月节昼用空盂，夜用二十文。六月节昼用一文，夜用十九文。自六月节为始，每七日一次，昼增一文，夜减一文。七月节，昼用九文，夜用一十一文。八月节，昼夜各用十文。九月节，昼用十一文，夜用九文。自九月节为始，每七日一次，昼添一文，夜减一文。十月节，昼用十一文，夜用九文。
　　定太阳出没法
　　正九出乙入庚方，二八出兔入鸡场。
　　三七发甲入辛地，四六生寅入犬藏。
　　五月生艮归乾上，仲冬出巽入坤方。
　　惟有十月十二月，出辰入申仔细详。
　　九阳真人
　　三日月出寅
　　三十日没乙
　　全真坐钵捷法竟
　　
