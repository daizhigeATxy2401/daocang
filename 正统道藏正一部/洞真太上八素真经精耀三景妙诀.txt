洞真太上八素真经精耀三景妙诀
　　经名：洞真太上八素真经精耀三景妙诀。撰人不详，约出於东晋南朝。原为《八素真经诀》之一，徒分出单行。一卷。底本出处：《正统道藏》正一部。
　　洞真太上八素真经精耀三景妙诀
　　服北斗九星法
　　服五方五星法
　　服北斗九星法
　　日月之明谓之光，星辰之精谓之耀，总曰七曜，统曰三景。景者，明精之象也。缘象得明，含明纳耀，长生不死，号三景之人，升虚入景，与真为一，变化自在，与真合同。上圣所秘，慎莫妄传。
　　常以正月、四月、七月、十月，四孟之月上旬，九日平旦；又以二月、五月、八月、十一月，四仲之中旬，十九日之正中；又以三月、六月、九月、十二月，四季之下旬，二十九日之夜半，一月一日，三过行之。平旦中及夜，中及夜至旦，夜及旦至中。一年三十六过，应三百六十度之数。以五为盈气为余也。至行日时，清严入室，烧香精思，临目闭气，叩齿九通，存见九星宫府神君，威容端正，侍卫畟然。
　　第一阳明神人，吐青气之光。
　　第二阴精神人，吐黑气之光。
　　第三真人神人，吐黄气之光。
　　第四玄冥神人，吐赤气之光。
　　第五丹元神人，吐白气之光。
　　第六北极神人，吐绿气之光。
　　第七天关神人，吐绛气之光。
　　第八辅星神人，吐碧气之光。
　　第九弼星神人，吐玄气之光。
　　九气各从星中，下吐兆口中，随次而吐，极气吞之，无极微微通，细细吐故气，仍渐渐纳新气九色，咽之都竟，叩齿九通，坐卧行息，动静适人。如此九年，九皇神君降受兆诀，长生不死，上升三天，结友众真，与道合同矣。
　　服五方五星法
　　●南荧惑星
　　东岁星●　　　● 中镇星　　●西太白星
　　●北辰星
　　常以五王之日，六丁之时，精严入室，烧香存神，临目闭气，叩齿二十五通，咽液二十五过，和心平气，正身静止，见岁星青气、荧惑赤气、太白白气、辰星黑气、镇星黄气，各在其方，郁郁瑛瑛，氛氲相绕，五色混合，皎皎明明，冠天洞地，布满四方，中映兆身，内外同浃，良久体暖，香气芬芳。乃向王方，先咽王气，次咽相生，周徧乃止。咽各依王数，东九、南八、维三、西六、北五。都毕，又叩齿二十五通，咽液二十五过。习之五年，五帝提携，游宴玉京，永成真人矣。
　　凡服日月、北斗、五星光精之气，不得多言，不得过劳，不得怠逸，不得喜怒，不得高声，不得妄知他事，不得干求尊卑，不得偏枯独立，不得混杂非侪，不得自称有道，不得说其学方，不得急望速验，不得疑惑神明，不得舍己逐物，不得制物顺身，不得负违二象，不得乖伐三尊。虽修余戒，习诸律科，不得此旨，玄灵不矜，不降不佑，不效不成。成道之资，在乎此诀，上学之侣，谛奉施行。
　　凡尊三景，称三景弟子。已度三人，委付师友，已后传授，得称三景法师、先生、真人。随师所命，朋友所荐，乃得称之。未经表奏，不得妄称，妄称大名，苟贪尊号，考重罚深，三宥不赦。有犯急谢，首向青童，改革先弊。依按师言，不得又犯，三犯元原。□#1复数谢，劳而罪增，精学之士，明加详慎。
　　凡受道之士，贵在不死，修行有效，保得长生，生生不绝，乃成真圣。圣基行化，化教复生，迷者不从，哀之不舍，反迷顺正，慰之弥勤。慈奖顺者，不生厌倦，悲念不从，无起忿嗔。嗔之责语，先观其心，可者假善以感之，不可藏怼以和之，和之不使其怨，怨则更致其咎。多感之，必令其进，退则逸福得福，独学无功，不能成德。太古无事，其愆自少，不须功赎，精思守静，不相往来，皆得真道。中古以来，有事转纷，仇衅既积，急宜立功，损己救物，存道诵经，从师敢懈，日夜专心，心身运役，苦不辞劳，避恶之势，惊若探汤，就善之慊，如渴趣饮。世塞则暂存独立，世通则永申博济，危不可扶，逍遥而去，哀之在心，念之无已。衰可救者，殷懃经营，抑引取与，歙张察时，喜怒赏罚，黜陟随时。运时有可否，圣真有行藏，自非至精，莫能了此。粗浅末学，以伪称真，强小行大，不识塞通，乱不知避，妄欲立功，祸至不悟，图成反败。或有不悔，持祸作福，或有晚悔，无所复追，轮回五苦，良深可痛。上学志士，明加研详，化身化物，必度才能，无以蚊虻负山，不可败后方悟，大小各有妙法，量力随次修之，皆从师诀，不可任心。心如猴猨，又似熛火，不可执制，不可把持，自非师君，安能使正。正又由己，己半师半，两半为一，乃得成真。己无师有，亦不能回，己有师无，亦不能化。化回变易，去故就新，舍恶入善，练伪成真。真师之功，真质之德，功和合永，与道同也。
　　凡志欲学道，耻於师人，窃盗经书，买赎戒律，不解玄诰，随意行之。或不从圣典，率性为善，善实善矣，善实不充，偏为小善，不成大德，魔来坏之，遂陷邪党，与道永隔，徒劳学名，不得学实，此又可悲。如斯之流，急宜改悔，早觉可救，晚则难成。学者自省，省己及人，人虽难知，知之以法，法察兴居，观其内外，心身可解，虚实可明，除虚奖实，功德有征矣。
　　洞真太上八素真经精耀三景妙诀竟
　　#1原本此处缺一字。
　　
