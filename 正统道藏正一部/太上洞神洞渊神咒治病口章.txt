太上洞神洞渊神咒治病口章
　　经名：太上洞神洞渊神咒治病口章。撰人不详。一卷。底本出处：《正统道藏》正一部。
　　太上洞神洞渊神咒治病口章
　　呜天鼓三通发炉
　　太上玄元五灵老君，三炁正神，急召臣等身中：五体真官，三五功曹，上下大夫，左右龙虎君，捧香使者，传言素女，执案童子，各二十四人。尚书仆射，通事小吏，十二万人。关启无上三天玄元大道君，十方太上。臣等正尔入靖，烧香奏上口章，治病消灾，愿得八方正炁入臣身中，令所启上御，径达无上玉皇上帝几前。
　　次四方拜，西方始，讫向东，鸣天鼓三十六通。
　　次长跪出吏兵
　　谨出臣等身中：仙灵高官，直使功曹，各十二万人。正一功曹，十二万人。三一功曹，十二万人。促气功曹，十二万人。治病功曹，十二万人。太医小吏，十二万人。上部功曹，十二万人。中部功曹，十二万人。下部功曹，十二万人。上部使者，十二万人。中部使者，十二万人。下部使者，十二万人。高车使者，十二万人。赤车使者，十二万人。元真使者，十二万人。元神使者，十二万人。阳神使者，十二万人。阴神使者，十二万人。高车刺史，二十四万人。收气食气吏，收鬼食鬼吏，收邪食邪吏，收凶食凶吏，收精食精吏，收殃食殃吏，收病食病吏，各六十万人。太上治病玉女，十方主者，各七十万人。出出者，严装显服，冠带垂缨，整其威仪，罗列卤簿，上下相次，森然住立。臣等前后左右，各各兵刀外向，整顿刀杖，千人齐唱，万人同和。去臣等三步，自共相顾，望直使功曹，头戴通天之冠，身着皂执单衣，腰带龙虎之符，手捉金刚之戟，各七十二万人。在臣等前，正一功曹，头戴朱阳之帻，身着绛章单衣，腰带通天之矛，手捉夜光之剑，各七十八万人。在臣等之后，冲天大将军，头戴五色之冠，身,着锦炼之袍，腰带百炼之刀，手捉九折之刃，各四十万人。在臣等左，横奋大将军，头戴玄阴赤帻，身着七玉黑衣，腰带百炼黑戟，各九十万人。在臣等之右，功曹在上，主簿在下，天官在左，地官在右，文官在前，武官在后。五色之幢，威仪翼翼。乘车驾马，龙虎之骑。步行乘舆，各各相次。青队在东，白队在西，赤队在南，黑队在北，黄队在中央。步楯在前，细射在后。贼曹在左，禁防在右。槌锺呜角，隐隐阗阗。五岳军马，伺候巷陌。四海军马，罗截九州。昆仑玉京，军马骇满。虚空各各，内外相应。将领诸鬼王，令勅魔兵，各各令杀鬼。今某郡县乡里，男女某甲辞列。昔日百官子孙，习俗常人。千载之运，得在道门。末民之例，奉属大道，私自欣慰蒙恩。某口辞奉神不明，多有考气，招延不祥。自顷以来，家业不利，宅中凶耗，万端不吉，灾祟云云。又某身，若干月日，忽得疾病，状云云，虑不育活。盖闻夫道，能回死易生。归命之者，无溺不济。章奏通达，无往不救。恩在太上，事由主者。臣等凡愚，事在宣扬三洞之旨，不忍所见煎厄之急。大小元元向，臣等叩头搏颊，告诉丹赤，求乞救济。臣等不胜所见，肉人穷命转烛，专至可愍。辄为伏地，拜口章一通，露在臣等前玉案上。如前人口章留辞，事事上启。不敢越诀，多有所语。唯愿今日直符执案主者，导候令使，左右宣直，官治从事，上下素女功曹，与左社右稷，擎案主簿，各七十万人。与章俱上，对应天曹。令事事判决，文书传达，了了分明。功曹小吏，一合来下，听省臣等口奏章言。须事讫，各各还宫室，复位如初。吏兵交关，天曹必令。事事判了，勿使稽停。停者，吏兵先坐。时为通达，令道炁下流，覆衣肉人。令病者速差，差者吏兵有功。言功天曹，加爵迁秩。各各相告。下上官天地之中，所病人之鬼，一一收而却之。令病得愈，医治玉女。事事按行，随病布药。令下检校，随病状治之，了了得差，差各有功赏。万等不合，有恚恨治病之官吏兵，各宝针药之具，与卢医扁鹊，领天下医王与治病功曹三百六十人，主生小吏二十四万人，祈请玉童七十万人。一一来下，应章罗载。急令得差，平复能行。龙登虎步，康休无他。谨以元元上启，请省章言。
　　泰玄都正一平炁系天师阳平治太上中炁三洞弟子某岳先生臣某，稽首再拜上言：谨按文书，某郡县乡里，同道男女官某甲，年如干岁，户男女口，如干人，愿辞所云列。阖门胎生，佑骨子孙。蚁细常菁，习俗之未。轮转生死，得有今身。长於草野，六畜不别。信邪倒见，非为一劫。先身实缘，千载之运。遭幸之际，得入清化。参染法教，奉属大道。草苗之次，得在天民，私自欣慰。但某肉人，百行多违。罪过狼藉，考重三官，以招不利。顷者以来，大小病疾灾祸，妖怪鬼精，灾害宅舍，虚耗钱财，梦景不吉。又某疾病淹笃，所苦云云。大小相守，不能有感。请祈万神，梼赛无益。今者厄困，恐不全济。上穷下迮，无心自厉。东西卜问，龟易所推。唯言某家亲大祖父三十六世以来，有犯天诅地诅、日月之诅、星辰之诅、五社之诅、水火之诅、五盟七诅之罪。先世所犯，谴在三官，来耗害生人。致令居生轗轲，事云云。皆恐某家七世父祖，昔日生在之时，违天负地，五逆不孝，诛君截位，杀害帝主。方伯二千石，令长大臣，三公九卿，尚书仆射，星宿大臣。或欺神慢师，骂辱父母。或嫌度圣闻，妄造自用。或坏真宫静治神人鬼屋，偷人牛马牲口财帛，人所发觉，引天及地。欺神唤日，指点星辰。社祠庙下，更相咒诅，野道复连而死。死者相引，历劫不休，遂至弥灭。子孙相呼，展转不绝，地下不断，殃及后世。又恐某家先世七祖父母，依官仕宦，枉杀无辜，杀害良善。讼系贤人璧他奴婢牛马之属，枉绝人命，不以道理。或谋伯叔中外之亲，取其钱财，淫色内乱，非人所知。或杀人之夫，图人之妻。细作两头，交乱二国。不知杀谁之父，害谁之子。不知杀谁之夫，害谁之妇。不知图谁之国，害谁之主。不知杀谁之君，不知害谁之臣。不知杀何人之母，孤何人之子。不知欺谁之善，杀谁之贤。不知偷何人之物，不知盗何人之财。不知伐何人之祖，不知杀何人之孙。木知烧何人之屋，灭谁之门。先世以来，亡人七祖，有如此罪，引逮及先亡者。某家先世，或有落水死者，即请水葬之，清凉内外朗然。若以火烧死者，即请火葬之，赫赫飞仙无碍。若刀兵而死者，即请刀兵而葬之，刀兵滑利，利於后世。若狱市死者，即请狱市葬之，狱市长流，世世无他。若落崟石而死者，请以崟石葬之，崟石道畅，万草青青。若虎狼害死者，即请以虎狼葬之，虎狼毛皮文章，使万劫通利。若卧厌死者，即请卧厌葬之，清净绵绵，世世安吉。若有病死者，哽死、缢死、绞死、刀兵斩死者，各随所属，安而葬之。又恐上世亡人等，有如此死者，死日不吉，星宿不度，亡者谪作，在三官二十四地狱之中。或世人社庙道废，昼夜担沙负石，填江塞海，不得休息。亡人愁毒，讼诉天曹主者，求取生人自代，致令某疾病危厄、灾殃患祸。皆是先世亡人死日不吉，不利生人，与百鬼梯道来往，耗害生人。恐亡人生存之日，取妇移徙之日，葬埋之时，犯触禁忌。亡人死日不吉，星宿不灭。
　　今请东方角亢氏房心尾箕，拔出某家亡人七世父母三十六世以来殃考基谪，悉令除判，消然解脱。上生天人之中，衣食自然。若在三涂八难之中者，一一为迁拔之。若亡人等七世父母先世以来，叛道入邪，反覆之愆，罪结山岳，未蒙原赦者，愿请太真小吏百二十人，官将一合来下，和愈之。解否无他摄鬼等，合共驱逐小鬼，时行疫疠脱籍之鬼，一切收而郁之。若先亡后死七祖父母，五逆之殃，无状之罪，万过千咎，违天负地，难恕之愆，一切原赦，除判了了。令某家七祖父母三十六世以来，刀兵木索、县官牢狱市死者，或木石所槌磔死者，或痍肿恶疮死者，或落水火沉烧死者，或有流离他方不得葬埋之者，各各随其死处而葬之。若某家七祖父母三十六世以来，移徙嫁娶，造宅所为，犯触恶星丑宿，不得道理，逢逆劫杀，青龙、白虎、朱雀、玄武、勾陈，八神禁忌，以致不祥。或移徙葬埋，犯解大将军。太岁太阴，冲破劫杀。五部刺奸，十二司命。十二月建，五虚六耗。天年岁星，宅中伏龙。七狱吏，井灶之神。青龙白虎，朱雀玄武，六合勾陈。天后所居，天空天一，功曹传送，太一登明，天刚从魁，河魁大吉，小吉斗加。阴阳四面，注杀声尸六害。高功卑功，天功地功，水功土功，金功木功。时恶之鬼，讼考之殃。青功赤功，白功黑功黄功。天赀地赀，青赀赤赀，黄赀白赀黑赀。覆水污池，零林之鬼。营传符庙，饮食之鬼。杀生血食爱钱，邪浊不正之神。山林孟长，十二溪女。男孟女孟，大孟小孟，青孟赤孟，白孟黑孟黄孟。百猎鬼行，破杀下官。故气山川庙祠，众邪鬼神，祈梼咒诅。天祷地祷，大祷小祷。南乡三考，司命大王。立路之神，三皇五帝。伏羲将军，自称五霸。伐杀将军，天心太守。九江大神，十二水帝。五道将军，左右掾吏。一切禁官，四海游猎。道上行客，五虚六耗。五毒凶吹，十二不媚之鬼。春秋冬夏，清浊之气。岁复月连，日复时连。鬼贼盘结不去者，愿一切分别，随时解散四面咒诅。黄帝五霸以来，坏军死将脱锋之鬼，光怪集聚，合为精祟。崟石草木、虫鼠龙蛇、狐狸虎豹、乌雀众精，下官故气六甲六乙、六丙六丁、六戊六己、六庚六辛六壬六癸十二时上支干禁忌之鬼，共为精祟。群辈相逐，皆共乘车，骑马步从。鬼兵枸闭生人魂魄，残害天民，招唤死人。七世父母三十六世以来，盟诅不了，地下相引，逮及生人。不知某家七世父母死人，从何许来？姓族所由婚姻，悉何方人？死亡之日，属何郡县何乡里？将作缘吏，为何姓名？皆属星官，为是何宿？
　　角亢氏房心尾箕，青龙七星主之。位属东方，甲乙，官青帝，岁星，木精。主春正月、二月、三月，寅卯辰岁月日时。始春，王相能消土精。
　　斗牛女虚危室壁，玄武七星主之。位属北方，壬癸，黑帝，辰星，水精。主冬十月、十一月、十二月，亥子丑。始冬，王相能消火精。
　　奎娄胄勖毕赀参，白虎七星主之。位属西方，庚辛，白帝，太白，金精。主秋七月、八月、九月，申酉戌。始秋，王相能消木精。
　　井鬼柳星张翼轸，朱雀七星主之。位属南方，丙丁，赤帝，荧惑，火精。主夏四月、五月、六月，巳午未。始夏，王相能消金精。
　　□□□□□□□七星，位属中央，戊己，勾陈，镇星，土精。分节，王相能消水精。
　　二十八宿，三十五官，死人所属诸官，天兵随事解释。又恐某家先亡后死七祖父母，从无极世界以来，有诸犯触。
　　角宿三星，十二度。二清二浊将，从二百七十人。恶星当灭，复连当绝。
　　亢宿四星，九度。一清三浊将，从三百五十人。恶星当灭，复连当绝。
　　氏宿四星，十五度。一清三浊将，从三百五十人。恶星当灭，复连当绝。
　　房星四星，钩铁二星，合六星，五度。一清二浊将，从一百五十人。恶星当灭，复连当绝。
　　心宿三星，五度。一清一浊将，从三百一十人。恶星当灭，复连当绝。
　　尾宿九星，十八度。一清二浊将，从一百二十五人。恶星当灭，复连当绝。
　　箕宿四星，十二度。一清一浊将，从三百九十人。恶星当灭，复连当绝。
　　　谨请东方九夷，九九八十一官君将，从兵士七十亿万众，一合来下。主解某家七世父母先亡后死三十六世以来，所属七宿角亢氏房心尾箕，七星都合七十五度，一百清八十浊，各随所属何星何宿，一切解脱，悉为消除断绝之。皆令恶星当灭，复连当绝。
　　斗宿六星，二十八度。一清二浊将，从三百六十五人。恶星当灭，复连当绝。
　　牛宿八星，八度。一清三浊将，从三百六十五人。恶星当灭，复连当绝。
　　女宿四星，十度。三清二浊将，从二百三十五人。恶星当灭，复连当绝。
　　虚宿三星，十度。三清一浊将，从二石三十五人。恶星当灭，复连当绝。
　　危宿二星，坟墓四星，合六星，十四度。二清一浊将，从四十八万人。恶星当灭，复连当绝。
　　室宿二星，离宫六十星，千二百度。一清九浊将，从千二百人。恶星当灭，复连当绝。
　　壁宿二星，七十度。千清百浊将，从三万九千人。恶星当灭，复连当绝。
　　谨请北方五狄君，五五二十五官君将，从二千九百万人，兵士七十万众一合来下。主解某家七世父母三十六世以来先亡后死，所属北方玄武七宿斗牛女虚危室壁，七星都合九十八度，万清九千浊，各随所属何星何宿，一切尽为解除断绝之。
　　奎宿十六星，十六度。一清二浊将，从十二万人。恶星当灭，复连当绝。
　　娄宿三星，十五度。一清一浊将，从二十六万人。恶星当灭，复连当绝。
　　胄宿三星，十四度。一清一浊将，从一千四百人。恶星当灭，复连当绝。
　　昴宿七星，千二百度。二千清一百浊将，从三百二十人。恶星当灭，复连当绝。
　　毕宿八星，千六百度。二清一浊将，从一百三十六人。恶星当灭，复连当绝。
　　觜宿三星，十一度。一清十浊将，从八十九人。恶星当灭，复连当绝。
　　参宿九十星，一百度。三十清四十浊将，从八十万人。恶星当灭，复连当绝。
　　谨请西方六戎君，六六三十六官君，兵士四十万众，一合来下。主为某家解七祖父母三十六世以来先亡后死，一切死人所属西方白虎七宿奎娄胃勖毕觜参，七星合八万度，千清万浊，各随所属何宿何星，一切悉为解除断绝之。
　　井宿八星，三十六度。二十清九十浊将，从七千六百人。恶星当灭，复连当绝。
　　鬼宿五星，四十度。二十清三十浊将，从七万人。恶星当灭，复连当绝。
　　柳宿七星，七十度。十九清二十浊将，从三千人。恶星当灭，复连当绝。
　　星宿七星，七度。二十清三十浊将，从九千九百人。恶星当灭，复连当绝。
　　张宿六星，六十度。一百清三百浊将，从九万七千人。恶星当灭，复连当绝。
　　翼宿二十二星，千八百度。二十清三十浊将，从三百九十人。恶星当灭，复连当绝。
　　轸宿七星，七十二度。三十清九十浊将，从七百六十人。恶星当灭，复连当绝。
　　谨请南方八蛮君，八八六十四万官君将，从六十四万众，兵士七十万亿众，一合来下。主解某家七祖父母三十六世以来先亡后死，所属南方朱雀七宿，井鬼柳星张翼轸七星，都合十二度，九清九浊，各随死人所属何星何宿，一切悉为解除之，断绝了了，复连解散之。
　　□□□□□□□七宿，位在中央。勾陈七星，戊己黄帝，镇星土精，四季分节，王相消解水精。璇玑玉衡，明堂绛宫，七星北斗，共二十八宿，周天三百六十五度四分度之一十八。万清八万浊，所请官将，周游反覆，尽为解度。使恶星当灭，复连当绝。
　　又解三阴三阳，千柔万则，千清万浊，复连生人。先世祖考三十六世以来，先亡后死，亡人所属六甲六乙、六丙六丁、六戊六己、六庚六辛、六壬六癸十二支干之上五道之神，凶者当灭，吉者当出，复连当绝。刑属五子五丑、五寅五卯、五辰五已、五午五未、五申五酉、五戌五亥十二支干之神，凶神当灭，复连当绝。解除所属六甲旬。六肠六阴一切大神，为某家解除七祖父母三十六世以来，一切亡人悉令解脱。
　　若亡人有犯甲子旬中千基万谴、千殃万考、千罪万过，神将天蓬吏阴阿君与太玄玉女，请解释之。
　　若亡人有犯甲戌旬中千罪万过、千基万谊、千殃万考，神将天内吏张不临将从四百人，与黄素玉女解释之。
　　若亡人有犯甲申旬中千罪万过，神将天冲吏程子恩与白素玉女解释之。
　　若亡人等有犯甲午旬中千罪万过，神将天辅吏杜除君与汉英玉女解释之。
　　若亡人等有犯甲辰旬中千罪万过，神将天禽吏公孙太君与拜精玉女解释之。
　　若亡人等有犯甲寅旬中千罪万过，神将天心吏徐君瑶与青要玉女解释之。
　　正月箕星，属心宿。三清三浊五寅，功曹主之，不得复连后生人。
　　二月心星，房宿。三清三浊五卯，太冲主之，不得复连后生人。
　　三月氏星，角宿。三清五浊五辰，天刚主之，不得复连后生人。
　　四月轸星，翼宿。三清一浊五巳，太一主之，不得复连后生人。
　　五月张星，星宿。四清五浊五午，胜先主之，不得复连后生人。
　　六月柳星，井宿。四清三浊五未，小吉主之，不得复连后生人。
　　七月参星，赀宿。二清三浊五申，传送主之，不得复连后生人。
　　八月毕宿，勖星。三清五浊五酉，从魁主之，不得复连后生人。
　　九月胃宿，奎星。三清一浊五戌，河魁主之，不得复连后生人。
　　十月壁宿，室星。三清二浊五亥，登明主之，不得复连后生人。
　　十一月危宿，斗星。七清九浊五子，神后主之，不得复连后生人。
　　十二月女星，牛宿。三清八浊五丑，大吉主之，不得复连后生人。
　　五柔五刚，三阴五阳，不得复连后生人。
　　亡人等先生天地以来，有死有生。死人恐往日生存之时，作诸罪原，不可忍恕。死入九幽长夜地狱，终天毕地，渴饮寒水，饥食铁丸，吞服火烟。千年万劫，轮转五道，徘徊涂炭，流曳八难，困辱三徒，长守饿鬼，无有出期。不堪苦毒，引逮生人，梯首虚耗，万端屯集，宅中疾病，大小不利事状云云。但言宅中恶神杀鬼，军行师止云。
　　东方凶神鬼王，姓张，名角子。身长九尺三寸，手捉赤棒黑索，领青兵大卒十万人。专行腹痛，下青面之病十二种。病病苦眼目，头颈身中索索，常苦寒热，四支沉沉，不能饮食，食即逆。与小鬼王名之，子石家亲被击，击在三官。灶君慎怒，日日上天，言白罪过。殃祥男女，十二媚虫，山川社祠鬼事，不了了。上下相引，共来病人。
　　南方凶神鬼王，姓祝，名龙安。领赤兵八十万人，士卒十万人。专行下痢头痛卒病，二日三日，或十日，或三年乃死。今人吐下血，四支烦疼，引三丘社祠山野鬼，来病人身。
　　西方凶神鬼王，姓石，名古子。领白兵十万人，吏卒六十万人。专行白下卒死磬病肿下，三年七年十年乃死。
　　北方凶神鬼王，姓杨，名静。领黑兵五十万人，专行霍乱臃肿之病。
　　中央凶神鬼王，姓陈，名冗。领七十万人，专行水病。
　　东南方凶神鬼王，姓原缺，名达。领九十万人，专行风病。
　　西北方凶神鬼王，姓林，名石子。领六十万人，专行颓病。
　　三天鬼王，姓石，名龙。领七十兆众，专行肿病。九天大鬼王，姓阎，名。领万鬼，专行恶气毒病，病来杀人。
　　又一鬼王，姓史，名狩。领七十万人，专行玲病杀人。
　　又一鬼王，姓赵，名驹。领三千万人，专行疟病。
　　又一鬼王，姓公孙，名岳。领三万，六千鬼，专行湿气病。
　　又一鬼王，姓曹名文之。领万鬼，专行注病。
　　又一鬼王，姓霍，名凶。领七十万鬼，专行渴病。
　　又一鬼王，姓袁，名京。领三百六十万人，专行短气病。
　　又一鬼王，姓伊，名明之。领七十万鬼，专行云中病，取人小儿，卒死病。
　　又一鬼王，姓季，名子敖。领万鬼，令人生辄死。
　　又一鬼王，姓郭，名林之。领三千万鬼，令人刀兵市死。
　　又一鬼王，姓杨，名谋。领万鬼，令人狱幽而死。
　　又一鬼王，姓孔，名世明。领七十万鬼，令人魇死。
　　又一鬼王，姓任，名长。领三万八千鬼行病，令人自绞而死。
　　又一鬼王，姓罗，名千。领万鬼，令人赤病而死。
　　又一鬼王，姓颜，名肫。领万鬼，专行令人妇女倒生病，令人母子俱死。
　　又一鬼王，姓路，名强。领千万鬼，专行狂病，令人入水取死。
　　又一鬼王，姓吕，名抚之。领三万九千鬼，行迷惑病，令人心闷死。
　　又一鬼王，姓皇甫，名安之。领万鬼，专行磬病，短气而死。
　　又一鬼王，姓丁，名石期。领万鬼，取人田蚕，令人不收。
　　又一鬼王，姓谈，名道之。领七十万鬼，专行火气，令人烧屋烧杀人。
　　又一鬼王，自称无头大将军，领万鬼，专行心腹病死。
　　又一鬼王，姓房，名车兵。领三千万鬼，专行阴祥病。
　　又一鬼王，姓仇，名仲子。领三万鬼，专行热病。
　　又一鬼王，姓木，名玄灵。领千万鬼，专行狂病。
　　又一鬼王，姓文，名进之。领万鬼，专行咽病。
　　又一鬼王，姓季，名兵之。领七十万鬼，专行癃病。
　　又一鬼王，姓敢，名奇。领六十万鬼，专行逆生病，生子即死。
　　如此之鬼王等，水火之神，五斗将军，十二时神，五岳力士天丁，二十六万人。与司马季主，云中司命，地下长子，八十万人。军行师止，耗乱百姓，祸害无端。．
　　又请魔天万丈五百万人来下，禁此等鬼王。令不纵横妄杀良善，太上末民收摄，鬼王各各自止。若章上之后，主某家七祖父母三十六世以来，亡人考气不解，殃谊不了。牵引生人者，一一令女青韶书制之。
　　又五方统领鬼王，姓胡，名令。领三万九千鬼，令人不宜子，而子生自死。
　　行年在子，子日病者，鬼名祥。丑日病者，鬼名石期。寅日病者，鬼名兰。卯日病者，鬼名阿护。辰日病者，鬼名文之。巳日病者，鬼名阿欢。午日病者，鬼名石强。未日病者，鬼名张奴。申日病者，鬼名小都。酉日病者，鬼名安侯。戌日病者，鬼名阿都。亥日病者，鬼名文侯。
　　直日鬼，鬼名昌子，三千六万人。大鬼王属大统支训，支训领七千万小鬼王。自今闻上口章之后，一切收而却之。
　　九州鬼王，姓革，名川。领万鬼，杀人妇女。羌鬼王，姓虎，名百方。领一鬼，杀人鹦肫。戎鬼王，姓口口名澄。领三万鬼，行白下病。胡虏鬼王，姓乌，名小。领万鬼，行迷惑病。蛮撩鬼王，姓兰，名种。领万鬼，行口痛病。山鬼神王，姓丘名文庆。领万鬼，行胸痛病。十方鬼王，姓周，名举。领三千万鬼，行脚弱病。水神鬼王，姓孟，名奔。领万鬼，行盲冥病。五岳鬼王，姓阳，名光龙。领七十万鬼，行恶食，令人睡病。
　　凡如此诸鬼王，领鬼纵横人问，伺候人衰，便图害生人。今日章奏，闻令山川林薮、世问里社、符庙邪鬼恶神，皆令窜走，沙崩瓦解，应章消灭。令主家病差，万神来助。若某家亲丈人，若有囚徒谴作，一切放遣之。
　　东方直符大鬼，名青草。领七千万鬼，专行腰痛病。
　　又一鬼王，姓强，名当。领二千八万鬼，专行失气病、下血淋沥不止病。
　　又一鬼王，姓袁，名文玄。领七千万鬼，专行失魂死，病人不可近救。
　　又一鬼王，姓许，名静。领七十八万鬼，专行令人失魄病。
　　又一鬼王，姓乐，名玉。领六十万鬼，专行令人身中瘤肿病。
　　又一鬼王，姓荣，名期。领十一万鬼，专行心迷病。
　　又一鬼王，姓崔，名石杉。领三万鬼，专行阴肿下血病。
　　又一鬼王，姓马，名像。领三万七千鬼，专行令人杀父母师徒，烧人谷麦屋舍治坛，令人恶病不可治，入人心中，令人如此。
　　又一鬼王，姓吴，名板。领三千鬼，专行令人赤黄下血病。
　　又一鬼王，姓明，名长生。领十二万鬼，专行令人夫妻相憎病。
　　又一鬼王，姓谢，名朗之。领六十万鬼，专行令人男女相僧病。
　　又一鬼王，姓谢，名明之。领五十万鬼，专行令人生兔缺子。
　　又一鬼王，姓兰，名进之。领七十万鬼，专行令人生逆子多有内乱者。
　　又一鬼王，姓唐，名禄。领三万鬼，专行恶气病。
　　如此之鬼王，与五方注鬼，东方青注，南方赤注，西方白注，北方黑注，中央黄注。朝死之注，暮死之注。一里之注，二里之注，三里之注，四里之注，五里之注，十里之注，二十里之注，三十里之注，四十里之注，五十里之注，百里之注，二百里之注，三百里之注，四百里之注，五百里之注，六百里之注，七百里之注，八百里之注，九百里之注，千里之注，万里之注。男注女注，奴婢之注，近注远注。青注白注，赤注黑注黄注，五注将军。大注小注，高注卑注。六畜之注，乌兽之注，草木之注。日月之注，星辰之注。戎羌之注，胡虏之注。吴蜀之注，夷狄之注，蛮獠之注。三万七千之注，凶祥之注，门户之注。日游之注，月行之注。大将军之注，太岁之注，太阴之注。五行之注，四时代谢之注。丧车斗加之注，死次之注。行年本命三刑赤色之注，雄雌之注。姓名相收之注，目色相当之注，姓复相取之注。
　　注从东方来者，以金断之。注从南方来者，以水灭之。注从北方来者，以土却之。注从西方来者，以火消之。注从中央来者，以木禳之。五行之注，各各当位，自止除灭之。
　　东方有恶黑气者，愿请青帝君九千万人，领青兵士卒七十万众，禳除消灭之。
　　注从南方来者，愿请赤帝君兵马八十万人，领赤卒七十万众，消而却之。
　　注从西方来者，愿请白帝君兵马六十万人，领白卒九十万兆众，消而却之。
　　注从北方来者，愿请黑帝大将军五十万人，领黑卒七十万众，来禳却之。
　　注从中央来者，愿请黄帝君兵马十二万人，领黄卒七十万众，来下断绝
　　之。
　　若五方殟疾、黄奴兄弟七十二人、行病之鬼，乘风驾雀，入人家宅中，伺人衰便，取人小口，一切收除断绝之，令斥去万里。
　　又五方注鬼，自称蒙恬、赤境、纪良、王卒，各领千人，入宅中取人小口，令其疟病。
　　又五方恶鬼，自称武帝、汉王、子胥、周公、大臣等，专行腹胀之病。
　　又注鬼自称古之大王，主天下大将军，来欲病欺人，诈称家亲丈人，杀人小口，令人宅中，多凶病疾。
　　又一鬼王，姓晏，名羔子。领三万人，行狂哭病。又五方五帝注鬼，自称张元伯，领万鬼，行寒热逆疟病。
　　又五方注鬼，自称焦淡无辜之烊，领三千鬼杀小儿。
　　又一五方杀鬼，自称刘元达，领七十万鬼，常行七十种疫病。
　　又一鬼王，自称锺士季，领六十万鬼，主令五种下痢病。
　　又一鬼王，自称赵公明，领三万鬼，主令人家中斧创伤。
　　又一鬼王，自称史文业，领七十二万鬼，主令人肿气而死。
　　又一鬼王，自称姓杜名周，领七十万鬼，主领狱死。
　　又一鬼王，自称姓宗名文侯，领三千六百鬼，主令人失火。
　　又一鬼王，自称昊王鬼，领千万鬼，主令人落水死。
　　又一鬼王，自称田盗者，领七十万鬼，主令人心思而死。
　　又一鬼王，自称王前、白起、邓艾之鬼，领三万鬼，行万病杀人。
　　又一鬼王，言是皇帝大神，入人家宅中，驱逐人家鬼，责求血食，与凶祥之鬼、兵猎社祠之鬼、来向之神。
　　又请穷奇食鬼吏，七十万人，一合来下，次次收食之，无令落失。
　　又某肉人大小口辞，各称一生之遇，得在道民之次，不能有感奉道，不称多延罪考，阖门不和。某疾病厄困，惧不自免。盖闻大道，无物不济。归命之者，莫不蒙恩。又本师悬远，告诉不及。见臣等同法，驰来迎臣等到宅，求乞口章，以自救治。至臣主职任机美，法气宣扬不胜，所见肉人灾厄。谨为某冒罪伏地，拜口奏章一通，上诣天曹，并奉醮五帝。乞丐太上老君，太上丈人，天师嗣师系师，三师君夫人门下，二十四尊贤，十二圣真，慈父圣母之气主者，为肉人某家，道气下流，覆衣肉人。臣等谨按天师千二百官章本，上请太上空中五盖大将军十二万人，官将二千人。又请五部大将军十二万人。又请刚健大将军十二万人，官将千二百人。又请赤天中宫、南营大兵、赤兵丙子、敢健士吏兵七十万人。主收某家宅中，若有五方恶气注鬼者，次次斩其根种。
　　又请平炁君十二万人，官将千二百人，与收气食气吏、收鬼食鬼吏、收邪食邪吏、收凶食凶吏、收病食病吏，各六千万人，一合来下，到某家宅上收而食之。若有凶魔恶鬼，一切扫荡消灭之。
　　又请东镇大将军九十万人，屯某家东门。
　　又请南镇大将军八十万人，屯某家南门。
　　又请西镇大将军六十万人，屯某家西门。
　　又请北镇大将军五十万人，屯某家北门。
　　又请中镇大将军十二万人，屯某家中庭。
　　又请穷奇食鬼吏七十万兆众，一合来下，食某家宅中五媪逢契之鬼。
　　若有五契将军，前猎将军，后猎将军，左猎将军，右猎将军，逢契夫人，五契父母，男契女契，子契孙契，五千六百契官主者，各各共合，集百恶图害主人家大小者，一切悉为驱除之，令斥去万里，使如沙崩瓦解。重请仙官将军十二万人，官将千二百人，主收天下自称五野六毒之鬼、百二十凶吹之神，一切收而却之，荡除宅上，悉令了了。
　　又请真天大将军十二万人，官将千二百人，下之某家宅上，收除诈称凶拜之鬼，一切却之，斥去万里。
　　又请太上宫中素车白马君兵十二万人，官千二百人，屯军七十二万人，主收杀四方凶杀恶鬼。
　　又请九州刺史、天子督邮兵士七千万人，各屯某家宅门中，收杀五方恶注始害之鬼，一切绝灭之。
　　又请无上天乾宫中摇天动地君兵士八十万人，一合来下，诣某家宅上，收杀屯聚之鬼、五方注杀之气，一切却之。
　　又请高魔大鼓、五胡将军赤阳兵士七十八万人，一合来下，诣某家宅中，收除屯聚殃注鬼、百邪鬼贼、魍魉之鬼，一切斩之。
　　又请杀鬼大将军兵士十二万人，官将千二百人，一合下之，诣某家宅上，收杀疾病人鬼，一切斩破，散除却之。
　　又请食鬼铁面大兵骑、螣蛇白虎骑、驱除大将军七十万人，一合下之，诣某家宅上，收五殟屯聚之鬼、宅上万邪考精鬼魅、一切斥却之鬼，一切槌破斩灭之。
　　又请高天万丈大鬼、百鬼中王十二万人，官将七十万人，一合下之，诣某家宅上，收杀屯聚百鬼、黄奴疫病鬼贼，一切收而却之。
　　又请延命度厄君、补代君，各二千二百人，一合下诣某家上，为病者之身补代延命度厄。五方之厄，一切为度之。延年益寿，过灾度厄，保命无穷。
　　又请治病功曹十五人，天医太医吏、卢医、扁鹊、医吏、玉女，各千二百人，一合来下，责良方善药神汤圣丸针灸之具，入某身中，行生布气。宜针下针，宜灸与灸，宜汤与汤，宜丸赐丸。随病所在，尽心治护。取令除差。调和五藏，通利百脉，魂安魄定，万神备守。若耳声目冥者，上请决明君十二人，官将百二十人，一合来下，主为治护耳聋目冥，皆得开朗，听视聪明。又请天刚将军、杀鬼吏七十万人，虎贲吏七十万人，各持斩鬼钺斧、桃汤沙石，一合来下，入某宅中，驱除五方凶注、五殟邪精、妖魅魍魉、下官故气、宅中妨害、凶神恶鬼，一切诛除斩杀，绝其根种。若某家七祖父母伯叔先亡后死，生存之日。有犯五盟七诅，五逆大罪，不慈不孝，杀害贤良。或作劫贼，掠夺人物。或偷牛盗马，诱人奴婢。或掩缚良善，度卖生口。或杀人父母、夫妻子女。或害人害主，灭人种族。或窃盗经书，毁辱真正，秽污圣文，叛道入邪，舍真就伪。或恶口咒诅，无端欺言，妄语轻忽神鬼。或於日月星辰之下，里社符庙神祠之中，木下四野井灶之边，共相厌祷。或於道佛治舍，烧香咒誓，牵引天地，论诉神祇，称怨理直，得恩忘义，不赛神祇。殁命之后，沦坠三涂，受其考对。亡人苦涩，不能自拔，诉论天曹，引逮生人。将三案五案之鬼，咒诅众邪百神，共来侵入宅中，妄作祸害不止者，乞丐於今章之后，一一解除消灭之。不得复令殃注之鬼与野道之神，妄作耗害。若有三十六世亡人犹执驻不解者，愿诸五方解禁君十二人，官将百二十人，一合下，主为某家，分解上世以来咒诅厌祷之考，悉令和散，不得复来侵害生人。苦有拒违不去者，愿请诛殃君官将千二百人，一合下到某家宅中，收除下官故气、凶神恶鬼众邪，一切驱逐，奔走山野，勿使留停。苟行凶暴者，乞今口章表奏之后，令某病者，速得差愈，阖门无他，来财致宝，福庆日隆，所愿谐遂，万向克从。所请君将吏兵士众用事，收捕救济诸有功劳者，随臣等三会吉日，三月一时都章，言功举迁，千万不负信誓。恩惟太上，分别求哀。臣愚，谨因内外二官直使，正一功曹，左右官使者，阴阳神决吏，科车赤符吏，刚风骑置吏，驿马上章吏官，各百二十人出操。臣等谨为男女生某甲家，不利父母兄弟妻息，甲乙疾病，云云。性命危急，恐不生活。拜请天官，解除三十六世以来咒诅厌梼之气。度星列宿，消灭殃注，断绝复连。制劝魔王，收鬼治病，补代求生。救急口启露章一通，上诣太上三天曹，伏须告报。臣某诚惶诚恐，稽首顿首，再拜以闻。
　　臣姓属某郡某县。
　　泰清如法。
　　太岁某年月日时，於某甲中。
　　臣某等，谨重上启：太上大道君，太上丈人，天师女师嗣师系师，三师君夫人。臣上章已讫，启事已竟。重请今时直符直事各三十六人，今日直符直事各三十六人，今月直符直事各三十六人，今岁直符直事各三十六人，五帝直符直事各三十六人，四时直符直事各三十六人，金光童子玉女各十二人，通章舍人十二人，御章从事十二人，今日典章吏十二人，一合来下。与左社右稷土地之君，与章俱上，应对天曹素男素女，必令通达。若章上文字不正、沾污不成、上下不合者，以龙头书刀，长毛利笔，寻丈削治，误字为正，脱字为定，必使上合，无令上官典者，有所谴却。下官故气、邪精鬼贼，於中道断截章文不达者，收付所在近狱，依法治罪。责今臣等所上口章，径达无极大道太上老君御前。左君历关，右君历启，诸官历递，以次分别。臣等下愚，不明科律，惧有犯触，俯仰之仪，多有不合。特乞太上弘泛之恩，一一原恕。若有四面恶人，妄生谋议，口舌云云者，一切禳却之。乞所奏上闻，所请者下，所召者到，所化者化，所治者愈，所诛者灭，所厌者伏，所消者散，所解者解。功曹使者，分别朱紫，闭口气升，慎勿稽停。臣请伏地，须待告报。伏更闭气如三餐。臣等上口章事讫。
　　次纳官
　　向来所出，臣等身中功曹使者、将军吏兵，各还臣等身中。悉从众妙门，各依次第而入。直使功曹主相，差次在左归左，在右归右。缠身绕骨，经纬百脉，周身匝体，弥纶天地，下入丹田，上升泥丸，附着臣等身中。五藏六府，七政九宫，十二宫室，四时五行，百八十关机，安官隐职，列居常位，无令错互。臣等向所请将军吏兵，各还臣等身中，入金堂玉室。须臣等，后召复出，奉行一如故事。
　　次复炉
　　香官使者，召臣等左右龙虎君，急召五方使者，臣等上口章己讫。当令靖室之中，自然生金液丹碧芝英，在此香火之前。令臣等得道真炁，以长生过度。一切之人，悉今升仙。削臣等死籍，更上生名算录。十方素男素女，玉男玉女，童男童女，各侍卫香烟，令臣所上，径诣三天无极大道至真玉皇上帝几前。
　　太上洞神洞渊神咒治病口章竟
　　
