上清太一帝君太丹隐书解胞十二结节图诀
　　经名：上清太一帝君太丹隐书解胞十二结节图诀。撰人不详，约出於南北期。系摘录《大丹隐书》改编而成。一卷。底本出处：《正统道藏》正一部。
　　上清太一帝君太丹隐书解胞十二结节图诀
　　夫人生由胞胎以自变，禀血精以自成，故既生而胞胎更结，既成而血液不留。不留者，帝君混合则已留住之矣。胞胎有十二结节，盘固五内，五内滞碍，结不可解，节不可除，故人之病也，由节滞也，人之死也，由结固也。常以本命日，若八节日，上请帝君与太一混合，约制百神，而解胞中牢坚之结，盘根之死节也。胞有十二结，内又有十二节，节在结内，人不知解胞结节者，亦不免死矣。恒解之者长生。
　　胞上结，一在泥丸中，二在口中，三在颊中，四在目中，此胞之四结在上部。
　　胞中结，一在五藏中，二在太仓中，三在大肠中，四在小肠中，此胞之四结在中部。
　　胞下结，一在膀胱中，二在阴中，三在后门中，四在两足中，此胞之四结在下部。
　　解结之法，入室闭户存思，先读帝君以下百神名字，再过毕，乃按次解结。此法是帝君太一混合二十四神，解结除尸气之道也。兆以本命日，若八节日，日中夜半时任意也，正坐向本命之方，接手端心，叩齿二十四通，曰：男生某甲，上启胞父胞母，始生之日，三积留血，化为十二大结，今本命之日，谨请三九之神，二十四真人，解三关十二结。请言所召：
　　东方青帝雕梁际，字青平。
　　五方五帝，随方色，取宜设色
　　南方赤帝长来觉，字南和。
　　西方白帝彰安幸，字西华。
　　北方黑帝保成昌，字北伐。
　　玄一老子林虚夫，字灵时道。
　　服绿，已下服色依注说，余并取宜设色。
　　三素老君牢张上，字生道。服素。
　　正一左仙人仲成子。
　　一名帝宾，字四华，服紫。
　　正一右仙人曲又子。
　　一名光贤，字灵和，浅红服。
　　太微小童干景精，字会元子。
　　一名三衿交，一名对帝真，绛服。
　　上胎内真等，有九人，外合九气，是为九君，为甲上解结。结在上关，四结解散，津血流源，长上生籍，永为帝仙。
　　太一尊神务犹收，字归会昌。
　　一名鲜明，一名寄频，服深紫。
　　右无英公子玄元叔，字合符子。
　　一名元素君，一名神公子，浅红服。
　　右白元洞阳君郁灵标，字玄夷绝。
　　一名朱精，一名启成，绛服。
　　中央司命丈人君理明初，字玄度卿。
　　一名神宗，一名灵华，服紫。
　　命门桃君孩道康，字合精延。
　　一名命王，一名胞根，浅红服。
　　泥丸天帝君上一赤子玄凝天，字三元先。
　　一名伯无上，一名伯史华，绛服。
　　泥丸天帝卿肇勒精，字中玄生。
　　一名起非，一名常扶，服紫。
　　绛宫心丹田宫中元丹皇君神运珠，字子南丹。
　　一名生上伯，一名史云拘，浅绛服。
　　绛宫辅皇中一卿中光坚，字四化灵。
　　一名幽车伯，一名董史华，绛服。
　　中胎九真，是为九君，回灵九气，化入绛宫，五藏大结，大肠小肠，皆当化散，四结分昌，中关调利，流注太仓，千灾万祸，一时灭亡，记上生录，永无灾殃。
　　命门下一黄庭元王始明精，字元阳昌。
　　一名婴儿胎，一名伯史原，服紫。
　　黄庭保镇弼卿归上明，字谷下玄。
　　一名承申伯，一名承光生，赤黄服。
　　第一胎中白气君务玄子，字育尚生。
　　素服。
　　第二结中青气君案延昌，字合和婴。
　　服青。
　　第三节中黑气君斌来生，字精上门。
　　服皂。
　　第四胞中黄气君祖明车，字神无极。
　　服黄。
　　第五血中赤气君混离子，字叔保坚。
　　绛服。
　　第六上玄元父君高同生，字左回明。
　　浅紫服。
　　第七下玄玄母君叔火王，字右回光。
　　绛服。
　　下胎九君，胞胎内真，生化九气，州是为九魂，九魂精结，胞中节坚，使甲不寿，中年陨颠。今日本命，如往初生，乞得解散，十二死根，名上玉籍，五符入身，下镇九气，永得缠绵，上开九宫，下开九关。
　　礼读再过，都毕，当和心下气，勿令音辍而蹇也。又闭目存呼太极紫房天皇大帝君逢凌梵，字履昌灵，一名七灵，一名神丈人。如此祝之，三又存三九结解真君，东方青帝雕梁际等，下诣玄母叔火王等二十七人，同着朱衣黄巾。黄巾者，似远游冠之状也。貌如婴儿，有无长短。若兆不能谙识一二存念者，可入室按文施行之。
　　已后山色、云炁、人物，并取宜设色。
　　次引太极紫房，并北面对太帝君，而各长跪，其言曰：上关雕梁际等九人，中关太一务犹收等九人，下关下一黄庭始明精等九人，三九二十七人，即日缘气内咽，上开三关，关有二十四结，结有二十四筋，筋即已断，结已解散，津血上冲，径满泥丸，玉液下顺，哺养百神，即日某甲名上帝籍，长生神仙。毕，又存太一召兆，上诣帝君前。帝君曰：胞结已通，光内彻外，使尔长生，命不倾坠，汝可合我形中矣。帝君因开口，觉我忽入帝君口中，径到帝君六合宫中。帝君六合宫中，又有太上神，名重冥空，字幽寥无，因告兆曰：可食日精矣。兆即取日精食之，作九咽止。须臾，见向二十七真人，皆在兆左右立。二十七真人曰：某甲胎籍已解，秽气皆除，面已玉泽，体洞太虚，长生亿万，帝君同符。又存帝君祝曰：
　　天上同真，是甲之身，天上同灵，是甲之形。良久，都毕也。此为九君混合，内化百神，解胞散结，开利三关，上符六合，并景帝君，变化命籍，气镇泥丸，长生受符，方为天仙者也。存思都毕，乃更散发，更梳头解衣，更结衣，洗手足。
　　帝君泥丸中，又有六合宫，宫中有帝皇太一君，名重冥空，字幽寥无。兆知之者，朽骨更生，五藏生华，终身不畏怖。畏怖之时，北向呼此名三过，祝曰：
　　罗阿重冥空，雷风幽寥无，上生帝君形，佑兆使无忧。毕，如与千人同侣。
　　太一曰：人有三魂，利人之存，人有七魄，害人之命，七魄朝在人左目下，暮在鼻人中下。学道者欲卧，先以右手爪按左目下及人中，各三七过，甚佳，此制七魄之道也。
　　帝君曰：太一宝玄玉经，太上真人藏於五岳华房之内，非有仙籍者，不得闻见此也。见之者生，行之者仙。是故重为盟誓，束其天真，以防宣泄流布离行耳。自天尊贵仙，幽秘此道，非仙骨者不授也，无至诚者不闻也。故经曰：师受者礼焉。经之传也，从师而受，受经而用弟子道也。传授之际，各斋七日，或十日，先后又曰告斋，各复八日也。古者盟誓，皆歃血断发，立坛告天，以为不宣示信之约也。今自可以金青丝之陈，以代发肤之体耳，列於别靖，祝启上皇。法用金镮三枚，鲜明赤而有光者，青缯九尺，以代三契之盟，亦可相连为二十七尺耳。受经当写为两通，修一几一也。盟物备录，不得私用以自营也。故太上中经曰：夫师因经业，故称之曰生受者，习焉以同其诚，推盟誓天，固神告灵，缠绵忧乐，义齐死生，於是始验克终，俱期仙庭者矣。尔乃束拜谘受，修盟曲室，尊卑以显三契，分别孜孜之心，宝经藏密，施行要言，诚存专一，保敬师经，方寸敢怠，如此始可与言神灵之交，道德之契矣。奉经而秘其道，行事而遵其誓，则上以刊名於玉简，书帝录於太极。若违其道也，则七祖受风刀之考，玄母受胎零之害，身为下鬼，门亦堙灭，摙蒙山之石，以投积夜之河。悲夫，有心之子，其慎秘也哉。此太上真人契令，张天师演出於丹景经中，有是慎盟之书也。受太上帝君之道，用事如此，故记而施行焉。
　　金镮三枚，盟三元之誓也。青缯二十七尺，帛也，盟帝君二十四神之誓也。赤丝五两，以盟五神公子之誓也。和香二裹，以为告灵交气之因也。笔一枝，纸一百，丹一两，书盟也。
　　右五种，以物器盛之，不宣露也，皆受经者具也。弟子写毕，乃赍经及信，来诣师室而受经。受经毕，乃得施用耳。不盟受而窃行之者，按女青诏书，失两明也。受而不行者，有天灾考也。行而宣泄者，有风刀灾考也。传非其人，七世父母受其考也。此玄都鬼律女青诏书之旨。
　　上清太一帝君太丹隐书解胞十二结节图诀竟 
　　
