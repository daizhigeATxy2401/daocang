传授三洞经戒法箓略说
　　经名：传授三洞经戒法箓略说。唐张万福撰。二卷。底本出处：《正统道藏》正一部。
　　目　录
　　卷上
　　戒目
　　正一法目
　　道德经目
　　三皇法目
　　灵宝法目
　　灵宝五符
　　东西禁文
　　五岳真形图
　　三皇内文
　　卷下
　　三天正法除六天玉文
　　明科信品格
　　七宝
　　金银二十四两
　　上金九两
　　金环十口
　　金龙三枚、金纽二十七口
　　金龙玉璧简文
　　金环玉环
　　断环
　　青丝
　　断发歃血
　　绛巾、碧巾
　　五香
　　方彩
　　命缯
　　命米
　　金羊
　　玉雁
　　金鱼、玉鱼
　　五色锦
　　青罗、紫罗
　　青布
　　纸、笔、墨
　　券契
　　盟
　　誓
　　传授三洞经戒法箓略说卷上
　　前阙
　　张万福伏寻经旨，人从虚无自然中来，结形抱识，法天象地，备含万类，神明保卫，贵不可称尊，亦叵匹而染习，尘劳流浪，生死不能自悟。天尊大慈，善劝方便，说经演戒，开度天人，普使男女同登正道。然气有清浊，人有贤愚，故教有三乘，形分万等，法门渐顿，盖有由矣。略说传授指要如左。
　　戒目
　　三归戒。些二戒者，初起心入道受，令归依三宝也。
　　五戒。此五戒者，令除五欲、修五德、持五戒、出五浊也。
　　八戒。此八戒者，持八事以契八神。上二戒，录生所受也。
　　无上十戒。此十戒者，在俗男女所受，断十恶、行十善也。
　　初真戒。此初真戒者，新出家所受，谓始脱俗服入道也。
　　七十二戒。此七十二戒者，正一弟子所受，即仙灵录辈是也。
　　百八十戒重律。此男官、女官、正一道士所受，老君授干吉者也。
　　天尊十戒十四持身品。此清信弟子久志局所受也。
　　太清阴阳戒。此五千文录弟子受。
　　想尔二十七戒。此太上高玄法师所受。
　　洞神三洞要言、五戒、十三戒、七百二十戒门。些三皇弟子所受。
　　百二十九戒。此升玄内教弟子所受。
　　闭塞六情戒。此灵宝初盟所受，即破自然券也。
　　智慧上品大戒。此灵宝中盟，与入帙经同所受。
　　三元百八十戒。此灵宝大盟所受。
　　智慧观身三百大戒。此上清道士所受。
　　元始天尊以开皇元年七月一日午时，於西那玉国郁察山浮罗之岳长桑林中，授太上道君智慧上品大戒法文。天尊告太上道君曰：今当普宣通法音，开悟群生，为诸男女解灾却患，请福度命，拔诸苦根，使生者见道，身脱八难，死者欢乐，饮食天堂，早生人中，转轮圣王。修斋求道，皆当一心请奉十戒，谛受勿忘，专精默念，洞思自然，勿得杂想，挠乱形神。天尊又曰：夫欲安身治国，使门户清贵，天神佑护，地祇敬爱，当修善功，勤心斋戒，广施法门，先人后身，有惠於万物，功普於一切，功满三千，白日升天。修善有余，天降云车；弘道无已，自致不死。斯本行之上戒，可不尊奉之乎。
　　又智慧观身戒。太微天帝曰：我始学之时，唯知请经，不知寻戒，乃历劫生死，不奉观身大戒，当何由得仙乎？故道学当以戒律为先，道家之宗尊焉。法应习诵，上品大圣，皆秘而不书。若有法而无戒，犹欲涉海而无舟檝，犹有口而无舌，何缘度兆身耶？先须诵习，不容懈惰。万福曰：凡初入法门，皆须持戒。戒者，防非止恶，进善登仙，众行之门，以之为键。夫六情染着，五欲沈迷，内浊乱心，外昏秽境，驰逐名利，耽滞色声，动入恶源，永乖贤域。自非持戒，莫之能返。故经云：持戒制六情，念道遣所欲。又云：学道不修斋戒，徒劳山林。又云：皆从斋戒起，累功结宿缘。飞行凌太虚，提携高上人。凡受戒，皆须诣师伏受，抄写诵习。若兼经受者，则不须也。
　　正－法目
　　一将军箓，十将军箓。些一件，童子所受。
　　仙官七十五将军箓。阳主男
　　灵官七十五将军箓。阴主女，此二箓，男女合，名仙灵百五十将军箓也。
　　九宫扞厄　六害神符　田部禁炁
　　都章毕　　九天破殗　大小斩邪
　　天灵赤官　元命赤箓　大小召箓
　　九州社令　九天兵符　九天真符
　　翻天倒地　青甲　　　赤甲
　　赤丙　　　无终　　　八牒
　　五牒　　　八宿　　　七星
　　紫宫　　　紫台　　　三将军
　　些一十四仲、三十六箓，举其大略，余一百卷阶，具有本经，分不详备。
　　《正一法文科戒品》曰：总统天地一切神鬼，诛伏邪魔，斩灭妖精，征灵召气，制御山川，涤荡氛秽，章奏传驿，通达神仙，莫先乎正一矣。
　　万福曰：凡人未受正气，皆被六天鬼神、妖精魍魉、一切邪魔之所中害，不能分解，以自兔脱，烦恼在身，痛苦疾病，妨於修道，夭人年算。太上慈悲，出法施化，制伏强梁，建神立号，布炁征灵，消灭邪魔，摧摄精魁，使清浊殊贯，人鬼区分，正己除邪，一以统万，而邪由正理，万自一宗，故总录群灵，同归真道也。其天丁甲卒、仙官吏兵，盖道一分灵，凝神布炁，外光妙用，内发精明，虚映既彰，真官斯应，可以神会，难用虑思。凡诸经所明，莫得译究矣。
　　道德经目
　　《道德》上下二卷。《河上公注》上下二卷。
　　《相尔注》上下二卷。《大存图》一卷。
　　《传仪》一卷。《朝仪》一卷。
　　《斋仪》一卷。此《太玄经》所明，应受持修行。
　　《老君西升》一卷。《妙真》上下二卷。
　　《内解》二卷。《节解》二卷。
　　《高上传》一卷。《无上真人传》一卷。
　　《紫虚箓》一卷。此左仙公、及金明所说，传授修行也。
　　《太极左仙公道德经序诀》云：夫五千文，宣道德之源，大无不包，细无不入，天人之自然经也。老君以上皇元年正月十二日丙午太岁丁卯，下为周师，到无极元年太岁癸丑五月壬午去周，以其年十二月二十五日度关，以二十八日授尹真人太上《道德经》。其经，十方诸天人神、仙鬼神，所宗奉也。道士郑思远曰：余师葛仙公，受大极真人《道德经》，教以口诀云：此经，道之祖宗也。诵咏万遍，夷心注玄者，皆以升仙。太上《玉经隐注》曰：常能读五千文万遍，太上云龙下迎。万遍毕未去者，一月三读之耳。须云驾至，便升仙也。《隐注》又曰：居家学道，当受五千文。月朔半晦、本命日、八节日，日中、夜半时，各一遍读之耳。志心奉行经上妙事，托形太阴之精，天帝云车迎人身神，不经泰山三官地狱考罚之中也。上生天堂天帝之前，下生人间侯王之家，相好具足，亦转女为男，结缘上清。此经博通群品，无大无小，随志所求，无有拘碍，送死养生，罄无不宜也。亦能安国宁人，制伏边夷，莫不顺道者也。斯经妙矣，弗有尚焉。
　　万福曰：夫五千文，盖三洞之精华，一乘之奥旨，理身理国，遣有归无，言象莫诠，寻绎难极，而百王楷式，千劫不刊之文也。故太极左右官得道诸仙，及太玄都山圣真，常研味道德，诵咏幽玄矣。凡夫得之，清斋千日，诵之万遍，云龙下迎，仙童侍卫，万劫长存之术耳。老君授尹喜，行之道成，从老君化胡，周游天下，出有入无，变见自在，为无上真人文始先生，亦为先师矣。
　　三皇法目
　　金刚童子箓。普下版。三一真讳。
　　三将军图。九皇图。三皇内文。三皇大字。
　　洞神经十四卷。陶先生所传＋三卷
　　《灵宝经》云：神宝君者，则洞神之尊神。至上皇元年出书时，号三皇洞神。《太清太极宫经》云：三皇者，则三洞之尊神，大有之祖炁，天皇主炁，地皇主神，人皇主生，三合成德，万物化焉。洞神三皇之经，传训下世，领化佐国，扶助兆人，故天子得之，凤凰下降，祥瑞出见，役使百神，无所不辟。若入名山，游行八极，天下鬼神，无敢当之，上士升仙。
　　万福曰：夫得道诸仙真圣，虽超出凡界，亦有摄化职统，主诸天地洞府山川，召鬼役灵，呼云制雨，以活万姓也。此文，盖太上自然之章，神真之信，神宝君所说，化乎九仙三皇，各受一篇，而天下大化，因号之焉。文字宛奥，理事精微，具载经中，卒难详备矣。
　　灵宝法目
　　自然券。中盟经四十七卷。
　　大盟真文。八景内音。
　　《真文赤书经》云：元始洞玄灵宝赤书玉篇真文，生於元始之先、空洞之中，天地未根，日月未光，幽幽冥冥，无祖无宗，灵文晻暧，乍存乍亡，二仪待之，以分太阳，待之以明，灵图革运，玄象推迁，乘机应会，於是存焉。天地得之而分判，三景得之而发光，灵文郁秀，洞映上清，发乎始青之天，而色无定方，支势曲折，不可寻详。元始炼之於洞阳之馆，冶之於流火之庭，鲜其正文，莹发光芒，洞阳炁赤，故号赤书。灵图既焕，万帝朝真，飞空步虚，旋行上宫，烧香散花，口咏灵章。是时天启十二玄瑞，地发二十四应，上庆九天之灵奥，赞三天之宝明。神风既鼓，皇道咸畅，元始登命，太真按笔，玉妃拂筵，铸金为简，刻书玉篇，五老掌录，秘於九天灵都之宫，玉女典香，太华执巾，玉童侍卫，玉陛朝轩，九天上书，非鬼神所闻。天宝之以致浮，地秘之以致安，玉帝掌之以得镇，三光乘之以高明，上圣奉之以致真，五岳从之以得灵，天子得之以致理，国祚享之以太平，寔灵文之妙德，乃天地之玄根，威灵恢廓，普加无穷。荡荡大化，为神明之宗，其量莫测，巍巍乎太空。又云：元始五老赤书玉篇，出於空洞自然之文，於未有之中，生天立地，开化神明，上谓之灵，施镇五岳，安国长存；下谓之宝，灵宝玄妙，为万物之尊。《东方真文》曰：生神宝真洞玄章，南曰南云通天宝灵拎，中曰宝劫洞清九天灵书，西曰金真宝明洞微篇，北曰元神生真宝明文。五老玉篇，皆空洞自然之书，秘於九天灵都紫微宫七宝玄台，侍卫五帝神官。依玄科，四万劫一出灵宝真文，以赤明开玄之始，号曰空洞赤书景皇真文。天地分判，天号之灵，地号之宝，故曰灵宝二十四生。经云：上皇元年九月二日，后圣李君出游西河。值元始天王，李君稽首曰：昔蒙训授天书玉字二十四图，虽得其文，未究妙旨。今遇天尊，愿垂成就。於是天王口吐洞玄内观玉符，以授於君，使清斋千日，东向服符，形神备见，自当洞达，诸疑顿了。李君稽首，奉承教旨，具依天仪，长斋千日，东向服符，八景神并见身中，金书玉字、二十四图，空中而明，文彩光鲜，洞彻无穷。赤明元年正月上寅一日午时，元始天尊於赤明天中、南霍之丘丹灵洞宫，敷罗五色，黄金为坛，白银荐地，七宝告灵，传度洞玄。金书紫字，玉文丹章，自然灵图，二十四真，三部景神，天仙飞仙，神仙地仙，兵马乘骑，以受太上无极道君，依威仪玄格、明真科文，度人九万九千九百九十九人，宿有金名，列字诸天。应仙之人，大运之终，当收文还上大罗七宝玄台紫微宫中。《玉字上经》曰，天真皇人曰：天书玉字，凝飞玄之炁，以成灵文，合八会以成音，和五合而成章，大运启期，琳琅自生，神风虚奏，韶响洞鸣，焕乎诸天之上，朗耀太幽之中，与龙汉而俱化，披赤明於延康。二仪待之以判，三景待之以分，上圣乘之以神，五岳宝之以灵，一切得之以生，国祚享之以安，落落大范，巍巍高尊。奉之者长存，宝之者真降，修之者神仙，度死骸於长夜，炼生魂於朱宫。妙化之文，出於自然，混之不浊，澄之不清，毁之不灭，灭而复生，高秀太虚，万帝之宗，威灵恢廓，难可名焉。天真皇人曰：度授诸天内音自然玉字，当依明真典格，以朱书白素上，资七宝镇灵，金缯效心，拜黄缯章表，告诸天度文，露文中坛，三日三宿，不遇风雨，文无飞扬，合真以传。天真皇人曰：修飞仙之道，及灭度之法，尸解隐化，轮转生死，随运逍逼，无拘太阴，当朱书诸天玉字、无量内音，白素佩身，随文服御，心不受秽，五内清和，六府恬寂，空碧无为，八年洞达诸天，坐见十方，神真交降，体生玉光，驰骋龙驾，白日登晨。玉章上道，四万劫一传，随节服御百日，诸天记录，地官削简，八年神真自降，体生玉光，洞达幽虚，坐睹自然，死尸更生，反胎还人，转轮不灭，生死得仙，轻泄漏慢，身负河源风刀，万劫终不得仙。明真旧格，宜秘之焉。
　　万福曰：夫灵宝真文，生於空洞之中、元始之先，天地未根，日月未光，幽幽冥冥，无祖无宗。元始炼之於洞阳之馆，冶之於流火之庭，鲜其正文，莹发光芒。於是太真按笔，玉妃拂筵，金童散花，琼女扬烟，五帝侍卫，三界朝轩。天宝之以致浮，地秘之以致安，五岳享之而安镇，一人则之以太平，保制劫运，吐纳阴阳，教化一切，仪范万天。诸得道大圣、众至真、诸君丈人，莫不奉行灵宝，诵咏其篇，与天地而同没，共日月以俱悬。大周天地，近存我身，勤修之不死，暂行之长年，为天人之舟檝，皇幽明之福田，其理宛奥，莫得而言，传之浩劫，愚岂知焉。
　　灵宝五符
　　《太玄经》曰：天地万神，皆六甲之部使也。老君行之，长生度世，坐致行厨，隐形易体，坐在立亡。出不择日，行不择时，尽监万神，辟除疾病，踰江越海，不避风波，从天入渊，虚无自然，径入昆仑，不死之道，上升太清，登造紫微。
　　万福曰：夫阴阳者，道之本。寒暑生杀，动静之炁也。而清浮圆动，明阳也。浊沈方静，暗阴也。阳不能独生，待阴而成。阴不能自成，须阳以
　　生。一消一息，有虚有盈，二炁和合，万象乃形。男东女西，金白木青，水流土止，天动地宁，上下交泰，变化百灵，乾坤分判，回转千精，微妙莫测，阴阳遂呈。甲乙日干，子丑为支，以相配合，数成六焉。干者，日也。阳之精称奇，一、三、五、七、九数也。支者，辰也。阴之灵称偶，二、四、六、八、十数也。阴阳翕辟，万二千物具而有神焉。主之者，六甲也。天不用六甲，三景失伦。地不用六甲，五岳崩摧。天子不用六甲，百官乖绪。学道不用六甲，违其妙理。六甲者，一切之纲纪也。行得其道，万邪皆伏，鬼神为使。故道士佩之，坐在立亡，神仙不死，逆知未来也。
　　《开元经》云：灵宝五符，道之隐文，结飞玄之炁，自然成章，字方一丈，八角垂芒。生於元始之先、空洞之中，保制劫运，使天长存，梵炁弥罗，万范开张。十方已得道，一切诸神仙，莫不佩奉而得长存，变化自在，驱驭百神，升入无形，与道合真矣。
　　万福曰：灵宝五符，生天生地，分化五行，与炁混合，吐纳百神，乘运隐显，劫劫长存，轮转五劫，布气十天。轩辕受之於天真皇人，传之於子孙，夏禹得之於钟山，秘之於洞庭。吴王泄之，国祚不隆。道士佩之，道不离身，神将炁化，和理於心，神道炁一，变化自然，寿齐天地，炼景入真，没身不殆，水劫独存，功齐太虚，德冥自然。轻泄毁诽，罪延无穷，保慎敬爱，福常在焉。修行法则，具之经文。
　　东西禁文
　　万福曰：其符，离合三皇文，白羊公介君所受，制虎豹虫狼、山川百精之鬼，不敢为害。故驭虎撄蛇，即其事也，道士秘之焉。
　　五岳真形图
　　《五岳真形图序》云：汉孝武帝好长生之道，常祈祀灵岳，以求神仙。元封元年正月甲子，登嵩高山，起道宫，帝斋七日，祠讫乃还。到四月戊辰夜闲居，东方朔、董仲君在侧焉。忽有一女人，着青衣，非常丽也。帝问何女？ 
　　女曰：我墉宫玉女，为王母使，从昆山来语帝，闻子欲轻四海，寻道求生，降尊王之位，而屡祷山岳，勤哉有心，仙道可教者。百日清斋，不交人事，到七月七日，西王母当暂来也。武帝下席跪诺，言讫女隐，忽然失所。帝於是登寻真之台，斋诫存道，其四方之事，权委於家宰焉。到七月七日，乃肃除宫掖，设座大殿，以紫罗荐地，燔百和香，张云锦帷，燃九光微灯，设蒲萄蜜，为客主之馔。帝乃盛服立於阶下，内外谧寂，以俟仙官。到夜二唱后，忽见天西南如白云起，郁郁直来，径趣宫庭。须臾转近，闻云中有箫鼓之声、人马之响。复半食顷，王母至也，群仙数千，光耀庭宇。别有五十天仙，皆身长一丈。王母上殿东向坐，年可三十许，修短得中，云颜绝世，真灵人也。下车登床，武帝拜跪，问寒温毕，立如也。因呼帝坐，王母自设厨，非常丰珍，非地所有，甘气绝殊，帝不能名也。帝见王母巾器中，有一小卷书，盛以紫锦囊。帝请问此书，王母示之，五岳真形图也。此乃三天太上所出，文秘禁重，岂汝秽质所宜佩乎？昔上皇清虚元年，三天太上道君下观六合，瞻河海短长，察丘山高卑，乃因山源之规矩，睹河岳之盘曲，陵回阜转，山高陇长，周旋委蛇，形似书字，是故因象制名，定名实之，号画形於玄台，而出为灵真之信。诸仙佩之，皆如传章。道士执之，经行山川，百神群灵，尊奉亲迎。欣子有心，今以相与，当深奉慎如事君父，泄示凡人，必致祸考。听四十年得传一人，四十年无其人，听八十年顿二人耳。授非其人，是为泄天道；可传而不授，是为闭天宝；不计限而妄授，是为轻天老；受而不敬，是为慢天藻。泄、闭、轻、慢四者，延祸之车也。泄则身死道路受土，形濡骸裂；闭则盲聋於来生，命凋枉於卒殁；轻则祸锺於父母，诣玄都而考罚；慢则暴终而堕恶，或恶疾於后世。复有愈此罪者，宗断而族没，同道谓之天亲，同心谓之地爱。传授当相亲爱，共均荣辱，营心真一，珍惜精液，共养和气，气全神归，必齐灵会。如其不尔，天降汝厉。此皆道之科禁，不可不慎，汝欲有所授，董仲君者，以其人也。即命传毕，更取一图，王母手付帝，帝再拜跪受。王母曰：三年更来，告汝道也。帝既见王母，乃信天下有神仙之事，欲有去世计数矣。而淫色恣性，杀伐不休，百姓叹於劳役，死者怨於无辜，不从圣母之言，遂不复来也。所与帝经图之属，盛以黄金之风，封以白玉之函，安着栢梁台上。后到太初元年，天火焚台，遂尔烧失。王母当以武帝不从训诲，而灾之耳。但帝先承王母言，以图授董仲君，仲君誊写，赖此得存也。鲁女生，长乐人，少好道，绝谷八十余年，色如桃华，一日能行三百里。世传见之二百余年后，采药嵩山，忽见三天太上侍官，以五岳真形图与之，并告其施用节度，女生道成。一旦入华山后，五十年先识者，逢女生於华山庙前，乘白鹿从玉女三十人，并令谢其乡里亲族，故人甚分明。今得此图见於世间者，起由董仲君，及女生二人。仲君临去传乐巴，女生传封君达。葛洪曰：昔白郑君五岳真形，吴越之人，无有得传，不审先生有不？郑君曰：吾似有之，传授禁重，不可妄泄。卿极有心，是故相告，且勿宣之。吾先人受此书於青牛
　　先生，自吾受图，不传一人，当以此文与卿。今施用节度，皆出於郑君也。青牛先生言，家有五岳真形，一岳各遣五神，来卫护图书。所居山川近者，山泽神又常遣侍官，防身营家，凶逆欲见伤害，皆反其殃，辟除五兵五瘟，可带履锋刃带。此文乃执持以履山林者，百山地源灵官主司，皆出境拜迎。尊贵国信鬼神，犹执卑降之礼，何凡人而可慢堕哉？
　　万福曰：夫五岳真形图，上圣高真神仙所宝。道士佩之，游行山泽，千山百川之神，皆出迎之。家有此图，仙灵侍卫，万厉潜伏，仕官高迁，财产丰积，子孙昌盛，门户兴隆，修行佩奉，自有法矣。
　　三皇内文
　　《三皇经》曰：三皇自然之文，皆以金玉为用。天皇所受，玄玉为简，青玉为文。地皇所受，黄玉为简，白玉为文。人皇所受，赤玉为简，黄玉为文。缀以金钩，联以金锁，擎以玉桉，覆以珠巾，芬以五香，持以十华。玉童玉女执拂左右，真官仙职司承去来，辟邪狮子、骐驎凤凰、青龙白虎、玄武朱雀、灵禽圣兽、无量伎乐、六甲六丁、三五僚属，防护宿卫，奉兹文矣。
　　万福曰：其三皇文，即《洞神经》，亦曰《洞仙三皇》。受之，召制天地万灵百精之神。道士佩之，化景飞空，出入自然，呼云降雨，役使鬼神，所愿立克，益寿延年，生死获庆，享福无穷矣。
　　传授三洞经戒法箓略说卷上竟
　　传授三洞经戒法箓略说卷下
　　三天正法除六天玉文
　　道曰：吾生眇莽之内，幽幽冥冥。幽冥之中，生乎空洞。空洞之内，生乎太无。太无变化，而三炁明焉。三炁混沌，生乎太虚，因虚而立洞，因洞而入无，因无而生有，有生而立空。空无之化，虚生自然，上炁曰始，中炁曰元，下炁曰玄。玄炁所生出乎空，元炁所生出乎洞，始炁所生出乎无，故一生二，二生三，三化生，以至九玄。从九反一，乃入道真。炁清成天，滓凝成地，中炁为和，以成於人。三炁分判，万化禀生，日月列照五宿，焕明上三天。生於三炁之精，处於无上之上，极乎无极，故无极也。履大运所不能改，经大劫所不能易，总真高虚，可谓高也，故号三天正法。九天之号，亦生於三，三炁生三，故号九天。其六天总民，应化顺运，与日月推迁，阴阳否勃，天地炁反，小劫交周，万帝易位，九炁改度。当此之时，凶秽灭种，善民存焉。大劫交时，天翻地覆，海涌河决，而万恶绝种，鬼魔灭迹，八荒四极，万不遗一。自非勤心於存思，佩除六天之文，修行三天正法，不得兔过，此厄奉迎圣君於上清宫也。除六天文，元始天王所出，始青飞玄之炁结成玉文，以告六天，运周度交，收炁检神，还反土上。正一始生之天佩者，制灵使炁，威摄十方，出空入无，万道开张，经大劫所不能毁，履洪波所不能沈，万神稽首，五岳司迎，侍童六百人、玉女六十人，营卫佩文者身。太上所宝，秘之六合紫房，万劫一传。太上受之於九天真王，元君受之於三天玉童，黄轩受之於太上元君，西王母受之於元始天王，四极受之於东海小童，紫阳真人受之於太上大夫，宁封受之於清天上皇君，唐尧受之於后圣帝君。自唐之后，得文乃七千人，皆得驾龙飞空也。《高上玉晨凤台曲素上经》云：玄都九曲，峻嶒凤台，结自然凤气，以成琼房，处於九天之上、玉京之阳，虚生八会交真之气，十折九曲，洞达八方，上招扶摇之翮，傍通明於玄台之上。字方一丈，文蔚焕烂，洞明九天，飞凤云盖，紫气郁溟，游麟之兽，交踯驰横，六领狮子，备于下关，五帝玉仙，执五色命魔灵幡，以威御五方。右侍太华玉女，左卫金仙玉童，各三千人，侍真典香，日月侠映，七元回灵，三晨齐景，玄光洞明，琼林振条，玉籁激庭，七宝华光，流曜上清，即高上玉晨太上大道君所治，玄都丈人以凤文真书、忧乐之曲，玄授於道君焉。如是上天万真，及五岳飞仙，悉皆以月五日、十五日、二十五日，一月三登凤台，晏礼旋香，诵咏忧乐之辞也。上庆神真，下悲兆民，其辞虚微，玉朗洞清，四真稽首，万仙礼音，散香逸霄，流烟虚庭。凡上宫已成真人，及始学为仙者，莫不备修九天凤气玄丘真书、诵忧乐之曲也。玄古皆万劫一传，今有其人，七百年中，听得三传，得有其文，飞行上清，登九曲凤台，朝谒玉真也。轻泄失明，七祖死责，慎则神仙。太上授太极真人，以传东海方诸青童大君，使传道士，宿有金名、应为神仙真人者，佩之得见三元君迎圣君於上清金阙。
　　万福曰：夫化化者，不化。生生者，不生。不化则长存不灭，不生则永劫无倾。斯道神妙，修之可得而获焉。凡一切有形，道之委炁，含精通神，识自生，动自行，明辩日月，智落天地，思过鬼神，妙合阴阳，莫不由道，而神理在焉。若乃延促龄於浩劫，擢朽神於亿天，回玄抱景，登真守元，万劫未始，千椿童颜，周天地於瞬息，役风雷於胸端，爱养群品，师范众真，布天慈於种智，作仁父於本元。自非元始之法王、太上之玄经，孰能易之哉令．而愚者不知大道之化、元始之尊，不信神仙不死。回颜驻年，亦犹朝菌，不知晦朔蟪蛄，不知春秋，吁可痛矣。且天回星转，地静川流，四炁生成，五行交错，风云聚散，寒暑生杀，诅无主而宰之焉。盖至道神化，分灵布炁，罗络统御而主之也。虽诸天五亿，世界三千，仙真圣尊，开方立域，说法教化，变见无穷，真应法身，灵应难测。其统之者，皆元始矣。即人身足行手持，目视耳听，口语鼻歆，心通意识，魄静魂动，皮肤居外，筋骨持内，血脉荣卫，昼夜运动，岂无君而御之哉。斯固司命纳生，桃君保精，白元营魄，无英制魂，二十四真和理百神，太一元父总统我身，虚静则永世不倾，烦躁则倏忽夭龄矣。
　　夫人从虚无自然中来，受神抱识，湛然清争。及禀形之后，则众欲生而患累起，见世则三灾九厄、十苦八难，痛痒疼酸，生老病死，烦恼形神；死则魂入幽牢，受诸苦恼，昼夜考掠，魂神痛楚，动经万劫，莫能自兔。天尊大慈观见众生，爱念在心，乃分灵布化，降迹接凡，天上人间，游行教化，分身百万，散景亿千，随其，机缘，广说经教，欲使众生离苦，永免轮回。今天昔天，法门常一也。经云：思微定志者，令人安神念道，保其身也。思微者，念昔受生之初，神本清净也。定志者，除诸妄想，绝思惟也。人所以生者，神在形也。所以死者，炁离身也。子欲长生，定其心也。身有百神，心为之主，故《老君内观经》云：心者禁也，一身之主，禁制形神，使不邪也。心则神也其神也，非青非白，非赤非黄，非大非小，非短非长，非曲非直，非柔非刚，非厚非薄，非圆非方，变化不测，混合阴阳，大包天地，细入毫芒，制之则正，放之则狂，清净则生，浊躁则亡，明照八表，暗迷一方。但能虚寂，生道自常，永保无为，其身则昌。世以无形，莫之能名，祸福吉凶，悉由之矣。又云：从道受分谓之命，自一禀形谓之性，所以任物谓之心，心有所忆谓之意，意之所之谓之志，事无不知谓之智，智周万物谓之慧，所以通生谓之道。道者，有而无形，无而有情，变化不测，通神群生，在人之身，则为神明，即修心也。所谓心也。所以教人修道，即修心也；教人修心，即修道也。道不可见，因生以明之也；生不可常，用道以守之也。若生亡则道废，道废则生亡，生道合一，则长生不死，羽化神仙。人不能保者，以其不内观於心故也。内观不遗，生道常存。又云：道以心得，心以道明。心明则道降，道降则心通。神明之在身，犹火之在卮明，从火起火，自灶存炷，因油润油，藉卮停四者，若废明何生焉，亦如明缘神照，神托心存，心由形有，形以道全，一物不足，明何依焉。所以谓之神明者，眼见、耳闻、意知、身觉，分别物理微细，悉知由神以明，故曰神明。老君曰：所以言虚心者，遣其实也。无心者，除其有也。定心者，令不动也。安心者，使不危也。静心者，令不乱也。正心者，使不邪也。清心者，令不浊也。净心者，使不秽也。此皆已有，今使除也。心直者，不反覆也。心平者，无高低也。心明者，不暗昧也。心通者，不室碍也。此皆本自然也。粗言数者，余可思也。学道之夫，当熟观之矣。
　　详夫三洞经教，万术千方，虽广略不同，皆制人之心也。而心有明暗，智有浅深，由形器有清浊，禀炁有薄厚耳。然是非好恶，喜怒趋舍，莫不悉从於心。未知是心，谁之所使，若也定由於心也，心何自殂落哉。然则寻其本，莫得其源；察其流，靡穷其际。而究其终始，则卒归其自然也，尝试论之。夫道以一动生万物，万物由一以生一，在人身即老君魂也，亦谓之道识也。照生我神，即我魂也，亦谓之我识。既身由一生，神由道照，则心由於神明矣。由是言之，神见则心朗，神隐则心昏，神之隐见，由心之清浊也。假如油清则灯照，油浊则景微矣。
　　经云：心则神也，神则心也，心神不殊，是以心由神照，则经之灯喻是也，智者谛详之焉。
　　明科信品格
　　凡人初入法门，先受诸戒，以防患止罪。次佩符箓，制断妖精，保中神炁。次受五千文，诠明道德生化源起。次受三皇，渐登下乘，缘粗入妙。次受灵宝，进升中乘，转神入慧。次受洞真，炼景归无，还源反一，证於常道。
　　经云：知常容，容乃公，公乃王，王乃天，天乃道，道乃久，没身不殆。此谓天地虽没，而身常存，不危殆也。
　　凡道由心得，心以道通，诚至感神，神明降接，是以古人求心，末世求财，古人非心，不度末世，非财不仙。是故须财以对心，明心而财见。譬诸世人，欲求心佳偶、良宝珍物、心之所爱，岂计价直也。此暂时赏心悦目，尚竭所怀，况乎真道，得不贵耳。世人惜财不受经，不肯尊师重道，乃将神仙为虚说，长寿为自然，不亦慨哉。而圣人善劝方便，质求其心，或七宝告灵，或六誓传道，良有以也，岂徒然哉。必使经道流通，人神合契，信行不忒，师弟无违矣。
　　七实
　　黄金白银一、珊瑚二、琥珀三、碑磲四、玛瑙五、真珠六、碧玉七，一云瑠璃、苏牙、白玉、真珠、碑磲、玛瑙、琥珀。
　　义曰：道以一炁化生三炁，三炁化生九炁，九炁各生三炁，为三十六
　　天，洞彻无碍，名曰道境，号天中之天。从是以下，二炁流降，分化五行，元和降精，凝魂生身，元父玄母，神散五灵，在人形中，谓之五藏，外通七窍，以照七元，含阴吐阳，养神育气，为我身之宝，谓之七宝，而肾藏偶故金银共焉。元始五老，分位五方，三五流辉，结神五藏，所以将此七宝，上告明灵，质对我心，冀通神道矣。
　　金银二十四两
　　义曰：紫微二十四高真，分灵下降，生於人身，保神养炁，变化自然，出有入无，调理百关，炁血流转。由二十四高真，所以常存，故言镇二十四生炁也。
　　上金九两
　　义曰：人之受生，九天炁降，回黄转白，守一抱元，昼夜变化，以成我身也。及九月神具，司命告灵，万神侍卫，而得生焉。故上誓九天，质其生元也。
　　金环十口
　　义曰：天回地转，阴阳生成，日东月西，昼夜分位，周天三百六十五度，四分度之，一阴□阳舒，天之常道，一岁十二月，四时生化，炁周十天。故质告十方，通诚十极，则神道闻於远近，真灵降於身形也
　　金龙三枚、金纽二十七口
　　义曰：龙者，鳞虫之长，禀少阳之炁，含岁星之精，木之灵兽，变化自在。故东方七宿，象为青龙，炁转五方，或遍九方，随处言之，则有五龙、六龙、九龙之号。而得道者驭之，如世之乘马。所以世事云：龙以驭天，马以行地是也。今所以用龙者，传言驿奏，闻诸天曹地司，状学道者之功过也。纽以驭龙，犹马之衔勒也。
　　金龙玉璧简文
　　义曰：人受命长短善恶，富贵贫贱，愚智穷通，吉凶祸福，乃至草木虫鱼，风云雹霰，莫不由之於天。天有北极天尊主之，而天高听卑，察人善恶，司其得失。若能至诚，则感之於天。是以善恶发乎心，吉凶应乎天矣。圣人慈悲广救，方便接引，令改恶从善，祈於上玄，立词致欸，书於简牍，诉之於天，身中吏兵，善恶童子，及四司五帝、土地真官，关白太上三曹，告下诸天诸地，日月宫府，百二十曹，二万四千灵司令某乙，纪善辍恶，续短延长，则周公金縢，仲尼元辰，子韦移星，鲁阳回日等，是其事也。故简者，求事之词璧，乃质诚之信龙，即传奏之驿，犹诸方奏贡，列词状物，驰於阙庭耳。
　　金环玉环
　　义曰：环者，圆而能通，空而不滞，金刚能断，柔而不挠，玉洁匪渝，光而有润。欲使行人决断世网，从顺经道，与代和光，处凡无染，外则不滞於境，内则常虚其心，睹物缘情，攀怀自息，亦枢始得。其环中前心、后心，如之不绝故也。
　　断环
　　义曰：断世恩爱，共契师资，生死永捐，经法相继，亦是师资同心，其利断金。又金为义，义能断割，除恶就善，内绝疑网，外捐嗜欲，则妄想烦恼，永消除也。
　　素丝五十尺，若百尺，五两、十两。
　　义曰：素丝，天然质素，柔洁明净，随物宛约，顺世光尘，贯穿珠玉，织成锦绮，或圣人所服，或凡夫所衣，天上人间，共相宝贵。欲使行人身心清净，内外柔和，除其刚强，不染秽浊，则人天爱护，仙圣降临，微妙难思，宝贵斯极，五应五炁，五德五方，百应百神，百关百结，尺有分寸，须识短长，两与物齐，自明轻重也。
　　青丝
　　义曰：青者，天之色，冀系炁於天。又宗方之色，庶发生於善，欲使行人当如天行道，慈育苍生，似春之德，滋荣一切也。
　　断发歃血
　　义曰：割身自信，誓於明神也。
　　绛巾、碧巾
　　义曰：绛丹色，以代敌血。碧青色，用代落发。真人不欲伤人，大慈之化也。
　　五香
　　沈香一、熏陆一不白檀三、青木四、丁香五、龙脑七、砂三、雄四。
　　义曰：撒五熏之炁，降五方之灵也。
　　方彩
　　义曰：五帝主人善恶籍箓，以色币质之。经云：用，五方元老之官也。天子用匹，公王以丈，庶人以尺各依方数也。
　　命缯
　　义曰：人受生，天与四万三千二百算为一百二十年，而不满此者，皆犯天地、日月、星辰，违盟负约，背道叛师，不从经戒，为三官夺减算命所致也。故以纹缯对天官，乞延算命，名命缯也。唯天子用紫纹或罗一百二十匹，皇后太子比之。余依年加匹、丈、尺，王公贵人用匹，富者用丈，贫贱以尺。
　　命米
　　义曰：食者，人之天，人不食而死。米者，人之所食，切己难忘。命禄少多，系於天府天禄。若尽寿命便终，故用益天仓，冀延短寿。所以正一经云：算尽为延，禄尽为益是也。
　　金羊
　　义曰：羊能跪乳，谓之礼兽，欲使行人孝於师父，慈於一切也。
　　玉雁
　　义曰：雁，阳乌也。秋南而春北，顺阴阳以往来。又有行伍，知其次序，欲使行人随顺法教，令威仪有度，知其阶位，不违品次也。
　　金鱼、玉鱼
　　义曰：鱼为阴虫水官之使，传驿文牒，诣河侯之所。又断北帝之长簿，奏水官之符状。玉取洁白，入水不渝。金取坚刚，得水柔润，亦取其检口不言，阴潜自处也。
　　五色锦
　　义曰：锦者，禁也。五色绘而成文，欲使人处五欲而成道，先须伏从科戒，以禁於心也。
　　青罗、紫罗
　　义曰：缯辈之微细轻妙，唯罗之最美也。青紫，天之色，重经贵道之士，以此精物有经之师，充法服之用，冀体妙入微，同天合道也。
　　青布
　　义曰：青，清也，亦春之色。布遍也，使行人清心诤行，遍行诸法，慈爱万物，仁若春阳也。又云：仙人食金玉，衣青素，故以金玉青素为盟，亦一方之谈，未为绝论也。
　　纸、笔、墨
　　义曰：天曹虽远，神与世通，列状言情，事资文墨，故以此具，对天曹，庶文字上闻，言词可记也。
　　券契
　　义曰：受道之日，关奏天曹地府、四司五帝、一切神仙，以为监证，所以召七祖以监临，对五帝而结券。若后违盟犯约，背道轻师，则勘契合券，以自证验。亦犹世之交易，各执券契，以相信也，亦曰升天券。得道之曰，过天门地户，魔王主司，以相按验，乃至神仙洞府，诸天曹局，悉皆勘会，如世之公验也。券即正一真券、五色券、八道券、三五券、洞神券、升玄券、自然券、上清七券等例是也。契即正一黄契、三五契、三十六部尊经契、上清四契等例是也。
　　盟
　　义曰：盟，明也。彼此未信，对神以相明也。神者无形，官冥不测，莫睹其端。若违盟约，必致殃考，是其验耳。依盟祟约，福亦无忒。但以凡心易动，神理难明，故须立约以契之，必令通神合道也。盟即灵宝初、中、大等是也。
　　誓
　　义曰：誓，制也。以言契心，告神盟也。而自制其情，欲不使放逸，期於会道耳。夫上士闻道，勤能行之，不须盟誓，以自契也；中士已下，引之则进，排之则退，故须盟誓，制止其心，令不改也。盖圣人大慈之教，勘於合道，既授之以法，又使从科戒，必令不犯，克得道也。所以末代传道，皆须共立盟誓也。誓即六誓、十二誓等是也。夫神道无形，天理辽旷，幽昧不测，言议莫知，若能精至，便即通感，所以令其信用质於心也。心信则轻财，财轻乃贵道，贱财则神明降接，命可延，命久年长，神仙可得。未有神仙，不能体变入化，与道长存也。世人不悟，遂妄生非毁，外不行功立德，内不洗垢清神，而贪秽满心，爱憎栖意徒言入定，躁甚羁猨，唐说净心，臭踰溷豕，但见坐禅者，毒心弥盛，秽迹逾彰，虚语内修，竟无中实，至於饥寒痛痒，病恼烦怨，不异常人，矫云同俗，吁可悲也。愚人闻余此言，谓之诽谤，吾岂欲街於言词而自陷也，直欲使人释迷从悟耳。智者幸熟思之，勿役妄也。其所用法信事毕，并依经散之也。伏寻经中信物，或云出自神州，非世间所有，今请以某物准当者，将欲引接於贫贱，使同入道也。若富有之家，幸得力办，未宜准当之。且金钱七宝，天子、储君、皇后、妃主、公王能有，岂凡贱得办也。其金龙玉龙、金鱼玉鱼、金羊玉雁、罗锦之流，又非寒栖所得，皆听以杂物准当。若要令依法，则经道永閟，难於引接耳。又经中法物，自属明灵，须依色目，力营取办。若信物自是弟子施师，多少无限，或名衣上服、床帐卧具、茵席几杖、玩弄器物、缾罐履屩、车马奴仆、庄园屋宅、金银珠玉、绫罗锦绮、钱绢布帛、钗梳环钏、米麦花果、供养法具、绳床坐褥，缘身所有，施道及师，立观度人，写经造像，放赎生命，拯济饥寒，兔贱为良，施囚宥罪，广行慈救，大设悲田，发无上心，大弘胜业，为家为国，济物及身，遍为三涂，众生苦恼，各随心力，属在一时，任其所怀，亦无定格。若贫贱之人，供师使役，不惮苦辛，远近陪随，给侍香火，修营观宇，植种果林，垦辟田园，栽时花药，舍身落发，克己自劳，毫分之间，无所恼惜，昼夜不懈，供事师尊，如此勤劳，至乎得道也。窃见金仙、玉真二公主，以景云二年，岁次辛亥春正月十八日甲子，於大内归真观中，诣三洞大法师金紫光禄大夫、鸿胪卿、河内郡开国公，上柱国太清观主史尊师，受道破灵宝自然券，受中盟八帙经四十七卷、真文二箓，佩符策杖。乃埔土为坛三级，高一丈二尺，金莲华纂，紫金题榜，青丝周达坛内。东方青锦，南方丹锦，西方白锦，北方紫锦，中央黄锦为褥。复有龙须凤翮等席，藉地五方案，各依方色，制锦虬金龙玉璧镇之。又青罗十八匹，绯罗六匹，白罗十四匹，皂罗十匹，黄罗二十四匹，以安五方。紫罗二百四十匹，绢四百八十匹，钱二百四十贯，黄金二百两，五色云锦二十五匹，香一百二十斤，七宝周足，青丝五百两，奏纸二万四千番，笔墨各二百四十管挺，书刀十二口，护戒刀巾各三十八具，金龙六枚，金钮五十四枚，俱用镇於坛中，以质灵官也。复有盘龙香炉，舞凤香炉，瑞叶香炉，祥花香炉，莲花香炉，芝草香炉，并香合香奁，并纯金纯银制造。复有对鹤双鸾，飞龙宛凤，锦帕敷案。复有金刚神王，仙童神女，烟云山水，草树虫鱼，圣兽灵禽，瑰奇珍物，绣辊覆经。复有雕玉之案，镂金之案，紫檀之案，白檀之案，沈香之案，皆作翔鸾舞鹤，金花玉叶，装饰雕镌。复有七宝函，九仙函，黄金函，白玉函，以盛於经。复有青锦之囊，绛锦之囊，素锦之囊，紫锦之囊，黄锦之囊，云锦之囊，五色绣囊，以盛法箓。复有厨盝笥藏，皆珠玉装饰，巧妙华丽，非世所有，眼未曾睹，价直亿千也。又有真人旛，玉童玉女旛，金刚神王旛，莲花镂旛，芝草镂旛，盘龙镂旛，舞凤镂旛，翔鸾镂旛，飞鹤镂旛，或霏云耀日，隐景含烟，转字开花，连金缀玉，或山水画象，鸟兽奇形，瑞草祥花，披云漏日，悬坛之四面。复有金莲花树，银莲花树，七宝花树，五色花树，千株万株，列坛上下，及观院内，光明洞彻。复有五色花烛，金盘龙烛，银翔鸾烛，千叶莲烛，九色云烛，同心之灯，分华之灯，连珠之烛，贯花之灯，转轮神灯，飞台灵灯，紫焰兰灯，青光芝灯，霄华百枝灯，月照千叶灯，五星灯，七曜灯，二十八宿灯，三十六天灯，韬光灯，灭烟灯，照耀内外。二七日夜，行道礼诵，始启斋，则瑞雪飘花，将露真文，乃卿云浮盖。其夜四更，老君降坛，与公主语。传法之日，瑞云五色，香烟八引。传法既毕，二公主各舍床卧几褥，音乐器具，及在俗衣服，各五百副，绢一万匹，罗锦钱彩，并供养法具等，价逾万贯。镇坛法物，仍不在其数。又以先天元年壬子岁冬十月二十八日甲子，复受五法，上清经法，具依科格，别院建坛，法天象地，内圆外方，装严妙丽，乃至法物、信物、镇彩、命缯等物，皆胜於前百千万倍。其经法，并金书宝轴、绣帙锦表，悉珠玉连缀，代未曾有，不可名目。
　　万福自惟凡鄙，戒行无取，谬奉恩旨，滥预临坛大德、证法三师，既睹兹法会，实怀悚作缘，公主受道，并别有记。今粗书之，冀万代之后，知道法之尊重也。大唐先天元年，岁次壬子十二月丙申十二日丁未，太清观道士张万福谨记。
　　传授三洞经戒法箓略说卷下竟
　　
