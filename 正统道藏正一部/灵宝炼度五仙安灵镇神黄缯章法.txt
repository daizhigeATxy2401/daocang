灵宝炼度五仙安灵镇神黄缯章法
　　经名：灵宝炼度五仙安灵镇神黄缯章法。撰人不祥。约出於东晋南期。原系《灭度五炼生尸妙经》之后半篇，后分出单行。底本出处：《正统遭藏》正一部。参校：敦煌P.2865号抄本（后半部分）。
　　灵宝炼度五仙安灵镇神黄缯章法
　　洞玄灵宝赤帝先生至真大法师，臣某甲稽首上言上上上一气一气、上上上无极无顶无色无光辽廓至真大道元始天尊，三十二帝、太上大道君玉陛下。臣承元始大化，诸天开宥幽牢地狱三涂五苦饿鬼死魂，并出长夜，一切光明。皇道既陶，死骸还人，三界清肃，土府太平。请以灭度，托尸太阴，寄形地官，功微德少，未蒙者皆女青符命，随所统领，安慰抚恤，供给营卫，不得摇动，使还托生人身。是时诸天大圣众，无极太上大道君、五老上帝、飞天神王、南昌上宫、长生司马、好生真君、诸元君灵妃、玄和玉女、诸真人、七千二百四十童子，同时弹指，普告诸天诸地诸水、日月星宿、璇玑玉衡、五帝五岳、诸灵山地府、三官九署、十二河源、洞极洞渊、无高无下，无深无远、无边无际、无大无小、无穷无极、一切神灵，咸使闻知。金篆玉书以付玄和玉女，约以今为新，敬#1奉大法，不得有偏。虽经天地大运，正文甚明。今承女青上宫旧典，申明圣道，为某郡某县乡里清信弟子男女某甲，年若干岁，本命丙午，赤帝领籍，七月受炁，丹天禀阳#2，先功未满，履在秽世，尘浊所染，应在灭度。托命太阴，寄形土官。今於中天某乡里中安宫立室，以为住止。功微德少，未能自还。今为土府所见驰逼，不相容安，魂飞魄扬，尸形无寄。谨依明真大法金篆玉书之文，上请诸天自然玉字女青符命，告下某天中九土灵官，安镇某甲身形骸地宅，请下九炁青天苍灵生神真人，从东岳仙人，乘苍龙九千万骑，赍#3九炁天文青帝女青符命，下东乡九土诸灵官，开长夜之府九幽地狱，拔出某甲魂神，还付故宅，应转者转，应度者度，应生者生，应还者还，未得生者，明安尸形，抚恤营卫，不得摇动。如女青文，以青纹之缯九十尺，或九尺，以奉九炁天君，为拔度之信。又请下三炁丹天赤灵生神真人，从南岳仙人，乘赤龙三千万骑，赍三炁天文赤帝女青符命，下南乡九土诸灵官，开长夜之府九幽地狱，拔出某甲魂神，还付故宅，应转者转，应度者度，应生者生，应还者还。未得生者，明安尸形，抚恤营卫，不得摇动。如女青文，以赤纹之缯三十尺，或三尺，以奉三炁天君，为拔度之信。又请下一炁黄天黄灵主魁神钮总生真人，从中岳仙人，乘黄龙万二千骑，赍一炁天文黄帝女青符命，下中央无极无穷无高无下无深无远无边无际土府一切诸灵官，开长夜之府九幽地岳，拔出某甲魂神，还付故宅。应转者转，应度者度，应生者生，应还者还。未得生者，明安尸形，抚恤营卫，不得摇动。如女青文，以黄纹之缯一百二十尺，或一十二尺，以奉一炁天君，为拔度之信。又请下七炁素天白灵生神真人，从西岳仙人，乘白龙七千万骑，赍七炁天文白帝女青符命，下西乡九土诸灵官，开长夜之府九幽地岳，拔出某甲魂神，还付故宅。应转者转，应度者度，应生者生，应还者还。未得生者，明安尸形，抚恤营卫，不得摇动。如女青文，以白纹之缯七十尺，或七尺，以奉七炁天君，为拔度之信。又请下五炁玄天玄灵生神真人，从北岳仙人，乘玄龙五千万骑，赍五炁天文黑帝女青符命，下北乡九土诸灵官，开长夜之府九幽地狱，拔出某甲魂神，还付故宅。应转者转，应度者度，应生者生，应还者还。未得生者，明安尸形，抚恤营卫，不得摇动。如女青文，以黑纹之缯五十尺，或五尺，以奉五炁天君，为拔度之信。又以上金五两，或铁五十斤以奉五帝，安镇五方。某甲今应在开度之例，九土地官各依部界，经营侍卫，供给有无，令形安神守，魄不扬散。须待功成，当反旧宅，受津而生。愿五帝哺饴太和元精，导炁养神，饮以三光，玄注洪泉。玉芝自充，光华早莹，澧溢早香，魂游上清，衣食自然，下附宫宅，与景合并，不相远离。同受化生。今日大庆，度人无量，开度一切，莫不咸从，尊承旧法，列功诸天。有违女青，削官罚形，盟如旧制，金龙驿行，谨以表闻，伏须告报。臣某诚惶诚恐，死罪死罪，稽首再拜以闻。
　　空三行　　臣姓某，属郡县乡里。
　　上上上一气一气，上上上无极无顶无色无光辽廓至真大道元始天尊、三十二帝、太上大道君太清玉陛下。
　　太岁某甲子某月某日某时，於某处黄素章表一通，金龙上呈。
　　女青旧典，以朱笔书此文於黄缯上，师於亡人所在，子时北向，烧五香火，施安五镇而奏上黄缯章，露文一宿。明日平旦，各埋文方面，以镇神安形。行之者，女青文曰：九祖幽魂皆即出长夜，身入光明，三官判对，天堂记名，供其厨饭，三十二年皆还其故形而更生也。未得还者，形骸故宅则为五帝侍卫，地祇营护，安慰抚恤，无有摇动。不出百年，无不化生而得还於人道也。三界簿录，其有分明。智者洞其至理，考其善恶，缘对报应，明不虚言。愚者任命，谓之不然。三官涂炭，甚可哀哉。
　　天真皇人曰：昔赤明天中有道士姓郑，字仁安，功德未满，死於常山北戎之阿。其子仲明，师玄和先生，以此文镇仁安尸形宫宅三十年。仁安被度，应还人中而为猎人所烧，形骸郁然而起。今为上宫南帝老君。得道之迹，今题太极上宫南轩，甚有分明也。
　　天真皇人曰：昔善忍国有道士姓(王+晃)，字信然，师无常童子，受为灵宝灭度升天之传。功德未足，死於青元山中，埋尸於流生之洲。无常童子以此文镇其尸形，百年而遇洪水所荡，於此化生。今受号为元灵老君，南宫书其道迹，在紫微之馆。
　　天真皇人曰：昔弃贤世界有道士姓浩，字敷明。少好山水，弃家远游。功德未满，死於地镜山下。其子少信，就北郭先生受此文，镇敷明尸形七百年，被水火炼度，而得还人中。后师黑文子#4，受升天之传，今为玄老之帝。南宫今书其道迹，在北元玄窗。
　　天真皇人曰：中元天中南浮黎世界，有道士姓王，字度明。少出游学，从屠真公受五篇文升仙之传。功德未足，死於东山广灵之阿。其子景秀诣戴仲君，受此文以镇尸形九十年，遭东山大荒，人民掘土觅食，发其死尸，而即化生，后道成升天，为景霄真人。
　　天真皇人曰：此诸君皆积学灭度，道业垂成，而得受此文，以还生人中。皆超虚步空，上升金阙，受号自然也。其并非#5悠远，世人所不能明。考其近者#6，衍门子师夜光，高丘子师石公，洪崖先生师金母，并受灵宝灭度五炼之法，升天之传。衍门死於渔阳洛县长丘山。高丘子死於中山闻喜县高附山。洪崖先生死於武威姑苏县浪山中。并受此文，以镇其墓，衍门子四十年墓崩而形化，后入蒙山大洞黄金之庭，受书为仙卿。高丘子七十二年，墓为人所发，腐棺而形飞，今为中岳真人。洪崖先生一百二十年墓开，尸形飞腾，受书为青城真人。此之诸贤，并受灭度之法，升天之传，镇灵之#7道，而得崇虚凌清，策空高霞，游宴紫微，受号真人也。此之近事，非复悠远之传。元始天王令披元始之宝藏，以告太极上仙，遇之者将前生万劫，录名上清，应得仙道也。诸天男女可不承女青之音，秘而宝之焉。
　　灵宝炼度五仙安灵镇神黄缯章法竟
　　#1「敬」字原缺，据敦煌P . 2865号写本补。
　　#2「阳」字据敦煌本补。
　　#3「赍」字据敦煌本及前后文例补。
　　#4「子」字原缺，据敦煌本补。
　　#5敦煌本无「非」字，近是。
　　#6「者」字据敦煌本补。
　　#7「之」 字据敦煌本补。
　　
