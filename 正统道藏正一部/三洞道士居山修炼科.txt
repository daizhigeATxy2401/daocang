三洞道士居山修炼科
　　经名：三洞道士居山修炼科。一卷。底本出处：《正统道藏》正一部。
　　三洞道士居山修炼科
　　服气品第一
　　初时上章，请天官监气之神。上章讫，服气，室中设香火。服气人正东向立，打磬九通，咏曰：某乙求於长生不死之道，今日采服气，八引、四引、百引，百二十炼形之气。日出东方，照於西冈，愿天官典气之神，与某乙身中二十四气吏兵，合共往迎，生气唱导，而前入某乙身中。八引之气，八八六十四气，从某乙关口而下入。四引之气，四八三十二气，陆续从关口而下入。一引之气，三八二十四气，陆续从关口而下入。径之太仓，开穿宫府，通利支节，气满充实，不饥不渴，调停五藏，延年益寿，长生飞仙，与神明合德。乐哉，大道清歌，便高引打磬。连续讫已，便就床，解衣裸身，温厚被席。枕高四寸，散发正仰卧，两脚相去一尺，两手亦同法。握固心思，存所受六甲姓字、父母真名讳，次思泥丸、丹田神，便以鼻纳生气，以口出死气。初从三纳一吐之，调习之后，增至一、三、五、七、九，至十二气而一吐。然则中和之气毕足，久久大调习，增五、二十四，七、三十。初取八引之气，八八六十四气讫，复取四引之气，四八三十二气讫，复取一引之气，三八二十四气都满，百二十炼形中和之数足矣。徐和气闭，炼长息满三百六十息，若能满千二百，久久便闭，不息益善。其闭炼息数满讫，极口吐气时，若气逆息寻，即还纳气咽气。咽之不过满，三四咽则气定矣。便以两手大拇指相捉，反两掌上出过头，上望太清，缩两手脚大指中，满三七止，便解手。次又两手直竖，翻覆两三。次以两大姆指相捉，交肘牵顿，左右各满三止。次两手捉左脚，摩胸心上三九。次捉右脚，摩胸心上三九。次以两手接两脚趺，急起令头额拄地，如此满三止，还偃卧，两脚相去，如服气法，气定，神随气上下，数满百二十息讫，以两手相叉着心上，数息九九八十一讫。次两手叉抱，两脚屈竖，数息二十一，次二十五，次一九，次一七，次一五止。即便抱项，两屈膝来往三七止讫，卧转随人，安之养气讫。次起着衣服，庄严香火，打磬九遍，三唱引音声咏曰：
　　某乙之身，采纳八引、四引、一引，百二十炼形之气一周身已讫已，竟当咏诵，以定气安神者也。
　　八引之气，八八六十四气，徘徊宫府，从关口而上出。四引之气，四八三十二气，徘徊宫府，从关口而上出。一引之气，三八二十四气，徘徊宫府而上齐，关口而止还，下之太仓，镇守宫府，安宁五藏，机关调停，百脉通流，三尸走退，疾病除愈，延年益命，长生久寿，大道哀念。典气之神，当监临成就，使某乙聪明朗彻，与神灵交通，飞仙升腾，受道重恩，乐哉长歌止。次以起行，随地宽阐，数步五百，若能步益善讫，更能随日时，至中饥，则复取随人耳。百二十气，是竟一年。至二年，一服顿取二百四十气。三年之后，一服顿取三百六十气。至中能重取，如前法取之。四年之后，增多益善，亦可以饱足为度，明慎奉行。
　　服气之法，满三千六百大周身功建，当有一大都导引咏舞之法，打磬节咏曰：
　　某乙之身，服气炼形，求於长生不死之道，采服八引、四引、一引，百二十炼形之气，从一周身而，数，令满三千六百大周身，功满当咏，歌舞导引，调炼筋骨，以求仙寿。愿典气导引之官，监临成就，使某乙导引屈伸，筋骨柔弱，不损身形，炼易肌骨，与气合同，五藏克实，通灵彻见，与仙人交友。乐哉舞咏，便举手舞三匝，一导引一舞。其导引之法，口授转导讫而止，明慎奉行。
　　服气求长生之法，绝人语，闭气静默，不关人事，仙道迟成，不在仓卒。能少食谷米果枣，日中以后，裁量食之。一年食米二斗，二年食米一斗，三年食米五升，常食乾枣，日九枚。好玄水，日一升。食杂熟菜，日可一升。无食滑菜，使气力强健，尔乃得导引屈伸行止，兼得自营养生之具，三年气调之后，谷可绝断，是服气上细也。中者，至二年、一年。下者，百日断谷。若服气饵药，服气即日断谷者，上善也。服气之法，欲得微细而取之，无令耳闻气出入声。服气之法，常含枣核漱华池，概灌五藏以为常，明慎奉行。
　　服气粗法，攻治疾病。食饭，日减一口，十日断谷。服气，饥取饱止，百病除。服气之法，初闭炼气时，皆心思存六甲真父母名讳，次存三元丹田之神。上一在泥丸中、两眉间，却入三寸，为上元丹田真人赤子，字元先，一名帝卿。心为绛官中丹田，为中元真人，字子丹，一名光坚。脐下三寸，名下元丹田真人婴儿，字元阳子，一名谷玄。三一，三丹田也，明慎奉行。
　　服气人有身受戒气之法，而志愿未遂之间，俗缠在家，处官行侨，不得静默专思者，并可人间修习法，善行功成，并兼谷调气，并能参服羡门子中遁所出六甲符益善，有秽解之，可以除病，攻理五藏，恶不能得干人，可以禳灾除祸。服气密行之法，暮不食至明，谷气消尽，五藏空虚，气即调和。清明日出至中时，法皆向日时取之，坐卧无在。初从少起，取二十四气，转增三十二气调习。复增六十四气，转习满百二十气，得取得行，不得取则止。岁月日时，其令无废，常使气道通利，多少任意，兼得参服饵药益善。常当存心思神，香火咏诵导引之法，尔乃天神录人心，记识功效，兼谷行作通神路，以修德行道精思。绝俗之时，明慎奉行。
　　服气调习，不复饥渴。饮玄水，虽助气为力，饮过一斗以上，则乱气道，饮水则塞气经脉。得气之后，唯饮枣水。取好大枣十枚，以水熟煮，去皮洒取汁，煎得三升，渴饮之以为常。其食枣日，可煮十枚，若有饥者，远至二十、三十枚为限。若不饥，勿食也。以饮水为事，水不可极多，无饮冷水，常煮水，令熟而饮之。其若居世俗官，行作习气调炼气道之法，不得食一切血肉，及生菜、荤辛、生五果，当食熟煮，少食之，明慎奉行。
　　授付服气经方要诀品第二
　　师姓字，今於此间郡县乡里中告弟子某乙，今日授付汝服气经方要诀，汝当奉慎修习，一如经法盟经令文，奉而行焉，如太上大道老君律令。
　　某年月朔日，某郡县乡里弟子某乙，年若干岁，自誓告师，唯唯诺诺，今写受师服气要诀经方，法度重律，不敢违令。若某乙传非其人，一如交刀勑令。
　　又师勑令文、弟子自誓文，与经卷俱受者，随身上章讫，受者八拜。师读勑文告弟子讫，便付弟子经法，饮丹水，复八拜，复读誓文讫，度交刀讫，复八拜止毕。
　　持戒德之人，俗缠居世人间，服药断谷，兼服气，及服日精，并六戊气诀，别有口法，当取师传口授。此三法，一法有数等法，是以不载文，上言约盟臣。
　　谨按文书，臣弟子，某郡县乡里，男女官甲乙，年若干，好乐仙寿，佩符箓戒，不越法度，善行功成，求受服气经方诀要秘法。臣不胜某乙叩搏丹诚，谨按科法，拜章结缨文，交刀丹水，宣勑如法。某乙自誓，若违犯戒律，传非其人，身受交刀之祸，一如令行。乞愿典者通行文书，差下盟约之神，与此间土地里域真官，注气监临，盟令文誓，伏须报应。臣某诚惶诚恐上言。
　　受服气法章仪品第三
　　谨按文书，臣弟子，某郡县乡里，男女官某乙，年若干。某乙修奉箓戒，善行功成。某乙先受佩服气经法，受乐元气，今日王相，日好时良，天地清明，冲气和合，求表章，请受天官气神监临。不胜某乙元元之情，谨为拜章表闻，乞愿典者通行文书，赐天官典气之神监临成就，使某乙采纳八引、四引、一引，百二十炼形中和清气，入某乙身中，布流宫府，炼易筋骨，使不饥渴，长生升度，唯恩求一辰。臣某乙诚惶诚恐上言。
　　服气时上章仪品第四
　　谨按文书，臣某乙，年若干岁，好乐长生延寿不死之道。从师某乙，受佩真职箓戒符契，积有年数，不敢违犯戒约，善行功成，受乐元元。前以若干年月日，蒙师某乙，授服气要诀呼嗡采纳经方，受动盟约要，当奉受行。今日王相，日好时良，天地清明，冲气和合，谨按师科，拜章表闻，乞愿典者通行文书，赐下天官典气之神，鉴临成就，使某乙采纳八引、四引、一引，百二十炼形中和清正之气，愿入某乙身中，流布宫府，炼易筋骨，使不饥不渴，长生升度，唯恩求哀，伏愿告报。
　　金丹神方法品第五
　　金精一斤，五色芝草一斤，五色玉精一斤。五仙人治金精，五玉女治五色芝草。黄金釜中煮之，七日药成，斋戒百日。二月寅日合之，戊寅日服之。日出卯时，东向向日八拜，然后仰口咽一丸，如鸡子黄一枚，即升天，上登紫宫。天上五帝，即下而迎之。金精者，肺上白镮是。玉精者，喉咙结中气是。青芝者，肝中九孔脉是。赤芝者，心中九孔脉是。白芝者，肺中九孔脉是。黑芝者，肾中九孔脉是。黄芝者，脾中九孔脉是。金丹者，舌上气是。金釜者，中黄气是。五仙人者，甲、丙、戊、庚、壬是。五玉女者，乙、丁、己、辛、癸是。人能存之，举家升仙。天子服之，一国泰清，五瘟毒病，三鬼尽伏，伏匿不行，兵甲休息，人民昌乐，上无科赋，下不输送，草木由蒙荣润，况合丹者乎？金丹一斤一丸，重於天地山岳，物岂能匹？华盖子问玉子曰：人皆言天地有九重之等？玉子笑曰：天上岂复有九天也。吾尽游民间，记善掇恶，行求贤人，夜游九天之上，下越九地之下。天有九星，故称九天。地有九宫，故称九地。人有九孔，故称九窍。北斗九星，两星匿於阴。人有九孔，两孔隐於阴。魁刚，一名璇玑，制治万神，挥斥八极。天居高，人行从之，能知魁刚得与天地并生，日月同明，恍惚变化，升入太清，吾谓汝国之可为万世法。玉子曰：上有九天，下有九地，上有九星，下有九宫。故东方木王，名曰苍天，主温，生万物。南方火王，名曰赤天，主热，养万物。西方金王，名曰皓天，主凉，成万物。北方水王，名曰玄天，主寒，杀万物。中央土王，名曰圆天，主风。西北方极高，名曰高天，主清。东南方名曰元天，主气。西南方名曰凉天，主阴。东北方名曰皇天，主政。九天之君，都号皇天。玉子曰：第一九君，名太皇，号曰高天，主清，玄元气，爱养真人、圣人、道人，故制曰皇天上帝太一道君。第二北极君，名曰北辰，号曰真天，主八风，帝王之令，故制曰皇天上帝，制万物。第三清阳君，名曰苍天，主青，生万物，录真人。第四太阳君，名曰炎天，主热，能养成万物。第五元君，名曰凉天，主真人、仙人，熟万物。第六少阳君，名曰皓天，主成万物。第七太阴君，名曰玄天，主寒，杀万物。第八开天君，名曰高天，主灾变。第九阳君，名曰元天，主气，为云雨电，使作万神，普受玄师，教吾三五步纲。所求者得所愿，亦良求道得道，升为仙王，出入玄门，安乐寿长，高官显位，金紫煌煌，求财得财，玉帛盈堂，心中所欲，不求自彰，心中所愿，不索在傍，出乘舟车，入御三光，女为贵人，男为侯王。如得飞仙，少小高翔，亦皆蹑斗，非但步刚。三官六纪，一名三令，一名三生，一名三宝，一名六害，玄气为吾篱落，元气为吾屋宅，始气为吾床席。天为玄气正清，从我头上而下，入我舍，止我肝，贯串九天，从我两目而出。水为元气正白，从我左右脉下，入我舍，止我肺，贯串九天，从我两鼻孔中而出。地为始气正黄，从我左右足下，而入我舍，止我脾，贯串九天，从我口中而出。愿其三气俱来，覆被其身，周年竟岁，永无穷极。次念人身中二十七生气君，发为青城君，头为三台君，眉为八极君，两耳为决明君，左目为玄明君，右目为元明君，鼻为周天妙户君，口为列元玉户君，齿为八王君，舌为无极君，咽为校尉君，喉为九卿君，肝为绛宫君，肺为华盖君，胆为长命君，心为丹元君，脐为紫白君，脾为黄庭君，胃为太仓君，大肠为食母君，小肠为导引君，左肾为玄妙君，右肾为玄元君，藏为越道君，三焦为玄老君，两膝为小车徘徊君，两足为雷电云气君。愿狮子取中二十七生气，常当在狮子身中，不得妄出。
　　次存狮子身中赤子三君，为我存泥丸，行绛宫丹田，不得妄出。真人，字子丹，治人心中，主人万神长生。赤子，字太上，治人头中，主人延年益寿，制灵不欲，长生无为，照明三万事毕。上一在人脑中，其神赤子是。中一在人心中，其神真人是。下一在人脐下三寸，其神婴儿是。凡人生之道，一切由是，念之不止，即见神矣。脑为紫微宫，心为洞房宫，脐下三寸，名丹田宫。人常念三宫中神气，则可长　　生久视。
　　次念人身中五宫。六腑五藏，肝为木宫，心为火宫，肺为金宫，肾为水宫，脾为土官，亦为五藏。肝为左将军府，肺为右将军府，心为前将军府，肾为后将军府，脐为中骑大将军府，头为上将军府。知内者见外，知内有五行六府、五藏五行者，肝为木，心为火，肺为金，肾为水，脾为土，谓之五藏。肺为玉堂宫、尚书府，心为绛堂宫、元阳府，肝为清泠宫、兰台府，胆为紫微宫、元极府，肾为幽牧宫、太和府，脾为中黄宫、太素府，谓之六府。肺藏魄，肝藏魂，心藏神，肾藏精，脾藏志，谓之五藏。五行者，在天为五星，在地为五行，在人为五藏，在色为五色。在天为五星者，东方岁星，南方荧惑，西方太白，北方辰星，中央镇星。在地为五行者，金、木、水、火、土。在人为五藏者，心、肝、脾、肺、肾。在色为五色者，青、赤、白、黑、黄。所以有间色者，甲，己，为妻，夫以黄入青为绿；丙，辛为妻，夫以白入赤为红；丁，壬为妻，夫以赤入黑为紫；戊，癸为妻，夫以黑入黄为绀。故今有间色者，甲为木，乙为林，丙为火，丁为灰，戊为土，己为赭，庚为金，辛为矿，壬为水，癸为泥。夫木气有所生，火气有所长，金气有所杀，水气有所灭。何以明之？木气有所生者，春三月，万萌皆簇地而生，故知木气有所生；夏三月，万物皆成大，故知火气有所长；秋三月，万物皆死，故知金气有所杀；冬三月，蠢动皆垫，不能飞走，故知水气有所藏灭也。夫木气有所生者，乙为庚妻，故包金气，先从阳造，后准阴化，以榆化成蒙豆，故名为东方之苍谷。夫火气有所长者，丁为壬妻，故包水气，先从阳造，后准阴化，以椹化成麦，故名为南方之丹谷。夫土气有所育者，己为甲妻，故包木气，先从阳造，后准阴化，以瓜化成稷，故名为中央□谷。夫金气有所杀者，辛为丙妻，故包火气，先从阳造，后准阴化，以枣化成稻，故名为西方素谷。夫水气有所藏者，癸为戊妻，故包土气，先从阳造，后准阴化，以橘化成大豆，故名为北方之玄谷。夫五行更为夫妻者，何皆有夫妻故？土欲东游，木往克之，戊嫁己为甲妻；木欲西游，金往伐之，故甲嫁乙为庚妻；金欲南游，火往杀之，故庚嫁辛为丙妻；火欲北游，水灌而灭之，故丙嫁丁为壬妻；水欲南游，土往竭之，故壬嫁癸为戊妻。故知妻矣。夫五行有相刑，灭毁或死者何？木之穿土不毁，火之烧金不毁者何？木火者，皆阳气，好生不杀，金之伐木死，水之灌火死，皆阴气贪故，所刑皆死。五行，心为火行，肝为木行，肺为金行，肾为水行，脾为土行。五藏法五行，肝为木，所以得水而沈者，何也？为甲妻，得土气，令其沈。肺为金，所以得水而浮者何？辛为丙妻，得火气故浮。脾者土，得水叵居中央。癸为戊妻，夫土者，五行之中，癸动土。故脾得水，上不至上，下不至下，正在其中央。何癸为戊妻？夫土者，五行之中义说之，以合五行意。木从亥生，盛於卯，死於未亥，卯为阴贼，不可兴百官，百事不吉。水从申生，盛於子，死於辰申。子为贪狼，不可行用。辰日奸，未日邪，戌日为正，丑日为公，奸、邪、恶、公、正辩。
　　绝毅品第六
　　绝谷真丹煎方：用白蜜三两，白蜡半斤，真丹三两，凡三物。洋蜡於火上，乃纳真丹及蜜。火煎，当九上九下，药成丸如梧。子服一丸日三，轻身益气，终岁不饥。作之，勿令女人见，独於密处，合作之好耳。
　　令人长生方：以七月，取谷楮二升正赤者，阴乾，捣水，服方寸七。既令人久久见鬼，及见地下物。
　　神仙服食丹砂长生方：丹砂三斤，细捣，下重绢筛之，盛铜瓮中，以淳大醋九升洒之，令如泥状，置高热处使乾。复洒之，如前法。一斤丹砂，尽三升大醋乃药成，常暴之三十日。当紫色搅之，不汗手引之，如饴乃可矣。丸如麻子，以井华水，日服三丸，常早晨服之。若欲服药，先斋戒三十日，沐浴五香汤乃可。服之一日，三虫尽出；服之六日，身中一切诸病，尽皆除愈；服之六十日，则有所见；服之一年，发白更黑，齿落更生；服之二年，色如十五时，神人自至。日加一丸，至九丸止。服之三年已上，当有神人来见，服紫芝兰衣，持案来上，有紫芝兰而食之，勿恐怖，安心定意，自然万物来至，役使百鬼神皆得见。其一神名为上，其二神名为寿，其三神名为恒。此神皆能致万物，呼百鬼名字，皆可致也。能入水、火、木、金、石、土，略而言之，及一切所入，悉皆无碍，变化自然，彻见万里之外，道力兴盛，无晨自然，内视五藏，为真人诸神皆识之，出入幽冥，道所成矣，寿命万八千岁，常能服，寿命无穷。服但少饮水，欲作药，当斋戒洁净，在夏至前合药，勿夏至后服药。法禁食血饮酒，诸肉生菜，此非贤不传，殃及子孙。神仙秘方，甚良矣。
　　修真之道，精思服符，守神炼气为本。凡炼气者，先服此符，一年断谷，然后传之贤良，明慎奉行如法。符，朱书。
　　服上二符，百日如饥，服此一符助之。
　　右此服气断谷神符。清朝，以井华水，若东流水，日吞六符，一时吞之以为常，则诵曰：服气初法，起於卯时，头首向卯，辰时向辰，巳时向巳，午时向午。日中后至亥时，是死气时，不得取气，当避大风、大雨、雷、阴寒、昏晦，候天地清明日出，乃可取气耳。若日取巳午后，此则阴气陵阳，伤损五藏，服气无益，明慎奉行。
　　服符品第七
　　扁鹊救卒死符，正一真人所出。
　　　
　　此符治卒中恶，飞尸入腹，痛急口噤。丹书水中，及书纸作符。三丸与吞之，不愈复作，令满三毕。以书心下及腹，大书之，无不愈。
　　长桑公子秘符
　　此符治感作伤心，不得气息。以丹书白纸，写此符三通，置三杯盥汤中，按次从左始尽，服三符愈。
　　此符治卒腹痛腹胀，气欲绝者，如飞尸状。以丹书此符，於病人腹上，大书之，令满长竟腹益佳，亦可服符。
　　此二符治卒逢恶，客鬼刺心，痛气欲绝。方以白纸，丹书之，先服上符，须臾不止，复服下符。不止，更从上起，病已死，而心下温才动者，服符皆治。口噤不可开者，当折齿纳符，符入口而已，不必入腹，亦可折葱叶纳符中。纳鼻极深入，当复以水推送之，摇通复推之，即活。此符神验。
　　又张天师说扁鹊卒暴立起死方，初与南岳夫人，故列之于左。书符当盥洁，乃后就事向月王闭气书之。法先以青黑，郭外四周，乃以丹书。符文於内，若无青丹，亦可用墨书。治邪病符，当用虎骨真珠合研毕，乃用笔书符。
　　大素真人教裴君二事为真之法：日旦初出之时，临目闭气，十息止。又咽日光十过，当存日光，使入口中，即吞之毕，仍存青帝君从日光中来，在我之左。次又存赤帝从日光中来，在我之右。次存白帝从日光中来，在我之背。次又存黑帝从日光中来，在我左手上，次又存黄帝从日光中来，在我右手上。五帝都来，乃又存阳燧绛云之车，驾九龙，从日光来，到我之前，仍与五帝共载而奔日也。裴君止於空山之上，修行精思，一年之中，仿髴形象。二年之中，五帝遂乘日见形在左右。三年之中，终日共言语笑乐。五年之中，五帝日君遂与裴君骖乘飞龙之车，东到日窟之天，东游长丘大乘之宫、八极之城，登明真之台，坐希林之殿，授裴君以挥神之章、九有之符，食青精日，饮云碧玄腴，於是与五帝日君，日日而游，此所谓奔日之道矣。日中亦有五帝，一曰日君，《太上隐书中篇》曰：子欲为真人，当存日君骖驾朱凤，乘天景云，东游希林，遂入帝门精思，仍得要道，名上清灵，列位真官，乃执郁仪文章，二事为真之法。日夕视月，临日闭气，九息止。又咽月光九过，当存月光，使入口中。即吞之毕，仍存青帝夫人从月光中来，在我之左。次又存赤帝夫人从月光中来，在我之右。次又存白帝夫人从月光中来，在我之背。次又存黑帝夫人从月光中来，在我之左手上。次又存黄帝夫人从月光中来，在我之右手上。五帝夫人都来，乃又存流灵飞云之车，驾十龙，从月光中来，到我之前，仍存五帝夫人共载而奔月也。裴君止於空山之上，修行精思，一年之中，仿髴有姿。二年之中，五夫人俱乘月形见，在君左右，并共笑乐。五年之中，五帝月夫人遂与君共乘飞龙之车，西到六领之门、八终之丘、协晨之宫、八景之城，登七灵之台，坐太和之殿，授裴君流星夜光之章、十明之符，食黄紫津之，饮月华云膏，於是与五夫人夕夕共游，此所谓奔月之道矣。月中亦有五帝夫人。《外经》云：日君夫人者，日月君也。《太上隐书中篇》曰：子欲升天，当存月夫人，驾十飞龙，乘我流灵，西到六领，遂入帝堂精思，乃见上朝天皇，乃执结璘文章。裴君曰：精思对日，思日中五帝君。夜则精思对月，思存月中五夫人。五年之中，日月精神并到，共乘飞龙，上游太玄。始学，则五灵形见，授书赐芝。修成，则日月五帝君夫人，骖辔清虚，乘云太丹，朝谒三元，稽首金阙，乃获玉灵金真，威制群神，玉女玉童，朝夕侍侧，受书为真。假神虎之符，以制严六天；授流金之铃，以命召众精；仗青毛之节，以周流九宫。皆由精思玄微，幽感天心，是以灵降兆身，上升於帝庭耳。道士行者则是耳，不必已仙人也。君处密室，日月不见时，但心中存而思之亦可，不待见日月耳。要见而视之，志往唯诀，精思心尽，无所不通，此言要矣。先存五星在体中，夫注心於道，真灵亦具，鉴其意也。若大难未披，假谦存实，复未能回，西榆之年，还发玄童矣。玄笃也，志之勤也。纵令力凋面皱、顶生素华者，我道能变之为婴儿，在须臾之间耳。但问志之如何耳，老少之学，无所在也，吾往即其人也。
　　又一法，作赍奏：长一尺二寸，丹书其文，某郡县乡里、某甲，欲得长生，登仙度世，飞行上清，真人至神，五岳群灵，三官九府，乞除罪名。书奏毕，以青丝系金环一双，合以缠奏，再礼北向，置奏着石上，因以火烧奏，令焚尽成灰，乃藏环於密石间而去，勿反顾无环。亦可作足火，脱一双以代环用，古人名之为从容珠子也。多口嫉妬之人盗之，盗之非但无益，乃更致死，如此十过，天上五帝，三官九府，更相属敕，除人罪过，着名注仙，录形定籍。入山求芝草灵药，所求皆得。神仙玉女，自来营卫。虎狼百害，不敢犯人。神仙佑助，恒欲使人得道，开人心意。恶鬼老魅，不敢试人。行此学者，易而无患。若道士不知此术，入山必多疾病不利，数为鬼物所试。若在人间，则多轗轲，疾病不昌，愿不从心。能行此道，长生神仙矣。
　　建志学道养神求仙所忌品第八
　　夫建志学道、养神求仙者，常当沐浴，致灵气王女降。不沐浴者，神气不
　　来。
　　夫学道者，常当闭口勿言。言学道者，三官坏人，急当慎之。
　　夫学道，每密言事泄者，减一算。
　　夫精思者，当先烧香於左右。
　　夫学道者，当独处一室，不得与人杂。
　　夫衣物类，亦忌借与人，致邪气不祥。
　　同志者，谓同契耳。当忌秽污，见死尸，犯真气。服云母末，不绝房内，不断血食，则不延年，久久使人关节发痈。
　　服玉，当服雄黄。不尔，久久令人发热，身内以水灌之，如灌沃憔即杀人。
　　服玉屑，便断阴阳。
　　服玉浆，当饮冷水，不可热食。
　　诸服玉，当断！五辛，及於血食。不尔，不能长生。
　　诸服草药，而食猜肉者，皆益病。
　　诸服云母，宜先服胡麻一年。不尔者，不损人，亦可后服。
　　诸服雄黄、八石，皆宜断血食。不尔者，久久令人半身不遂，慎之慎之。
　　服丹药，入污秽家，及食肉荤之味，即伤人。学道者，通忌之。
　　服黄精，禁食梅。服木，禁食桃。
　　服地黄，禁食大肉。服天门冬，禁食鲤鱼。
　　入山采药品第九采药日月附
　　诸入山精思，不欲闻犬吠，慎之慎之。
　　诸入山，皆绝虑百日。不者，令人恐惊，见虎狼蚖蛇。
　　入山采八石，牵白犬，抱白鸡，即得所在。
　　入山采芝者，以有阴云不见日，勿以有日也。又当执一斗白盥，令求易得。二豆为一刀圭，二刀圭为一撮，二撮为一方寸匕。散药丸服之者，一寸匕得梧子十。丸。
　　老君乘龙符：丹砂五斤，水银三斤，末丹砂和水银，置屋东行溜下，百日便禹步引气取之。纳云母粉三斤，纳甑中蒸之，一日一夜中和。白蜜一升搅之，蜡密塞口重裹之。立春日，纳井底。秋分日，出之。其药如水银状，服如一寸匕。日三竟，并斋。乘云上下，无有系着，玉童侍从，动移万里。夫合此药，宜先斋戒，不宜至丧葬之家，乃见诸秽、妇女、鸡犬，致坏精诚。此药使人神化，余有服食方千卷，自昔及今，世传此八方以为妙诀，不稽日月，而可制御群灵，化容改形，神变混沦，白日陆沈，不妨於九经。夫道物所用，皆奏太一，樵薪所用，皆从福上来。近已教授，无不如意，此少能施，则仙也。
　　正月一日、二月二十五日、三月二十日、四月十六日、五月十一日、六月六日、七月二日、八月二十五日、九月二十一日、十月十六日、十一月十一日、十二月六日，此皆是天仓开日，可入名山，行采吉。
　　正月子、二月丑、三月寅、四月卯、五月辰、六月巳、七月午、八月未、九月申、十月酉、十一月戌、十二月亥十二日，是地仓开日，可入名山久居，安稳无患。
　　神仙方，常以六丁日，沐浴五香，令人身清净。六丁日扫除内，彻视千里，五年出无间入无，孔通神明，入水不溺，入火不憔，长浮云中，一举千里。能修之，可长存也。
　　治虫诸方品第十
　　茱萸东行根一把，锉截两头，好米一斗，合酿熟去滓，宿勿食。明旦饱服，虫尽随大便出下。
　　又方：茱萸束行根长一尺，麻子八升，以玄水八升，浸之一宿，绞去滓，宿不食。明朝尽服，尸虫尽出矣。
　　又方：茱萸一升，捣下筛净。清玄水二斗，浸之一宿。宿不食，绞去滓。服一升，虫皆出去，寿百二十岁。
　　又方：芜荑一升，末之。麻子汁一升，合和。宿不食，尽服之，九虫皆出，寿百二十岁。
　　又方：栢子四枚，豉四枚，桃核仁四枚，巴豆四枚。凡四物，皆熬之，令黄捣下筛，以蜜和丸，如麻子。小儿服二丸，中人服如小豆二丸，大人服如大豆三丸，下虫千万枚。
　　又方：桑白皮一斤，玄水淹之，微火煎之，令得三升．，去滓，宿不食。服一升半而不耐者，服一升，虫当下。明日复服，必当下虫。非但治虫，亦治寒冷，余病为治，久久复发，此永无发时。欲服药，取炙枣食，乃服之治虫，令人志强目明。淮南秘方：用雄黄末之，混沌白和之，服如大豆三丸，目见千里。
　　初入名山，求隐藏度世，出天藏，入地户。六癸为天藏，六己为地户，欲得天心，时加天心，求道得仙吉。
　　初欲入山求仙，当以天心日者，寅日六己。是天心时者，己巳、己卯、己丑、己亥、己酉、己未是也。
　　初出，当须此日。又入名山，常用甲子开除日。以五色缯各五寸，安大石上，所作事必得。
　　初行，避三庚、三辛、三壬。庚者，庚日、庚时，入庚地是也。三辛、三壬，皆是如此也。
　　欲入山林野泽禁蛇法：至山下，入时作一气，左手取左面草一把。又作一气，安草与道中。又作一气，以石录之，便过去，勿反顾。若将人从行，令先度前，去讫能禁止。安草间，立作一气，一人度与一气，人人皆受气，通了便去，亦勿反顾，过数百步，可以意行，前后若行，逢蛇成索，逢虎成石。
　　真人入山大禁法：左手持刀，一名握固，三十八气入气，出二十八气，无所畏也。
　　治人卒中虫毒腹中痛：若谓虾蟆、科斗、蜣螂，取秦燕屎水，服二钱匕，则吐诸虫也。
　　三洞道士居山修炼科竟
　　
