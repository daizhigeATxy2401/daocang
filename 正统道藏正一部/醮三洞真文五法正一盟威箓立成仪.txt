醮三洞真文五法正一盟威箓立成仪
　　经名：醮三洞真文五法正一盟威箓立成仪。原题账万福撰。一卷。底本出处：《正统道藏》正一部。
　　醮三洞真文五法正一盟威箓立成仪
　　三洞弟子张万福撰
　　凡醮者，所以荐诚於天地，祈福於冥灵。若不精专，则不足以通感，尽诚而福不应者，未之有也，诚不极而望臻者，亦未闻矣。修佩之者，宜竭诚焉。凡设座，得名山洞穴是佳，不然，即幽闲虚寂，亦可施置其器物座具。时果芳馔，必在丰新。山洞间无席，即藉草以木叶。若净为巾，预慎内外，不得犬鼠畜产，离秽荤肥，登临犯触，及呵叱大小。盛馔一如斋法，世人心昧，不睹精微，即云酒脯，但生不信。且道法清虚，特忌殗秽。星辰岳渎，皆是真仙主之。不究根寻源，直信邪说，若斯之类，吁可痛哉。知上士之所勤，下愚之大笑也。
　　设坛座位第一
　　洁坛解秽第二
　　入户咒第三
　　发炉第四
　　出灵官第五
　　请官启事第六
　　送神真第七
　　勑小吏神第八
　　内官第九
　　复炉第十
　　送神颂第十一
　　出户咒第十二
　　醮后诸忌第十三
　　设坛座位第一
　　夫神道非形，至诚斯感；真灵无象，启必有方。修之者，须立坛位，以祈福应也。其坛，请依灵宝招真法，开东、西、南、北、王上五门，方二丈四尺，栏纂如法。何者？三洞经法，洞玄居中，故用其事，以通上下也。立坛讫，置上清位於坛中，稍近前，南向施青绛纹巾，以法箓开安座上，前设五尺盘三枚。一盘九分，一盘六分，三盏灯，一盘一分，都合十六分十六杯，三炉香。
　　次北近西六甲位，南向敷绛巾，以符开安座，前设六盘，每盘一分，一炉香，六杯，灯一。
　　次东头三皇位，南向敷碧巾，以符开安座上，从东天皇，次地皇，次人皇，前设三盘。盘一分，三香，三杯，三灯。
　　次东面北头，五岳真形图，西向敷绛巾，以图符安座上，前三盘。近北一盘，五分，五岳君位近南，一盘二分；佐命君位次南向，二盘，各一分；青城庐山使者位，三盘，九分。九杯，四灯，四炉香也。
　　次南五符位，西向敷巾，以符安座上，前三盘。一盘一分，稍前，或别席敷皂巾。人乌山位一盘，一杯，一香，一灯。次后二盘，真文五符八景内音位，各五分，合十分，十杯，一香，一灯。
　　次南设盟威位，东向敷绛巾，符安座上，前设三盘。盘八分，合二十四分，二十四杯，或十二杯，或八，或三，各有法象，一香，一炉。
　　次北设东西二禁位，东向敷青巾，以符安座上，前设三盘。近北一盘一分，西岳君位；次近南，中黄太一位，一盘一分；次近西，四神君位，一盘四分。都三盘，合十六分，或六盘，三分，二香，二灯。
　　若修七星，即於坛中上清后、六甲前，南向敷紫巾，设七盘。盘一分，七杯，一香，一灯，此位纵不修，亦宜设位。夫醮法，以斯为首也。
　　河图；附上清，亦可於上清后、三皇前，敷青巾，南向设一盘九分，一香，九杯，一灯。醮余镇信盥、豉、米等，於上清前，小近东一席置之。项见师，作如是设位，非敢自专其所，须香灯、镇信，并须如法。或能每座设案，更以净巾，以箓於案上更佳。各设版坛，四面并须绛绳栏之。不然，即灰，或麦麸围之。欲使真灵有位想念，可以净幕遮围，不使香灯散乱尤佳也。
　　洁坛解秽第二
　　夫所以洁坛者，荡涤故炁，芳泽真灵，使内外清通，人神俱感。凡启醮，悉皆如之，非直此也。向王书解秽符於纸上，其水桃皮、竹叶、沉香、鸡舌、香柏叶等，锉绢袋沉汤中煮之，以洒坛及器物中，并沐浴。或以清泉新水，亦得用也。依前章铺讫，具法服，以剑水於地户上，先剑后水，相去各三步，启奏作三才步。步毕，握固瞑目，存经、籍、度师在西面，存唐将军兵马佩剑执印在左，葛将军兵马执戟佩剑在右，周将军兵马执节在前，真人着朱衣、乘九凤、步斗临坛收秽。七星覆己，头上柄指前，不得遮己目。毕，开目诵四灵
　　咒。咒曰：
　　东方青龙，角亢之精云云，并依常。毕，以手抚心，丁字立，咒曰：
　　吾召百神既集，即当游云云，次三才步。
　　次勑水江河淮海，非凡水云云，乃噀水一下，唱摄三下。
　　次称名位讫，谨请东方青龙，降以真气入臣身中云云。
　　次作三才步、九迹或既济卦。
　　次请五童君云云，其他并常也。次作七星刚步，放水椀讫。
　　入户祝第三
　　四上功曹、龙虎使者、正一生炁、侍静素女，夜有所启，请得开明童子、上玄少女，与我俱入黄宫之裹，通达所启，皆使上闻。毕便入，绕坛一周，启事人西北设位而立。余众宫男设位向东，先上诸座香，次上启告香也。
　　次唱，各礼师存念如法。
　　次存三师如常。
　　发炉第四
　　呜法鼓三十六通。
　　无上三天玄元始三炁太上老君，召出臣某身中三五功曹、左右官使者、左右捧香、驿龙骑吏、侍香金童、散花玉女、五帝直符、直日香官，各三十六人出关，启州县土地里域真官正神，臣某今正尔烧香设醮，愿得十方正真生炁降流臣等身中，令所启，速达径御三清玉帝至真几前。
　　次上奏按香，众官再拜。
　　出灵官第五
　　长跪，叩齿二十四通。
　　谨出臣某身中五体真官、上仙上灵、直使功曹、正一功曹、左右官使者、阴阳神决吏、科车赤符吏、刚风骑置驿马、上章吏官，各二人；出臣某身中虚无自然左右侍郎、混沌玉帝太真、左右领仙玉郎、九玄上虚功曹、三元功曹，各二十四人；出上清玉虚使者、神仙使者、太山使者、金晨玉童、太华玉女、左右灵飞、玉虚侍郎，各二十四人；出五帝、元皇、太真，各九千人；出检天辅仙骑、辅真骑、辅神骑、辅帝骑、辅灵骑，各九亿万众；出五帝飞轮策空骑、五帝飞仙腾空骑，各九亿万众；出九天飞琼羽盖骑、飞辕绿骈骑、制地龙腾骑，各九亿万众；出自然招真生芝玉仙吏、招神生芝玉仙吏、神丹生芝玉仙吏，各九亿万众；出金真辉电骑、阳精兴云降雨骑、阴精兴云降雨骑、阳明照曜逐电骑、云门执节金光骑，各九亿万众；出臣某身中灵宝洞玄三部八景诸天内音神仙、绣衣玉女、五帝直符、传言奏事、日月星宿、五帝官属、神龙骑、飞龙骑、驿龙骑、云龙骑乘等，一合严装冠带，整其威仪，对立臣某前，告勑上下八方、天官、地官、水官、五岳四渎、九江八极、名山大泽、五帝真官、四司监察、九部考召、玄元四始、甲子诸官君，无极无穷、无高无下、无幽无明、无深无浅、无鞅数众真官，注气乾皇、九宫八卦、六甲直符、虚无直事、五岳飞仙、神龙羽骑等，并为关启。
　　奏闻臣某，去某年、某月、某日，诣上清大洞法师某君门下，奉受仙灵毕法、上清仙箓、灵宝真文、八景五法、六甲秘符、西岳名山、五岳真仙图箓、三皇五帝神符、九天凤炁正法真箓、金神虎符、豁落七元灵飞、六甲紫文交带，回车毕道，佩服身形，存修供养，吉辰於某观灵坛之上，旋设薄醮，陈情献欵，以契真灵三界官属，与臣某身中五体三万六千神吏，分形合影，营护坛所，馘减妖氛，咸令肃穆，无使参差，听臣某关奏启请，必蒙降赴。
　　请官启事第六
　　从此已后，并须平声低言读之，每至再拜，皆住良久，不得高厉也。
　　上清玄都大洞三景弟子、某岳先生、某帝小兆真人臣某，再拜请官。
　　谨奉请上皇二十四高真、玉清紫虚高上元皇道君等，各神仙、玉童、玉女，一合乘云驭炁，应景分灵，垂光降临醮席。再拜。
　　谨奉请三天正法三元大君、太微灵都元皇真君、神仙丈人、玉童玉女、六十三部灵官真人，一合分灵应景，驭炁乘云，腾空遍下，垂光降临醮席。再拜。
　　谨奉请太清高仙、景云真人、太上丈人、上皇君、九华太帝、玄黄玉女，一合流精散气，逐感随机，驾景通神，乘光降席。再拜。
　　谨奉请琼宫左右灵飞、真童玉女神仙等众，垂光降席。再拜。
　　谨奉请河图太尉、玉帝府九晨君、真皇夫人、诸灵官使者、玉童玉女等，一合驭景分晖，垂光降席。再拜。
　　谨奉请太平下教二十四高真人，一合留神应感，布大慈悲，念彼有心，同尘接世，分晖列照，垂光降席。再拜。
　　谨奉请北斗七星真君、辅弼真宰、仙灵骑从，一合驭景分晖，垂光降席。再拜。
　　谨奉请六甲所领六旬真神、六丁玉女、符吏从官、直日直符、十二守士，并临降醮席。再拜。
　　谨奉请西岳君，及飞天丈人、太一中黄、玄上玉童、虎王李君、猛兽先生，一合来下，降临醮席。再拜。
　　谨奉请五岳君、佐命潜霍储君、青城丈人、庐山使者，及当境山川真灵，并降临醮席。再　　拜。
　　谨奉请天皇天一君、地皇太一君、人皇玄一君、真灵骑从，并降临醮席。再拜。
　　谨奉请人乌山形、真灵骑从，一合来下，降临醮席。再拜。
　　谨奉请东方灵威仰苍帝君、青牙九炁天君、太上真王、青腰玉女、东乡诸灵官，并临醮席。再拜。
　　谨奉请南方赤熛弩赤帝君、朱丹三炁天君、元炁丈人、朱宫太丹玉女、南乡诸灵官，并临醮席。再拜。
　　谨奉请中央含枢纽黄帝君、太帝真人、子丹黄庭戊己天苍玉女、中央太帝灵官，并临醮席。再拜。
　　谨奉请西方曜伯宝白帝君、明石七炁天君、元炁丈人、太上白素玉女、西乡诸灵官，并临醮席。再拜。
　　谨奉请北方隐侯局黑帝君、玄滋五炁天君、太上灵君、夜光玉女、北乡诸灵官，并临醮席。再拜。
　　谨奉请夏帝君、五岳灵山真人、江河四渎、三官九府诸灵官、地仙玉女、五岳飞仙诸仙官，并临醮席。再拜。
　　谨奉请斗宫诸真人、玉童玉女、高仙神官，服紫翠十华之帔、云锦凤罗之裙，右佩虎章，左带龙剑，御碧林之辇，乘三素之云，垂光回眄，曲赐下临。再拜。
　　谨奉请左上仙蔽身大将军一人，姓唐，名宏，字文明。赤积朱衣大冠，左手执节，右手持符。佩剑兵士三千万众，下临醮席。再拜。
　　谨奉请右上灵隐形大将军一人，姓葛，名雍，字文度。赤帻朱衣大冠，左手执戟，右手持符。佩剑兵士三千万众，下临醮席。再拜。
　　谨奉请中上神藏影大将军一人，姓周，名武，字文刚。赤帻朱衣大冠，左手执节，右手持符。佩剑兵士三千万众，下临醮席。再拜。
　　谨奉请臣身中所佩太上正一童子一将军箓，箓中正一功曹使者、仙童侍从，降临醮席。
　　谨奉请臣身中所佩太上正一童子十将军箓，箓中功曹使者、郎吏虎贲等，降临醮席。
　　谨奉请臣身中所佩太上正一上仙上灵百五十将军箓，箓中功曹使者、将军吏兵，降临醮席。
　　谨奉请臣身中所佩太上赤天三部唐将军、葛将军、周将军，并侍从兵吏，各三千万众，严装盛服，降临醮席。
　　谨奉请臣身中所佩太上上灵百鬼召箓，箓中功曹使者、将军吏兵，降临醮席。
　　谨奉请臣身中所佩太上元命混沌赤箓，箓中功曹使者、仙人玉女、将军吏兵，降临醮席。
　　谨奉请臣身中所佩太上三五上仙百鬼召箓，箓中将军吏兵，降临醮席。
　　谨奉请臣身中所佩太上九州社令箓，箓中功曹使者，将军吏兵，降临醮席。再拜。
　　谨奉请臣身中所佩太上三五星刚五斗箓，箓中功曹使者、魁罡斗步、将军吏兵，降临醮席。
　　谨奉请臣身中所佩太上河图宝箓，箓中功曹使者、仙童玉女，降临醮席。
　　谨奉请臣身中所佩太上解六害神符箓，箓中真官，解刑却害，将军吏兵等，降临醮席。
　　谨奉请臣身中所佩太上九凤破秽箓，箓中五方破秽将军吏兵，降临醮席。
　　谨奉请臣身中所佩太上都章毕印箓，箓中真神、功曹使者、仙童玉女，降临醮席。
　　谨奉请臣身中所佩太上斩邪华盖箓，箓中功曹使者、将军吏兵，降临醮席。
　　谨奉请臣身中所佩太上九天兵符箓，箓中统领九天神君、将军吏兵，降临醮席。
　　谨奉请臣身中所佩太上九宫捍厄箓，箓中诸官、却厄君、将军吏兵，降临醮席。再拜。
　　谨奉请臣身中所佩太上八卦护身箓，箓中功曹、八方护身君、将军吏兵，降临醮席。
　　谨奉请臣身中所佩太上考召箓，箓中考召君、将吏、摄召灵官，降临醮席。
　　谨奉请臣身中所佩太上斩邪赤箓，箓中辟斥将军吏兵、斩邪灵官，降临醮席。
　　谨奉请臣身中所佩太上辟邪神箓，箓中功曹使者、将军吏兵，降临醮席。
　　谨奉请臣身中所佩太上四部禁炁箓，箓中禁炁将军、功曹吏兵，降临醮席。
　　谨奉请臣身中所佩太上大斩邪箓，箓中诛邪、断绝水府精邪、将军吏兵，降临醮席。
　　谨奉请臣身中所佩太上功曹箓，箓中功曹使者、仙童玉女、吏兵，降临醮席。
　　谨奉请臣身中所佩太上保命长生箓，箓中保命君吏，降临醮席。再拜。
　　谨奉请太上三元大将军券契中贵神将吏，降临醮席。再拜。
　　谨奉请阳平治都功治箓。若不受都功，不请也。
　　言治典二十四治，治有二十四人，官有二十四职，职有二百四十军，军有二千四百将，将有二万四千吏，吏有二十四万兵，男官、女官、二十四官，男职、女职、二十四职，男气、女气、二十四气。
　　治中虎贲威仪铃下五百将，各二十四人。
　　治中校尉百二十人。
　　治中功曹二人。
　　治中主簿二人。
　　治中干佐十二人。
　　治中金刚童子十二人。
　　治中小吏十二人。
　　治中部章督邮十二人。
　　治中从事十二人。
　　治中使者士二人。
　　治中通章二人。
　　治中典治君十二人。
　　治中考召吏二十四人。
　　治中左右阴阳二十四生炁吏。
　　治中建节监功大将军二十四人。
　　治中前步效功吏二十四人。
　　治中后步效杀二十四人。
　　治中驿亭丞二十四人。
　　治中监章从事二人。
　　治中按章从事二人。
　　治中录章从事二人。
　　治中校章从事二人。
　　治中呈章从事二人。
　　治中铃下百鬼中王二十四人。
　　治中定章从事二人。
　　治中赍章从事二人。
　　治中御章从事二人。
　　谨奉请名山大泽守土真官、当界主司、虚空监察、四司五帝、应感真灵，各领分辉垂光，降临醮席。再拜。
　　请众圣事毕，便伏想见真灵百匝千重、亿乘万骑，悉在坛所，各依位次，俨然陈列，灵真光辉焕耀，肃然在目。前毕再拜。
　　次读词，词讫亦拜。
　　次称名位。
　　上清玄都大洞三景弟子，奉行三洞醮法事某岳先生，某帝小兆真人臣某等，诚惶诚恐，谨叩头再拜，上启虚无自然元始天尊、无极大道太上老君、上相上宰、无极元君、太上玉晨高上道君、太微天帝君、后圣金阙帝君、玉皇二十四高真、玉清紫虚元皇道君、四辅上相上宰、东华方诸青童大君、三天正法三元君、太微灵都元皇真君、九天凤炁太清上仙、太上丈人、神仙丈人、玉童玉女、三台七元辅弼尊帝、神真上圣、上保南极紫元夫人、上傅太素真君、上宰西城总真王君、太极真人、南岳赤君、太平下教二十四真人、司命南岳魏夫人、紫微王夫人、九华安妃、太元真人、东卿司命茅君、清灵真人裴君、紫阳真人周君、仙侯侍帝晨、二许真人、司命杨君、句曲真人、定录右禁郎茅中君、三官保命司直茅小君、华阳洞府领括苍吴越生死罪福众真、三十六司命官君、河图九晨君、六甲诸灵官、西岳君、中黄太一君、五岳九山佐命君、三皇真君、无上元始太上大道君、五老上帝、至真大圣尊神、玄中大法师、道德众圣、天尊大帝、天帝玄一三真人、太上明威正一天尊、天师嗣师、系师、女师、三师门下典者君吏、上皇太上道君、太清玄元上三天无极大道太上老君、太上丈人、九老仙都君、九炁丈人等，百千万重道炁，千二百官君，太清玉陛下南上大道君、四方三界一切真灵、三洞典经玉郎、神仙官属，臣某七世积德，庆及今生，少怀慕道，心思妙法，洁志清严，归命师门，勤求俛仰，以诣某君门下，奉受宝经、天书、玉字、符图、要诀、内外治箓，佩服身形，存修供养，未契真灵。以今吉日良会，沐浴熏修，敷陈法座，施设芳馔，启荐真灵。伏惟大圣众尊，愿回云驾，俯垂采纳，鉴映凡情，省理所言，留恩降福。臣某稽首再拜。
　　三上香。
　　三上汤。
　　臣某谨重上启：
　　夫大道微妙，神用无方，吐纳阴阳，生成万物。有形之类，皆是道生，长养成就，如母所受。凡厥回向，莫不感通。伏惟太上众尊，哀怜有心，赐见开悟。若臣某上代七祖，有大罪，负越科禁，秽犯天地、日月星辰，或骂詈神鬼，指斥真灵，诽经谤道，抑弱欺贫，三业六根，骄慢四辈，杀生偷盗，万罪千愆。启大宥之恩，普赐原赦臣某七祖父母，先化亡魂，永离幽牢，迁升福地，南宫受炼，仙化成人，高步九天，无为自在。臣某宿根重积，固疾深灾，众病潜消，诸殃殄灭，凶谋恶逆，奸鬼邪神，一切消除，天禄永延，福乐无尽。同师共法，及以姻宗，久视长生，巍巍贞吉。乞臣某心灵朗悟，智慧圆通，真圣冥扶，神灵降接，良师善友，玉液金丹，必自相逢，不求而至，行道得道，求仙得仙，举意从心，万向皆遂。臣某稽首再拜。
　　三上香。
　　三上汤。
　　臣某谨重上启高灵众尊、上圣尊神、三洞神真、四司五帝，臣某有幸，宿世恩深，九天之劫，转及今身，值遇明运，道法流行，得以秽质参染灵文、高上秘箓、三洞符图宝章。自叨窃以来，尊仰上真，心希神仙，而精诚浅末，未能感灵，常恐罪身沉倾臭秽，沦没九泉。天慈广大，展其功效，心守诚信，志度无穷。今日上告，万愿开陈，清心启谢，披露宿新。伏愿上圣高尊、诸君丈人、至真天尊，曲降卑贱，诚惭诚恐，不敢自宁，天光遐照，无幽不鉴，披心上启，敢奉以闻，乞真符宝箓、神灵侍卫，营护臣身登山涉险，出入林涧，所求所向，皆得如言。金石开通，神明交会，万愿从心。采服芝药，不得隐藏。山精伏匿，万试不干。虎狼毒虫，令不加身。仙童玉女，给侍东西。万神灵炁，降入身形，安镇五脏，内外聪明，心开意悟，逆知吉凶，三尸消灭，九虫不生，身有奇毛，早得神仙。惟蒙高尊大帝真人，降福垂恩，流下众庶，赐如所陈，不胜洪泽，辄以自效。臣某诚惶诚恐，稽首再拜。
　　三上香。
　　三上汤
　　送神真第七
　　臣某启：
　　上劳尊灵，下降凡秽，加以食膳寡薄，词理庸拙，久稽真仪，罪当万责。今云车已整，里路方披，仰劳尊神还登金阙。臣某不逮，愿赐开宥升车之恩，伏希罔极。臣某诚惶诚恐，稽首再拜。四散香汤及醮胙，收法箓及位版，然勑小神吏。
　　勑小吏神第八
　　夫上下尊卑，人神共轨，不可谬滥，须依次序。今尊神既升，诸有营护侍卫土地真官、及身中兵吏，主掌符图，位卑职小，未预法座之者，请各配位，依其上下，受臣某言启。
　　上香。
　　上汤。
　　伏以龙舆整驭，不敢久停。幸愿降临之后，各还所职，如常守卫，降福除祸，留恩布德。侍经玉童玉女、左右玉郎，兼臣某所受真官，各依掌卫，与臣某同心一体，行住动止，不相去离。若有灾危厄患，神惑气昏，违犯契盟，吏兵先坐，玄科格律，罪□不轻，神宜慎之。散香汤等。
　　内官第九
　　臣某设醮已毕，向来所出身中五体真官、三洞玉郎吏、一切灵骑，并愿还臣某身中，各依所守，在左还左，在右还右，安坐金堂玉室，保炁全真，须臣某后召复出，一如故事，伏良久闭目，叩齿三通，想见身神，翕然尽还身中，如世中州府兵马，各还营幕，帖然澄静，然后复炉。
　　复炉第十
　　此后一章，平声高唱，一如斋法事。
　　香官使者、左右龙虎君、侍香诸灵官，当今坛静之所，自然生金芝玉英。臣某求道得道，求仙得仙，七祖三师，悉蒙升度，遍沐玄恩。十方仙童玉女，接侍香烟，传臣向来言奏，速达径御三天太上、无形、无名、无极、元尊玉帝几前。
　　送神颂第十一
　　眇眇空无像，悠悠感有情。敬则垂天贶，泄则被魔精。吉凶随运起，否泰应缘生。道不贵珠玉，神惧在志诚。丹碧尽勤苦，恳欵竭中情。自然通大圣，皆得降明灵。捻香陈所愿，稽首冀嘉贞。天尊常湛寂，回心归杳冥。
　　诵毕，学仙下坛，一如常法。
　　出户祝第十二
　　玄上太阴，八窗开明。向有所陈，少女通灵。事毕复位，万神潜宁。
　　醮后诸忌第十三
　　凡醮食，可以饭贤人、道士，不得与杂俗昏秽之人，孝子、妇人尤忌，亦不道饷遗俗流之类，旧法皆送於长流水中，及土地埋之。勿饮酒，其气乱；勿食五辛，其气昏；勿与别人同坐，其气杂；勿视死看生，其气秽；勿嗔怒，其气奔；勿悲哀，其神伤；勿见血，其气污。
　　已上七戒，宜依七日，或二七日不违之，能满四十九日更佳。大都道人忌之，悉然非止醮后。
　　夫求市醮物，皆须时新丰洁，无蚛孔及尘秽之物。又不得论其财，镪其入土。沉秽之物，不充醮物，蔗芋、署药、藕葛之徒，若以人参、伏苓之类，不禁。此皆灵物所育，营办之时，先沐浴清净，烧香洗涤器物、刀机，不得高言厉语，嗔怒小大，交游外俗。如不解自营，须求造食，人先约勒，令沐浴换新衣，专自看之。
　　醮三洞真文五法正一盟威箓立成仪竟
　　
