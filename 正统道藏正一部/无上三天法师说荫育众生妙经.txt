无上三天法师说荫育众生妙经
　　经名：无上三天法师说荫育众生妙经。撰人不详，约出於南北期。假托正成法道等。天师张陵传弟子春。底本出处：《正统道藏》正一部。
　　无上三天法师说荫育众生妙经
　　天师曰：善哉善哉，吾见天地转动，日月变移，星辰失度，劫运将终，饥鬼出世，异灾万端。吾在空中，愍念众生，欲出此经，乃见万民饥饿，草菜为食，多分死者，难可待活。不论贫富之家，仓库空虚，蚕麦无收，荞豆不成，有树无花，有花无子。有三色之鬼，散出人间，食人粮食，使人饥饿而死。穷鬼行诸色病杀人。第一经求遂路被人杀死。第二食葛蔓根腹中胀满死。第三食肉味病重死。第四往还行不得施。第五气力薄弱死。第六国土不安，贼战斗死。第七虫虎食人死。第八觅粮逐路饥死。第九赢瘦死。第十食蔓根不济死。以至灾劫运数之日，风霜折木，鬼兵出世，为此荒乱。鬼行毒药杀人，收人，五谷荡尽，食人粮食，遣人粮米不息，令人饥饿而死。富贵作种不成，死无收拾，仓库空虚。贫人遭之，啖食草菜，面目乌黄，蔓根亦无，米豆乏绝。人无筋力，已渐瘦损衰微。今故告天下万民，欲得免灾难，请造《荫育众生妙经》，阖家大小等，各写造一本，修设神咒，灵宝清斋，荡除药毒之鬼，请出家三洞法师修建善根，设斋礼忏，即济治万民。动修一中一宵，家家可须营造此经，归家供养，即获康健，气力丁强，饮食得息，田蚕倍收，五谷成熟，经求亦得称意。若不信者，魔鬼所侵，身遭灾劫。尔时，天师乃说颂曰：
　　众生不修善，饥死不生营。葛蔓根不充，米缅何处生。求觅不可得，汝等心不惊。见身受苦辛，安得不经营。今年小灾起，来年大难生。饥鬼在人间，食人粮食尽。鬼出遣人请，朝饱食满足，转身便即饥，作声气力微，消瘦非人形。欲得免灾难，涿家读此经，见钱三百文，递家须表庆。凡今为汝说，读诸得安宁。不论贫富等，闻者即来听。
　　但是在世人，家家读此经。汝等请法师，家口莫相争。五谷大丰熟，鬼灾自灭形。不遵天尊教，七祖谷幽冥。见身受辛苦，所作何由成。信邪入地狱，念道得仙名。传符降此经，救护诸，众生。超度饥大劫，永离饥穷形。
　　天师言：不但夷夏之家，须普修禳，虔心忏悔，忠君孝亲，不杀不盗，广积善功。至逆魔出世，耗损万民，及伤五谷不熟，家家饥饿，草菜为活，不可思议。汝等好好备办香油米面於清净之地，安立道场，依自然斋法礼忏，列户计口出钱，不以多寡，随心布施，法师和心等意，勿得争竞。不依经旨，徒费香油盘僎，终不契圣意，无功德力。辗转困苦，贫穷饥饿，何似各各发心作功德力。忽遇天尊经传汝家，须信授，勿得生疑惑。若用金银赎，还得金银果报。若用丝绢赎，还得丝绢果报。若用钱财赎，还得钱财果报。若用恶物赎，还得恶物果报。
　　天师曰：善报善绿，由作善而昭着。恶因恶果，实积恶以婴缠。吾观下界众生，不崇正道，不奉至真，役役贪生，孜孜利欲；善根不种，恶业竞为；淫祀鬼神，耽迷邪教；虽遵厄会，孰免枉亡。吾今以《太上神符荫育妙经》於庚戌岁十一月下云台山中，付崇道三洞弟子，广劝世人，流传天下，万民急修造功德，迟恐不免罗水火疾疫，灾难大起，失损性命，明示奉行。说如当州县乡邑信敬男女，明监劝诱造此经教。吾当常加拥护此人，延年益寿，灾厄消散，运为和合，四路开通，饶财益宝，富贵不断。
　　闻州云台山丰饶里中有一道人，年登六十，姓成名法道，以庚戌岁十一月一日平旦往山中寻揉药苗，偶见一真人，身着五色金衣，头戴圆光，左右仙人侍从，来下云台山中。法道便即向前叩头顶礼，三十二拜，亲见天师。天师语法道曰：汝莫惊怖，吾是正一天师，今亲自来下遣汝，传吾秘言。近以八月九月，乃有新出鬼师，将领饥饿鬼无数，巡历天下。作者鼠形，入人家中，食人五谷，啮人家臭味声唧唧。复作人形，在人门边，看作食熟，契人饮食，饮人肌血，令人常日赢瘦无力，脚手痿弱，瘨尰卒死，虫虎伤死。吾在空中，不忍下观，故授汝此经，广传布与万民，欲得免灾难，及家家平安，饮食丰饶，气力健壮。来年春秋冬夏，各得田蚕，倍收吉健之家，当为设灵宝清斋一日一夜，遂家各於庭中造立坛场，依法条禳。吾闻钟磬声，即下降，遣左右真人王长、赵升等，持太上神符，为汝馘绝一切鬼孽，令汝万民平安。汝等若不信吾秘言，心生疑惑，意逸僧嗔，不知罪福因绿，堪可哀悯。吾苦告汝等，各发崇道之心，急急写造妙经，设灵宝清斋，即当安稳。恐有不生信心，吾故叮咛汝为吾委曲流布，庶使万民永不遭横夭疫死。今告汝等，符到奉行。
　　无上天师，神符朱书。主弟子蒙保护，合家大小平善，各得田蚕倍收，五谷成熟，六畜丁壮。收魔斩鬼，急急如律令。
　　无上三天法师说荫育众生妙经竟
　　
