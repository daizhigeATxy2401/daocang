正一天师告赵升口诀
　　经名：正一天师告赵升口诀。撰人不祥，约出於南北期。假托正一天师张陵告弟子赵升。一卷。底本出处：《正统道藏》正一部。
　　正一天师告赵升口诀
　　天师告赵大夫曰，吾欲告子口诀，不忍言。升叩头千下，愿见哀怜，赐升一言。师曰：且止，须明年相告。至壬午年正月七日中时，於云台治闭房，升叩头千下。师曰：太上有吾，吾有汝，然官契至要，难可具宣，道重理妙，不可妄传，今九天俱立，使六天出治，随世分布，三道治正转乱，不能中正，三五之气，上三天恚怒，无本父母临正，使太上老君绝世，更立正一盟威之道，太上开化，不以吾轻贱小人，受吾真法为百鬼主者，使开二十四治以应二十四气，置署职箓，以化邪俗之人，黄老赤录以修长生，吾言大道永毕。
　　太上老君前与尹相吾临孟津河上，告吾天有常运大期行交，先不治三天清遵父母大神，今躬临正统，理三天上治，使李君下牧万民，吾欲不就事，上官命严，命放六天故气，三官百鬼，以大兵大病虎狼蛇虺百毒驱除天下，当尔之时，枉暴者众，衔痛泉壤，善恶不分，莫不可言天匝地盈都停，二十四万人为种民，先得道神仙者不在其例，圣人前敕三阳比算，南至大江，北至北滨，东至东夷，西至蒙泛，已逆注十万人名上太玄紫簿，余十四万人於三代之中索之，遣十二仙乘飞龙，官从二十四人，十二玉女周旋天下，考校州郡里域，求清贞慈孝忠信朴实之人以充种民，使吾先授职箓化看人情，后授黄老赤箓，分别善人以补种民仙官，周行考求，吾所分别善人以补种民，大期将尽，金马甲子日既西倾我立不停，德应人主，先为世相，此甲子为断，自此大簿既定，不须受籍，甲申大水荡沃秽浊，仙官乘龙日不进寸不见种人，但见佩黄老职治之人与三官百鬼，文墨纷纷，更相毁鄙，浊乱清文，多佩箓职，自称真人，卖术自荣，妖惑愚人，贪尺帛十钱斗米聚敛，人物求目下之安，不顾大命将至三官条状，受赃不耻，名曰劫盗之物，信义不送，亦同其罪，中犯不正，名曰奸淫，三官皆录为奸盗，身入三涂，名编黑籍，太玄紫簿，未得一人，吾亲在事尚复如此，后世当以黄赤相传以为常事，不可分别，太上怜愍百姓，爱念善人，甚若赤子，且上期急促太上求申，至壬辰癸巳为料种民应备事急，今出太玄九光，万称生符，以简料真一，甄别种人，太上救十二仙官游行天下，见有佩吾万称九光符者，便以种民定数注上太玄玉箓，壹无所复，问至太平之时，圣君自当简料随德，分敕天下亿鬼兵将百毒，皆卫护种人，使至太平之世，举家完全，如有毁伤，检校所得即斩，今三灾之世交争方兴，太平在金马之末，年岁尚尔，世非贤人所处，吾不忍先经土户白日升天，当须神丹，便与升长避世隐居，采精石髓玉瑰罗珠凤脑芝英，奇异绝殊，随四时能合千日丹成，各服刀圭，身变五色，毛羽立生，体融金光，太上遣仙官乘鹤鹿来迎，升天翠羽登骑轻翔英稚二生，攀龙俱举，赵升侍从，俱至无极之崖，青云之中，跃龙踟踌，徘徊天路，顾呼赵生，吾今即位，众事敬积料生别死，大运期近，不得中还，以太平为期，汝且还料理治中，普告清信男女诸弟子，忠贞者大运巳促勤，以忠信为务，勿贪财色，夫天生万物皆有终始。
　　老子随时改易，皆应大运，人生满百二十，要当还土户，十炼九转，名上太玄紫簿者，命终亦经土户，魂魄即登紫府，侍卫圣君，须至太平之世，魂精还其故形，白骨更起，血气更流，始经宿昔之间，暮卧朝起，化示世情，当斯之时，明此符真虽受职，治黄老大要紫黄金刚，不见九光万称之符，不兔三官驱除，死没黄泉，不得过土户，骨肉灰腐，魂魄付三官拷楚，荼毒难言，不欲尸解者，当合神丹，故须九光万称生符，不得此符不得名上太玄生簿，此符如天子有玉玺，三公有黄钺，诸侯有印绶，若有清贤志士死者，生时未见此符，追授死人，至太平之世，死尸更生，与圣君同出吾说，此符口不忍言不忍以付弟子，非世所见，得吾此符，但当修行洁己，慈孝忠贞，精诚自守，信真任道，考官日日门至户达，视看人心，若有厄急，悬命漏刻，但正心向道，把九光万称符至尊救度人也，此际会之恩，圣君屈节，日近所禀，未至圣君垂出，不复经土户，自然得寿万八千岁，但圣君当简料其中各有所在尔，其是壬辰癸巳前得吾九光万称符者，皆在种人之例，壬辰癸巳后受符无复及也，众官集紫府仙官还天曹，复不得受人也，此是圣人心口中秘言，秘符平常不忍出也，今事促不得不空囊倾心也，遣侍郎一人度世，玉女一人随此符，不慈不孝不忠不贞不诚不信之人脱得见吾此符，侍郎玉女迷塞其心，不使得受，应合之人，神开其心趣，得见勤苦求请，三一有百人，万称九光有一人，三一有千人，万称九光有十人。尔形影天下众灵，共秘此符，故使希见，世间不明吾言，子看后世万人受道者，约无一人得佩此符者，今以付子，是吾极耳，子勑后人推择忠良清贞一心者，依科盟授千金勿示也，三十年吾遣人迎汝，赵升稽首再拜，衔命奉辞。
　　正一天师告赵升口诀竟 
　　
