太上正一延生保命箓
　　经名：太上正一延生保命箓。原不题撰人，出於明初。一卷。底本出处：《正统道藏》正一部。
　　太上正一延生保命箓
　　据某乡贯，居位奉道信士某，词称本命某年月日时建生，上属北斗某星君注照言念，某素以太上高皇帝王神气在身，不能自分别，诣道自实，言被三炁君召，即日谨赍法信，叩头恭诣龙虎山嗣汉天师真人门下，拜受太上正一延生保命秘箓一阶，修身炼己，保命护身，过度千灾，驱除万恶，延年益算，学道成真，有违科约，坐见中伤，伏愿大道元恩锡垂佑助，添神益算，真炁流通，庆及群生，七祖九曾俱蒙开度，行符勑水，救病扶危，先人后己，施无望报，成功不宰，如此之行，道将立见，急急依遵太上正一元降律令。
　　太上老君於元上三天，与十方大圣至真尊神，长生保命护身天尊，领诸得道神仙真仙飞仙及慈悲度厄真人，寻声救苦真人，济生度死真人，万福护身真人，历观世界，见诸男女，各遭三灾九厄，十苦八难，遇殃值祸，无方解谢，沈坠三涂，漂诸六趣，永没地狱。天尊观见，悯念群生，教以谢愆之法，济生度死，得离罪苦，若有男女，横被六天疫毒，水火盗贼，蛇虎魑魅，恶人咒诅，复连殃注，五土克病，皆当阖家齐心修斋，安置坛场，香花灯烛，请三洞道士焚香行道，诵经佩箓，如法修行，诸灾横难，永得解脱，十直八节，三元本命，父母降生之日，修斋佩箓，保安家眷，即得降大神力，保命护身，若元辰六害十恶，修斋佩箓，即得除灾灭厄，保命护身，若父母夫妻亡殁，修斋佩箓，心愿生天，即得拔亡度厄，保护人身，若元辰六害死气之厄，修齐佩箓，即得解害灭妖，无灾无难，无罪不禳，保命护身，永得清净。
　　东方青骑天官兵马九亿万人，
　　东方保命护身金刚力士九亿万人，
　　南方赤骑天官兵马三亿万人，
　　南方保命护身金刚力士三亿万人，
　　西方白骑天官兵马七亿万人，
　　西方保命护身金刚力士七亿万人，
　　北方黑骑天官兵马五亿万人，
　　北方保命护身金刚力士五亿万人，
　　中央黄骑天官兵马十二亿万人，
　　中央保命护身天驺甲卒十二亿万人，
　　十方保命兵士千亿万人，
　　十方护身兵士千亿万人，
　　十方解害兵士千亿万人，
　　十方除病兵士千亿万人，
　　十方消灾兵士千亿万人，
　　十方护命兵士千亿万人，
　　十方灭考兵士千亿万人，
　　十方斩瘟兵士千亿万人，
　　十方灭毒兵士千亿万人，
　　十方解誓兵士千亿万人，
　　十方治痛兵士千亿万人，
　　十方斩妖兵士千亿万人，
　　十方助法兵士千亿万人，
　　十方护经力士千亿万人，
　　天灵官监生使者三人，
　　天灵官保命使者三人，
　　天灵官长生使者三人，
　　天灵官扁鹊太医三人，
　　天灵官除黑簿吏三人，
　　天灵官束斗注算君吏九人，
　　天灵官南斗上生君吏三人，
　　天灵官西斗记名君吏七人，
　　天灵官北斗落死君吏五人，
　　天灵官中斗大魁君吏十二人。
　　以上符篆并丹书
　　正一真人曰：世间善男信女，佩受太上正一延生保命箓，尊奉敬礼，仙曹真吏营卫兆身，名标金简，克作长生，七祖超升，位登天人，子其遵奉焉。弟子某即日赍持质信，恭诣天师门下，拜受太上正一延生保命箓一阶，誓愿修奉，罔敢轻慢灵文，倘或有违，甘当冥宪，不敢怨道咎师，一如玄科律令。太上正一延生保命箓
　　请箓法词
　　太上正一延生保命箓请法词：
　　维某年月日某辰，具贯隶某处居住，奉道信士某词称，本命某年月日时建生，上属北斗某星君注照，即日谨赍法信叩头，恭诣龙虎山嗣汉天师真人门下，拜受太上正一延生保命箓一阶。伏以道与之貌，百神默拱於泥丸，天赋之形，万炁齐资於玉户，养正则神明阴相，惑邪则灾害旁加，度身威光，命不待护而自护，受天法箓，神未尝存而默存，延福延龄，消自戕之妖孽，常清常静，保惟止之吉祥，既睹慈光，恭遵严戒，某无任恳祷之至，谨词。
　　天师门下，据弟子某赍持质信，诣道自陈，求受太上正一延生保命箓一阶，及请真师宝讳，终身敬奉，今来所据投词，即日告盟天地，立誓三官，破券分环，依科传授给付，如后。
　　箓一阶
　　太上正一延生保命箓
　　仪式
　　正一修真旨要节目
　　祖玄真三师玉讳
　　祖师三天扶教辅元大法师正一冲玄神化静应显佑真君张道陵。
　　玄师嗣师太清演教妙道真君张衡。
　　真师系师太清昭化广德真君张鲁。
　　经籍度三师法讳
　　经师上清三洞经箓南曹真士玉府上卿
　　都天大法主嗣汉四十二代天师张正常。
　　籍师上清三洞经箓太极执法真宰灵宝
　　领教真人都天大法主嗣汉四十三代天师张宇初。
　　度师上清三洞宝箓灵宝领教玄化真人
　　南曹执法仙宰都天大法主嗣教四十四代天师张宇清。
　　临坛师法名
　　证　盟　师
　　监　度　师
　　保　举　师
　　天师正应先生曰：玄圣格言，天真秘检，扶衰度厄。当知三元华盖之灵，保命延生，此谓五斗藏身之箓，感孚孔易，福利无边。故我太上设教，流传世学，由是历代真师对扬宝训，汲引有缘，绳绳不绝。我以夙庆，世戴国恩，绍正一之师传，振天目之宗绪。第法箓传世麦远，乃选良匠，锓木成书，以久其传。若夫禁戒守持，恻隐慈悲，从古至人，莫不如是。登坛善信，各宜涤除玄览，积行累功，庶几有愿皆符，自此超凡入妙。昭然盟载，可不慎欤。
　　天师广微子曰：我家以太上符镰济度人天，保镇国祚，千有五百余岁矣。祖训孔昭，奚庸赘赞。惟我先真君，际遇圣朝混一区宇，首见尊崇，江南冠褐咸隶管领。予袭教以来，三朝帝阙迭被恩光，恭遇龙飞，特颁涣号，以精严比虚靖，谓只肃似冲和，加官征例於唐朝，胙土进封於留国。做好事，传符箓，俾绍先猷；祈福贶，御民灾，钦承圣训。祈天永命，敢不只勤，度箓传符，益彰开化，上以对歇天子丕显之命，下以敷锡庶民皇极之休。尚克时忱，以介景福。
　　正一玄坛保举师，上清三洞经箓，某保举到奉道信士某，参受太上正一延生保命箓，皈身佩奉。本坛除已具箓事由，躬请正一嗣教天师真人，申闻祖天师正一真人，依科传度外，爰给词以为证，俾遵教以奉行。倘负盟言，自贻玄宪。
　　太上正一延生保命箓竟
　　
