洞真太上飞行羽经九真升玄上记
　　一名太上回元九道飞行羽经
　　经名：洞真太上飞行羽经九真升玄上记。又称《九真升玄文》。撰人不详，约出於东晋南期。一卷。底本出处：《正统道藏》正一部。
　　洞真太上飞行羽经九真升玄上记
　　太上大道君，昔受飞行羽经九真升玄上记，宝言紫文录金之字，超虚蹑空浮景之道，於玉清上宫虚皇高真道君。於是太上大道君，以其要传上清玉帝君，〔玉帝〕#1君以传上元太素君，太素君又传太微天帝君。〔太微天帝〕#2君施行真秘，以传晨中黄景君，〔黄景〕#3君以传皇初紫灵君，君以传中央黄老君，〔黄老君〕#4以传九微太真玉保王金阙上相大司命高晨师青童太君梵湄，使以此文教授当为真人者也。
　　诸有太素绛录及金简刻名，皆当得见此文。自非其人，不与相遇。欲出传之者，必须精应感激，乃付之耳。歃盟断金，誓以不宣之信矣。有此经者，太素三元君遣玉童二十四人、玉女二十四人，侍书之左右，札刺泄慢之愆，卫护有书者身。此太上中真之道也，非次第之中也，盖中和之中真矣。配简三元，名刊太素，行则紫旄之节，驾则八景锦舆，前从万灵，后从千真，九凤齐啸，天钧唱弦，神龙启道，玉帝参轩，飞行太空，遨宴丹霄，位为上清真人，玉卿之师。
　　诸有太上飞行羽经升玄九真者，听三千年六传，遇其人，一日顿授之。若无可授者，三千年限尽，以朱素写六通，封之峨眉山金台之室，过此不复传出。不可授而传者，泄真人之道也。受而不承科者，毁真人之誓也。授者经师，受者尽宗焉。违书慢犯宣露宝文者，七祖父母诣玄都受风刀之拷，身为下鬼，幽之夜河。欲受飞行，散金为盟，欲知仙忌，文巾为志，既知羽书，天地同符，子闻玄文，超驾庆云，此之谓也。出委羽洞台刻名。
　　太素三元君有言曰：仙人始知荫庇斗星之道，而未知真人藏斗精之法。夫九斗者，天枢之正盖，玄轴之华宝，机纽八维，总旋九度，回荫圆方，运摄和气，理调阴阳，司适无外，夫斗星之玄曜二晖，为之夜翳璇玑，动用四象为之流坠，玄明合焕，威光共蔚矣。
　　太帝君有言曰：仙人徒知咀嚼阴阳，吐纳二气，而不知斗星是阴阳之根府，二象之玄纲也。乃苦辛玩其波末，而不识营始而甚易，荫其枝条而失乎根本矣。何不心藏九斗，陶冷二象耶。行之十四年，太上迎以琼轮，超虚蹑空，上登上清，列为上真，反神婴颜，众神侍轩。
　　青童大君有言曰：仙人徒知璇玑大威，焕曜万辰，睹九道之流共，玩员动以摄神，庇之以求大度，用之以求神仙，而犹不识回九气以内照，藏明斗於泥丸，於是魂凝魄练，合德灵烟，解其道上升上清，得其道身为上真。是以真人抱大象以匿霞，包斗精以藏身。我先师是故左驾绿云，右辔绛晨，身升太素，超虚蹑空。存斗星紫色，其刚赤色，觉紫色之炁温暖也。存星大小，〔在〕#5意行之。此青童君口诀。
　　昔梧成子、谷希子、广成子、青真子，各存斗星之炁，并与身共入莲实之中，忽见莲内有千里金池，玉山万顷，官台宇室，盖亦连云，朱木结实，紫华生园，碧辇玄黄，三素八输，奇异之观，不可名字。四子遨游经时，旋宴极盻而反。当是之时，不觉莲实之中央也。所谓以大投小，变化无踪，此存星之极感，阔狭之标致也。乃可豪杪为八海，何莲实之足妙哉。
　　以月一日、三日及五日，禺中时、夜半时，唯一时也，入室正坐，北向接手，定气临目毕，乃存北斗九星来下，入头泥丸中，以柄杓前指，魁偃向上也。良久，忽见斗魁中有一大神人，衣服名字如祝所言。极久，头中当小热温然也。此是上元九精真气来入，故暖异以告验热感之休应也。方乃咽液五十过，叩齿九通毕，举左手第三指，捻两眉中央，於是微祝曰：
　　太上紫晖，九道之尊，华盖七落，回曜万晨，动御高灵，静和景云，阴阳流灌，二炁中分，旋济无外，焕朗众天，令月启牙，来登泥丸，元精结感，化为大神，名曰奇纽，厥字灵纲，正坐中斗，游我明堂，凤羽紫帔，虎锦丹裳，左带玉佩，右腰金珰，手把流铃，头巾晨光，吐炁溉精，泥丸以康，魂魄凝和，植华柱梁，使我飞仙，超虚蹑空，上造上清，策虎命龙，北朝王帝，琼琳上宫，西谒太素，稽首三元。
　　祝毕，又咽津三十过，叩齿九通，又祝如前，毕，起北向再拜，西向再拜，拜毕，乃不复临目，事讫矣。
　　诸寝静之室肺上，行之可也，拜亦不下地也。夫真人作法，所贵於安其所安，崇妙简微，不复曲折败常，乖乎宿处也。要道不烦，要领绝伦矣。
　　后施三祝之法，皆依希象此行也。但祝不同，及存星有背向之异耳。要言在於密房曲室，勿令有见其存思也。所以尔者，存思时玉童玉女将在侧而鉴焉。又不可吊丧临尸，经秽淹邪，衣被巾履一切勿错越，以假借於非类矣。何谓类邪？同志契者是也。非我同好，不与同席而坐，非我同盟，不与同牢而食，道俗以殊。有崇奉六天及事山川魔神者，不居其室，不飨其撰，勿着其衣，勿冠其巾，盖避其尸秽之下气，遏其邪风之往来也。此所谓真道之真道矣，精妙之精妙也。若能为其妙，乃得其真，能避其秽，乃获其新。若将混沌杂栖，臭香齐器，不标其神，不整其气，淫贞同牢，贪廉共位，厕邪风而不荡心，履尘壤而不思超迈者，以此寻真，真为无也。夜光不生於粪井，下才不植乎标岭，此之谓也。精感仿佛，灵应机微，玉华告验，神光表晖，自非尔师，勿言之也。
　　斗中大神者，盖九星之精，因感变而忽生矣。是施行时，当心存名字，至后祝日止，后祝自复有神，又存如初。若是泥丸中星神，恒存居其中。每事效此为象。
　　存斗星来下，令极思不觉，忽然已在我形中也。初存或未应仿佛，但极思念之，如已在形中，亦足致感，久久自渐入妙。
　　月七日、九日、十二日，禺中时，若夜半时，入室正坐接手，定气临目毕，乃存北斗九星来下入心中，以柄杓坚仰向喉，魁中向外也。良久，忽然见魁中有一大神，衣服名字如祝所言。极久，当有觉心中温暖，真气来入也。乃咽津五十过，叩齿九通，举右手第二指以捻心，於是乃微祝曰：　　
　　太上紫真，九气中灵，包括万度，璇玑焕明，飞霞流晖，曜烛玉清，玄盖众辰，阴阳判成，四和交降，七纬顺生，肇月吉辰，来映心庭，流光落景，中元充盈，六府启关，华液泯平，魂魄制练，得真之精，感至触变，亿化立成，忽见大神，坐安心房，整气朝津，百节流通，攀斗据魁，盻邈百方，其名璇度，厥字素康，绿羽华帔，龙带虎裳，身生宝曜，项负圆光，首建飞晨，扶冠低昂，使我飞仙，超浮太空，上造紫阙，北朝玉皇，役使万神，众灵奉迎，心上生华，庆云永昌，凤啸泠泠，鸾吹锵锵。
　　祝毕，咽津三十过，叩齿九通，又祝如前，祝毕，起向南再拜，事毕此也。毕乃开目。
　　月十五日、十九日、二十三日，禺中时，若夜半时，入室正坐接手，定气临目毕，乃存北斗九星来下，入脐中三寸下元宫中，以斗柄杓竖仰向心，魁中向外。极久，忽见魁中有一大神，衣服名字如祝所言。亦当觉脐中温温热，真气来至也。乃咽津六十过，叩齿九通，使举左手第三指，以捻鼻下人中，於是乃微祝曰：
　　太上紫皇，焕朗中枢，九璋炳蔼，光秀太霞，万灵仰镇，千晨植牙，七度用明，九烟芬葩，制阳表顺，执阴以和，真晖启阵，玄根总罗，肇月惟吉，观映脐内，紫气发霄，飞光纵坠，练我魂魄，华津萦蔚，忽见大神，上宫灵贵，名曰祝萌，厥字流郁，正坐脐中，乘斗九气，吐纳云液，平血理胃，黄凤羽被，龙衣虎带，手启日根，头戴绿符，腰生流火，焕电映无，使我飞仙，超空蹑浮，上造玉房，携带霄虚，役使万神，天地同休。
　　祝毕，又咽津三十过，叩齿九通，又祝如前，祝毕，起向本命再拜，拜毕开目，行下元之道毕矣。凡举手有所捻，是临祝之诗耳，祝毕接手如初。
　　八节日夜半时，入室正坐接手，定气闭目内视，乃存一身冉冉起上，飞升北斗魁中。良久为之，如觉我形已在斗中也。极念为之，当闻体中热，是真炁合德也。又存九精三大神名字服色，貌如婴儿之始生也。三神与我对坐，我心拜之焉，精想仿佛，遗形眇眇，将令怳惚也。乃咽津八十过，叩齿九通，举左手以抚心，乃征祝曰：
　　太上丹灵，玄光飕焕，九璋启璇，晖炁澄散，紫晨幽烛，七曜蔚集，二景奏明，阴阳以判，四度用昌，云津回灌，八节启炁，上升九元，据斗攀纲，奉见三神，问我稽留，何不升仙，我即稽首，畏鬼以前，帝乃赫然，口衔日根，左破六天，右蹙邓山，流铃上焕，万魔碎分，遂和我魄，强我三魂，藏斗内曜，九精在心，紫霞洞映，飞光万寻，和魂制魄，六腑涤练，精感变跃，玉妃忽见，坐当我心，俯视仰盻，其名密华，厥字邻蒨，吐纳朱炁，和平百关，身服锦帔，凤光鸾裙，腰带虎录，龙章玉文，手执月华，建以日冠，腾跃太霄，驾景盖云，书名太素，我得飞仙，超浮空同，乘琼太元，上造朱房，役使万神，纪均二度，还反婴颜，北帝激电，南帝火陈，束仓启烛，赫赫雷震，西流双扑，呜音唱钧，四举超跃，荐我玉真，遂乘八景，遨宴九烟。
　　祝毕，又咽津三十过，叩齿九通，复祝如前，祝毕，起向西北再拜毕，开目，行八节之真毕矣。
　　此道是超空之秘妙，九真之奇法，三段行真，月用九日，故谓之九真升玄文。此太上禁书内宝，为真之要诀也。若得其人当传之时，受者当清斋百日，或三十日，或十日，任意造其所适矣。又当先告斋一日，以洗素心。授者对斋，如受者焉。付与之日，先歃血累坛，剪发立盟，为不宣泄之信誓也。后圣以敌血犯生气之伤，剪发违肤毁之犯，谨以黄金二镒，代割血之信，青柔之帛三十二尺，当割发之约。师受誓物，不得散为私利，藉以滥用，皆当施山栖高隐，单侣贫道。若超腾步虚，或投之於山室，散之云岩。所以尔者，明天信贵束誓测，道精贱爱育也。不奉科约，生死七祖父母，受玄都风刀之考，身为下鬼。传授年限，出授节度，如上法。当谨按之，盟物皆精上也。启心肃整，坦诚单允，靡有不尽也。
　　受书则宗也，授书则经师也。闻道则仰范标模，求生则存近生地，不遵所奉，阙略违慢者，三祖获刑於火官，身生业疾。轩辕师判山丈人，丈人但解炼石之道，无他妙也，岂贤於缙云哉。轩辕曾问其炼石道，故遂师焉。荆山丈人是姬幽子也，今在委羽山，能炼石成水，煎水成玉，粉玉为散，以石水服之。能知其道，与天同存，然不能飞行虚空，手把晨霞也。炼石虽妙，固小术耳。
　　右太上飞行羽经九真升玄上记，其道毕矣。其下卷#6是太上九真中经。书虽有上下序诀，然别法异用，不相干也。中央黄老君分以传太虚真人，与八道秘言相次。九真中经在人间施行，亦有口诀，本文以秘不书也。今请言之：
　　第一真法，当以五月五日、十五日、二十五日、二十七日、二十九日、一月之中五过行之耳，皆以平旦。
　　第二真法，当以八月八日、十一日、十四日、十九日、二十三日、二十七日、一月之中六过行之耳，皆以辰时。
　　第三真法，当以六月六日、七日、十七日、十八日、二十五日、二十六日，一月之中六过行之耳，皆以巳时。
　　第四真法，当以正月二日、八日、十四日、十八日、十九日、二十八日，一月之中六过行之耳，皆以午时。
　　第五真法，当以三月三日、八日、十三日、二十日、二十六日，一月之中五过行之耳，皆以未时。
　　第六真法，当以七月七日、十一日、十四日、十八日、二十三日、二十五日、二十八日，一月之中七过行之耳，
　　皆以申时。
　　第七真法，当以十一月二日、六日、九日、十三日、十六日、十九日、二十三日、二十七日，一月之中八过行之耳，皆以申时或酉时。
　　第八真法，当以二月二日、七日、九日、十五日、十八日、十九日、二十七日，一月之中七过行之耳，皆以戌时或亥时。
　　第九真法，当以十二月三日、九日、十七日、十九日、二十六日、二十九日，一月之中六过行之耳，皆以子时。
　　右行九真中经口诀毕矣。此月此日，皆是合真回顺，生炁摄精之时，善可以存思，易致玄感。若高栖绝岭，
　　标云岩，断人事於内外，割粒食以清肠，接手正心，合乎含晨，皆当日日施行，自如本经。今之所书，盖人间多事，不得日日清闲以行之也。行之十四年，亦超浮虚无，能死能生，出水入火，上登上清，五藏生华，与天相倾。
　　其升玄羽经上卷也，行之三道，一月九日，盖亦人间未及大静之时。
　　若长斋久静，单景独往，仰秀空洞，心单事外者，皆宜此日行之，以次相续也。一月九行，施於人中耳。
　　八节升斗中，又存思忽见斗中玉妃在我前坐，玉妃坐紫烟入我心中，良久，其衣服如八节所祝。此女子是九精之阴灵，玉清之上妃也。出青童口诀。
　　洞真太上飞行羽经九真升玄上记
　　#1『玉帝』二字据《上清五常变通万化郁冥经》补。
　　#2『太微天帝』四字，据《郁冥经》补。
　　#3『黄景』二字据《郁冥经》补。
　　#4『黄老君』三字据《郁冥经》补。
　　#5『在』字据《郁冥经》补。
　　#6『卷』字原本作『弓』。
　　
