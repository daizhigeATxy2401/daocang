洞真太上九赤班符五帝内真经
　　经名：洞真太上九赤班符五帝内真经。简称《九赤班符》。撰人不详，约出於东晋。系早期上清派重要经典。一卷。底本出处：《正统道藏》正一部。
　　洞真太上九赤班符五帝内真经
　　九赤班符，一名羽中林飞天九符。元始天王藏之於上清瑶台金房玉室之中，神真焕明，流光曜空，四极监试，五帝卫真。太上以云宫玉童三百人、上元又以西华玉女七百人，侍典灵文。神标上清，威严九天，制魔灭祓，馘斩群凶，封掌名山，摄召水神，总统亿亿，领括万仙，五岳四渍及后学者身，部以神兵，罚过赏功。九千年则九天一开，九天开，其文则明五岳之室，玄授得道之人。自无仙骨玉名，刻书来生，不得见其篇目。有得其文，便为五岳之师宗，四海之君王。奉之者庆延七祖之魂，福流九种之亲，修之者刻成上清高仙真人。九赤者，乃九元之炁飞玄羽章，结成玉文。元文人以传太上大道君，元始天王以传南极上元君，太上以传扶桑大帝，太帝以传太微天帝君，太微天帝君以传后圣金阙帝君，以传上相青童君，南极上元君以传洪崖先生、太极四真人。炁炁相传，皆刻书金简，结以紫篇，盛以云锦之囊，封以三元之章，藏以郁森之笈，秘於九曲之房。玉仙典香，太华执巾，四司监映，五帝卫轩，三元晏礼，万仙朝真，其道至妙，依科七千年一传。轻泄宣露，传非其人，七祖获考，身没河源。
　　后学勤心苦思，求仙精诚，感於太虚冥德，合於三元玄挺，应会自得此文，得佩真符，始可涉历於玄岳，托身於幽山，役九赤以封丘，命五行以招神，俾水帝以削罪，摄海灵以通源，则罪籍灭落於九府，生录刻注於三清，炁震溟波，威摄万灵，群魔灭试，仙官降形，运策六甲，制御天丁，通幽彻微，逆睹未生，故能神仙，飞行上清。
　　夫学不见九赤白羽中林飞天九符，则五岳不领玄名，四海水神不为兆削灭罪简，勒注三清也。游行川泽，隐居幽山，不佩此文，则山灵天魔试败其旨，万害自生，终不成仙，水帝结书，列罪帝君也。
　　五岳五帝内思变化真形求仙上法
　　凡入东岳，思东方青帝神，闭眼即见真形者，其人则五宫结气，六藏生真，九府洞朗，内无滞根，和音震响，妙理明通，此人皆上仙之才也。故道为之即降，神明为之感会，则仙不移年而成也。若见青炁郁郁，亦其方正神虚映之炁也，则道有渐也。若见黑气，则上真本生之号虚映之官，监试於兆身。若见赤气，则洞生之官虚映之炁，来卫兆身也。若见黄炁，则岳所使之官虚映之炁，来给兆通真也。此悉无怪，依本而行事，久久道自感而降焉。若见白炁，则天魔空中之精，来干试兆身，当叩左齿三十六通，而诵金玄章之祝一遍，则魔精自灭，真自来降也。
　　凡入南岳，思南方赤帝神，闭眼即见真形者，其人则骨结玉霜，炁参神宫，丹台刻简，结录紫篇，幽悟冥涂，逸浪虚庭，触类无滞，静思感真，此人皆上仙之才。故道为之即降，神明为之感会也。如此则仙不移年而成。若见赤炁，亦其方正神虚映之炁也，则道有渐也。若见青炁，则上真本生之号虚映之官，来监试於兆身。若见黄炁，则洞生之号虚映之官，来卫兆身。若见白炁，则南岳所使之官虚映之炁，来结兆身通真也。此悉无怪，依本行事，久久道自感而降也。若见黑炁，则空中太魔之精，来干试兆真也。兆当叩左齿三十六通，诵玄章灭魔之祝一遍，则魔精自灭，真自降也。
　　凡入西岳，思西方白帝神，闭眼即见真形者，其人则胇有金阙，六宫纳真，通幽达灵，回释玄元，内无碍滞，外无欲尘，故名书金格，录字上清，此人皆上仙之才也。故道为之即降，神明为之感会，则仙不移年而成也。若见白炁，亦其正神虚映之炁也，则道有渐也。若见黄炁，则上真本生之号虚映之官，监试於兆身。若见黑炁，则洞生之官虚映之炁，来卫兆身也。若见青炁，则西岳所使之官虚映之炁，来结兆身通真也。此悉无怪，依本而行事，久久自当感真而降焉。若见赤炁，则空中大魔之精，来干试兆真也。兆当叩左齿三十六通，诵金玄章灭魔之祝一遍，则魔精自灭、真形自降也。
　　凡入北岳，思北方黑帝神，闭眼即见真形者，其人则玄挺标晨，五心结络，炁参紫天，玄书北元，刻简青宫，朗照幽室，通神达微，此人皆上仙之才也。故道为之则降，神明为之感会，则仙不移年而成也。若见黑炁，亦其正神虚映之炁也，则道有渐也。若见白炁，则上真本生之号虚映之官，监试於兆身。若见青炁，则洞生之官虚映之炁，来卫兆身也。若见赤炁，则北岳所使之官虚映之炁，来给兆通真也。此悉无怪，依本而行事，久久自当感真而降焉。若见黄炁，则空中大魔之精，来干试兆真也。兆当叩左齿三十六通，诵金玄灭魔之祝一遍，则魔精自灭，真形自降也。
　　凡入中岳，思中央黄帝神，闭眼即见真形者，其人则绛府生华，赤子纳仙，理幽综滞，味景霄清，名书帝室，图影三元，此人皆上仙之才也。故道为之即降，神明为之感会，则仙不移年而成也。若见黄炁，亦其正神虚映之炁也，则道有渐也。若见赤炁，则上真本生之号虚映之官，监试於兆身。若见白炁，则洞生之官虚映之炁，来卫兆身也。若见黑炁，则中岳所使之官虚映之炁，来给兆通真也，此悉无怪，依本而行事，久久自当感真而降焉。若见青炁，则空中大魔之精，来干试兆真也。兆当叩左齿三十六通，诵金玄之章灭魔之祝一遍，则魔精自灭，真形自降也。
　　五岳内思刻名定仙上法
　　太上九赤镇岳求仙班符
　　东岳青帝内思甲乙入木九炁班符
　　东方青帝君，姓常，讳精萌，头建九元通天冠，衣青锦帔碧饰飞裙，佩太上九炁命灵之章，带翠羽交灵之绶。常以立春之日，乘碧霞九龙云舆，从青腰玉女十二人，手把青林之华九色杖幡，游行东岳太山，校定真人仙官录札，时诣东海水帝，考算学道功过罪目，回降佩符者身。学者服其符以招其人，存其炁以降其真，求削水帝之简，上名玉札之篇。当以立春之日平旦，沐浴斋静，入室烧香，服甲乙入木九炁班符，叩齿九通，思东方青帝君，姓常，讳精萌，衣服形色，乘碧霞云舆，下降兆房，青炁郁郁，覆满一室，冠匝己形。存见帝君青炁之中化为赤光，如岁星之精，赫赫照明，从头顶而下，入兆身中，光明洞映肝部之间。便引炁九咽，觉身中熏热，须臾，赤光於内散，从九孔中出，回合还兆头顶之上，化成青云，觉兆身在青云之中，随云而升。良久觉定，豁如蹈空，便仰咒曰：
　　太丹亿斋，回合九门，玄虚举真，赤班早分，带甲入木，乘乙御云，上制五岳，封丘召山，下告九河，十二水源，落除宿简，列奏玉篇，掌录我真，青帝之君，降我碧霞，飞青羽裙，与帝合景，奏谒玉晨。毕，又叩齿十二通，咽液二十四遍止。行之九年，则能书符投山，山降云雨，鲦欻晻冥，书符投水，水上蛟龙，能入万丈之渊。如行人中，书符於木，削之不灭，其文转明，带符抱木，身成山林，东岳卫以仙官十二人。一十八年，则能飞行上清。轻泄此道，罚以鬼兵，殃延七祖，身没河源。
　　太上甲乙入木九炁班符，朱书，立春之日平旦，东向服之，祝如上法。又以正月、二月甲寅、乙卯之日，青书桐板之上，令广九寸，长一尺二寸，埋之所住东岳，令深九尺。甲乙唯一日也，如此法三年一埋，不必年年也。但存思服御，依节行之，亦九年无不感降也。此一名白羽中林飞天九符，一名九变三合成一，得见其文，与五帝同真。埋符之日，当东向叩齿三十六通，存思青炁之云，覆冠一山，上下郁冥。东岳太山君，乘九色之龙，手执青羽之麾，从太山仙官十二人，在青炁之内监映兆身，仰祝曰：
　　天通地理，二炁交真，九赤阳明，四度开陈，上开五帝，东岳泰山，下告万灵，无鞅之神，削我宿对，记我此篇，灭消魔试，使我成仙，封赏灵岳，与炁同烟，兴云降雨，飞霄碧轩，升入玄虚，高皇帝前。毕，埋符如式，仰引青炁三十六咽止。
　　东岳泰山君，常以春分之日，列奏真仙已得道及始学之人名录，上言高上帝君，检校玄名。修飞仙之道，当以其日日之时，沐浴斋戒，烧香入室，东向思东岳泰山君，姓玄丘，讳目陆，头建三宝九光夜冠，衣青羽章裙，披九色班裘，带上皇命神之篆，乘青云飞舆九色苍龙，从十二仙官，手把五芝，东北而回，上登无崖之上玉清之天，徘徊玄虚之内青云之中。当叩齿九通，心言：今日上节，八愿开新，愿回神曲，来降我间，纳我所求，奏我所陈，得上玉札，位系紫篇，道君回映，我获上仙。
　　毕，思泰山君乘舆下降，青炁郁郁，覆满一室，君处青炁之中，手执青简，注上我名於青简之篇，微祝曰：
　　玉真徘徊，焕明东方，乘龙驾舆，飞行太空，回灵曲映，下降我房，青阳告始，上愿开通，纳我所陈，削过记功，刻名青简，列奏高皇，西龟结录，东华勒方，五灵辅翼，八帝齐光，来甲御乙，出木入空，六丁侍卫，玉女扶将，摄山召海，命制蛟龙，啸风兴云，靡不立躬，天魔伏试，万灵敬从，变景化形，上升玉宫，年享泰山，永保无穷。毕，仰咽九炁止。修之九年，则泰山君见形於兆前，降於青炁之云，给神童九人，致自然神芝，能知东方万里之事。一十八年，则致龙舆，乘空飞行，上升玉清宫。
　　南岳赤帝内思丙丁入火三炁斑符
　　南方赤帝君，姓炎，讳洞丹，头建三炁玄梁宝冠，衣绯云锦袍丹文之裙，佩南极制阳之符，带朱宫八光之剑。常以立夏之日，乘赤霞飙轮，从太丹玉女十二人，乘九色之凤，手把日精三炁之华，游行南岳衡山，校定真人仙官录札，及学者之名，时诣南海水帝神王，考算学道功过罪目，回降佩符者身。学者服其符以招其神，存其炁以降其真，削除水帝之简，上名玉札之篇。当以立夏之日正中，沐浴斋戒，入室烧香，服丙丁入火三炁班符，叩齿三通，思南方赤帝君讳字，衣服形色，乘赤霞飙轮，下降兆房，赤炁赫赫，覆满一室，冠匝己形。存见帝君在赤炁之中化为荧惑星，赫赫照明，从头顶而下，入兆身中，光明洞映心宫之间，便引炁三咽，觉身熏热，须臾，荧惑星於心散为赤炁，从九孔中出，回合还兆头顶之上，化成赤云。觉兆身在赤云之中，随云而升，良久觉定，豁如蹈空，仰祝曰：
　　三炁回元，飞天九清，白羽中林，入微洞灵，带丙耀光，乘火入丁，中真混合，上化景星，制御万炁，封山召灵，符摄九河，十二水精，削灭九阴，宿简之名，兴云降龙，丹霄朱軿，八景迅虚，流火郁冥，飞轮紫盖，来运我形，乘虚蹑浮，上造玉庭，受炼洞阳，五神鲜明，永享天眉，与帝合并。毕，又叩齿九通，咽液十二过止。行之九年，则能书符投林，林自生火，书符投水，水上蛟龙，书符投山，山降云雨，带符入火，身则不然，埋符南岳，则得仙官侍卫兆身。十八年，则能飞行，上升玉清。轻泄此道，殃延七祖，身没鬼官，长闭地狱，不得成仙。
　　太上丙丁入火三炁班符，朱书，立夏之日正中，南向服之，祝如上法。又以四月、五月丙午、丁已之日，朱书桐板之上，令广八寸、长一尺二寸，埋之所住南岳，令深八尺。丙丁唯一日也，如此法三年一埋，不年年也。但存思服御，依节行之，亦九年，赤帝君衡山君无不降见於兆形也。此一名三合成道九真中符，一名九合入微幽虚七变。得见其文，五帝齐真，刻成上仙。埋符之时，当南向叩齿二十四通，存思赤炁之云，覆冠一山之上，南岳衡山君乘赤龙云车，手执赤羽之节，从衡山仙官十二人，在赤炁之中监映兆身，仰咒曰：
　　丹灵洞阳，上总天逢，九变三合，乃成道宫，赤景班符，威御万方，今日上节，三炁开通，上关五帝，告文灵峰，削我宿负，列名高皇，使我道成，变化玄空，封掌灵岳，召海策龙，兴云降雨，万向立从，飞霄赤轮，升入帝房，八炁并景，三元齐光。毕，埋符如式，仰引赤炁二十四咽止。
　　南岳衡山君，常以夏节之日，列凑真仙已得道及始学之人名录，上言高上帝君，检校玄名，区别功过。修飞仙之道，当以其日日中之时，沐浴斋戒，入室烧香，南向思南岳衡山君，姓爓，讳洋光，头建八朗宝光玉冠，衣赤锦飞裙，披神光绯文之表，带封灵制魔之章，乘赤霞飞轮，从南岳仙官十二人，悉乘飞凤，手把神芝，东南而回，上登无崖之上玉清之天，徘徊空虚之内赤云之中。当叩齿三通，心言：今日上吉，良辰应真，玄愿普降，竟天纳新，愿乞道君，值回上仙，飞轮羽盖，下降我身，道君回降，我成帝臣，名言上清，东华结篇。毕，思衡山君乘赤霞飞轮，下降兆房，赤炁郁郁，覆满一室，君在赤炁之中，手执赤简，注上我名於赤简之篇，微祝曰：
　　朱肠乘晨，徘徊九霄，丹舆飞盖，洞焕霞寥，曲回下映，监我心翘，上愿所陈，莫不感幽，抑披灵卫，形与神交，书名丹台，结字南瑶，六丙翼真，乘丁入飙，摄山封海，命制万祆，千精伏窜，群魔皆消，南岳既掌，三元来招，降致朱軿，升入皇朝，三景齐灵，后天而凋。毕，仰咽三炁止。修之九年，则衡山君授兆宝书，给仙官八人，降致神芝奇异之物，能知南方万里之事。行之十八年，则致赤云之轮，飞行太空，上升玉清之宫。
　　西岳白帝内思庚辛入金七炁班符
　　西方白帝，姓混，讳辱归，头建七炁明光宝冠，衣白锦云光之袍素锦飞裙，佩素灵之绶，龙潮漫诞之剑。常以立秋之日，乘素云飞舆，从太素玉女十二人，白虎手把七色华旛，游行西岳华山，校定真人仙官录札，及学者之名，时诣西海水帝神王，考算学道功过罪目，回降佩符者身。学者服其符以招其人，存其炁以降其真，削除水帝之简，上名玉札之篇。当以立秋之日晡时，沐浴斋静，入室烧香，服庚辛入金七炁班符，叩齿三通，思西方白帝君讳字，衣服形色，乘紫云飞舆，下降兆房，白炁奕奕，覆满一室，冠匝己形。存见帝君在白炁之中化为太白星，赫赫照明，从头顶而下，入兆身中，光明洞映肺部之间。便引炁七咽，觉身熏热，须臾，太白星於肺中散为白炁，从九孔中出，回合还兆头顶之上，化成白云，觉兆身在白云之中，随云而升，良久觉定，豁如蹈空，仰祝曰：
　　七炁飞精，西华金灵，龙变九道，万物自生，日月过度，飞羽陆冥，幽虚玄真，三合七成，变化入景，辛回景星，帝讳符合，变化我形，上承皇威，部御神兵，制山检海，封岳命精，真不咸来，受事我庭，兴云起雨，降致素軿，九龙七虎，策御六丁，迅我飞虎，出玄入青，上造朱月，金治炼明，逍遥华堂，长保天经。毕，又叩齿七通、咽液三十二过止。行之九年，则能书名於石，炼石成金，书符投石，石隐兆形，书符投山，山降素云，书符投水，水上龙精，埋符西岳，则给仙官，降致自然神奇异物。一十八年修行，则能乘空飞升玉清。轻泄此道，罚以神兵，七祖负考，长役鬼官，慎秘修行，克获上仙。
　　太上庚辛入金七炁班符，朱书，立秋之日晡时，西向服之，祝如上法。又以七月、八月庚申、辛酉之日，朱书桐板之上，令广六寸，长一尺二寸，埋之所住西岳，令深六尺。庚辛唯一日也，如法三年一埋，不年年也。但存思服御，依节行之尔，九年，白帝君及华山君无不降见於兆形也。此一名九微入神封灵玄，一名赤白自生七变金门。得见此道，西母降真，万变立成，飞升帝神。埋符之时，当西向叩齿十二通，存思白炁之云，覆冠一山之上，西岳华山君，乘白龙云车，手执七色飞行羽节，从华山仙官十二人，在白炁之中监映兆身，仰祝曰：
　　六炁徊灵，三合成一，五云变化，转九会七，帝尊混合，神生金室，是时何时，上愿之日，所向所求，靡不良吉，命灵召神，群魔随灭，八道散明，我真穆穆，五岳齐眉，与帝相毕。毕，埋符如式，仰白炁二十四咽止。
　　西岳华山君，常以秋分之日，列奏真仙已得道及始学之人名录，上言高上帝君，检校玄名，区别功过。修飞仙之道，当以其日晡时，沐浴斋静，入室烧香，西向思华山君，姓浩丘，讳元仓，头建六元通神飞冠，衣白锦飞裙，披素锦之裘，带交灵素绶，乘霞飞轮，从西岳仙官十二人，悉乘十二白虎，手把七色华幡，西南而回，上登无崖之上玉清之天，徘徊空虚之内白云之中。当叩齿七通，心言：我愿飞仙，上升玉清，飞入华岳，与帝同灵，乞丐道君，降我真形，为我致仙，书我玄名。毕，思华山君乘白霞飞轮，下降兆房，白炁奕奕，覆满一室，君在白炁之中，手执白简，注上我名於白简之篇，微祝曰：
　　金门焕明，白云巍峨，四会交真，八炁结罗，上吉告晨，帝灵升霞，回神下降，曲盻我家，谓我白简，书名西华，七真部仙，制御掌魔，上承皇威，摄山命河，兴云降雨，龙轮立过，运我飞虚，上造灵阿，所愿立致，所剪立嵯，千变万化，洞明玄霞。毕，仰咽七炁止。修之九年，则华山君为兆致神仙之药，给仙童七人，九年能明西方万里之事，吉凶之兆。行之十八年，降致白云之轮，飞行太空，上升玉清之宫。
　　北岳黑帝内思壬癸入水五炁班符
　　北方黑帝君，姓玄，讳朔萌，头建五炁玄晨之冠，衣玄锦之袍五色飞裙，佩七元流铃，带文身通神之剑。常以立冬之日，乘玄云飞舆，从太玄玉女十二人，乘十二飞龟，手把五色华旛，游行北岳恒山，校定真人仙官录札，及学者之名，时诣北海水帝神王，考算学道功过罪目，回降佩者身。学者服其符以招其神，存其炁以降其真，削水帝之简，上名玉札之篇。当以立冬之日夜半，沐浴斋静，入室烧香，服壬癸入水五炁班符，叩齿五通，思北方黑帝君讳字，衣服色形象，乘玄云飞舆，下降兆房，黑炁勃勃，覆满一室，冠匝己形。存见帝君在黑炁之中化为辰星，赫赫照明，从头顶而下，入兆身中，光明洞映肾部之间。便引炁五咽，觉身熏热，须臾，辰星於肾中散为黑炁，从九孔中出，回合还兆头顶之上，化成黑云，觉兆身在黑炁之中，随云而升，良久觉定，豁如蹈空，仰祝曰：
　　五神通真，化炁广阳，七元回灵，焕落北方，帝尊告令，八节御光，上总万仙，下统无穷，乘炁迅虚，回降我房，授我玄符，变化流通，带壬入洞，负癸升空，封掌五岳，制命九江，召山兴雨，符水上龙，飞軿紫盖，升入帝宫。毕，又叩齿五通，咽液十八过止。行之九年，则能书符投水，水上蛟龙，停流止波，入水如空，埋符北岳，则给仙官，降致神药不死之方。一十八年，坐在立亡，乘虚飞行，上升玉清。其道高妙，不传非真，轻泄灵文，七祖负考，身没鬼官，长充幽徒，不得又仙。
　　太上壬癸入水五炁班符，朱书，立冬之日夜半，北向服之，祝如上法。又以十月、十一月壬子、癸亥之日，朱书桐板之上，令广五寸，长一尺二寸，埋之所住北岳，令深五尺。壬癸唯一日也，如此法三年一埋，不年年也。但存思服御，依节行之尔，九年，黑帝君及恒山君降见於兆形也。此一名交升云门七变五合，一名五灵玄阴中道万毕。有得此文，仙道立成，行之变景，飞升紫清。埋符之时，当北向叩左齿二十四通，存思黑炁之云，覆冠一山之上，北岳恒山君乘黑龙云车，手执五色飞仙羽节，从恒山仙官十二人，在黑炁之中监映兆身，仰祝曰：
　　玄武交升，五变成神，三合九离，乃会玉门，上节八愿，我享其仙，安炁镇灵，五岳保令，乘空命虚，万魔来身，降致云舆，玄辇紫轩，飞行太空，上升帝晨，长与北君，保命天真。毕，埋符如式，仰引黑炁二十四咽止。
　　北岳恒山君，常以冬至之日，列奏真仙已得道及始学之人名录，上言高上帝君，检校玄名，区别功过。修飞仙之道，当以其日夜半，沐浴斋静，入室烧香，北向思怛山君，姓伏，讳通萌，头建五炁宝晨玉冠，衣黑锦飞裙，披玄文明光之裘，带交灵紫绶，乘玄霞飞轮，北岳仙官十二人，悉乘飞龟，手把五色华幡，西北而回，上登无崖之上玉清之天，徘徊空虚之内玄云之中。当叩齿五通，心言：今日上吉，八节回还，道君回降，曲盻我身，领掌命录，长保天年。毕，思恒山君乘黑霞飞轮，下降兆房，黑炁勃勃，覆满一室，君在黑炁之中，手执紫简，注上我名於紫简之篇，微祝曰：
　　玄阴回灵，乘日御晨，五炁总真，普统群仙，安景上宫，徘徊云陈，曲降监映，来我房轩，书名玄简，记上玉篇，使我通明，洞彻入真，制命五灵，封河召山，降龙起雨，导云兴烟，飞霄轻轮，升入帝晨。毕，仰咽五炁止。修之九年，则恒山君为兆降致玄龙云舆，给以仙官五人，招北方神真灵药，洞明北方未然之事，吉凶之兆。行之十八年，飞行上清，与北岳帝君齐保玉真也。
　　中岳黄帝内思戊己入土一炁班符
　　中央黄帝君，姓麻，讳忠慎，头建黄晨通天玉冠，衣黄锦之袍玄黄飞云锦裙，佩黄帝越元之策，带灵飞紫绶。常以太岁之日，乘黄云飞舆，从黄素玉女十二人，乘十二飞鳞，手把五帝华幡，游行中岳嵩山，校定真人仙官录札，及学者之名，时诣三河四海十二水帝神王，考算学道功过罪目，回降佩符者身。学者服其符以招其神，存其炁以降其真，削字水帝之简，上名玉札之篇。当以太岁之日中后，沐浴斋静，入室烧香，服戊己入土一炁班符，叩齿十二通，思中央黄帝君讳字，衣服形色，乘黄云飞舆下降兆房，黄炁郁郁，覆满一室，冠匝己形。存见帝君在黄炁之中化为镇星，赫赫照明，从头顶而下，入兆身中，光明洞映脾部之间。便引炁十二咽，觉身熏热，须臾，镇星於脾中散为黄炁，从九孔中出，回合还兆头顶之上，化成黄云，觉兆身在黄云之中，随云而升，良久觉定，豁如蹈空。仰祝曰：
　　中灵黄元，十二飞精，五炁混化，高皇洞明，是日上吉，总摄万灵，检录校札，除罪结生，回真流盻，曲降我庭，为我落死，刻简紫名，辅我太真，给我神兵，匡制五岳，封山召灵，群魔灭试，我道肃清，乘戊负己，洞入无形，兴云降雨，飞霄紫軿，造晏五岳，与帝合并。毕，又叩齿十二通，咽炁十二过止。行之九年，则知三十六国之音，知万渊之下三十六土皇形色，书符把玉，形与土合，埋符中岳，则使黄素玉女十二人，致自然之厨不死之药。行之十八年，则能飞行玄虚，上升玉清。秘之神仙，轻泄九祖获考，身负三徒，充责幽冥。
　　太上戊己入土一炁班符，朱书，太日日中后，向四季服之，祝如上法。又以三月、六月、九月、十二月，戊辰、戊戌、己丑、己未之日，朱书桐板之上，令广三寸，长一尺二寸，一埋之所住中央，令深一尺二寸。四季唯一日，如此法三年一埋，不年年也。但存思服御，依日而行之，九年，黄帝嵩高山君，无不降见於兆形也。此一名玄真总晖自生万度，一名神飞九道灵变自然。有得此道，立升云宫。埋符之时，当向四季叩齿十二通，存思黄炁之云，覆冠一山之上，中岳山君乘黄龙云车；手执玄黄十二节麾，从嵩高山仙官十二人，在黄炁之中监映兆身，仰祝曰：
　　三素流飙，黄云五缠，道合万变，玄虚举真，神安灵岳，道降我身，黄白早分，记名紫篇，封山召河，制御群仙，兴云降雨，黄霄飞轮，乘空步玄，上升高晨。毕，埋符如式，仰行黄炁十二咽止。
　　中岳嵩高山君，以三月、六月、九月、十二月，戊辰、戊戌、己丑、己未之日，列奏真仙已得道及始学之人名录，上言高上帝君，检校玄名，区别功过，修飞仙之道，当以其日日中后，沐浴斋静，入室烧香，向四季思中岳君，姓角，讳普生，头建中元黄晨玉冠，衣黄锦飞裙，披玄黄文裘，带黄神中皇之章，乘黄霞飞轮，从中岳仙官十二人，悉乘飞驎，手把玄黄十二节麾，西南而回，上登无崖之上玉清宫，徘徊空虚之中黄云之内。叩齿十二通，心言：天垂上愿，我享其恩，念虚降灵，思微致仙，中岳之君，结我同轩，使我飞行，升到金门。毕，思嵩高山君乘黄霞飞轮，下降兆房，黄炁勃勃，覆满一室，君在黄炁之中，手执黄简，注上我名於黄简之上，微祝曰：
　　黄灵中玄，道翳紫天，三合成一，结虚而仙，掌录保篇，固命度年，列名东华，记仙中秦，五灵监映，使我道鲜，出虚入微，洞彻九玄，身生水火，变景亿千，乘空步虚，飞行无间。毕，仰咽十二炁止。修之九年，则与中岳君对面共言，为兆降致黄龙飞舆；给以仙官，取自然之物以与兆身。行之十八年，道成飞仙，上升玉清。
　　四海水帝内思除罪削简上法
　　太上九赤封海通真班符
　　东海水帝九源青炁班符
　　太上九元青炁班符，常以立春、春分之日分、平旦，朱书青纸上，东向服之。行事讫，朱书符桐板，上记：某年某月某日子，某郡县某乡里某岳先生某，年若干岁，某月生，於符下。以青石九两，青丝缠之，着符下，投之东流之水。常以其日清斋，入室烧香，东向叩齿十二通，思东海水帝神王，姓王，讳度源，头建太晨宝明之冠，衣青文翠羽飞裙，带七色师子虎头鞶囊，乘碧辇飞龙，从东海水帝十二仙掾，乘十二苍龙，飞行上诣高皇玉帝，徘徊青云，回降我身，青炁郁郁，内外晻冥。神王对坐我前，削我死简，注我仙录，微祝曰：
　　洞渊九源，上参玉清，分流二炁，混合同生，上总上真，下典兆名，是日良吉，八愿齐并，水帝削罪，记功上灵，太一固年，保命黄宁，形交九都，炁应神精，左役天甲，右运六丁，命山召海，降舆龙軿，运我飞升，上朝三清，羽仪翼翼，金珰玲玲，徘徊步空，游宴紫庭，下观水宫，水受我形，使我长存，与劫同龄。毕，服符，仰咽液九过止，便依法投符东流之渊。行之十八年，水帝削兆罪简，言玉清降致龙軿，飞行太空，身入万丈之渊，与水帝对言。玄妙之道，不得妄宣也。
　　南海水帝洞源赤炁班符
　　太上洞源赤炁班符，常以立夏、夏至之日正中，朱书青纸上，南向服之。行事讫，朱书符桐板，上记：某年某月某日子，某郡县某乡里某岳先生某，年若干岁，某月生，於符下。以赤石八两，赤丝缠之，着符，投於南流之水。行其道，常以其日清斋，入室烧香，南向叩齿十二通，思南海水帝神王，姓开，讳纳灵，头建太晨宝明之冠，衣赤锦文裙，带交灵紫绶九色鞶囊，乘蛟龙飞行云轮，从南海水帝十二仙掾，乘十二飞龙，上诣高皇玉帝，徘徊青云，回降我身，青炁郁冥。神王对坐我前，削我罪简，注我仙录，微祝曰：
　　南阳赤渊，万谷洞泉，帝君安镇，总领水仙，校定罪简，记功紫晨，日吉时清，匡龙策烟，徘徊玄虚，来降我轩，与炁混合，道成自然，制魔灭精，摄海封山，六师启道，通我水源，兴云降雨，啸命立前，所愿所启，靡不如言，飞行上清，朝谒玉晨。毕，仰咽炁八过止，便依法投符南流之渊。行之十八年，水宫无复罪目之简，神王列名於玉皇，降致云龙丹舆，飞行太空，登山涉海，万神卫迎，洞微入玄，与帝合真。轻泄灵文，罚以五帝神兵，秘之者仙。
　　西海水帝洞渊白炁班符
　　太上洞渊白炁斑符，常以立秋、秋分之日晡时，朱书青纸上，西向服之。行事讫，朱书符桐板，上记：某年某月某日，某郡县某乡里某岳先生某，年若干岁，某日生，於符下。以白石六两，白丝缠之，着符，投於西流之水。行其道，当以其日清斋，入室烧香，西向叩齿十二通，思西海水帝神王，姓道，讳洞清，头建太晨宝明之冠，衣素锦飞裙，带素灵命神之章，九色师虎头鞶囊，乘飞舆，从西海水帝十二仙掾，乘十二白虎，飞行玄虚，上诣高皇玉帝，徘徊玄空青云之中，回真下降，对在我前，削我罪简，注我仙录，列奏玉帝之前。微祝曰：
　　旸谷万丈，洞渊九流，十二帝府，九江水侯，上统玉虚，下领神州，是日上吉，神王出游，掌我命籍，保我玄符，回真曲映，来降我庐，削我罪简，勒上天书，道发自然，飙升云舆，混合元吉，与帝并躯。毕，仰咽六炁止，便依法投符西流之渊。行之十八年，则能洞行西海，履万丈之渊，海神卫迎，不拘水契，降致龙舆，飞行太虚，水官削罪，言名帝皇。其道高妙，不行於世，有见其文，不学自仙。
　　北海水帝洞川黑炁班符
　　太上洞川黑炁班符，以立冬、冬至之日夜半时，朱书青纸上，北向服之。行事讫，朱书符於桐板，上记：某年某月某日，某郡县某乡里某岳先生姓某，年若干岁，某月生，於符下。以黑石五两，黑丝缠之，着符，投於北流之水。行其道，当以其日清斋，入室烧香，北向叩齿十二通，思北海水帝神王，姓噏，讳渊元，头建太晨宝明之冠，衣玄锦飞裙，带豁落七元五色虎头鞶囊，乘玄霞飞舆，从北海水帝十二仙掾，乘十二飞龟，游行玄虚，上诣高皇玉帝，徘徊玄灵之上，郁郁青炁之中，回真下降，对在我前，削我罪简，注我玉篇，列言上清玉皇帝前。便微祝曰：
　　天地分流，四渎御清，三河水府，九江帝灵，检定简录，结罪四明，有道者功，有过者刑，今日上吉，帝映我庭，流真回降，我仙自成，三河四海，来卫我形，千变万化，应口立生，飞行玄虚，上升八冥，长保三光，天地齐停。毕，仰咽八炁止，便依法投符北海之渊。行之十八年，命召水侯十二蛟龙，运水兴云，使白日暗冥，飞行虚空，上升玉清。其法高妙，非真勿行，违禁妄传，殃灭兆身，考延七玄，唯秘神仙。
　　太上九赤班符，结飞玄紫炁以成其文。上真帝君以封岳召山，摄江制灵。其文洞微，焕落上清。元始天王藏之於瑶台金房玉虚之中。旧科七千年一传，自无金名玉字，丹文玄台，不得参闻。有见其文，克成上仙。当依法，八节之日，服符礼祝，并埋山投海。九年之中，则五岳仙官侍卫兆身，水帝水灵随方伺迎，五帝奏名玄宫，水官落灭罪书，龙降云覆，变化无方。又当依常彩色书符佩身，登山履川，万神卫形，灭魔消试，威制群精，五云降室，紫烟自生，项负圆光，内外洞明，八景齐真，三元降軿，飞行玄虚，上升玉清。
　　有金名玉骨，宝字上清，得有此符，佩之三年，便得为五岳真人，履川涉海，便为四海君王，五帝辅翼，万神敬迎。修行其事九年，则能水行万丈，制御蛟龙，入山隐学，则五帝五岳见形共言，兴云起雨，立召龙烟，千变万化，应响已成。修之十八年，飞行上清。其道高妙，不行於世，轻泄灵文，七祖充责，己身亡命，长保鬼官。受者弟子师对斋三十日，或七日，赍上金三两，五色文缯各五十尺，锦四十尺，上香一斤，诣五岳之岩，告五帝，关五灵，三河四海天官地官水官，依四极之盟，然后而传。受者不关天灵，侍经玉童玉女，列奏高上，罚以五帝神兵。轻泄者罚於九祖，考灭己身。受而不盟，殃延七祖，身被风火，自然失经。故上元君告於五帝：经非盟而不告，受不关而失真，彼此皆有生死之责。学者宜依文而奉焉。道无不降，仙无不成，生死享其庆，福流於种亲，灵文至重，斯道之极真也。
　　洞真太上九赤班符五帝内真经竟
　　
