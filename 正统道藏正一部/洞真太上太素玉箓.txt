洞真太上太素玉箓
　　经名：洞真太上大素玉箓。撰人不详，约出於南北期。系纂集《石景金阳素经》及上清派符文秘契而成。一卷。底本出处：《正统道藏》正一部。
　　洞真太上太素玉箓
　　太素玉箓者，玉晨君所修，五帝神使秘於素灵上宫大有之房，得者飞行太空，能隐能藏，给玉童玉女各二人，密修即验，泄露致灾，精加谨慎，谛忆师言也。
　　太素君元成老子，天之魂也，治在太清之中句陈之内，常侍帝君，主真元之炁，号曰太素君，与太和君对侍帝君。太和君皇成老子，天之魄也，主胎元之炁。太素常卫左右，太和常从出入，天帝入紫微，正在昆仑黄阙紫房太一君所。三君三炁，本混沌一原，应化之根，与天地为四，并兆身为五，能存五者，与道合真。
　　常以月二日、三日，夜半子时，安卧闭目，存兆身头太清太极宫中帝君，次思左目太素君，衣青衣，冠九华冠，左手持青芝，右手执青旛。次思右目太和君，衣白衣，冠五华冠，左手持金液玉浆，右手执白幡，在帝君左右。太极有九名，一曰太清，二曰太极，三曰太微，四曰紫房，五曰玄室，六曰帝堂，七曰天府，八曰皇官，九曰天京玄都。要而言之，从人顶上直下一寸为太极宫，方一寸耳，在六合官上。六合宫，太一之神皇常居其中。
　　常存三真毕，又存我魂一人如我之状，上入太极宫中，二老因授青芝金掖，使以与我，我食芝饮液，芝似莲花，掖如美酒。饮食毕，存再拜帝君之前，言曰：今日告请，帝君在庭，赐以神芝，金液玉浆，二老度籍，太一奉章，长生久视，寿命未央。帝答曰：幸哉，奉时月二月三复来。毕仍卧，长生不死，久则神仙。
　　太一者，胞胎之精，变化之主，魂魄生於胎神，召阳所欲立至。泄漏不遵科约，殃及七世，可不慎哉，可不慎哉。
　　服东岳之符，则神文开出上清，云舆迎子，逆知万事。五岳同法，先东岳，以次服之，及十八谒符印文，具写之紫素，元在置筒中，以正月奏之名山，常以奏毕置大石间，莫令人知也。子以黄土七升作泥，泥上竟，因祝之曰：
　　戴佩太微石景黄文，今谨写一通，以还仙君，使我登虚，运元驾云，仙灵侍卫，与真为群。毕。五岳悉如此法，则名山石室神仙之文，为子露出，神芝奇草自然而见也。
　　子欲作金阳其印具烧文，子服印俱烧而吞之，忽然自与神通。服印之法，以墨书之，吞一印随为程，以印封符，其相成，子服符，常先食服之，符入当寒热视益明，须臾之间，当有白衣玉童，或是书生，服正立子前，勿惊也，须臾自消去矣。当存之三十日，子身自然轻举，上士能腾入清虚，游宴上清，中士能举形百丈，下士十丈。
　　子服十八符，皆见白衣人也，是子诚笃，卫符玉童玉女见兆真形也。欲服符，先绝五熏、血食、房室，勿履污秽百日，乃幽居无人之室，勿与俗人喧哗共处，则其道成也。
　　子服石景金阳符者，尤禁污慢恶行，当修身念道，斋静精专为先。兆能修此道，可以升仙与天真相友，得与众仙交通，则诃召神灵，降致金丹芝草也，坐致行厨、龙车羽盖，灵童玉女、天下众精，皆来走使，无问不知，无求不得。
　　天地别符可以辟兵万里，天下贼人有谋之者，反受其殃，有举五兵向之者，皆还自伤。亦精玉马契灵文在身，飞步空境，游行无碍，去来自在，众邪不敢犯，群神所敬护，成规有象，诀在口中，师详其人，随宜启授也。
　　玄都交带洞真隐书石精玉契
　　太极真人后圣君受，太上隐书步天纲蹑飞纪，付方诸青童君，君传授王君，使授有志节之人，骨录应得仙者。王君以晋永和十一年乙卯岁七月九日，於临海赤王授许远游。
　　斋戒资金龙玉鱼，登坛盟誓，分破券契，修之七年乘空入无，神化无方，随心所欲，是行斯道。
　　右太上隐书飞步九星契，绢为地，朱书。
　　其号年太岁某某月朔日子某州郡县乡里男女道士姓名年如干岁
　　号右行如前。
　　右玄都交带太微秘契。
　　某号年太岁某某月朔日男女道士州郡县乡里姓名以太上三景大洞真经授学者某州郡县乡里男女道士姓名以白缯绢四十尺不敢辄告要
　　号右行如前。
　　右太上隐书飞步服五星契，绢为地，朱书。
　　某号年太岁某某月朔日子系天师某治炁祭酒某州郡县乡里男女
　　号右行如前。
　　右大洞三景契。
　　珠员会晖，韬绿拟日，回霞焕明，赤童秉灵，玄炎散光，飙像郁清。此日之势也，神之成也。
　　真文十六字，金阙圣君采服飞根上道，太元真人受之於太微天帝，一名金精石景水母之经，即是日中五帝隐字八素交带真文，凡二百字。此是九天王相五方真神讳字，佩此文者，得受日中五帝字，封其字，佩之左肘，使人自然聪明圣智，晓解五方之事，游行五岳，封山召海，摄万兵，制鬼神，天灵地祇，神童玉女侍子也，万试不干，寻仙之道毕矣，不得传於世。志节道士遭遇真师，受者登坛，誓以金龙玉鱼不泄之盟，毕，师取金龙玉鱼，以与受者，碧为地，黄书之。
　　洞真太上太素玉箓竟
　　
