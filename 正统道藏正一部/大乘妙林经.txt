大乘妙林经
　　经名：大乘妙林经。撰人不详，似出於隋唐之际。三卷。底本出处：《正统道藏》正一部。
　　目　录
　　卷上
　　序品第一
　　观真相品第二
　　辨邪品第三
　　卷中
　　观身品第四
　　童子问品第五
　　随顺品第六
　　卷下
　　众真说法品第七
　　观法性品第八
　　浄慧品第九
　　赞欢品第十
　　大乘妙林经卷上
　　序品第一
　　元始天尊时在不思议山七宝城中、元阳宫内师子座上，八威备卫，端坐闲居，身心不动，经七小劫，不起于座，放大光明，遍照十方无量国土，微尘世界无不遍及。时彼三千大千世界无量国土诸仙真圣洗然惊叹，异口同音，俱发声言：咄哉，彼土大德天尊以何因缘放希有光，奇特妙相。时诸三千大千世界微尘国土诸仙圣众遥望山中，光相挺特，妙丽希有，无以为喻，驰诚欣慕，口不能言，咸欲竞往。尔时，天尊安庠动念，以他心智遥观彼土他方圣众心意虔恭，是诸圣众纯是上士，悉堪受度。因发大声，告诸十方无量国土：汝等真士，宿植德本，纯一无二，是我真子，堪持宝藏。我今欲入长乐妙土，汝等真士乘我希有微妙光明，俱来法座，值我今日难胜之法。尔时，十方微妙世界无量国土他方圣众闻是声音，心大欢喜，普乘神光，飞空越谷，皆悉上士寻光而来。是诸大众，烦恼已空，明了法性，其字曰浄行真人、妙相真人、宝光真人、曜明真人、辨才真人、普等真人、圣行真人、遍通真人、德满真人、度命真人、欲济真人、导师真人、善爱真人、达相真人、高上真人、胜意真人、开明真人、守藏真人、护持真人、等观真人、寂定真人、无碍真人、凌空真人、常念真人、化通真人、善变真人、静定真人、妙光真人、妙花真人、大慈真人、慧明真人、宝盖真人等。诸大众无量真人，与诸徒从，并及无量天龙、大力神王，无鞅数众，细雨密雾，一时俱到不思议山，围绕三匝，瞻仰天尊，安庠雅步，稽首礼足，问讯毕，即依位而坐。
　　尔时，天尊以大慈心熏修大众，微声唱言：子等真士，於无量劫众善普会致於今日，值希有光，得睹难胜未曾有法，普来集会，不可思议。我今欲入长乐妙境，汝等真士若有所疑，恣来启问。於是浄行真人即从座起，正巾敛褐，长跪稽首，白天尊言：我今等众乘希有光，欲有所问，若垂听许，乃敢谘陈。
　　天尊告曰：浄行真人，子今善能为众开发，谘请法相，恣汝所问，勿自疑难。吾当为汝分别解说，决了所疑。於是浄行既蒙听许，心意踊跃，欢喜无量，白天尊言：如是身相，大光普遍，妙丽希有，光相挺特，超百千日，不可思议。我自思惟，如是身相希有难思，若有众生见斯光者，即名真士，能见诸法，不坏眼根。
　　天尊告曰：浄行真士，实如所言。我今身相有无量光，名无量义。若有众生，能见我身微妙光明，即得眼根通达明浄，能了诸法，观诸法性，性相湛然，不坏世法，而得真相。又我身相有无量光，名无量义。若有众生能闻我身微妙光明，即得耳根通达明浄，能了诸法，闻诸法性，性相湛然，不坏世法，而得真相。又我身相有无量光，名无量义。若有众生能齅我身，微妙光明，即得鼻根通达明浄，能了诸法，齅诸法性，性相湛然，不坏世法，而得真相。又我真相有无量光，名无量义。若有众生能言我身微妙光明，即得舌根通达明浄，能辨诸法，言诸法性，性相湛然，不坏世法，而得真相。又我身相有无量光，名无量义。若有众生能触我身微妙光明，即得身根通达明净，能觉诸法，知诸法性，性相湛然，不坏世法，而得真相。又我身相有无量光，名无量义。若有众生能知我身微妙光明，即得心根通达明浄，能了诸法，悟诸法性，性相湛然，不坏世法，而得真相。浄行真士，我今身相，无量光明。假使尽诸十方三千大千世界，碎为微尘，一一尘中复为十方无量世界。又复碎诸无量世界皆为微尘，以此尘数比我身光千亿万分，未得其一。是故十方无量国土，若有众生遇斯光者，即得身中六根明浄，通达无碍，能了诸法，性相湛然，不坏世法，而得真相。以此光明庄严，一切无量无边微尘世界一切众生，皆悉成就无上正真金刚妙相，光明功德，不可思议，终劫说之，亦不能尽。於是浄行并诸大众闻天尊说微妙光明，利益众生，无量无边，俱发声言，叹未曾有；大德天尊微妙身相，光明大藏，福惠庄严，实无穷尽。
　　是时，妙相真人闻天尊说法身微妙，光明特甚，天上人间，未有斯匹，前进稽首，白天尊言：大德天尊，我今所见天尊身相，大光普遍诸微尘界，他土大士、十方圣众俱来集会，欲闻要言，未审今会不思议城，希所常有，天尊所演光相微妙无上法轮，今之所说，当何名号？唯愿解说，诀了所疑，令此众会得眄篇目，心意泰然，功德无量。
　　尔时，天尊欣然悦豫，叹妙相言：善哉善哉，妙相真士善能通达，观诸法性，心意无碍，故能为众谘请要言。子等谛听，我今为说微妙难思未曾有法。自昔以来，为众开演，未如今日，大光普照，他土世界微尘圣众俱来集会不思议山，闻此胜法。我所说无上尊经，名为《妙林》，亦名《胜习》。子等谛思无上大乘微妙经典。若有一人闻此经名，一心信受，思念恭敬，尊重赞叹，解其义味，为人演说，称扬大道，当知是人曾於无量亿劫之中已种善根，功德成办。故於今日得闻大乘微妙经典。此人即是一切众生大慈悲父，开悟一切，为众道师。世间众生当於此处勤种功德，能以一心，不生懈退，是人所得大乘功德，无量无边，不可称说。假使尽诸十方三千大千世界一切草木，寸斩为筹，以此筹算其人功德，亦不能尽。是故汝等俱入宝城，闻此《妙林大乘》名字，必得上道，入於长乐，常住妙土，功德巍巍，与我无异。
　　是时，大众闻说经名，一时开悟，举手弹指，稽首称善。於是宝光执笏安庠，前进作礼，上白天尊：臣以有幸，得预斯集。向闻所说微妙大乘秘要经典，所说经名《妙林》《胜习》。臣等下愚，未能自了，不审天尊以何义故，名此尊经为《妙林》邪？愿为解说，示以要言，令众晓悟，饶益一切，决了所疑。
　　天尊告曰：宝光真士，乃於今日能发大慈，为众谘请真实要言，开悟将来，不可思议。汝今复座，吾当为汝分别解脱，令众得明，开悟将来，使得安乐。我今所说《大乘妙林无上尊经》，功德无量，不可思议。犹彼宝林，能生果实，资益一切，食此花实，身相金光，无不微妙。人闻此经，一心听受，得其义味，智慧圆明，身相微妙。以是之故，与彼无异。又彼宝林，根株茎叶，悉是真文，微风一动，能发洞章，声音微妙。若得闻者了然悟道，我今法相如彼《妙林》。若有众生微心一感，现以声教，声音微妙，若有闻者，即得正真。以是之故，与彼无异。又彼《妙林》莫知本始，劫劫常生，种类不绝。我今法相，如彼宝林，莫知本始，劫劫出现，种性不绝。以是之故，与彼无异。又彼宝林，枝条覆荫，三千世界，无不周遍。我今法相，德荫三千大千国土，弥罗无外。以是之故，与彼无异。又彼《妙林》无心随顺，从风偃仰，假有霜雪，不能凋残。我今法相，亦复如是，无心善顺，物感常通，假有烦恼，三涂恶报，莫能伤害。以是之故，与彼无异。诸微尘土一切大众，见我光明难胜希有，越空赴谷，俱来集会不思议山，习我胜因，闻斯要诀。诸来大众闻此大乘，智慧日新，功德无量。以是之故，亦名《胜习》。宝光等众，无量无边。闻此要言，咸皆开悟，同时行礼，稽首称善。於是宝光而说偈言：
　　善巧无上大悲尊，不舍四弘度众生。示现端坐不思议，放大光明照十方。
　　微尘国土无边众，俱见法身微妙光。大众纯一无上士，堪持妙林希有经。
　　他心了达无边境，高声唱言真实宾。我今欲入长乐土，故命时众来受持。
　　众等同闻大欢喜，飞空越谷一时临。烦恼已尽皆自在，明了法性大乘门。
　　围绕瞻听忘疲厌，安庠前进礼天尊。大悲熏修无限量，唱说时众久行因。
　　故得闻今希有法，善哉集会不思议。功圆行满入长乐，告众疑问在今晨。
　　故得慧明无上士，浄行正念动三千。乘斯大会希有座，告令疑网任谘陈。
　　既蒙听命胜所请，进前敢言希有光。大悲善巧说身相，无量光明奇特尊。
　　遇得斯照六相浄，不坏世法即真身。假令微尘诸世界，细末尽数不能量。
　　又有久修真大士，号曰妙相问经名。故得大慈降法雨，篇目名字总披陈。
　　若得遇闻此名号，功德福惠悉庄严。假令三千诸草木，寸斩算数不能知。
　　我亦乘今无上惠，更问经名义云何。既蒙法王无上诀，名义诸疑悉已除。
　　我等时众同斯集，自庆得闻妙林经。故得上登无极位，一切众生离嚣尘。
　　宝光等，是时，大众闻说偈颂已，心大欢喜，咸皆开悟，一时稽首，复还本座。
　　观真相品第二
　　尔时，曜明真人前进稽首，白天尊言：我等时众闻天尊说微妙光明，希有难值，若后有人遇斯光者，即得六根通达明浄，不坏世法，而得真相。臣以下愚，未了斯义，不审世间及以真相为一相邪，为异相邪？若是一相，何以名世？若世是真，何不名真？若异相者，既得真相，云何不坏？世间不坏，云何得真？世间不坏而得真者，譬如种子。种子不坏，芽茎花实从何而生？如是二趣实未能了，愿垂旨诀，得释所疑。
　　天尊告曰：曜明真士善能方便，为诸众生诀此疑惑。子今复座，吾当为说。子今所问，世间真相为一相邪？为异相邪？今当问子，子之所见为法见邪？为相见邪？曜明答曰：大德天尊，世间真相有法见邪？有相见邪？
　　天尊答曰：曜明真士，真相世间，本无差别。众生所见，未能通达，但观其相，未能见法。是故分别世间、真相，其相不同。今以慧眼观世间相，即相是真，能了真相，名为见法。以是之故，不坏世间，而得真相。
　　曜明又问：大德天尊，不坏世间而得真相，未审世间以何为相，而言不坏即是真相？
　　天尊告曰：曜明真士，世间相者，即是无明、贪着、爱见、瞋恚、愚痴等诸烦恼，是世间相。曜明又问：大德天尊，无明、贪爱、瞋恚、愚痴等诸烦恼是世间相，既言不坏，即得真相。是则真相犹有贪爱，既有贪爱是真，何须说言断诸烦恼而得真相？
　　天尊告曰：曜明真士，实如所言，不断烦恼而得真相。今言断者，为诸众生未能见法，唯见无明、贪爱、愚痴、瞋恚、烦恼，故须说断而得真相。若人能知烦恼性空，本无贪爱，无明永浄，无法可断，以是当知不断烦恼而得真相。真相无相，无相无得，无明无法，无法无断，无断无得，名断烦恼；无得无断，名得真相。以是当知，不断烦恼而得真相。
　　曜明又问：大德天尊，真相烦恼，既无二相，无二相故，言得真相。何以不言烦恼真相，无二相故，言得烦恼？
　　天尊答曰：曜明真士，如向所说，是有二种，一者相见，二者法见。法见之人，言得真相；相见之人，言得烦恼。以是当知，法见之人常观妙本，故得真相；相见之人，常观粗边，故得烦恼。若人能知烦恼性空，未曾有法，从迹观本，名得法见。若复有人无明暗蔽，唯见烦恼，从无明见，名为真相。又语曜明：若复有人见有烦恼，又有真相，烦恼真相，皆为烦恼。若人能知此烦恼不异真相，真相无相，烦恼真相，名为真相。又语曜明：子向问言，譬如种子，种子不坏，芽茎枝叶花实等从何而生。吾今问子种子坏邪，芽实生邪？种子若坏，坏则无因，无因有果，斯无是处。芽生种坏，坏则不生，坏为生因，亦非是处。以是当知种子芽茎、枝叶花实，非生非坏，非因非果，非不因果。烦恼真相，亦复如是，非前非后，非一非异，非不一异。又语曜明：汝谓种子坏乃芽生，今又问子，种坏芽生，坏时生耶？未坏生耶？坏后生耶？坏时生者，以坏为生，生则不生；生而坏者，以生为坏，坏则不坏。云何种坏而得芽生？譬如荫坏，身则不生，无荫有身，理则不然。以是当知种子既坏，芽则不生，无种有芽，理亦不然。是故我言坏则不生。若有说言坏时生者，与坏同体，云何得生？譬如一身，诸根同体，云何头坏而得足生？头坏足生，理则不然。以是当知种子坏时，芽则不生，生坏同体，理亦不然。是故我言坏时不生。坏后生者，生灭相离，云何为因？譬如败种，种已先灭，灭即无芽，云何芽后从败种生？以是当知坏后不生，坏已芽生，理亦不然。是故我言种子坏后芽亦不生。又语曜明：种坏芽生，生坏一耶？生坏异耶？生坏一者，坏则相违，云何同体？灭则不生，云何坏生？生则不灭，云何生坏异者？异则非因，非因生果，理则不然。譬如虚空，非兔角因，虚空非因，生兔角果，理则不然。以是当知异亦不生，云何有生？又语曜明：未坏生者，是则种子体中未变，未变芽生，芽生则无因，无因有果，无种有芽，理则不然。犹如无形，影则不生，形若未生，有影生者，当知此影不从形生。譬如麻子，麻子未坏，油则不生。以是当知未坏不生，云何有生？又语曜明：坏后生者，彼种已灭，灭则无因。灭后生芽，此芽始生，生则非果，彼种灭已，有芽生者，理则不然。犹有无乳，酪则不生，若无彼乳而有此酪，是则酪有不从乳生。以是当知坏后不生，云何有生？检求生相，毕竟永灭。不可得故，是故无生。
　　尔时，辩才即从座起，安庠而进，白天尊言：我自思惟，一切众生飘浪生死，皆由无明、贪着、爱见。我又思惟，爱见无明，从何而有，致令众生飘浪生死，是生死本从心生耶？从眼生耶？从耳生耶？从鼻生耶？从舌生耶？从内生耶？从外生耶？从有生耶？从空生耶？我今等众实未能了，愿为解说，得释所疑。
　　天尊告曰：辩才真士，善哉斯问。子今复座，当为子说。生死根本，从空而生，亦从有生；从内而生，亦从外生；从鼻而生，亦从舌生；从眼而生，亦从耳生。本无从生，亦从心生。何以故？心法空故。心法既空，无明亦空；无明既空，贪爱亦空；贪爱既空，生死亦空；生死既空，眼法亦空；眼法空故，耳法亦空；耳法空故，鼻法亦空；鼻法空故，舌法亦空；舌法空故，内外亦空；内外空故，空有亦空。、以是因缘，生死根本，从空而生。又语辩才：空法本空，心法亦空，云何空法生心法空？心法既空，从空生心。是则东方本空，生西方空。既知东方本空，不生西空，当知空法本空，不生心法；心法既空，不从空生。当知心法，法相本空，不生无明。既知无明本空，不从心生，当知无明本空，不生贪着；既知贪着本空，不从无明，当知贪着亦空，不生爱见；既知爱见本空，不从贪着，当知爱见亦空，不生心法；既知心法本空，不从爱见，当知心法亦空，不生眼法；既知眼法本空，不从心生，当知眼法亦空，不生耳法；既知耳法本空，不从眼生，当知耳法亦空，不生鼻法；既知鼻法本空，不从耳生，当知鼻法亦空，不生舌法；既知舌法本空，不从鼻生，当知舌法亦空，不生内法；既知内法本空，不从舌生，当知内法亦空，不生外法；既知外法本空，不从内生，当知外法亦空，不生有法；既知有法本空，不从外生，当知有法亦空，不生空法；既知空法本空，不从有生，当知空法亦空，不生生死；既知生死本空，不从空生，当知生死亦不生死。一切有为烦恼，以是当知有为生死，众生飘浪，如虚中云，如空中色，如谷中响，如水中月，如镜中像，如热中炎，如电中火，如聋中听，如盲中视，如哑中言，如二头鹤，如三足鸡，如龟中毛，如兔中角，中是无明、贪着、爱见。生死之本，亦复如是，毕竟皆空，不可论说，譬如灯灭，不可寻求。生死本空，亦复如是，如大猛火，如四毒蛇，不可亲近。生死之法，亦复如是。子等当复作如是观，乃得无为，出离生死。於是辩才等众闻是要言，欢喜踊跃，叹未曾有。於是大众同声称善，而说偈言：
　　无上大悲尊，善巧说真相。世间烦恼本，即无上慧因。
　　众生未能了，故说断贪瞋。若知本非有，生死即道场。
　　无明性永灭，烦恼谅风声。慧眼当清浄，法见明重昏。
　　本来无二相，粗妙信开缘。若能辩无二，三界不思议。
　　执心在真相，道场恚贪瞋。种子未曾灭，芽茎实不生。
　　先有不从因，先无何所生。三时辩生法，种子实非因。
　　自体未曾有，芽茎何所从。辩才无上士，善谘生死因。
　　大悲谅无尽，为众悉敷陈。无明与生死，譬如空谷声。
　　聋盲所闻见，世间实不然。智者观生死，犹如大幻师。
　　土梗何曾走，木鸡讵翔空。若能明斯趣，一切不思议。
　　尔时，天尊叹大众言：善哉善哉，汝等今众闻希有法，体了真相，实如所陈，乘我今日，宣语将来，一切众生，令得晓了，与今无异。尔时，大众稽首称善。
　　辩邪正品第三
　　尔时，普等真人即从座起，前进作礼，上白天尊：我自思惟，天尊身相，光明挺特，微妙难思，如金刚王摧折一切，智慧明了，结习永除，端然独步，不思议城。我今欲问，未敢自陈。愿垂大慈，赐示仪轨，修行阶级，其义云何？使将来世得见正真。
　　天尊告曰：善哉善哉，普等真士，善能利益将来众生，能发斯问，开悟愚蒙。子今复座，吾当为说。凡所问者，具有二种：一者正问，二者邪问。若正问者，与道为亲；若邪问者，是魔眷属。普等又问：何等为正？何等为？
　　天尊告曰：若人作有为问，无为故问，名为邪问。非有为问，非无为问，名为正问。若人见生故问，见灭故问，各为邪问。不见生问，不见灭问，名为正问。若人见住故问，见坏故问，名为邪问。不见住问，不见坏问，名为正问。若人见罪故问，见福故问，名为邪问。不见罪问，不见福问，名为正问。若人见浄故问，见秽故问，名为邪问。不见浄问，不见秽问，名为正问。若人见是故问，见非故问，名为邪问。不见是问，不见非问，名为正问。若人见亲故问，见疏故问，名为邪问。不见亲问，不见疏问，名为正问。若人见空故问，见有故问，名为邪问。不见空问，不见有问，名为正问。若人见苦故问，见乐故问，名为邪问。不见苦问，不见乐问，名为正问。若人见圣故问，见凡故问，名为邪问。不见圣问，不见凡问，名为正问。若人见善故问，见恶故问，名为邪问。不见善问，不见恶问，名为正问。若人见施故问，见盗故问，名为邪问。不见施问，不见盗问，名为正问。若人见持戒问，见破戒问，名为邪问。不见持戒问，不见破戒问，名为正问。若人见长故问，见短故问，名为邪问。不见长问，不见短问，名为正问。若人见贵故问，见贱故问，名为邪问。不见贵问，不见贱问，名为正问。若人见得故问，见失故问，名为邪问。不见得问，不见失问，名为正问。若人见邪故问，见正故问，名为邪问。不见正问，不见邪问，名为正问。若人见问故问，不见问故问，名为邪问。不见问问，不见不问，名为正问。如是等类，皆有邪正。邪正所有，皆从心生。心之所生，皆是颠倒。非有见有，非无见无，非生见生，非灭见灭，非住见住，非坏见坏，非罪见罪，非福见福，非浄见浄，非秽见秽，非是见是，非非见非，非亲见亲，非疏见疏，非空见空，非有见有，非苦见苦，非乐见乐，非圣见圣，非凡见凡，非善见善，非恶见恶，非施见施，非盗见盗，非持见持，非犯见犯，非长见长，非短见短，非贵见贵，非贱见贱，非得见得，非失见失，非邪见邪，非正见正，非问见问，非见见见，如是诸见，皆悉虚妄，如幻如梦，死一真实。何以故？诸法无心，有心见法，名为邪见。若人能知诸法无心，不起心见，是名正见。是当知有心问者，皆为邪问；无心问者，乃名正问。以是义故，我今不令一切众生断灭烦恼，而得真相，但欲度诸妄想众生，故说烦恼、真相二义。实无生死，可得真相。所以者何？诸法清静，本无二相，无所往来。是故我今不令众生断灭烦恼，乃得真相。虽说烦恼，实无烦恼之可断灭；虽说常乐，亦无常乐之可欣慕。既无烦恼，是故众生不失真相；既无真相，是故我今不舍烦恼。若复有人於末世中，能发此念，体解正真，是名大乘，修真正行。於是普等闻斯说已，心大欢喜，告诸大众、无亿数人同体无为，俱入正真。
　　尔时，圣行大士白天尊言：於未来世，若有众生於诸法中，生有见心，是则大道永没，不行於世。若见三清是清浄境，心所欣慕，如此人者，永劫修功，不得解脱。所以者何？三清境界，名为寂灭，远离诸尘，不受诸爱，若有见心，则堕邪见，非修正行，名为永失无上法邪？
　　於是，天尊叹圣行言：善哉善哉，实如所言。圣行真士，宿植德本，明了实相，通达无碍，故於今日为众决疑，真为深要。若复有人於诸法中，生有见心，舍於秽土，求三清乐，舍众生身，求真道相，欲断顿恼，而入无为，求离诸见，乃得寂灭。如是等相，我说此人，名大邪见憎慢之人。譬如愚人，畏於天地，而欲走避，所至之处，不离大地。众生亦尔，畏生死身，疾舍三界，有心厌离，所得之身，不离生死，如是众生，未能见法、求真道相。深实可哀。真道相者，名为不作，无所起灭，非有非无，非长非短，非大非小，非色非心。能体此相，名为修习真道正行。〔复〕语圣行：世间众生，无明障重，真道在身，莫能睹见。譬如愚人，东西驰走，觅虚空色，而不能见即色是空。一切世间，亦复如是。心性驰骋，欲求真道，不知身心即是真道。譬如愚人，但见竹木，而不知火，舍木求火，而不知火已在木中。一切世间，亦复如是，舍身求道而不知道已在身中。舍木求火，譬如愚人舍形求影，舍声求响，而不知形是影根，声为响本。以是当知世间邪见，烦恼炽盛，犹荆棘林，如蒺梨园，不可亲近。汝等今众，乘我今日，宣示将来，令知三清不离烦恼，令知大道不在他方，但观身心，修习正行，自然解脱，永离烦恼，常处三清。子善思惟，自然安乐。
　　於是，圣行又复白言大德天尊：云何说言一切众生即是真道，而复告命修习正行．乃得安乐？若其是道，何须修习？犹如羽鸟，何须习飞；譬如鳞族，何须习水？云升雨降，不关习学。若诸众生已是真道，何须修习而得安乐？愿为解说，得释所疑。
　　天尊告曰：圣行真士，善哉斯问。如我向言真道众生，如木中火，非一非异，非即非离；即木有火，而木非火；离木无火，而火非木。木非是火，故云非一；火不离木，故云非异。以是当知众生真道，非一非异，非即非离。即生有道而生非道，离生无道而道非生。生非是道，故云非一；道不离生，故云非异。以是当知若欲求火，於木中求，不於冰中求；若欲求道，於身中求，不於他求。於冰求火，他方求道，假使力能移山，功能竭海，力之弥勤，功之殊妙，终劫行之，去道愈远。是故我今告诸众生，若欲求火，当须人功，备其钻具，运动力手，然后见火。众生学道，修习正行，亦复如是，当以善功，备其种智，观此身中，运动心神，然得见道。以是之故，我令众生修习正真，乃得安乐。习空鳞水，亦须运用而得升降，空行水去，真道众生，不以为类。云升雨降，无识无心，不关习学，如斯等类，并是世间，不比真道。子善思惟，自当得解。
　　於是，圣行又复白言大德天尊：众生求道，於身中求，不於他求，身中空邪？他方有邪？天尊答曰：圣行真士，三十六问，名为邪见。圣行又问：大德天尊，见木有火，见冰有水，见冰无火，见木无水邪？天尊答曰：圣行真士，为诸未悟，随顺世间。圣行又问大德天尊：冰有火耶？木有水耶？天尊答曰：圣行真士，於虚空中见众色像。圣行又问大德天尊：於冰求火，於木求水，斯见处邪？
　　天尊答曰：圣行真士，见身求道，灭诸有为，求得解脱，斯非是处。若求真道，但自观身；若求虚空，但观诸有。观身实相，道从身生，亦从心生，从眼耳生，从鼻舌生，从四大生，从百体生。观物真相，空从天生，亦从地生，亦从我生，亦从他生，从水火生，从草木生，从十方生，从万物生。以是义故，我说此经，度微尘众，而未尝见有一众生得受度也。何以故？我眼既空，众生亦空，空无分别。分别空故，是故我眼智慧明浄，能观一切通达无碍，观诸三千大千世界，过去未来，一切众生，悉已受度。以是因缘，我说空中具足一切无量色像。於是圣行并诸大众闻说要言，俱起作礼而说偈言：
　　具足一切智，善哉奇特尊。说今微妙法，邪正甚分明。
　　颠倒生取舍，正真非有无。心法非本有，有心虚妄生。
　　善巧顺诸有，有灭齐正真。正真无复相，烦恼实本空。
　　众生不异道，诸见悉无为。有心欲除断，大行永不行。
　　三清非远妙，寂灭在胸襟。若起有心见，惠牙永消摧。
　　天尊说此类，名为僧慢人。犹如畏大地，疾走欲藏身。
　　纵日驰千里，非地不容身。厌身欲求道，见道不忘身。
　　存身去道远，生死反成亲。至真无起灭，大道离断常。
　　若有体斯妙，名为修正真。众生由障重，失道唯见身。
　　将身欲求道，观色不知空。譬如愚见木，不知火所从。
　　影响非殊远，形声是本源。邪见生烦恼，蒺藜刑棘丛。
　　有见生毒害，伤身何异斯。三清即烦恼，大道谅我身。
　　犹如木中火，钻具及人功。积善求真道，安乐会正真。
　　说经度一切，算数不能量。照本元来去，受度悉虚陈。
　　虚空谅无际，众生何所依。我眼本清浄，通达了大千。
　　未来及过去，见在尽微尘。久於无量劫，悉己会正真。
　　大乘妙林经卷上竟
　　大乘妙林经卷中
　　观身品第四
　　尔时，大慈真人即从座起，稽首礼问，白天尊言：我等今众心自念言，天尊所说，微妙难思，烦恼真相，性无差别，其义幽微。我今等众亲承圣旨，得释所疑。将来众生，心根未悟，闻此大法，云何得解？天尊所说，三清非远，道即我身。一切众生闻身有道，未了斯义，益加疑网，当以何法得释彼疑，令诸众生泰然安乐？
　　天尊答曰：善哉善哉，大慈真士，於无量劫荷负一切众生苦恼，故於今日善发斯问。子今复座，吾当为说，令诸将来有心之人，使得安乐。若有众生，入我法门，闻我妙义，未能晓了，当以三法安慰其心，令得开悟。何谓三法？一者，若有众生闻此大乘，未能信受，当以五戒修摄其身，令无放逸，五根明浄，体性调和，於法无畏，堪任听受。二者，若有众生闻此大乘，未能善解，当以三定继录其心，令无动应，心地端静，性气调和，於法无畏，堪任诵持。三者，若有众生闻此大乘，未能通观，当以六慧遍被身心，令无障碍，内外明浄，身意澄清，慧洞虚空，了见真性，於法无畏，堪任寄付。何谓五#1戒？一者，若有眼根贪着色尘，当以妙林大戒，观彼色尘，随时迁易，念念无常，无可贪着，观我眼根，与彼无异。二者，若有耳根贪着声尘，当以妙林大戒，观彼声尘，随时迁易，念念无常，无可贪着，观我耳根，与彼无异。三者，若有鼻根，贪着香尘，当以妙林大戒，观彼香尘，随时迁易，念念无常，无可贪着，观我鼻根，与彼无异。四者，若有舌根贪着味尘，当以妙林大戒，观彼味尘，随时迁易，念念无常，无可贪着，观我舌根，与彼无异。五者，若有身根，贪着法尘，当以妙林大戒，观彼法尘，随时迁易，念念无常，无可贪着，观我身缘，与彼无异。何谓三定？一者，若有众生心神驰动，多所贪着，当以妙林大定，观诸世间，如幻如梦，如焰如电，非真实有，既知非有，心不驰动，是名安定。二者，若有众生心神驰动，多所慎恚，当以妙林大定，观诸世间，如声如响，如雾如云，非真实有，既知非有，无所瞋恚，名为法定。三者，若有众生心神驰动，多有痴慢，当以妙林大定，观诸世间，如风如空，如泡如影，非真实有，既知非有，无可痴慢，名为决定。何谓六慧？一者，既了彼色随时迁易，念念无常，无可贪着，眼根清浄，名为见慧。二者，既了彼声随时迁易，念念无常，无所贪着，耳根清浄，名为闻慧。三者，既了彼香随时迁易，念念无常，无所贪着，鼻根清浄，名为通慧。四者，既了彼味随时迁易，念念无常，无所贪着，舌根清浄，名为辨慧。五者，既了诸法随时迁易，念念无常，无所贪着，身缘清浄，名为觉慧。六者，既了三毒随时迁易，念念无常，无所滞碍，心根清浄，名为洞慧。大慈真士，若后末世，一切众生欲入法门，当以三法安定其心，令无所畏。既无畏已，自然安乐，身心坚固，常住不动，六慧明浄，通达无碍，观诸世间，无非妙相。以是当知不断烦恼而得真相。汝等今众勿以此法轻示非人，一念疑毁，万劫不生。慎之慎之。
　　尔时，遍通真人白天尊言：我等今众得闻大法，身心踊跃，快乐安稳，得无所畏，不可思议。犹有疑昧，未敢谘陈。伏愿天尊特垂听许。
　　天尊告曰：遍通真士，有所疑网，恣汝所问。吾当辩说，以示未闻。於是遍通白天尊言：大德法王，云何说言若有众生欲入法门，当以三法安慰其心，令得安乐？一切众生本有心邪？若是有心，心性已定，云何说言以此三法安定其心，令得无畏？若本无心，云何得定，而今说言以此三法安慰其心，令得定邪？
　　天尊告曰：善哉斯问，谛听谛听。吾当辩说，令诸将来得了所疑。遍达真士，一切众生心法如生，云何一切众生心法如生？一切众生本有生邪？若有生者，生从何有？一切众生本无生邪？若无生者，见有生身。汝等今众见身有邪？见身无邪？遍通答曰：大德天尊，我等今众见身是无，何以故？前色灭故，后色生故。
　　天尊告曰：遍通真士，心法亦尔。非有非无，念念生灭；前心灭故，不为后因；后心生故，不为前果。是故我言一切众生，心法如生。遍通又言：大德天尊，既云一切众生心法如生，生法见生，生法如心，心可见邪？
　　天尊答曰：遍通真士，心法可见。欲见心法，还如见生，生无方所，欲见心法，亦无方所。遍通又言；大德天尊，既云心法如生，俱无方所，云何安慰，令得安乐？
　　天尊答曰；遍通真士，身可安邪？遍通答言；大德天尊，身法念念，不可安慰。
　　天尊告曰：遍通真士，心法亦然，不可安慰。遍通又言：大德天尊，既不可安，云何向言安慰其心，令得乐邪？
　　天尊答曰：遍通真士，为见有身，故令安慰。既安慰已，知心非有，亦复非无，非有非无，名得真心，故得安乐。是故我今以此三法，安慰其心，令得安乐。是诸大众闻天尊说，成皆开悟，同声称善而说偈言：
　　法王三界大悲尊，见身端坐不思议。为众演斯微妙法，开悟群生无上因。
　　故知烦恼同真相，了达道场等无明。初学心中未清静，大慈方便启重昏。
　　故得天尊为敷演，妙林三法晓初心。五戒观身五根静，三定摄心三毒除。
　　一乘遍被三千土，六慧重修九夜清。了悟幻梦非真有，非真有法亦非空。
　　故得住居安乐土，非空幻有悉常存。常存非离人间土，人中妙相甚奇姿。
　　昔日未悟名烦恼，今辰大觉号真仙。一体两名随物见，好见两名同一身。
　　遍通至真无上士，怀念殷懃不离心。请问众生所生得，有心无心定云何。
　　今蒙大悲无上诀，众生有心心若生。生法非无亦非有，有心非有亦非无。
　　前生后生不相续，有心无心不相因。见身非有同心法，求心非无如见身。
　　能知身心非一异，岂执身心定有无。说去两偏无所两，又忘一中何所中。
　　偏中了然无所有，重玄微妙不思议。故得身心可安慰，真心万劫永常存。
　　尔时，天尊闻诸大法说偈颂已，告诸真人：汝等大众於此座会，深解法相，快乐安隐。诚如所言，真实无异。於将来世，咸令众生皆得开悟。是时大众咸皆欢喜，稽首受命，同时而退。
　　童子问品第五
　　尔时，侍座童子名曰慧明，从座而起，整顿衣冠，稽首作礼，上白天尊言：大慈天尊，微妙光明，普照十方，微尘世界、一切国土，诸真圣众无亿数人，俱来集会不思议城。土地平正，宫殿希有，容微尘众，无有迫迮。此地何缘而有斯妙？众真行业，修何功德？遇值宝光，得入斯座，希有难思。闻此《妙林》，快乐无极。愿垂告诲，开悟将来。
　　於是，天尊叹童子言：善哉善哉，慧明童子，善能激发微妙因绿，使将来世得释所疑，不思议山，名大福堂，出离生死，国土清浄，非是二乘所能睹见。过去、未来三世天尊之所集会，一微尘土容八万众，不可思议，宫殿床榻、百味甘香、衣服卧具、花果林木、通身浴池，皆是七宝。若有所须，应念而至。福德之土，不可思议。非我今日言所能尽。十方国土、三千世界，一切微尘无鞅数众、真人集会，皆是上士，纯一无二，智慧圆明，了诸法性，於无量劫，植众德本。故於今日遇值光明而得集会。见我今日微妙大乘，宣通法教，普度无量，一切众生，得闻此经《妙林》名字，一章一句。当知是人尘沙身分，所有三业，造诸过恶，皆悉清浄，不复受报。若有众生闻此经名，及以诵念一章一句，其人所生，常居浄土，衣食充足，元所乏少。闻此经已，不堕三恶，刀山剑树，铜柱炉炭，寒冰铁床，一切苦报，自然摧灭。所经行处，常居快乐，兵灾毒兽不能伤害。
　　童子又问：大德天尊，愿为广说真人所行，观诸法性，以何心力而得自在，通达无碍，复遇尊经，闻微妙法？
　　天尊告曰：慧明童子，真人所行，於诸法中无所希望，心性灭故；观诸色法，不生贪着，知眼空故；闻诸音声，不生贪着，知耳空故；齅诸香气，不生贪着，知鼻空故；餐诸美味，不生贪着，知舌空故；持诸宝物，不生贪着，知手空故；行诸平地，不生贪着，知足空故；见诸天堂，不生娱乐，知无我故；见诸地狱，不生怖畏，知无苦故；见人施与，不生欢喜，知无得故；见人劫夺，不生瞋怒，知无失故；见人赞叹，不生欣悦，知无誉故；见人毁辱，不生恚恨，知无损故；见玉京山，不以为高，无长相故；见诸堆息，不以为卑，无短相故；见诸骞树，不以为赊，无寿相故；见诸槿花，不以为促，无夭相故；见大罗天，不以为遍，无大相故；见诸毫未，不以为细，无小相故；见诸猛火，不以为热，无烧相故；见诸渤海，不以为濡，无湿相故；见诸雕画，不以为能，无巧相故；见诸愚讷，不以为顽，无拙相故；见诸布施，不以为难，无财相故；见诸贪吝，不以为惜；无悭相故；见诸众生，不以为异，无有相故；见诸虚空，不以为一，无无相故；见诸亲族，不以为恋，无爱相故；见诸怨家，不以为恶，无憎相故；见诸天地，不以为久，无住相故；见诸电光，不以为疾，无去相故；见日初出，不以为东，无出相故；见日终役，不以为西，无没相故；无西无没，无日没故；无东无出，无日出故。以是当知真人见法而不见故，以不见故，故於今日得居浄土，值希有光，闻我今日演说大乘微妙经典，能以一心信解受持。
　　尔时，侍座童子名曰善信，从座而起，稽首作礼，一心瞻仰，白天尊言：大德天尊所说甚深，微妙难思。若有众生闻斯法者，以何心力而得开悟？
　　天尊告曰：善信童子，若有众生得遇斯经，未能善解，当以慧心观察其身，眼耳鼻舌，一切诸根，为是有邪？为是无邪？为有因邪？为无因邪？若言有我，眼耳诸根，因四大生而有我者，当自思惟，四大性空，云何得合？若四大空，合成我身，身从四大，四大既空，我身亦空。何以故？由本空故。若言我身，眼耳诸根，因四大生，四大性异，云何得合？若四大异，合成我身，身从四大，我身亦异。何以故？由本异故。若言我身，眼耳诸根，因四大生，四大非合，去何我身，四大合生，四大非合，合生我者，虎鹿蛇鼠，性非合故，云何合生？以是当知我今身者，如风如影，如露如电，如幻如梦，如声如响，毕竟寂灭，了无因故。能知是见，名为法观。以此心力，能生无诸功德门，住於三清，常居浄土。能於诸见，心无起动，以一慧心观诸万类，悉皆清浄。善信童子得闻是已，心生欢喜，叹未曾有。於是天尊而说偈曰：
　　我今所演说，一切诸天尊。过去及未来，皆同一心力。十方微尘土，所有诸法王。俱演微妙义，一乘无上经。若有一人闻，一章一句偈。誓心欲奉持，宣通未来世。如此善男子，及以善女人。所在经行处，灾疫不敢伤。若有一心念，五苦尽消摧。又请说真士，所行奇特因。真人所得法，观身知悉空。苦乐无二相，憎爱悉齐同。高卑无异趣，大小不殊形。日出非初合，日没讵终亡。东西无定所，出没亦无方。又问何心力，得斯平等观。示以慧观法，支节并消融。四大性非合，虎鹿不同群。以是知虚幻，露电尽皆空。毕竟无起灭，法观心日明。常居清浄土，长乐永未央。
　　是时，侍座童子、诸来大众，闻天尊说微妙偈颂，欢喜踊跃，叹未曾有。於是大众一时稽首，同声称善，作礼而退。
　　随顺品第六
　　尔时，天尊告遍通言：於末世中，若有一人解我所说，称扬妙义，宣示未闻，令得了悟，能体深义，不随文字，知诸法性，无可贪着，当知是人已於无量无边诸天尊所种植善功久已成辨，世间人民，於其人处，供给供养衣食卧具、香花灯烛、资身药饵，诸所之无，随顺给与。能如此者，所得功德，与我所资功德无异。何以故？如是人者即是大乘无上法牙，绍隆法藏，令无断绝。其人前身曾入宝城，闻我大乘微妙经典，托生下土，宣我正教。是故我说供养此人，与我无异。何以故？是人深知我之妙趣，随宜说法，无所执滞。是故世间供养是人，功德无量。
　　遍通白言：大德天尊，何谓随宜，顺众生说，无所执邪？
　　天尊告曰：遍通真士，我所说法，随顺众生，说一乘经，说三世法，说有为法，说无为法，说人间法，说出世法，说秽浊法，说清浄法，说罪说福，说苦说乐，说因说果，如是等说，名为随顺。众生世间，犹如幻师所作幻术，无有决定。又如夜梦，所有见事，皆悉虚妄，无有真实。若有众生深达斯义，如此之人是我真子，堪任委寄，秉持法藏，令无断绝。
　　遍通白言：大德天尊，所说要妙，随顺世间，无有决定，无罪福邪？无苦乐耶？
　　天尊答曰：遍通真士，我所说法，随顺众生，说罪为福，说福为罪，说苦为乐，说乐为苦。是故我所说法，无有决疑。
　　遍通白言：大德天尊，何谓说罪为福，说福为罪，说苦为乐，说乐为苦？既无决定，一切众生，云何修习，出离生死，得真解脱？
　　天尊答言：遍通真士，我所说法，说罪为福，一切众生所作众罪，罪性本空，无所有故；说福为罪，一切众生，所作之福，有心希望，贪着福故；乃至苦乐、因果诸所说法，亦复如是。以此当知我说罪福、苦乐、因果亦无决定。若人能知诸法不定，心无所击，无所系故，名得解脱，不复往来生死六趣，常乐清浄，安住不动，是名随宜、顺世间说。随宜说者，汲引众生，无有决定。以不决定，令诸众生得入定位，无所怖畏。能入三界，为众导师，度脱一切无量众生，得入常乐。
　　尔时，遍通又复白言：大德天尊，我自思惟，我等大众闻说妙义，心中了然，无复疑惑，於将来世，有诸众生闻斯深奥，未能决了，天尊所说罪福苦乐，无决定相，皆是随顺世间众生，以何心力而顺世间，无决定相？
　　天尊答曰：遍通真士，我今所说，以大悲心熏修一切，随顺世间，所说文字、言辞章句，皆是方便，随方引接，令得度脱。有为虚妄，无明苦恼，晓了法性，得见正真，是名随顺众生，随宜说法。
　　遍通又问：大德天尊，何以於诸众生而起大悲，无虚妄邪？
　　天尊答曰：遍通真士，譬如有人，问觅虚空，我今说空，是虚妄邪？遍通答言：大德天尊，如是说空，空可说耶？。
　　天尊答曰：遍通真士，空不可说。我今说空，虚空既空，我说亦空。以是当知世间虚妄，本无所有。我说世间，不堕虚妄。何以故？虚妄性空，我说虚妄，说妄亦空。是故我说不堕虚妄。
　　遍通白言：大德天尊，所说世间一切皆空，随顺众生，有何利益？
　　天尊答曰：遍通真士，为化引故，得出离故，入空门故，灭诸见故，了无相故，明无作故，一切诸行，毕竟寂灭，永不复生。既不生灭，常住不动。是故我今以大‘悲心随顺世间，令诸众生得此大利。
　　尔时，德满真人即从座起，稽首礼问，白天尊言：大德天尊，云何真人於世间法心无所着？
　　天尊答曰：德满真士，善哉斯问。汝今等众，於意云何？
　　德满答言；大德天尊，我自思惟，真人所行，
　　心性寂灭，无二相故；若有二相，即是虚妄。
　　我今观法，闻善不喜，闻恶不怒，无爱憎相，
　　心性寂灭，无所希望，观诸世间，犹如幻师，
　　见所幻事，知此非真，无所贪着。
　　真人所见一切世间诸有为法，亦复如是。知悉非真，无所贪着。
　　是时，侍座童子名曰上相，闻真人说，心大欢喜，踊跃无量，言不能尽。犹如长者亡所爱子，已经数日，忽然更活。我今得闻真人说法，欢喜亦然。犹有疑昧，未能自了，前进稽首，白真人言：大德真士所说，真人观世间法无有二相，无二相故，无所贪着；若有贪着，即是虚妄。虚妄法者，犹有梦幻，既非真有，假使虚妄，有何失耶？
　　真人答曰：上相童子善能问我，令诸将来得释所疑。我今所说，若有众生於有为法多生贪着，即是虚妄，虚妄心起，即有二见。若有众生，能了二相，二相无二，当知此人所见虚妄，亦无虚妄。是故我今所说法言，若有二见，贪着世间，即是虚妄。无二见者，观诸虚妄，悉非世间。既非世间，即无二见。无二见故，亦无虚妄。以是当知了虚妄者，观诸世间，实无所失。
　　上相童子又复问言；大德真士所说虚妄，由有二见。贪着世间，皆从心起，未了世间及以心法，何者为因？以何为果？为是心法能生世间，为是世间能生心法。若无心法，谁取世间；若无世间，心何所取？若云心法能取世间，未有心法，应无世间，若云世间心有所取，未有世间，应无心法。如是二义，实未能了，愿垂辩释，开示未闻。真人答曰：上相童子，吾今语汝。心法世间，非因非果，非前非后，非一非异，非有非无，而亦有无，亦是一异，乃至因果。譬如鸡母能生鸡子，犹如鸡子复生鸡母，如是母子，非因非果，非前非后，非一非异，非有非无，而亦有无，亦是一异，乃至因果。若了无生，无如是问；若有所得，名为邪问。邪问之人，永失无量大乘知见。上相童子，云何於空谷响而求生相，於焦谷中而求牙相？心法世间，亦复如是，毕竟永灭，不可论说；如大毒药，不可得尝；如盛猛火，不可亲近。说世间相，及说心法，如盲说色，如聋说声，毕竟无因，不可论说。
　　尔时，天尊叹德满言：善哉善哉，实如所言。善能分别心法世间，二无所有，俱不可说，深实要言。於是大众闻斯语已，心大欢喜而说偈言：
　　妙哉奇特尊，开发如是问。若有一人闻，解了深妙义。
　　宣通此大法，开示悟将来。当知此大士，已种无量功。
　　世间一切众，当於是人处。供给所乏须，功德量难思。
　　解此深奥义，是我真法子。绍隆妙林典，能资无上才。
　　了我随宜说，苦乐本无因。犹如大幻师，见所为幻事。
　　虽顺人间法，慧心了无缘。汲引诸众生，决定入大乘。
　　达了世间性，解脱无殊殃。我今说世间，不堕於虚妄。
　　问空求色像，辩空亦随机。德满真大士，为众问行心。
　　既蒙无上质，自陈昔所行。虽顺世间法，所见无虚妄。
　　上相真童子，未了达所疑。真人善通释，冰结并消融。
　　心性世间法，非果亦非因。能知盲说色，虚谷岂劳陈。天尊叹真士，大众悉披襟。
　　尔时，不思议城同闻大众说偈颂已，白天尊言：大德天尊，唯愿大慈，不舍弘心，赐大光明，照於下方无量世界，令彼下士得见宝光，开诸愚暗，与道结缘，令道反本。於是天尊举手弹指，无上宝光，如镜之圆，从掌中出，彻照下方，无量国土，乃至三徒恶趣、九幽苦魂，皆得明朗，了了清浄；地狱休息，报对宁闲；聋盲六疾、一切苦恼，皆得欢乐；人禽鸟兽皆发善心，不相伤害。因此光明，一切众生举眼遥见不思议城，如看掌中，无有遗失。见斯光者必当得往长乐福堂，入宝城中，快乐无极。
　　大乘妙林经卷中竟
　　#1『五』原作『三』，据上文『一者… … 当以五戒修摄其身』改。
　　大乘妙林经卷下
　　众真说法品第七
　　尔时，侍座童子名曰善见，即从座起，稽首礼问，白天尊言；今日侍座，得闻希有微妙经典，身心踊跃，快乐难言。天尊所说，譬喻甚探，非是二乘所得闻见。善哉斯座，昔未曾经。诸微尘土一切众真，皆得集会，此诸大士，何以心力观诸法性，而得值遇微妙尊经？愿为开示，真人所行，观诸法性，令诸众生皆得开悟。　　
　　尔时，天尊叹善见言：善哉善哉，侍座童子乃能为诸将来众生，请我开演真人所行观诸法性。於是天尊告诸真人：汝今等众，遇我今日微妙光明，而得集会，不可思议。汝今等众皆悉上士，纯一无杂，明了法性。童子所请，愿我广说真人所行，以何心力。故於今日，得闻要说，微妙大乘，第一希有，奇特妙义。汝今等众，宜各显说真人行相，令诸童子及将来世一切众生，得了真人所行秘要大乘密行。
　　尔时，真人名曰妙相，告诸童子等：今众一心谛听。我等众真，欲为广说真人所行，观诸法性而得要妙，开示未闻，令得了悟。真人所行，受诸禁戒，一切威仪，犹如世间诸善男女，一时闻法，心意踊跃，无所疑惑，生决定心。真人亦尔，从昔以来，至无量劫，於其中间，所持禁戒、一切威仪，心意踊跃，无所疑惑，生决定心，无复违退，是名真人所行禁戒，观诸法性，生决定心。宝光真人告童子言：善见童子，若诸真人所行之法，四无等心，坚固不退，是名真人观诸法性，得决定心。曜明真人告童子言：善见童子，若诸真人，观一切法，决定皆得，成无上道，是名真人观诸法性，得决定心。普等真人告童子言：善见童子，若诸真人，导引一切，无有偏爱，生一子想，是名真人观诸法性，得决定心。圣行真人告童子言：善见童子，若诸真人於正行中，心无动念，观诸色相，无有异性，是名真人观诸法性，得决定心。大悲真人告童子言：善见童子，若诸真人，入於苦难，济拔众生，心无违退，是名真人观诸法性，得决定心。遍通真人告童子言：善见童子，若诸真人，心自思惟，观诸众生，无非真实，是名真人观诸法性，得决定心。德满真人告童子言：善见童子，若诸真人，於诸法中，了辨无碍，降伏外道，令人正真，是名真人观诸法性，得决定心。敏济真人告童子言：善见童子，若诸真人，如一切性，本来清静，不可思议，是名真人观诸法性，得决定心。导师真人告童子言：善见童子，若诸真人，身口心意，导引众生，无有虚妄，是名真人观诸法性，得决定心。善爱真人告童子言：善见童子，若诸真人，观一切法，皆悉真实，无非真道，是名真人观诸法性，得决定心。达相真人告童子言：善见童子，若诸真人於诸魔众，皆来恼害，心不瞋恚，是名真人观诸法性，得决定心。高上真人告童子言：善见童子，若诸真人见诸众生，堕在生死，心无所乐，是名真人观诸法性，得决定心。胜慈真人告童子言：善见童子，若诸真人，以无上心，济度众生，皆得成辨，是名真人观诸法性，得决定心。开明真人告童子言：善见童子，若诸真人，受诸禁戒，心无违退，是名真人观诸法性，得决心。守藏真人告童子言：善见童子，若诸真人，见诸宝物，心无所爱着，常乐供养，是名真人观诸法性，得决定心。护持真人告童子言：善见童子，若诸真人於五欲中，心无所乐，常修浄行，是名真人观诸法性，得决心。等观真人告童子言：善见童子，若诸真人观诸众生，不见生相，不见灭相，是名真人观诸法性，得决定心。寂定真人告童子言：善见童子，若诸真人知诸众生，得闻此经，决定成道，是名真人观诸法性，得决定心。无碍真人告童子言：善见童子，若诸真人，以功德香常流五道，无有滞碍，是名真人观诸法性，得决心。凌空真人告童子言：善见童子，若诸真人见诸发心，必定当得超升宝城，是名真人观诸法性，得决。常念真人告童子言：善见童子，若诸真人见诸众生，念令开发，心无休息，是名真人观诸法性，得决定心。善变真人告童子言；善见童子，若诸真人，知世间法，无有住相，亦无去相，是，名真人观诸法性，得决定心。静定真人告童子言：善见童子，若诸真人为众说法，不生法想，是名真人观诸法性，得决定心。妙光真人告童子言：善见童子，若诸真人，能以智慧，灭无量罪，是名真人观诸法性，得决定心。妙花真人告童子言：善见童子，若诸真人见诸天尊，功德宝树，满十方土，是名真人观诸法性，得决定心。大慈真人告童子言：善见童子，若诸真人，见众生苦，心不远离，是名真人观诸法性，得决定心。惠明真人告童子言：善见童子，若诸真人，见有愚痴，示以除断，是名真人观诸法性，得决心。宝盖真人告童子言：善见童子，若诸真人，以无为覆护一切，令得安隐，是名真人观诸法性，得决定心。
　　尔时，侍座诸童子等无鞅数众，闻诸真人所说微妙、真实大乘，要妙深远，皆各开悟，同时称善，设礼而退。
　　观法性品第八
　　尔时，度命真人即从座起，稽首礼问，白天尊言：如向所说，真人所见，观诸法性，心无希望，知法空故。如是见者，云何庄严一切众生，令得道邪？
　　天尊告曰：度命真士，一切众生，性本情浄，无所有故，伺虚空故；道性亦空，道性空故，云何问言？一切众生，云何得道？众生道性，无有二相。众生性者，即是幻性；诸幻性者，名为法性。於法性中，无得无失，无增无灭。是故我言，一切众生不断烦恼而得真相。
　　度命真人又复白言：大德天尊，若如所说，一切众生不修行愿，自然安乐。
　　天尊告曰：度命真士，於法性中，有修行愿，而得乐邪？所谓安乐，皆从心生，心性本空，云何修行？若有安乐，名为有欲，知诸法空，乃名安乐。
　　真人又言：大德天尊，既诸众生性本空寂，云何说言一切众生，无量劫中，修诸功德，会不思议，得居浄土？
　　天尊告曰：度命真士，譬如愁人，心意昏乱，烦毒热闷。於此人前设诸幻术，木男木女，木牛木马，罗列施张，作诸戏术，愁者见之，生牛马想，息诸烦恼，心意泰然。我今亦尔。一切众生，虚妄愁毒，未能安乐。是故我说修诸功德，无量无边，乃得往生不思议土。若知虚妄本无所有，一切众生举足行步，诸所作为，悉不思议。若知清静，自在无碍，心所求愿，恣意充足，若有修善，当得往生三清妙土。如此方便，止彼虚妄，而实未曾有彼三清常乐境界之所希望。若欲速得三清宝城、常乐浄土，当以乘大无上惠心，观我身相，从无量劫因何法生？既知无因，乃知无我，以无我故，是故我身常在三清常乐浄土。
　　尔时，度命真人又复白言：大德天尊，一切众生性命空寂，虚妄无实，皆如幻梦，无决定故，如是一切诸善男女不断三业、不行六度，不修四等，而得道邪？
　　尊告曰：度命真士，云何复作如是问邪？一切众生所有三业，名为不净，口业身意，无所从故，假使能修，犹是虚妄。云何虚妄？三业本浄，何所因修。既有所修，由有不浄。譬如病重，迎诸医药，善疗众病，价直千金，缘路迎接，虽到宅舍，终非药具。又如狂人，虽说空花，论其微妙，终不可信。一切众生修身求道，亦复如是。修身求道，具有二患。何谓二患？一者，由有恶故；二者，见有身故。如是二见，道之大病。是故众生若欲求道，当以大乘无上惠心，观我身相，既了无身，三业自浄。修六度行，行四等心，是名随顺，方便引接。譬如行客，隔碍旸谷，欲往彼岸，无因得过，假借舟航，以济沉溺，既至彼岸，向之舟航，无所复用。六度四行，亦复如是。为诸众生未能体了无生道岸，是故假借六度，安慰其心，令得调伏；即了无身，得至道地，六度诸行，无所复用。
　　度命又言：大德天尊，所说譬喻，要妙深远。一切众生所修众行，以求度世，既得度已，无所复行。如是一切成真得道，无所行邪？既无所行，应失大悲，云何大道於诸众生常行四弘，以度众苦？
　　天尊答曰：度命真士，天尊大圣，济生度苦，无彼此故，无爱憎故，无成坏故，无得失故，譬如桥船，无心度物，不拣浄秽，是人非人，牛马骡驴，皆悉通过。天尊大圣无心大度，亦复如是。虽度众生，无彼此相，无爱憎相，无成坏相，无得失相，犹如大海，容纳百川，无增无减，无秽无浄，无心拣择，含容一切。金银珠玉，水晶琉璃，砗磲码碯，珊瑚琥珀，一切珍宝，无不包藏。真道大藏，亦复如是。大罗三清，四梵三界，天人五道，仙真大圣，无不容纳。以是之故，无心常足，不修诸行，无去来相。
　　度命真人於是叹言：大德天尊所说微妙，不可思议。我所闻法，踊跃欢喜，无量无边。非是二乘所得闻见。於是真人同时稽首，而说偈言：
　　善巧奇特无上尊，所说微妙大乘经。能为时众演斯义，一切性空不生灭。
　　道性众生本无二，不假修因自然得。法性幻性有异名，清浄寂灭无殊致。
　　昔来我等实忧悲，不断烦恼非真性。始於今座得未曾，闻斯大乘微妙法。
　　乃知众生本空寂，常乐自於无量劫。起有欲心修众行，不知行空本无修。
　　大圣方便说修行，譬如幻师设戏时。木牛木马自愁人，人愁木马俱虚妄。
　　知妄本无颠倒有，即有颠倒不思议。所说三清微妙土，方便引接使归真。
　　了达无因无我相，即我本土是三清。能知我身是幻梦，六度四等并虚陈。
　　假使能修无漏失，终是虚妄有心为。譬如重病迎医药，终非药具悦人心。
　　一见未能齐无相，假使舟航渡险流。得道成真心行灭，忘心度物谅无涯。
　　大海怀含无量宝，真道容藏一切珍。我等闻今无上法，欣斯三界是道场。
　　尔时，大众说斯偈已，不思议城无量大众，一时欢喜，各还本座。
　　净慧品第九
　　尔时，正见童子白真人言：度命真人，云何说言真人所行，於爱欲中，心无所染，不染无欲，是名真人观诸法性，得决定心。真人见诸爱欲，有所见邪？有所行邪？
　　真人答言：正见童子，善哉斯问。真人所见诸有为法，譬如智人见热时炎，如大幻师，见所幻事，知非真故，心无所望。真人所见诸有为法，亦复如是。真人所见，伺众生见；众生所见，异真人见，云何为同？真人所行，同众生行；众生所行，即是十方天尊得道成真之所知见，云何大道同众生行？众生所行，即是空义。真人所行，行道行处，是故真人所行同众生行，云何众生所见异真人见？众生所行，有所行故；有所分别，虚妄见故；以虚妄故，心有所着；有所着故，所见不同。是故众生所见异真人见。
　　童子又问：大德真士，真人所见，当见何法而得决定？
　　真人答曰：正见童子，真人所见，不见有为，不见无为。诸有为法，皆悉虚妄。知虚妄空，无所分别，是名真见。无为法者，本来清浄，无所有故，亦无所见。能了二见，是名浄慧。观诸法性，一切皆空，是名真见。真见明浄，是名浄慧。是故真人於诸法中，得决定心，无所见故。
　　童子又问：大德真士，如是说者，一切众生有所修习，无所得耶？
　　真人答曰：正见童子，何言此耶？一切众生，若有能知，无因无果，无行无得，是名因果，是名行得。若起诸见，有所得心，是名邪见，不可亲近。无行无得，是名正行，真人所行，无所得故。譬如明镜，照众色像，了了明浄，无所障蔽，而此明镜，终不自言，我能明照。妙林浄慧，宝城集会，诸微尘土一切众真，心镜明浄，无所得故，照一切法，了了明浄，无有障碍。而诸真人，终不自言我能明照，如彼明镜，等无有异。又如清水，照百千月，性俱明故。真人所见，亦复如是。观诸世间，所有物处，无非清浄，性俱空故。
　　童子又问：大德真士，一切世间，既无所有，天尊出世，无利益耶？
　　真人答曰：正见童子，何於无法中而有利耶？汝今所见十方天尊，有生相耶？童子答日：大德真士，我今所见无有生相，知诸法空，本来清浄，是故天尊出现於世，而无生相。
　　真人又言：正见童子，十方天尊出现於世，为欲断诸众生虚妄，说此妙经，深邃之法，令诸众生各得浄慧，明了法性，无所障翳，知诸法空，本无虚妄。虚妄既空，心性清浄。乃知十方一切天尊，无出没相，以是之故，十方天尊出现於世，得大利益，一切众生皆得正见，泰然安乐。譬如夜梦，见诸毒蛇，开张牙齿，近来逼身，拟欲吞噬，心神惶惧，冬西驰走，叫声烈天，迷闷躄地，床边觉人，咄哉睡梦，何所叫耶？而其梦人，忽然睡觉，伸舒手足，乃知梦见虚妄真非，心意正定，泰然安乐。一切众生，同在三界无明巨室，诸所为作，皆悉梦幻，无有真实。天尊大圣说此大乘微妙经典，觉悟一切，令得正见，具一切智，浄慧圆满，悉得安乐。既得安乐已，不生贪着；既无贪着，即得决定，永不入流；既不入流，则无和合；无和合者，即无无明；既无无明，即无诸行；既无诸行，即是永灭，不起诸相，毕竟清浄，无言无说。若有言说，即是虚妄；言虚妄者，即是真实。何以故？虚妄说者，即是文字，文字性空，即是真实。以是因缘，天尊所说，虚妄之言，皆悉真实。
　　尔时，侍座童子名曰法相，前进稽首，白真人言：大德仁者，云何说言，若诸真人观诸法性，本来清浄，是名真人。观诸法性，法性之性，有耶无耶？法性若有，有则定常，法性若无，无则定空。常有之性，云何说空？定空之性，云何说妄？性若定空而说妄者，是则妄说。譬如虚空，空无所妄，而说空妄，是则妄说，非空有妄。性若定有，云何说言，若诸真人，观诸法性，本来清浄，是名真人；观诸法性，得决定心？定有之性，而说空者，是则说空，非法性空。法性非空，而说空者，亦是虚妄。说法性空，性本非空，云何观法而得决定？如是二义，实未能了，愿垂辩释，使诸众等得了所疑。
　　愍济真人告童子言：法相童子，善哉斯问。我今所说，观诸法性，本来清浄，云何问言，法性之性，有邪无邪？性若定有，所有之法，不可说空，性若定空，所空之性，不可说有。若见性有，即是常见；若见性空，即是断见。如是二见，即是邪见。三十六见，非正真见。我今所见，法性真性，非有非无，非常非断，非生非灭，非白非黑，非青非黄，非长非短，非高非下，非一非异，非大非小，非冷非热，非前非后，非因非果。以是义故，我说真人观诸法性本来清浄，无所有故。虽言非有，亦不定空；虽说非空，亦不常有。不定有故，法性非常；不定空故，法性非断。法性非断，不如兔角；法性非常，不若虚妄。以是因缘，我说真人观诸法性，本来清挣，无所有故。譬如灯灭，不可寻求，毕竟清净，不可得故。
　　於是，天尊叹真人言：善哉真士，快说斯义，微妙希有，真实第一。侍座
　　童子无鞅数众，一时开悟。是时，童子号曰普明，於大众中而说偈言：
　　善哉妙林座，功德难思议。十方微尘众，遇此希有光。
　　空行临妙座，纯一无上真。慧心观妙法，法性自然空。
　　世间有为法，诸法并非真。智者观虚妄，幻师见木人。
　　见幻同凡见，凡人见异真。十方诸大道，世界尽众生。
　　俱行第一义，迷失谓不然。真见了诸法，明观照微尘。
　　天尊见身相，诸相本无生。说斯微妙典，众生悉体空。
　　故知三界空，梦幻普非真。无明既永灭，诸行自消融。
　　以是知虚幻，未曾非道场。至真无上士，浄慧拯幽沉。
　　巧辩诸法性，性空非有无。常断本清浄，灯灭不可寻。
　　天尊叹希有，善哉微妙经。我等咸开悟，俱欣无上心。
　　尔时，天尊闻童子说偈颂已，叹童子言：善哉普明，久修浄慧，故於今日同入宝城，闻我大乘，成得开悟，体解法性，明了世间。性无所有，实如所言。我於今日快乐安隐，无复忧虑。汝等今众於将来世，宣我大乘微妙经典，令诸将来有心之士咸得开悟，同得浄慧，无复疑滞，了了决浄，泰然安乐。
　　是时，侍座无量大众、一切仙真、大力神王俱起作礼，受命而退。
　　赞叹品第十
　　尔时，玉京山中大罗天王号曰高真，从座而起，闻诸真人所说法相，踊跃欢喜，即以微妙无量天花，散於座上，百和宝香，熏时众心，不可思议城，诸来大众皆大欢喜。於是天王白天尊言：我诸大众以何因缘，遇斯希有微妙经典？闻诸真人所说法相，幽奥难解，未曾有法。我自思惟，若善男女，一切众生闻此大乘微妙经典一章一句，能以一心，信受奉行，读诵赞叹，讲说书写，如此之人，即是大道真实弟子。其人威力，能破一切生死魔怨，所以者何？真人所说真道正性，清浄平等，无有异相，名为悉破一切众生无量邪见。若复有人，闻此说者，不生疑惑，生决定心，受持供养，为人演说一章一句，当知此人，於无量劫，种植善因，故於今生明了法性，闻斯大乘微妙经典，不生惊怖。若人闻此大乘经典，未来生中，堕三恶道，斯无是处。闻此经已，一见欢喜，功德无量。当知是人举足行步，诸所为作，即是三清常乐因缘。此经所在之处，即为诸天无量大神之所拥护。若有讲诵大乘经典，所在之处，能以一心来诣法座，欢喜听受，当知是人已入法轮，不思议城。此经所在之处，城邑聚落、山林旷野、观舍坛场，经所行处，诸魔外道，一切恶人，不能加害。我等今众，得见天尊放微妙光，闻斯要说，欣喜无量，誓心奉持，护斯经典，不惜身命。譬如瞎人，唯余一目，护持此目，畏有损伤。我今护持此大乘经亦复如是，畏有损伤，不敢轻慢。於是天王而说偈言：
　　我等无量众，俱入宝城中。值光见希有，微妙大乘经。
　　若有信心者，受持此章句。此人功德力，摧伏一切魔。
　　此经所行处，诸魔不敢侵。闻经来听受，莲花足下生。
　　我等闻斯要，誓持不敢违。犹如护一目，爱惜不令伤。
　　我今护尊法，怜爱甚於斯。愿此大乘法，普度十天人。
　　尔时，天尊叹天王言：善哉善哉，子等今众，真实大乘，护度一切，是我真子，助我弘宣，流通末世，令诸一切咸得开悟。汝等今座乘此妙因，於未来劫，必定当得至真大道。於是天王及诸大众闻是说已，心意泰然，欢喜无量，一时称善，作礼而退。
　　大乘妙林经卷下竟
　　
