洞真太上神虎隐文
　　经名：洞真太上神虎隐文。撰人不详；约出於东晋南期。是与《金虎》、《神虎》二符合用之颂章。一卷。底本出处：《正统道藏》正一部。
　　洞真太上神虎隐文
　　太上大道君，爰乃自弹景龙云璈，霄音千逸，万响缠激，流徽郁勃，紫蔼回阴，玄风八发。於是玉凤延颈，金鸾整炁，龙吟碧波，虎跃琼州，九啸和唱，玄钧洞天，伏兽攘袂，猛马张喉，猲岳横，衔剑摄邪，众声纷乱，百玃妖尔。乃命玉清上宫侍女，安法婴、田四非、赵定珠、李云门，合歌挥神之诗，灭精散灵之曲，其辞曰：
　　昔泛太霞辔，八浮造云营。神宗理灵襟，龙翰秀玉京。
　　金门缠蔚裕，九房朗紫琼。高驾涉北元，萧萧入无生。
　　朱虎导灵师，绿辕登上清。四玄明朝禁，抱华还凤城。
　　七难尚梵缘，拟标九元衢。宣曜宝太晖，飙眇跃景敷。
　　整控启素乡，河灵已前驱。阴云带夜日，烛月欻交初。
　　结朗朱生神，携领同反无。万源写北谷，乘空归流星。
　　灭景擢浮游，峨峰自霄浪。缠绵嘉乐宿，妙微挺虚向。
　　逸宅丹玄珠，太空道亦畅。幽明秉灵符，暗推岂乖丧。
　　落玄表群会，生始似久梦。德隐冲内迹，至寂不觉当。
　　神精感太素，烟映在所之。玄响奏象外，幽条焉能疑。
　　协晨鼓长扇，晖霞生在兹。绝洞溟溟流，翔翅六领台。
　　神王入玉虚，至无侵朱兵。九罗遘幽辽，妙会亦已平。
　　道藏金极章，弹调赫栢荣。千龙吐绿水，九河倒竭倾。
　　洪蔼摄绝宅，灵浪四盖庭。齐首峻缯宇，莫检形与名。
　　领拔纳和秀，纵玄执化理。含精灼云房，萧伻清零纪。
　　灵道趣兰阙，玄玄那排起。万峰坦奇观，云上有琼子。
　　终劫协玉华，靡觉方日始。原神齐洞化，沦伏忘定征。
　　河侯结上观，景珠玮琳庭。理元三灵表，凝澄岂亏盈。
　　太阳交重阴，回拂存落冥。全任六觉外，灵唱齐一声。
　　运机璇汉道，焕焕动华琼。万神腾朱马，千魔无暇生。
　　妖灭水火官，真躬保太贞。
　　四命北阿，理神定辔，呼召地祇，土精匿炁，山岳藏云，九源绝灭，推校千精，执馘雷震，北帝启道，四明奉辕，摧烂万邪，勒割酆山，九鬼共首，千魔同身，五帝秉钺，神公吐烟，紫朗竦观，朱炁累缠，灵走夜台，精藏长绵，毒兽万尺，所屠无亲，有何小妖，聚百累千，交炁齐瞻，当人生门，神虎纵威，斩攫枭残，太元奇道，至灵所甄，子今受之，永以佩身，万试不校，千妖不干，玉华诣房，天真游旋，讽明灵音，上朝三元。
　　歌毕，於是太上大道君，乃命左玄玉郎郁利玄，执金羽节，召太微天帝君。太微天帝君凝化精炁，操真荣虚，啸咤万神，拥罗本初，手执金真，淡盻太无，忽闻命卒，行登勑驾，羽灵朱皇，启道辇甲，天丁万虎，驱除金龙，御兵玉节，投景飞华，入冥流烛，焕阵行启，日精打碧鼓之旁浪，扣琼钟之砰砰。於是玄钧合和，广乐遏后，九凤延颈而啸啸，百龙衔律而同呴，金精踊音，入鸾翔舞，紫旗建霄，锦旄绕野，绿盖列荫，曲晨欻举，流铃交掷，月明彻响，琼竿表真，回渟五象，香花散烟，芬葩三景，轻霄纳晖，薄霞带光，鸣辔七道，八舆浮空，虚辇九千，卫以毒龙，走云赴玄，聚炁摄风，天明蓊溃，八光蒙笼，真女右骑，左命灵童，鲦欻千亿，已到上宫，停驾玉清，身起帝墉，回步紫阙，稽首待通。既至良久，太中大道勑命侍晨四臣，徐引以前，登蕊珠之闼，入七映内房。太微天帝君称名曰：贱臣今到，请开大命矣。
　　太上大道君曰：李山渊德合七圣，为金阙之主，方当参谒十天，理命亿兆，定中元於玄机，制阴阳以齐首，拔真擢领，封河召海，断任死生，把执天威，馘灭六天，总罚三官，罚执北帝。明公侍轩，道亦高标，德弘逸远，任亦重矣，掌亦侔也哉。既己说之以智慧，又复记之以消魔，智慧可以驱神，消魔可以灭邪。复授之以神虎真符，使威馘六天，咏之以挥神高章，亦助之散秽去患也。且太微帝君所宝，有金虎真符，以制天地神灵，叱之以行，便得摧斩千精，佩之而往，则万鬼灭形，众魔妄侵而即死，群妖窥之而自冥，乃可俱授山渊，以成其任乎。
　　於是太微帝君唯唯稽首，乃解云笈，发琼函，七光映素，流日启真，九晖停曜，飞香交缠，执符未授，亲命太微侍女，纪林华、严彩云、朱条烟、韩放要等，合歌金真之诗，步虚之曲。其辞曰：
　　太冥绝四玄，洞景寄神通。玉台敷朱霄，绿霞有金墉。
　　上挹云珠领，仰授无刃峰。灵镜惧紫馆，蔼朱晖中空。
　　冥化缠玄根，把节携紫童。圆涂无凝漠，绮蔼复有重。
　　南排朱阜户，西踰豪缺窗。体矫万津波，神生摄十方。
　　玄归反寂辕，上向乘天龙。冥摅飞景舆，挥铃七道游。
　　轻浪云尘津，欻已造玉州。左摄玉映妻，右命金真夫。
　　上接飞霄觉，俯授灵妙畴。弥缠广寒宇，披锦入神丘。
　　凤脑固劫龄，蕊醴反华颓。太上寔寿稔，制命万杪阶。
　　三觉承玄数，纵欢焕牙回。飙粲停浪华；紫桂何栖栖。
　　琳实鸣九霄，玉节征太微。黄策遏德刃，岂干真人晖。
　　弃素入无质，百象始俱遗。豁阳丹炁颖，烂粲绛云飞。
　　齐契玉映静，炫悬上清畿。神灵应冥数，顺感招兆世。
　　洪津浪纷蔚，并景参容裔。巍峨金阙子，萧条入灵际。
　　俯仰万兆变，将顺同精契。玄栖绝寂台，清咏智与慧。
　　消魔减万锋，挥诗以逐秽。金虎承天威，摧神以匿炁。
　　扫妖千万倾，万里天邪芥。
　　於焉大神，割血百精，丧目金虎，奋豪吐威，放毒投鬼，无间横截，刳腹六天，共首神灵，顿局乌兽，藏音林草，偃伏太元。
　　奇逸灵文，玄郁佩之，而进得以朝玉皇，礼之於寝，众真诣其房。有泄於神虎文，祸遘於九宗，有漏於金虎真符，灾逮於七祖。山渊藏之，道德之英矣。夜中恐畏，但讽此二篇诗，则千精迸匿，如与万人同宿，山川闻此咏，皆执鞭向声处而拜敬也。
　　其后一篇诗，九华安妃书出。十一月六臼一五鼓向晓，紫清九华安妃来授此，令书，未旦毕。在太上八术智慧灭魔神虎隐文卷中。
　　洞真太上神虎隐文竟
　　
