洞真太上八素真经登坛符札妙诀
　　经名：洞真太上八素真经登坛符朮妙诀。撰人不祥，约出於东晋南期。原为《八素真经诀》之一，后分出单行。一卷。底本出处：《正统道藏》正一部。
　　洞真太上八素真经登坛符札妙诀
　　太上告诸天帝王、后圣帝君、上相青童、太极真人曰：凡后学之士，得见上真大洞宝经，皆东华书名，金字上清，先缘己善，贵重难胜。而不寻师受诀，登坛修行，徒欲诵习，不测本源，劳而无益，更致魔干，犹致窃经之罪，无升仙之期。有志之子，必务依科从师，受旨以成至真。今故标出告盟之仪，谛传其人，慎勿轻泄。诸天帝王、一切圣真，同时称善，稽首奉命。
　　凡盟约告灵，各有阶品，山林在世，信物不同，斋集日数，多少亦异，结斋投辞，事源随人，师徒进止，大略依此秘道之要。天地宝珍幽隐、不传诸神真，非凡夫末学，少才之人所宜闻，所宜见，所宜言，所宜用，则太平得贤勿闭。
　　凡得宝经，参差多绪，大要言之，其因有七：一者神灵光像，声形降□；二者善人相逢，山洞容与；三者从容散逸，公私误得；四者出入市朝，或人来货；五者未识法科，窃略威仪；六者精心崇师，启告传授；七者家亲祖宗，传世相付。凡此七条，或分或合，或上或下，各有盟法，师传为中。正科如左：
　　登玉清皇坛，告盟度经诀。坛广长二丈四尺，开四角门，五方纹缯各一疋，紫纹九十尺，青罗九十尺，上金九两，本命缯四十尺，五座席，金鱼、玉龙各一枚，玉札一枚，长一尺二寸，广二寸四分，五行板五枚，书符三方，五香火，绯罗巾一枚五尺，白素一尺，金环一枚，五明镜，白素一丈五尺，书箓盟文，青丝缠金钮，交带紫纹、纹二十尺。地户素坛，同广长二丈四尺，开四角门，上金五两，白纹九尺为带，紫纹三尺二寸。明日度事，尚宿於坛所，北向叩齿九通，仰祝曰：
　　高上元皇，九天灵尊，上真玄遐、邈幽琼轩，三五运推，七宿改晨，虚皇控辔，玉帝定仙，青宫简箓，符命灵山，是日元吉，万真开陈，上学甲乙，宿命因缘，得遇神经，上皇宝篇，谨於玄岳，上盟九天，上告五帝，十二河源，乞丐记领，奏上高晨，普告万灵，浮位皇坛，营卫灭试，按如太真，须到明日，以合当传。
　　明日登坛之时，未至坛所三十步，叩齿三十二通，思紫云覆冠一山，五帝神兵千万人来迎兆身，便微咒曰：
　　神真出游，万帝骇惊，玉灵玄卫，五岳司迎，天丁力士，万不辅灵，命召十方，驱策天兵，率天以下，咸到皇庭，令我登仙，洞得道精，审知不祥，通幽究冥，所向所陈，悉合玉清。
　　毕，乃登坛。师从西北入坛之上，向西北九拜，朝九天王，叩齿九通。〔微启曰〕：
　　今传弟子王甲九天宝经，上至玉讳。清宿斋奏，气命合真，乞愿下监，真仙玉讳。典录侍郎，卫灵司马，下监盟天，所启所付，早得上闻。毕，还向东南，再拜又启：
　　高上元始天，今上愿八会，日吉时清，谨於玄岳，盟度上经，乞丐告下，五帝灵仙，监臣盟誓，早得神仙，得乘飞軿，上升帝庭。
　　弟子从东南入於坛下，西北九拜，向东南再拜，还北面南向仗师，北向叩齿三十六通，先诵金真太空章一遍，以制万魔。此章出金真玉光卷中。不受上清玉光，不得诵此篇。
　　天精乘空发，万精骇神庭。托仙谣歌章，随变入无名。嚣气何纷纭，秽道当涂生。云中舍朱宫，北帝踊神兵。鼓洋自智道，玄运来相迎。上景宴飞辔，迅驾检云营。促校北帝箓，收摄群魔名。豁落张天罗，放威掷流铃。今真捕空洞，玉光焕八冥。金玄守上宫，神虎戮天精。剪灭万妖气，亿亿悉齐平。上承九天信，啸命靡不倾。招真究三洞，慧诵眼且清。八道望玄霞，七转纬天经。混合帝一真，拔度七祖程。削灭五苦根，反魂更受荣。金光耀寂至，神烛自然生。华香散玉宇，烟气彻玉京。帝遣徘徊辇，三元降绿軿，迅驾腾九玄，朝礼玉皇庭。
　　诵太空章毕，东向叩齿三十六通，咒曰：
　　无上三天玄元始气太上老君，召出臣身中虚无自然飞仙功曹、神仙使者、左右飞龙、太真玉女、五帝直符，各三十六人出，关启此间土地真官正神，臣今正尔烧香，愿所启速达无极玉帝至真高上万圣几前。
　　毕，向北叩齿二十四通，出上清官。不受上清三元玉检，不得出此官。
　　谨出臣身中虚无自然左右玉虚侍郎各二十四人，出混沌自然五帝太真各二十四人，出混沌自然左右领仙玉郎各二十四人，出九玄虚无飞龙功曹各二十四人，出上元功曹各二十四人，出中元功曹各二十四人，出下元功曹各二十四人，出上清玉虚飞仙使者各二十四人，出神仙使者各二十四人，出玉仙使者各二十四人，出太仙使者各二十四人，出上元使者各二十四人，出中元使者各二十四人，出下元使者各二十四人，出玉清金晨玉童各二十四人，出玉清太华玉女各二十四人出。出者严庄，冠带仙服，正其威仪，对立臣前。玉虚侍郎，冠飞玄玉冠，衣龙文九色虎衣，执命魔幡，立左。五帝太真，冠元晨玉冠，五色飞仙羽服，九色之麾，立右。飞龙功曹，冠平天玉冠，衣九色凤衣，腰带虎书，执召神之符，在上。三元功曹，冠九元朱阳玉冠，衣三色羽衣，腰带流金火铃，执摄杀之律，立下。飞仙使者，冠飞天玉冠，衣九色班文之衣，手执金符，建节在前。神仙使者，冠朱阳玉冠，衣飞仙羽衣，手执玉板，持幢在后。太空洞虚自然检天辅仙飞玄骑各九亿万众，检天辅真飞腾骑各九亿万众，检天辅神飞行骑各九亿万众，检天辅帝腾空骑各九亿万众，检天辅灵腾虚骑各九亿万众，洞虚自然五帝飞仙策空骑各九亿万乘，洞虚自然飞仙腾空骑各九亿万乘，自然飞琼羽盖策辔骑各九亿万乘，自然飞辕绿軿策辔骑各九亿万乘，自然检天制地龙腾骑各九亿万乘，自然招真生芝玉仙吏各九亿万众，自然神丹生仙吏各九亿万众，自然金真流光耀电骑各九亿万众，自然阴精兴云降雨骑各九亿万众，阳明照耀檄炁逐电骑各九亿万众，自然云门执节命光骑各九亿万众，神仙兵马乘骑，一合下屯，住臣前后左右，罗列行伍。自然五色流霞紫烟各九亿万重，自然五帝飞轮流烟各九亿万重，五色飞琼羽盖各九亿万重，五岳五色飞軿各九亿万重，匝绕身形，流精散气，布满十方，周天覆地，营卫臣身。严庄事讫，侍仙羽节、飞行玉童，擎持立空玉案，对在臣前，衔臣口中辞语，分别关启上下中央四面十方天官地神，五岳四渎九江八极名山大泽五帝真官，四司监察九部考召玄元始气甲子诸官君，无穷无极无高无下无深无浅无幽无显无鞅数量真官，注炁乾皇九宫八卦六甲真人，虚无直事五岳飞仙神龙羽骑。历气上启元始皇上高虚玉帝九天丈人、元始三天玉童太灵真王、高上万仙扶桑大帝、太上大道玉晨君、三元南极禁君、金阙后圣帝君、东华青童、四极真人、三十九帝、二十四真、太清玄元上三天无极大道、太上老君、太上丈人、天老帝君、九老仙都君、九气丈人、无极太一帝君等百千万重道炁，千二百官君，太清玉陛下，天仙、神仙、飞仙、五帝仙君、太华真人。臣自因缘宿福，九天之劫，轮转不灭，庆祚所逮，得生法门。昔蒙先圣真人，所见拔擢，开导愚蒙，显授上法，九天大诀、三洞宝经、玉符灵文、丹书紫字、飞空步章，登於皇坛，告命九天。从来积载，天运推移，皇道数行，法当传付后学，宿有玄名应仙之人，灵文秘重，不敢闭塞，不敢轻传，如案年限，动有劫年，於至学之士，永无其缘，有绝思之叹，勤而无成，至於元始开化，难遇其人，疠以玄科之旨，遇合便授。今有某岳先生王甲，宿福余庆，遭值开泰，因缘侥幸，生於圣世，被蒙太上，书名帝简，得参大法，修诵玉经。从来积载，某弃情忘影，志托幽阜，静神岩穴，思灵念气，而所见浅狭，触事未备。今重诣臣，清斋七日，投辞启誓，求乞成就，建立皇坛，告命九天，奉受上清宝诀玉经，凡如干事。信誓俱备，皆如科法，臣辄与某上登灵山，关五岳五帝，上告九天，以传某身。某约闭口奉修，不得轻怠，宣露真文，违科犯诫，考延七祖，身谢鬼官。检行慎法，身得飞仙。谨以启闻，须御以传。
　　出官毕，命盟度讳及经符箓，师北向立，左手执经，师叩齿三十六通，心存太上玉皇，令日月之光，侠照师并弟子之身。咒曰：
　　太微何渺邈，真人结虚生，空津自然通，集为大洞经，真贤奉法信，乘运历黄庭，保秘年劫积，泄慢地狱婴，拷及七世祖，风刀解汝形。师左手执经，弟子右手执信，对向天而微言曰：出四极明科
　　上告高玄，万帝虚微，下世有愿，守固不移，敢告明科，以检众非，玉经宝诀，皆如科威，度身之后，万炁总归，长保天地，三景齐晖，敢有泄漏，长谢四非。毕，弟子置信受经，向北九拜，弟子擎法信，师受信物，弟子左手指西北，右手受经，回东南上，倚向西立，以次南回取天门，埋灭迹符。若并受紫结带者，於东南上未回，亦可分紫素，别有科仪也。
　　师位立东北上，叩齿三十六通，仰祝曰：
　　九天洞耀，玄符焕明，上学甲乙，被练炁精，上选皇臣，并关万灵，玉帝监位，侍仙神庭，北酆三宫，检制魔兵，四司五帝，戮灭贾生，明摄九府，勒落甲名，腾身遁变，藉地隐形，寿同三景，九元齐并。
　　毕，单步二十四，至弟子后地户间，又咒曰：
　　足蹑五岭，上攀玄机，腾身九空，出幽入微，轻行云步，逮变迅晖，金真焕光，天关朗开，身佩帝章，飞青羽衣，五灵监映，去无稽迟，亿龄兆劫，永谢世违。
　　毕，便埋腾天遁变符，於弟子左足下。弟子便单步二十四，至西南角人门上倚，又祝曰：
　　解形皇坛，变迹入无，灭景灵岳，迅躯太空，腾天藉地，混代十方，闭无不开，绝无不回，高上玉帝，九天大王，灵映已监，永毕世崇，告盟皇坛，更过灵峰，脱迹三涂，上登玉京。
　　毕，便埋藉地解形符，於弟子右足下。次单步三十九，至西北角天门上倚，师又咒曰：
　　发足地户，云行天门，三回九练，明道独分，告盟灵岳，乘运转轮，琼舆徘徊，控辔持云，五晨翼云，案景七元，解形藉地，上被三关，朝礼金阙，与帝长存。
　　毕，埋腾天符於左迹，藉地符於右迹。毕，师与弟子於九天门，青丝缠金钮，告灵而去，便出西北九天之门。弟子出门，便自执鱼龙投山之岩，正北向叩齿九通，自告盟於九天，咒曰：
　　太晨玄除，九玄幽密，朱景监映，万灵练质，三运交迁，回月周日，是时开陈，元庆良吉，登坛高峰，隐明岩室，上誓九天，中开常一，下告灵山，万神永毕，轻传世宝，长谢玄七，违师负盟，形残影灭，三涂五苦，万劫不脱，按知盟文，记名玉札，乞早升度，腾身帝室。
　　毕，便投物於山崖也。
　　右二符，青书白素，埋於天门，受者两迹下也。地户，埋腾天符弟子左足下。人门。埋藉地符弟子右迹下。弟子镇命纹缯，置本命之上，五帝纹随色镇五方，盟信置中央。五盟镜镇五帝，制天魔，无此镇缯，则五岳之灵不受子盟也。西城王君抄太真科要诀於阳洛，过南岳夫人，惟腾天、藉地二符，诀口口相传。受此法，别有盟诀太真科中。
　　师登坛，当施五帝告真之符，以弟子信镇於五方，以盟九天，誓五灵。施绯罗之巾五尺於前，以请经文，师北向读度讳，弟子东向伏受。命盟事讫，弟子北向九拜九戢，仰咽九炁，毕，便去。师当以金鱼、玉龙、玉札埋於绝岩，埋时北向叩齿三十六通，微咒曰：
　　天元八朗，九玄－关真，三景应期，是日敷陈，上帝纳听，告命灵山，三官九府，十二河源，记某名籍，永以成仙，坐须龙驾，飞舆紫烟，得御上升，朝谒玉晨。
　　毕，埋鱼龙札於玄谷。
　　九天告命东岳青灵万仙宫属卫扞先生某甲之身登盟度真记录青宫俯仰遣白帝仙官九人给奉司迎如九天信
　　右丹书板上，置南面，以镇东岳灵官，侍给仙官九人。
　　九天告命南岳赤灵万仙官属卫扞先生某甲之身登盟度真记录青宫俯仰格遣赤帝仙官九人给奉司迎如九天信
　　右白书板上，置西面，以镇西岳灵官，侍给仙官九人。
　　九天告命西岳白灵万仙官属卫扞先生某甲之身登盟度真记录青宫俯仰格遣白帝仙官九人给奉司迎如九天信
　　右白书板上，置西面，以镇西岳灵官，侍给仙宫九人。
　　九天告命北岳黑灵万仙官属卫扞先生某甲之身登盟度真记录青宫俯仰格遣黑帝仙官九人给奉司迎如九天信
　　右黑书板上，置北面，以镇北岳灵官，侍给仙官九人
　　九天告命中岳黄灵万仙官属卫扞先生某甲之身登盟度真记录青宫俯仰格遣黄帝仙官九人给奉司迎如九天信
　　右黄书板上，置中央，以镇中岳灵官，侍给仙官九人。
　　右五符，上皇玉帝制命告灵真符，登玉清皇坛当依法书符安位，师於中央，命四极之盟。毕，埋符五岳。
　　度大盟，投金龙玉鱼玉札文曰：某年月朔某日子，某岳先生某甲，年如干岁，某月生，命属某斗某帝君，谨於玄岳高山之岩，告誓九天，上受九十一卷经，四极太真明科，九天谱明科之诀，奉行道真，乞注紫简，言名青宫。违盟负誓，不敢希仙。
　　右朱书玉札上，长一尺二寸，广二寸四分，读毕，埋於绝岩之阴。
　　洞真太上八素真经登坛符札妙诀竟
　　
