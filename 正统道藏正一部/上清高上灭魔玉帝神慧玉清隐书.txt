洞真高上玉清隐书经
　　经名：洞真高上玉清隐书经。简称《玉清隐书》。撰人不详，约出於东晋。系早期上清派重要经典。原本有四卷八篇，后分作四种。即：《上清太上玉清隐书灭魔神慧高玄真经》三篇；《上清高上灭魔玉帝神慧玉清隐书》三篇；《上清高上灭魔洞景金元玉清隐书经》一篇；《上清高上金元羽章玉清隐书经》一篇。底本出处：《正统道藏》正一部。
　　上清高上灭魔玉帝神慧玉清隐书经
　　高上玉清刻石隐铭内文
　　上清高上刻石内文，玉清上宫北壁隐书鬼神内铭，高上玉帝以传太微天帝君。三道立正，太微天帝君以授后圣太平道君，以刻书酆都六宫，下制北帝酆都之山。道君书其文，备游十天，召神灭魔，威伏万精，封检五岳，束缚群灵，上披天关，回转五星，纵景万变，真光洞明，流金交焕，十天郁冥，欲杀者杀，欲戮者戮，适意所造，平断死生。其道严妙，玉帝之精，有见其文，不学立成，北酆落死，青华记名，真仙来朝，上造王庭。玉清隐书，玄旨秀灵，琼音洞微，妙趣明彻，八电激威，制灵使气，策召璇玑，输转五辰，七星奔移，坐命九天，万神总归，玉司浮位，二景停晖，千精伏窜，群魔灭摧，咏其辞则天关洞开，说其咒则万真解怀，紫霞流映，金仙侍灵，天元敷庭，八风肃清，玄光冥滞，三景合明，天渊静波，巨虬严征，神虎振威，毒兽罗兵，斩馘不祥，妖魔伏形，万万受事，千千皆平，五通七合，三气齐并。子有玉骨，当寻宝经，勤心苦行，克造云营，上之玄宫，朝谒三清。
　　酆都山在北方癸地，山高三千六百里，周回三万里。其山洞天在山高下，周迥一万五千里，其上下并有鬼神宫室，山上有六宫，洞中又有六宫，一宫辄周回千里。是为六天鬼神之宫，二处合一十二宫，上宫主鬼，洞中主神，生死之所由名簿，悉隶北帝君也。
　　玉清刻石隐铭内文二篇，一篇制鬼，一篇检神。十二宫北壁，辄刻一篇隐铭内文也。
　　第一宫名纣绝阴天宫，第二宫名泰杀谅事宗天宫，第三宫名明晨耐犯武城天宫，第四宫名恬照罪气天宫，第五宫名宗灵七非天宫，第六宫名敢司连宛屡天宫。
　　右六宫治酆都山上，主领万鬼，总统地上人民之死生。玉帝刻石隐铭，以书宫北壁，制检群凶，不使横暴，枉害生民。学者得佩此文，则万鬼卫身，北酆落名，度命南宫，得为真人也。
　　酆都山洞中六宫，主领万神玉帝隐铭刻名文，书宫北壁，以制六宫万神之灵。
　　第一宫名休明总灵洞天宫，第二宫名玄司重正宗虚天宫，第三宫名统仙升灵希微天宫，第四宫名正真邵灵宛司天宫，第五宫名云楼玉纪明朗天宫，第六宫名崇虚赤映云由天宫。
　　右酆都山洞中宫名，总领万神，生死簿录，莫不系之。若有知洞中六宫之名，佩玉帝隐文，南神内朝，不复害人，北酆落除死目，度名南宫，真神卫从，白日升天。
　　右玉清刻石隐文，以朱书青缯三尺佩之，兼青书所住北壁，出入行来，远近万鬼朝己，千鬼卫真。此玄古道，玉清隐文，得者神仙，不复隶於酆都之宫。受者秘之，慎勿示人。有金骨玉名，名参青官，得有此文，当依玄科，七百年内听得三传。传非其人，北帝为所奏，殊延七祖，长充鬼责，身没形残，万不得仙。
　　右玉清刻石隐文内铭，凡九十一言，玉帝刻书酆都洞天六宫北壁，以检制万神。若有玉骨，名书紫清，得遇此文，当以朱书青缯三尺佩之，又朱书所住北壁，则真仙下降，万灵卫形，千妖伏窜，天魔丧精，威制十天，总统众生，纵景变体，万化立成，乘空驾浮，飞行玉清。轻泄宝文，殃连七玄，身没鬼官，永不得仙。
　　凡受玉清隐文洞景金玄之章，诵咏万褊，常呼酆都上下六宫名万徧，自当洞解刻石隐名。此音发於高上玉虚之天，自然之篇，皆着天魔内名，或表九天玉章，其辞幽远，非始学凡夫所可意通。自非大帝下降，坐致琼轩，参晨乘云，驾浮洛景紫天，不得谙究此铭。后学有心者，得见此篇，皆东华书名，骨相合仙，天真降感，故受此文。但当依法佩身，以却万灵，道满气澄，必得洞览隐音，游行玉清也。
　　凡受玉清隐书洞景金玄之章，而无玉帝刻石隐铭内文，皆不得诵咏金玄之章。轻诵骇动高上，万魔乘机而生。徒有隐铭内文，而不受洞景金玄，亦无以制魔。上下相部，二用齐并，三景合契，万气肃清。《金根经》言：凡修大洞，当坐震灵；凡修金玄，当佩隐铭。其道至妙，藏於玉虚九曲之房，金神侍卫，玉华执巾，三十六真典领玉篇，违科犯禁，列奏三清，身没鬼官，长责幽泉，天科重告，慎勿妄宣。
　　凡受玉清隐书刻石内铭，皆先清斋七日，斋竟，然后赍锦缯三十尺，金镮九双，告北帝而盟，誓而传。长斋之士，绝交人间，身不染秽，体清气澄，乃得修行行此道。太一监试，司命定生，玄感妙告，上彻玉清，帝君惧悦，群真诣庭，万遍道备，克乘绿軿，参驾玄浮，上造帝庭。
　　高上减魔杀鬼上法
　　甲乙日杀鬼都伯吏，姓宋，名巨映，主领甲乙日万鬼目录。丙丁日杀鬼都伯吏，姓友筒，讳法生，主领丙丁日万鬼目录。戊己日杀鬼都伯吏，姓黄，讳安正理，主领戊己日万鬼目录。庚辛日杀鬼都伯吏，姓帛，讳西子留，主领庚辛日万鬼目录。壬癸日杀鬼都伯吏，姓郑，讳玄丘伯，主领壬癸日万鬼目录。
　　玉帝曰：此五帝杀鬼都伯吏，皆受北帝清虚之号，虽为领杀鬼之主，至於谐级，亦不为轻，乃五岳所宗奉，学者所仰凭也。其例二千四百年，皆转升玉清，为总仙之官也。学者不知伯吏内名，又无杀鬼玉文，鬼魔莫不干试，毁其仙正也。诸以北帝万鬼，天下群魔，及苦爽未升者，名隶北酆，悉总主之，有知其名，则勤录九天，万魔灭凶，群鬼匿爽，将无复试败之患，必自然成真也。然此高上所秘，藏之於瑶台，不传於下世。轻泄者役身负风刀之考，七祖受罚於蒙山也。
　　此神吏，七宝间翠元冠，碧玉簪，金华翠缘，紫绡之服，白绶，绛裙，朱履，红绣窄衣，执棨幡五色。
　　北帝寒灵灭魔杀鬼玉文，受之於高上三天，卫以玉女三十六人，一名九天命灵文，高上神霄王所佩，欲杀甲乙日鬼，当朱书文白奏〔上〕#1，长一尺二寸，广三寸二分，置西方庚上，乙日辛上，闭气七息，叩左齿三十六通，咒曰：
　　乘天履气，奉行威章，高上玉文，普摄万凶，寒灵受制，严如天钟，明告伯吏，检制北酆，先戮鬼爽，后剪魔王，大小灭种，高下摧崩，如天之命，绝气火宫，太一监诏，五老促翁，天清地朗，万津开通，甲乙所执，靡不敬从。毕，引气七咽止。行此七日，天魔束形见景，受事於眼前，鬼爽灭种，万精自亡，朱书白素佩身，可游行天下，群妖试灭，万鬼不敢干也，役使太丹玉女八人。
　　此神吏，金华绿绛绡之服，黄裙，青罗窄衣，绶带冠履同前。
　　北帝丹灵灭魔杀鬼玉文，受於高上三天，卫以朱宫玉女六十四人，一名摄杀律，高上消魔王所佩。欲杀丙丁日鬼，当黄书文黑奏上，长一尺二寸，广三寸二分，置北方壬上，丁日置癸上，闭气五息，叩齿三十六通，咒曰：
　　高上告命，普摄万灵，伯吏受符，校案玉清，检督北酆，条送魔名，上帝所须，元亏时呈，皇老监诏，五仙部兵，天一秉钺，斩灭无停，万万伏法，千千戮形，杀律所摄，莫不悉清。毕，引气五咽止。行之五日，鬼魔皆束形露景，受事於服前，万凶灭迹，千精自丧，黄书玄缯佩身，游行天下，万妖灭凶，群灵不敢干也。五年自得役使黄素玉女十二人。
　　此神吏，金华皂缘，紫绡之服，绛裙，黄锦窄衣，绶带冠履同前。
　　北帝素灵灭魔杀鬼玉文，受之於高上三天，卫以素灵玉女三十六人，一名九天兵信，玉清玉霄王所佩。欲杀庚辛日鬼，当黑〔书〕丹奏上，长一尺二寸，广三寸二分，置南方丙上，辛日置丁上，闭气三息，叩左齿三十六通，咒曰：
　　天开地通，玄气朗清，扫除浮翳，五道焕明，奉帝诏命，检校万灵，北酆所部，严束正形，高上所摄，促气时呈，群魔自到，鬼爽灭精，风发电激，自天肃平，皆如玄符，伏法帝庭。毕，引气三咽止。行之三日，鬼魔皆束形见景，受事於眼前，万魔伏法，群凶灭迹也。黑书丹文上佩身，游行天下，万魔窜伏，群灵不敢干。三年自得役使太玄玉女五人。
　　此神吏，金华绿缘，绛绡之服，皂缘，红裙，青罗窄衣，绶带冠履同前。
　　北帝威灵灭魔杀鬼玉文，受之於高上三天，卫以太玄玉女二十五人，一名威神玉策，玉清消魔王所佩。欲杀壬癸日鬼，当青书黄〔奏〕上，长一尺二寸，广三寸二分，置中央戊上，癸日置己上，闭气十二息，叩齿三十六通，咒曰：
　　天摧地激，四时摄光，五行促校，检定十方，天帝浮位，皇老出房，高上所讨，严剪无容，先戮鬼爽，后截群凶，千妖万试，莫不伏降，皆如玉文，流铃八冲，豁落交掷，山岳摧崩，承天顺命，伯吏齐功。毕，引气十二咽止。行之十二日，鬼魔束形，皆见景受事於眼前，万魔灭种，群妖丧精，青书黄缯上佩身，游行天下，万鬼自窜，千妖匿景。十二年，自得役使青腰玉女九人。
　　此神史，金华翠缘，朱罗之服，红缘绛裙，白绣窄衣，绶带冠履同前。
　　北帝洞灵灭魔杀鬼玉文，受之於高上三天，卫以黄素玉女十二人，一名黄神威灵策，高上玉帝君所佩。欲杀戊己日鬼，当白书青奏上，长一尺二寸，广三寸二分，置东方甲上，己日置乙上，闭气九息，叩左齿三十六通，咒曰：
　　黄中理气，制命九天，三灵应符，五老校仙，促检北帝，束送魔身，群凶瞽目，不得推迁，上帝所告，捕追无亲，敢有越逸，急制酆山，明如帝信，上对玉晨。毕，引气九咽止。行之九日，鬼魔束形见景，受事於眼前，万魔灭种，群妖丧精。白书青缯上佩身，游行天下，万鬼伏窜，千妖匿景，不敢干犯。九年自得役使素灵玉女七人。
　　玉帝曰：杀鬼玉文，出自九天隐空之中，高上以付杀鬼都吏，以制御万魔，剪灭群凶。如消魔王、神霄王等，皆受之於高上神慧秘咒，自玉清中之微辞。凡学仙之夫，游行名山，经历险阻，皆当依具施行。又登斋诵经，修求飞腾之道，亦案其施之，以遏鬼试。若在人中多鬼之处，亦当施之，以灭鬼妖也。若行此之道，皆当精心苦诚，执志审固，无有疑预，如法计日，天魔无不露形伏法。若万一不见真形者，便是己身自履秽未消，虽尔鬼魔亦於冥内受形於伯吏也。若浮好之士，身不精感，轻施召鬼，鬼反害於己，便受大殃也。明慎之，勿轻脱也。
　　玉清神霄王曰：凡鬼魔巧便，变化万端，或沉或浮，或见或亡，或聚或隐，或藏或形，或气或死或生，或飞云中，或治空洞，五色恍惚，无有常形，如此皆承六天之运，受会於三天，在其度之内，故得肆其凶丑。高上亦以后学多巧，民心不纯，洎害繁生，恶逆滋彰，故容之以威民，使协真以罚非，役之以兼考官，故不灭其根种也。若使运终数讫，则其气自消，民心自然而纯学者，自然成仙也。今鬼之为物，贪浊无廉，因威生凶，干试后学，无复有真，皆九天逆明其象，故置五帝杀鬼玉文，以检截其凶横也。若后学得此文，将鬼魔自灭，其凶试不干也。九天禁限，依四极明科，七百年中有其人，听三传。轻泄漏慢，身受大殃，宜详慎奉行。
　　高上消魔王曰：凡上真已成真人，犹凶魔所试，何况凡学之夫耶。仙道不成，亦不被试者，皆是九天制魔保举，故魔宜先试其邪正也。得魔保举，便白日升天，岂可为咎魔也。但魔所试，其欲令败，不欲使过，故高上明其凶横，置於杀鬼玉文，灭魔之章，及玉帝神慧，皆以防灭此横也。若使其干试以理者，亦当不须又消灭之方也。后学故宜勤修，施行玉文，及诵玉帝神慧，以禳此灾也。自非受气玉虚，结秀琼胎者，空身而求肉飞之举，无有此文，自劳鬼於疲曳，无获於图尚也。
　　高上九天驱除邪精神慧上法
　　上清隐玄玉帝大慧，一名九天驱除神咒内法。此之经文，皆虚皇之上道，高上所神秘，摄灵命真，灭魔总慧，振六天，招卫神兵，摧落奸妖，伐戮邪精，盖玉帝大试之时，正立三天之法也。琼音既震，则凶秽消除，山精残灭，万灵受事，神真辅卫，九魔伏形，寒灵失气，天锋仰曜，神威俯摄，辟毒禳试，万妖灭迹。此法至不可轻泄，传授之者，皆立盟为誓，约不宣漏。若违盟负誓，不崇科禁者，身为下鬼长闭地狱，七玄之祖受风刀考罚矣。
　　九天玉帝神咒曰：九天上化，化道常生，保景太元，寝映朱琼，逸宅丹玄，受事玉清，十转九过，七混五成，神晖赫曜，振策皇庭，道达三变，录神命灵，玉帝散慧，隐玄羽经，千真倾轮，五皇命征，披朱巾羽，森列帝庭，左佩神虎，右策金兵，九天征伐，焕掷火铃，灭魔破妖，剪邪校精，风火奕震，六天摧倾，豁落北酆，九魔塞灵，逆道者诛，顺化者生，上帝委命，勑卫神兵，千邪灭试，万鬼无停，敢试有干，一付天丁，有妖则灭，有毒则刑，既灭既刑，摄邪录精，六天已诛，威震七灵，宝神驱秽，霄浪三清，万真受事，俱会帝庭，六象调和，七晨晖明，神风散魔，道畅无名，神慧灭魔，玉帝咒生，九天垂命，摄真御灵，请奉皇命，仙道乃明。咒毕，又叩齿三十六通，咽液十过。於是乃寝，都毕也。
　　若道士他行独宿，及有心震之地，或於林庙之间，多有山精恶鬼，喜来犯试於人，心神畏恐者，当诵玉帝神咒之法，以禳辟之。灵音既震，则天魔灭试，万邪窜迹，神真营卫。若与万人同宿，是夕也，当有灵应妙觉，神兵见卫，伐戮奸祆，驱灭凶秽，三宫受真，五帝辅弼，内填灵阙，外威贼气，於是神清体平，都无所畏矣。
　　玉帝咒鬼卫灵上法
　　玉帝咒曰：九天有命，上奉玉清，促召千真，俱会帝庭，太一下观，双皇翼形，鉴察万邪，理气摄生，若有不祥，干试神明，请帝之道，勑整神兵，七神秉钺，天锋右征，挥剑前驱，焕掷火铃，檄命甲驺，武卒天丁，风火齐战，伐邪校精，上威六天，下摄魔灵，既威既摄，万凶灭形，神戈电扫，奸妖无生，仙皇秉节，有令敢停，拒节违令，是诛是刑，各敬各慎，保兹黄宁，九天告命，万神敬听。
　　兆若夜行畏恐，心震意怯，或恶梦之时，魔鬼试人，犯真干气，欲病害人者，急行玉帝卫灵之法。兆当心存至道，求济於帝方，北向叩齿三十六通，闭气密咒毕，又叩齿如上十过，咽液十过，於是奸恶消摧，伏魔伏灭，七神缠绵，太一鉴摄，万灵卫真，外威凶气，亦可日日诵习，振响诵念，坐卧随意，以塞百邪之来试，闭奸鬼之凶迹。每当卧寝，亦可诵之，今人神安，辟梦除厌，消诸毒恶，使终身不恐。诵习之日，不复北向闭气也。所以闭气密咒者，谓鬼魔已试其左右，奸精已干其神室，故敕灵命真，以收其凶恶耳。而寝外之咒，不复同之於此法也。
　　上清高上灭魔玉帝神慧玉清隐书经竟
　　#1『上』字原缺，据文义补。后文凡方括号中缺文，均据文义补。
　　
