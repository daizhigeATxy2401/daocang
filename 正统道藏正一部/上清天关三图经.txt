上清天关三图经
　　经名：上清天关三图经。撰人不徉，约出於南北期。系摘录《天关三图七星移度经》改编而成。一卷。底本出处：《正统道藏》正一部。
　　上清天关三图经
　　太霄隐诀
　　凡修七星移度之道，上招玉当九君，玄精内照，断塞死根，当寂心豳房，不关风尘，独立对境，盻观霄晨摊烧香左右，散烟霞庭，精中苦念，存想勿眠。如此七年，则致琼舆飞盖丹辕，来迎兆身，上登天关，塞死路於东北，记生录於南仙，所谓难希之道，易降之真者也。夫有金格玉名，得披此道，当以壬寅，丙寅、甲子、甲午、辛未、辛丑，此六会日，高上值合之时也。玉帝常以其日，使侍仙玉郎校定青华东宫金格玉名，学仙之录。是其日，有勤志上彻，感启玉皇者，即命北帝酆都六宫，断绝死录之根，证生录於人门，秘七星加於鬼门，度玄枢，披天关。
　　每当清斋，苦念注玄，冥目内存，叩齿三十六通，思第一太星玄枢阳明天枢魂神上玄九君，衣飞云锦裙，头戴玄晨之冠，从玄斗中下入我身中、因祝曰：
　　玄枢阳明天枢魂神上真真九君，混合变化，共为一神，愿为我断死路於鬼户，度生录於南轩，除七玄於三涂，受胎生而更仙，回七精以玄荫，度我形於天关。毕，咽气二七过。修行不懈，上招玉皇之宾，帝降紫霞之云，卫以宝华玉女、金晨玉童各十二人，卫子身。
　　次思第二元星北胎阴精天璇魂神上玉九君，同着黄锦飞裙，头建玄晨之冠，从玄斗中下降入我身，咽气咒曰：
　　北胎阴精天璇魂上玉九君，混合万变，共为一神，愿为我削阳罪於太阴，度阴气於太阳，移七元以断死，披六合於天关，拔七祖於三涂，受胎根於南轩。毕，便咽气二七过。
　　次思第三真星九极上真上元夫人天玑魄精上素九君，同着青锦飞裙，头建玄晨之冠，从玄斗中下降入我身，气咒曰：
　　九极上真上元夫人天玑魄精上素九君，混合变化，共为一神，愿为我披解宿对之根，断绝死道之源，令我目明彻视，洞鉴无穷，玄真仰注，精灌我身，上攀皇魁，飞步七元，驾景乘空，与天相倾。毕，便咽气二七过。
　　次思第四枢星纵玑玄冥天权魂精上虚九君，同着紫锦飞裙，头建玄晨之冠，从玄斗中下降入我身中，便咒曰：
　　纵玑玄冥天权魂精上虚九君，混合万变，共为一神，愿为我移度七星，填塞鬼门，断塞死气，披朗天关，回北斗於玄枢，度生气於西坤，离北帝於酆都，得记名於南轩。毕，咽气二七过。
　　次思第五刚星天平丹元玉衡魂灵上玄九皇君，同着丹锦帔裙，头戴玄晨之冠，从玄斗中下降入我身中，便咒曰：
　　天平丹元玉衡魂灵上玄九皇君，混合万变，共为一神，为我上降七精，下注我身，回四转三，豁落七元，塞死户於束北，受生宫於九玄，记名东华，得侍玉晨。毕，咽气二七过。
　　次思第六纪星命机北极闿阳魂灵上丹皇虚九君，同衣朱锦飞裙，头建玄晨之冠，从玄斗中下降入我身中，咒曰：
　　命机北极闿阳魂灵上丹皇虚九君，混合万变，共为一神，为我上开天一三图玄关，下转北帝酆都六宫，制御阴官，落除九死之根，回三还四，度名七元，长保无穷，与斗同年。毕，咽气二七过。
　　次思第七关星玄阳天关摇光太明太上玉皇道君，同着丹锦飞罗裙，头建玄晨之冠，从玄斗中下降入我身中，便咒曰：
　　玄阳天关摇光太明太上玉皇道君，混合万变，共为一神，愿为我上招帝晨九真帝君，九阴混合，回转天门，解我七玄之祖，令得遨游玄云，削我北阴死根，记我东华玉篇。毕，便咽气二七过。
　　存七元毕，叩齿十二通，瞑目思北方七星，光明焕照北方，星精内映，来覆我身，斗中真君混沌变化，无有常形，共乘绿霞之云，来迎我身，同升七星之中。自觉我身在斗中央华盖之下，精光焕赫，冠匝一身，随斗运转，如车之轮。须臾之顷，已开天关，七星九君，各授我豁落七元开关之符，以制北帝六宫，断塞死气之根。受符而旋，以复本元，还在斗中，七符焕照，如火之精，运我来下，豁然蹈空，倏忽之间，安住寝床。叩齿三十六通，仰头咒曰：
　　玄光耀精，流景震形，乘霞遁变，上升七星，璇玑促辔，如电奔惊，天一开关，度我着生，北帝阴宫，落我死名，不度不落，上向七精、我佩七元，流金火铃，豁落天机，流漫八冥，运使六甲，策御六丁，天降玄覆，帝给神兵，乞丐东华，记我玉名，飞空乘虚，上诣玉清。毕，便三十六一咽气止。以开天关，断死根，混合万变之道，毕於此。行之七年，佩豁落七元符，财有飞霞绿軿，来迎兆身，唯在秘修，慎勿轻传。
　　帝君豁落七元符
　　开天关符，在下卷内。行移度七星事毕，行之七年，佩豁落七元。
　　卷内画相真人，除已注说外，并碧冠绿帔，绛服朱履，乘五色彩云。存思真人，各碧冠黄服，绿帔青裙，余宫殿间金，取宜装饰。
　　北帝酆都六宫度死法
　　酆都山在北方癸地，故东北为鬼户死气之根。山高上千六百里，周回三万里，其山洞元在山之下，周回一万五千里，其上下并有鬼神宫室，山上有六宫，洞中又有六宫，一宫周回千里，是为六二天鬼神之宫。
　　第一名纣绝阴天宫。
　　第二名泰杀谅事宗天宫。
　　第三名明晨耐犯武城天宫。
　　第四名恬照罪气天宫。
　　第五名宗灵七非天宫。
　　第六名敢司连宛屡天宫。
　　右六宫，是北帝所主，六天鬼神所治，领人之死名，死者莫不由酆都六宫也。是故帝君常以七星移度学生之人，过天关，开南极之宫断塞东北之死户也。子行移度都毕，当叩左齿九通，呼六宫之名，而咒曰：
　　吾是帝君之臣，名书玉清，下统六天，北帝鬼宫，悉是我营，我之所部，何鬼敢生，右佩豁落，左带火铃，掷火万里，威制万灵，有犯者戮，有干者形，帝君有命，收捕无停。
　　如此者毕，一咒则天光骇动，万魔束形，三咒则鬼祆灭种，六宫绝人死名，天关度人，南极生人。学不知酆都宫名分鸟神所治，不学断塞死根，万无成仙也。
　　行移度七星事毕，次思存一帝尊二星。当平坐东向，叩齿三十六通，存帝尊二星，高上玉皇八景元君九尊、太微玉帝君太素七星元君，同着飞云紫锦裙，建玄晨之冠，从玄斗中下降入我身，咒曰：
　　高上玉皇八景元君九尊、太微帝君太素七星元君，九变混合上帝二尊，为我上开天关，移度玉名，断塞鬼户北帝六宫死根断绝，上升七元，赐我八景七精九皇飞舆绿軿，同登帝晨，总朝皇妃，摄御万灵。毕，咽气三七过。
　　次存帝尊二符，上登七星华盖之中，二尊星治在华盖之下，常覆二星，精光不见，人无见者，故金书玉字云：得见二星，延寿六百方年。子无二帝飞空上符，则不得上登华盖之下，二星亦不见於子。得佩二符，二帝自以玄光映子之身，修行九年，白日升晨。
　　五离解过绝死度生上法
　　行六会一启度之道，当修五晨离於死户，度於生官工飞仙之法。当以壬申、丙申、戊申、甲申、庚申，五离之日，是时帝君高宴，景龙之舆，绿厦飞軿，从仙官玉女，凋旋十天，下降人间，看察学仙之人一命北帝太沧五君，赍死录上诣平都主算宫，推校究生簿录。五方五星真皇道君，各统一方，总领诸仙应得道者，言名束华。有阴罪阴过, 阳罪阳过，结在北帝太阴君，言名酆都之宫，离别善恶生死之人。是故五离之日，首罪於太阴，修生於太阳，落死籍於北帝，求仙於五星。每至其日，斋盛衣服，烧香入室，悔过念善，存神内思，一心注玄，无有他念。帝君周行三界，神官自记子之功，言名於玉皇也。如此五年，克得五星真皇，来降子室也。
　　每至五离日，平旦、日中、夜半三时，入室烧香，北向再拜，叩齿三通，咒曰：
　　高上玉皇帝君，乞丐原除我七祖以来，下及某身所行阴恶无道，杀生淫慢，害出法，千条万犯，阳罪阴过，名奏北帝者，并乞除散，削灭罪名，断落死根，度入天关，得在东华书字玉篇，七祖父母，反胎南仙。
　　毕，思北方辰星真皇道君精原，着紫锦飞裙，腰带虎符，首建华冠，乘绿霞飞云，从十二仙官，从北方来下降覆我身，光色郁蔼，焕赫精芒，仰咒曰：
　　北上真皇，总统飞仙，乘云回軿，来冠我身，乞为我填塞鬼户，离绝死根，言名玉清，披释天关，我得去离北帝，上升南轩，寿与真皇，同保北晨。便咽气二十五过止。
　　东向再拜，叩齿三通，存咒曰：
　　玉晨太上君、太极元景君，乞丐原某年一以来所行阴罪阳过，上及七祖宿对重愆，结在三阴者，并乞披释，离灭罪名，填塞死根，北帝除我宿结，东华记我玉篇，七玄父母，同升帝晨。
　　次思东方岁星中真皇君青牙，着云锦龙纹之裙，腰带虎符，首建华冠，乘碧霞飞云玉舆，从十二仙官，从东方来下降覆我身，光色郁郁焕烂，向东方仰咒曰：
　　东方中真，流霞九门，光映内外，覆冠兆身，乞丐赐我，告下北帝，离我死根，度我玉名，东华内真，我得升度，永离死路，七玄父母，成享福祚，与月俱生，与日同暮，乘虚浮空，上登飞步。便咽气九过止。
　　南向再拜，叩齿三通，存咒曰：
　　上清三元君、南极上元君、太阳九气玉贤元君，乞丐原某有知以来，所行元恶不孝，违逆无道，奸淫偷窃，阴罪阳过，上及七祖宿结流逮，简目在於太阴，罪名系於北晨，乞丐披释，离灭三官宿对之目，填绝死气之根，过度东北之户，上升西南开关，七玄父母，咸蒙帝恩。
　　毕，次思南方荧惑星真皇君淮停，着云霜凤华龙铃裙，腰带虎书，首建玄晨之冠，飞青锦衣，乘丹霞绛舆，从十二仙官，从南方来下降覆我身，光色焕赫，如日之升，仰咒曰：
　　南方真皇，玄象流光，徘徊三门，参驾丹舆，上升七元，光明内映，洞冠我身，为我降绝北帝罪名，解结散滞，消灭太阴，身离鬼户之中，断绝宿对之根，上披天关，升入南轩，七祖父母，同谒帝前。便咽气八过止。
　　西向再拜，叩齿三通，存咒曰：
　　太素三元君、四老道中君，乞丐原赦某有识以来，所行所犯妬贤能，轻泄经文，履秽染尘，洿慢三光，咒誓悲泪，上触帝君，宿对结在太阴，罪名系於鬼官者，乞句披释，离灭考根，断塞死路，度名生门，七祖父母，上升福堂。毕。
　　次思西方太白星真皇君，着皓锦流铃裙，腰带虎章，首建扶晨之冠，乘素霞飞軿，从十二仙官，从西方来下降覆我身，光明洞彻，焕赫西方，便仰咒曰：
　　西方真皇，素映玄标，参驾玉舆，素华郁霄，回晨来降，真形披交，为我回转九户，度身皇朝，身离太阴之录，上升玄宫同谣，寿倾天地，亿年不雕，七玄父母，咸登晨霄。毕，便咽气六过止。
　　次中央再拜，叩齿三通，存咒曰：
　　高上太帝君玉皇君，乞丐原赦某受
　　生以来，迄于今日所行所犯亿愆兆过，七祖宿对连染不解，事结太阴者，并乞解除披释，散绝北帝玄名，断绝癸地鬼户死气之根，度名天关，历过五晨，七玄父母，咸蒙更仙。毕。
　　次思中央镇星真皇君耽骋延，着黄云龙锦虎裙，腰佩金符，首建紫冠，驾黄霞飞舆，从十二仙官，从中央来下，冠覆我身，光明洞彻，焕落中元，便仰咒曰：
　　中央镇星真皇君，总摄五帝，运转玄纲，参驾黄霞，周行四方，为我落绝死根，度名南阳之宫，离五还六，与我同翔，变化万津，永享无量，上登太极金阙玉堂，七祖父母，同荷利昌。毕，便咽气十二过止。
　　五离首过於五帝，存五晨以度生，事毕於此也。若常至其日，行之不废，七年感彻五晨真皇，见形於子寝房也。太帝自遣五方玉女五人，卫子之身，北帝太阴亦来朝子之门，不敢拘子之罪也。学仙求真，宜勤行焉。悔过求仙之道，是上相青童君请金阙圣君之法，为后学求生之者作戒尔，非太帝君之悔过也。行其事，帝君亦鉴子之心，自宿过不尽，六天之宫亦不落子死名，开关之府亦不度子之身，是故离合之府，开关之门，开关之门为度生之宫，离合之府为填死之源也。惟在精求，便得其真也。
　　帝君明灯内观求仙上法
　　南极上元君受
　　帝君常居朗玄之台，金房紫户之内，明玄灯以自映，通霞光於八窗，念太真於五形，披三愿於帝房，灵上降於紫盖，元皇给以金童，自然号我帝位，总掌於玄宫，太品生乎始妙，道在微芒，今以相告，子勤奉焉。
　　告南极上元君曰：子学神真之道，处灵宫之上，琼房之内，而不知明灯以自映，通玄光於五藏之内，因得明矣，形体之神，因得归也。子能暮明灯於本命，朝明灯於行年，常明灯於太岁，三处愿念，即体澄气正，真光内照，万神朗清。元君奉受法度，施行三年，即致夜光童子二十四人，玄光自然而明，不须明灯而通光也。然此上真之妙法，亦不传於下世，若有金名玉字玄格者，得吾此道，行之九年，身体光明，彻视万里，朗观自然，夜光童子降子之房，授子真书，白日登晨。
　　常明灯於所住静室本命之上，暮入室，向灯长跪，叩齿十二通，咒曰：
　　玄光映太阴，八达朗且明，澄神曲室裹，仰彻耀上清，五辉发朗台，玉芝自然生，洞照通太真，万神监我形，削灭九阴气，记上东华名，保我无终休，长与日月并，拔度七玄难，南宫更受荣，明光戏玉皇，上受内观经，天降飞霄辇，腾空御绿軿，得谒太帝馆，进拜玉皇庭。毕，再拜，向本命仰头，咽液七过止。
　　又常明灯於行年之上，朝而向灯，叩齿十二通，咒曰：
　　明灯照行年，散光焕八方，婴婴色象澄，内观朗空同，披释朗神衿，子与玉真通，仰宗高上道，眇邈无行踪，思得玄云降，控辔御飞龙，却我百年期，还反婴儿容，赐我西华女，给我金晨童，侍香履年命，稽首玉帝房，神泰道亦畅，惧适香烟中，整心注太玄，精感洞虚无，室招神霄降，瞑目瞩仙公，拔过七祖难，度形还南宫。毕，再拜，向灯咽气二七过止。
　　常太岁上明灯以通神，理愿以求真，三年玄光内映，神真下降，授子不死之方，当时自有感应也。当朝夕烧香，叩齿十二过，向灯咒曰：
　　灯火映太真，明光彻玄虚，披朗无上道，心注玉帝庐，洞达空洞内，神睹形自舒，积感致灵降，心恬理潜居，朝礼太帝堂，夕诵金真书，逍遥玄都裹，万岁反婴孩，天冠紫霄霞，帝给绿琼舆，浮游五岳巅，适意得所如，七祖免三涂，福庆有盈余。毕，再拜，咽液二七过止。
　　若能恒於三处明灯不灭，七玄九祖即得去离十苦，上升南仙，一身神明澄正，目视万里，耳聪远听，心智逆知未然，神真来降，夜光童子当教子求仙之道。九年如此，灵光自明，通於表裹也。五离首过於五帝，存五晨以度生，事毕於此也。
　　帝君五愿求仙上法
　　帝君常以九月九日、十月五日、三月三日、四月八日、七月七日，此五愿十会之时也，上登太极琼台，高上玉殿金室之内，存五愿於琼宫，希玄真以自降，虚无启以玉帝，金音畅於太空，召五帝以卫灵，万庆会於丹房，故有感而致真，真亦感发而降焉。
　　是其日，常沐浴清斋，入室烧香，心拜四方，正束向平坐，东向者，是当阳始晖之方也。叩齿三十六通。第一上愿我生自然之气，气中结成我身，身与三光齐伦，长享无极之根。二愿我身常处太空之上，琼宫玉房之裹，朝与玉帝同宴，夕与玄母同止，渴嗡浪井洪泉玉芝，饥纳龙胎琼腴绛树赤子。三愿我身生万瑞七十二光，奇毛异骨，飞羽衣裳，乘云驾空，出入帝宫，众庆来臻，万善无量。四愿与无俱生，与无俱死，死而又生，生为真皇，封掌十天，总领群仙。五愿一切众生，已生未生，同保日月三光，有道之人，七玄之祖，上升南宫，天下之福，靡有不当。四方五愿，并会玉堂。
　　次上愿九玄扶养我身，魂魄真神恒居我宫，上通天仙，下逮洞渊。愿天、愿地、愿风、愿神、愿仙，五愿一合，定籍长生，天降紫烟，地卫五灵，乘云驾虚，飞辇绿軿，上造金阙，进登玉清，庆及七祖，更受胎生，五愿五合，长享利贞。
　　中愿亦五，得道本根，愿阴、愿阳、愿太空、愿太无、愿太玄，上宴玉房，与帝因缘，游盼生阙，披朗九天，元父定籍，玄母记年，桃康结精，保固丹田，身腾金阙，名书玉篇，七祖解脱，福庆来臻。
　　下愿亦五，愿太虚、愿太有、愿太上、愿太真、愿神仙，运身於五岳之巅，飘飖九霄之际，出入开关之裹，移脱死户之外。愿天地为我父母，三光卫我万年，神守九原之孔，灵降自然之气，八方五愿，与响而会。五愿毕，叩齿二七通，咒曰：
　　大帝上元，帝一玄经，五云散景，郁郁三清，玉童玉女，烧香侍灵，上愿开陈，与我合形，使我神仙，上升帝庭，北帝落死，南关注生，东华金格，得上我名，无穷之愿，与我齐并。祝毕，又叩齿三七遍，仰咽气五过止。
　　此帝君开陈上愿，与灵合形之道也。常能尔者，则玉华侍卫，玉童散香，上彻九天，感应帝皇，五年如此，道自降矣。
　　天下十方有道之愿，道无不降子之情。口愿之际，当令心意在一，不得他念外想，真神散越，则真不降也。履淹冒秽，真亦远也。帝君上愿五会之道，毕於此也。每至其日，若能精心愿念如法，帝遣玉童卫子之身，招致五方之愿，神仙之道来降尔形。如此五年，克乘云上升九天，列名来华，七祖父母，亦荷福庆，得去三涂，受仙南宫也。
　　南极上元君曰：世人之学，唯知朝求而暮获，一念而希降，吐咒而望应，而不知登栖岐之巅，起於山迹，千丈之木，出於毫末，道高而真妙，岂可发足而登於云梯耶。帝君受气而掌真，犹尚明灯以自通，五愿以希庆，岂不能包於自然也。夫求仙之道，皆当先愿而后求愿，感而致灵尔。五愿之大也。愿亦无所不包，福亦无所不覆，庆亦无所不流，可谓蠲愿善矣。若能精心在愿，亦无不响应，后来有情者，为复访而意焉。
　　上相青童君曰：吾往学经历七百年，涉峻登巅，越东跨西，殊南经北，逍遥中原，经师三十二人，凡受三百余事，未得上登金阙，诣圣君受灵书紫文，服日月黄华拘魂制魄之道，结璘郁仪九真八道，解形遁变紫度炎光，流金火铃吐纳飞霞，腾空步云蹑行七元宝经。圣君以七星移度，太帝所宝，告盟见授，使断落六宫死名，填塞东北鬼户，上闻天关移度我身，然后可得上登三元奉行，遂得上相之司，总领群仙，七星焕落於天，回转九元之精，上乘三元之气，下统六天之名，生死离合，莫不由於七星。故人为斗所加则死，斗所移则生，故七星为天之相，开关为度生之府。夫学不知断死户於北斗，度生目於南关，生不可保乎。上帝以此经移於六合之房，命西华玉女、金晨金童三百人，侍卫灵文，后传众真，乃出於名山。西城王君后於王屋石室之内，见有此文，王君方退斋三月，赍信诣山，奉受披省，是七星移度，修行其道，得成真人。自无玉名成仙之人，莫能闻见此道。有经之子，酆都之六宫便记子之名，移度南关，况复修行之耶。王君云：此本有三卷，天关、天图二卷，不行於世，南岳夫人所受，正得一卷七星移度尔。
　　上清天关三图经竟
　　
