上清明堂玄丹真经
　　经名：上清明堂玄丹真经。撰人不详，约出於东晋南朝。系摘录《大有妙经》而成。底本出处《正统道藏》正一部。
　　上清明堂玄丹真经
　　守寸左绛台青房大神正心，字初方；右黄阙紫房大神平静，字法王。形如婴儿，衣亦如其房色，手执流金火铃。兆欲卧时，及存思时，先存二大神形色相状，乃三呼其名字，乃微祝曰：
　　紫户青房，有二大神，手把流铃，身生风云，侠卫真道，不听外前，使我思感，通利灵关，出入利贞，上登九门，即见九真，太上之尊。毕，乃思三一，明堂左明童真君玄阳，字少青；中明镜神君名招精，字四明；右明女真官名微阴，字少元。形如婴儿，并着绿锦衣，腰带四赤玉铃，口衔赤玉镜，对坐，俱向外面，或相向。此明堂之道也。
　　黄衣皂禒
　　若道士恐畏，存三神，使鸣玉铃，今声闻太极，使口吐玉镜赤光，腾烁万丈。存之毕，因三呼三君名字，叩齿九通，则千妖伏息，万鬼灭形也。
　　若道士饥渴，存三神，呼其名字，神乃口吐赤气，灌己口，乃吸而咽之，须臾自饱也。
　　若道士夜行，暗不见路，存呼三神，乃使神口各出火光，照我前，须臾明朗也。
　　若遇凶恶，厄难刀兵之处至，存呼三神振玉铃，声满六合之内，凶恶等不复生害也。
　　若求长生，及欲遣疾病，当正心安卧，存呼三君，三君即向外长跪，口吐赤气，使灌己身口中，唯多咽之，赤光绕身都徧，变成火，因烧身，身与火融合洞然，良久尽为煨烬。又存四王气发风散之已，然后集神开目。如此频为之，即颜如童女，乃久视之基成矣。
　　洞房宫左无英公子、中黄老君、右白元君，此飞真之道，有经，在《金华经》中。
　　丹田宫上元真一帝君，及二卿，三人共居之。此地真乘云舆，控龙鹿之道也。别有经。
　　流珠宫，此太极公卿司命所行之道也。三百年满，用珠帛盟誓，乃传之。
　　前三官经，求神仙为真人之道，行於世。但骨相挺命，世上有真名，合遭值者，太极帝君有告可与，乃与之。
　　玉帝宫玉清神母，姓廉，名衔，字荒彦，着玄黄素灵之绶，头七称朱玉髻，冠无极进贤之冠。
　　天庭宫上精真女，姓厥，名回，字弼类，着青宝神光锦绣霜罗九色之绶，头玉宝飞云髻，冠玄黄进贤之冠。
　　极真宫太极帝妃，姓玄，名虚生，字伯无，着玄罗流光五色凤文之绶，头七宝玄文髻，冠无极进贤之冠。
　　太皇宫太上君后，姓迁，名含孩，字合延生，着七宝飞精玄光云锦霜罗九色之绶，头九玄玉精颓云髻，冠玄黄无极三宝玉冠。
　　此四宫经，雌真一传己成仙求真之道也，道高於雄真一也。始学者宫中皆空，不可参闻其要，素灵有重禁。
　　玄丹宫太一真君，姓厥，名规英，字化玄，形如始生婴儿，坐金床玉帐之中，着紫绣锦衣，腰带流火之铃，左手把北斗七星，右手把北辰之纲，独正坐丹玄宫。
　　若道士存思三一毕，当存呼上清中黄太一真君，求长生久视之事。从太一宫寝息，饮太一君口中所吐清气五十过，乃咽液五十过，毕，微祝曰：
　　太一真皇，中黄紫君，厥讳规英，字曰化玄，金床玉帐，紫绣锦裙，腰带火铃，斩邪灭奸，手把星精，顶生日真，正坐吐气，使我咽吞，与我共语，同晏玄丹，炼濯七魄，和柔三魂，神灵奉卫，使我飞仙，五藏自生，还白童颜，受书上清，司命帝君，所愿所欲，百福唯亲。毕。行之一十四年，与太一同到七元之纲。一十八年，诣上清受书佩符，役使玉童、玉女一十八人。可每名修之，亦可专修此道，不必须守三一也。
　　太上太极帝君真符宝章，太微天帝君传受金阙帝君。
　　此太极帝君真符，上元六符、中元五符、下元五符。太上召三一守形之法，立春、春分、立夏、夏至、立秋、秋分、立冬、冬至始日，朱书，平旦向王服一符，以次十六日，竟服十六符也。后八节一如上法服之，悉向王再拜，咒曰：
　　上元一真，守固泥丸，中元一真，安神绛宫，下元一真，卫我命门，三元齐景，保命长存，招灵致气，坐降自然，变形炼体，骨化成仙，毛飞羽罗，腾翔帝晨。
　　又朱书符，盛以锦囊，佩於头上，勿履污秽。服符五年，得与真人相见，九年通灵彻视，坐在立亡，役使六甲，天给玉童、玉女各一十二人，乘云驾龙，游宴玉宫。守一之法，皇天上清金阙帝君真书之首篇，高上之玉道，神仙之津涂，众真之妙诀。子能守一，一亦守子，子能见一，一亦见子，一须身而立，身须一而生，念念思之，寤寐不释，即长生可望也。
　　上清明堂玄丹真经竟
　　
