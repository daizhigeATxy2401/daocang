太上出家传度仪
　　经名：太上出家传度仪。宋贾善翔编集。一卷。底本出处：《正统道藏》正一部。
　　太上出家传度仪
　　左街都监同签书教门公事崇德悟真大师贾善翔编集
　　引弟子於大道前，礼三拜，上香，度师祝香。
　　以今焚香，供养三清上圣、十极高真、玉皇大天帝、紫微天皇大帝、紫微北极大帝、后土皇地祇、圣祖天尊大帝、元天大圣后、三十二天帝君、十神太一真君、十一曜星官、天地水三官、南北二斗星官、四方二十八宿星官、四圣真君、三元真君、玄中大法师、经籍度三师、正一真人、五岳圣帝、储副佐命大洞仙官、三十六洞天仙官、七十二福地、三十六靖庐、二十四化仙官等，四渎源王、四海九江水帝龙王、地府酆都北帝，出家弟子本命星官、宫观里域真官、天曹地府、一切威灵，今辰谨有某人弟子某人，幼离俗网，早慕真风。今蒙国恩，许圆道相，启坛场於兹旦，服冠简於昌时，庶竭焚修，上报真圣，仰冀三境慈尊、十方真宰、天曹地府、一切圣贤，曲赐证明，少延飙驭，稽首皈依无极大道。
　　次度师於三师前，设案坐。华夏引弟子礼度师三拜，面北长跪，听说出家因缘。设香花供养，度师上香。
　　谨按《真一本际经》云：尔时，青童君问出家之法何如？天尊曰：夫出家者，义趣甚深，利益洪远。出家有二种：一者恩爱，二者诸有。始学之人，既值明师，志能勤苦，执事奉承，餐受妙训。若在居家，父母、妻子，爱累相缠，如处囹圄，不得自在，适意从容，远近随师，询请玄业。故告父母，请别妻子，舍离居室，远游山林，依凭道舍，弃俗服玩，黄褐玄巾，舍世荣华，随缘告乞，广建福田，惟道是务，是名初出恩爱之家。既出家已，勤行斋戒，免离三涂，信根已立，学静入室，离三界爱，登入九清，是名出诸有之家也。
　　青童君曰：我今乃离三恶道，愿得出离诸有家，不知何者名立正教？
　　天尊曰：若有经文，具十二部，应三洞者，是名正经。目此之外，须辨邪正，方可受持。当自请师，审定分别。青童君闻是说已，欢喜踊跃，稽首而退。自是及后，凡出家之人，既辞恩爱，来入法门，当发神仙行愿，贵在自利利他，屏去凶心，惟生善念，敬上接下，动止柔和。每遇设像，诸圣诸真，谛信不二。晨香夜灯，围绕赞叹，五体投地，礼拜供养。惟翼今生、来世，与道有缘，月帔星冠，云轩羽驾，名利九天之上，位居三岛之中。且金简玉书，不容妄度；五逆十恶，秽杂下流。若违明科，度师获罪。而况太上垂经，天尊说戒，遇人不度，殃及己身，非人而传，祸延祖考。所以法门传授，戒慎为先。今汝道心深重，得生中华，仍舍业缘，乃趋真教。
　　谨按经云：人身难得，中土难生。假使得生，正法难遇，多迷真道，多入邪宗，多纵罪根，多诸巧诈，多恣淫杀，多好群情，多爱贪嗔，多沈地狱，多失人身。如此等缘，众生不悟，不知正道，迷惑者多。我今哀见此等众生，故垂教法，为说良缘。令使知道，知身性命，皆从道生。了悟此因，长生人道，种子不绝，世世为人，不生无道之乡，不断人之根本。更能心修正道，渐入仙宗，永离轮回，超升三界。汝既以难生而生，难遇而遇，不迷真道，不入邪宗，不纵罪根，不为巧诈，不好淫杀，不爱贪嗔。如此则骨相合经，堪为法器，传经演教，佐国度人。今遇良辰，圆具道相，当知此出家因缘，勿生疑惑。苟有异志，即为下鬼。汝其谛听，戒之慎之。
　　今再白：汝今出家，一人有庆，九祖沾恩。况汝骨气通仙，神情合道，慕清虚之圣境，脱秽浊之樊笼，愿效驽钝，永归真圣，澡雪形体，褫裂俗装，先为召百灵监度，五帝证明。冀汝名书玉简，体挂霞衣，便随羽客以朝真，早获仙丹而出世。今宜先礼帝主，次别慈亲，后成出世之高人，永作登真之上士。而今而后，只可朝真礼圣，不可享鬼拜邪。凡所立功，先资家国。今於庭下，拜辞以俟披度。
　　次引弟子於庭下，北向礼帝王。
　　汝欲窥众妙，将悟重玄，当脱缝掖之衣，即被彩霞之帔，永参玉帝，上谢人君，便长遂於逍遥，更不须於趋折。教起金母，劝自轩皇，宜北向礼皇帝四拜。
　　次谢先祖。
　　汝由先祖积庆，福及后昆。故舍繁华之缘，来持清争之教，惟凭焚诵，以致荐修。每逢奠祭之时，辄修拜跪之礼，宜望先陇四拜。
　　次辞父母。
　　汝自违甘旨，来入法门，虽辜罔极之深恩，盖慕无为之妙道，庶持经法，以报劬劳，由此拜辞，有违定省，宜辞父母、叔伯、兄长，各四拜。
　　次辞亲知朋友。
　　汝久侍巾瓶，致疏交友，息芳春之骀荡，乐清境之追游。今披羽衣，不复俗礼，宜辞亲知朋友四拜。
　　次华夏引弟子至三师前立，知磬请三师法事。
　　次三归依。
　　次弟子长跪，具白刺自陈。如念不得，以木简写，如不用简，纸亦得。
　　某伏念蝼蚁秽质，不自揆量，辄罄愚诚，愿亲众妙。兹者幸承睿旨，许具冠裳。今就度师，虔请教戒，庶从愿念，不敢有违。苟违明科，不辞阴谴。某诚惶诚恐谨言。礼三拜讫，即立。
　　次度师读白文。
　　恭以三洞垂文，七真演教，咸令披度，得入妙门，功德难思，天人称庆。斯乃从凡入圣，阶浅及深，名奏天曹，身居仙列。苟非宿命，宁合因缘。汝既自陈道心坚固，当报四恩，三有以悟，独立重玄。今则百灵降格，万圣倾光，直须默运虔诚，无致亵慢。宜请保举二师，为脱俗衣，以圆道相。
　　次保举师与脱俗衣，先着履。度师赞云：
　　汝先足蹑双履，永离六尘。经云：千里之行，始於足下。此一步，为初之意也。愿汝一心奉道，履践灵坛。凡所行游，不步凶恶之地，常登法会，径陟仙阶。每遇二漏之时，即须改换。
　　次系裙，度师赞云：
　　裙者，群也。以群统为意，草於道友，统以清争。又谓之裳，盖在上为衣，在下为裳，以表守谦下为常行之法，则能如是者，灾害不生，诸圣佑护。
　　次着云袖，度师赞云：
　　轻剪黄云，裁成法服，上以衬霜罗之帔，下以统飞霄之裙，为中道之衣，不可须臾离体。
　　次披道服，度师赞云：
　　道服者，乃天尊老君之法服也，真圣护持，人天赞仰。既沾於体，当自钦崇，可以灭三世之愆，尤可以令九先之超度。行住坐卧，常须护持，不可置之以秽器，不得杂之以俗衣。苟不如是，当招恶报。
　　次知磬举仙衣赞：
　　上界神仙服，天宝自然裳。轻盈六铢妙，佩服齐三光。愿今一披奉，逍遥不死乡。
　　次顶簪冠，度师持於手中，赞云：
　　汝顶星冠。冠者，冠也。一身之上，最处崇高，总括众发，斗星灿烂，岳势巍峨，像列真之朝元，作三洞之妙士，不为臣妾，盖假於兹。宜其晨夕护持，勿令尘埃染污。如自轻慢，则天曹夺算。念兹在兹，则神仙可冀。
　　次令弟子就坐侧长跪，度师与戴冠云：与道合同三遍。
　　次知磬吟星冠赞：
　　焕惧七星冠，翩翩降自天。授之有科戒，宿命应神仙。愿今一顶戴，永保大椿年。
　　次执简，度师赞云：
　　夫简者，以简事为言，收心敛意为用。简则心专，持则有守，瞻星礼斗，祝圣朝真，为道法之光容，作人天之仪范。能如是者，方获执持。
　　次知磬举三启颂。
　　次度师说十戒，弟子长跪。
　　夫戒者，止恶防非，护正摧邪，无令傲忽，弗敢轻侮。今授汝十戒，以护身心，谛听受持，不可懈怠。
　　第一戒者：心不恶妬，无生阴贼，检口慎过，想念在法。能持否？答云能，下同。
　　第二戒者：守仁不杀，悯济群生，慈爱广救，润及一切。能持否？
　　第三戒者：守正让义，不欺不盗，常行善念，损己济物。能持否？
　　第四戒者：不贪不欲，心无放荡，清洁守慎，行无点污。能持否？
　　第五戒者：口无恶言，言不华绮，内外中直，不犯口过。能持否？
　　第六戒者：不得嗔怒，调和气性，神无所伤，不犯众恶。能持否？
　　第七戒者：不嫉人胜己，争竞功名，每事逊让，退身度人。能持否？
　　第八戒者：不得评论经教，訾毁圣文，躬心奉法，常如对神。能持否？
　　第九戒者：不得争竞是非，评论四辈，天人咎恨，损伤神气。能持否？
　　第十戒者：举动施为，每合天心，常行大慈，普度厄难。能持否？
　　天尊曰：戒有二种，一者有得，二者无得。有得戒者，三戒、五戒、十戒、二十七戒、百八十戒、三百大戒，止恶防非，未达方便，名有得戒也。止离三涂，及人中苦，未入道分，若识识法，毕竟空寂，是名正戒，无持无犯，开正观门，为道根本，此名出家持戒也。
　　次举智慧颂。
　　次听度师教戒，弟子长跪。
　　汝既圆道相，初入法门，自今已后，语默动静，常须念道、念经、念师，名曰三宝，作汝皈依处所。
　　夫念道宝者，能制灭一切恶相。犹金刚刀，无所不断；犹如猛火，无所不烧。念有二种：一念道身，七十二相，八十一好，具足微妙，人间天上，三界特尊，是我归依覆护之处。二念法身，犹如虚空，圆满清静，即是真道，亦名真身，亦名道性，常以正念，无间余心，是名念道。
　　其次念经宝者，有三种：洞真、洞玄，及以洞神，系心受持，常生信慕，存想不移，审知是法，是出世道，无他杂念，是名念经。若知诸法本无文字，正观实相，达其旨趣，亦名念经，是名善解念经之相。
　　其次念师宝。师宝者，父也。我若无师，不能得道，是故应当远近随逐，心眼观想，常在目前，不替须臾，无诸杂想，是名念师。三念既已，当上报四恩：一天地恩，二国王恩，三生身父母恩，四师长恩。次当下资三有；一资天徒，二资地徒，三资水徒。汝当发大善心，晨香暮灯，诵经行道，於诸大道前，旛花果实，礼拜供养。上愿皇帝万岁，家国太平。次愿生身父母、九祖先亡，幽显沾恩，己身得道。次愿师尊长寿，法属兴隆。次愿十方信施，常蒙道荫。次愿江山朋友，学道知音，早遂初心，光荣门族。次当诱化一切有情，令於三清诸圣，结大善缘，或建宫观，或造经像，或度出家法身，此乃自利利他，功德无量。常须柔弱，不得刚强。经云：柔胜刚，弱胜强者是也。凡朝礼时节，开静即起，入静即息。对诸大众，不得高声，举步安庠，慎勿粗行。苟非病患，不得饮酒茹荤。每遇斋筵，慎勿语笑，迭足端坐，令人天敬仰。接见宾客，先自和颜，贫富贵贱，各随其心，方便应对，不得轻於贫贱，而奉富贵。裙褐冠简，鞋履衬袖，务在洁净，勿要鲜华。又不得杀一切物命，每见人杀，当须劝诱。他人有短，慎勿言之，纵有阴私，亦勿举讦。若违此戒，身谢之后，永堕恶趣，饿鬼畜生，受诸苦报。良朋善友，常须亲近，凶徒恶党，辄勿交游。又不得奉事鬼神，学诸邪法，不惟浼黩清静之教，抑亦自招阴谴。或登灵坛，或预经席，秉简端谨，如对君父。昼夜便旋，不得向北，当解裙褐，以就掩隈，仍避神祠，及诸尊贵，事已净手，方拈法服。忽见师长，及尊宿暖帽，方巾逍遥，急须撒去，罄折问讯。常怀慈悯，拯济危急，勿贪名利，勿畜货财，勿攻异端，勿习幻术，勿舍吾教，妄亲别法，勿生健羡，以破道心，此为修行之要也。一动一静，当依十事威仪，即无违科背律之谴。汝既出家，绍隆教法，将入众妙，与道合真。当须屏去三恶，洒落六情，劝人忠孝，劝人乐善，不得阴谋，不得是非，不得讪谤，不得色欲，不得轻慢，不得以强凌弱，不得以势欺人，不得窃盗三宝常住及诸尊像、衣冠服色，窃之，即眉须堕落，足跛手挛，死入寒泉，受种种苦报。常孝顺师尊，及汝父母。见男官、女冠法身，递相供养，勿生彼我，当异骨成亲。服饰售用，及诸五谷、蔬茹等物，常宜爱惜。见男弟子、女弟子，常须演经化诱，入我法门，令悟重玄，朝礼圣真，五体投地。侍奉师长，旦夕问安，出送入迎，稽首珍重。持守清净，恬淡无为，不以富贵声利辄动身心，宜行阴德，以作今世、来生因果，冀遇神仙，证无上道。且九先超度，乃在於汝；九先沈堕，乃在於汝。汝当洗心刻意，注念无差，一切圣贤，靡不昭鉴。今先参礼三师，誓依教戒。
　　次引新戒，礼三师。
　　礼经师。
　　列真雅诰，上圣纶言，蕴三洞之琅函，礼九天之金格；青囊紫笈，宝阁云房，掌八千之灵篇，传四万之大劫。既为道士，先奉经师。凡所诵持，勿令秽触。当运至诚，参礼经师，三拜。
　　礼籍师。
　　玉箓高真，金符上圣，主八景之龙章凤篆，藏三清之宝策瑶图，众圣灵音，诸天隐语。凡为道士，须奉籍师。每当佩箓行符，切在施功布德，当运至诚，参礼籍师，三拜。
　　礼度师。
　　化导真师，拔俗至圣。蒙度之者，星冠月帔。荷指之者，大戒冲科。渐抛尘土之踪，得遂神仙之列。幸为道士，切奉度师。永荷真休，常当信礼，当运至诚，参礼度师，三拜。
　　次十二愿。
　　次学仙颂。
　　次回向念善。
　　次引新戒，礼大道功德。
　　次礼度师等。
　　太上出家传度仪竟
　　
