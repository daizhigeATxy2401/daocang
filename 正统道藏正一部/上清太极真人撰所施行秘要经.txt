上清太极真人撰所施行秘要经
　　经名：上清太极真人撰所施行秘要经。撰人不详，约出於东晋南期。系纂集早期上清派修行经诀而成。内容又见《真诰》卷九。一卷。底本出处：《正统道藏》正一部。
　　上清太极真人撰所施行秘要经
　　《太素丹景经》曰：一面之上，常欲得两手摩拭之，使热，高下随形，皆使极匝，令人面有光泽，皱斑不生，行之五年，色如少女。所谓山川行气，常盈不没。先当摩两手令热，然后以拭面目毕，又顺手摩发，如理栉之状。两肾亦更互以手摩之，使发不白，脉不浮外。
　　右一条出《丹景经》中卷。
　　《大洞真经精景按摩篇》曰：卧起当平气正坐，先叉两手，乃度以掩项后，因仰面视上，使项与两手争，为之三四止，使人精和血通，风气不入，能久行之，不死不病。毕，又屈动身体，伸手四极，反张侧掣，宣摇百关，为之各三。此当口诀。卧起先以手巾若厚帛，拭项中四面及耳后，使圆匝热，温温然也。顺发摩颈，若栉理之无度也。良久，摩两手以治面目，久行之使人目明，而邪气不干，形体不垢腻，去秽也。都毕，乃咽液三十过，以导内液。
　　右一条出《大洞精景经》上卷。
　　《大洞真经高上内章》遏邪大祝上法曰：每当经危险之路，鬼庙之间，意中诸有疑难之处，心将有微忌，劲所经履者，乃当先反舌内面，咽液三过毕，以左手第二、第三指捻两鼻孔下人中之本，鼻中隔孔之内际也，三十六过。即手急按，勿举指计数也。鼻中隔之际，名曰山源。山源者，一名鬼井，一名神池，一名邪根，一名魂台也。捻毕，因叩齿七通毕，又进手心以掩鼻，於是临目，乃微祝曰：
　　朱鸟凌天，神威内张，山源四镇，鬼井逃亡，神池吐气，邪源伏藏，魂台四明，琼房玲琅，玉真巍峨，坐镇明堂，手挥紫霞，头戴晨光，执咏洞经，三十九章，中有辟邪龙虎，截岳斩刚，猛兽奔牛，衔刀吞镶，揭山镬天，神雀毒龙，六领吐火，啖鬼之王，电精雷父，掣星流横，枭磕驳灼，逆风横行，天禽罗陈，皆在我傍，吐火万丈，以除不祥，群真启道，封落山乡，千神百灵，并手叩颡，泽尉捧炉，为我烧香，所在所经，万神奉迎。
　　毕，又叩齿三通，乃开目，徐去左手。手按山源则鬼井闭门，手抟神池则邪根散分，手临魂台则玉真守关，於是感激灵根，天兽来卫，千精震伏，莫干我气，此自然之理，使忽尔而然也。鼻下山源，是一身之武津，真邪之通府，不真者所以生邪气，为真者所以遏万邪，在我运摄之耳，故吉凶兆焉。明堂中亦一身之池，死生之形宅，存其神可以渺兮内观，废其道所以致乎朽烂，故由我御顺其术，而死生悔吝定焉。
　　右一条出大洞真经高上首章。
　　太虚真人南岳赤君内法曰：以月五日夜半，存日象在心中，日从口入也。使照一心之内，与日共光，相合会毕，当觉心暖，霞晖映验，良久乃祝曰：
　　太明育精，内练丹心，光辉合映，神真来寻。毕，咽液九过。到十五日、二十五日、二十九日，复作如上。使人开明听察，百关鲜彻，面有玉光，体有金泽，行之十五年，太一遣宝车来迎，上登太霄。行之务欲数，不必此数日也。
　　右一条出《太上消魔经》中。
　　《消魔上灵经》曰：若体中不宁，当反舌塞喉，嗽津咽液无数，须臾，不宁之痾自即除也。平时亦当觉体中宽软也。
　　右一条出消魔上灵叙中。
　　《消魔经上篇》曰：耳欲得数按抑其左右，亦令无数，令人聪彻。所谓营治城郭，名书皇籍。又曰：鼻亦欲数得按其左右，唯令无数，令人气平。所谓灌溉中岳，名书帝录。
　　右此二法，方丈台照灵李夫人出用。
　　《太上录停发华经》上按摩法：常以生气时，咽液二七过毕，按体所痛处，向王而咒曰：
　　左玄右玄，三神合真，左黄右黄，六华相当，风气恶疾，伏匿四方，玉液流泽，上下宣通，内遣水火，外辟不祥，长生飞仙，身常休强，毕，又咽液二七过。常如此，则无疾。又当急按所痛处三十一过。
　　右一条沧浪云林宫右英王夫人所出。
　　《丹字紫书三五顺行经》曰：坐常欲闭目内视，存见五藏肠胃，久行之，自得分明了了也。
　　《石景赤字经》曰：常能以手掩口鼻，临目微气，久许时，手中生液，用以摩面目。常行之，使人体香。
　　《紫度炎光内视中方》曰：常欲闭目而临，安身微气，使如卧状，令傍人不觉也。乃内视远听四方，令我耳目注万里之外，久行之，尔自见万里之外事，精心为之，乃见百万里之外事也。又耳中亦常闻金玉之音，丝竹之声，此妙法也。四方者，总其言耳，当先起一方，而内注视听。初为之，实无仿髴，久久诚自入妙。
　　《太上天关三图经》曰：常欲以手按目近鼻之两眦，闭气为之，气通辄止，终而复始。常行之，眼能洞视。
　　右四条，玄师所勑用。
　　《太极录经》曰：理发欲向王地，既栉发之始，而微祝曰：
　　泥丸玄华，保精长存，左为隐月，右为日根，六合清练，百神受恩。咒毕，咽液三过。能常行之，发不落而日生。当数易栉，栉之取多，而不使痛，亦可令侍者栉取多也。於是血液不滞，发根常坚。
　　右一条，安九华所告令施用。
　　《正一平经》曰：闭气拜靖，使百鬼畏惮，功曹使者龙虎君，可见与语。谓能精心久行之耳。又曰：烧香时勿反顾，反顾则忤真气，使致邪应也。又曰：入靖户，先前右足着前，后进左足，令与右足齐。毕，乃趣行如故，使人陈启通达上闻。又曰：临食上，勿道死事，勿露食物，来众邪气。又曰：数澡浴，每至甲子当沐，不尔当以几月旦，使人通灵。浴不患数，患人不能耳，荡炼尸臭，而真气未入。
　　右一条，元师所勑使施用。
　　《太上九变十化易新经》曰：若履殗秽及诸不冷处，当洗澡浴盥，解形以除之。其法用竹叶十两，桃皮削取白四两，以清水一斛二斗，於釜中煮之，令白沸出，适寒温，以浴形，即万殗消除也。既以除殗，又辟湿痹疮痒之疾。且竹虚素而内白，桃即却邪而折秽。故用此二物，以消形中之滓浊也。天人下游，既反，未曾不用此水以自荡也。至於世间符水咒漱外含之近术，皆莫比於此方也。若浴者益佳，但不用此水以沐耳。炼尸之素浆，正宜以沐浴耳。真奇秘也。
　　右一条，紫微王夫人所勑用。
　　上清太极真人撰所施行秘要经竟
　　
