正一论
　　经名：正一论。撰人不详，约出於南北期。一卷。底本出处：《正统道藏》正一部。
　　正一论
　　有客难曰：盖闻三生万物，大道无私。赋命自天，皇天弗欺。受载於地，谓地必厚。生非所迎而来，死非所送而去。道法自然，人亦则之，吉凶定
　　分各自得也，岂是要福所能远祸乎？且圣人垂教，应有定期，如何世道参差，或新或旧，九十六种各称妙化，道家复何以旨教？灵宝一法二用，故当服膺从之。惧乖先王之法行，一差毫毛之机，长怀千里之失。望古兴悲，谘疑莫辩。是以望云钦响，踟跚仙驾，侧席下风，仰延高诲。
　　答曰：探微测妙之说，辩幽论玄之事。故当求其理显，然征其形迹为据。至理绝言，非言无以载其极。至德不形，非形无以验其有。夫在形言，宁无善恶。祸是福之所倚，故明其有征也。福是祸之所伏，故明其有主也。有征有主，孰为不信。端形不招直影，而直影自见。和声无追顺响，而顺响必至。倚伏循环，宁在定分。是以圣人立教，迁善伐恶，化恶伏善，其化用不一者，皇关人情之有淳薄，风俗之有兴鄙。人淳则滋章不行，酆薄则法令竞起，教以顺民，化以从俗。是以太伯文身於东夷，仲尼寨裳於西裸，诚非至德之盛化。然应变有方，行藏之理，抑亦在时。博施於民而能济众者，岂曰无功，盖亦从物情而成业者耳。若保专一不离，则天清地宁矣。此则达人之高尚，非庸才之所及。一者，正一也。张君以正一统世，八极无二，玄纲一举，六合同风，天覆地载，教养修道，非正一焉可得语其仇劣哉。余幸会大明洪流，阐化钦风。先圣味道，余生羡章。云梯驰情，天路籍素。移年闲虚，已日不胜。饮露秋松，荷泽春芳。鱼悦水深，乌希木茂。柄林一枝，窥河量腹。但才愧尺短，情非寸长。智乏玄解，识非通悟。镂管鉴光，何酬明诰。
　　难曰：圣人设教，情无彼此，何忌灵宝、清斋、旨教、涂炭谢邪？
　　答曰：旨教斋法及涂炭谢仪，共出一卷经中，圣人岂容应令修天师之谢，而不修天师之斋。若其斋可略，其谢可换充灵宝阙者，恐不但天师不许，深非葛君之意，特由世学者，欲截鹤接凫耳。诚愿其长短齐一，然要非可相换也。
　　难曰：涂炭仪所说云：悉如灵宝法。推之斯言，可得兼用？
　　答曰：涂炭法者，由群生咎障既深，非大功不释，宿对根密，非涂炭不解结考。不解则学仙不成，厄世不度。天师以汉安元年十月十五日下旨教於阳平山，以教众官，令入仙目。王赵修之，卒登上道。当尔之时，涂炭之谢已行，而灵宝斋仪未敷，唯五符而已，岂得兼行？推年检事，足明为谬。斯乃造作支流，穿凿真文，足此数字，欲令张葛二教，俱同一用。信不足，有不信矣。
　　难曰：窃闻议者所说：旨教赍者，天师以教治官而已。此是小乘之法，非灵宝道士之所宜修。
　　答曰：天师所说云：吾以此法教治官道民，令兔灾厄，为后世种民。种民之许宁忘道士，道士之俦孰非治官，治官不修种民焉。度十苦八难，非功不济，功违正一，难与论德。在位谋正，君子同所，怀宝迷邦，盖亦愚夫之所深有失矣。
　　难曰：法以从善必可化，以会时为用，旨教斋法虽真而古拙，凡朴通居，凡素之迹，不宜以施盛观。
　　答曰：夫信言不美，古自常然。美言不信，今也居之。古不会今，诚如来告。未辩盛观，终何所宜。若所宜在我有乖，大丈夫处厚之情必移之於人，岂得兼爱之旨？无欲观妙，情归玄极。重察盛观之意，将非圣人之糟粕邪？大音希声，非无声焉。是以阳雷动垫，蠢虫为之解甲。大象无形，非无形焉。是以二仪覆载，含生得所戴履。五行通风，四时成俗。万物负阴抱阳，亭毒育养，窈然而见精，恍兮而示象。子未帝之先；母无名之始。师绝言之业，资不可名之教，然后抱一以为式矣。陈言示形，以为不藏至理病，是以病也。岂可同乎块然之器、木石之流而齐於观化者哉？
　　难曰：按前来说，灵宝斋仪起於葛氏，旨教斋法出自天师，天师、葛氏相去近一百许年，葛氏未生之前，已有涂炭，不宜今者引入灵宝，敬如清旨，未详葛氏所敷为当可用而不宜行邪？
　　答曰：垂拱而治，洪尧之轨，坟索烂然，盛周之风，何必以结绳之纯真，而苟贬书记之淡泊也。古而不今，则质在文无，今而不古，则质丧文行。吾疑子以旧故见遗，子乃以新知相嫌。大略为疑者，子复不文质彬彬耳？
　　难曰：若新旧之教理宜兼行，而今子之所修，唯旧不新，行与言乖，的何为许？
　　答曰：鱼乌异效，各自得之。飞沈川陆，天情不共。五常同禀，或刚柔殊操。余蓬躯箨质，纡曲任风，若水之念，从善如流，心忘得失，不以宠辱见惊，志存天道，无亲疏问。然不胜效新者多邪，复留心旧教耳，何必非今世之古人后生之一标志哉？
　　难曰：天师大圣设教救物，何令今者废而不修，将非三天之法，有鄙正一之化不神通邪？
　　答曰：上士闻道必行，故松乔其人焉。下士闻道大笑，盖亦丘壑之徒矣。至道不行者，岂非松乔之党勘，丘壑之类多。故凤麟罕出而莫用，鸡驷云畴以常驰，不修之理居其然乎？物势之所之，若飙风之所冲。人情之所注，如骤雨之所泊。但飙风不可移崇朝，骤雨难为日用耳。道隐无名，谁与名焉。大辩若讷，故谁与辩焉。知我者希，则我者贵焉。凌霜之干，不俟阳春易彩。既震之雷，无待弦钟示音。万罗捕乌，成功一目。钻燧扬烟，兴自无朕。何必须区区於人物，灼灼於荣华哉？绝圣弃智，民利百倍。绝仁弃义，民复孝慈。绝巧弃利，盗贼无有。夫天化覆育，仁教弘愍。大圣恢恢，全生济物。岂得崇智弃圣，丧德於慈听者乎？盖非至道之所取矣。至道所取，引心长霄之上，投节清都之官，埋迹众妙之门，．送心玄玄之无穷。宴朝阳以柄影，庇太虚以席空。揖虚皇以毕性，习玄老之秘踪。佩兰蕙以齐芳，尚松桂以易容。附青烟以传诚，留白日以照忠。情无事於易俗，德自可以移风。召良友於东华，叱鬼爽於北酆。正一何所鄙哉？想不惑於今日耳，相望吾子廓然自晓，若被太阳於深夜矣！
　　正一论竟
　　
