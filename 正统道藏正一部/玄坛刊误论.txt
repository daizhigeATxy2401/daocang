玄坛刊误论
　　经名：玄坛刊误论。原题账若海集。一卷。底本出处：《正统道藏》正一部。
　　玄坛刊误论
　　悟微子张若海集
　　悟微子世参簪褐，业在焚修，三洞斋科，诚为己任，因循而已。踳驳有疑，未遇通人，无所质正。一日，有霓襟云帔者，云自天台四明而来，容止粹和，瞻视端肃，不言姓氏，称云光先生，诚方外逍遥之人也。儒释该通，仍精三洞科教，由是舍策憩止，获与之游，且曰咸洛江湖、瓯闽陇蜀、仙坛灵岳，皆得徧游。每见斋醮旧仪，不免倒置，子之习误，能服义而改之乎？悟微子曰：小人颛愚，欣闻良训，稽首作礼，幸得抠衣。凡蒙指疵，书诸绅带，其玄坛谬误，有二十品目，实前贤未曾商榷，辄思流行，奉三天之法者目之曰：《玄坛刊误论》，无或执迷而违义也。
　　论入靖品第一
　　云光先生曰：凡修斋，三日前，道士入斋堂靖室，澡雪襟神，止息妄念，不履殗秽，不听笙歌，端然一心，唯在斋法而已。今之道士预於斋官者，能孤洁无杂，常自默朝，造次升坛，固无触秽，犹於教法，须示规绳，虽云道德内充，亦在威仪外备，而苟非此辈，宁兔混淆，岂可旦在尘埃，暮登陛级，俾其自省，汝意安乎。若宫观之中，不能三日，或一日、二日亦可也。俗家修设，一昼夜入精，其义且通。悟微子稽首曰：敬闻命矣。
　　重论入靖品第二
　　悟微子白先生曰：入靖之事，近多因循，苟能至诚，岂在预事。云光先生曰：此乃庸俗道士欺谩庸俗之夫，非通论也。假如国家有事郊庙，其斋官太常卿，上至太尉，并散斋四日，致斋三日，受戒誓后，不吊丧问疾，不作乐，不判刑杀文书，不行刑罚，不亲秽事，不入妻妾之房。祭前一夜，都省铄宿，明日御史清道。其所往郊庙之路，金吾司勒地界，禁断师僧、孝子、丧车，不许触污斋官，有渎尊神也，况三清上圣乎？悟微子曰：若在官宅，即然。若在宫观，道士各居靖室，岂俟斋时，方更入靖，得无自鄙耶？先生曰：不然。道士所居靖室，是寝止之室，非入靖朝真之室。今宫观有精思堂、凝神堂、思微堂、存真堂者，即是入靖之所也。若就所居之室，即精思诸堂复设何用？悟微子曰：诚哉斯言，尔后敢不依禀。
　　论说戒署职品第三
　　云光先生曰：说戒署职修斋前，若入靖三日，即於初日戒誓。若入靖一日，即於其日清旦戒誓。集道众於法堂，玄中法师前启灵宝自然朝，高功法师即宣扬戒誓，各令净心，专於斋事，秉持教戒之旨也。然后署六职，各供其职，不得有阙。说戒署职毕，即监斋宣职状后榜白於斋堂中是也。今睹修斋道士，当日斋集至夜，自玄中法师前，斋主投词，法师关告后，便升坛行事。至重谢后，却转洞案，说戒署职，此乃先行其事，然后署职，何倒错之甚也。悟微子载详斯礼，始觉前科之非，而今而后，得以遵行。
　　重论说戒事品第四
　　悟微子屏肃，重白先生曰：今之重谢后说戒，其来久矣，一旦改革，岂有说乎？先生曰：是何言欤，是何言欤，事之不经，何必袭旧，复坐，吾语汝。夫朝真之科，与国家禋祀礼同，而香蔬般醴有异。享前七日，太尉於都省集斋官戒誓，云某月某日有事，于某庙各扬其职，不供其事，国有常刑，苟致阙遗，祭后举罚。未闻彻祭之后，方补斋官也。今道士登坛重谢后，是行一朝法事毕也，特地却重说戒，听其戒词，又非斋意。自说初入道披度，戒文次第乖违，庠序颠倒，良由昔人不能刊改，按用谬科，致使后来承此误本。虽云道门高德曾经校勘，吾弗信也。一如王侯命官，岂可莅事后方受简牒。子但质於通论，必有尚理者，为吾攘臂也。悟微子闻义，方悟前非。
　　论发炉品第五
　　云光先生曰：发炉者，即高功法师对三清秉炉，关启修斋之旨也。其词云：无上玄元始三炁、无极大道、元始天尊、太上大道君、太上老君、自然玉陛下，然后云：臣今奉为大道弟子某官姓名，为某事修某斋，此乃法师面觌元皇之祖也，以上更无上於三清也，故不兼称诸圣矣。今之修斋道士，称无上三天玄元始三炁、太上老君，召出臣身中三五功曹、左右官使者，是令老君召出身中神也。又云当召此间土地，速出严装关启，臣今所为某人修某斋者，且法象三天，建立坛级，法师升坛，已在三天之上，对御启奏之次，岂合方仗身神，唤召土地，证明功德，大不可也。未审土地之神，得上三清之坛否？兼云严装，犹虑秘露也，真可笑哉。况道士受法箓者，九州社令一阶尚不许入神庙，恐与鬼神不安。今召土地之神，登三清之坛，俾其何以安处？假如人臣朝对次，或令从者，唤街吏市，胥预丹墀，证明功业，其可耶？其不可耶？悟微子鞠躬禀听，惭汗沾涣，不知昔人之误也。
　　论方忏品第六
　　云光先生曰：法师上十方香，是先降十方真炁，自下升上，然后到上清至尊前。凡对三清启奏，不兼称诸天尊号者，所以尊三清而已，乃是土无二王，尊无二上者也。今之修斋者，宣词及三上香后，却礼十方，兼之忏谢，此又非也无是。入靖时，道士以灵宝自然朝为诸斋之祖。诸斋法出洞玄灵宝部，所以为斋之祖也。
　　礼十方灵宝天尊，或兼忏谢，不在坛上，而在法堂也。其忏文，或以纸书，或以板札，安於十方香几前，不宜辄朝次宣读，祷祝下方天尊也。而又更礼日月星宿、五岳洞府、三河四海、九江水帝，及上方下方，并经宝等，亦有忏文，谓之二十方也。更向其中穿凿，凡唱礼，礼东方九拜，南方三拜，西方七拜，北方五拜，四维各三拜，上方三十二拜，下方二十四拜，此不轨之甚也。十方天尊与日月星辰，於三清前，犹可庶几，五岳水府之神，大不稳便也。五岳又不礼海外五岳，局见之甚也。假如人臣对君，有事启奏，或有关宰臣者，须候退朝巡厅，诣宅启白，岂可辄於对扬之次，回首启白宰相也。夫三清即帝也，十方天尊即臣也，天上人间，尊卑无异，宣读方忏，於理未安。悟微子退思其言，高卑甚当，敢不遵听也。
　　论去繁就简品第七
　　悟微子白先生曰：方忏之言，既已闻义，但行之斯久，人其从之乎？先生曰：礼主於敬，不尚於繁，方忏之文，后人所述，虽词华典赡，首露周旋，岂令其上圣徘徊，待听下方祈忏，非所宜也。昔者，季文子祭，继之以烛，有司跛倚以临祭，虽有庄敬之心，亦已怠矣。他日，子路预祭，始质明而祭，晏朝而退。孔子叹曰：孰谓由也不知礼乎？此即多其简敬也。今开三日道场，凡有十一朝法事，至於方忏，尚占九朝。斋主斋官，久立行事，跛倚坛席，其何以堪。但书忏文，一读而已，不犹愈乎。悟微子再白先生曰：或於九朝之中，每朝均读可乎？先生曰：必不得已，须要宣文，即三日九朝之中，於重谢退朝之后，宣读三两遍亦可，只须更换忏文，不可三日之内，重读旧文也。既不赊延法席，又不劳怠斋官，推此而行，有何不可？且礼非从天降，非从地出，酌人情而已，苟繁略有节，谁谓不然。悟微子拜手谢曰：从事於斯也。
　　论礼拜品第八
　　云光先生曰：恭默心拜，不更烦文，凡屈伸跪起，内以心敬，外以形恭，内外相应，亦谓五体投地也。稽首者，一拜额至地。顿首者，亦是一拜，以头顿地也。再拜者，两拜也。通云稽首、顿首、再拜者，是四拜也。诚惶诚恐者，即是握简曲躬，局地两过，捧简长跪。少顷，又局地两过而止是也。今之修斋者，皆云诚惶诚恐、稽首、顿首、再拜，却只礼三拜，应数而已。故无首体投地之敬，递相仿此，於礼甚亏。悟微子曰：而今而后，奉而行之。
　　论转经品第九
　　云光先生曰：夫经者，太上所说，人之所禀持，或修之於身，或修之於国，此乃奉经之旨也。凡修斋转经，本在法堂内，法堂即官观正殿，后有说法堂，中列经宝，左列玄中法师，右列天师。若在宫宅，即对坛场后铺设，供养三宝，便为法堂也左右列师子座两所。每登坛退朝，即高功法师与斋官於堂开启经文毕，即都讲与侍经升座，演畅经义，开示未悟也。故《侍经简文》云：卫师子之两座，即其旨也。今之修斋者，每朝奏罢，却於坛上唱礼转经，甚无谓也。又开经前有咒诵，是法师存思密念而已。今道众不候法师存念下次，辄便厉声朗诵，不其乖乎。悟微子谨佩良训，不敢失坠。
　　论勑坛品第十
　　云光先生曰：勑坛者，本是勑水也，降五方五龙真气之水，解除殗秽也。在宫观灵坛、神仙福地，即勿用禁勑，自有灵官护卫，何邪秽之解袚？所虑营备斋物，及人物往来，惹诸秽气，或须行解也。若在宫宅修斋，即宜全行解禁法事，但请降五方五童君真气是也。今之修斋者，须云东方青童君身长九千万丈，从官九千万人南西北方，皆法方气又何劳定其长短，拘其人数也。又云飞仙神仙、日月星宿、三河四海，兵马各亿万骑，又何多也。尺云可盖屋三重，远坛三匝，何三清玄坛，既设临时，方役灵官盖屋也。又云上张天罗，下布地网，何三清坛上，更张罗网也。鄙猥之语，尔其去之。悟微子豁然，拜手禀命也。
　　论醮坛品第十一
　　云光先生曰：醮者，祭之别名也。肉食谓之祭，礿食谓之醮。凡修斋，上至三清上境，次乃十极诸真，下及五帝三官、神仙灵官之属。三日三夜，香灯旛花，列位供养，何散斋之日，而又用酒醮灵官也。若行之於未散之前，且爽尊卑之礼；行之於既散之后，又妨导从之仪。天真既预於斋馐，灵官岂须於酒醮，但於散席之旦，就灵官位，供养醮馔茶汤即是也。通鉴之士，无或致疑。悟微子曰：以酒为醮，行之既久，顿废可乎？先生曰：若单设醮席，自有科仪，与斋法本殊，不用酒脯，又何嫌也。然斋坛灵官三日，受香饭之供，岂宜不随轩驾，迟留破斋，求之俗人，尚犹不可，所务允当，勿信凡庸。悟微子受教，永永禀佩。
　　论三画四夜品第十二
　　云光先生曰：凡修斋，云九时行道者，三昼四夜也。兼言功拜表，都十一朝也。九朝，即第一夜，至明日五更及斋时，第二、第三日，各是三朝，凡九朝也。至第三夜一朝，号言功法事。至第四日五更，为拜表荷恩法事，共十一朝也。今修斋者，行十一朝法事，又都不分别言功、荷恩之礼，至第四日，又读无上斋词，云表白散斋，此乃十二朝也，何重迭之甚乎？悟微子曰：小子鄙懵不知，仰荷开示。
　　论唱道及登坛品第十三
　　云光先生曰：凡修斋逐朝，登坛之前，法师与官班立於玄中法师前，高功法师启白后，都讲唱：道场众等，人各运心，归命三宝，赞咏行道。其所唱云人各运心者，即是令法师斋官，运心玄极，注想宸严，旨在默念冥思，且非齐声竞念也。今之修斋者，不原都讲所唱之理，不依注想运心之规，厉其音声，念其功德，至於圣真品位罔间尊卑。而又每登灵坛，元自地户升旋，行至上级，朝退即自天门降之。今之斋者，升自地户，降自地户，了不履於天门，不唯灵官所诛，抑乃识者所诮。悟微子稽首，谨佩明言。
　　论斋粥前后诵念品第十四
　　云光先生曰：凡登堂赴坐，或斋或粥之前，先行净，后行香。然舒巾毕，供物。至都讲声磬者三，法师默念出生咒毕，复声磬二次，乃斋也。斋毕，又声磬三。都讲昤为诸赞，及回向功德。赞毕，即斋官起也。今之修斋者，於斋粥后，又念功德，上至三清上尊，次及五帝、三官、真仙、神仙、灵官之属，抑又过也。且斋官每登坛朝奏，莫不俯仰兢兢，衣冠济济，对宸极，尚虑亏仪，岂可於端坐饱食之间，念上圣天真之号，仍云念斯功德，回福斋家，即不知昼夜朝修，功德何在，须俟饱妖，复念圣真，唯知战彼释徒，罔畏掇其天谴。悟微子顿觉前误，俯伏谢之。
　　论斋主心词品第十五
　　云光先生曰：凡修斋一昼两夜，或三昼三夜，或七昼七夜，并须词文逐日更换，在斋意即不殊，於词言须各别，不可遍遍宣读元上词文也。初建斋，一词述其大纲，所为意度，未可便有祈祷也；次一词，方露祷祈意旨；末一词，首谢浼黩圣听，及荷恩之旨也。今之修斋者，不计日数，即执一文，重重宣扬，得不挠於听览也。譬如世之帝王，臣下有事誊奏，或一表再表，只用旧词可乎？比之一人，尚犹未可，论及三宝，其何以安？悟微子扣头作礼，誓禀明训。
　　论教化法式品第十六
　　云光先生曰：教化法式，圣人之垂范者也。教者，教也；化者，变也。谓敷弘太上之教，广变人天之化，教化既布，即有法式。谓轨则制度也法式既立，即有科律。律以检行科律既立，即有禁戒。戒以检心禁戒既立，即有威仪。有威可畏，有仪可象威仪既备，即俯仰进止，庠序雅步，存真念道，登坛朝奏，礼拜稽首，动无亏阙，方合教化法式也。且夫弘妙有之教，合虚无之理，岂可不稽典诰，而肆胸襟也哉。悟微子顿首禀命。
　　论凡修斋用乐品第十七
　　云光先生曰：凡修斋行道，谓之朝礼，礼既行矣，乐亦备焉。夫乐奏之圆丘，天神降奏之，方泽地祇升，鼓之以和八风，播之以正四序。行礼作乐者，所以通天地而交神明也。谨按仙书，玉京山诸天仙圣众，奏钧天广乐，鼓云璈，吹赤箫，鸾歌凤舞，霓幢羽葆，燃香捧花，步虚赞咏，旋绕天尊，即其事也。今之郊庙登歌，皆述祖宗之德，别无他词。若以寻常之词，不可扬于王庭也，而况玉皇上帝之前乎？悟微子曰：今之殿庭，广陈杂乐，巴歌渝舞，悉参其问，即人间小诗，安得不播於步虚哉？先生曰：帝王宴旱臣，号曰示慈惠，尚有观优之乐，巴歌下节，悉可敷陈，若郊庙之词，无非典雅，岂容鄙猥，预於登歌，何况上帝天真之前，而用凡俗之语，斯不然也。悟微子闻义而退。
　　论露坛品第十八
　　悟微子白先生曰：坛上施屋，号日众妙台，亦号虚皇台，广成杜先生论之备矣。然古者宫观，皆是露坛，今之国家四郊，亦是露坛。虽有改张，曲不合古，请垂开示。先生曰：杜公之论，吾无间然。但国家诸坛，祭享有时，雨沾失容，其礼即废。今之宫观，本为众人或力辨建修，遇雨而废，即於斋主，岂不重劳，但能精诚上通，何患重檐所障。露之与盖，两不相妨。悟微子审闻斯言，诚吾心也。
　　论坐立功德品第十九
　　悟微子白先生曰：今之宫观，三尊同殿而坐，乃至三官、五帝，悉皆塑坐，若并令侍立，其义可乎？先生曰：坐立之仪，不难辩白。宫观之内，各有院宇。譬如人世帝王，自有正寝，三公四相，各有厅事。至於百执事，皆守司存，既非趋朝，何必拱立。若当临轩之日，列班而趋，岂容宰相、三公，相向而坐。五n 所谓坐立之仪，不难辨白，正在斯乎。但以宫观之间，木雕泥塑临时坐立，不可改更，若是绘画，一坛功德，并宜立侍，即尊卑之礼，有吋人情。悟微子稽首闻命。
　　论斋宴仪品第二十
　　悟微子白先生曰：今之帝王宴会，百执事皆得预坐。安有三清斋席，须令拱立乎？先生曰：人世趋朝，司仪辨等，与夫朝拜三清之礼，其事正同，此谓朝也，非谓宴也。既设斋馔，即退朝就食，又何所妨。但三尊前，不得不侍立也。质於通鉴，方谅斯言。悟微子默然而退。或谓悟微子曰：斋醮之仪，相传已久，今之驳杂，雅合是非，但虑浮浅之夫、鄙猥之辈，尚执妄说，不信格言，其如众口因循，久安舛误，吾子所禀，殆难行乎？答曰：吾得之於通方道人，质之於博学君子，既曰允当，岂恤人言，苟上合於天真，又何忧於俗论，幸希玄鉴，无致诋诃。时天福八年上元日，於长沙紫极宫写札，传於同道，庶几刊误，免贻议於识者，开吾徒蒙吝也。
　　玄坛刊误论竟
　　
