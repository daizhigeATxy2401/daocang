上清明鉴要经
　　经名：上清明鉴要经。撰人不详，约出於南北朝或隋唐。言作明镜法及服食仙药方。一卷。底本出处：《正统道藏》正一部。
　　上清明鉴要经
　　凡行持，先沐浴斋戒，解冷身体，衣被洗浣令新洁，以香熏之。
　　作明镜法经第一
　　照镜欲见形之法：当小开户，居暗向明，暂闭目，思想见面形。初时漠漠，殊无所见，中宿之后，渐渐洞远，自见面目巾帻，心中眼眼开明。平旦及日入，此时最好。若日盛明，当小闭户，在灼灼中窥镜，终无所见也。
　　火下照镜，当以火自远，勿得逼近火。欲开目照镜，自视形体，当在灼灼明中无苦。若欲闭目思见面形，当居暗向明，然后见耳。
　　照镜大要，当安卧，思想精诚。未卧之间，体条条，常须臾之顷，当有赤黄从额上出，照耀一室中。於是彷佛怳惚，如觉如卧，便自见面形在光中，对共相视如顷，即便消灭。卧觉之后，辄复照镜，欲卧便卧，思之如前法。当夕夕自见也。或卧觉两面相对，或见己形两人共并坐，或卧寐之间，见好神童玉女，年十五六，好衣服，头额正见，辄再拜。或耳边闻语声，天下吉凶万事、皆预知之。或在壁东见壁西，或暮卧梦照镜，或还光内视五藏。照镜当以甲始。
　　立规之法，以明镜九寸，无令面中有疵瑕，正令清明，左右各一，去人一尺五寸，与目齐。澡锌盛井华水，着下也。夜照镜，宜用麻油火也。自见其形分明，下地再拜长跪，言吾与子同体，令子分形万千，乞丐常与子相随，身形不衰，万年相随。受视中明镜，先视形见众物，听闻人语声。
　　修明镜，有三童九女侍之。三童长六尺，九女长五尺。青腰青衣，当间衣紫，内子衣黑，素女衣白，皇女衣黄，帐上衣缃，道女衣黄，女婴衣红，曾女衣绛。
　　明镜君官属将百二十人，治开阳宫，主人两目童子，精光相视见景，知吉凶。
　　真人道士摩镜经第二
　　昔有摩镜道士，游行民间，赁为百姓摩镜，镜无大小，财费六七钱耳。不以他物摩也，唯以药涂面拭之，而镜光明不常。有好事袁仲阳者，知其有道，乃要留使宿，为好设，主人乃拜而请问之。道士告仲阳曰：明镜之道，可以分形变化，以一为万，又能令人聪明，逆知方来之事，又能令人与天上诸神仙见，行其道得法，则天上诸神仙皆来至。道士自见己身，则长生不老，还成少童。又道士入山精思，山精老魅多来试之，或作人形。故道士在石室之中，常当悬明镜九寸於背后，以辟众恶。又百鬼老怪虽能变形，而不能使镜中影变也。见其形物镜中，则便消亡，退走不敢为害也。是以道士有摩镜之药，药方出於白子高。方用锡四两，烧釜猛下火，令釜正赤，与火同色，乃内锡。又末胡粉三两，合内其中。以生白杨刻作人，令长一尺，广二寸，厚一寸，其后柄长短在人耳。以此搅之，手无消息，尽此人七寸。又复内真丹四两、胡粉一两，复搅之，人余二寸。内摩镜锡四两，搅令相得。欲用时，末如胡豆，以唾和之，得膒脂为善。又以如米者，於前齿上嘘之，后以唾傅拂其上，以自拂之，即明如日月。欲作药，先斋戒七日，乃为之。作清净密处，勿令人见之也。其火欲猛。秘之，勿妄传非其人。
　　甲子旬十日向卯，甲戌旬十日向丑，甲申旬十日向亥，甲午旬十日向酉，甲辰旬十日向未，甲寅旬十日向巳。
　　夫欲致六丁玉女，法皆当向其旬便溺，周而复始，神女即至矣，万害皆除也。
　　老子百华散辟兵度世方第三
　　其方能辟三兵，却众邪，解厄难，延年命，得之者长生。
　　雄黄、丹砂、款冬花、远志。
　　四物各二分，异治，合以七月百草花，成末二升，搅和之。若凶年多疾疫，服半钱匕。先服之，禁熏菜及六畜肉，若有县官之急，兵贼见围，及船行遭风，以水一斗以和药一两，以洗面及浴身体。此一升可足周三人，当又以和少许，以备卒急。若不得洗浴，当服如小豆者二丸，厄即自度也。若他人弟子运命有厄者，以药与之，即可免脱矣。秘之金匮，勿妄传其非人也。
　　仙人神酒方第四
　　蜀椒半升、桂半升、甘草半升、附子五枚、好麴半升、乾姜半升、苦参半升、乾枣肥好者半升。
　　八物，合治下筛，好醇酒一斛渍之，出曝乾之，复渍之，如此期以尽酒成矣。以油囊盛之，急绞其口，无令泄也。若欲作酒时，以斗水，以方寸匕药投水中，搅之即成酒矣。亦可以蜜丸之饵。冬天以暖水渍之。仙人行万里，而不乏酒者，正以此也。
　　神仙除百病枕药方第五
　　太山下老翁者，失其名字。汉武东巡，见老翁锄於道背上，有白光高数尺，帝怪而间之：有何道术？老翁对曰：臣昔年八十五时，衰老垂死，头白齿落。有道士者，教臣服枣，饮水绝谷，并作神枕，枕中有三十二物。其三十二物以当二十四气，其八毒以应八风。臣行之转少，黑发更生，坠齿复出，日#1行三百里。臣今百八十矣，不能弃世入山，顾恋孙子，复还食谷已二十余年，犹得神枕之力，住不复老。武帝视老翁颜状，当如五十许人，验问其邻比，皆云信然。帝乃从受其方，作其枕，而不能随其绝谷饮水也。
　　方用五月五日、若七月七日，取山林□木板以为枕，长一尺二寸，高四寸，空中容一斗二升，以□心赤者为盖，厚四分，善致之令密，又当使可开闭也。又钻盖上为三行，行四十孔，凡一百二十孔，孔令容粟米也。其药用：
　　芎穷、当归、白芷、辛夷、杜衡、　白术、稿本、木兰、蜀椒、　桂、乾姜、防风、人参、桔梗、飞康、□实、白蘅、秦椒、荆实、一书云壮荆实、肉苁蓉、薏苡子、款冬花、帘芜。凡二十四物，以应二十四气。加毒者：乌头、附子、藜卢、皂荚、莽草、矾石、半夏、细辛。凡三十二物，书云各一两。
　　皆□咀，以毒药上安之，满枕中布囊，以衣枕百日，面有光泽。一年，体中所疾及有风疾，一皆愈瘥，而身尽香。四年，白发变黑，齿落更生，耳目聪明。方神验秘，不传非其人也。蒿本，是老芎藭母也。
　　武帝以问，东方朔答：昔女廉以此方传玉青，青以传广成子，广成子以传黄帝。近者谷城道士淳于公，枕此药枕，年百余岁而头发不白。夫百病之来，皆从人阳脉起，今枕此药枕，风邪不得侵人矣。又虽以布囊衣枕，犹当复以韦囊重苞之，须欲卧枕时，乃脱去之耳。
　　诏赐老翁疋帛，老翁不受，曰：臣之於君，犹子之於父也。子知道，以上之於父，义不受赏。又臣非卖道者，以陛下好善信道，故上此耳。帝止而更赐以诸药也。
　　道士九节杖法：
　　一节名太阴星，二节名荧惑星，三节名角星，四节名衡星，五节名张星，六节名营室星，七节名镇星，八节名东井星，九节名拘星。
　　老子枕中符及药方第六
　　若居不安，衰耗多病者，但以家长佩之，则一门安乐。若他人有卒死而身体未冷者，以此药如大豆二丸吞之，即活也。若人或困不能复吞，以棒校其口令开，与药得咽，便活也。若恶岁时多疫及疠，远行在他方国不便水土，当以月旦清朝服之一丸如大豆，并佩之如法。当合药之时，及佩药，皆当先沐浴斋戒，然后佩之。佩之令人辟万病，却百鬼，消五兵，宜仕官，保子孙，不逢祸害，无不利。佩药之后，体上所着故衣，皆不得复以借异人着之也。此药及符甚秘之，不传非其人。方用：
　　胡桃、天雄、桃胶、雄黄、巴豆、蜀椒、真珠、犬胆、虎掌、虎牙、女青、白石英、茵蔯蒿。
　　右十三物，各一两半，合符为十四物也。捣下细筛，以生姜二斤细切，绞取汁，以和药，乃捣六百杵。若姜汁少者，可以白蜜益之。讫，乃雀卵三丸，以三寸绛为幐囊，白绢为里。当以朱书绢作第一符，然后乃合绛为幐囊也。系之男左女右。又捣药之时，当西北向阴咒之曰：
　　五行相推，天地正舒，足蹑文昌，心托太清，阴阳气和，与我合并，奎娄胃昴，西北向阴，南斗主生，身佩日月，往造天庭，所在听过，急急如道令。
　　若有恶异梦寤，以三丸着枕中也。
　　老子玉匣中种芝经神仙秘事第七
　　石室中文
　　老子曰：咨尔兆人，皆知生之为乐，死之为恶，而莫知所以自生也。千术万药入兆身，正可得老寿，千岁已还，数百年以上耳，终不能使兆飞行登仙，上朝天皇也。木药之善者，松脂也。此木生茯苓，有脂肥故也。其叶实皆可服也。草之善者，荣华、黄精、天门冬、山蓟也。正宜长服，不得一日有废也。可得五百年以还耳，其不能与天地相毕。后世方士，增加其说，以误学者，吾深愍之。八石丸丹，云母玉浆，服之当断房内，血食污辱荤菜，卧名山石室之中一年，乃可得与鬼神相见，不死而已，亦不能使兆飞行，轻举乘云也。兆闻仙人服芝英不耶？此岂空言也。夫名山之阴阳，精泉水之上，古木之下，亦生芝，而其所禀，皆山水土木之精，不能立使人仙也，踰於凡草耳。其积丹砂之上，积黄金之上，积曾青之上，积雄黄之上，皆生芝。此芝非至德感神者，逢而不见，而不得食也。此芝所以能使人立仙者，受此四物之至精，含天地阴阳之和气，蒸熏之津液，以得生成，其味乃神於此四物之本体也。今但取此四物，捣治服之为益，若加之以感应，会纳之於炉釜之中，其精上飞，扫而服之，则百倍於草药，不徒尔服之也。要得天地之淳气，下接引此四物之精液，而令其上更成生物，不亦当复百倍於其上着土釜者耶？余将去矣，顾念亿兆将成灰土，哀哉。今撰天文芝，其有骨命者，当得吾此文。其先人有罪，其身不得应长生，亦不得吾书。藏之名山石函九重之下，无妄传，慎之哉，慎之哉。
　　当以立春之日，掘家东寅地，宅内外无在也，要欲得善土非灰壤者。掘为坑，令深三尺，方三尺。以曾青一斤，治为屑，裹以羊附来，沃以青葙一升，复其土，筑其上。七日当有青云来覆其上，七十日生青气，连其上青云也。百日上生芝，其状如图。以寅卯之日，从日下以青缯三尺执骨刀，禹步而刺取之，慎无以顾也。归，阴乾百日，治为屑。服一刀圭，以井花水，日服三。芝尽，即能轻举，当有神来迎之，白日升天，与天地无穷矣。
　　当以立夏之日，於南山之阳掘地为坑，深八尺，方八尺。以丹砂二斤，治为屑，裹以雄黄赤色者，碎研去其夹石，以丹屑纳其中，沃以玄参二升，复上土，筑其上。八日当有赤云常覆之，八十日上生赤气如烟，与赤云连。百日上生赤芝，如图状。以巳午之日，从日下禹步，以绛组缇缯八尺，以木刀采之，再拜而去，勿复顾也。还阴乾百日，治服方寸匕，日一，皆以清旦日始出未一丈时，以井花水送之。尽则三尸九虫七疾、野犬肺瘕积聚百病，皆化为浊血，从鼻口中出，以井花水洗之，即能步行水上，焰火不灼，绝谷不食。去世者勿入房室，绝血食，即有龙车众仙来迎之。欲止民间，慎勿种此芝也。
　　当以立秋之日，於西山之阴掘地为坑，深六尺，方六尺。以黄金一斤，火洋之，投坑中，灌以灵山鹤膝草一升，清酒一斛，浮萍一斛，覆其上土，筑之。六日上有白云来覆之，六十日上生黄气如蒸，上连白云。百日上生黄芝，如图状。以申酉日、申酉时，从日下以白素六尺，禹步以金刀采之，再拜而去，无复顾。还阴乾百日，治服三指摄。芝尽，老者更少，少者华色生，头白皆黑，齿落更生。
　　当以立冬之日，於北山之阴掘地为坑，深入五尺，方五尺。埋雄黄三斤，治之，以熟铜器盛之，灌以麻油二升，覆以雄黄粉一斤，复土筑之。五日上有黑云来覆之，五十日上生紫气，与黑云连。百日上生紫芝，如图状，其夜则光照一里之内，天阴见毫毛也。以壬癸日，从日下以角刀禹步，以黑缯五尺采之，再拜去，勿后顾也。阴乾百日，以子亥日治末，服五分匕，日一，以夜半时北向服之也。芝尽，则老化为童子。女人亦可服此芝者，司命太一遣仙官下迎之，寿与天同，斫刺不入，火烧不燥，溺水不湿，五毒远之，邪鬼避之，不知饥渴。
　　服此四芝，皆长生无死期，所在致天官行厨，亦可不食，行辄所在山泽供给龙虎之乘，鬼神朝拜受使。秘之。
　　论者曰：以此言之，天地阴阳之数，能变生万物，不可云无。譬如阳燧之取火，阴燧之取水，而截竹生火，何谓之不感乎。其有丹砂之釜，变成水银，感动太阳之精，何物之不可化，化何物而不成？假托物类，变化而生，藏之金匮，慎勿漏泄。道有骨命之者，乃逢汝形，勤加修善，司命除其死籍，天地俱并，游於九天之上，展转六合之中，神通洞达，永享无穷。青青图青青，则如翠羽，百日不改色也。
　　上清明鉴要经竟
　　#1『日』字原本误作『臣』。
　　
