正一法文传都功版仪
　　经名：正一法文传都功版仪。撰人不详，约出於南北朝。系早期天师道经典《正一法文》残本之一。一卷。底本出处：《正统道藏》正一部。
　　正一法文传都功版仪
　　天师曰：正一道士奉道有功，应补治职，随功举迁，不得叨妄，极於阳平，德业渐升，教化逾博，奉佩符线，昼夜勤修，驱役吏兵，拯救验效，直心守法，终始匪逾，正念师尊，岁寒无替，而鬼神畏敬，人天信用，堪为化首，永世作师，可署都功，宜传道要。
　　都功版文
　　某郡县乡里，正一弟子王甲，年若干岁，若在道即云某观。宿命合道，玄名契真，禀性谦和，心通妙理，遂能幼勤道业，遐畅玄风，教化有功，信诚无替，实人神共许，远近咸闻，德济群生，功高众首，宜补阳平治门下大都功，即须亲职，千日之后，世有忠良，可宣化者，自云台治以下任便补受，如法奉行。
　　某国号某年太岁，某月日，於某郡县乡里，观中白版系天师如千世孙某乙。陆修静曰：阳平治都功版，非天师之胤不受，所以云系天师若干世孙，异姓当言系天师王甲此师名。
　　右版用银木，长九寸、广五寸，分作七行，朱书，黄纹袋盛，与治录同处。无银木，槐梓亦得。
　　某郡县乡里，正一弟子王甲，年若干岁，墨辞，列称积世奉道，枯骨子孙佩带治录，修行供养，相承不绝，至于今日，自蒙师真授道以来，昼夕勤劳，专心一意，实非息慢，宣扬救度，亦无替阙，虽未能感彻幽明，而功效薄彰退迩，夙夜翘仰，唯在於法，愿见成就，赐授都功，察某心迩，堪为师范，宜补天师门下大都功，板署厥职，自阳平治以下任意传授后学贤良，如法施行。
　　某国号某年太岁，某月日，於某郡县乡里，观中白板系天师若干世某乙，非天师子孙云某治某乙。　　
　　受都功辞文
　　某郡县乡里，正一弟子王甲，年若干岁，叩头稽首，具乞恩辞，某入道多年，佩法
　　已久，仰蒙师老赐授要言，修奉勤行，不敢亏替，敷扬道化，救济男女，虽未广周薄立，功效阳平已下，并预受持，思度后昆，流通道教，都功厥职，总统诸治，不参此版，便绝传流，则后学求真，因循路断，法在招引道贵圆通，恩惟法师赐见成就，谨辞。
　　某国号某年太岁，某月朔日子，王甲稽首奉辞，诣
　　某姓法师门下
　　刺侧。
　　某郡县乡里王甲年若干岁
　　右据王甲墨辞及某洞男女官保举，诣臣求受都功版署职，某既奉道勤诚，有心於法，请依科给授，谨状。
　　白刺
　　今有某洞男女官保举某郡县乡里王甲，年若干岁，诣臣求受都功版署职，某既奉道勤诚，有心於法，请依科给受者
　　右具，所受如前，伏乞治中灵官，吏兵，考召，君吏，一合考正，某合法以不如未
　　合法黑，即为考正，要令合法，臣须特拜
　　署，臣某诚惶诚恐，死罪死罪，稽首再
　　拜，诣
　　考召。
　　太岁某年某月朔日子，臣姓某，属某
　　州县官观，今於某郡县乡里中白刺
　　四君
　　泰玄都正一平黑，系天师阳平治，臣某甲
　　稽首，再拜
　　上言，谨按文书，某郡县乡里，王甲年若
　　千岁，列状诣臣求受都功版署，臣昨日
　　子时白刺，今日今时当授，辄为拜章上
　　闻，恩惟
　　太上三天门下奉行文书事，以时省理，
　　原赦臣及甲千罪万过，乞下二十四治治
　　中君将吏兵士，及天地日月，山川河
　　海，里域神灵真官，一时鉴知，某今日於
　　臣处奉受
　　天师门下大都功版署，主统二十四治
　　治中仙官，为后世作师，某行道得道，求
　　仙得仙，游行天下，度人济物，辅助
　　帝王，救疗百姓，皆令效验，恩惟
　　太上云云，操臣，谨为王甲拜上仙官君将
　　吏兵士，授都功版署纸章一通，上诣
　　三天曹，伏须告报，臣某诚惶诚恐，死罪
　　死罪，稽首再拜以
　　闻。
　　臣姓
　　太清云云依
　　太玄都律令
　　次弟子再拜，回礼十方，方各一拜，次师复炉毕。
　　经云不受都功版，不得传治与人，如违七祖，被考於邓山，充填河之役，九年见世，有水火之灾，慎之。
　　正一法文传都功版仪竟
　　＃１本篇原附在《正一法文十录召仪》之彼，今分出单行。 
　　
