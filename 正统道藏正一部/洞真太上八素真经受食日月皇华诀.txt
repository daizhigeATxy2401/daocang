
　　正一部
　　洞真太上八素真经服食日月皇华诀
　　经名：洞真太上八素真经服食日月皇华诀。撰人不详，约出朴东晋。原为《洞真太上八素真经诀》之一，后分出单行。一卷。底本出处：《正统道藏》正一部。
　　洞真太上八素真经服食日月皇华诀
　　扶桑太帝，当以经传太极四真人，谘於西龟王母。王母告太帝曰：上皇之年，所以为学得见宝文，便位登玉清者，皆由密修宝道秘灵，不宣於口，不形於人，潜感至寂，以致上真。故道贵隐寂，化于无形，出乎无声。自我受真经於九空，已经累亿之劫，未传三人。至中皇元年末，乃刻北元天中录那之国，灵镜人鸟之山阇莱之岫，於灵宫之中，凝九玄正一之气，结而成字。后圣九玄金阙帝君，来见灵文，便命仙都运笔写而盟天，修行道成，位登金阙。高上以我轻泄天宝，削我真元之号，退降游散灵官，五百年中方得复於本真。元始所以置四司五帝之宫，部於神兵者，正以欲检於漏泄，罚於风刀也。如此可不慎哉。后学如林，无一人得仙，何意？皆由形泄道文，流放天真，道既不降，天罚潜彰，进退失志，独死空山，徒劳无获，痛恨何言。道非勤而不告，非密而不行，得见真经，当密行求灵，神真易感，计日成仙也。如四极真人，备经万戒，宝道秘真，而执固灵图，神志挺拔，名刊上清，录字帝简，位登四极，授此将复何疑哉。於是太帝以《八素真经》，依盟而传焉。西城王君今封一通於峨媚之山，曲房之中。《八素真经》玄文，生於太空之内，见於西龟之山，玄圃之上，积石之阴，金堂玉室之裹。八素高玄羽章，灵文郁乎洞标，紫字焕乎琼林，神光流耀於九元，金音虚朗於紫天，丹霞罗荫於玉房，飞霄郁勃於凝真，紫凤振翮，灵风扬烟，流芬激气，洞微入玄，左运自然金童，右命太虚上仙，神妃侍卫，太华执巾，玉郎辅位，四司临轩，二景停晖，三晨回精，飞仙互骋，流曜云营，华光交焕，三烛合明，文威焕赫，气布紫庭，众真宴礼，称庆上清，斯神文之至尊，德巍巍乎高灵。於是高上玉晨太上大道君，清斋上宫，紫金盟天，受之於九玄。采黄华於东井，掇日根於金门，回二景以玄注，纳飞精以映颜，引太虚以为期，与三光以同年，极天号於高上，编紫录於玉晨，总万司於帝图，掌玉皇於上仙，服八素於日月，诵玉章以转神，期灵真以自娱，经万劫而不传。此道飞空步虚，超腾上真之妙法，当传得道有骨录，应为真人者。学仙之士，百万之夫，无有一人能得见其篇目者。上天金阙、方诸青府及地宫，皆逆刻简於未生之前，当得受於真经尔。得者便补上真，为万仙之宗师也。
　　元始以经传高上玉皇、九天帝王、九天丈人，於空玄之中，表之於西龟之山，玄授於西王母。太上大道君受之於九玄，以传扶桑太帝君。金阙帝君受之於北元，以传上相青童君，太帝以传四极真人。玄古之道，气气相胤，真真相传。上相撰集，以编灵文，秘於九天之上大有之宫，侍卫玉童、玉女各七百人。依科七百年中，有真人听传。四司以五帝神兵七百人，纠罚漏泄。有得此经，不依科而妄传，七祖充责，身死九泉。
　　日精赤，圆形而方景，其气有衰盛，运度潜亏。常以月生三日、九日、十七日、二十一日、二十五日，一月五过，於金门之上，以金精石景水母芝英，炼於日魂耀精八芒也。当此之日，日华流散，飞根滂沱，金精盈溢，普天得润也。夫欲求仙，当以其日采御日根，灵降玉户，精充幽关，体生奇光，与日同年。潜行其道，升到金门。金门在天西关之内，日月通灵之门也。帝君名曰赤丹金精石景水母，玉胞之经。
　　月光黄，其气方精而圆象，运回而盈，度周而倾。常以月五日、十五日、二十五日，经於东井之上，沐浴灵晖，莹饰精芒，鲜明皇华也。当此之日，阳精流散，黄气内缠，皇华盈溢，普天纳真也。夫欲求仙，当以其日采黄华於东井，服阳精於日魂，润流九孔之内，神镇五府之宫。修行其道，上升月庭。月魄在东井之内，则日月通辉之户也。帝君名曰黄气阳精藏天隐月，玉胎之经也。
　　夫欲采日华飞根之道，未至一日，当清斋烧香，取井花之水九斗，露於中庭，书石景九炼水母玉符，置於水中，西向叩齿十二通，微祝曰：
　　阳明炼精，光焕紫庭，八芒朗映，魂芝溢盈，五回三转，气通太灵，流芳曲注，荫润苍生，冠带金门，华根鲜明，服御石景，水母灌精，顺天运气，随日华荣，九孔纳真，解脱本形。毕，露水中庭一宿，到明日正中时，取所露水一升，向日服之，又叩齿二十四通，仰向日祝曰：
　　阳精已通，飞华已新，皇芝流溢，荫注内缠，仰餐玄润，芳华来臻，宫宅开张，荡洗嚣尘，体映玉光，面发金真，云飞羽步，上造日门。毕，便仰向引日精四十五咽止。以余水沐浴通身，竟还室内，西向叩齿二十四通，冥目思见日中五色流霞，皆来下接绕一身，五色流霞之中，自复有紫气大如目童者，累重数十圆，焕耀五色之内，与五气俱来下，入兆口中，便引气四十五咽。咽毕，又咽液九过，微祝曰：
　　日魂流光，五色滂沱，炼魂金门，圆景峨峨，灵晖吐曜，受明天河，玉芝盈溢，兰润芳嗟，饮我皇泉，哺我飞华，掇根咽实，寿同灵柯，形附太晖，身腾飞霞，千龄万劫，使不倾差。毕，心拜日门九过止。此采日根飞华太阳之精，玄古妙道。行之一年，面有玉泽，体生金光。七年灵降，飞行日门，日中童子与兆共言。自无金名帝图，绿字青宫，不得见其篇目。轻泄灵文，九祖充责，己身谢愆，三徒五苦，万劫不原。
　　右石景九炼水母玉符，朱书青纸，着水中，兼行事之日，悉朱书青纸，西向服之一枚。行此道，慎殗秽，勿食五荤，令五藏清香，必纳真灵也。若天阴无日，亦於室内行之。
　　夫欲采月皇华之道，当以月临东井之日，清旦取井华之水一瓫，露於中庭，夜半书阳精玉胎炼仙之符，置於水中，东向叩齿二十四通，临水祝曰：
　　黄气阴华，阳精洞鲜，沐浴九魂，冠带金晨，圆明启告，玉胎炼仙，华光交焕，流芳淘津，九阳齐化，玄霞散烟，元景回灵、曲映我身，飞升上宫，洞观琼轩。毕，取水一升，向月服之，便握固，存月中五色流精，皆来冠接一身，五色之中，又有月光黄气大如目童，累重数十，在月精五色之内，并从口中而入洞房，匝五藏，便向月吞精五十咽，咽液十过，又叩齿十通，微祝曰：
　　黄气流精，三合凝光，玄晖反正，冠带八芒，炼魂东井，受明飞皇，金华散灵，五君流芳，夫人降醴，润洒十方，洪芝下注，六腑缢充，金精九化，易景反容，乘虚落烟，游宴太空，上造月庭，与真齐双，变化八道，出有入无，二晨同晖，永保无穷。毕，以余水洗浴，浴讫还室，东向服阳精玉胎炼仙符，又叩齿十二通，微祝曰：
　　藏天包光，黄气郁散，结精凝晖，八芒朗焕，滢饰黄华，石景淘灌，玉芝盈溢，润充霄汉，普天受炼，启明晨旦，驾景登空，得升帝馆，长离下世，超度八难、与月齐晖，与月同干。毕，咽气五十过止。此服月华之道，元始妙法。行之一年，面生玉泽。七年灵降，身发金光。九年飞行，上造月乡，月中童子夫人五君，与己周游。自无金名帝简，录字上清，不得参闻。有行此方，克得上仙。轻泄灵文，考延七祖，身没鬼官，长闭地狱，万劫不原。
　　右阳精玉胎炼仙符，黄书白纸，着水中，兼行事之日，悉黄书，东向服之一枚。若天阴无月，亦於室内修之。失一日不行事，损前百日之功。
　　凡上学之士，采日月飞华，暮卧当叩齿三十六通，握固冥目，思日中紫光在左眼之上，月中黄气在右眼之上，晃晃烁烁，洞明头面之境，微祝曰：
　　二景流精，光映我形，飞华皇芝，甘香充盈，上冠泥丸，下布黄庭，三光混合，二气交并，长保朱宫，反老更生，年同日月、万劫齐龄。毕。能恒行之一年，则日中司命，月中五星，以真灵之辉，飞皇之华，降受兆身，面有金容，头生紫光。九年不亏，一飞行太空。上妙之道，勿传非真。
　　凡修上道服日月皇华之法，每至太岁本命、八节之日，书日月二景飞精八素玉符、於竹膜之上随节正面，清旦服之。此符从九空之内，明於西龟之山，玄圃之上，积石之阴。王母受之於九玄，以引飞华二景之精。於是太素三元君、南极上元君、太虚真人，悉修此道，位登高上元皇，紫札玉虚，玄灵太真。此法至妙，不传下世，有得其法，飞行玄虚，上造日门，逍遥月庭，寿同二景，与气长存。轻泄灵文，七祖充责，己身谢罪，长闭鬼官。竹膜虚洞，上通八素玄晖之气，日月二景光所流映，故飞精明於竹膜之上也。施行雌一玉检玄母八门行简十二上愿，醮礼之气奉奏灵宇求仙之道，而无此符，灵不为降，气不下临，道则远逝，万不得仙。
　　右阳精飞景之符，太岁之日朱书竹膜之上，向太岁服之，三年胃管通明，真晖充镇，灵降玉户，面生日光，七年飞行，上造日门。
　　右阴精飞景玉符，太岁之日黄书竹膜之上，向太岁服之，三年流光下映，彻照六腑，五藏通明，面有玉光，九年飞行，上造月庭。
　　右飞华日景玉胎灵符，以本命之日朱书竹膜之上，向本命服之，三年流精紫光洞照身形，面生金容，九年飞行太空，上造日门。
　　右皇华石景内化灵符，以本命之日青书竹膜之上，向本命服之，三年项生圆光，玄照一里，九年与月中夫人共言，飞行太空，上造月庭。
　　八素飞精玉符，以立春之日青书竹膜之上，向东北正中服之，一年九孔通明，三年神华内鲜，九年与真合灵，飞行上清。一名天曜七元。
　　七素飞精化神内符，以春分之日青书竹膜之上，东向正中服之，一年五内神化成真，七年见形，为兆使令，九年内外洞映，自见五内，坐在立亡，神仙飞行。一名九凤玉文。
　　六素飞精通灵玉符，以立夏之日朱书竹膜之上，清旦东南向服之，一年日中童子见形，三年与形神共言，九年九空真人授兆真经，变化八方，坐在立亡，飞行上清。一名九天龙虎章。
　　五素飞精洞天灵符，以夏至之日朱书竹膜之上，清旦南向服之，一年彻视十里，三年自知神化，九年洞睹九天，拜谒九天王，与灵通言，飞行九天。一名九灵玉文。
　　四素飞精结仙玉胎金符，以立秋日黄书竹膜之上，清旦西南向服之，三年血髓凝化，九孔受真，七年形变，容如金光，九年得降飞霄，乘空而行，上造日门。一名金光玉玉真。
　　三素飞精招仙上符，秋分日黄书竹膜之上，清旦西向服之，三年五岳仙官来到，上真形见，中士庵霭，若见若亡，下士梦睡，与仙共言。九年得仙官云軿来迎，上升月庭。一名总天元录。
　　二素飞精九空石景玉符，以立冬日墨书竹膜之上，清旦西北向服之，三年能晻中读书，目明通灵，见神共言。九年日月玄晖生於五藏，通身明光，乘空飞行，与日同年。一名玄景自然金灵。
　　一素飞精黄气乘天灵符，以冬至日墨书竹膜之上，清旦北向服之，三年能知九天人言，九年与八素同軿，游行太霄，宴景玉晨。一名三景玄精金晖。
　　右八素飞精二景玉文，生於空洞之中，明於龟山之巅，玄圃之上，积石之阴。万气所宗，总御诸天日月隐文，秘於九天之上，万劫一传。有得灵文，日月同年，变化纵景，出有入无，项生紫光，面发金容，万灵稽首，十天司迎。九年修行，飞升太空，上朝金阙，游宴日月之房。轻泄宝文，七祖充责，己身灭亡，三徒五苦，万劫不原，奉者慎之。
　　凡行此道，至其日书符，向正中方，叩齿三十六通，冥目存思日月二景，在己身两目之上，上有紫黄二气，郁勃如烟，冠匝一身，便仰引日月二光，紫黄之气五十咽，咽液十过止。微祝曰：
　　八灵运玄纲，二景回太空。三晨同灵曜，七精焕八芒。炼化金门上，沐浴东井中。流晖翳洞野，石景散上宫。精洒九天外，洪芝灌十方。仰餐八素气，乘天采飞皇。神降六胃昌，反形朗金容。长保日月根，万劫无休终。毕，服符止。行此道慎殗秽，若犯此禁，当以真朱一铢，投水中，以自澣浴，然后行事。此上真秘道，泄则道去，密则道存，修学之士，宜秘修行，克获上仙也。
　　凡上学之士，得有此法，若能长斋苦行，计日升玄。若有此经，未能勤修思真念灵，与俗无别者，故不失隐存下仙，白日尸解。及命过太阴地下主者，或遗骨胎变，受化南宫，必宿有骨录，应得此经，终归神仙故也。
　　太上大道玉晨君，受九玄太空灵文，日月皇华之法，帝君十二上愿，玄母八门行简醮礼之气，上告九天之明晨，醮气之招神也。此月华日曜之气，映乎东井者也。得行此道，八素之气自然降也，日月飞根必可采也，十二上愿克从愿也，玄母八门将刻上仙也。学无此法，将损神於徒劳，无获於求仙。若欲施之，受师口言，此道微妙，不行於世，得者皆青宫逆注於未生之前，定录於东华，必为上清真人者也。
　　常以正月九日、二月八日、三月七日、四月六日、五月五日、六月四日、七月三日、八月二日、九月一日，十月十日、十一月十一日、十二月十二日，一年十二日，沐浴清斋，夜半於密室之内，远近安定，人犬不闻，然后施行安八位。置八方位，施二尺四寸紫纹为席，以白茅为藉，位香饼枣果三柈，一香火於位前，八位则八香火也。书八
　　简置八方，以请九天明晨之官。
　　第一简曰：九天元始玉清紫道虚皇上道君，驾一景之舆八素紫云，回明晨之盖，下降王甲醮礼，愿使甲得长与玄母俱生於生气之间，仰服八素飞精日月皇华之根，十二上愿，早得飞仙，游行玉清。青书竹简上，置西北位。
　　第二简曰：九天元始玉清翼日虚皇上道君，驾二景之舆七素绛云，回明晨之盖，下降王甲醮礼，愿使甲得与玄母俱存日月之间，仰服七素飞精日月皇华之根，十二上愿，早得飞仙，游行玉清。青书竹简上，置正北位。
　　第三简曰：九天元始玉清昌阳姬虚皇高元君，驾三舆六素红云，回明晨之盖，下降王甲醮礼，愿使某得与玄母俱保於九天之间，仰服六素飞精日月皇华之根，十二上愿，早得飞仙，游行玉清。青书竹简上，置东北位。
　　第四简曰：九天元始玉清七静导生高上虚皇君，驾四景之舆五素青云，回明晨之盖，下降王甲醮礼，愿使某得与玄母俱食自然之间，仰服四素飞精日月皇华之根，十二上愿，早得飞仙，游行玉清。青书竹简上，置正东位。
　　第五简曰：九天元始玉清太明虚皇洞清君，驾五景之舆四素黄云，回明晨之盖，下降王甲醮礼，愿使某得与玄母俱饮匏河之间，仰服四素飞精日月皇华之根，十二上愿，早得飞仙，游行玉清。青书竹简上，置东南位。
　　第六简曰：九天元始玉清始元虚皇太霄君，驾六景之舆三素绿云，回明晨之盖，下降王甲醮礼，愿使某得与玄母俱息於玉真之间，仰服三素飞精日月皇华之根，十二上愿，早得飞仙，游行玉清。青书竹简上，置正南位。
　　第七简曰：九天元始玉清七观无生虚皇金灵君，驾七景之舆二素紫云，回明晨之盖；下降王甲醮礼，愿使某得与玄母俱寝於仙堂之间，仰服二素飞精日月皇华之根，十二上愿，早得飞仙，游行太清。青书竹简上，置西南位。
　　第八简曰：九天元始玉清八观高元虚皇淳景君，驾八景之舆一素灵云，回明晨之盖，下降王甲醮礼，愿使某得与玄母俱游三玄之间，仰服一素飞云日月皇华之根，十二上愿，早得飞仙，游行玉清。青书竹简上，置正西位。
　　右玄母八再行简，以请九天明晨之气，服御八景飞精日月皇华，求仙之道。青笔书竹简之上，令长一尺二寸，以置八位之坐，示醮礼气之招神矣。於八位外，北向叩齿三十六通，称某岳先生王甲，谨以吉晨，清斋奉醮礼，上迂神盖回灵曲映，降八素之气，下临丹心，咸见降位，赐丐神仙。
　　次向西北再拜，长跪读第一简竟，便奉请八素希微苍帝明晨道君，下降醮位，赐甲神仙，得乘一景之舆八素紫云，上升玉清，朝礼九天。
　　次向正北再拜，长跪读第二简竟，奉请七素中微赤帝明晨道君，下降醮位，赐甲神仙，得乘二景之舆七素绛云，上升玉清，朝礼九天。
　　次向东北再拜，长跪读第三简竟，奉请六素紫微白帝明晨道君，下降醮位，赐甲神仙，得乘三景之舆六素红云，上升玉清，朝礼九天
　　次东向一再拜，长跪读第四简竟，奉五素玄微黑帝明晨道君，下降醮位，赐甲神仙，得乘四景之舆五素青云，上升玉清，朝礼九天
　　次东南向再拜，长跪读第五简竟，奉请四素始微上帝明晨道君，下降醮位，赐甲神仙，得乘五景之舆四素黄云，上升玉清，朝礼九天。
　　次正南向再拜，长跪读第六简竟，奉请三素灵微中帝明晨道君，下降醮位，赐甲神仙，得乘六景之舆三素绿云，上升玉清，朝礼九天。
　　次西南向再拜，长跪读第七简竟，奉请二素宣微下帝明晨道君，下降醮位，赐甲神仙，得乘七景之舆二素紫云，上升玉清，朝礼九天。
　　次正西向再拜，长跪读第八简竟，奉请一素洞微真帝明晨道君，下降醮位，赐甲神仙，得乘人景之舆一素灵云，上升玉清，朝礼九天。
　　奉请八帝都竟，还向北面，冥目内思，存见室一内有八素之云，郁郁竟天来下，满於室内，冠匝己身，便叩齿三十六通，仰头引云气二十四咽止。仍祝曰：
　　吉日有良辰，八道气澄清。微霄乘运回，流霞曜紫庭。素景朗太虚，控辔迅绿軿。飞根炼八芒，皇华莹魂精。二象吐奇津，流香灌太冥。玄母结上愿，八简奏丹诚。醮礼招神飨，仰迂八素云。灵降不终旦，鲦欻玄光倾。有愿朝玉宇，结篇东华庭。赐给八景舆，素灵带飞軿。精思思玄感，愿不损我生。毕，都向北九拜止。余醮适所止，唯不得妄与异人尝之尔。一年十二过行之，三年如此，更不又施也。
　　此道至秘，不行於世。凡修众经，备符咽气，而不奉醮於明晨，真不下降，思不上感，徒劳苦念，损神丧气，无益於求仙也。有得其法，但依日三年奉醮，九天感悦，八素欢畅，神真感降，八年克得乘舆轻举，飞行太空也。上古真人醮礼之法，悉用金液琼英，世无此物，可以珍果妙味，亦足感於神真也。
　　帝君开善，愿行八简，正以凝於神真，希降灵仙故也。今五岳诸仙，及神州仙女，犹酌金液而按琼英，说大愿，陈八简，期太素，奉三元，志霄晨，为玉真，拔七祖，入广寒，岂况世中之庸猥，五浊之微贱者哉。当可替而不修，闻而不为者耶。夫形神虽积善於生生，而七世有罪而不解者，己亦必无仙冀也。是须大愿，奏八简，奉醮果，希神降，释宿根，兆身乃得不死，必成上仙之人。自无宿挺合仙，刻名上宫，此文不可得见也。有得神篇，则给玉童、玉女各十二人，侍卫神真，纠於漏泄，有犯明禁，罚以风刀，七祖谢责，负石摙山，三徒五苦，万劫不原，奉者慎之。
　　凡修八素之道，行八简之法，常以立春、立秋之日，平旦入室，向北叩齿三通，仰思太素元君，头戴日圆光宝华之精，身衣云光云文素绶；始素元君，头戴月珠宝光夜精，衣紫光云衣素绶。二素共乘紫、绿二色之云，飞舆琼轮，十二凤皇，从上宫玉女三十六人，徘徊玉清之上，东北而行。便八拜，八叩头，八搏颊，微祝曰：
　　太始二灵，素气高明，徘徊琼舆，吉日行清，上迂神光，下映我形，通我九元，降我八精，四会交达，五宝云生，得乘一景，上升玉庭，稽首太素，受仙素灵。毕，仰头八咽止。
　　春分、秋分之日，食时入室，向东叩齿三通，仰思玄素元君，头戴青华岁星九气之精，衣飞云九变素绶；元素元君，头戴白光太白星素华之精，衣流光飞云素袿。二素共乘玄黄二色之云，飞轮羽盖，二十四凤皇，从素灵玉女三十六人，徘徊玉虚之内，东南而行。便四拜，四叩头，四搏颊，微祝曰：
　　玄元二景，高尊素神，化气散灵，飞腾金门，紫虚策辔，五灵翼轩，徘徊华庭，洞耀九云，上吉之日，天元敷陈，万庆交会，我愿自然，高上流降，永保素真，乘景飞空，升入玉晨，稽首上玄，受化高仙。毕，仰咽八气止。
　　立夏、立冬之日，正中入室，东南向叩齿三通，仰思紫素元君，头戴丹元荧星八光流精，衣玄黄九色素罗之绶；黄素元君，头戴玄晨辰星五色之精，衣飞云无缝素锦之绶。二素共乘紫青二色之云，琼轮玉舆，九龙匡玄，从上宫玉女二十四人，徘徊紫虚之上，东向而行，便再拜，再叩头，再搏颊，微祝曰：
　　紫黄虚灵，二素高真，乘空落景，啸风命烟，游回玉清，洞观紫天，元庆上吉，高圣敷陈，流精亿亿，淘津千千，下匝无下，上普九玄，赐我八景，飞升无间，与日同晖，与月齐年。毕，仰咽八气止。
　　夏至、冬至之日，晡时入室，向西叩齿三通，仰思白素元君，头戴黄元镇星三气华精，衣黄绿曜光云文之裘；飞素元君，头戴七曜紫元流光，衣七色云罗素袿。二素共乘青虹之云，飞琼紫盖，十二飞麟，从太华玉女三十二人，徘徊洞清之上，西南而行。便六拜，六叩头，六搏颊，祝曰：
　　飞景八素，白元结精，玄气交庆，混合上清，流云二色，曜真霄庭，玉皇回辔，匡络紫琼，徘徊丹房，八气洞明，回度天元，流盼我形，运我云轮，降我飞軿，得与八素，齐景真灵。毕，咽气八过止。
　　此八素行真宴景，云京上会之道，高灵玉名，口口相传，自无金书绿字，列名玄图，不得参闻。得行其法，八素诣房，八年自然洞朗八宫，飞空乘玄，游行上清也他
　　凡受八素真经，弟子师对斋百日，或三十日，赍上金八两，五色缯各三十尺，法衣一副，以盟九天誓灵之约。受八素内名，缯文二十二尺，以列告宝真之誓。阙此信，不得妄告八素名。轻泄高灵，九祖充责，受者同被风刀之考，真景高逝，徒劳为学，不降尔形。传受明慎，如四极之盟焉。
　　洞真太上八素真经服食日月皇华诀竟
　　
