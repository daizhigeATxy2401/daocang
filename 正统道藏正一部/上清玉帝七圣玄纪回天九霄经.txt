上清玉帝七圣玄纪回天九霄经
　　经名：上清玉帝七圣玄纪回天九霄经。简称《七圣玄纪》。撰人不详，约出於东晋。系早期上清派重要经典。一卷。底本出处：《正统道藏》正一部。
　　上清玉帝七圣玄纪回天九霄经
　　玉帝七圣玄纪回天九霄上经，乃上圣帝君以九玄建炁之始，空灵分判，二仪既彰，九元合韵，九帝命灵，齐景霄馆。於是上圣携契玉虚紫宾，回骈丹霄琼轮，上登九层七映朱宫，徘徊明霞之上，萧条九空之中，天元冥滞，三景合光，流精曜虚，八会四通，交真齐契，啸咏太无，玄始映朗，天景敷陈，河海静波，八风扬轮，流烟蔚於龙轩，浮景扬於九玄，金仙秉钺，四司杖幡，五帝灵官十亿万人，飞麟羽骑备卫天真。西华玉女、金晨灵童，曜云姿於琼侧，含仙容於兰房，散灵香以却秽，扬华精於拂尘。游龙交驰於紫馆，毒兽奋爪於玉关，金翅抚翮於琼林，灵鹤飞吟於云端。西妃击节，天女罗铮，龙吟虎啸，鸾舞凤呜，四真合唱，八音齐声，云璈激朗，倾骇三清，飞歌玄奏，广乐虚廷，流芬翳霞，灵风散真，华光交焕，三烛合明。是时高圣太上大道君，佩九色离罗之帔，衣飞森霜珠之袍，巾须臾百变之冠，带晨光日铃育延之剑，豁落交带玉玺凤章，流金耀虚，七精激无，乘碧霞九灵八景流云之舆，从飞仙羽盖桑林千真、紫虚之童三十万人，显盖九霞，回天倾光，天丁前驱，六师厉锋，奔电扬精，四明扶灵启路，五老通津，飞旌琼途，流盻高清，上诣九层七映朱宫。道君列座，九帝齐欢，三真合韵，七圣同欣，天音朗畅，高圣欢焉，玄心充於帝简，飞翰蔚乎庆烟，衅衅神灵，德虚体玄，曜龙文於沧渊，焕彩云於九天，濯高貌於兰玉，发金精於琼泉，列七纪於上录，明刻书於隐篇，括致沈毫，运转滞轮，采结五象，携集上真，寔高上之垂化，以敷教于群方也。於是七圣撰上玄之章，集为灵文，命龟母按笔，太一拂筵，天妃侍香，玉华执巾，丹书紫字刻於白银，隐起灵韵结於玉篇，题以青录得道之名，以付五老上真仙都左公，藏於紫蕊玉笈，封以启命之章，玉童玉女各三百人，散花侍灵，七圣各掌一通，西龟定录，东华校名，请以五岳群仙。后学之人，有奏简三元，奉录青宫，一年七拣，列名上清者，皆刻注於玄图，得为太平之上真。此乃天诚玄畅於上圣，明德一合於三元。故太上告命，记乎玉文，玄契冥唱，霄晖内鲜，洞玄悠韵，轮运应玄，高范超於三界，丹景陵於上真，克得题於白简，结录字於青文，冥图高妙，非以简札翰墨所能言宣，粗记千分之一，略标得真之遐迹尔。
　　回天九霄白简青录，上圣帝君受於九空，结飞玄紫炁自然之字，玄记后学得道之名，灵音韵合，玉朗禀真，或以字体，或以隐音，上下四会，皆表玄名空生，刻书广灵之堂。旧文有十万玉言，字无正类，韵无正音，自非上圣莫能意通。积七千年后，题昆仑之室北洞之源。字方一丈，文蔚焕烂，四合垂芒，虚生庵蔼，若存若亡，流光紫炁拂其秽，金精冷炼莹其文，遂经累劫，字体鲜明。至中皇元年九月七日，七圣齐灵，清斋长宫，金青盟天，誓告虔，奉受灵文。高上解其曲滞，七圣通其妙音，记为回天九霄得道之篇，刻以白银之简，结以飞青之文，藏於云锦之囊，封以启命之章，付於五老仙都左公，掌录琼宫。依四极明科，万劫一传，检以四司之律，罚以五帝神兵。名参玄简，当得此文。得者轻泄，殃灭九族，考累七玄，己身亡命，长责鬼官，虽有玄名，不得入仙。
　　七圣玄纪回天上文，或以韵合，或支类相参，或上下四会以成字音，或标其正讳，或单复相兼，皆出玄古洞之中，高圣撰集以明灵文。后学之士，名参其篇，得受宝诀，自然上仙。然有六合，复有七伤，宝之则合，忽之则亡，有分之身，勤加精诚，长斋灵阜，远寻幽山，烧香行礼，晨夕诵经，弃诸杂想，心注太真，克得玄降，白日飞腾。
　　凡后学之士，或名不书玄简，而备得宝经者，皆以己身有宿世重德，丰柯垂荫，度逮其身，或身有冥功，志分出群，单心苦尚，上感玉皇，四极所奏，五岳记名，致遇经师，得受宝文。如使精勤，不犯七伤，则使真人下降，授其真文，注上玄纪，亦七年成仙也。
　　诸得见上圣玄纪之文者，皆以玄名有飞仙之分，刻书於来生之象，逆注玄虚之篇，既禀人道，青宫拣名，四司所保，五帝所诠，玉虚结藏，紫络植根，骨有奇光，举形合仙，四司潜降，阴受宝文，太一定籍，司命与年，魂固魄安，六胃结真，万神总具，克成上仙。修行七年，自当灵降，乘空飞腾。
　　高圣帝君曰：凡得七圣玄纪回天九霄，虽未升腾，皆青宫拣名，告下五岳，付诸灵山河海司官，防卫其身，玉童玉女各十二人，侍卫灵文，奉经行真。此玄挺应会，理会自然，上圣皆以逆注真录，位准仙卿，须以道备，四真诣房，降下云舆，令白日登晨，俯仰之格，随品进仙。此道遐眇，非以常学所可窥闻，奉者宝秘，慎勿妄宣。
　　高圣六合隐存定简记仙上法
　　高圣帝君曰：正月一日、三月三日、五月五日、七月七日、九月九日、十一月十一日，此一年六日，是天德值合之时。七圣定简，五帝记名，西龟勒录，东华结篇。当此之日，天元合庆，四司罗兵，高上显盖，玉虚回骈，九帝束带，七圣齐灵，亿真万仙，皆浮位金庭，三晨翼轩，七元焕明，天地洁落，十界肃清。九天帝王遣监真使者，高上七圣遣定录左仙，西龟王母命五老仙伯西皓中真，东华青童遣领仙玉郎，各部飞仙游轮羽骑，周行十天五岳名山，阴察洞元已得道者游散仙官，及后学之人名参简录，身未升腾，或玄纪无名，而苦行修勤，情冠玉虚，上感玉皇。诸以学身，当此之日，清斋烧香，弃诸异想，愿合天心，存思苦念，修行灵文，为五帝所举，即勒注白简，素录记名，即遣四极下降，授以上真，七年，当得乘空驾虚，上登霄晨。当此之日，如有轻慢天宝，漏泄玄文，身犯七伤，为四司所纠，有白简之名者，皆勒落青录，注还鬼官。宿无简记，因缘遇经，即命五帝罚以神兵，收捕七祖，充责河源死生之考，如日之明。故学在精心，不必於白简玄名也。唯密唯苦，便获神仙。
　　高圣玉帝道君曰：欲书白简玄纪之名，身登玉清上宫之法，当以正月一日上合之时，沐浴清斋，平旦入室烧香，北向九拜，朝礼玉帝毕，北向平坐，叩齿九通，思斋室之内有青云蓊郁，周匝一室。存五老仙伯在青云之中，披飞青羽帔，冠通天玉冠，手执青文之录。思领仙玉郎着云锦之袍，冠七宝玉冠，手执白银之简。思见二真为我记名於简之上，结录於青云之编，以我简录付监真使者、定录左仙，上刺九天帝王七圣几下，简录定名。五老仙伯、领仙玉郎，化入我身明堂之中，便祝曰：
　　上合之日，天元肃清，高上显盖，玉帝临庭，九真命虚，七圣齐灵，上校玄记，白简之名，勒注元录，落死刻生，西龟结篇，保仙华青，上受冠带，焕落五形，给我羽服，降我绿軿，得乘飞霄，上登紫琼，三景合光，七元同明，永保二仪，天地长并。毕，又七拜礼七圣，咽七炁止。此高圣经录刺简六合之法，行之七年，先无玄名者，亦得勒注於玄纪，三元下降，四极启灵，自然洞达，得飞行太清也。
　　高圣帝君曰：欲记名玄简，腾身上清之法，当以三月三日上合之时，沐浴清斋，食时入室烧香，北向九拜，朝礼玉天毕，北向叩齿十二通，思斋室之内，有紫云郁勃，周匝一室之内。存五老仙伯在紫云之中，披飞青羽帔，冠通天玉冠，手执青文之录。思领仙玉郎着云锦之袍，冠七宝玉冠，手执白录之简。思见二真为我记名於白简之上，结录於青文之篇，以我简录付监真使者定录左仙，上刺九天帝王七圣几下，简录定名。五老仙伯、领仙玉郎，化入我身洞房之中，便咒曰：
　　天元庆吉，上合六陈，九帝命灵，七圣敷真，空玄记录，东华结篇，名勒帝简，永保上仙，音韵相和，我体自然，紫胞玉秀，琼琅内鲜，面彩金晖，骨化如银，奇毛异色，上下匝缠，玄降九霄，回天紫轩，六领五龙，飞升帝晨，三元合庆，得如所言。毕，又七拜礼七圣，咽七炁止。行之七年，真人见形，自注简录，降致三元，乘空步虚，升行上清。
　　高圣帝曰：欲刻石玄纪，回天九霄之法，当以五月五日上合之时，沐浴清斋，正中入室烧香，北向九拜，礼玉天毕，北向叩齿十二通，思斋室之内中有丹云，焕烂於一室之内。存五老仙伯在丹云之中，披飞青之帔，冠通天玉冠，手执青文之录。思领仙玉郎着云锦之袍，冠七宝玉冠，手执白银之简。思见二真为我记名於白简之上，结录於青文之编，以我简录付监真使者定录左仙，上刺九天帝王七圣几下，简录定名。五老仙伯、领仙玉郎，化入我身绛宫之中。便咒曰：
　　朱明南丹，庆合上阳，天元交会，六愿内昌，九真七圣，齐灵琼堂，上刺玄简，结录西音，刻书正音，明达四通，丹云回霄，来降我房，飞青羽仪，翼翼光光，左策朱凤，右控游龙，六辔同举，超登华堂，五老携契，四极齐双，长保玄晖，日月同容。毕，又七拜礼七圣，咽七炁止。行之七年，则玄纪得道之名，定於上宫，回映升入无形。
　　高圣帝君曰：欲记名西龟之山，腾形七映之房，当以七月七日上合之时，沐浴清斋，哺时入室烧香、北向九拜，朝礼玉天毕，北向叩齿十二通，思斋室之中有白素之云，虚在蓊蔼，满匝一室。存五老仙伯在素云之中，披飞青之帔，冠通天玉冠，手执青文之录。思领仙玉郎着云锦之袍，冠七宝玉冠，手执白银之简。思见二真为我记名於白简之上，结录於青文之编，以我简录付监真使者定录左仙，上刺九天帝王七圣几下，简录定名。五老仙伯、领仙玉郎，化为我身太素宫中，便祝曰：
　　天庆普降，上合万神，太白记名，东华刻篇，结以青录，简以白银，四韵合一，齐音成真，高圣玄授，以度我身，二气下镇，回天九烟，化为仙伯，玉郎并真，八景携契，上造帝晨，朝礼上圣，福庆九缠、长保三光，天地同年。毕，又七拜礼七圣，咽七炁止。行此之道七年，则龟母注箓，东华记名，三元下降，升到紫庭。
　　高圣帝君曰：欲刻名於金阙之宫，腾身九霄之上，当以九月九日上合之时，沐浴清斋，日入之后，入室烧香，北向九拜，朝礼玉天毕，北向叩齿十二通，思斋室之中有黄云，郁勃满室。存五老仙伯在黄云之中，披飞青之帔，冠通天玉冠，手执青文之录。思领仙玉郎着黄锦之袍，冠七宝玉冠，手执白银之简。思见二真为我记名於白简之上，结录於青文之编，以我简录付监真使者定录左仙，上刺九天帝王七圣几下，简录定名。五老仙伯、领仙玉郎，化入我身黄庭之中，便祝曰：
　　上合启晨，六庆敷密，九真鉴映，七圣命日，天仙定录，五老刻札，玄纪我名，得参群匹，回天九霄，下降我室，启我自然，炼我形质，反华停年，金容充溢，得乘飞舆，上升帝一。毕，又七拜朝七圣，咽七炁止。行此之道，则五老刻名於金阙，三元降授於紫軿，七年乘空而飞，上升玉帝之庭。
　　高圣帝君曰：欲书名青华之宫，列记诸方之府，腾身九霄之上，逍遥入於大有，当以十一月十一日上合之时，沐浴清斋，子时入室烧香，北向九拜，朝礼玉天毕，北向叩齿十二通，思斋室之中有五色之云，蓊蔼一室之内。思五老仙伯在五色云中，披飞青之帔，冠通天玉冠，手执青文之录。思领仙玉郎着云锦之袍，七宝玉冠，手执白银之简。思见二真为我记名於白简之上，结录於青文之编，以我简录付监真使者定录左仙，上刺九天帝王七圣几下，简录定名。五老仙伯、领仙玉郎，化入我身命门之中，便祝曰：
　　天元大合，上庆普隆，三元欢悦，九帝齐容，高圣监灵，万仙咸恭，五帝定录，四司卫房，刻名玉简，列记上宫，玄上所佑，我身入空，上变下化，七十四方，逍遥灵馆，晏辔华堂，永保天地，与劫俱终，七元同根，二晖齐光，六合五愿，我为仙王。毕，又七拜礼七圣，咽七气止。行此之道，则东华刻名於诸方，五老记名於三元，五帝君右别，四真降房，七年飞行，上升帝堂。
　　高圣帝君曰：此六合之时，天真刻简定录之日，下诸名山四司五帝，拣校玄名，得在玄纪之中，皆逆注其名，位准仙卿，依其合日，行礼烧香，愿念存祝，上感神真，七年，太帝命灵四极真人，下降兆身，授兆真文宝诀，白日登空也。
　　高圣玄纪得道隐名内文上篇
　　高圣玉帝君列玄纪上篇曰
　　清容内结华外鲜，长灯朗室永垂天。
　　晨君西游披日门，唯见北镇对天关。
　　堂有紫宾玉贤君，三五居上夹一元。
　　立求日精止月魂，苟与契合合玄文。
　　芝英浩浩草秽纷，凝霜下激萎华繁。
　　二十七数音合圆，双日沓光曜天端。
　　赤龙御世此道分，若明其诀升九云。
　　四极下降授灵篇，给以羽服飞青裙。
　　乘空策虚造金门，此道密妙慎勿传。
　　殃灭汝身及七玄，后学有分审此言。
　　高圣太上大道君列玄纪上篇曰
　　有日垂光照人山，长弥浩浩与天连。
　　高峊植爱结华鲜，八月羽单翮凌天。
　　已与言韵有八人，二八人与火合烟。
　　人之立左恭不臣，了无宗绪一为亲。
　　二口两分日并身，灵泉左流灌米田。
　　吕伏岩下至强秦，云中之子巾素巾。
　　玉珰合宝青华裙，得道不久承唐年。
　　青炁行治吾道宣，有得其诀奉圣君。
　　乘空驾虚上九玄，自知玄记白简文，
　　其法密宝见者仙。
　　上圣紫清太素三元君列玄纪上篇曰
　　三五之末至道沈，门内有人名观音。
　　闭口不言历古今，空洞之中穴何深。
　　工非神匠带人心，单车失迪登山林。
　　冥木茂盛郁阳森，我有何求山下吟。
　　一土参玄据宫商，披褐咏经理灵衿。
　　白玉峨峨陵云岑，十斗历数力相寻。
　　呜齿召神合玉音，与月相望期上金。
　　皇上八真来相凭，白帝行炁道当新。
　　名书紫简得其篇，西龟定录位真人。
　　逆注玄纪应自然，慎勿妄泄道泯泯。
　　所谓法鼓会群神。
　　上圣白玉龟台九灵太真西王母列
　　玄纪上篇曰
　　玄古之上引弓长，立人在左专为强。
　　白简玄纪草飞翔，十口学道并无粮。
　　山下饵豆过十昌，三力同心君牧羊。
　　日月乘焉四体强，一士二刀齐四乡。
　　千子合真八来迎，北极女子头建巾。
　　与月结期生云英，龙飞之后道当行。
　　要须玄记补上宫，名参青录升西堂。
　　自得其诀乘空翔，遨游八极乐未央。
　　子有此文深秘藏，四极试观题诸方。
　　逆注玄简东华宫，不出七年约来从。
　　上圣中央黄老君列玄记上篇曰
　　上元有真一炁玄，守之者何月中人。
　　了不学他遇一贤，誓信奉受受要言。
　　迅辔九霄卒获真，朱玉含宝华光鲜。
　　绿草郁郁坐丹田，日精带中赤石边。
　　昌元之先升三天，金王木废选此人。
　　各自勤心寻道根，克见玄纪及灵篇。
　　得书白简青录文，四极下降授子真。
　　乘空飞行升九玄，轻传妄泄入幽泉。
　　长充鬼役不得仙。
　　上圣扶桑太帝君列玄纪上篇曰
　　紫虚玉馆乘素丝，唯有皇人心相期。
　　周之后氏田中儿，月照幽谷上高台。
　　历观八极见赤精，洞念幽微二人并。
　　俛仰寻真力手轻，得道宝诀首体生。
　　北有上真南方平，安在玄阙期高灵。
　　十子八实辅吾经，当须金后道治清。
　　学者勤念寻其名，克书玉简致紫軿。
　　三元诣房授真经，晓知玄纪升三清。
　　飞行玄虚登帝庭，深藏宝密克得仙。
　　妄泄轻传灭尔形，死充下鬼毕劫龄。
　　后圣金阙帝君列玄纪上篇曰
　　九一之字难可听，在阜之南易为名。
　　竟须九炼与金精，圆口之中光延明。
　　二日守元见真形，碧石落落人中生。
　　耳下带玉口咏经，绿草郁郁冬夏荣。
　　上素丝结三心并，皇老光光耀日庭。
　　高上真人叩玉琼，至於万劫乃成婴。
　　良木重森植秀龄，两舆羽合洒八冥。
　　六十玉女侍汝形，奎宿入吕辅刀兵。
　　赤儿出游六国平，四方之数万神灵。
　　刻书玉简补上清，壬辰之后道治明。
　　必有先智得此经，当为人宗简勤精。
　　十十五五结弟兄，登山告盟列华清。
　　得有此应注玄名，三元下降致绿軿。
　　弓口出治侍华庭，当此之时乐未央。
　　高圣帝君曰：高上受九玄之炁，布位万真、三十九帝、二十四玉皇，以部上清之宫，分炁散灵，以总兆民玄空之内，送注白简二十四万人，应得道者。后学有见其文，名参其韵，克成上仙。至壬辰之后，至道当行，扶桑大帝当以其时，遣四极真人游盼下世，历诸名山六合之中，部五帝神官，拣校玄名有合真之人，当授宝诀，使为师宗。采择骨性有名之身，登山告盟，列奏青宫，结带授言。须太平卯木宫口出治，当解结孟津，奏迎圣君於上清官。自无玄名，不得参其上篇。有得之者，便以白简定数，勤修苦行，长斋念真七年，自当有灵瑞下降，悟子神真也。便得为学者之师宗也。自无此挺，弗得
　　窥看，轻泄妄宣，七祖充责，登履刀山己身亡命，长谢河源，不得入仙。
　　高圣隐书金名玉字内文
　　高圣帝君曰：金阁有隐书玉名，有知者飞升金阙，腾景上清。佩之者则金阁刻书，玉简注名，四渎五岳灵仙，营卫送迎。九年得乘飞云，役使玉女十二人。丹书白缯。
　　高圣帝君曰：上清金书玉录上文，有知者飞升上清，位齐四真。佩之者则上清刻书，金简注名，神仙告下五岳，以仙官扶迎。青书白缯。
　　高圣帝君曰：太极白简青文，有知者飞升太极宫，腾景金阙之中。佩之者太极刻书於简文，注名於神仙，四极营卫，九年飞行。青书白缯。
　　高圣帝君曰：方诸玄素紫名隐文，有知者飞升方诸宫，佩之者则方诸刻书玄素紫名，九年飞行，神仙卫迎，五岳记名。青书白缯。
　　高圣帝君曰：太清玉籍绛名隐文，有知者飞行太清，腾景琼宫。佩之者太清刻书绛名於玉籍，九年通神飞行，给玉童十二人。丹书白缯。
　　高圣帝君曰：太素琼简金名隐文，有知者飞升太素之宫，上朝三元君。得佩之者，太素刻书琼简，九年降致飞云，白日升天。黄书白缯。
　　高圣帝君曰：南极有丹文紫录上文，有知者白日飞升，谒南极上元。得佩之者，则南极注名於紫录，九年三元君下降，授子真书，白日升天。丹书白缯。
　　高圣帝君曰：玄宫上元青金赤书隐文，有知者飞升云宫，腾景上清。佩之者目见上元真形，九年降兆之房，授兆真书，即得神仙也。青书白缯。
　　高圣帝君曰：玄都丹台白玉金字隐文，有知者白日飞升玄都。佩之者刻书丹台之名，九年乘空景而行，久久神仙。黄书白缯。
　　高圣帝君曰：三元宫琳札青书隐文，有知者白日升天，上拜三元君。得佩之者，刻名於琼琳之札，九年三元诣房，授兆真文，神仙飞行。青书白缯。
　　高圣帝君曰：玄斗之中玄名录籍隐文，知者得升玄斗之中，飞行上清之宫，刻书玄斗之名，九年神人下降，授兆真书，行之神仙。黑书白缯。
　　高圣帝君曰：五岳有丹书琼简紫录之名，知者白日升天，飞行五岳，仙官防卫兆身，五帝刻名於五岳之简，九年乘空飞行，上升玄宫。青书白缯。
　　诸隐文皆玄古空同之书，以表得道合仙之人。有得见此文，皆四极所监，五帝所举，万灵侍卫，群真敬迎。有知其音，飞行上清，三元下降，与兆同升。得佩其文，刻书玄图，给玉童玉女各十二人，游行五岳，履涉名山，十界稽首，万仙来朝。九年自当洞明其音，与神人交言，乘云步虚，飞行太空。
　　高圣隐存刻书琼文简录上法
　　高圣帝君曰：欲书名金阙玉录，飞行上清，当以正月一日，丹书金阙隐书玉名十音，向寅上服之，叩齿十二通，微祝曰：
　　天恢炁精，五晨络形，禀统玄古，金阙记名，上元合庆，天津敷荣，服御隐文，身飞玉清，洞晓自然，与帝合灵。毕，咽炁九过，上九拜，朝金阙帝尊，便止。行之九年，金阙书名，刻字玉篇，自然明解天书，与帝合并也。
　　高圣帝君曰：欲书名上清金书玉箓之文，飞行上清之宫者，当以二月二日，青书金简玉录十音白纸上，向东服之，叩齿九通，微祝曰：
　　胤元玄灵，承古法虚，骨象应图，玉录金书，河魁络己，五神焕舒，次庆二元，玄律降庐，名题上清，得乘飞舆，永享无穷，福庆有余。毕，咽炁八过，向东八拜，朝上清之宫八帝尊神，止。行之九年，则上清刻书玉录，降飞云丹舆，上升玉清之宫。
　　高圣帝君曰：欲书名太极白简青文，飞行太极之宫者，当以三月三日，青书白简青文十音，向辰上服之，叩齿十二通，微祝曰：
　　三合成契，玄纲总辰，五体法图，玄简青文，名题太极，位准上仙，三元已布，六炁敷陈，金音玉字，我启自然，得乘飞景，上造帝晨。毕，咽炁十过，向辰四拜，朝太极四真，止。行此九年，太极书名，四真下降，授兆真文，自解明音，飞行上清也。
　　高圣帝君曰：欲书名方诸玄素紫名，飞腾东华之宫者，当以四月四日，素书玄素紫名十音，向巳上服之，叩齿九通，微祝曰：
　　九玄散灵，七圣翼赞，八道晖光，流精朗焕，天元罗张，玄图启韵，名题方诸，飞升玄汉。毕，咽炁九过，向巳上九拜，朝青宫方诸大神，止。行此九年，方诸刻名，真人下降，授兆真文，明解聪慧，逆睹未然，乘空飞行，上升青宫。
　　高圣帝君曰：欲书名太清玉籍绛名隐文，飞腾太清之中者，当以五月五日，丹书玉籍绛名十音，向南服之，叩齿八通，微祝曰：
　　离建玄纲，分位九宫，施元散灵，总监八方，玉籍隐书，玄图大空，帝尊曲映，我位仙王，得乘飞景，上升紫房，长保天地，日月齐光。毕，咽炁九过，向南再拜，朝南极上元君。行此九年，太清刻书玉籍绛名，九孔洞达，察睹幽冥，真人下降，与神交言。
　　高圣帝君曰：欲书名太素琼简金名，飞行太素上宫者，当此六月六日，黄书琼简金名十音，向未上服之，叩齿八通，微祝曰：
　　素灵皓华，四真布精，玄图琼文，金字紫名，刻书太素，四会洞生，三元交庆，我禀太真，得乘八景，丹辕绿軿，逍遥无崖，上造太清。毕，咽炁八过，向未八拜，朝太素，止。行此九年，则刻名琼简，得给飞行之章，乘空而飞，上造太素宫。
　　高圣帝君曰：欲书名南极丹文紫录，飞行南极上宫者，当以七月七日，丹书紫录十音，向申上服之，叩齿三通，微祝曰：
　　丹文结录，紫元玄文，华光交洒，上真敷云，散景曲鉴，我道独分，翠羽飞章，丹锦绿裙，乘景虚行，飞入洞门，携英九老，八真齐群。毕，咽炁八过，向申八拜，朝南极上元八帝太真，毕。行此九年，南极刻书丹文紫录之文，三元下降，授兆真音，乘空而飞，上升南极之宫。
　　高圣帝君曰：欲书名玄宫上元青金赤书隐文，飞行玄宫之上者，当以八月八日，青书青金赤书十音，向西方而服之，叩齿九通，微祝曰：
　　天回炁布，四纲正方，三五结络，九道成丛，青金赤书，文耀太空，玄图乘音，八达四通，洞得幽微，朗睹无穷，得朝三元，进登紫房，出入三清，长保华光。毕，咽炁六过，向西六拜，朝玄宫上真，止。行此九年，则上元刻书青金赤书隐篇，自然明解编晓究幽穷，与神交通，乘虚飞行，上升上清。
　　高圣帝君曰：欲书名玄都丹台白玉金字，飞行玄都之上者，当以九月九日，黄书白玉金字十音，向戌上服之，叩齿三通，微祝曰：
　　天道顺回，玄斗运精，三元应机，交会启灵，玄图隐录，丹台金名，白玉峨峨，我道以明，八会四通，上下洞清，神炁下降，六府结灵，得乘飞霄，丹辕紫軿，携契四真，上造华青。毕，咽炁九过止，向戌再拜，朝玄都上真帝尊，止。行此九年，则玄都刻名於丹台，九老下降兆房，授兆真文，神人交言，白日升天。
　　高圣帝君曰：欲书名三元宫琳札青书隐文，飞升三元之宫者，当以十月十日，青书琳札青书十音，向西北而服之，叩齿三通，微祝曰：
　　九炁郁灵，三道回周，皇上置位，玄图应符，七圣曲瑛，已鉴我躯，名书琳札，位准玄州，控辔特升，上到云衢，三晨齐景，八真结俦，与天相保，永无终休。毕，咽炁三过，向西北三拜，朝三元，止。行此九年，则三元刻书琳札之名，下降兆房，授兆真文，审察幽微，飞行云宫。
　　高圣帝君曰：欲书名玄斗之中玄名录籍，飞行上宫者，当以十一月十一日，墨书玄名录籍十音，向正北服之，叩齿十二通，微祝曰：
　　玄斗运炁，回纲整辰，八炁应灵，玄图记仙，题名玉札，上合天真，斗中华盖，七元大神，降我妙道，启我自然，令我飞腾，上之帝晨。毕，咽炁七过，向正北七拜，朝斗中七真，止。行此道九年，七真刻书玄斗录籍，真人下降，授兆真文，自然洞达，晓知自然，乘空飞行，上升斗晨。
　　高圣帝君曰：欲书名五岳丹圭曰琼简紫录之名，飞行五岳之法，即当十二月十二日，青书琼简紫录十音，向东北服之，叩齿三通，微祝曰：
　　五岳丹房，群仙所宗，帝灵刻书，云古上皇，玄图紫名，定录五宫，我禀自然，法景太空，服御灵音，洞睹八方，上宴玄都，出有入无，逍遥太极，无终无穷，五岳上真，结我为朋，降致飞霞，升入帝房。毕，咽炁五过止，向东北五拜，朝五帝灵尊，毕。行此九年，则五帝刻书玄名，於五岳琼简紫录之文，五岳仙官侍卫兆身，降致飞与，运兆之身，游宴五岳之宫。
　　右高圣书名玄图，服御灵音自然上法。后学得行此道，则有玄名於上清，刻玉简於华宫，五帝扶护，仙官敬迎，身发紫炁，项有圆光，洞映无幽，坐睹自然，九年灵降，三元诣房，灵舆羽盖，迎兆之身，飞行玄虚，位加仙乡。密则灵降，泄则灭身，妄行不真，七祖充责，万劫不原，己身丧命，永无复仙。有志之士，慎密此文。
　　高圣帝君曰：后学有好尚勤修，仁和行柔，色弘四大，触类有容，如此之人，皆玄名题於帝籍，紫字结於玉篇，纳元启於神图，德尚显於合仙，内则感太极鉴映，外则总大匠之宗，功满道备，则自然白日升天。
　　高圣帝君曰：后学之人，或有皮好而望仙，朝勤而暮怠，内希腾举，外重荣利。或形谨而心放，或心勤而口慢，或学不弘博，攻伐师宗，形论万物，毁贤嫉圣，爱彼憎此，罔弱朋强。或嗜酒耽色，亡神丧精。或遇经不盟，窃看秘隐，轻减灵密，以示非类，传不关告，五岳无盟，皆为宣泄，犯考四明。如此之人，徒有仙相，名书帝篇，行乖本根，更招考罚，上累七祖，罪灭其身，永失仙道，长充鬼役，轮转五苦，痛念何言。
　　高圣仙禁七伤之法
　　凡学士玄纪有名，身有仙相，自然合真，而心不坚正者，七败伤之。
　　第一之伤：带真行伪，淫色嚣神，耗液泄漏，精光枯乾，炁散魄零，骨空形残，神泣穷府，上闻天关，真仙远游，魔魅来干，自与幽阴，玄纪除名，九狱结因，六天相亲，沦苦无极，岂复得仙。
　　第二之伤：外形在道，皮好念真，心抱阴贼，凶恶素坚，愿人否败，嫉能妬贤，口美心逆，面喜内瞋，形论得失，好结罪源，毁谤伺学，攻讦宗根，三官所记，标为恶门，仙真弃置，邪鬼附身，走作形影，飞能体神，故令枉横，极其恶缘，考满形灭，魂沉九泉，徒有玄名，岂保自然。
　　第三之伤，嗜酒好醉，损炁丧灵，五府乱溃，万神振惊，魂魄飞散，内外朽灵，本室萧索，赤子悲呜，真仙高逝，魔精入形，如此之形，徒积精诚，虽有玄纪，竟失玉名，神拘六宫，身灰幽冥，以此求延，年焉久停。
　　第四之伤：行不弘洁，责人宗敬，心忿口骂，好为斗竞，瞋喜失节，性不安定，炁激神散，内真飞迸，魄离魂游， 自致灾病，年寿颓尽，皆由於性，真仙高游，众疾来伤，虽有勤学，不免斯殃，望仙日悠，地狱日长。
　　第五之伤：或玄图表见，得受宝经，或运遇灵师，启授神文，而不依科盟，形泄天真，未经九年，投刺名山，使青宫有录，金阙结篇，便传於人，流散世间，轻真泄宝，考结己身，徒有玄名，反累七玄，仙道高游，身死幽泉，长充鬼责，万劫不原。
　　第六之伤：身履殗秽，形影不香，内无清虚，外无兰芳，道不降真，神不居房，炁扰精浊，灵元失光，五神进散，赤子飞扬，邪魔来攻，内外受殃，以此而学，望益反伤，仙真高逝，尸躯独行，沦没不救，仙胡可成。
　　第七之伤：啖食含血之肉，杀害供口之美，膻腥充於脏腑，伤生残於非己，真炁扰於灵门，游魂骇於赤子，魂魄逝於宫宅，秽浊缠於口齿，仙真远弃於云霄，己身沉顿於地裹，徒有玄名帝简，终不免於形死。
　　高圣帝君曰：为学之本，当以七伤为急，既得瞻盼洞门，披睹玉篇，不犯七伤之禁，将坐待灵降，白日升晨。如外勤在学，内有违於七伤者，此将望仙而反败，期生而反亡，希吉而反凶，期飞而反沉，灵仙游於高清，右五神散於八荒，赤子号泣於中宅，游魂悲呜於玄空。故仙相有成败，上学有七伤，笃尚之士，熟精其真。
　　高圣帝君曰：凡有玉骨丹文，列名帝图，得见七圣玄纪。凡有金髓紫藏，名题金札，得见隐书内文。凡有神奇异毛，紫胞玉络，名标上清，得见白简玉篇。诸有流精紫光，内映外灵，宝藏金容，名书玉虚，得见青录之文。诸有神挺应国，琼胎紫虚，名题东华，得见七伤检文。自无此挺，灵篇不可得而妄披，宝文不可得而览也。得见此文，皆玄质合仙，九年修行，克得飞行玄虚，上升玉清也。
　　凡受七圣玄纪回天九霄白简青录之文，师弟子对斋九十日，或三十日。弟子赉上金七两，紫纹七十丈，上朱七两，诣师北向，告命高圣，盟天而传。师授不盟，轻泄宝文，弟子受而无信，穷披玉篇，同被风刀之考，七祖充责，三涂五苦，万劫不原。五帝神兵，常纠漏泄，明慎奉行。
　　上清玉帝七圣玄纪回天九霄经竟
　　
