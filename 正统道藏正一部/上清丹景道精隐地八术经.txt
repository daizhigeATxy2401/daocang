上清丹景道精隐地八术经
　　经名：上清丹景道精隐地八街经。撰人不详，约出於东晋。系早期上清派重要经典。二卷。底本出处：《正统道藏》正一部。
　　上清丹景道精隐地八术经卷上
　　紫清飞灵八变玉符
　　亿地八化玄真之术，一曰藏影匿形，二曰乘虚御空，三曰隐输飞霄，四曰出有入无，五曰飞灵八方，六曰解形遁变，七曰回晨转玄，八曰隐地舞天。此乃上清金台玉室秘房妙术，藏之玉笈，封以金章，侍以玉童，卫以玉女，各八百人。太上玉晨高圣君，受之於九玄，七千年乃传太极真人、东华大神方诸青童、扶桑旸谷神王、清虚真人，告盟于上清，裂金以誓。身有其文者，则隐沦八方，有修其术，则乘虚驾景。口口而授，不得妄传，子不示父，臣不奉君，唯在金简书名玉篇。轻泄秘文，殃及七玄，身为下鬼，充塞河源，案如神真，秘而奉焉。
　　第一藏形匿影之术
　　当以立春之日，平旦入室，向东北角上坐，思紫云郁郁，从东北角上艮宫中，下覆满一室，晻冥内外，良久，化为九色之兽，状如磷之形，在我眼前，因叩齿三十六通，而微祝曰：
　　回元变影，映晖幽兰，覆我紫墙，藏我金城，与炁棍合，莫显我形。毕，便九咽止，开目，云气豁除，便服飞灵玉符。修之一年，形常隐空，有难之日，立於艮宫之上，取本命上土，撮以自障。案如立春之日祝，思炁自覆，人不见焉。
　　阳符
　　阴符
　　飞灵玉符，太极真人所受，服之一年，与神同躯，万变纵横，形藏玉房。其有秘讳，不得书文。立春之日，东向服符，微呼八景阴名，祝曰：
　　天藏地隐，二气合偶，艮宫玄房，可以腾躯，名言上清，吞咽灵符，无使刀兵，与我相毕。便服符，九咽便止。
　　第二乘虚御空之术
　　当以春分之日，正中入室，东向冥目，思碧色之云，郁郁如飞轮，从东方震宫中，下覆满一室，内外时冥，良久，青炁化为苍龙，在我左耳上，缠绕我身，叩齿三十六通，而微祝曰：
　　腾玄御轮，回转八宫，坐则同人，起则入空，覆我碧霄，卫我神龙，映显我形，通幽洞冥，吞咽九灵，永得无穷。毕，便九咽止，开目服符。修之二年，乘虚驾空，有难之日，立於震宫上，取行年上土，撮以自障。案如春分之祝，思炁自覆，人视如炁。
　　飞灵玉符，服之三年，能乘虚驾晨。其有秘名，不可语人。春分之日，东向服符，微呼八景阴名，祝曰：
　　神清玄钮，映流上清，太素曜景，玉台检名，乘虚步空，上造华庭，云龙幡旗，来奉我形。毕，便服符，又九咽止。
　　第三隐沦飞霄之术
　　当以立夏之日，正中入室，东南向冥目，思赤云如烟之状，从东南巽宫下来，覆满一室，内外晻冥，良久，赤炁化为玄兔，在胸腹之上，因叩齿三十六通，而微祝曰：
　　玄兔灵飞，启告三晨，披除嚣翳，通我清津，景登云舆，炁降紫烟，万灵稽首，皆伏我前。毕，便开目服符，又九咽止。修之三年，隐沦空霄，有难之日，立於巽宫左，取十四炁咽之，撮太岁上土，以自障。案如立夏之祝，思炁自覆，则与炁同形。
　　飞灵玉符，服之三年，隐沦玄霄。当以立夏之日，东南向服符，先微呼八景阴名，微祝曰：
　　灵飞九天，紫映霞霄，服咽八炁，吐纳六翘，神真充内，外欲豁消，纵形任己，适意皇朝。毕，便服符，又九咽止。
　　第四出有入无之术
　　当以夏至之日，正中入室，南向冥目，思赤炁蓊郁，从南方离宫中来，覆满一室，内外晻冥，良久，赤云化为凤凰，在我头上，因叩齿三十六通，而微祝曰：
　　赤霞晻玄，炁液流通，九道之变，化为凤凰，授我真府，赐我玉浆，出自天门，入自离宫，招致云軿，驾虚乘光。毕，便九咽止，开目服符。修之四年，能出入无穷，有难之日，立於离宫左，取九炁，撮九月建上土，以自障。案如夏至之祝，思赤炁自覆，则身为火光。
　　飞灵玉符，服之四年，运身玄虚，出幽入无。当以夏至之日，南向服符，先微呼八景名讳，祝曰：
　　八景我方，上天之宗，御以神虎，挟以羽章，啸叱风云，拘制万灵，出幽入虚，莫不济軿。便服符，九咽止。
　　第五飞灵八方之术
　　当以立秋之日，哺时入室，西南向冥目，内思白炁郁郁，如天之雾，从西南上坤宫中来，覆满一室，内外暗冥，良久，白云化为麒麟，对在我前，因叩齿三十六通，而微祝曰：
　　仰注玄精，吞咽黄华，身生飞羽，轻举登霞，游宴八宫，万万不殂。毕，便九咽止，开目服符。修之五年，能升八方，有难之日，立於坤门，仰咽三十六炁，左取今日辰上土，以自障案。如立秋之祝，思白炁自覆，则身化为露雾，人不见也。
　　飞灵玉符，服之五年，游宴八宫，出入虚房。当以立秋之日，西南向服之，先微呼八景名讳，祝曰：
　　飞灵紫清，化为鳞躯，上蹑玄纲，乘空驾虚，与我七玄，同宴遨游，极天而老，终地而休，自非金简，莫我干求。毕，服符，又九咽止。
　　第六解形遁变之术
　　当以秋分之日，哺时入室，西向冥目，内思白云从西方兑宫来，覆满一室，暗冥良久，白云化为神虎，在我右边，因叩齿三十六通，而微祝曰：
　　解形遁变，追飞蹑浮，先谒玉皇，退之八嵎，分身为万，适意所求，俄顷之变，八宫已周。毕，便九咽止，开目服符。修之六年，形化影变，纵横八方，任意所之，有难之日，当立兑宫之中，思火气来烧我身，仰咽七气，取丙上土以自障。祝如上法，则人莫之见。
　　飞灵玉符，服之六年，解形为万，化身为千。当以秋分之日，西向服符，先微呼八景名讳，微祝曰：
　　玄映九灵，真炁洞微，解形散影，晨驾晖，游盻八宫，出入紫微。毕，便服符，又九咽止。
　　第七回晨转玄之术
　　当以立冬之日，子时入室，西北向冥目，内思黑云从西北方上乾宫中来，覆满一室，晴冥内外，良久，黑云化为螣蛇，在我左足下，因叩齿三十六通，而微祝曰：
　　太阴九玄，化为螣蛇，回轮五星，运转七机，上宴玄宫，八景同辉，吞精吐炁，永无终哀。毕，便九咽止，开目服符。修之七年，能回转五晨，出入无间，有难之日，当立乾宫之中，思黑云覆我身，仰咽二十五炁，取天门上土，以障其身。祝如立冬之文。
　　飞灵玉符，服之七年，则上宴太清。回化五晨，龙登虚。当以立冬之日，西北向服符，先微呼八景阴名，微祝曰：
　　灵符七转，品同金章，上回五星，下转七玄，八术变景，出入无间，掌箓元籍，制御酆山。毕，服符，又九咽止。
　　第八隐地舞天之术
　　当以冬至之日，子时入室北向，内思黑云垒沓相覆，北方坎宫中来下，覆满一室，内外暗冥，良久，化为玄龟，在我右足下，因叩齿三十六通，而微祝曰：
　　灵符隐方，藏地舞天，逃已六阴，显身玉轮，龙御烟，上造帝晨。毕，便九咽止，开目服符。修之八年，则登玉清宫，有难之日，立在坎宫之上，思黑云覆身，仰咽二十五炁，取地户上土以自障。祝如冬至之文。
　　飞灵玉符，服之八年，则登玉清，任适周旋。当以冬至之日，北向服符，先呼八景阴名，微祝曰：
　　八术奇方，藏身逃形，服符咽气，与真合灵，先宴八宫，进登玉清，七玄放解，还更童婴。毕，便服符，又九咽止。
　　凡修八术之道，未至七日，斋戒沐浴，烧香至日入室，先咏消魔，以制万灵，案法为之。修八术，呼八景真名，及阴讳十六字，悉是八宫大王，制御真仙都官。知其名，则学仙志不乱，邪不干，腾步天纲，蹑五星之精，则八景大王监子所为，降子真景，与炁合并。
　　第一玄昌，第二修灵，第三飞玄，第四耀光，第五魔王，第六飞仓，第七合萌，第八通灵，凡十六讳。又有阴讳，在师口中。修之一年，可得逃身；修之二年，可以乘虚；修之三年，可以隐沦；修之四年，可以入无；修之五年，可以登八方；修之六年，解形遁变；修之七年，可以回五晨；修之八年，入地上天。长为之者，出入帝晨，宴驾云轮，遨腾上清。高上所撰紫清妙篇，子遇其文，金简书名。案如玄科，七百年传，传至八人毕，加金简封之五岳，编于名山。
　　其飞灵玉符，每至本命日夜半子时，北向醮献，跪祝之故，如是灵飞六甲同文。其文高妙，其誓尤深，案如玄真白素四十尺，紫纹八十尺，金钮八双，以代列告之盟。授者曰师，受者弟子。违科负誓，七祖风刀之考，己身为下鬼，五苦八难，万劫不原，秘而慎之。
　　上清丹景道精隐地八术经卷上竟
　　上清丹景道精隐地八术经卷下？？
