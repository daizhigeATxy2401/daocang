太上灵宝芝草品
　　经名：太上灵宝芝草品。撰人不详，约出於南北朝或隋唐。灵宝经目着录未出。一卷。底本出处：《正统道藏》正一部。
　　太上灵宝芝草品
　　窃以延命之术，本因饵药长生。鸿宝宛秘之书论云：仙人使鬼。是以广成子居崆峒山上，示道治而授轩辕。赤松子升昆仑宫，服水玉而教炎帝。仍随风雨上下，究察机祥，游历名山，顾观草木，阐验幽昧。芝英一作精形品万端，实难辨别，故画图记，着状贴传，请挝寻求，得臻仙路耶。
　　青玉芝，生於扬州山。其味甘酸，服之十二万岁。王子乔食，仙矣。苍虎守之。依图取服，有四重，第二重有二枝，盖茎并皆青也。
　　赤玉芝，一作子食芝。生於郁州山，状如此，其味苦。赤松子食之，得仙。赤虎、赤鱼守之。依图取服，茎盖赤，有二重，下重有二小芝，上重二小芝，并有盖。
　　黄玉芝，生於蓬莱山，其色黄，辛。东王父食之，寿九万岁，仙矣。黄虎、黄鱼守之。三重，下重有三枝，一有生九盖。盖茎并黄也。
　　白玉芝，生於方丈山中，其味辛白，盖四重，下一重上，有二枚生，并有三枚生上重，或生大石之上、黄沙之中、腐木之根、高树之下、名山之阴。得而食之，仙矣。白虎守之。
　　黑玉芝，生於龟山之中，其味甘酸。鲜于子食之，得仙矣。傍有黑虎守之，其状如此。上有二小枝重生，其色黑，有四重，茎盖并赤。
　　五帝玉芝，生於嵩高名山中，有五色及五变五行，四时有味，以四时取服之，为万年仙矣。有三重，下二重二枝相对。
　　青帝玉芝，生於名山之中大树之下，黄云覆之，青盖、赤里，其茎白，其味酸。春甲乙日取食之，令人不老仙矣。
　　赤帝玉芝，生於名山之阳，赤盖、黄裹、白茎。上有赤云，其味甘苦。夏采食之，令人得四千年仙矣。
　　黄帝玉芝，生於名山之上，上有五色云。黄盖、白茎其味甘苦，食之令人不惊恐，长生三万年，得仙矣。
　　白帝玉芝，生於名山之阳重石之间，白盖、青茎、里黑，其味甘。食之令人得三千年仙矣。
　　黑帝玉芝，生於名山之阴大谷之中，黑云覆之。黑盖、青里、黄茎，其味甘酸。冬间采食之，今人不老，得仙矣。
　　东方芝，生於名山之阳大谷中，青赤里，二重白盖，青茎，其味酸。食之延年，十万岁仙矣。
　　南方芝，生於名山之阳，赤色、赤盖，赤茎，有三枝，其味苦。用竹刀采之，阴乾百日，食之如钱，得三万岁仙矣。
　　中央芝，生於名山之阴，白盖，黄茎，里黑，枝如一茎盖，二枝要半，上屈头，垂如悬盖。傍有黄羊捍守之。用木刀采食之，仙矣。
　　西方芝，生於名山之阴，白盖、黑里、青茎，有三枝俱生，其味甘辛，食之万年仙矣。
　　北方芝，生於名山之阴，黑盖，茎三枝并生。其味甘美，食之仙矣。入水不溺，不老，得八万年。有黑牛守之。
　　石臼芝，生於少室山上，有赤云，两边黄虎守之。盖赤、黑茎，与石玉芝相对生。取之当斋戒沐浴三十日，雄鸡过转鸣，自称天斋将军，使者彩衣，冠带玄服。往取食之一合，六十万岁。一作十六。生大石之间，其味甘酸，下根四方，高三尺。
　　木神芝，生於嵩高山之阴，黄盖，黑里，上有赤云及朱雀守之。以六月戊己辰日，采而食之，得九千岁，令人仙矣。状如四方石，有一坦者。
　　鬼菌芝，生於名山之阴，白盖，状如甑，二鬼守之，见人即灭。以夜采之，阴乾百日，食如刀圭，所向尽服。织女服之，仙升天矣。
　　人威芝，生於嵩高少室太室之山。状如人，赤色、戴盖，乍黄乍赤，味甘。食之，令人不老，服之十万年仙矣。
　　金精芝，生於华山，白盖，茎上有白云，状如雀鸡。其味甘辛。十月壬日采之，阴乾百日，食之八千岁。韩众食之仙矣。
　　黄芝，生於黄土山，黄盖三重，其味甘。食之与天地等。一茎色白。
　　生金芝，生於名山之阳，白盖、赤里、赤茎。春夏采之，阴乾百日，食之一合，阴病除，增年也。
　　龟威芝，生於常山深渊之中，其色青黑，龟文盖，青白裹，茎黑，味酸苦。采而食之，为万岁仙矣。
　　龙威芝，生於太山之阴，青茎、紫盖、白里，其文似龙蛇，其味甘酸。春采食之，令人十六万年仙矣。
　　鸟威芝，生於南岳丘山之阴，赤盖、黑茎，其味酸。食之令人身轻，不老万岁仙矣。
　　火精芝，生於霍山之阴，赤盖、黄里、黄茎。上有赤云，似鸟鸡之形，其味甘。五月丙午日采之，九千年仙矣。
　　火锡芝，生於名山之阳大树之傍，色赤如火，青茎、赤盖，炎起五枝似火，其味甘苦。夏采而食之，延年得仙矣。
　　赤松子芝，生於垸山，有千岁松树者，生於其间，状似木人形。采之，阴乾百日，食之，与天地等仙矣。
　　木精芝，生於名山之中，冬即木本如纺车，捃拾采拣无时。其色白，其味甘苦。食之令人身轻仙矣。无盖似叉，茎赤。
　　木神芝，生於齐泰山，山名曰东岳，青盖、赤裹、赤茎，上有青云如鸡之状。以壬日采而贪之，千万岁仙矣。
　　天目芝，生於名山之阳，其色青，茎半有二枝，上如曲盖，赤，覆大盖上。竹刀采之，阴乾百日，食之，五万年仙矣，有黑云覆之。
　　天心芝，生於名山之阳夹石之上，青盖、赤茎，其味酸。以竹刀采之，阴乾百日，食如一爪甲，成三千年仙矣。上有赤云，下有白羊守之。
　　白英芝，生於太山之阳，青色、青，五茎枝相对。甘美，食之，万岁仙矣。
　　水神芝，生於恒山，黑盖，青茎，上有黑云如马形。采食之，六千岁仙矣。
　　土芝，生於名山之阳大泽之中，白盖，如瓷，味辛苦。食之不寒不热，夏采服之，仙矣。
　　望玉芝，生於名山之阴冈阙中，黄盖，赤茎，味甘。食之令人二千年仙矣。下有三茎并生，盖青，茎赤。上有二茎，黄盖，赤茎。
　　木文芝，生於名山之中，上青，下里黄，味甘酸。春采食之，七百年不老仙矣。
　　铜芝，生於名山之阴源泉深谷之中，反如甑，色青黄赤，味辛苦。食一合，长生仙矣。
　　天绛芝，生於陵谷，黑盖，赤裹，赤茎，味甘小辛。食之令人不寒不热，六千年仙矣。
　　茯苓芝，以冬至日生兔丝下，状似牛蹄，黑色，味甘。食之令人千里外见物，寿万年仙矣。
　　北方芝，生於土山。状如蛇，赤色、白里，味甘酸。食之令人不老二万年仙矣。
　　木菌芝，生於名山之阴谷中树木上，生木三节，色青，味甘辛。食之万年仙矣。
　　风精芝，生於名山之中。青盖，茎三枝并生，味甘。铜刀采食之，万年仙矣。
　　灵精芝，生於名山之阴。赤盖，二重紫茎。食之二万年仙矣。上有苍赭云守之。
　　鸟文芝，白盖，黑茎，里有文长六尺，厚四寸。味甘。食之四万岁矣。
　　玉菌芝，生於名山之阳。仲夏、季夏采之，阴乾百日，食之十万年仙矣。仿夜精芝样，面赤，下黄白，朱茎，赤盖，反上生。
　　昼精芝，秋生於名山之阳。赤色，二枝并生。以木刀采之，阴乾百日，食之一合，令人三万岁。茎盖并赤。
　　夜精芝，生於名山之阴。青益、青茎、味酸，盖反仰向外，有露，饮之令人三万岁。
　　白玉芝，生於太山谷中，叶青，下赤，每边三重赤茎。采而食之，八万岁矣。
　　朝精芝，夏生。白色、无盖，如方石，味苦。铜刀采之，阴乾百日，食之万年仙矣。上有二人守之。
　　春精芝，青赤色，反盖，有角，上有二子下垂，味苦。铜刀采之，无间多少，食之三万岁。有五色云覆之。
　　土菌芝，五色，乍黄、乍青、乍赤、乍白、乍黑，上有三枝，有子。食之，延年仙矣。
　　木菌黄芝，生於大石中。叶广二寸，长一尺，青色，三叶并生，下如方石。冬夏生，味甘美，食之不老仙矣。
　　夏精芝，生於名山之中。赤色盖，二子如珠，盖中生，味甘。竹刀采之，阴乾百日，食之四万年仙矣。
　　秋精芝，生於坎陷中，旁多有香草，黄盖，赤里，三枝并曲生，头垂下，青茎。食之，万岁。
　　白云芝，有五色圆如鼓，上有六子，赤色。茎亦赤色，味酸。食之万年仙矣。
　　左神芝，黑盖，反向天，白茎，有女人守之。饮中露，二千年。生於名山之中。
　　右神芝，生於名山。青盖，白茎，三枝。骨刀采之，阴乾百日，食如瓜甲许，寿万年。下有白鹿守之。
　　木禄芝，青色，有支文，生於名山，味甘。食之万岁。上有五茎，青盖。
　　石菌芝，生於名山。夜则有光。夏午日采取中央赤者食之，万年仙矣。白茎，头中似莲样。
　　赤圭芝，生於名山。白盖，里有纹，青茎，味辛。食之不老，二百神明从仙矣。
　　铁精芝，秋生。紫盖，黄里，五枝味甘。铜刀采之，食如木耳许，寿三千年仙矣。上有五色云覆之。
　　柯精芝，生於名山之阴。白盖，白茎，木刀采之，阴乾百日，食之如豆大，万岁仙矣。中央黄者可食。
　　土菌芝，生於名山。青盖，白茎，食之万年仙矣。
　　石芝，生於名山。白盖，白茎，食之令人六万岁仙矣。方寸七，以上日三服之。
　　石精芝，秋生。赤盖，白里，赤茎，味酸。食之为万年仙矣。上有赤鸟守之。
　　河闭芝，秋生。黄色，三枝并生。饮上露，九千年仙矣。反盖向上。
　　水菌芝，青盖，白里，青茎。食之日一合，去病为万岁仙矣。
　　兽菌芝，生於名山松栢树下。白盖，白茎。夏至日采之，日取一合食，三年变化仙矣。
　　海阙芝，秋生沙石上。四重，似盖，青色，赤茎，二枝并生。上有露，饮之万年仙矣。上有五色云覆之。
　　云瑶芝，精秋生。青茎，青叶，上有白鸟守之。饮上露，千年仙矣。
　　青菌芝，青盖二重，白里，白茎，味甘酸。日食一合，千年仙矣。
　　云芝，青盖，黄茎，味如蜜。食之千年得仙矣。上有五色云覆之。
　　昆仑芝，秋生。黄盖二重，黄茎，其味甘。上有露，饮之三千年仙矣。
　　人精芝，生於名山。头青，盖白，里赤，茎三枝并生，味甘。饮上露，为万年仙矣。
　　山英芝，生於名岳深崖阴近湿处。赤色，如四重浮图级。食之，千年仙矣。
　　紫芝，似人头，味辛。食之，令人心通，不死身轻耳。
　　冬如芝，秋生太山之阳。黄盖，三黄茎，别根同盖，味甘辛。阴乾百日，食之，二千年仙矣。
　　赤精芝，夏生。黄盖，青茎，白里，九二重。食之五千年仙矣。两边五色草。
　　紫石芝，味苦，赤盖，黄里，赤茎。食之令人不死仙矣。
　　紫盖芝，三茎共本，下圆上方二尺紫盖，味甘。食之三千年仙矣。
　　赤精芝，赤色炎起，味甘。铁刀采之，阴乾百日，食之二千年仙矣。二人守之似火炬样。茎炎俱赤。
　　迎山连芝，食之，日行千里，八千岁仙矣。三枝，中枝顶有盖，共根生，紫色，下二枝无盖。
　　紫山芝，赤紫色，四重，赤盖。食之三千年仙矣。
　　紫芝，白盖，黄里，似月，白茎。食之有光明仙矣。
　　木芝，食之千年仙矣。
　　水芝，食之千年仙矣。似王字样
　　重紫芝，黄盖，赤茎，二枝并生相连。食之，仙矣。
　　六柱紫芝，赤盖，赤茎，黄裹。食之得仙矣。顶有盖，下三重无盖。
　　紫科芝，赤色，白里，似蛇，味苦。除寒热邪气，日食一合，仙矣。秋取之。
　　紫芝，味甘，白盖，三枝，茎上黄下赤。食之仙矣，骨体满实，肠化为筋。上有盖，下一重无盖。
　　重紫芝，状如此。味甘苦。食之仙矣。白盖如起，黄茎，赤根，三枝，顶上有盖，下一重二枝无盖。
　　紫芝，赤盖、白里、赤茎、味甘。食之延年仙矣。
　　科芝，赤表，白裹，味甘。冬服之令人不老而仙，似蛇尾。
　　紫芝，赤盖、白里、黑茎，味甘。秋采食之，仙矣。
　　火芝，赤盖、白里、黑茎、味苦。冬夏采食之，仙矣。上有五色云覆之。两枝交叉分生。
　　科芝，三重，赤色、盖白、味甘辛。食之延年得仙矣。
　　水芝，赤盖、白里、白茎。三枝，通上出盖，食之，延年仙矣。
　　宫芝，食之延年不老仙矣。总有十一段也。朱盖，赤茎。
　　阙芝，夏秋采服方寸七，与天地等毕。紫盖，紫茎，七段。当中一枝长，两盖似珠轮。
　　上禄芝，食之仙矣。乘虚行也。青盖、朱茎。十一段，上六，中二，下三。
　　玉精芝，大海中生。味甘。服之二千年仙也。朱盖，玉茎，朱色。
　　代侯芝，上圆下方。春一作五月。采食之，寿万年也。似桶朱色。
　　昙芝，食之六年，上有红云守之。朱盖，朱茎，朱叶，有六叶。
　　不死芝，食之万年。上有红云，紫盖，紫茎，四枝无盖。
　　朱芝，食之令人千岁仙矣。朱盖，朱茎。
　　天威芝，青色，四时采食之，千万年。有云赤色覆之。青盖，青茎。
　　辟精芝，生海中。青色，食之千年矣。其状似人形。
　　天寒芝，黄色如人形。食之千岁仙矣。
　　赤英芝，味辛。四时采食之，寿三千年也。二枝交叉，一枝无盖，一枝头朱，一头似花未开。
　　天芝，四时采，阴乾百日，服方寸七以仙矣。朱盖，紫茎。
　　天陆芝，铜刀采食之，为三千年仙矣。两茎并生，朱色，似莲药未开。
　　天阙芝，食之万年仙矣。二茎并生，朱盖，白裹。
　　地精芝，二羊守之。服上露者，六千年仙矣。三茎并生，朱盖青茎。
　　日精芝，味甘。竹刀采，阴乾百日，服方寸七，五千年仙矣。朱色，三枝，无盖，共一枝。
　　月精芝，竹刀四时采之，食如豆，五千年仙矣。一人守之，黄盖，黄茎。
　　四时精芝，服上露，二万年。二青龙守之，赤色，上有五色云覆之。二重，朱盖，朱茎。
　　黑精芝，味甘酸。骨刀采食之，二千年仙矣。阴乾百日，下有羊守之。紫盖，紫茎，有两叶。
　　木精芝，味甘。食之二千年仙矣。阴乾百日，上有三马。骨刀采之。盖紫色，反向上。
　　水精芝，味苦。夏采食如爪甲，五千年仙矣。青盖，四茎穿出盖上，无盖，白茎。
　　金精芝，味甘。木刀采食之，千岁仙矣。阴乾百日，食之五段，似火焰起。朱色，一朱盖，朱茎。一盖如初生，茎青色。
　　水芝，生於众水旁，味苦。夏采食如爪甲，十万年仙矣。盖紫色，顶有三角，茎青色，通出无盖。
　　雨精芝，夏生。味甘，食无拘多少，六千年仙矣。其盖青，紫茎，有四苗生。
　　水精芝，生山水旁。青黑色，四枝并生，盖仰，味小苦。饮上露，十万年仙矣。
　　云精芝，生於华山，味酸。竹刀采之，食无多少，九千年仙矣。盖紫色，茎白。
　　虎精芝，生於华山之阴。黄色，如虎皮，味甘，食之令人不老，聪明仙矣。茎朱色。
　　太上灵宝芝草品竟 
　　
