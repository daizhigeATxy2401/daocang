上清高圣太上大道君洞真金元八景玉箓
　　经名：上清高圣太上大道君洞真金元八景玉箓。简称《洞真金元八景玉箓》。撰人不详，约出於东晋南朝。系早期上清派重要经典。原本一卷，复误分作两种。底本出处：《正统道藏》正一部。
　　上清高圣太上大道君洞真金元八景玉箓
　　东华上仙曰太上八素隐书，南华上仙曰大洞真经，西华上仙曰金真玉光映天洞观玉经，北华上仙曰萧条九曜豁落七玄上经，玉皇中华上仙曰太上高圣八景玉箓。中央黄老君、南极元君，藏录二经於太素瑶台玄云羽室、封以郁森之笈，玉清三元之章。乃命北寒金台龙华玉女七百人，又命白空虞宫西灵玉童七百人，侍卫大洞真经及太上虚生大隐符玉箓焉。
　　上清高圣太上大道君者，盖二晨之精炁，庆云之紫烟，玉晖曜焕，金映流真，结化含秀，苞凝玄神，寄胎母氏，育形为人，讳，字上开，元母妊三千七百年，诞於西那天郁察山浮罗岳丹玄之阿侧矣。元监朗於始旦，八洞被於太初，周观九纬，俯擢醴川，逍遥摄生，采真食精，飞玄扬羽，漱挹泰明，受箓紫皇，位司高仙。振风朱素，朝会万神，玄渊峨岑，大音弥芬，希想玉真之虚霞，上清之灵晨，尔乃拔思眇慕，蹈空栖真，沉朱华璋，解冠九天，眄朗丘岳，极洞万峰，神秉五曜，形盘七元，感精太寂，思招玄清，遂浩映停晖，飞珠濯灵，隐芝结秀，宝光夜生，朝探华晨，餐晨上精，乘云落烟，八道焕明，神电回风，绿炁幽蔼，广眄八浩，九元匝至，再登紫陛，三飞琼阙，四宾太素，五宴琳室，携握五老，洞源极密，高尊上帝，莫不履此。慧畅玉篇，咀嚼冲味，徘徊幽虚，向流逸霄，形沉八玄，韬光万源，浩浩冥贯，条条霞摽，神秀外觉，炁弥淡州，容与大化，寥廓本无，太空任寄，即色随消，淳风满峙，恬机理愉，天音朗解，高涂窈窕，玄心充於希韵，飞翰蔚乎庆烟，龙潜一勃，凤仪眇扇，遂抚四大，惚括弱丧，於是受书玉虚，眺景上清，位为太上高圣玉晨大道君，治药珠日阙，馆七映紫房，玉童玉女各三十万人，侍君散香焉。佩九色离罗之帔，衣飞森霜珠之袍，巾须臾百变之冠，带晨光日铃育精之剑，下极万万，受事虚皇也。君或累变常流，顺风入蔼，鼓扬三道，下盻八外，登乎丘阜，杖褐万国，玄唱四振。领拔宏致，鹏翮八抚，和音流萃，委彼云霞之上韵，暂释一往之眇蔚，俯摄苍梨，亹亹弥迈。
　　夫决疑朗惑，钦范灵德，曜龙文於苍渊，焕采云於川泽，濯天貌於兰玉，发金精於幽谷，乘大顺以御至象，游冥神以混五浊，虚澄九落，劳不止足，凝形泊中，提携荣辱，寔太上之曲教也。若其耽栖灵观，洞宴七觉，机芒飙末，测神尽奥，弘模潆停，虚迁幽间，神浪希夷，九音以悬，玄寂既忘，托寓华园，照照法标，明明功全，妙激重理，扉洞万千，舞景扇虚，乘空抱烟，盘纡七纪，箓首上缘，灵符曜散，敷陈隐篇，括致沉蒙，运转滞轮，综结五象，携领诸天，寔太上之化理，以视於群方也。若夫散教养形，赴救神炁，明立三宫，冲灵独泰，寥朗二顺，含元嘉会，遣撒杂思，忘累遣外，行洞幽虚，积妙成大，吐故受新，摄精逐秽，除邪念之纷交，藏真正之宝贵，漱晨华以招日皇，挹夜明以抱月珠。郁仪横运，焕启太无，结璘吸霄，双景合游，飞芝葩玄，灵若被岫，凤脑鼓翼於金历，鳞精奋耳以振躯，夜光焕乎五岳，晃朗垂条而结华，隐龙鸣云，琼子竦遘，於是灵瓜漫垄，紫捺郁丘，丹散千合，玉密悬嵎，蹀躞七元，登空驾浮，西灵浩浆，东建醴朱，酣丹琳可以迁九玄，味虎沫足以婴朽夫。爰有四蕊紫津，三华玄刚，青瓶漂芝，玄柯莹琅，素盈冲霄，绛生五英，挹玄渠之甘露，变白首而方童矣。若登峻岭，洪秀天和，育明弱罗，焕扇神柯，晨荣缥药，落林丹兰，敷灵嵉嵉，岩虚飞烟，奏香合谷，献葩芳液，凝形紫碧，绛云金条，艳精总根，太华吐纳，七冥六庆，挥慧八解，寄成略略，远畅飘飘，绝冥心泊节惔，以回孙婴也。於是定觉造信，明序等畴，玉真启晨，沐浴灵丘，清宾上朝，精心豁愉，蔚蔚三关，偶景以绸，寂幽内韵，含唱高柔，仗麾命仙，研神步元，历落九天，俨然整齐，七圣表梯，高风以标，明范既维，总运四浮也。将有静咏琼堂，愔玩大有，灵风散景，六云生牖，从容霄杪，俯眄崇阜，萧条万谷，总辔空亩，掷轮灵津，飞兽嗥旅，神童翼盖，西华宴石，芬雾绕襟，芳烟生乎，寥寥岳器，金藏玉薮，五象八廓，澄景合偶，游观隐奥，是以永久也。时复解带万流，日游月旋，招风扇羽，流荡九迁，明霞遂镜，暝暝重玄，云房含曜，采真理间，窈窕绝宅，神洞寥间，精晖内映，三馆洁鲜，千痾不兆，故有常痊。遂尔振策七圃，扬青建朱，腾空舞旌，驾景骋飙，徘徊八烟，盘桓空涂，仰簪日华，拾落月珠，摘绛林之琅实，饵玄河之紫蕖，偃蹇灵轩，领理帝书，万神入拜，五德把符，上真侍晨，天皇抱图，太真四告，中篇定模，六纪流盈，整炁摄虚。於焉抚空仰玄，吟唱而言曰：子欲为真，当存日中君，驾龙骖凤，乘天景云，东游希林，遂入帝门。
　　若必升天，当思月中夫人，驾十飞龙，乘我流零，西朝六领，遂诣帝堂。精根运思，上朝玉皇，苍敷郁仪以蹑景，晃散结璘以暨霄，九纬横掷，七象电幽，灵风交鼓，二晨八道，骋素以侍朝，三云焕华於北维，万龙骋腾以唱啸，东鹏鼓节，紫华启翘，高奔圆精，洞景逍遥，双皇合辇，后天而雕也。隐通坦陶，神泯炁平，灵宾森列，披素玉庭，左把龙符，右操虎经，八风洞虚，流响五城，玄黄焕落，郁若罗星，三宝交扇，步豪搜瑛，高宗拔藻，枪枪弹琼，玄音续拔，金根琅砰，鸾舞云池，飞凤唱声，紫杜运兰，绕空绕灵，跃踏太霞，曜采上清，发飙龙隧，骇动八明，累椿积劫，保兹利贞也。或变教分道，假名移形，六一遏未，玄云育成，飞丹水玉，腾跃雪霜，灵华八射，紫游九扬，徘徊乱转，暧昧三黄，绛液易精，九琳吐芒，琅玕百变，碧映水阳，八琼飞景，秀蕊绿浆，曲晨乘霄，流金月明，玄津玉醴，灵映五公，光弃投音，一唱八张，波若火精，伊离玉姜，金百会，舍利缚香，郁郁灵宝，化易文章，刀圭既陈，寿不可量，实真元之珍药，上帝之所秘藏也。或炼五云玉华，灵金饵清，朱魄绿蕖，华腴碧精，南烛翠□，沉沙空青，朝探五晨玉渊素浆，亦能反故还新，变老得婴也。於是四炁运和，八风扇虚，宴眄紫林，振裳九隅，扶桑郁秀，建木舞丘，万真逡巡，濯翮沧流，百草结柯，五华曜敷，蓂荚夕生，合节而浮。若登斋入室，当先驱除以辟鬼病，又防百试，乃冥目内视，拊心而祝，北向叩齿三十六通，有微言於玉清琼元君曰：六天大魔王，受制幽寥无，巨兽赤甲，毒龙四喉，白鹰仰鸣，奋爪振豪，万精幽匿，灭邪破妖，天丁一怒，五岳启朝，风火征伐，九天扇照矣。於是重楗闭视，练神密精，调研三宫，存一天庭，帝君撰宴，卿辅普明，和适炁液，朝谒九灵，五神安迭，津源流盈，白元启真，无英布生，洞景潜朗，四德以平，结晖内宝，歌洞玩清，太素列图，寿亦不倾也。时复广眄空同，嗷嘈绝汉，乘风振辔，始晖沧畔，演心八陔，熙神独粲，登碧水之灵台，观沧洲之紫馆，希悠眇眇，霞飞烟散，蔼裔云镂，翳勃晃烂，偶景眺目，鲦欻万旦，虚音互骋，玄风合赞，扇元掣刚，日华炜焕，纵容霄汉，所以永宴矣。
　　若采琳玄垄，翦芝琼园，眇邈高真，巍巍天尊，玉华翼景，金真绕辕，绛波岳踊，跃心和鲜，手落七曜，澄回八门，仰浮匏河，俯步绝山，领理上契，咀嚼至玄，把持法器，怀精含神，飘飘高肆，顺风随新，昙昙德模，潜英启全，所以积椿久眄，常保利津也。或遇绿林茂崿，逸景结丘，逍遥玄觉，观化玉虚，万度非有，本质在无，轩飙神盘，灵姬启符，羽裙渟霄，翠帔翳舒，高咏玉清，讲豪原初，太微侍席，五皇曜枢，洞机宣幽，至象合殊，玉童弹璈，北华启筝，天女罗陈，百百齐并，玄钧四哕，千音铿零，紫凤抚翅，漱籁同鸣，云鸾差池，整喙唱声，神羽裙呼，飞征扬商，苍龙仰嗥，丛云郁生，神虎啸咤，八风扇庭，撞金折玉，拊锺拍琼，朱烟蔽勃，三素绿青，圆精寝曜，飞霞眄冥，然后太帝下席，散神纵灵，眺眺霄符，晃朗亭亭，左挥南房，右指文昌，进趣奇蔚，会节顺翔，窈窕冲晨，蹀躞沧浪，炁贯逸馆，□拂空，扬旄遏麾，秉旗招光，迁延内咏，心和魂畅，眄眸既周，一至永长矣。又各大唱妙几，论元理灵，玉响八维，金音振庭，开陈太素，敷诱隐冥，众藻扶疏，微言续呈，晖条森洒，极妙之精，旁遘岌丛以群臻，别柯棼罗以散荣，有迈於阊阖之南映，又似乎红葩之绕梁，流景之伊郁，飞烟之蔼蒙，曜九采於帝图，歌紫虚之邕邕，广听嘈囐於玉台，击石沸骇於金堂，五云缠盖，八素朗章，招日月之高精，命七宿之灵纲，握节以步六天，振朱绂之炜煌，舞十绝於北烛，麾华幡於白空，乘神风以盼八景，何事九凤与八狼，绿盖眇眇以炼跃，绛旌飘飘以逆冲，九辔一迭，蹑霄云骧，摘青丹之蕊翘，散飞华之反香，悬梨五练而水柔，九琳洞合而玉成，火琅遂珠，流金采琼，回勾陈之北阿，落散晨之极星，秉轮空同，运炁而征，巍峨奥真，法恒数成，有齐上契，命何可倾。若其元渟游泮，微音激清，执玩三慧，鉴摄黄宁，浩哉圣玄，微乎幽翰，洞起无生，空逸启旌，握固神庭，缠绵灵关，外夷四镜，宝在六元，苕苕玉德，形器欻延，可谓温和万范，顺辔御圆也。及至夕龄时栖，方遂八易，清淡抱生，眇眇神迹，婉延化理，测幽极颐，妙运奇绝，寓翰汜适，龙华駽焕於绣云，五映潜跃於太霞，丹晖电曜，景风扇和，高会上宫，泛浪虚波，悠悠玄真，濯炁玉河，振披八道，馨流霄阿，乃为理玉，日新不居，是用积劫灵累，后无弗殂也。
　　爰有宝魂制魄，凝神胞胎之法，发数十言耳，可以安身合道，众魔散却，乃异天之绝祝，秘宣龙烛之玄北，其旨不可得而演，重言不可得而译，鸟音兽声，风缠云落，殊天幽唱，莫能通释。
　　若聊总领奇翰，采炁洞宅，领括九幽，冥韵内廓，乃玉音金流，以施於南户之方矣。本命之日，及有心震之地，闭关精思，叩齿三过，安炁呼吸，正身北趣，而心存微言曰：罗勒那翰，方柰阏练，班目勃隧，惮汉巨蛇，赤察白象，丹黎大魔，真韵广敷，虚灵峙霄，总览吉凶，发洞畅幽，舞眄众品，领括繁条，百方千涂，莫不豁寥，天地齐度，孰云能雕也。毕。
　　若夫决分万滞，剖坚散疑，触音合节，四映显丕，天曜焕迁，不传不师，八风回释，天帝陈辞曰：罗来秀光，玉虚四司，激摅八坦，秉安定危，有生无营，玄精致思，悠豁极洞，物非我持，混形同采，焉能及之，嘉宴寒津，坐起大夷，二唱曰无，三合五离，大罗六慧，空同九转，七清澄光，四元缱绻，体神忘觉，万虑非尽，华文空肆，玉朗杂轸，荫云重玄，眇内轮陨，七积动飙，冥心远泯，细尘乱蔼，原宗归大，任形投空，造神内外，冥默妙篇，自然高会，冲灵独镜，恢恢远泰，四律受炁，云泽修永，九观元元，心亦豁静，虚烟牢落，二晨焕颖，云梯迁适，无辔而骋，八界三道，胡神以惊，高德远曜，众门运灵，即空亦无，作无两名，太玄一标，支条由情，幽寥照灼，渟音和清，二度七结，及乃无生，飙霄遏离，有中颇虚，大妙虽唱，玄景未竦，尘迹始豪，坐与本无，不贵常珍，理归漠愉，大慧已释，与天同休，万事百向，莫不会遇。将有真妙玄致，灵章无方，恍惚奇洞，高眄圆乡，擢此神音，触类在亡，凛凛登霄，芬芬运芳，仰执轨度於绝间，俯拯万和於弱丧，四轮扬晖，真元眇迁，大帅秉柂，把箓明篇，乘飙策景，龙腾九天，法鼓洞震，炜晔灵盘，曜南宫之朱皇，浮七盖於玉津，扇掷羽旗，徘徊灵源，绿云掣旗，北风振群，流铃罗射，飙皇生幡，导达万变，应节扇烟，朱虎侠景，毒龙翼轩，伺凶夫之失道，威六天之大奸，有恶必诛，有吉必存，千魔为之伏首，山精为之自残，流响逸乎太空，二景蔼而落焕矣。逍遥群品，泛形万旦，高极玉霄，下尽杪散，变化假体，千术肆观，惠化众兆，各获曩情，上下苍黎，开括元生，标名列籍，致神测精，有能施用，飞登上清，洞元咏微，出幽入冥，乃撰《太上八景玉经》，罗真之妙，阐帝之明，子获其篇，号曰元景左卿，思习洞道，上清左公，徊为三素，逍遥紫空。
　　夫总亿兆者，将抚摄群流，轨运万物，周眄广虚，目朗八外，尽空同之所宗，遘玄晖之极蔚，云合辽涯，风行烟萃，罕得高静霄霞，指两仪之修御也。岂容默然三清，任六气以假适乎？遂绋心坦观，熙灵十阿，於是乃命八帝，檄落万灵，告水源之阴甲，召五皇之守君，河海整严，千真理轮，火甲厉锋，天丁挥斤，山岳开涂，日月照晨。
　　尔乃太上大道君，将游行乎九霄，眺神於外天，采幽章於玉虚，求隐符於紫皇，明光八维，略彻群方者也。於是太上大道君初乘一景之舆，驾八素紫云，摄希微仓帝，名箓丰子，俱东行诣郁悦那林昌玉台天，见玉清紫道虚皇上君，受九晖大晨隐符。太上大道君次乘二景之舆，驾七素绛云，摄中微赤帝，名定无彦，俱南行，诣高桃厉冲龙罗天，见玉清翼日虚皇太上道君，受观灵元晨隐符。太上大道君次乘三景之舆，驾六素红云，摄紫微白帝，名渠渊石，俱西行，诣碧落空歌余梨天，见玉清昌阳始虚皇高元君，受总晨九极隐符。太上大道君次乘四景之舆，驾五素青云，摄玄微黑帝，名齐元旋，俱北行，诣摩坦娄于翳天，见玉清七静导生高上虚皇君，受沓曜旋根隐符。太上大道君次乘五景之舆，驾四素黄云，摄始微上帝，名接空子，俱东北行，诣扶刀盖华浮罗天，见玉清太明虚皇洞清君，受玄景晨平隐符。太上大道君次乘六景之舆，驾三素绿云，摄灵微中帝，名秉巨文，俱东南行，诣具渭耶渠初默天，见玉清始元虚皇太霄君，受合晖晨命隐符。太上大道君次乘七景之舆，驾二素紫云，摄宣微下帝，君名宏肤子，俱西南行，诣冲容育郁离沙天，见玉清七观无生虚皇金灵君，受齐晖晨玄隐符。太上大道君次乘八景之舆，驾一素灵云，摄洞微真帝，名泗澄摅，俱西北行，诣单绿察宝轮法天，见玉清八观高元虚皇渟景君，受高上龙烟隐符。太上大道君又乘洞景玉舆，驾太霞紫烟玄景之晖，摄九微内帝君，名申明闲，及上皇九玄九天诸真仙王等，俱仰登弥梵罗台霄绝寥丘飞无云根之都玉清上天，见玉清紫晖太上玉皇明上大道君，受高清太虚无极上道君隐符。
　　太上九游之严矣，佪腾之初也，八景次驾，八素运烟，玉舆飞旗，太霞绕轮，引日合月，侠辇扬轩，五皇驱除，发曜九天，元刚把箓，北极命神，太帝启道，太素摄云，神虎七千以大啸，毒龙九百而开津，猛兽唱涂，六领衔山，鹰禽奋爪，断罗万奸，九帝带日景，五岳剖九关。爰有火甲赫柏，圆兵森罗，执戈百丈，阜倾河，天丁武卒，万万蜲蛇，女骑千里，落羽浮虚，仰掷火铃，跃空晃流，流金逆激，焕裂八嵎，威风洞源，扶林拔株。庆云蔼蔼以玄竦，龙霞幽罗以参扶，带七晨之夜景，要九光之月珠，黑虎甝号，散扬天陈，叩玉鸣锺，北酆启旦，明辔九衢，宝香华散，景辇掷霄，八素舞轩，千百万涂，黄衣师兵，羽盖浮空，丹旗延精，锦牙龙旄，万万相倾，飞烟薄日，映郁丧明，五霞缠曜，冲蔼虚庭。握节制魔，挥剑步精，龙人吹箫，文虎奏筝，玉鼓震雷，九晖昼冥，八狼御律，齐音铿铿，云璈虚弹，历落宫商，角羽纳征，合空洞明，神姬八百，歌舞上清，云帔锦袂，羽巾徊青，右挥浩真，左招晨桑，窈窕云陈，翠华流星，仿翔罗列，交袂连颈，潜濯太虚，弹空吸景，呼七道之紫烟，流龙烛之荧荧，万盼极欢，逍遥霄领，迈霞超空，凌厉玉城，天钧凤音，羽鸾唱鸣，飞华雪洒，夜日运精，琼华九节，洁白如霜，太桂生系，扫拂圆明，晨霞列辔，三轮九軿，沸洞虚玄，颠倒杳冥，大哉玉驾，何灵德之至尊，郁矣霄景，何飞蕊之蔚翰。
　　夫大音洞畅，玉道幽邃，高曜回明，玄华朗蔚，妙响却扇，神姬列卫，五老辅身，进德益炁，和魂摄精，七魄受制，洞仙虚真，帝一尊贵，於是司命齐飙，公子同軿，徊辔八涂，流神九精，五帝下迎，上造上清，北谒五帝，唱咏洞经，寝宴太素，华羽圆明，金妃诣房，玉童散香，读讫於此，心拜四方，所以尊贵洞灵，心愿腾空也。毕。
　　受大洞真经三十九章，太上大道君玉箓，八风徘徊帝一之道者，当先清斋三年，或清斋七百日，或清斋一百四十日，沐浴五香，存真念仙，玄心苦告，稽首师门，乃受之矣。授经曰师君，受经曰弟子，自非赤心坦幽，长苦灵囿，肘伏师门，顿首德宇者，而洞经玉箓终不告兆也。兆身无奇炁特锺自然合神，神光内照，羽晖映玄，太素生五藏，七灵入泥丸，骨有五帝之玉晖，血有流金之浩泉，如此皆天仙之相也。自无此天相，亦终不与此经师相遭遇矣。受经盟誓，割青破镮，启约相授，截带骨亲，然后乃得行帝一之炁，读大洞真经，太上玉箓焉。经师源於本玄，摄始炁以运幽，拔滞路以通真，启云津以告翘，大渡越於水火，必生明乎济超。为此经弟子者，当苦心经戒，尊奉师君，馔膳同味，甘苦分均，始终镜於神明，崄痾同於涂辛，然后帝一盼善以恒坦之固，太上挥匠以必成之轮，心膂无鬲於所崇，五藏不沈累於泥丸，於是炁遘晨霄，德拔七玄，世世生大福，子孙常贵仙，重玄累万万，方来植道根，祖考反生胎，太上辅兆神。於是玉房明白，九徊混分，镜心常一，百灵欢然，盈缩所苦，常存师君。大洞真经高上首篇三十九章，毕於是焉。
　　受大洞真经三十九章、太上大道君八景玉箓、八风徘徊帝一之道、太丹隐玄回元五通、十二上愿玄母八间、先进洞房金华雌一九玄列纪，灵书紫文、镇生五藏琅玕华丹者，当破镮割绳乃得传之，节度如左：
　　紫金为镮，镮径一寸，截破一镮，分为两半，经师及弟子当各带一半，终身佩之；青丝为绳，綖长九尺，各割半以缠绕缚此半镮，又合带之；青锦一尺八寸，各分半为囊，以盛此金半镮及青丝绳矣。分镮绳各毕，弟子三拜受经，经师跪授之，各心中存祝曰：某甲今受大洞真经三十九章、太上大道君八景玉箓，当令身升紫虚，上造仙宫，七祖父母，反胎摄生，大福大庆，世世来庭，子孙繁盛，千千华明，受经无泄，讽修玉章，事事如法戒，奉以保身形。违戒背经，世世生祸殃，割丝截镮，上闻三清，下告五岳，北帝三官。毕。
　　晋永和十一年岁在乙卯，九月一日夜半，受经於紫微王夫人。凡二万二百三十字，其《大洞真经》一万字。
　　上清高圣太上大道君洞真金元八景玉箓竟
　　
