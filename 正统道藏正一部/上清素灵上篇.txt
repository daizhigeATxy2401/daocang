上清素灵上篇
　　经名：上清素灵上篇。撰人不详，约出於东晋南朝。系摘录《大有妙经》而成。底本出处：《正统道藏》正一部。
　　上清素灵上篇
　　太上天帝、上帝、太微天帝君玄丹上经，青童大君传第一。
　　太帝君、太上天帝君、太微天帝君，三君昔奉受玄丹上经於太上道君，修行道成，上补帝王之真。临升霄之日，太帝君以真经传西王母，太上天帝君以真经传南极上元君，太微天帝君以真经传金阙圣君，金阙圣君以真经传上相青童君，上相青童君以真经传涓子。此经是素灵上篇，此道高妙，非中仙所可得闻，自非名书绛简，绿字太极者，玄丹上经不相遭遇睹闻也。道士若备修太上三真品经者，位为帝皇之上公、上卿也。若所遭受者偏，闻道有限者，位为小有灵宫之王，神州之卿，太极中下大夫耳，亦得驰龙驾云，乘飞控虚，神官导卫，散景八遐矣。微乎深玄，难以轻宣。品经之目，出太上隐书八素篇中，有俯仰之格限也。
　　夫泥丸天帝三一者，乃一身之灵宗，百神之命根，津液之生源，魂精之玉室。是以胃池体方以受物，脑宫员虚而适真，万毛植立，千孔生烟，德备天地，混同太玄，故名之曰泥丸者，躯形之上神也。兆惟能知咽唾吞炁，鸣齿纳液，而不知此所因者，乃泥丸之流沬，脑宫之边枝耳。今将告子，辅趣彼守一秘诀，令得为上仙之真人矣。弟子受此经者，斋戒四十五日，毕乃传，用青缯四十，赤明镜五枚，金镮三双，以为洞一之约，勿宣之明誓。
　　两眉间上，却入一寸为明堂，却入二寸为洞房，却入三寸为丹田。直上辟方一寸为玄丹，脑泥丸魂宫室也。
　　明堂之中，左有明童真君，右有明女真君，中有明镜真君。明童真君讳玄阳，字少青；明女真君，讳微阴，字少元；明镜真君，讳照精，字四明。此三君共治明堂宫，并着绿锦衣，腰带四玉铃，口衔玉镜，镜铃并赤玉也。头如婴儿，形亦如之，对坐俱向外面，或相向也。此明堂之道也，仙人所行，道德所修也。若道士恐畏，存三神，使鸣玉铃，声闻太极，使吐玉镜赤光万丈，存之具毕，因三呼三君名讳，叩天鼓九通，则千妖自伏，万鬼灭形。若道士饥渴，亦存三君，并口吐赤炁，使灌己口中，吸而咽之，须臾自饱也。若道士夜行，暗不见道路，又存三君，使口吐出三火光照前，须臾道路自明朗也。又若行凶处厄难之中，有刀兵危急之地，急存之，使三君鸣玉铃，精而思想之，敌人自然心骇意慑，不复生恶逆害心也。若道士欲求延年益寿不死，及病临困，当求救济而生者，正安寝卧，精思存明堂三君，并向外长跪，口吐赤炁，使先贯我身，匝口傍，当含咽赤炁，唯多无数，当闭目微咽之，须臾赤炁绕身，皆变成火，火因绕身，身与火共作一体，内外洞光，良久乃止，名为日月练形，死而更生。又暮卧常当为之，则必长生延年不死。常数存咽赤炁，使人颜色反少，色如童子，此不死之道，仙人所奉行，明堂之要诀也。
　　常旦起皆咽液三十过，以手拭面摩目以为常，存液色作赤津也。
　　洞房之中有三真君，左为无英子，右为白元君，中为黄老君。此三真君共治洞房中，此飞真之道，自别有经也。
　　丹田之中，有上元真一帝君，帝君之卿，合三人，共治丹田，守三元真一之道是也。此地真之要路，控乘龙车之径也。天真多乐欲为地真人，地真人隐遁於官位，不劳损於朝宴，故从容任适，随时而游，鼓七舆以上造，步四炁於太元。至於天真、地真，虽差阶小异，俱一真矣。地真各安其所之，不复愿为云中官也。
　　玄丹宫有泥丸太一真君。丹田后却入一寸为流珠宫，真神自别有经，司命之所行也。其道最大，誓用珠帛结盟，乃能付之。此三百岁一传，满五授止，不复得出，此太极公卿司命之道也。
　　夫人头有九宫，请先说之。两眉间上，其裹有黄阙紫户、绛台青房，共构立一守寸之中，内左右耳。守寸左面有绛台，右面有黄阙，其九宫真人出入，皆从黄阙绛台中间为道以导之，故左右置台阙。台阙者，以伺非常之候，迎真人之往来也。紫户大神名平静，字法王；青房大神名正心，字初方，形并婴孩，各服衣如其方房户之色，手执流金铃。守寸者，却入三分，名为守寸也。暮卧及存思之时，先存二大神，彷佛在目，仍三呼神名讳，毕，微咒曰：
　　紫户青房，有二大神，手把流铃，身生风云，侠卫真道，不听外前，使我思感，通利灵关，出入贞利，上登九门，即见九真，太上之尊。毕，乃存思三一洞房九真诸要道也。
　　守寸二大神，唯听九宫中真官，在九宫内者出入耳。自上帝之信命，及玉童灵真，贤圣仙人，来诣帝轩，听以进，其余非真，此二大神皆不听以前进也。此中黄太一法度也。於是赤子帝君，乃命两耳神娇女、云仪，使引进之。故人觉耳鸣者，外使入也。使有好恶，云仪时叩磬锺以闻九宫，使知外人来入，令警备也。磬锺者，是今耳鸣之声音也。其闻之者，错手掩耳，而祝曰：赤子在宫，九真在房，请听神命，亦察不祥，太一流火，以威万凶。毕，以手拍耳门一七过，毕，当闻面热，即佳候也。若觉头间色色寒者，恶炁入也。当急卧临目，存玄丹宫太一真君，以流火之铃焕而掷之，令恶炁即出耳外，火光亦随之在后，炯然照一身，良久平复也。耳中忽闻濑水声，及雷霆鼓鸣者，是体劳内损，心藏极弊，不能珠真注生，而滛放丧乱，使六府失窜，魂魄哀号，盖将结疾病致死亡兆矣。是以泥丸纵法，九宫失常，悲扰翻错，鸣鼓乱行，欲易其居馆，以弃一身也。闻之者当精念太一真君，悉还专心。若罪未深者，自听改过也。所以耳聋者，耳神亡之矣。
　　夫耳者，帝君之听门也。目者，太一之日月也。鼻者，三元之丘山也。口者，绛宫之朱渊也。眉者，白元之华盖也。发者，明堂之林精也。舌者，无英之龙辕也。齿者，胃宫之威力也。手者，胆神之外援也。足者，肾元之灵关也。阴极者，洞房之真机也。夫一体百神，各有所属，不可不察，不可不慎也。
　　耳中忽闻金声玉音者，真炁来入，道欲成也。忽闻弦乐之声者，六丁玉女来卫子也，皆道欲成也。当隐静专修所行，勤至之心愈弥於往也。真人因是，遂有形见之渐矣。自非尔师，且勿言於他人。
　　耳中闻箫角之音者，吉象贵至也。闻叫唤号呼之声者，凶象贱至也。闻臭炁者，必有殗秽之事，不盛洁之详验也。故臭炁示之矣，辄便沐浴烧香，扫寝室以答之，此是帝君将戒劝於人者也。若闻香炁者，是神官灵人在子之侧，视子之状也。其时当修诸好事，行德惠，拯穷困，布阴功，施仁爱，神官灵人还将告子於太上，道子之善否也。道之微妙，不可不察，皆此类象也。闻香炁者，自非尔师勿告他人。闻臭炁者，当告之，以明兆之犯罪，触秽之无状也。若闻血炁及无故见聚血者，兵凶也。急遁人间，守三元帝君求救，自藏斋三月，祸亦亡矣。此皆帝君先告人吉凶，以令惧戒其祸福耳。夫见凶象，当行阴德，营惠救，为人所不能行者，当为，始免乎必死之候也。子其勖之，守常而已。
　　两眉间上，却入三分为守寸双田，却入一寸为明堂宫，却入二寸为洞房宫，却入三寸为丹田宫，却入四寸为流珠宫，却入五寸为玉帝宫。明堂上一寸为天庭宫，洞房上一寸为极真宫，丹田上一寸为玄丹宫，流珠宫上一寸为太皇宫。凡头中有九宫也。其明堂、洞房、丹田、流珠，四宫之经，皆神仙为真人之道，道传於世。其玄丹经，亦真官司命之要言，四宫之领宗矣。此一经须太极帝君告可与，乃与之，尔时出授与耳。凡合五宫之道，行乎世上，有真名者遭值之也。自非骨相挺命，不闻此言。又有玉帝宫，玉清神母居之。又有天庭宫，上清真女居之。又有极真宫，太极帝妃居之。又有太皇宫，太上君后居之。此四宫皆雌真一也，道高於雄真一也。并有宝经，以传已成真人。真人者，未得成真，非所闻也。雌真之要，亦自不授之也。太上所以出极八景，入参琼轩，玉女三千，侍真扶辕，灵妃侠唱，神后执巾者，寔守雌一之道，用以高会玄晨也。此太上之宗根，虚皇之所传也。此四宫人皆有之，但不修此道者，宫中空空耳。夫不尽修於九宫者，宫亦空耳，非但雌家四宫而已。至於丹田宫中常有帝君，守寸常有大神，不复问，须修乃见在宫中耳。修之者神仙，不修者以寿死矣。雄雌一神者，男女并可兼修之，无不在也，唯在精苦之至，乃获益矣。
　　守玄丹太一真君之道，暮夕静寝，去诸思念，坐卧任意，先存北极辰星紫炁来下，入玄丹宫中，须臾满宫，溢出身外，匝身通洞内外，与紫炁合体。毕，存日来入玄丹宫中，日满宫内，在紫炁中央，望之如暗中视火珠之状也。毕，乃存上清中黄太一真君，从北极紫炁中来下，入玄丹宫中坐。君讳规英，字化玄，衣貌服色如上。又存己身忽然上入玄丹宫中，在太一真君前对坐，服色任意，因心起拜，稽首膝前问道，求神仙长生，随意言之。因乃存吞紫炁三十过，毕，咽液三十过，毕。又存北斗七星内有一赤炁，大如弦，径下直入玄丹宫中，於是太一真君及己，俱乘日入行赤炁道中，直上诣北斗魁中，寝良久。因此寝也，亦即有真应，十四年行之，则与太一同游，俱到七元之纲也。十六年诣上清宫，受书佩符，役使玉童、玉女各十八人。一夕存之，唯数而已，勿令脱夕。亦可专修此道，不必须守三一也。兼行之益，精至感速耳。
　　月一日、三日、七日、十一日、十五日，夜半之时，存玄丹宫中太一真君，向外口吐青炁，下入我口中，随咽之，凡五十过止，乃咽唾五十过，微咒曰：
　　太一真皇，中黄紫君，厥讳规英，字曰化玄，金床玉帐，紫绣锦裙，要带流火之铃，斩邪灭奸，手把星精，头生日真，正坐吐炁，使我咽吞，与我共语，同宴玄丹，练濯七魄，和柔三魂，真灵奉卫，使我飞仙，五藏自生，还白童颜，受书上清，司命帝君，所愿所欲，百福惟新。毕，存己上入宫中太一前寝息也。因以取炁眠，亦当梦感妙应矣。因此而数积，有相见之阶渐也。太上龙书云：正坐玄丹，不偏不邪，言此道之要。兆当常存太一紫炁以绕身，及咽吞之也。又当常存太一真君在玄丹中，如此长生无极，万凶不干，玄丹之道毕矣。
　　上清素灵上篇竟
　　
