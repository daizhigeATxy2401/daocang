洞玄灵宝道士受三洞经诫法箓择日历
　　经名：洞玄灵宝道士受三洞经诫法箓译日历。原题张万福撰。一卷。底本出处：《正统道藏》正一部。
　　洞玄灵宝道士受三洞经诫法箓择日历
　　伏寻三洞经教，四辅法文，元始所说，道君传授，而众圣修行，群真礼诵，秘之三境，流布十方。代历尘沙，年踰浩劫，方乎日月，谕之水火，凡圣共观，人天等用，法虽无量，轨范不殊。世虽有革，威仪恒一，至如出家入道，须有受持，大德法师，宜相指授。弟子既来丹倒，师主当备科仪。理须敬奉经文，遵承典格，必使三盟，可则六证匪亏。学道有师，持经不犯，而辞誓已纳，斋奏在期，各从所请，预宜择日，期之经法，难以改移，须自分明，诅容混漫。顷诸师者，先用甲子为良，或以正一受道历，通传三洞，且如甲子，道德三皇用之。受道之历，治箓符图等事，至於上清、灵宝，自有吉辰，岂得雷同，莫分泾渭。而吴蜀二境，京洛两都，递相承用，因循靡革。万福仰惟积善，庆及庸微，既厕道流，又参真秘，自升净域，向五十许年，从师结誓，亦四十余载，敢窥琼检，窃诵金章，香灯之暇，辄此撰录，祇望示之门人，未敢闻之于外。先修三洞众戒，已具二十一卷中，恐披卷轴繁多，罕能存录，今指行此一卷，庶弟子志之。
　　正一仙灵符箓等
　　甲子和合，乙丑上克下，丙寅、丁卯和合，戊辰自刑、己巳和合，庚午下克上，辛未和合，壬申、癸酉和合，甲戌上克下，乙亥和合，丙子下克上，丁丑相生，戊寅下克上，己卯下克上，庚辰相生、自刑，辛巳下克上，壬午上克下，癸未下克上，甲申、乙酉下克上，丙戌上生下、和合，丁亥下克上，戊子上克下，己丑专和合、吉，庚寅上克下，辛卯上克下，壬辰下克上，癸巳上克下，甲午上生下，乙未上克下，丙申、丁酉上克下、凶，戊戌专吉，是天门不入靖己亥上克下、自刑，庚子和合，辛丑下生上、和合，壬寅、癸卯上生下、和合，甲辰上克下、自刑，乙己上生下、吉，丙午专火自刑，丁未上生下、吉，戊申、己酉上生下、自刑，庚戌下生上、吉，辛亥上生下、自刑，壬子专水、吉，癸丑下克上，甲寅、乙卯专木、吉，丙辰自刑，丁巳专火、吉，戊午下生上、自刑，己未专土、吉，庚申专金、吉，辛酉专金、自刑，壬戌下克上，癸亥专水、自刑。
　　凡受道合和，上下相生，大吉，专小吉；自刑，上下相克，凶，不可度法箓经戒。
　　阳平鹿堂等二十四治，及游散宿治
　　正月、二月子日，五十倍；丑日，二十倍。寅日杀子，卯日杀妇，辰日大吉，巳日自如，午日九倍，未日杀身，申日杀妇，酉日小吉，戌日七十倍，亥日五十倍。
　　三月、四月子日五十倍，丑日杀母，寅日大通，卯日小吉，辰日小凶，巳日十倍，午日师自殃，未日三十倍，申日三十倍，酉日五十倍，戌日二十倍，亥日二十倍。
　　五月、六月子日杀母，丑日害母，寅日大凶，卯日杀父，辰日杀母，巳日小凶，午日杀子，未日杀子，申日杀母，酉日五十倍，戌日二十倍，亥日不吉。
　　七月、八月子日大通，丑日大凶，寅日小凶，卯日杀父，辰日杀母，巳日二十倍，午日杀母，未日五十倍，申日杀子，酉日杀母，戌日二十倍，亥日五十倍。
　　九月、十月子日自如，丑日自如，寅日小凶，卯日二十倍，辰日五倍，巳日六十倍，午日大凶，未日三十倍，申日二十倍，酉日二十倍，戌日杀子，亥日杀妇。
　　十一月、十二月子日杀子，丑日杀妇，寅日小凶，卯日五十倍，辰日五十倍，巳日杀妇，午日杀父，未日七十倍，申日三十倍，酉日三十倍，戌日大凶，亥日杀妇。
　　凡十二件，度道吉凶日，明寻之，勿犯二条，出《正一法文度箓度治仪》。
　　老君金钮，及经目并经等
　　右凡受道营斋，用王相、本命、甲子、朔望日皆佳，出太玄部《老君传仪注诀》。
　　神咒、符契、图经等
　　右用正月上甲，及每月一日、十五日、卯酉时良，出《神咒经》。
　　洞神三皇符图经等
　　右斋之辰及传授，皆择王相、本命、甲子、甲申、甲寅，此为三元最吉，出《洞神经》十四卷。
　　洞玄灵宝自然券中盟经真文二箓、灵策神杖等
　　右春用甲寅、乙卯，夏用丁巳、丙午，四季用戊辰、戊戌、己未、己丑，秋用庚申、辛酉，冬用癸亥、壬子。建王之日，登坛也。
　　五法
　　右受六甲符，当以甲子日，夜於庭坛，风雨入室。禁山云：以夜半设祭，不言其日，五岳用月上，建夜半。三皇云：夜半於庭坛敷席，不言日。五符云：吉日清冷夜半时，於庭坛敷席，出《陶公传仪》。今以六甲附老经禁山三皇，同洞神法。五岳五符，依灵宝法也。
　　河图宝录
　　右以元正之夜，行之最吉。诸月三日、二十七日，此是尊皇降见之日。及甲子、甲午、庚申、本命、太岁、八节日，皆大吉，出九皇醮仪、上清七券经目，及经三箓诸法、太素玄都紫绞交带等。
　　正月九日、十日，二月八日、九日，三月七日、八日，四月六日、七日，五月五日、六日，六月四日、五日，七月三日、四日，八月二日、三日，九月一日、二日，十月十日、十一日，十一月十一日、十二日，十二月十二日、十三日。
　　已上谓之天关九开之日，亦曰朝太素日。陶云：今岁某子直辰，天关九开，每月止一日。臧宗道云：传三洞经法，用天关九开日，出《上清经》及《真诰》中。
　　凡厥受道，皆有三盟，初中微心以诚信。又须六证，监视威仪，正其亏阙，既人有利钝，致法有尊卑，而渐顿宜殊，勤怠须隔，自微至着，以近涉深。圣人垂旨，接引如流。即初请法，各有阶差，依其次第，不可乖越。但以世中道士，衣食累身，且救目前，未思死后，少能向道已。是勇猛难胜，若不携提，便恐归依路绝。所以一坛之内，数法不同，三盟之中，参受各异。若人人别受，法法殊坛，非唯师与弟子弊其形劳，抑亦仙官烦於召请，欲使古今取则。凡圣合宜，事以道通，法因人制，庶上则谐於圣旨，下则得於凡心，即天尊善权，至道含育，其为博也。如抱愚不变，执滞匪移，实恐拯接路迷，信向情断。其有假道卖法，求利取人，罔冒贤良，欺谩愚呆，而高张声誉，远俟招呼，妄设执模，空为法则者，置之言外，吾所不论也。窃见男女同坛，或师弟不相对斋，或师弟各自游行，或结斋之后、始来告赴，或不投辞誓，或抱素尽空，或师借经法、及假人经法，或师为出法信，或数师同坛，或不书表刺、不分契券，或法次交互、不期良日，或虚注保证、及广书名德，如此之流，情所不忍。复有无经法，恃其豪富势力、及名望高远，耻人不归，强相招引，为他传授。亦有曾受一法、两法，或道德十戒，乃唱言自云：凡诸道法，我并师受。或薄解符章禁祝小技，出入天庭。或富贵人驱使，或百姓信向，丰衣足食，少有僮仆，使人传唱，招致弟子，为传经法。或恃以年高德重，俄然戴冠，为人师范。此之流例，举目皆是，岂思冥咎罪殃，及乎己身。分甘冥苦，其奈七祖、九玄、所生父母，何世有杀父弒君、反天违地、自取夷灭者，亦同怪乎哉。既一坛之内，参受不同，宜就尊法，告斋立限，取其良日，其中小法，斋内传授。昔尝游江淮吴蜀，而师资付度，甚自轻率，至於斋静，殊不尽心，唯专醮祭，夜中施设。近来此风少行京洛，良由供奉道士，多此中人，持兹鄙俗，施於帝里。又云：靖，忌道父母，忌不入靖烧香。愚人景慕，用为奇诀。其道父母，靖忌上禁祭酒、奏章设醮，元不及三洞上法，至如戊辰、己巳、戊戌、己亥，随日流行。而十斋八节、五通太素朝第山等，天之定日，求仙要领。若与之会，得不朝真者乎。此盖济世小道，非修身上法，汝之弟子，宜识之焉。其或十斋八节，既是众圣按行，条记功过，亦曰良辰。虽经不指言例之，为善传道，所用必谐圣旨。复有上帝杀伐日云：不可举百事，此祇合药营建，诸所禁防。至於受道，固应无碍，而始学初门，幸能避之佳也。三洞上法久悟，法人自不拘也。按金明道科，但法具周办，即登斋告盟，未使择日，贤者详之。
　　洞玄灵宝道士受三洞经诫法箓译日历竟
　　
