上清化形隐景登升保仙上经
　　经名：上清化形隐景登升保仙上经。撰人不详，约出於南北朝。言存神隐形飞仙法术。一卷。底本出处：《正统道藏》正一部。
　　上清化形隐景登升保仙上经
　　中央黄老君，受太微天帝君化形隐景登升玉清上经，存八景以运躯，思五云以升形，役紫度以招虚，策炎光以召灵，回三晨以玄注，引七斗之元精，立月机於寝室，积神感於寂庭。自无金书东华，玄格玉名，莫得披看高帝之篇。
　　凡修隐景之道，每至八节之日，八帝游会之时也，沐浴兰香，清斋幽房，入室静坐，临目存思希微苍帝君，名录丰子，建金华太玄实冠，着云光锦袍，带九晖通光阳霞之符，乘八素紫云一景之舆，授我九辉大晨隐符，以云气覆冠我身，身觉随景而升，叩齿二十四通，咽气八过止。
　　次存思中微赤帝君，讳定光彦，建二素宝一之冠，着云光锦袍，带元晨四朗朱碧之符，乘七素绛云二景之舆，授我观云元晨隐符，以云气覆冠我身，身觉随景而升，个叩齿九通，咽气九过止。
　　次存思紫微白帝君，讳梁渊石，建芙蓉之冠，着玄灵锦袍，带总晨皓灵扶希之符，乘六素红云三景之舆，授我总晨九极隐符，以云气覆冠我身，身觉随景而升，因叩齿十一通，咽气六过止。
　　次存思玄微黑帝君，讳齐元旋，建九元宾冠，着玄云锦袍，带沓耀灵真箫凤之符，乘五素青云四景之舆，授我沓耀旋根隐符，以云气覆冠我身，身觉随景而升，因叩齿九通，咽气五过止。
　　次存思始微上帝君，讳接空子，建玄光宾冠，着云光锦袍，带玄景中元八维玉门之符，乘四素黄云五景之舆，授我玄景晨平隐符，以云气覆冠我身，身觉随景而上升，因叩齿十二通，咽气四过止。
　　次存思灵微中帝君，讳康厄文，建远游冠，着绿锦纹袍，带合晖玄霞之符，乘三素绿云六景之舆，授我合晖晨命隐符，以云气覆冠我身，身觉随景上升，因叩齿十二通，咽气三过止。
　　次存思宣微下帝君，讳宏肤子，建三宝神冠，着单锦文袍，带齐晖保曜灵之符，乘二素紫云七景之舆，授我齐晖晨玄隐符，以云气覆冠我身，身觉随景上升，因叩齿九通，咽气二过止。
　　次存思洞微真帝君。讳泗登摅，建飞云紫华之冠，着玄灵锦袍，带元命保形玄晖之符，乘一素灵云八景之舆，授我高上龙烟隐符，以云气覆冠我身，身觉随景上升，叩齿三十六通，咽气一过止。
　　次存思九微内帝君，讳申明闲，建紫元三宝之冠，着玄云锦袍，带晨霄八变飞宫之符，驾太霞紫烟洞景玉舆，来授我高清太元无极上道常隐符，以洞景之舆来迎我身，上登玉清之房。都毕，叩齿三十六通，祝曰：
　　八景玄烟，散气虚庭，蔽身九霞，隐景幽冥，宝符玄降，驾乘绿軿，回转九晨，住我身形，上登玉房，拜谒紫庭。毕，咽气三十六过止。
　　次存斗第一星帝君变隐桃元内妃，名太一法坦，字幸正扶，着黄锦帔丹青飞裙，颓云髻。
　　第二星帝君保胎化形内嫔，名太一三瓫，字罗朱婴，着青锦帔绿羽飞裙，颓云髻。
　　第三星帝君六遁七星上元丹母，名太一云夷，字冲双兆，着青锦帔绣羽华裙，颓云髻。
　　第四星帝君匿景藏光中元内妃，名太一七烈，字丘横婴，着紫锦帔黄华羽裙，颓云髻。
　　第五星帝君变体易景斗中大女，名太一郁书，字畴丘兰，着朱锦帔紫青飞裙，颓云髻。
　　第六星帝君隐迹散象斗中中女，名太一气精，字抱定陵，着朱锦帔青绣飞裙，颓云髻。
　　第七星帝君分景万形斗中少女，名太一都异，字天凡淑，着丹锦帔青华羽裙，颓云髻。
　　第八星帝君化日月水火斗中高皇左夫人，名太一石启珠，字洛茂华，着紫锦帔绣羽飞裙，颓云髻。
　　第九星帝君化金石山河斗中高皇右夫人，名太一爱条，字云育玄，着绿锦帔翠华飞裙，颓云髻。
　　存九星帝君隐妃九阴内名，形色衣服，皆使朗然，从北斗中来下，炎光流曜，焕烂虚无，回神玄映，入我身中，处明堂之内，紫房之中，夹日月二象，九晨之晖罗列，相次化为婴孩，九帝真形，名曰无常童子，安在兆身，内外洞彻，炎光玄映，匝体通热，仍叩齿九通，祝曰：
　　九晨回巅，隐化元方，洞天九元，斗中真童，炎光玄映，布溢紫房，千变万化，易景婴蒙，随意所之，出有入无，得乘八景，上谒帝皇。毕，咽气九过止。
　　此帝君九阴化形隐景之上经，中央黄老君、南方赤精君、东方青童君、北方太上君、西方太素君，并回九阴以散形，运九晨以匿躯，掷飞轮以登空，乘玄霄以遨游，纵景万变，随世沉浮，若兆行之，三光同休。
　　上清化形隐景登升保仙上经竟
　　
