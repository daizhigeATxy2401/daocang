洞真太上紫度炎光神玄变经
　　经名：洞真太上紫度炎光神玄变经。撰人不详，约出於东晋。系早期上清派重要经典。一卷。底本出处：《正统道藏》正一部。
　　洞真太上紫度炎光神玄变经
　　紫度炎光序
　　紫度炎光者，非紫度炎光有本文，是神经自空虚之中凝炁成章，玄光炎映，积七千年，其文乃见。太微天帝君以紫兰结其篇目，金简书其正文，仍记为《紫度炎光神玄变经》，神玄变经者，从玄中变而名焉。玄章既存，高上玉皇命金晨玉童、西华玉女各三千人，侍文左右，卫在太上六合紫房之内。南极元君主之。
　　太微帝君记
　　太微帝君者，生于始青之端，曜灵彻玄，炁未凝之始，结流芳之冑法形焉。连光映灵，紫云曜电，玄烟流霭，丹晖缠络，妙觉潜启，仍采纳上契，条畅纯和，吐纳冥津，遂降生灵之胎，哺兼法泉曲芝。行年二七，金容内发，玉华外映，洞慧神聪，朗睹虚玄，编掌帝号，其任乎澄流九霄之霞，飞眺洞清之源，明机览於极玄，须综运於亿津，积感加於冥会，妙启发於自然。是以得御紫度炎光回神飞霄登空之法，修行内应上登玉清高上之尊，道备以付中央黄老君焉。
　　西王母授经时作颂三篇
　　啸歌九玄台，崖岭凝凄凄。端心理六觉，畅目弃尘滓。流霞耀金室，虚堂散玄熏。积感致灵降，形单遁亦分。倏忽盻万劫，岂觉周亿椿。
　　秀圃蔚神阶，朱琼炜琳庭。流风散空洞，玉籁乘虚明。紫烟缠曲字，丹晖映绿軿。飞旗郁玄盖，羽节耀紫清。登景九霄际，遨游戏凤城。愿受荣境子，一乐同朝生。
　　腾辔控玄晖，晏景洞野外。流浪寻灵人，合形庆霄际。手披朱峊户，眼若神冲泰。金阙郁嵯峨，清景无尘秽。解衿玄阆台，适我良愿会。脱屐三徒难，保炼固年迈。
　　紫度炎光中方内存招无洞观天上法
　　帝君结形之始，仍学招真之道，遐思远览，潜想内瞩，坐观无崖，洞想幽虚，年始三岁，中方审正，真神披朗，逆知未然，究览极天之境，无幽不鉴，无上不关，无下不盼，遂受大帝之号，由积感所降，岂生便任乎。
　　常以平旦，天光未明，清辉始发之时，两手相摩令热，拭两目四眦三七过，叩齿二十四通，以舌荡舐口内，上下周匝，令芝液并生，咽液九过。毕，以被通冠覆一身，体定卧，令中方审正。当使内外寂寞，不闻音响，手掩两耳，闭目内存，身见东方九万里之外，山川草木，禽兽胡老之类，如在目前，使分明审正，不定更存，久久自然见也。既分明，使闻耳中有钟鼓之声琅琅，良久，仍见东岳仙官，乘碧龙碧霞，手把五芝，从玉女十二人，〔着〕#1飞青羽裙，赍青精玉胎，盛以金柈，授与我身。既见仙官，觉礼而受之，即服，觉其味甘，便拭目，咽气九过止。如些三年，目见万里之事，耳闻工万里之音，无不朗然，逆知方来吉凶，年算长短之兆，身生异光，洞见表裹。招无之道，其法极妙，口口相传，不形於文。
　　次还思如上法，内存见南方九万里之外，山川草木，土色禽兽，越老之人，如在目前，使分明审正，不定更存，久久自然见也。既分明，便听耳中有百籁之声嘈嘈，良久，仍见南岳仙官，乘飞龙云盖，手把华旛，从玉女十二人，着青锦飞裙，赍玄纲绛实，盛以金柈，授与我身。既见仙官，觉礼而受之，即服，觉其味酸，便拭目九过止。如此三年，自然洞睹幽虚，目见万里之外，耳闻万里之音，久久为之，无不朗然，逆知方来吉凶之事，体生玉泽，面有玉光。招无之道。#2
　　次存还如上法，内存见西方九万里之外，山川土色，草木禽兽，玄老之人，如在眼前，使分明审正，不定更存，久久自然见也。既分明，便听正耳中有金鼓之声枪枪，良久，仍见西岳仙官，乘素霞飞舆，从玉女十二人，着玄锦飞裙，赍金液丹精，盛以金拌。既见仙官，觉礼而受之，即服，觉其味甜，便拭目，咽气九过止。如此三年，目视洞彻，察见无穷万里之事，吉凶祸福朗睹未然，面有金光。招无之道，其法至不得文传，口口相告。
　　次思如上法，内存见北方九万里之外，山川土色，草木禽兽，羌老之人，如在眼前，使分明审正，不定更存，久久自然见也。既分明，便听耳中有钟铜之声琅琅，良久，仍见北岳仙官，乘玄云飞軿，手把五芝，从玉女十二人，着玄锦飞裙，赍琼液琅腴，盛以金柈，授与我身。既见仙官，觉礼而受之，即服，觉其味苦，便拭目，咽气九过止。如此三年，洞观八方，察幽究虚，坐见无穷，身轻体明，坐在立空。招无之道，极真难宣。
　　次思如上法，内存己身彻见九天之上宫台，山川林木，飞禽走兽，云崖无际之端，与众真相接，群仙共言，审正分明，不定更思，久久自然分明。既〔分明〕#3，听耳中闻有五音弦磬之声，如可听闻，良久，因见中岳仙官，乘黄霞龙，从十二玉女，着黄飞裙，手把五色华旛，赍五芝丹精，盛以金柈，授与我身。既见仙官，仍觉礼而受之，即服，其味香，便拭目，咽炁十二过止。紫度炎光招无至极妙法，难可口宣，行之三年，洞睹幽虚，彻见玄冥，算禄寿命，吉凶之兆，一身洞达，面生金光。
　　存五方既毕，起坐东向，叩齿九通，祝曰：
　　万化浑生，玄纲御空，回轮无声，运转四方，流光万里，洞睹空洞，三精宝曜，飞霞郁房，晨精玄注，九窍开通，四会八达，存虚招无，令我神慧，明究吉凶，骖驾玄舆，绿軿飞辕，上升太晨，进拜玉皇。
　　帝君内存招无洞视观天上法，事毕於此，立验之妙，殊於众用。中方审正，一心存念，入室百日，便有彷佛将来。三年，神冥洞彻，无不朗然，万不遣一，可谓无中希真，真为之降。其道幽微，非世所论。人贵禄位，我贵此道。四海之主，求易此法，吾未闻矣。吾道不死之根，逆知未然，洞鉴幽虚，仰测无穷，听响万里之趣，旁通天下之奇，岂复过乎。有得之者，刻乘绿軿，飞霞玄盖，上升帝晨。唯在宝秘，慎勿妄传，违负明科，泄露真文，身及祖师、七玄、父母，同充鬼役，身没幽泉，负考三官，艰苦备受，明慎之焉。
　　佩受紫度炎光，修学存真招无洞视之道，常当於别室寂处，不关人事，静念存思天下四方万里之外，山林草木禽兽，人民玄夷羌胡伧老异类，皆来朝拜己身。又思我两目有流火之光，如星焕落赤曜，光充万里之外，四方山泽，淮济林木，皆随光明消除，极天清荡，无复尘秽，目观无极之乡，周遍洞达，无所不关。如此皆令分明审正，叩齿九通，仰祝曰：
　　玄光内映，洞鉴无穷，彻视达听，九孔开张，流精奔激，万里清通，坐睹自然，逆究吉凶，得乘飞霞，上登太空。毕，引炁咽液七过止。若能修行此道，百日之中，便有彷佛将来，三年目睹空洞，坐见万里之外，耳闻万里之音。至极妙道，非可文传，口口相付，审受秘言。
　　流金火铃
　　流金火铃，以太上大道君游宴之玄光，上激九天之威，下灭六天之凶，玄光虚映道君之项，流照八极三十万里。三天立正之初，罢除六天之始，以传太微天帝君。神文藏於琼宫玉房之内，虚光自明，焕赫上清，飞龙毒兽翼其侧，紫云玄晖盖其巅，玉华之女、金真之童各三百人，典卫灵文，散香虚庭。积七千年，化生五符，光彻八方，因有五方营卫之官。太微天帝君，以传金阙后圣道君，后圣道君以付上相青童君，使授诸为真人者，佩游上清。学真之夫，而无流金火铃，项生圆光，皆不得上登三光。若有金骨玉质，玄名青宫，得受此文，佩之而行，诸天诸地四海五岳，率天众圣仙官，莫不稽首来迎，神光骇动，所制不轻，三元立遣玉童玉女三十六人，侍卫其身。佩之九年，得乘八景玉舆，飞行太空。
　　流金火铃者，九星之精，一名圆光。太上之威章，生於九天之先，结炁成文，光明焕赫，照彻十方，悬精垂映太上之项。积十千年，化生五铃神符，玄降太微天帝君，威摄极天之魔，神布九霞之庭，率天以下，莫不总统。太上大道君宝秘此道，告下普天主司真仙，纠察轻泄。有真仙之才，得佩此符，不依玄科而轻付非真，秽慢灵文，皆七祖受殃，考及先师，同充鬼官。
　　以紫缯二尺二寸，朱书戴之头上。若有金名玉骨，得佩此文，皆宿命应仙。佩符之身，出入游行，常当存想己身项上有圆光，映照三十万里之外。九年之中，勤心念真，清斋笃志，克得真灵下降，圆光自明，乘空而行，坐存立亡。
　　五钤登空步虚保仙上符一名火铃
　　太微天帝君受炁之始，玄象初分，登九玄虚生之台，五帝神官卫於八方，五符空映，若存若亡，晻蔼凤台之上，琼房曲室之内。积七千年，其文见焉，流光曜於九天，宝文郁焕乎玉清，左掷则为流金火铃，右振则冠豁落七元，摄制极天之魔，威布九霞之庭，至极妙道，洞微难胜。帝君方清斋太空琼台，洞真之殿玉室金华之房，侍女众真、五色神官十亿万人，飞兽毒龙，侠阙备门，巨虬千寻，卫於墙岸，凤鸣龙啸，百音激馆，威扬广庭，狮子嗥唤，众吹灵歌，玉响流璨，神妃合唱而奏音，玉女鸣弦而批弹。余乃引中央黄帝老君、太极四真人，设流霞之醴，环刚之果，赤树白子，隐芝杂结，众香芬落，积九十日。於是龟母按笔，太一拂筵，天妃侍香，玉华结编，以白玉为简，金书其文，以付仙都左公，封以玉笈云锦之囊，传付中央黄老君，依盟奉受五符，稽首而退。即致九灵流景云舆，五色神官五万人，飞青翠羽龙帔，上登金阙玉清之宫。若有金书东华，得见此文，则宿运应仙。佩符而行，万神来朝，出虚入宿，回巅五岳，运度五星，身生水火，变化十方。佩之九年，降致绿軿，上谒三元，位登玉清。其道秘妙，非真不传，轻泄篇目，身没形残。依玄真明科，七千年得传一人，违盟负誓，殃及七玄，身及先师，同充下鬼，十苦八难。
　　青帝碧霞流铃登空步虚上符
　　东方青帝元洞元明元曜延灵曜元君各九千人，青阳玉童九十人侍文左；东岳太山仙官二千四百人，青腰玉女九十人侍卫灵文右，卫佩符某甲身。
　　赤帝丹霞流铃登空步虚上符
　　南方赤帝大洞元生大灵机皇君各八千人，绛宫玉童八十人侍文左；南岳衡山仙官二千四百人，大丹赤圭玉女八十人侍文右，卫佩符某甲身。
　　白帝青霞流铃登空步虚上符
　　西方白帝金城曜元元导太仙君六千人，耀灵元化玉童六十人侍文左；西岳华山仙官二千四百人，太素玉女六十人侍文右，卫佩符某甲身。
　　黑帝绿霞流铃登空步虚上符
　　北方黑帝玄洞元阴五耀延灵元华郁单君各五千人，皇机太极玉童五十人侍文左；北岳恒山仙官二千四百人，太玄玉女五十人侍文右，卫佩符某甲身。
　　黄帝苍霞流铃登空步虚上符
　　中央黄帝中耀五阳五阴中皇洞极高皇君各千二百人，皇机执中玉童十二人侍文左；中岳嵩山仙官各二千四百人，黄素玉女十二人侍文右，卫佩符某甲身。
　　男以丹书青素佩之左，女以黄书白素佩之右。
　　流金火铃内存振威大祝神慧
　　修佩流金火铃，出入远近，经履危险寇病之中，厄害之下，当存真光以自卫，开道万里之路。发行之始，正向其方，叩左齿二七通，咽炁三十六过，便思所在之处形象，山林草木，人民禽兽神灵，分明朗然，皆来朝拜我身。思北斗七星覆我头上，仍存我左目为奔星，右目为迅电，其光焕赫奔星九万里外，见所之道路随光开通，山林草木，人民屋宅，兵寇鬼炁，令消除无复孑遗，四道豁然，因祝曰：
　　前开后闭，天平地昂，神公出游，四道开张，当令天地，通我桥梁，前后左右，洞达八方，左掷奔星，右迅电光，流火万里，何妖敢当，太一将送，万神来迎，有所之向，靡不吉良，乘云驾虚，上升太空。毕，引二目之精各还其宫，左取七炁，右取七炁咽之，毕。如此可以冒险涉难，攻鬼伐兵，无不应响荡然。其法至妙，不得妄传。
　　五帝流铃五符，威制极天之魔，召摄五方神灵，上应五晨，参落七元，下应人身，九孔七明，周天竟地，靡有不关，无幽不测，细无不鉴，存符财先，掷符则振威，子若佩之，口受师言。
　　若在人间遇恶鬼之地，当作振威大祝，北向闭炁十二息，思五方炁覆冠一身，内外朗明，都无所见。因叩齿三十六通，咽五方炁，方启三咽炁除，尽入兆身，存我两目童子光如流星，焕落五方，便祝曰：
　　天元七精，五帝流铃，焕掷电光，如天奔星，光曜十方，照鬼真形，有何小妖，当我生门，太上有命，诛戮无亲，屠肝刳腹，绝灭鬼精，千千皆摧，万万皆倾，神威吐祝，摄录无停。〔毕〕，#4便咽炁三十六过止。如此一祝，则五方神官皆保甲命，卒录所在有灵之炁，束缚诣庭，三祝则鬼王灭种。
　　若入五岳，周游山川，冒险履峻，皆当未及其处百步，叩左齿三十六通。若之东岳，便存东方青帝希林珠官属九千人，卫我前后左右，以青霞之炁覆冠我身；若之南岳，便存南方赤帝丹玄子官属八千人，卫我前后，以绛霞之炁覆冠我身；若之西岳，存西方白帝少皓灵官属五千人，卫我前后，以素霞之炁覆冠我身；若之北岳，当存北方黑帝玄冥皓官属五千人，卫我前后，以皂霞之炁覆冠我身；若之中岳，当存中央黄帝执中元官属万二千人，卫我前后，以黄炁覆冠一身。毕，祝曰：
　　乾天耀灵，七晨玄精，五斗华盖，绕络我形，五色飞霞，混合交并，身佩七元，流金火铃，焕掷无方，极天郁冥，五帝神官，驱策天兵，为我摄制，山川土地，千鬼万灵，皆来束首，自送真形，前诛后戮，所捕无停。毕。如此一祝，天魔灭迹，万神来朝，游行五岳，履涉山川，无复试观之患，五岳仙官自奉送五芝五生玉英，来给子身。
　　若在军寇之中，悬白刃之下，厄难之中，当叩右齿十二通，存七星覆身，玄光洞映，周匝一体。存肝为岁星，出在左；肺为太白，出右；心为荧惑，出在前；肾为辰星，出在后；脾为镇星，出在胸上。令五星精炁缠绕前后，我身居斗魁之中，五星之下。次存五帝神官卫我左右，祝曰：
　　天为我屋，地为我床，五岳山川，为我桥梁，玄斗元精，为我衣裳，藏身七元之内，流火之乡，度我者太一务猷，过我者白元无英，灾不能干，兵不能伤，当令我身，上诣金阙，九老之京。毕。如此在屈厄之中，垂终之命便得解脱。
　　五色锦各五十尺，以请五帝仙官。紫金五两，誓五方之信。沉香五斤，上闻三元。真珠一两，以为盟丹之誓。书刀子一枚，以为断死气之路。金珠七枚，以奉七元之精。绛纹七十尺，以为炎光之炁。
　　凡授符经之身，当宝信诣师，清斋三日，沐浴烧香，书符及经，露置高坛之上一宿，明朝共登坛，告北帝，启盟文，度符经付弟子。自不登坛告誓，不得妄开篇目，师轻泄经文，身被风刀之考，弟子不受而披卷，殃及七玄，身残失明。四极之科，禁轻泄经文，太经之律，禁无盟誓。自非金名玉格，莫得闻见。
　　求仙之夫，先无五符佩身，五岳仙官不卫兆形，鬼箓不落死名，栖身岩岫则为九天魔王所败，出入人间则不免官横刃兵。得佩之者，上天覆护，纵横无方，适意周旋。存思真人还复本宫，五芝五生，身映玉光，仙官防卫，三元诣房，乘云驾虚，上升玉清。受符百日，当以五寸桐板五枚书符，各着一板上。又书刺各一枚，记某年月朔某日某子，某郡某乡某岳先生王甲，年若干，某帝子属某岳。以符刺埋着五岳，临埋符时，叩齿三十六通，祝曰：
　　上启三元，玉皇帝尊，下告五岳，五色仙官，奉受流铃，五符真言，清斋五香，记名山川，请定真仙，来卫我形，五芝流黄，黑白赤青，身生水火，焕落火铃，龙辔诣房，上登玉庭。如此，即五方仙官防卫兆身，授子神真之道，游行五岳山海，百灵莫不来朝。
　　帝君夜照神烛
　　夜照神烛，乃九天真王授於太微天帝君。登九层之台，金辉紫兰之殿，玉房之内，明神烛於五帝，礼愿修行，按篇祝念精思，九百日中，神感灵应，遂致五帝降以灵符，虚生五方，焕乎上清，光鲜内照，洞映虚无，览之不测，毁之不亡，晖曜琼房。七百年中，神文乃见，五色之兽，卫符侠灯，记为夜照神烛通光灵符，五色焕烂，洞彻五方。帝君方退斋上清，以紫金铸文，受於太空之中，灵瑞告启，乃使龟母按笔，太一拂筵，书以金简，结以紫绳，付仙都左公掌录，琼宫紫云蔼其上，虚馥散其烟，玉童侍卫三十六人，传付金阙后圣九玄帝君，上相青童君，后授后学应为真人者。此法宝秘，不传下世，有金骨玉髓，名参青宫，录字上清，当得此文。有得之者，便成真人，行之九年，神光自生，体朗炁清，乘虚驾空，上造帝堂。
　　青帝神烛颂：安灯烛於东方，人定入室东向，叩齿九通，冥目内存东方青炁光明，覆满一室，心拜灯前，长跪颂曰：霭霭玄真初，飙飙炁高澄，元绪无方纪，羽章朗而兴，寻求履万劫，太辉降神灯，洗荡七玄难，苦魂皆超腾，空生自然光，身轻乘云升。
　　赤帝神烛颂：安灯烛於南方，叩齿九通，冥目内存南方赤炁光明，覆满一室，心拜於灯前，长跪颂曰：太虚生空洞，无形复无响，寂寂元始内，三素生云景，幽室何寥寥，明灯以通想，朗睹自然光，三晨同体象。
　　白帝神烛颂：安灯烛於西方，叩齿九通，冥目内存西方白炁光明，覆满一室，心拜灯前，长跪颂曰：三灵吐奇华，经络九重霄，夜光无瑕翳，宝耀越度交，洞映无穷野，朝彻入太幽，拔出九玄苦，福隆积祸消。
　　黑帝神烛颂：安灯烛於北方，叩齿九通，冥目存北方黑炁，覆满一室，拜灯前，跪颂曰：朗哉太阳辉，神光洞三清，炁散玄漠内，虚烟生紫庭，控御乘飞霞，飘飘凌无形，拔我七玄祖，南宫更受生，长与三光齐，极天无危倾。
　　黄帝神烛颂：安灯烛於中央，叩齿九通，冥目内视，存中央黄炁覆满一室，心拜灯前，跪颂曰：五帝捴玄一，中元御十方，摄正辅大冥，幽烛朗空同，炁散无崖际，同度及神宗，礼颂太真章，诜诜步虚空，希感彻玉帝，长谒三元房。
　　此帝君受九天真王神烛内颂，修行积感，致夜光自朗，五帝通光灵符，降于帝室也。子有玉名，得悟秘文，当赍上金五两，以礼五方，五色之缯各五十尺，以盟五帝，告誓三元，然后奉焉。
　　五帝通光灵符
　　东方太明太虚太洞玄元始阳之精，九千万重玄生玉真炁，典统玉台九千生官，制御九千之炁，通理三天仙王。得者神仙，佩者成真人，行之者光明通灵，白日升天。
　　右东方青帝自生神烛通光灵符，以青绢九寸朱书佩之，又书九寸符，安所住东方，安着神烛灯下，九年神烛自明，神符自生也。帝遣青光童子十二人，侍卫己身。
　　南方太阳太精太洞炎始之精，八千万重玄上生玉真炁，典统玉台八千生官，制御九天之炁，辅正三天之法。得者神仙，佩者成真人，行之者光明通灵，白日升天。
　　右南方赤帝自生神烛通光灵符，以绛缯九寸朱书佩之，又书九寸符，安所住南方，着神烛灯下，九年修行神烛自明，帝遣赤光童子十二人，侍卫己身。
　　西方太宝太华太洞玄辉之精，六千万重虚生自然玉真炁，典统玉台六千生官，制御九天之炁，摄正三天之真。有得之者神仙，佩之者成真人，行之者光明通灵，白日升天。
　　右西方白帝自然神烛通光灵符，以白缯九寸朱书佩之，又书九寸符，安於所住西方神灯烛下，九年修行，神灯自明，帝遣白光童子十二人，侍卫己身。
　　北方太冥太玄太阴北始之精，五千万重虚生玉真炁，典统玉台五千生官，制御九天之炁，摄正三天之真。有得之者神仙，佩之者成真人，行之者光明通灵，白日升天。
　　右北方黑帝自生神烛通光灵符，以黑缯九寸朱书佩之，又书九寸符，安於所住北方神灯烛下，九年修行，神灯自明，帝遣黑光童子十二人，侍卫己身。
　　中央太明太黄太洞太真三元始生之精，千二万重虚生玉真炁，典统玉台千二百生官，制御九天之炁，摄正三天之真。有得之者神仙，佩之者成真人，行之者光明通灵，白日升天。
　　右中央黄帝自生神烛通光灵符，以黄缯九寸朱书佩之，又书九寸符，安於所住中央神灯烛下，九年修行，神灯自明，帝遣黄光童子十二人，侍卫已身。
　　五帝自生夜烛神灯通光灵符，生於虚空之内，神光玄照，焕落太无，天帝君礼而奉焉。付金阙圣君、上相青童君，使受后学当为真人者。若有玄名上参玉格，得见此法。每以人定入室，烧香礼拜神灯，读诵都毕，还东向，叩齿二十四通，祝曰：
　　玄真高遐，清晖夜翳，神烛通明，玉符同慧，真灵内照，玄光映界，五色童子，耀辉彻视，得乘飞舆，上升帝位。毕，叩齿二十通，咽五方炁各五过止。如此五年，克得自明之烛，五色童子络身，明彻远览，逆究无穷。明烛每令常明，不令中灭也。若未能隐处远托山林，故在人中，安灯别室，不得使异炁之人履殗冒秽，干忤神真，则灵光不现。若依此如法明灯，光照一城，则万魔灭形，千鬼丧目，所在真官营卫一门也。其法实秘，不得妄宣，朝得冥传，使宝经轻泄，身没鬼官，七玄之祖，长充地狱，万劫幽泉，已无仙冀，明慎之焉。
　　镇魂固魄飞腾七十四方灵丸
　　云母四两、　　雄黄四两、　　　硝石、
　　玄参、　　　槐仁、　　　龙骨五两、
　　猪苓、　　　青丘霜、　　虎枚花阴干、
　　鸡舌香二两、　青木香二两、　沉香二两
　　熏陆香、　　詹糖二两、　　戎盐三两、
　　空青八两、　　　丹砂八两、　　　石黛、
　　白石英二两、　太阳婴童羽衣二两、
　　太阳精上素华二两、　　　　　　桃花四两、
　　真瑰余各四两、
　　北结阴精流花、一升二合。当以九月建日取之，盛别器中。
　　结炁凝精素丹、一升二合。当以十二月建日取之，盛之别器中。
　　神化阴精流珠。一升二合。当以冬至日取之，盛别器中。
　　合二十七种，上二十四种法二十四神，三种应以三元之精炁，二应九晨，结魄凝魂，五色流黄化形变景无有常方，故人服之，神镇气安。当以三月建日合药，五月壬日服丸。始合，以次从云母，各别捣三千杵，至桃花，合二十四种，合七万二千杵。毕，各置一柈中。未得捣药，仍告斋三十日，讫事，令童男捣药，童女侍香，皆令少口慎言，好性善言，肉香骨芳之人。置药二十四柈中，露着中庭三宿，勿令鸡犬、外人见，不使闻哭声。露毕，以次纳药着釜中，第一纳云母，次雄黄，后纳桃花，内二十四种都毕。皆当好以次第相覆，令竟釜中。次北结阴精流华一升二合，次纳结炁凝精素华丹一升二合，次神化阴精流珠一升二合。毕，以清稷柳一斗二升，沃药上，即以土釜盖之，令上下内外四面四边，令内外密厚七分。故以云母在下，其炁充上，桃花在上，其色冠下，故有次第也。
　　当先作六一泥土釜二枚。用东海左顾牡砺、戎盐、赤石脂、黄丹、滑石、蚓蝼土，六分皆等，合治捣细筛，和以百日米醋，和毕，捣令相和，合成六一之泥也。以泥两土釜内外，渐渐薄泥，日暴令爆燥，稍上内外令厚二寸半。都毕，仍作灶，南向安孤，着灶中央，釜底令去地一尺二寸，糠火烧之三日三夕，令火去釜九寸，九日九夕进火，令近六寸，又九日九夕，令火至底，令三九二十七日。毕，寒之三日，发开视，药起飞精，仰着上釜，神药成也。不起，更泥如初，又进火如先二十七一日，寒之三日，无不成也。取三岁雄鸡羽扫取之，仰着上釜，则为飞丹紫流精，有百变之色，玄光映焕七十四方。服之一铢，身自生流光七十四色，左唾则三魂立见，右唾则七魄化生七形之童，飞罗羽裙，神舆玉辇立到於前。盛之釜柈，精凝釜底，则为玉胎琼液之膏，和以白蜜，更合於臼中，东向捣之令一万杵，一铢为一丸，丸毕，密器封之，露着中庭三日三夕。毕，清朝服一丸，合三日服三丸，即能乘空步虚，出有入无。令七日合服七丸，即自浮景霄霞。腾身五岳，五色神官五万人，卫从身形。东向服九丸，则致青霞绿軿，青龙控辔，青阳玉童九十人，青腰玉女九十人，东岳仙官九千，来迎兆身。南向服八丸，则致绛霞云軿，赤龙控辔，绛宫玉童八十人，太丹赤圭玉女八十人，南岳仙官八千人，来迎兆身。西向服六丸，则致素霞玉舆，六龙控辔，耀灵玉童六十人，太素玉女六十人，西岳仙官六千人，来迎兆身。北向服五丸，则致皂霞飞辇，玄龙控辔，太极玉童五十人，太玄玉女五十人，北岳仙官五千人，来迎兆身。又向戊己之上服三丸，则致黄霞玉舆，十二飞龙控辔，中央黄机玉童十二人，黄素玉女十二人，中岳仙官千二百人，来迎兆身。服五事毕，即致五岳仙官，奉玉札凤章，请兆之身上诣九宫金阙之下，受署真仙之号，可谓灵丸之妙大哉。凡诸变化，作七十四种金银宝玉、赤树绛实；立生水火，有妙於琅玕八景四蕊降生神丹之用，不能一一具处，特略大化之微。
　　凡欲游戏五岳，周流八极，不拘仙官之劳，不惮典局之烦，未欲升天者，自可不须服五方之丸，但常服七丸、三丸之数，固魂镇魄，飞腾七十四方，遨游五岳，寿同三光。余可依五方之数尔，若服五方之丸，便为五岳之司，便有局任，不得适意世间也。
　　流光曜电变景保生上经
　　太极真人时登北漠外羽明野玄陇山紫微宫，见紫微夫人闲居寂室，固神澄晖，仰餐玄流，采服二象，吐纳飞霞，回五光以自映，运二曜以荫躯，五色蓊蔼流，焕琼台。仰看紫微之中壁，西北角有刻书玉简，名流光五色童子之章。真人清斋三月，诣紫微奉受其篇，紫微说是流光曜电变景上经。受还修行三年，得成真人。紫微常所宝秘，不得妄传，自无金阙玉音，紫字青华，不得闻见。若行之者，清斋沐浴，烧香寂室，静思念真百日，得给玉童玉女各五人。修行勿懈，五色童子憩子之房，流光运子之身，上登玉清。
　　常当清朝日出晖之时，入室东向，存思东方青光童子，名青上玉，字飞正，身作碧霞之色，流光烂照东方一面，如电曜之状，乘碧霞之舆，玄光流映冠覆一身，觉身变入青光之中，内外晻冥，良久乃豁除，叩齿十二通，咽炁九过止。祝曰：东方童子，青上玉君，赐我青芝，流光之泉，玄霞碧辇，来迎我身，上造玉庭，得为真人。
　　次存南方童子，名丹晖，字玄纪，身作赤霞之色，流光竟於南方，如电晖曜之状，乘绛霞之舆，玄光流映冠覆一身，觉我身入赤光之中，内外晻冥，良久豁除，仍叩齿十二通，咽炁九过止。祝曰：南方童子，丹晖真君，赐我降生之浆，流光玉芝之芳，丹霞电曜，覆荫我房，与我同升，俱造帝庭。
　　次存西方白光童子，名皓华，字回神子，身作素霞之色，流光烂照西方一面，如电曜之状，乘素霞之辇，玄光流映冠覆我身，觉我变入白光之中，内外晻明，无所闻见，良久豁除，叩齿十二通，咽炁九过止。祝曰：西方童子，皓华上君，赐我素水玉芝，流珠金液之泉，素霞飞盖，来降我身，与我同升，俱造太真。
　　次存北方黑帝童子，名玄明上，字太阴文，身作皂霞之色，流光洞照焕於北方，如电曜之状，乘素霞之辇，玄光流映冠覆我身，变入黑光之中，内外晻明，无所闻见，良久豁除，叩齿十二通，咽炁九过止。祝曰：北方童子，玄明上君，赐我黑芝玄水，玉英皂霞飞軿，五色神龙，流光晻蔼，来降我身，随云上升，得造华宫。
　　次存中央黄光童子，名执中，字黄录子，身作黄霞之色，如黄金之精，流光烂照中央，五色流曜，如电之扬，乘黄霞之辇，来憩我房，缠绕我身，觉身变入黄光之中，内外晻明，无所闻见，良久豁除，叩齿十二通，咽炁九过止。祝曰：中央童子，执忠神真，赐我黄水月华，回精飞晨，五色焕落，流光内鲜，覆我黄华之烟，腾空登虚，上升帝前。
　　都毕，思五色混黄，更相覆烈，云炁郁勃，正匝一室，缠绕我身，觉体熏熏，有热内外，洞彻良久，化见青龙在左肩上，白虎在右肩上，朱雀在头上，腾蛇在足下，冠我身形，咒曰：五色蓊郁，白黑赤青，中央玄降，混合郁冥，化为天兽，来卫我形，赐我五芝，五藏丰盈，绛府结络，神华自生，寿齐日月，长保黄宁，千变万化，当升太灵。
　　咽液还容保牙求仙上法
　　常以平旦二炁未分之始，玄晖已映，形神并降，上会泥丸，精液咸生。是故其时咽而服之，将来三年，面生玉泽，光变童颜，云华固根，朽齿方生。必能长修，五老降房，神仙升玄，寿齐三光，不死之道，非真勿传。至其时，安心定意，令五神静宁，叩齿十二通，以思青腰玉女，赍东方少阳之炁，青芝玉浆灌溉我身，流溢紫微宫中，祝曰：东方青牙，饮以朝华，玉浆醴泉，注液滂沱，流润六府，玄注如河，身强体轻，上摄太霞。毕，以舌舐上齿外九过，咽之。
　　次思南方赤圭玉女，赍太阳之炁，绛芝玉浆灌溉我身，流溢绛宫之中，祝曰：南方赤牙，饮以醴泉，玄芝玉浆，流溢如川，仍润绛府，骨化生神，饮食太虚，举体皆仙，乘云驾霄，上造帝前。〔毕〕，#5便以舌舐下齿之外八过，咽之。
　　次存西方太素玉女，赍少阴之炁，素芝玉浆灌溉身中，流溢华盖宫，祝曰：西方白牙，饮以灵液，玉水洪流，玄芝奕奕，灌我六府，镇魂固魄，神安胃管，名言金格。毕，以舌舐上齿之内六过，咽之。
　　次存北方玉女，赍太阴之炁，玄芝玉水灌概我身，流溢太仓之宫，祝曰：北方黑牙，服食玄滋，饮我飞泉，哺我玉，神府充溢，如丹如芝，寿倾天地，亿万同期。毕，以舌舐下齿内五过，咽之。
　　次思中央黄素玉女，赍中和之炁，黄水水华之丹灌溉我身，流溢玉堂，祝曰：中央黄牙，白石峨峨，饮食玉之丹，渴饮黄水月华，五藏充盈，流润如河，寿同三辰，万无倾殂，形升九玄，御龙飞霞。毕，以舌舐上下内外四面，反舌刺玄英，取芝液十二过，咽之。
　　咽液保牙之道，中央黄老君、太极真人常所修学，色如童子，肤如玉泽，体充炁盈，发白反黑，牙齿根固，无有朽落，遂致玄降，名言玉籍，位登清虚，与帝同席。子若修之，当於金阙，寻名玉阁，无有仙录，不得披释。
　　回霄降霞御空上法
　　青童君受
　　帝君生於明霞之内，五云缠络，霄炁映容，形法帝籍，受号玉虚，凝真固液，方思玄霞以自运，念游霄以登空，御玄晨於十天，骋飞电以控龙，於是精思成真，遂乘虚入无。其诀省要，不杂众方，今以授子，便可奉行。
　　东方青霞，讳飞虚。
　　西方白霞，讳素庐。
　　南方赤霞，讳丹映。
　　北方黑霞，讳玄象，
　　中央黄霞，讳揔生。
　　能知五霞，降致飞轮，朝夕存思，玄霄来请，乘空上升，身造太清。子修此道，每以平旦日始晖之时，出中庭，叩齿十六通，东向三呼五方霞讳。毕，仰祝曰：五方玄霞，流映玄虚，参七御九，回造我庐，得乘飞晨，控御紫舆、上造太极，请受真书。毕，心拜，咽炁三十六止。暮向西，亦如上法。夫人修学上道，不知云霞内名，云舆不为之降，存思亦不致感。子得此法，行之十八年，室生自结之炁，云軿下降，运子之身上登玉清也。此道宝秘，文说玄霞之讳，於世人终不得又修其方，故宜秘之。轻泄罪累子身，殃及七祖，可不慎之。
　　运度天关披神洞观秘文
　　帝君曰：子欲飞腾上造金阙，当修洞观，运度天关，朝拜父母，存呼内真，游戏九天，上诣帝房。每以夜半，露出中庭，仰存北斗七星朗然，思见我身在斗中央，随斗运转，历度天关，至西南方之上，便再拜，正立叩头九通，仰头微三呼：天父，地母，今故归身，归身反於父母，自然之尊，可不运度我身，我身得度，永离思路，存思二尊，仰享福祚。毕，咽炁二过，咽液九过止。
　　此二尊，天地之至讳，玄真之隐名，不得妄告於人。三过告人，九天之司减算损年，殒命九泉，终不得仙。凡修上真之道，七星移度，披天三关，不知此讳，九天玉真闭子修思之感，非玄门之子，不可得而披，真灵不为子降。此天地之妙法，受者当赍金人、玉人各一形，诣师口受诀言，登盟告度，不得违科，身没鬼官，殃及七玄，受者慎之慎之。
　　洞真太上紫度炎光神玄变经竟
　　#1『着』字原本缺，据下文补。
　　#2『道』字下当有缺文。
　　#3原本缺『分明』二字，据上下文补。
　　#4『毕』字原本缺，据上下文补。
　　#5『毕』字原本缺，据上下文补。
　　
