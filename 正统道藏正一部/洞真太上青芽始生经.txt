洞真太上青牙始生经
　　经名：洞真太上青牙始生经。撰人不详，约出於南北期。假托西王母传谷希子。言服食五方生气法术。一卷。底本出处：《正统道藏》正一部。
　　洞真太上青牙始生经
　　修行五生宝图
　　青牙始生，西王母所修，传太谷先生黄童真人谷希子。太极真人封一通於岱宗之山，七千年三传，有玄名紫简，当得此文，百年内有其人者，亦听三传。修行五年，三尸消灭，五神安镇，五帝交游，逍遥三清也。
　　东方青牙，元象苍天，中为岁星，流为木精，下为太山，镇人肝府。其炁始生，如春草之初萌，其光启耀，如晖日之发芒。二人共吞，与神同一。
　　南方朱牙，元象丹天，中为荧惑，流为火精，下为衡霍，镇人心府。其炁始生，始绛云之包白日，其光肇照，如玄玉之映丹渊。二人共吞，与神同一。
　　中央黄牙，元象黄天，中为镇星，流为土精，下为嵩高，镇人脾府。其炁如黄罗之裹红云，其光如紫烟之笼落日。二人共吞，与神同一。
　　西方素牙，元象素天，中为太白，流为金精，下为华山，镇人肺府。其炁如景云之络明月，其光如幽夜之睹明珠。二人共吞，与神同一。
　　北方玄牙，元象玄天，中为辰星，流为水精，下为恒岳，镇人肾府。其炁如素烟之回玉树，其光如流星之赴洪波。二人共吞，与神同一。
　　男女年十二以下，知可及之，未可行之。十二以上，知之行之，不经私通，谓之始生。十五以上，皆为晚焉。晚知多已经损，补复弥为艰难，虽非私通，知生为晚，晚生犹可得延，不可名为始生矣。若经私通后知生道，先应斋谢，依科如期，不知谢法，不得参受始生之经。得受之者不死，能得之者必生。生生之人，共吞五炁，五藏结华，五神欢悦，五星流布，五老降灵，携游五岳，上宴五天，长生不死，保成真仙。凡经伤损，不得始生之经，不吞青牙之炁，不纳五色之津，虽习众方，终不补复。补复尚未可得，得道从何而招矣。
　　夫乃同志，精修五德，勤服五牙，旦旦不替，亦可向五王方行之。不过五年，位登仙圣，五帝使命羽驾云舆，日夜迎接，适意逍遥，运未升玄，迹未沦隐，行化世间，出入无碍。诽谤者自受其殃，干犯者自罹其咎，恶人凶魔不能毁坏，辱之愈洁，揜之益明，恩德流布，天人仰宗矣。
　　洞真太上青牙始生经竟
　　
