太上九真明科
　　经名：太上九真明科。撰人不详，约出於东晋南朝。系摘录《大有妙经》而成。底本出处：《正统道藏》正一部。
　　太上九真明科
　　太上告诸天帝王、后圣君、上相青童、太极真人曰：凡是后学，得见上真三洞宝章，秘经首日者，皆东华书名，金字上清，虽未超腾，控辔紫庭，皆是升度之人也。然虽见此文，而不知《九真明科》条检仪式，三洞奇文，太上宝书，不可得而便披也。明科宝秘，藏於玄都之宫，玉京金房之内，不传於世。乃明三洞之渊赜，标众真之仪格，拔宿对於幽官，度七玄於仙籍，实总落於万道，解九阴之重责，其妙可得立用，其科可得肃厉。今故标出三品篇目，以辅扬三奇素灵妙经，可诫於后学，使勤尚之人，告慎於冥契。
　　诸天帝王、后圣九玄帝君、上相青童、太极真人，稽首敢问太上天尊：至真上法，高秀玄澄，落落万宗，玄寂虚凝，妙超激玄，法化三乘，弥纶亿劫，量何可胜，岂复稽於明科乎？
　　太上曰：善子之言。夫后生之徒，自非玉虚之胤，结自然而生者，皆於混元淬流於嚣秽也。结有不纯之行，性有不专之美，虽希慕玄赜，故心恒背伐举止所乘，莫不犯於过，过生乎外，灭命乎内，承此而学，岂不去真远哉。如使三官报咎，对在幽司，祸延七祖，罪累於身，有犯斯过者，而使悟於玄科有纠罚之制，圣化之大，复许有赎罪之法，案科而用，如此期真将必近矣。为学之士而无此检，亦徒劳於精思，无益於苦念也。今故标出九真三品明科，自可授於后学应为真人者。
　　帝君、上相青童、太极真人，於是退斋上清，奉受素灵大有妙经九真科检，秘於金藏玉匮，卫以玉童玉女，各三千人，侍典灵文，散香虚庭，飞龙毒兽，巨虬千寻，奋爪云墙，备玉关也。如是十天大圣，九宫真仙，一月三过，莫不上登玄宫，禀承明科，礼拜於经文也。上相青童君曰：凡有金骨玉髓，名参青宫，得有此文，秘而施行。於是承受之仪，玄合上典，施用节度，与真同功，赎罪拔难，宿结咸解，七玄之祖，於是而欣，己身升腾，上宴玉京也。
　　玄都九真明科上品传经篇
　　玄都上品第一篇曰：《大洞真经》、《雌一宝经》、《太上素灵大有妙经》，三奇之章，高上玉皇宝篇，秘在九天之上大有之宫，太玄灵台玉房之中。上皇之初旧科，经万劫一传，三道正明，学真格典，高上正科，七千年内听得三传。侍卫玉童、玉女各七千人，执香典灵。案科传授之法，皆对告斋百日，分金钮为盟，合玉童玉女，依四极科。不依科而传，罪延七祖，幽魂充役，吞火食炭，负山运石，以填无极之源，己身抱风刀之罚，身没形残，长闭地狱，万不得仙。
　　玄都上品第二篇曰：传《大洞真经三十九章》於后学者，誓以上金十两，铜二十五斤，金钮五双，金鱼、玉龙各一枚，青丝一两，缠钮为盟。《雌一》，以上金五两，五色文缯各五十尺，香一斤，金钮三双。《太上素灵洞真玄经》，上金三两，紫纹百尺，青缯二十七尺，赤丝五两，香一斤，丹一两。上皇以信誓心，不得有阙，阙则亏科。师犯则迁侍经玉童玉女，还於本宫，不过三年，身被风刀之考，自然失经。受者不依明科，目皆失明，形残，七祖、父母充北酆之责，万劫还生非人之道，学者慎之。
　　玄都上品第三篇曰：凡有金名东华，玉字上清，得受《太霄琅书琼文帝章》、《紫度炎光玄真变经》、《上清变化七十四方》、《九真中经》、《丹景道精隐地八术》、《解形遁变流景玉经》、《七变舞天》，皆九天真王、元始天王、太上天帝君、中央黄老君，受於太空之中，九玄之内，虚无之高章也。皆秘在太上灵都之宫，紫房之内，三元君主，侍卫玉童玉女皆三千人。元始之初，经七千劫一传，自三道立正之后，七千年内听三传，七百年中有其人亦听传。皆对斋九十日，或三十日，或九日，告盟而授之，给玉童玉女，依四极科。若不依科而传，罪延七祖、父母，充责鬼官，运蒙山之石，填积夜之河，万劫还生不人之道，己身被风刀之考，自然失经，终不得仙，传者慎之。
　　玄都上品第四篇曰：传《琼文帝章》，金鱼、玉龙，青缯四十二尺，金钮三双之誓。《紫度炎光》，五色锦各五十尺，上金五两，沉香五斤，真朱一斤，书刀一口，金珠七枚，绛文七十尺之誓。《上清变化七十四方》，青缯四十尺，上金十两，金钮六双，好香一斤，金鱼、玉龙之誓。《九真中经》，具科截发为盟，今以白绢九十尺准盟，法於九真之数。青丝一斤，绛缯二十四尺，此日晖之誓；碧缯二十四尺，月华之誓；金镮三双，无常童子图变之信。《丹景道精隐地八术》、《解形遁变流景玉经》，悉上金十两，金鱼、玉龙各一枚，青缯四十尺，紫纹四十尺，金镮各三双。《七变舞天》，上金五两，朱一斤，青缯三十二尺之誓。信以质心，不得有阙，阙则违科。师以天信投於山栖，以拯穷乏，余以供营经书之具，不得他散。师犯上科，夺玉童玉女，减算夺纪，注名度还北酆。受者不依科，皆丧魂失神，风刀之考，不出三年，自然失经，终不得仙。
　　玄都上品第五篇曰：《消魔智慧》、《玉清隐书》、《宝洞飞霄绝玄金章》、《紫凤赤书八景晨图》、《金真玉光》、《灵书紫文》、《金珰玉佩》、《金根上经》、《三天正法》，皆太上大道君、元始天王、金阙帝君之宝章，秘在玉清之宫，金房紫户之内，典卫灵文玉童、玉女各三千人。元始之初，皆千劫一传，自三天立正之后，七百年内听得三传，百年中有其人听一传，给玉童玉女，依四极明科。授者对斋九十日，或三十日，或九日而传。不依科而传，罪延七玄之祖，长充鬼役，无有解脱，己身被风刀之考，死充下鬼，万不得仙。
　　玄都上品第六篇曰：传《消魔智慧》、《宝洞飞霄绝玄金章》、《紫凤赤书八景晨图》，皆上金十两，玉札一枚，金鱼、玉龙各一枚，紫缯四十尺。《金根众经》、《灵书紫文》，上金五两，金简玉札各一枚，枚长一尺六寸，广二寸四分，金鱼、玉龙各一枚，紫缯百尺，青纹四十尺。《三天正法》，青缯三十尺，青布四十三尺，金环五双，以为密誓。上金十两，通神之信。《金真玉光》、《玉佩金珰》、《玉清隐书》，皆金鱼、玉龙各一枚，以为誓信。依科不得有阙，阙之则师夺玉童、玉女，注名还度北酆。受者皆丧魂失神，考以风刀，不出三年，自然失经，万不得仙。
　　玄都上品第七篇曰：《七星移度》、《白羽黑翩飞行羽经》、《飞步天纲蹑行七元》、《太上隐书》、《灵飞六甲》，皆太上太帝君、太微天帝君登空之道，隐化之秘章，秘在太上琼宫之上，紫房之内，侍卫玉童、玉女皆三千人。依科七千年一传，三天立正之后，改七百年内听三传，若百年中有其人便传。传授告斋九十日，或三十日，给玉童玉女，依四极明科。不依科而传，罪延七玄之祖，长充北酆鬼投，十苦八难，己身被风刀之考，永没幽源，万不得仙。
　　玄都上品第八篇曰：传《七星移度》，青纹三十二尺，绛缯三十尺，凤纹之罗九十尺，金钮一双。《白羽黑翮飞行羽经》，金二两，青缯三十二尺，以代截发嗡血之誓。《飞步天纲》，锦三十尺，金鱼、玉龙之誓。《灵飞六甲》，白素六十尺，金环六双，青丝六两。天科以信质心，不得有阙，阙则违玄科。师夺玉童玉女，除落青簿玉名，移还北酆。受者不依科，亡精丧神，罚以风刀，不出三年，自然失经，终不得仙。
　　玄都上品第九篇曰：传方丈震灵、豁落七元八天隐文、流金火铃、金神虎符、消魔支干夜照神烛、八术隐遁紫清玉符、五籍洞玄六甲上符、五行秘文玄都玉格诸符，凡有六百部。太上悉以其文，标於旧经之内，以为立用。传授明科，悉依经科，传受有阙，罪同上品。有经无符，则天魔害人，有符无经，则思念无感，神真不绛。科云：皆不得单行，单行罪亦如之科。经及符本同出於自然之气，虚无之章旨，故不得独修也。无科修道，万不成也。
　　玄都九真明科中品诫罪篇
　　玄都中品第一篇曰：诸是后学，七祖以下有杀害人命，劫贼攻略，谋图奸淫，篡逆之祸，九族交通，谋反无道，其考尤重，怨对咎逮，积结九阴，非赦所原。后生皆不得以余殃之身，参涉真经，窃受宝文。若有苦至，志尚自励，首谢七玄，重施功德，拔出幽魂，披露己身於三光之下，散髻至头，三年不倦，自赍重信，投於九江，赎解前咎，然后听得清斋百日，奉受宝经，然后行事。有此之罪而不先自罚责，吐首天冥，而受法者，师及弟子同被风刀之考，七玄之祖长闭幽源，负石担山，万劫不解，身亡失经，明慎之焉。
　　玄都中品第二篇曰：凡欲修学上法，己身先有重罪，手杀人命，及酷虐下贱，杀害众生，劫略百姓，谋图奸诡，九族相交，( )妬贤能，悖逆师主，不赦之罪，积结九阴，皆不得参受妙法，修行经文。若能苦志，吐首先犯，效功施德，披露三光，散髻叩头，三年陈谢罚校，可以赎己愆，拔出七玄，使三界各别，然后听得清斋百日，奉受宝经行事。有此之罪，而不先自首谢，责罚自厉，而受经文，师及弟子同受风刀之考，魂魄十苦八难，身役幽泉，自然失经，七祖父母长充幽徒，万劫不解，学者慎之。
　　玄都中品第三篇曰：凡是学者，受三奇宝文，上清秘经，轻泄目录，以示不同，宣露妙秘，轻慢宝章者，一犯至十，罚功断事三年，然后得更清斋修行。过此以上，皆罪结九阴，考延七祖，充役三徒，运石负山，十苦八难，经万劫得出还，更生不人之道，己身罚以风刀之考，失明形残，死充下鬼，万不得仙，奉者慎之。
　　玄都中品第四篇曰：凡是学者，受上清宝经，三奇宝文，不得哭泣，临见死尸及血秽之淹。一犯至十，罚功断事一年，然后得依科自罚，拔罪太阴，更清斋行事。过此以上，二十四犯，夺算减命，玉童玉女还於本宫，不出三年，失经身丧，七玄之祖长充鬼役，万劫不解，学者慎之。
　　玄都中品第五篇曰：凡学者受上清宝经，三洞秘文，不得带近妇人，行阴阳之事，皆混淬真气。十犯至二十四过，罚功断事三百日，然后得清斋修#1行。过此以上，玉童玉女各还本宫，减算促命，不出年失经身亡，七祖被考，学者慎之。
　　玄都中品第六篇曰：凡学者受上清宝文，三洞秘文，而心怀贼害，手行虐暴，杀生行凶，攻略奸诡，( )贤妬能，攻毁同气，伐败经师，一犯至五，听得罚信，谢责九阴，拔罪五岳，断功禁事十年，听得清斋，还修所受。过五以上，至二十四犯，〔四〕司执杀，收摄魂神，充责北酆，七祖充役，经万劫得还，更生非人之道，玉童玉女各反上宫，不出一年，失经身亡，终不得仙，学者慎之。
　　玄都中品第七篇曰：凡学者受上清宝经，三洞秘文，不得北向便溺#2，及食五辛六畜之肉，饮酒邪淫，亏道慢法，疑贰不专。十犯至二十四过，听得依科罚信，谢过太阴，断功一年，然后听清斋九十日，还修所受。过此以上，减算促命，身被风刀之考，七玄充责三途，不过五年，失经身亡，学者慎之。
　　玄都中品第八篇曰：凡学者受上清宝经，三洞秘文，当依科资信，诣师告斋，然后受经，不得不告盟而妄披宝文。凡诸学人得经，便师而受焉，此皆冥使授之，不得轻略窃写，及改易圣文，以意自决，毁名古音，自作一法，四司所纠，罪书九阴。一犯至三，断功禁事三年，案科自罚，投信九河，更清斋三十日，然后得还修行。过此以上，至二十四过，玉童玉女各还本宫，减算夺命，身役鬼官，七玄之祖长充鬼役，万劫得还，更生非人之道，学者慎之。
　　玄都中品第九篇曰：凡受上清宝经，三洞奇文，当别室安高床，高四尺四寸，广五尺，异诸凡下之经，明灯烧香，朝夕礼愿，常为供养，不得使异炁之人，冒淹履秽，及妇人参入内，触误神真，此世间所用之科。受经之身，不得衣服屐履交关非类，卧息坐起，皆当与物有异。犯者从一至二十四过，罚功断事一年，然后更清斋修行。过此以上，为四司所执，言过玉清，还名酆都，七年身亡失经，七祖被考，奉者慎之。 
　　玄都九真明科下品赎罪篇
　　玄都下品第一篇曰：凡有后学之人，七祖、父母，生世有犯玄都上品、中品第一篇之罪，其考尤重，结在九阴，七祖对冤，幽掠累劫，殃充后代，冥逮不释者，皆当露身太阴之下，披发叩头，首罪九阴，三年自责，年竟，赍金镮九双，〔青丝〕一两，金人一形，投於三河之口，以赎七祖之罪，拔出幽魂之难。其科朱书五行桐板一枚，记曰：某年某月某子朔如干日，子某郡悬乡里，某七祖、父母，下逮己身，有犯玄都上品、中品第一篇之罪，罪结九阴，今谨依科罚金镮九双，金人一形，以赎幽魂酷对之罪，投书告命，归首水官，以自解拔，罪灭三官，魂升九天。毕，以青丝缠物及板，以青石沈之，临沈之时，北向仰头咒曰：
　　太阴九君，执司灵官，甲今有言，归告河源，投信九源，拔出七玄，怨对灭解，我身登仙。毕。如此七祖之考，於是释散，得离幽宫，上升福堂，己身便得参修宝经，九年克有真灵降形，与神同升也。玄科尤重，不得又犯。
　　玄都下品第二篇曰：凡欲修学上真之道，若己身先有犯上品、中品第二篇中之罪，其考沈结，结罪九阴，盘塞冥中，上延七祖，考对穷魂，缠绵不解者，皆当先於太阴之下，北向散发，叩头首罪三光，三年克责。年竟，当资真朱一斤，书刀一口，上金一两，金人一形，投於三河之口，以赎己罪酷逆之过，解结三官，拔出七祖。其科朱书青缯一尺，上记曰：某年某月某朔日子，某郡县乡里某甲，年如干岁，甲身先无所见，行失玄科，手犯元恶，上罹玄都上品、中品第二篇之罪，罪结太阴，以依科罚金人一形，真朱一斤，书刀一枚，以赎己身丑恶之罪，投书告命，归首有灵，以自解拔，罪灭九河，身得长生。毕，以青丝缠物及文，以青石沈之，临沉之时，北向仰头咒曰：
　　上有太阴，执司九君，甲今有言，归告河源，赎罪解结，拔度九难，怨魂对魄，各反自然，祸灭学仙，我身得升。毕。如此九阴之结，便得解释，怨对之魂，反於自然也。便得修受上清之经，九年不亏，真灵降形，与神合冥也。玄科严重，不得又犯。
　　玄都下品第三篇曰：凡修上清宝经，洞玄秘文，己身有犯於上品、中品第三篇目之罪，其考结於太阳，为四司所执，言奏玉清。犯此之过，当断功克己，入室烧香，叩头首谢，北向叩齿十通，仰头咒曰：
　　太玄幽邈，下世希闻，轻泄宝真，上亏帝尊，自收负责，伏款灵门，伏愿高上，曲垂玄恩，降以灵感，启以自然。毕，便叩头九过。如此三年首谢，更清斋三十日，得上解三官，解考九阴，便还修行，宝秘密念，克得飞仙。玄科尤重，不得又犯。
　　玄都下品第四篇曰：凡修学上真之道，己身有犯上品、中品第四篇目之罪，罪结九阴，悬考玉清，犯者当於中庭，夜半然三十二灯，以洗秽气，清明内外，入室烧香，北向叩头，首谢所犯，叩齿三十六通，仰头祝曰：
　　世运交丧，乾尸翳彰，秽气纷纷，与真相迎，亏科犯诚，身入罪乡，赎以礼谢，洗以明灯，祸散三清，福充身昌，道荫曲流，其庆靡央。毕，又叩头九过止。如此一年，更清斋三十日，然后得还修事，检行慎科，懃心注真，九年克得白日登晨。
　　玄都下品第五篇曰：凡修上真之道，己身有犯上品、中品第五篇目之罪，罪结太阴，考悬青宫，犯者当作香汤自浴，资油於中庭，然二十四灯九十日，入室北向叩头九过，首谢所犯，叩齿二十四通，仰头祝曰：
　　天乾地坤，二象交通，阴炁混正，秽气弥充，丧神亏宝，损落法容，谨以明灯，上映玄宫，散祸九阴，福庆归宗。毕。如此九十日，日竟，退斋二十四日，然后得还修行真法，每在告慎，明依科文，克得玄真与形合仙，玄科尤重，不得又犯。
　　玄都下品第六篇曰：凡修上真之道，己身有犯上品、中品第六篇目之罪，其罪尤重，为四司所执，考结太阴，对在幽宫。有犯当於太阴之下，披发叩头，首谢玉清，解拔太阴。依科当以私宝散乞贫民，作百人食以伺饥乏十年，入室叩头自责，北向叩齿九通，仰头咒曰：
　　天遐地广，九原开张，身履福门，悬罪玉京，倏罗缠落，玄洞灵场，散宝拔罚，施以穷粮，罪消太阴，福生十乡，去故奉新，方降未央。毕，又叩头九过止。此乃高上拔罪上法，标於正科，十年如此，宿罪滞考并消太阴，施行自责年竟，更斋百日，然后得还修行。拯身慎法，不得重犯。
　　玄都下品第七篇曰：凡学上真之道，有犯上品、中品第七篇目之罪，罪充上清，犯者当以上香十斤，送同学之人，合十处，拔罪一年，入室烧香，东向叩头九遍，首谢上真，叩齿九通，仰头咒曰：
　　五气错综，上真不全，身染秽炁，触忤洞门，伤藏伐命，摇动三关，违科犯诫，罹考自延，谨以罚责，归告帝尊，乞白使我，於今自宣，去离下世，上登天仙。毕。如此一年竟，更斋二十四日，还修所受，克得真灵下降。明科之大，不得重犯。
　　玄都下品第八篇曰：凡学上真之道，有犯上品、中品第八篇目之罪，为监司所执，考结三清，犯者当以清油一斛，於中庭然灯，多少适意，惟令油尽。又以上香十斤，奉有经之师，以拔其过三年，入室烧香，北向叩头九过，首谢所犯，叩齿十二通，咒曰：
　　天真高远，玄光下明，缘恃宿庆，得观真经，未获玄科，亏略天灵，违真犯诚，沉身分冥，克自责厉，归告上清，自是之后，洗濯故形，奉承玄真，与道齐并。毕。三年周竟，当更斋九十日，先以师受便得修行，未经师受，当资信诣师度经，修行如科，克得上升。玄科尤重，不得又犯也。
　　玄都下品第九篇曰：凡修上真之道，有犯上品、中品第九篇目之罪，罪结於九阴，悬考於玉清，犯者当然七灯於堂前，入室叩头，首罪经前，叩齿二十四通，陈咒曰：
　　玉光垂曜，仰彻上清，执供不礼，亏犯宝经，恐为四司，列罪紫庭，谨重斋敬，仰希真灵，曲垂下降，灭罪消刑，摄奉玄科，永保元贞。毕。如此一年，更斋二十四日，然后得还修奉所受。玄科尤重，宜自明慎，不得又犯。
　　右太玄九真明科，三品二十七条，出自太上灵都之宫，太上常所宝秘，不宣下世。今抄立用要诀，以付后圣，辅明三奇，标以大有素灵之经。有骨分合仙，便得此文施用，拔罪解咎，释结散理，七玄将无，三年真灵见形，与子合并，同升九天。轻泄玄科，罪同上文，惟在宝秘，密而奉行。
　　玄都九真篇曰：传授经目，在九真三品科中者，是后圣帝君始佩经之时，受於太上道君。太上授经，出於三品明科，以辅三宝奇文，上真道经。施用之科格，其三十一卷、独立余事及众经仪品，悉在《四极明科》之中。九真三品，以三素之上篇，置於九帝之宫，四极以四司之官，总统众非纠罚之禁律。太真明科，以太帝君所受，元始天王之玄章，上真之仪格，其法秘於九天之上，太帝之王藏诫於上真之官，不行於世。九真明科以禁后学，四极明科总领四达，其旨幽彻，自无金字玉名，不得知闻。有得此篇，不须学而自成。科以禁罪，见科知改，知改则无亏於天地，无亏於天地则合於自然，合於自然便得上补於真仙也。无科而学，去仙将为远矣。
　　玄都九真篇曰：凡有至志，名参玄宫，欲单受明科，知天法禁，然后受经，审有骨分，亦可先告盟而授之。盟信法物，悉依三奇宝经之数，年限亦同如之。不得轻付非真，宣露玄文，不依科旨，身没鬼官，七祖、父母，履刀山剑树，万劫不原。外如不依科旨，罪同科文，彼此之禁，学者慎之。
　　玄都九真篇曰：凡受上法，而不承明科，亏略天禁，罪累七玄，考逮一身。既知改首，罪责自厉，还修所受，而回又犯，其考重先。此则骨命不合，形与真反，魄同鬼位，皆不得重首，复修於真经也。吾今故以明科，悟於未悟，既知而犯，将何要哉。奉者慎之。
　　太帝君赞
　　翳翳元化初，眇眇晨露散。太寂空玄上。寥朗二仪判。凝精抱空胞，结化孕虚观。含精赜神内，鲦欻启冥旦。始悟忧促龄，运交反天汉。萧萧步虚游，旋行礼玉京。稽首归太无，乘风散灵香。俯仰帝皇堂，飘飘随虚翔。妙唱发奇音，吟咏太真章。流度四大界，十天量无央。阆台发幽夜，神烛吐奇光。璀璨玉林华，熠烁耀琼堂。虚生自然烟，蓊郁御玄纲。群真披霄赞，宝盖顺风昂。飞步咏空歌，神唱化道长。郁郁大化隆，济济滋道兴。积学随日感，功满入大乘。福庆逮一切，七祖咸得升。整驾陵太华，回辔绝霄馆。灵风鼓空洞，香花乘烟散。萧萧礼灵堂，诜诜步玄汉。朗咏启幽襟，拔度宿根难。五苦应时解，流芳注陶灌。朗阙峙云网，飞霞翼灵舆。提携无迹真，窈窕入太虚。乘空诵玉篇，萧条咏羽书。广念无不普，一切庆有余。
　　天帝君赞
　　至道生空寂，玄响阴相求。三真本元一，气化理还殊。法轮无形内，飘飘清观流。凝章不待思，结气合玄符。灵唱发空歌，吟咏步虚游。玄化本无迹，有迹生道宗。遨游九天际，息驾六领宫。提携高上宾，反我素灵房。道畅虚漠内，灵歌发太空。形感至寂庭，思咏希微通。云光翳晨晖，停曜荫玉京。玄龙不待驾，萧萧步虚翔。手拨七宝华，灵风散奇香。妙咏乘襟发，粲粲启玉章。万气混元一，总归三玄梁。乘天不云高，遐望九玄辽。振翮思玄辔，希登暮云霄。积念告灵感，期与玉真交。暧暧天汉澄，飘飘景云回。三真腾空上，控辔迅紫微。明唱度后身，咸令乘景飞。拔出三涂难，九玄离苦哀。
　　太微帝君赞
　　太真生空洞，琼罗耀宝台。旋行礼玉京，众仙唱微诗。回转无迹内，虚歌契幽期。度身上生天，吟咏积福基。策辔太霞馆，时复宴景云。飘飘无崖际，离离入玄门。意适道亦畅，心丹志亦分。积学随日新，咏我素灵文。八景运天舆，飞霄蔚玄旌。素盖乘风回，寥寥入紫清。妙赞万真曲，玉响何铃铃。披拔九阴籍，度身反南庭。庆流普一切，妙化靡不荣。清净玄道宗，明朗焕太空。妙化由静嘿，潜想三素宫。积念彻玄虚，微微至道通。叩咏响玄寂，灵唱靡不隆。丹晖映云庭，紫烟耀玉林。焕烂七宝华，璀璨摇灵音。宫商自相和，妙趣领入衿。玄唱种福田，广度无界心。
　　后圣金阙帝君赞
　　眇莽元始天，三象混玄一。萧萧正道兴，浩浩大乘逸。六气还正庭，总归泥丸室。出入游帝堂，精华曜云日。运周反天汉，窈窕乘玄七。圆华映明珠，二景对真光。灵晖启朔会，玄象交扶桑。冥度自相求，阴畅玄八荒。若能餐此精，长得御玄纲。游戏九玄台，解憩西羽阿。神兽鸣琼堂，飞凤互参差。虚生自然咏，真人唱节和。化身劫仞庭，缘香命清歌。建功立福田，拔度后身罗。七玄散幽宫，去离无难那。飞度蹑霄岭，翔翮东华宫。风云虚中唱，玉音散琼堂。真人咏空歌，妙响绝云房。解我自然襟，成我积劫功。长啸九玄上，清瞻睹空同。龙吟绝宅府，凤啸太霄馆。虚唱无留味，哀音乘风散。谁能究此章，精诵素灵赞。以解九阴过，拔度七玄难。
　　太极真人曰：《太上素灵洞玄妙经》，以元始同生，灵文既存，众真诣座，烧香礼经，旋行诵此二十一篇之章，以庆於神庭也。玉音激朗，清彻九天，其句幽微，妙趣傍通，诵咏一过，万神启灵，恒能究习，与帝合真，解宿对之重责，拔七玄之幽宫，解五苦於愁魂，度身上於生天。妙乎微哉，斯之灵文也。
　　太上九真明科竟
　　
