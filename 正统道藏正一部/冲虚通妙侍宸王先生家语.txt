冲虚通妙侍宸王先生家话
　　经名：坤虚通妙侍宸王先生家话。宋王文钾撰。一卷。底本出处：《正统道藏》正一部。
　　冲虚通妙侍宸王先生家话
　　侍宸曰：昔游名山二百余所，一到金陵清真洞，乃唐叶天师修真之地。抵暮，四无人烟可依，远望山中忽有灯光，以此投奔灯光，到草舍间，寂然无人，予心大惊。於灯下桌上，有一文字，启而视之，名曰：《嘘呵风雨之文》予意其必雷宅也，心方安，取笔墨以木叶录之。录将毕，忽闻鸡呜之声，须臾一老姥出来。予问其姓氏，老姥曰：予无姓氏，此乃雷霆所居之地，不可久留。予问：鸡呜者何以有此氏，姥曰：乃地中金鸡呜。予觉而出，不数步回望，不见草屋不久一里许，已到洞天。予得雷书自清洞天始。
　　门人袁庭植问曰：师得雷书於洞天，想师仙风道骨，天假其绿，适其逢耳。弟古者非师不度，若无师亦可行。
　　侍宸曰：予未得雷文之前，已遇汪君於杨子江，授予飞神谒帝之道，后游清真洞天得此文。经三载之久，又遇汪君於军山店中，后过禅寺语余，所修飞神谒帝之道何如？余答汪君曰：三年前弟子到清真洞天，偶昏暮不知其所，荒落草舍之中，孤灯独桉之上，得《嘘呵风雨之文》遂於身中取简呈之。汪君曰：化子真宿仙也，昔老姥乃电母也。子既得其文，予当语汝於此方蒙指授。授毕，乃召使者当空分付。此余遇汪君点化。
　　问曰：动雷激霆，其要如何？答曰：雷霆者，天之号令，非紧切事务不可妄举。譬如枢密院发一号令至某处制司，奉承者必须依号令而行。今之人既无宿骨，不遇明师，以讹传讹，按图索骥，不问事之轻重。或沽名买誉，或逐利贪财轻率行持，贪天之功以为己有，临事无成毕矣。夫雷者有的然之机，霆者有截然之法。得师指授，如响斯答。
　　问曰：且如使者，的碗玄妙，在於何处？答曰：雷霆变化，无远无迩。神动天随，气至将灵。子於内玄杳冥恍惚之中，作霹雳激博之化。一生二，二生三，三生万物，发为妙用，上穷碧落，下至黄泉，无所往而不可。昔禅宗有云：千江有水千江月，万里无云万里天。即此是也。
　　问曰：弟子事师门，已荷发越愚钝，但千江有水千江月、万里无云万里天，其旨如何？答曰：此乃发挥使者之妙，且如千江有水千江月。人之初性，譬犹明月，一点圆明，湛然不动，灵光徧照，今人但知有雷之名，而不究雷之体性元神也。水，止水也。世人但见月之形，而不知月之妙，盖得水以映之，其性即止矣。万里无云万里天者，人性地本善，汩於七情六欲，倘能清心寡欲，诸障消除，其天随处可见矣。
　　问曰：玄中玄已，荷指迷用中，用何以取验？答曰：子之问是矣。且如召雷行事之时，先召使者寻之。盖雷霆风雨之处，惟使者知之，所以法要使者为先锋锐将。
　　问曰：使者之捷固已神矣。且如祖宫一出，随方可以发用，第杳冥空寂，何以验使者之至否？答曰：法当静嘿，叩齿握雷局，依法召之，默念咒音，含光默默，眉问痒时，使者即至矣。
　　问曰：弟子昔蒙师指教，授以法诀，因在宜黄陈子寔家救病，亦冥冥召使者，诛其祸祟。坐定，忽然玲风袭两足，后以符与病者，见使者现形。此验何为与师眉间之说颇异？答曰：念头起於一点，报应验於一身。头圆象天，足方象地。眉间之验，使者从天门而来。足下之验，使者从地户而至。盖祟之形影声响，在於阳间，止於地矣。此乃使者破地户搜祟而至，然动雷之验诀，於眉间以至五脏之内。
　　问曰：先生之说是矣。弟子一日在家，给符救一产母，召将之间，心大冲冲，左目迭跳，发符遣使者，余心意不悦，意使者未至，是以如此。次早产家谢云，产母见一青面鬼使，三目，眼中出火绕产母，身觉身如火热，未几产一死胎。其意如何？答曰：此即明验，子何如是之愚？心中冲冲，乃汝祖宫使者一出，便传於心，所以急也。青面三目，乃汝神随符变化。左目跳者，火归木乡。所以生者，母所损厥子也。此理照然，何必多疑多问？
　　问曰：起雷之捷，不过使者，然法中程雍五将何用哉？答曰；乃先天不坏之元神，即今所尊元始也。程雍乃日月也，五将乃五星也，於人身使者乃元神也。程雍乃元炁元精也，五脏之炁为五将也，在地使者为后土真皇。程雍即酆都九垒，五将即岳也。盖人居天地之中，借斗运转三才，此谓一窍通万窍通、一将灵百将灵是也。大抵使者罡步，独称涌泉者何也？盖天生水，二三四五八官之间，天地水火雷风山泽，无所往而不备矣，枢机者，魁罡之位，斡旋天地造化者矣。五将所以为使者，所役耳。经云：通於一，万事毕。内外之奥，实由此也。
　　问曰：枢机号日月，何以位居辰戌？答曰：不然，戌为日之枢，辰为月之机，阴阳关键实系乎此。天地日月星辰运行，关键不通，天地之道闭矣。学者不知关键，则雷霆何由而激？雨旸何由而祈？盖人身斗枢，一转万化随之。经云：试将斗柄轻轻拨，泻下银河万斛珠。即此妙也。
　　问曰：程雍既为日月，五将隶金木水火土，土使者如何斡运？答曰：使者意也。又为中央大魁总监星也。盖贪狼号为总监之星，使者禀此气而化生总监，即元始之真炁天枢一转。何患天机不随？所以使者符用辛寅二讳者，盖有说也。
　　问曰：师之说详矣，而弟子尚未解答。曰夫在天之斗随杓指建，一建之间有二炁六候，人能於一时一刻之中钻簇一岁之炁，运则一年酆凶雨旸之事，其数尽在是矣。盖魁为斗之首，为天之枢，以此而推则三百八十四爻之变，动实基于此。子宜随斗而行之，且四方二十八宿，各方自有木火土金水，斗居中央以齐七政，盖三十六之炁数，魁居其首而斡运焉。
　　问曰：师之说明矣。何以今之学者，亦无修积，亦无实学。偶然行持，亦得感应，此又何也？答曰：一则出於侥幸，二则斯人时运际遇偶然，符合取效一时。子行吾法，端的须透内，用以决外应无疑。雷神之不时，法诀一真，何施不可。
　　问曰：弟子见同坛游平二友，均是法也。何以行事之时，十应六七，此机不可晓？答曰：游平二友道缘浅薄，法行未纯熟，疑信之心介乎方寸，以此故十应六七。
　　问曰：又如后学，明发坐遣，约定时日，以俟报应。何以登坛之际，不合所符，其义又如何？答曰：坐遣者，不过雷神为符节。今人有事，奏帝一说也，申师一说也，牒将一说也。以至订期约，不能立定一时。或以未申时，或以亥子时，故自为颠倒错乱，所以不能如期者此也。约以申时则申，约以未时则未，譬如骊山之火约以一时。因为不然，所以失信。行雷法者，当痛思之。
　　问曰：或谓奏帝之说，有误行持，如何？答曰：奏帝之说，要能飞自己神以言奏则可，必其允否若止，凭笔墨待，师省类聚，奏呈之时，卒皆误也。
　　问曰：真王有便宜行事之教。则不必奏矣。答曰：虽有便宜行事，亦有两说。大祟惑人魂命，孽蛟妄兴雷雨，损人害物，以及不当闻奏者，许令便宜行事。若事涉天数，必当飞神入奏，请旨施行。
　　问曰：经中或有泥天机雷机者，此说如何？答曰：有之然随所用天机者，斗星旋转二十八宿之循，直三十六跃之激，薄二十四气之罡煞，相冲相射，方能激动雷霆，此天机也。至如雷机者，乃掌中造化，寻神雷飞伏出没之所，看风云雷雨电所泊之宫，飞罡轮诀，役使雷神。
　　问曰：炼将之法，其要如何？答曰：将者，一炁也。出吾之炁，以合天之炁。一炁而生诸炁，盖人身所有浊炁也。吸在天之清炁，混合既毕，必须炼之。夫炼炁之炁，专凭运用五水五火之功。盖雷不得受炼，其气不神也。
　　问曰：役雷电风雨之属，坐功之内，必须明验方可取效。答曰：当於呼吸上运功夫，静定上验报应，云之出也。其气蒸，雨之至也。其溺急，雨之未至也。其气炎，而膀胱之气急，电之动也。其目痒眼光，忽然闪烁，雷之动也。三田沥沥而响，五脏奖忽而呜。行持之士，又当急心火以激之，涌动肾水以冲之，先闭五户内验五行，此其诀也。
　　问曰：弟子每见先生行持，狂风大作，雷电方至，何也？答曰：凝目闭气望巽方，手剔旋风罡猛，咽三转身，足剔风轮，过巽至酉出丑，其风大作矣。盖雷无风不厉，雨无风不作，云无风不起，电无风不动。第祈雨一节，止凭北风乱起，方觉雨至，乃至妙也。
　　问曰： 先生常在宫中，降雪之时乃炎天，何以如此？答曰：此造化乃老夫二十年所修，盖夏至阴生於内，以此汞虎交娠，乃颐指气，使之妙并不舛，离虚之玄也。
　　问曰：祈雪之妙，世以为难。弟子谓冬凝寒，一冻即雪，而何以言其难也？答曰：冬至后一阳生造化之机肇於阳，人身阳气一泄，所以感召之非易耳。法当运动心火，激动肾水，却猛运肺气生之，然后起风穴闭离气，以为酝酿。
　　问曰：杀伐之机实难的当。答曰：何难之事，但能运自家之杀气，役天上之罡星，筹人问之虎射，三者既合神，威即震伐矣。
　　问曰：常见今人祈祷，每遇临夜，见电光闪烁，意於行坛之际必合符节，何以多误者何也？答曰：无他，无实修耳。不思某方电动，某方雷雨，某方晴明，何可以此为标的？所以自误者宜矣。
　　问曰：祈雨之法，门类最多，何以有是符无是应？答曰：祈雨之法，在夏为紧。古先圣贤，春秋冬皆不祈雨。孟夏月纯阴，主事阴，阳偶愆便至荒旱，所以立祈雨之法，以救禾稻尔。今之学者，不知方法，徒咎符章之不验也。
　　问曰：七八月属秋，何以亦缺雨旸，此又何也？答曰：秋属金，夏之余火西流，以为难禁，况火之与金相克，偶值分野，当旱气运，不齐即乖舛矣。
　　问曰：若如此，又何以感动？答曰：法当默朝之法，以央有无之应验。余昔入觐时，再遇火师曰：子行朝堂有重委，故来报汝，但今岁天数当示早灾，，非子之可以祈也。遂叩火师，何以见教。师曰：天下龙潭泉源，皆为玉帝封闭，虽有符法，其数未满，亦难祈也。余再问师何以教我？曰：子此行，惟黄河不曾锁闭，惟宜檄使者，黄河借水苏旱而已。余依训到京，朝廷果命祈雨。余檄雷神，於黄河内借水三尺救旱，后京畿奏上，所降之雨皆泥水也。以此见火师之言的也。
　　问曰：先生则有仙风道骨，於余特凡夫耳。於先生则有火师奇遇，余他日倘有疑难将何恃哉？答曰：仙风道骨之说故是，然天人之接亦同。子既无德感召师尊，则当入室端坐以验自己之造化足矣。且如祈雨一节，天数如此，气数亦如此。难验一身之机括，亦随法当看便溺之有无。以舌拄上腭，咽津激动胆水。盖胆为天一之水，至清至贵之物。此水一动，激起膀胱之火。火升水降，即天气下降地气上升之义也。阴阳升降，雨泽调顺。胆龙在膀胱之大渊，倒取水泽，应时便动，即雨之至。若不作绵绵，若存以胆水激膀胱之火，便以溺通验，非惟无验，亦且贻笑也。
　　问曰：升降调燮之妙，固已妙矣。但绵绵若存，何以取其效也？答曰：子依吾言，静坐端默三日，以试其验也。
　　问曰：谨授教归家，静坐三日，万念放下，一事不干。坐满三日，再访座下。师曰：子所受教，曾行之否？曰：敬此请教师前。师曰：子之所坐之验，得何受用？曰：依训而行，不过身体轻松，情意清快而矣。师曰：子如是之愚也，此即是矣。初习之时，已觉如此，自此三日至九日，至二十七日，至八十一日，至一百二十日，至二百一十日，久久行之，日积月累，神气精自然混凝。上可脱壳朝元，次可长生久视，又其次可以兴云致雨，役电鞭霆，济人利物，何所往而不可也。
　　问曰：且如致雨一节，何以发用绵绵若存之妙？答曰：昏昏默默之际，即如垫龙养道之时。盖人能坐持真积力久，性天自澄，止水自定。汞龙藏於其中，才感铅虎则阴阳调和。祖气一发，即升大渊，身中之龙亦从而奋发。以此感彼，欲雨之时，即可随念而滂沱矣。第恐行持之际，不能存养，犹陆地生莲以茂缚空，岂不难哉。
　　问曰：天数高亢，虽持内修何以斡旋？答曰：数在天，固已定斡旋之念，又在临机应变。如昔日未趋京时，郡治欲余祈雨。未行持已前，郡家遍行祈祷不应。一日静定，忽空中使者默报云：天数当旱，非法可治。今郡近五十里有雷泽潭，在建昌秀源之地，此中雷神虽奉命封潭，於道法中亦能用力，宜以符命起之。余觉，遂以符命就，命使者追之。再入坐，恍见一老子忽到坛上，以口吸盂中蔽太阳墨水一呷而去。未几，天地晦冥，下微雨一霎而止。觉不及，复旱。后问使者，乃谓：老子者，不过所起龙神耳。彼已违命出洞，所下一霎微雨，是坛上一呷浄水尔，不过为法中一报应。於是，再遣章奏，飞告真王请旨，后得帝旨，降雨三日，方得复旱。
　　问曰：以师可以如是，且如今之法官道士，满前尽是，何以屡奏迭章不一，其为报应，并无效验，此又何也？答曰；大抵奏章所上，径诣一处，不可繁冗。且如今人有事，便至登闻鼓院。上以天数而示旱，汝以私意而妄奏，必至行下台部递至州县，究竟如何，方为施行。若待上命，竟於是日而降雨，岂不悮哉。是以火师教余飞神谒帝之道，所以祈雨一事，隶渌波天主治之，单单只奏天主，请恩转告玉帝，得旨竟下后土真宫，开潭放水以救焦枯。
　　问曰：雷震百里，何以不能遍及以至甲里有，乙里无，丙里无，至于丁里滂沱而复旱也。答曰；行持之时，先檄当坊里社迎接，绿为方里人民至诚，加以里社迎接，奏报其雨必骤。若此方人民，造恶稔成旱劫，央无涓滴，社令亦不迎接。此理譬如阳间遣官，到所在优恤，州邑如意则优恤必至，若吏牧不职，亦不过丈具尔。
　　问曰：上古宗师，以祈晴难於祈雨，今行此法果如何哉？答曰：造化则不过翻覆内玄，造化雨潦浸淫，亦有数说。一则节候气数，二则蛟蜃孽龙妄兴云雨，三则调燮者失职，以至水潦直旬。所以如此，不可一槩论也。
　　问曰：如师见教，其法当如何？答曰；身中之验，极为紧切。当从戊己运转一番，使元气一周再暮，后而静定，看内炼如何。如是觉而有报，则心火上炎，胆水沥下，遍身烦蒸，喉中微痒，则天道必晴霁矣。
　　问曰：身中之应固已知矣。然干气数燮理失职，或潦星直旬，此又何以知之矣？答曰：燮调者，上至宰相，下至守令，观其所治之政，所行之事，即可见也。昔闻匹妇衔冤，六月飞霜，一夫有屈，水潦九年。以此推之，皆可见矣。至於水潦直旬，当遣皇甫镢天以缚之，蛟蜃以法律治之。
　　问曰：蛟蜃兴风致雨，何以亦能如是之淫浸？法家以书篆符章，告行符檄，千门万艺，不能役雷神便兴云雨。何以此等，即能如是？答曰蛟蜃藏於劣深山之中，亦有社令。忠义之士居民失祭杞，便於乡坊兴起云雨，损人田畴，害人禾稼，法当遣命魔钱大将军以戮之。
　　问曰：内验外治，固已闻之。但行持法度，其要如何？答曰：祈晴之法，当於火煞方上建坛，立治安卓召雷，行事先开云卷雾，起火穴塞雨穴而矣。
　　问曰：开云卷雾，起火穴塞雨穴，其法如何？答曰：开云卷雾於内玄，皆敛而归墓。闭气三七息，略咽津起火穴。以双手握固，仰面猛呼二七呵，乃起火穴也。雨则闭气，以舌拄上腭，时咽津三口，直下丹田。
　　问曰：内用固如此，外用如何？答曰：其法於日干字上起内用生将，於日家地支字上起外将，克到南方即住。又看月皇是何五行，如日皇克星，便可用事，但以五行生克验之。
　　师曰：如前子所问余，皆切於事而应於人之妙，子宜依吾法度而行之。所有符中之奥，法中之妙，皆尽已矣。但精心而修，端意而行，百发百中，无施不可，真所谓法海之骊珠也。言讫，复以二十八字为吾婿，他日嘱仲和书付悔隐袁庭植。
　　吾法元来不妄传，信知道法妙玄玄。
　　君家自是神仙种，管取儿孙代代贤。
　　法用
　　混沌鸿蒙未判，无年无月无时，但凭消息报君知，便是人间冬至。
　　坤虚通妙侍宸王先生家话竟
　　
