五岳真形图序论
　　经名：五岳真形图序论。编撰者不详。内引葛洪之说，当出於魏晋。一卷。底本出处：《正统道藏》正一部。参见：《云笈七签》卷七九。
　　五岳真形图序论
　　昔汉孝武帝好长生之道，常祭祀名山大泽，祈祀灵岳，以求神仙之应。以元封元年正月甲子，祭嵩高山，起道宫。帝斋七日，祠讫乃还。到四月戊辰，夜闲居，东方朔、董仲舒在侧焉。忽见一女人，着青衣，非常丽也。帝愕然问：何人。女曰：我墉宫玉女也。为王母所使，从昆仑山来语帝。闻子欲轻四海之禄，寻道求生，降帝尊之位，而屡祷山岳。勤哉有心，似可教者也。从今百日清斋，不交人事。到来年七月七日，西王母当暂来也。武帝下席跪诺。言讫，玉女隐忽然失所。帝於是登寻真之台，斋戒存道，其四方之事，权委於冢宰焉。到七月七日，扫除宫掖之内，设座於大殿之上。以紫罗荐地，燔百和之香，张云锦之帷，然九光微灯，设玉女之裘，葡萄之酒，躬监殽蔌，以为天宫之馔。帝乃盛服，立於阶下，勑端门之内坚，不得有妄窥者。内外谧寂，以俟仙官。到夜二唱之后，忽见天西南如白云，郁郁直来，遥赴宫庭，须臾转近。闻云中有箫鼓之声，人马之响，复半食顷间，王母至也。悬投殿前，有似鸟集。或驾龙虎，或乘白鹿，或乘白麟，或乘白鹄，或乘科车，或乘天马，群仙数千，光耀庭宇。既至，从官不知所在，唯见王母乘紫云之辇，又驾九色斑龙。别有五十天仙，侧近云驾，皆身长一丈，同执彩旄之节，佩金刚灵玺带，天真之策，咸住殿下。王母唯扶二侍女上殿。侍女年可十六七，服青绫之袿，容眸流盼，神爽清发，妙姿绝世也。王母上殿，东向坐，着黄锦袷，文彩明鲜，金光奕奕。交带灵飞大绶，腰带分景剑，头上大华结，戴泰真晨婴之冠，履玄琼凤文之舄，映玄云栋，神光炜哗。视之，年三十许，修短得中，天姿晻霭，灵颜绝世，真灵人者也。下车登床，武帝拜跪，问寒温毕，立如也。因呼武帝共坐。帝南向，王母自设厨。厨精丽非常，丰珍之殽，芳华百果，紫芝蕨萝，纷若填樏。清香之酒，非地上所有，甘气绝世，殊於俗味，武帝不能名也。又命侍女更索桃果，须臾以玉盘盛桃七枚，大如鸭子，形圆色青，以呈王母。王母以四枚与帝，王母自食三枚。桃之甘美，口有盈味。帝食，辄录核。王母问：录核何为。帝曰：欲种之耳。王母曰：此桃三千年一生实耳，中夏地薄，种之不生，如何。帝乃止。徐乃下地，叩头自陈曰：彻受质不中，耽沦流俗，承禅先业，遂羁世累。政事多阙，兆民无和，风雨失节，五谷不实，德泽不建，寇盗四起，当由其主积罪丘山。然少好生道，仰慕灵仙，未能弃禄委荣，栖迹山林，思绝尘饵，罔知攸向。且弃世寻真，攒启无师，岁月见及，恒虑奄忽。不图天真顿集，今日下臣有幸，得瞻上圣，是臣宿命当得度世，愿垂哀矜，赐诸不悟，得以奉承切己之教。王母曰：汝能贱荣乐卑，耽灵味道，自复佳耳。然汝情恣体欲，淫乱过甚，杀伐非法，奢侈其性。恣则裂体之车，淫为破年之斧，杀则响对，奢则心烂，欲积神损，聚秽命断，以此蕞尔之身，而宅灭形之贼，盈尺之才，乃攻之百刃，欲以解脱三尸，令身永久，难可得也。有似无翅之鴳，愿鼓翼天池，朝生之虫，而乐春秋者哉。若能荡此众乱，拨秽易韵，保神炁於绛府，闭淫宫而不开，静奢侈於寂室，爱众生而不危，守兹道戒，思乎灵味，务施惠和，炼精惜气，早却浮丽，令百竞速逝，汝行有若斯之事，将岂无彷佛耶。如其不尔，无为抱石而济长津矣。帝跪受圣诚，请事斯语。帝见王母巾器中有一卷小书，盛以紫锦之囊。帝请问：此书是仙灵方耶。不审其目，可得瞻盼不。王母出以示之，此《五岳真形图》也，昨青城诸仙就我请求，今当过以付之。此乃三天太上所出，文秘禁重，岂汝秽质所宜佩乎。今且与汝《灵光生经》，可以通神劝志也。帝固请不已，王母曰：昔上皇清虚元年，三天太上道君下观六合，瞻河海之短长，察丘山之高卑，名天柱安於地理，顿五岳而拟诸镇辅，贵昆陵以舍灵仙，尊蓬丘以馆真人，安水神乎极阴之源，栖太帝乎扶桑之墟。於是方丈之阜，为理命之室，沧浪海岛，养九老之堂，祖瀛玄炎，长元流生，凤麟聚窟，各为洲名，并在沧流大海玄津之中。水则碧黑俱流，彼则震荡群精。诸仙玉女，聚居沧英，其名难寻，其实分明。尔乃因山源之规，睹河岳之盘曲，陵回阜转，山高陇长，周旋委蛇，形似书字。是故因象制名，定名实之号，尽形秘於玄台，而出为灵真之信，诸仙佩之，皆如传章。道士执之，经行山川，百神群灵，尊奉亲迎。汝虽不正，然数诣山泽，叩求之志，不忘干道。欣子有心，今以相与。当奉深慎，如事君父。泄示凡人，必致祸考。按九老仙都千明之科，九炁丈人昭生之符，太灵群文，皆是三天太上大道君所撰，或是三皇天真所造，或是九天父母真人赤童所出。此辈听四十年，得传一人。四十年无其人，听八十年，顿传二人耳。授非其人，是为泄天道。可授而不传，是为闭天宝。不计限而妄授，是为轻天老。受而不敬，是为慢天藻。泄闭轻慢，四者延祸之车也。泄则身死道路，受生形而骸裂。闭则盲聋於来生，命凋枉而卒殁。轻则祸锺於父母，诣玄都而考罚。慢则暴终而堕恶疾於后世。复有愈此罪者，宗断而族没。同道谓之天亲，同心谓之地爱。传授当相亲爱，共均荣辱，营心真一，珍惜精液，共养和气，气合神归，必齐灵会。如其不尔，天降汝疠。此皆道之科禁，今故相戒，不可不慎。若汝欲有所授，董仲舒者，似其人也。即命侍女，使更取一图，以与武帝。侍女探怀中得一卷，形书精明，俱如向者。王母以手付帝，再拜跪受。王母曰：若汝遂克明正身，反恶修善。复三年七月，更来告汝道也。须臾，殿南窗朱鸟窗中，有一人来看窥王母，帝惊问何人。王母曰：汝不识此人耶，是汝侍郎东方朔也。是我邻小儿，而性多滑稽，曾三来偷此桃子。昔为太上仙官，太上令到方丈，使助三天司命收诸家。朔到方丈，但务山水游戏，了不共营和气，擅弄雷电，激波扬风，风雨失时，阴阳错逆。致令蛟鲸陆行，山崩坏境，海水暴竭，黄马宿渊，妨农芝田，沈湎玉酒，失部御之和，亏奉命之科。於是九源丈人乃言之於太上，太上遂谪斥，使在人间，去泰清之朝，令处臭浊之伦。近蒙金华山二仙人，及九嶷君，比为陈乞，以行原之。於是帝始知朔非世人也。言语饮酒，因告武帝仙官从者姓字，及冠带执佩物名，所以得知而记焉。至向晓，王母别去。临发，人马龙虎，鼓吹导引，如初来时，云炁勃郁，尽为香气。极望西南，良久乃绝。
　　於是帝既见王母，乃信天下有神仙之事，欲有去世计数矣，而淫色自性，杀伐不休，百姓叹於劳役，死者怨於无辜，不从圣母之言，遂不复来也。先王母见武帝，多所称说，或延年之诀，致神之术，帝乃自撰集为一卷。及所与经图之属，帝皆请以黄金之几，封以白玉之函，安着柏梁台上。后到太初元年，天火焚台，於是《真形》及《灵光生经》、自撰受集要，遂尔烧失。王母常以武帝不从训诲，而灾之耳。但帝先承王母言，以图授董仲舒。仲舒登写，赖此得存也。其后东方朔一旦乘云龙飞去，同时众人见后西北上冉冉，仰望大雾覆之，不知所在。帝甚懊恨，自知失道。其年十二月，坛蒿里祠后土，东临渤海，望祠蓬莱山。春还，受计于甘泉。二月起建章宫。夏五月正历，以正月为岁首，色上黄，数用五，定官名，协音律。遣将军公孙敖筑塞外受降城。秋八月，幸安定，遣贰师将军李广利发天下勇兵，西征大宛，改历以正月为岁首，是王母之意也。鲍靓曰：予察王母众仙之宗，犹珍贵此文，何凡近小人而欲盼之乎。
　　汉武帝以王母言问东方朔，朔对如别：祖洲、瀛州、玄洲、炎洲、长洲、元洲、流洲、生洲、凤麟洲、聚窟洲，此言皆十洲之名，处巨海之中，是人迹所不逮处。
　　祖洲在东海中，地方五百里，去西岸七万里。上有不死之草，草形似菰苗，长三四尺许。人已死者，以草覆之，皆登时活也。末服之，令人长生。昔秦始皇时，大宛中多枉死人横道。时有鸟如乌状，数衔此草，以覆死人面，皆登时起坐。有司奏闻始皇，遣使者赍草以问北郭鬼谷先生。先生云：此是东海中祖洲上不死草也。其草生琼白中，或名为养神芝。其叶似菰，生不丛，采止活一人。始皇於是乃遣童男童女五百人，入海寻祖洲，遂不返也。
　　瀛洲在东海中，地方四千里，对会稽，去岸十七万里。上生神仙芝草，有玉石，高且千丈，出泉如酒味，名为玉酒，或为玉膏。饮数升辄醉，令人长生。洲上多仙家，风俗似吴人。
　　玄洲在北海之戌亥地，地方七千二百里，去岸三十六万里。上有太玄都仙伯，治玄丘山。又有风山，声气响电，对向天西北门上，多太玄仙宫。
　　炎洲在南海中，地方二千里，去岸九万里。上有风生兽，似貂，青色，大如狸。张网取之，积薪数车以烧之，薪尽而此兽在灰中不燃，其毛不燋。斫刺不入，打之如皮囊。以铁锤锻其头，数千下乃死，而张其口以向风，须臾便活而起。以石上菖蒲塞其鼻，即死。取脑和菊华服之，尽十斤，得五百年。又有炎林山，山中有夜光兽，大如鼠，毛长三四寸，或赤或白。山可二百里许。晦夜望见山林及此兽，光照如燃火状。取其兽毛，绩#1以为布，名曰火澣布。衣服此布，垢污以灰水浣之，终不除，唯以火烧之两食许，出振其垢，更白洁如雪。亦多仙人。
　　长洲一名青丘，在南海辰巳地。地方五千里，去岸二十万里。上饶山川，又多大树。树乃有二千围者。一洲之上，专是林木，故或名为青丘。仙草灵药，甘液玉英，靡所不有。又有风山。山弘震声，上有紫府宫，天真仙女多游於此。
　　元洲在北海中，地方三千里，去岸十万里，上有五芝玄涧。涧水如蜜，服之长生。服其芝不死。亦饶仙家。
　　流洲在西海中，地方三千里，去岸十万里。上多山川积石，名为昆吾石。治其石成铁，作剑，光明照洞，如水精状，割玉如割泥焉。亦饶仙家。
　　生洲在东海寅丑之间，接蓬莱十七万里，地方二千三百里，去岸二十三万里。上有仙家数万，天炁安和，草木常生，长养万物，地无寒暑，亦多山川仙草。又一洲水味，皆甘如饴酪，至良者也。
　　凤麟洲在西海之中，地方千五百里，洲四面有弱绕之，鸿毛不浮，不可越也。洲上专多凤麟，数万为群，并有山川池泽，及神草百种，亦饶仙家。煮凤喙及麟角，合煎作胶，名之为集弦胶，或名之为连金泥。此胶能续弓弩断弦，连已折之金，并连集，更打折，他处乃断，此所集际，终不脱也。
　　聚窟洲在西海中，居申未之地。地方三千里，接昆仑十万六千里，去岸二十四万里。上有真仙灵官宫第，比门不可胜数。及有狮子辟邪，凿齿天鹿，长牙铜头铁额之兽。洲上有大山，形似人鸟，因名之为人鸟山。山多大树，与枫木相似，而枝叶气香闻数百里，名之为反魂树。叩其树，树亦能自作声，声如群牛呴。闻之者，皆心震神骇。伐其木根心，於玉釜中煮取汁，更微火熟煎之，如黑饴状，令可丸，名之为惊精香，或名之为震灵丸，或名之为反生香，或名之为震坛香，或名之为人鸟精，或名之为却死香，一种六名。斯灵物也，香气闻数百里，死尸在地，闻气乃活，不复须以熏死人而生也。
　　沧海岛在北海中，地方二千里，去岸二十万里。海四面绕岛，各五千里，水皆沧色，谓之沧海也。岛上专是大山，积石至多。八石芝、石脑、石桂英、流丹黄子之辈百许种，皆生於岛。石服之长生。岛中有紫石官室，九老仙都治处，仙官万许人。
　　方丈在东海中央，东西岸相去正等，地方三千里。上专是群龙所聚，有金玉之宫，三天司命所治处，群仙不欲升天者，皆在此洲受太玄生箓。仙家数万，耕田种芝草，课计顷亩，如种稻状。亦有玉石泉，上有九源丈人宫，主领天下水神，及龙蛟阴兽之物。
　　扶桑在东海之东岸，直上岸万里，复得碧海，广狭浩汗，与今万海等。大水既不咸苦，正作碧色，甘香味美。扶桑地方万里，上有太帝太真东王所治处，多生林木，叶皆如桑。又有椹树，长者数千丈，大二千余围，树两两同根偶生，更相依倚，是以名为扶桑芝。仙人食其椹，体皆作金色。其树虽大，其叶椹故如中夏无异，但味绝甘香耳。地生黄金、白玉、瓦石，状仙人身，亦有长十丈者，亦有长五六尺者。
　　蓬丘，蓬莱山也。对大海东北岸，山周回三千里，其外别有圆海绕山。圆海水正黑色，谓之溟海也。无风而洪波百丈，不可得往来。上有九炁丈人、九天真王宫，唯飞仙能有到其处耳。
　　昆陵，昆仑山也。在西海之崖申未地也。去咸阳四十上万里。山高平地万里，上方千里。形如仰瓮，下狭上广，故名之为昆仑。周匝弱水绕山，上有金城五所、玉楼十二所，流精之阙，光碧之堂，琼华之室，紫翠密房，西王母之所治，众仙所宗。上通璇玑九炁，流布帝王，玉衡品物，群生希奇，出皆在於此，不可具记。
　　太上名山鼎於五方，镇地理也；号天柱於岷城，象罔辅也。诸百川极深，水灵居之，其阴难到，故治无常处，非如丘陵而可得论。是以天地设位，因物象之宜，上圣观方，缘形而着。尔乃处玄风於西北，坐王母於坤乡。昆吾镇於流泽，大桑植於碧津。离合天精，而光兽生於炎野；坎总众阴，是以仙都宅于海岛。艮位山方，蓬山填於寅丑，巽体元女，养巨木於长洲。高风鼓乎群龙之位，畅灵人於遐丘。至妙玄深，幽神难尽，真仙隐宅，灵陵所在，六合之内，岂唯数处而已矣。此皆举其标末耳。朔所见不博，未能宣通圣词。昔曾闻之於得道者，说此十洲大丘灵阜，皆是真仙奥墟，神官所治。其余山川万端，并无复及此者也。尧时遣禹治洪水，经诸五岳，使刻石识其里数高下。其字科斗书，非汉人所了也。今丈尺里数，皆是禹时书也。不但刻度五岳，诸名山亦然。刻山之独高处耳。今书处，是朔所具见，其王母所道诸灵薮，禹所不履，唯书於中夏之山石也。
　　鲁女生，长乐人也。少好道，初服饵胡麻，及求绝谷八十余年。日更少壮，色如桃花。一日能行三百里，走及獐鹿。传世见之，二百余年。后采药於嵩高山，忽见一人坐磵上。女生叩头，再拜稽首，乞长生之要。其人曰#2：我三天太上侍官者也。汝当得仙，故得见我。我将授汝宝文秘要，可以威制五岳，役使众灵。良久，乃以《五岳真形图》以与之，并告其施用节度。女生道成，一旦乘龙，与知交故人别，云入华山中。女去#3后复五十年，先相识者逢女生於华山庙前，乘白鹿，从玉女三十人，并令谢其乡里亲戚故人，甚分明也。说女生颜色更少。五岳图与王母诀，正同今得见於世间者，起由董仲舒，及女生二人得之。仲舒临去，以传乐巴。女生后以传封君达。晋魏际，君达入玄丘山，临去传郑氏。
　　弟子葛洪曰：夫至道无形，机妙难论。神仙之事，诚非小丑所宜缘寻。然世人不睹其门，皆谓之无。既见真验，复不肯以语人。是以清浊乖律，香臭绝伦。若道士得秘圣之书，皆当杜於一人口者，则灵真之文，将坠於独见，何缘得存流於百代乎。洪谓传授但当必得其人耳。岂可都闭耶。自江东都无有此书，若郑君复秘而不出，则斯文永翳也。昔曾以此白郑君。郑君曰：道书人皆有之。如三皇天文大字，及灵书至妙，修勤求慕，时或闻见。《五岳真形图》，自录之首，吴越之人，无有得传。将斯文之不出，文贵而不授乎。不审先生有此书与不。傥令鱼目之珠，映於九阳之光；洿丘瓦石，暂盻南和之肆。若遂仰瞻天真，则洪心坚愈深。郑君曰：此书吾似有之。传授禁重，不可妄泄，传非其人，罪咎必至。凡道士辈，虽心希清正，而行多不备。不备则有虑，有虑则祸诣。亦何急令致祸之书，而为刀锯乎。是以先流得之者，又不敢轻以授人，便自都绝，正如此耳。卿极有心，必能通玄畅昧，是故相告，且勿宣之。吾先受此书於青牛先生，自吾受图以来，未传一人。依仙科当付一人，乃得绝身弃迹耳。世上波波，不可复停，行当以此文与卿。复是一年许，七月闲夜，见呼告曰：吾方当去，可具素写图。洪乃斋盛祭受。今施用节度，皆出於郑君也。郑君说青牛先生，仙人封君达，本陇西人也。初服黄连五十余年，入鸟鼠山，又於山中服练水银百余年。还乡里，年如三十者。常乘青牛，故号青牛道士。行闻有疾殆死者，识与不识，便以腰间竹管中药与服之，或为下针，应手皆愈。世多得其验效，都不以姓字语人，人通识乘青牛为名耳。人间复二百余年，入玄丘山中，不知所在。
　　青牛先生言：家有五岳真形，一岳各遣五神，来卫护图书。所居山川近心者，山泽神又恒遣侍官防身营家，凶逆欲见伤害，皆反受其殃。辟除五兵五温，可带履锋刃。又司人之奸秽，言人之不正。不正者祸身，奸秽者祸门。是以宜深忌慎。人有带此文，及执持以履山林者，百山地源灵主，皆出境拜迎。尊贵图信，鬼神犹执卑降之礼，何况凡人，而可慢惰哉。
　　郑君言：在家一岁，辄一祭图。令人居家富昌，宦身阳升，行来谐合，凶祸远迸，求欲得愿，长生延年。若山林独处，可亏祭也。所以然者，山林幽寂，栖心无邪，又非酒殽所出，唯当恭而已矣。家居混杂，有妇女鸡犬尘秽生於部界，惰慢出自言语，先或污浊神炁，或产乳堂宇。是故斋祭灵图，以谢灾疠。以月建斋三日，又须夜半之时，出庭中，或密室中，西向，勿令人知#4。
　　昔黄帝游观六合，后造神灵，见东中西北四岳，并有佐命之山，唯衡山峙立无辅，乃与昌宇、力牧、方明等，章祠三天太上，使命霍山、潜山为南岳储君，拜青城山为丈人，署庐山为使者，令总衡岳以鼎镇，举德真而为主。储君者，衡岳之副君也。吴越人或霍山为岳，其实非正也。
　　授图祭文　郑氏所出
　　某以胎生肉人，百官子孙，沉湎嚣恶，流浊世务，运遇有幸，得奉大化，涤荡秽俗，许以更始，修心慎违，希企灵真，夙夜驰竞，不敢宁舍。昔以某年月日，岁在某处，受先师甲乙真形，按九都千明之科，许得传授。谨按道法，当付良密。今有同志道士，某郡县乡里男生某甲，年如干岁，小心勤翼，必能宣启灵化，敷正神炁。即以今年月，歃血誓书，授其真图，委缯告盟，禁以不传。天亲同心，常相爱护，不得弃元崇末，要衒荣利。其五八大约，祸福所期，量己审人，任之处焉。谨清斋祭付，唯即一列，上达三天。
　　受图祭文　郑君所出
　　某本胎生肉人，枯骨子孙，生长浊世，染乱罪考，宿行积咎，祸高丘陵。天启其衷，得闻圣化，心开改迹，好生乐道，仰慕灵感，思求真应，庶蒙清荡，以延性命，恒舍秽率善，愿为种民，攒求遐年，当须天启。登山履川，亦赖灵助，注心道门，不敢携贰，并仰贡方物，自辅信，及今即日，受五岳真形，藏戢一己，与之终始。五八有期，永无中泄，传授相亲，爱护同气，蠲齐荣辱，天科所佑，不敢慢惰，抵犯禁网。遵受法诀，封之于心。谨清斋告祭，以为其始。唯即一列，上达三天，章奏太上，除某三尸，登书生录，刻题玉札，缄之绛府。五方灵岳，各遣五神，千山百川，时差侍官，营守图文，防护某身，使长生永存，寿延亿千。
　　鲍氏佩施用
　　靓按黄帝橐钥五匮内真文云：此书是三天太上撰次所出。曾闻之於先达者，言西王母紫兰宫屋，通画此象。诸塘宫玉女仙人服衣，皆以此形画之。昔遣中黄太一，以此图下授名山隐逸有仙录者，结约五八之年而传也。自无运命之遇，莫见其篇目矣。如鲁女生，山中受之，皆此类也。仙人云：道士佩此文，入山林川泽，所经诸灵神，皆出郊境奉迎焉。然五岳各有所部，东方之山，则属东岳，其西岳、南岳、北岳亦同。唯平地江河淮水，及中央之山陵，皆统中岳之部也。诸入山采八石，石众石脑，流丹流珠，飞节黄子，石髓桂英，及芝草诸神药，自无五岳佩之，此仙物终不可得也。欲佩之法，以青为缯，或用白为缯，盛以紫囊，或带之头上，或带之心前，或肘后。山无大小，皆有灵神。神来形见，自称某山某中来迎拜也。是太上真人以为所使，策文五岳卫此图书。如今世人，敬监司之章节状，所以丘山之神而来拜谒也。受付之法，限之四十年一传，歃血委暂而约。人有此文在家者，五岳君各遣五神来奉卫图文。所居山川源泽诸灵，各遣侍人营护子耳。他人憎嫉谋议，口舌凶逆贼害，及县官击子者，五岳所卫二十五神，及山川侍官，即白所居之部岳君。岳君即使鬼物反害，彼人自中也。奉之者，不可不正身清神。若行邪乱慢，不尊所受，忽贱灵信，轻侮宗末者，祸至灭家，不可不慎。入山无真形，则众精坏人。采药不得真形，则群灵蔽之。为道士不得真形，则魂气不定，三尸乱干。术士不得此文，皆不成就。但有此文以佩身，仍足弥纶众神，横行天地。在家则神人奉卫，入山则群灵奉迎。采药服芝草，则真仙营护。经疫遇害，则灾自灭。尔乃虚往实来，真验祸福。将有道者，其秘而尊焉。
　　汉元封元年西王母授孝武皇帝。
　　太上真仙授仙人长乐鲁女生。
　　五岳图序　东方朔所出
　　五岳真形者，山水之象也。盘曲回转陵阜，形势高下参差，长短卷舒，波流似於奋笔，锋芒畅乎岭崿。云林玄黄，有如书字之状。是以天真道君，下观规矩，拟纵趣向，因如字韵，随形而名山。子有东岳形，令人神安命延，存身长久，入山履川，百芝自聚。子有南岳形，五温不加，辟除火光，谋恶我者，反还自伤。子有中岳形，所向唯利，致财巨亿，愿愿克合，不劳身力。子有西岳形，消辟五兵，入刃不伤，山川名神，尊奉司迎。子有北岳形，入水却灾，百毒灭伏，役使蛟龙，长享福禄。子尽有五岳形，横天纵地，弥纶四方，见我欢悦，人神攸同。昔黄帝征师诸侯，与蚩尤战於涿鹿之野，遂擒之。诸侯咸宗为天子，代神农氏，是为黄帝。天下#5有不顺者，从而征之，破山通道，未尝宁居。东至于海，登太山及岱宗；西至崆峒，登鸡头；南至于江，登熊湘；北逐蝉粥金符釜山，而邑于涿鹿之阿。迁徙往来，无有常处。察四岳并有佐命之山，而南岳独孤峙而无辅。乃章祠三天太上道君，命霍山、潜山为储君。奏可。帝乃自造山，躬写形像，连五图之后。又命拜青城为丈人，署庐山为使者。形皆以次相续，此适始於黄帝耳。
　　东岳泰山君，领群神五千九百人，主治死生，百鬼之主帅也。血食庙祠，宗伯者也。俗世所奉鬼祠邪精之神，而死者皆归泰山，受罪考焉。诸得佩五岳形，入经山林，及诣泰山，君及诸山川百神，皆出境迎拜子也。泰山君服青袍，戴苍碧七称之冠，佩通阳太朔之印，乘青龙，从群官来迎子。
　　南岳衡山君，领仙官七万七百人。入诸南岳，所部山川神皆出迎。南岳君服朱光之袍，九丹日精之冠，佩夜光天真之印，乘赤龙，从群官来迎子。
　　中岳嵩山君，领仙官玉女三万人。入诸山，是中岳所部名灵，皆来迎。中岳君服黄素之袍，戴黄玉太乙之冠，佩神宗阳和之印，乘黄龙，从群官而迎也。中岳是五土之主，善敬之。太上常用三天真人有德望者以居之。
　　西岳华山君，领仙人玉女四千一百人。道士入其所部之山川，神并来迎。华山君身服白素之袍，冠太初九流之冠，佩开天通真之印，乘白龙而来迎子。
　　北岳恒山君，领仙人玉女七千人。其入所部之山川，神皆来迎。北岳君服玄流之袍，冠太真冥灵之冠，佩长津悟真之印，乘黑龙而来迎子。
　　青城丈人，黄帝所命也，主地仙人，是五岳之上司，以总群官也。丈人领仙官万人，道士入其山者，丈人服朱光之袍，戴盖天之冠，佩三庭之印，乘科车，从众灵而来迎子。
　　庐山使者，黄帝所命，秩比御史，主总仙官之位，盖五岳之监司。道士入其山者，使者服朱绯之，戴平华之冠，佩三天真形之印，而来迎子。亦乘科车，从以众灵。
　　霍山南岳储君，黄帝所命，衡岳之副主也。领群灵三万人，上调和气，下拯黎民，关校众仙，制命水神，是峻验之府，而为诸灵之所顺也。道士入其境，储君服青锦之袍，戴启明之冠，佩道君之玉策，而来迎子。或乘科车，或驾龙虎。
　　潜山储君，黄帝所命，为衡岳储贰，时参政事，令职似辅佐者也。入其山，潜君服紫光绣衣，戴参灵之冠，佩朱官之印，乘赤虬之车，而来迎子。诸佐命山君，并辅弼岳君，预於位政。道士入其山，佐命服朱袍，戴仙华之冠，佩太上真形之#6章，而来迎子，所乘无常。
　　东方朔言：古画五岳真形首目者，乃是神农前世，太上八会群方飞天之书法，殆鸟迹之先代也。自不得仙人译注显出，终不可知也。凡道士欲佩图进取山象，及书古文卷毕，以此题外面，然后盛之带符。当得正月建寅，斋七日。斋中写白讫，醮如传授法，但易章中自说辞旨，随人也。凡写书，皆烧香於左右。
　　五岳真形图序论竟
　　#1绩：原作「续」，据前后文义改。
　　#2曰：原作「田」，据前后文义改。
　　#3「去」字据文义补。
　　#4「知」字据文义补。
　　#5天下：原作「天子」，据《洞玄灵宝五岳古本真形图》改。
　　#6「之」字据《洞玄灵宝五岳古本真形图》补。 
　　
