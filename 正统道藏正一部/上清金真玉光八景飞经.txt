上清金真玉光八景飞经
　　经名：上清金真玉光八景飞经。撰人不详，约出於东晋。是早期上清派重要经典。一卷。底本出处：《正统道藏》正一部。参校本：敦煌DX1962+2052+P.2728+2848+S.238号抄本#1。
　　上清金真玉光八景飞经
　　上相青童君撰
　　金真玉光太上隐书
　　九天丈人受太空灵都金真玉光於元始天王，名之八景飞经，广生太真名之八素上经，青真小童名之豁落七元，太上大道君名曰隐书玉诀。金章同出於九玄之先，目其上篇而四时名焉。其道高妙，众经之尊，总统万真，匡御群仙，玄符流映，洞明紫晨，秘於九天之上大有之宫，金辉紫殿玉宝琼房。铸金为简，以撰灵文，刻玉丹书，以明其篇，流光奕奕，辉焕太空，日月侠照，五晨翼灵。命金华之女、玉晨之童各三千人，侍卫玉文，玉妃典香，灵风扬烟，巨龙毒兽，备守玉阙，琼凤抚翼，神鸾荫玄，众真宴礼，万圣朝轩，玉陛骋盖於霄庭，太帝屈节於几前，玉皇改度以推运，璇玑命斗以回神，唱神州以齐景，变七转以舞天，历三五於神化，散轨度於九玄，策五行以招魂，御豁落以威灵，命八景以登空，摄天魔於金真，披隐书於寂室，咏妙章於无间，理万帝於上上，总群下於生生。是时建炁之始，九天丈人坐命灵都，携契玉仙，五老上真、三十九帝、上皇先生、万始道君、高圣大神、太上大道君、扶桑大帝旸谷神王、南极上元、紫素三元君、西龟王母、太素三元君，上登上上上紫琼宫玉宝台七映朱房，施檄五帝四方司官，灵都神兵，辅卫上元。命上仙太和玉女，施金真招灵摄魔之符，置於五方。太极四真人，诵太空之章，妙唱朗彻，八景齐真，玉光焕霄，豁落洞明，三晨停晖，八风回旌，玄鼓云盖，九炁映灵，三五翼赞，六六合并，蓊蔼玄玄之上，焕赫郁乎太冥，飞香绕日，流电激精，华光交洒，神烛合明，流缅千劫，得妙忘旋。於是九天丈人即临玄台之上，命左仙侍郎李羽非、监灵使者邓元生，执九色之麾，琼文帝章，告盟四明，启付众真，太上大道君八景飞经金真玉光豁落七元，位登至上，洞游玉清，金仙辅翼，五帝卫灵，启命事悉，云轮骋盖，飞虬整驾，龙超霄际，倏顷之间，亿仙立会，琼轮碧辇，流精蓊蔼，众吹云歌，凤鸣鸾迈，交烟互集，徘徊玄太，萧萧非#2太霞之上，放浪於无涯之外，各返玉虚之馆，豁若灵风之运炁。太上大道君还登峻层之台，九曲之房，引后圣九玄金阙帝君、上相青君，对斋三月，依盟启受於二君，使各封一通於金阙上宫、方诸青宫。至大劫之周，三道亏盈，二炁离合，理物有期，承唐之世，阳九放灾，翦除凶勃，搜采上贤。至此之年，若有修行大洞之真经，精雌一之幽关，施八道以招无，研金华於三元，诵素灵於寂室，策五行以招魂，佩金神之虎文，移七星於天关，掌玄名於帝图，建青录於上清，胞玉秀以结络，含琼胎以内灵，绝世好以长阜，独守默於自然，可得玄授於八景，告妙诀於金真，施招灵於曲宇，置豁落以御神，拔七祖於幽宫，免五苦於刀山，离八难於火乡，灭负石於宿根。有得此文，超腾九玄，纵迹飞影，洞睹三清。自无其人，累劫勿传。
　　《金真玉光八景飞经》，乃生九天之上，无景之先，玄光流映，若无若存，悬精晻蔼，洞曜琼宫，积七千余劫，其文甚明，仰着空玄之上，太虚之中，览亦不测，毁亦不亡，焕赫洞耀，彻照十天。於是九天丈人以建始元年，岁在东维，天甲吉辰，清斋太空七宝琼台，以金青盟天，请受灵篇，招灵摄魔豁落七元，玄章既测，亦无师宗，不知从何忽然而生。案文施行，八景见形，光烛琼室，招致万真，於时启命帝皇，群仙莫不诣庭，施俯仰之礼，朝宴玉经也。此乃九天之帝信，玉皇之威章，左辅执节仙都，右置侍仙玉郎、五方灵官十亿万人，典卫宝文，营辅佩者之身。依太极四明，万劫一传，秘於九天之上大有之宫，金晖紫殿玉宝琼房，施飞罗自然之帐，玉几金床，玉晨之童，执香侍左，金华之女，散烟於右，太妃侍前，玉仙辅后，玄云紫盖，荫乎堂宇，诸真仙上圣，一月三登行礼。如是宝诀法告，三五改运，大劫交周，七百年中当行世间。若有玄名帝简，玉字紫清，金藏玉骨合真之人，听得盟传。轻泄帝宝，七祖、父母，及兆之身，被考三官，充刀山地狱，三徒之中，万劫不原，奉者详慎。
　　元始天王启之於空玄之上，以传九天丈人、太真太上大道君#3、青真小童、五老上真、三十九帝、上皇先生、万始道君、南极上元、紫素三元君、西龟王母、太素三元君、太真夫人。上皇先生以传紫清帝君，万始道君以传黄石先生、三天玉童，太上大道君以传东海小童、紫微夫人、后圣九玄金阙帝君，帝君以付上相青童君、太极四真人、西城王君。如是宝诀，皆上真口口相传，上相帝君科校撰集施行祝说法度，先后相次，集为宝卷，今封一通於王屋山石室之中。若有勤尚高志，弃放世荣，登陟灵山，精修苦念，名掌青宫，当得此文，帝君当遣真人玄授兆身。兆得此文，五帝卫房，招灵摄魔，制精御神，修道诵经，上应九天，无复试败之凶。按法施用，真人下降，与兆共言，不过七年，乘空而行，九年精感，白日登晨。上上之道，不传非真。
　　凡有得《金真玉光八景飞经》者身#4，皆玄挺应会，宿命当仙，每以别室烧香，朝夕礼拜，心存神真玉光紫炁，满於斋堂之中，躬礼崇奉，如眼对神，帝遣金华之女、玉晨之童各二十四人，侍卫兆身，赏功罚过，分别善恶也。又有左右水火二官，纠察漏泄，违科犯禁，罚以风刀之考，愆连七祖。生死之科，明慎修行。
　　凡修学上道，入山登斋，诵咏灵章，而无此文，施安招灵摄魔之符、豁落七元上法，不得妄动於玉篇，真不为降，天魔犯身。故此文为九天之信，玉皇之章，无信而行，因致道真不得，轻以短见诵咏求仙，积劳无感，反收祸殃，三官执考，灭兆之身。兆欲修道，当备众经#5，令部数充足，上下相成，俯仰之格，施行合度，斋诵万遍#6，得真人降房，克日成仙，不必万遍，正在精研。
　　有佩招灵摄魔豁落七元之符，皆太一定生，司命改年，主录校籍，注上太玄，普告四司五帝灵官，五岳九河神仙万灵，皆稽首奉迎，营卫兆身。此上帝真皇章信，故得制神使灵也。凡行此道，不得至冒淹入秽，履生死之污。犯此之禁，真灵高逝，反正上宫，施名不制，反误兆身，子得其法，慎此为先。
　　立春之日，三素元君上诣天皇，太帝游宴之时，元景行道受仙之日也。兆修《金真玉光八景飞经》之法，当以其日沐浴斋戒，清朝入室，烧香行礼，施安招灵致真摄魔之符，置於五方，兆於中央，东北向，叩齿十二通，仰思紫、绿、白三色之云，东北而回，便心念#7微言：三素元君，乞回神驾，下降我身，右别我名，赐我神仙。毕，还思东北清微上府始阳宫中，元景司空司录道君，姓葛，讳 太咒献，形长七寸八分，身着玄黄之绶，头冠七色耀天玉冠，足蹑五色之履，手执威神之策，乘八景之舆，飞龟玄云之车，骖驾青龙，从太和仙童二十三人，下治兆身泥丸官中，乃微祝曰：
　　元景大神，玄道回精，上节告始，万炁混生，九微上化，回降我形，保固元吉，监总帝灵，招真制魔，我道威明，上致太和，玉芝充盈，通神彻视，洞睹三清，得乘飞景，俱升帝庭。毕，仰咽八炁。此元景之道，行之八年，则三素之云、八舆飞轮，迎兆之身，上升帝晨。所谓八道元景招灵秘言，不传非仙之人。
　　春分之日，太微天帝君上诣高上玉皇游宴之时，始景行道受仙之日也。至其日，如上法，夜半东向，叩齿九通，仰思玄、青、黄三色之云，东北而回，便心念微言：太微天帝君，乞回神驾，下降我身，上我帝简，赐我神仙。毕，还思东方青阳上府玄微宫中，始景老子大道君，姓羽，讳 幽窕，形长九寸，身着紫青之绶，头戴九色通天宝冠，足蹑九色之履，手执命神之章，从太阳仙童三十六人，乘八景之舆，青云之车，骖驾苍龙，下治兆身明堂宫中，仍微祝曰：
　　始景上元，招灵致真，承炁命节，法典帝先，回精玄盖，上宴玉晨，回灵下降，镇固我身，保精炼炁，五华结鲜#8，紫炁流映，洞得御神，骖乘飞景，上宴琼轩。毕，仰咽九炁。此始景之道，行之八年，则玄云飞轮来迎兆身，上升太清。八道始景秘言，勿传非仙之人。
　　立夏之日，太极上真三元真人上诣紫微宫游宴之时，玄景行直受仙之日也。至其日，如上法，清旦东南向，叩齿九通，仰思青、紫、黄三色之云，西北回，便心念微言：太极上真，三元真人，乞回神驾，下降我房，书我玉名，使我神仙。毕，还思东南少阳上府太微宫中，玄景玉光无极道君，姓王，讳 无英，形长八寸八分，身着丹锦之绶，头戴无极进贤玉冠，足蹑九色之履，手执招灵之章，乘玄景绿舆，五色云车，骖驾凤凰，从灵飞仙童三十九人，下治兆身洞房宫中，仍微祝曰：
　　玄景上灵，骖宴八炁，造景九玄，翱翔无外，回真下降，解我宿滞，荫以飞云，覆以紫盖，得乘八景，上升霄际。毕，仰咽八炁止。此玄景之道，行之八年，则紫、青、黄三色之云，玄景绿舆来迎兆身，上升太清。玄景八道秘言，勿传非仙之人。
　　夏至之日，扶桑公太帝君上诣太微宫游宴之时也，虚景行道受仙之日。至其日，如上法，清旦南向，叩齿八通，仰思赤、白、青三色之云，东南而回，便心念微言：扶桑大帝君，乞回神光，下盼兆身，记名东华，得乘飞烟。毕，还南向，思太阳上府紫微宫中，虚景太尉元先道君，姓玄，讳 伯史，形长八寸八分，身着绛锦丹绶，头戴平天曜精玉冠，足蹑九色之履，手执制魔之章，乘光明八道之舆，赤云之车，骖驾凤凰，从丹台上宫玉童三十六人，下治兆身中元丹田宫中，仍微祝曰：
　　虚景启灵，乘炁旋回，迅驾八道，光明吐威，下降我房，映我丹辉，摄魔御神，万灵悉摧，使我洞幽，与景斋飞。毕，仰咽八炁止。此虚景之道，行之八年，则致光明八道之舆，来迎兆身，上升太清。虚景八道秘言，勿传非仙之人也。
　　立秋之日，太素上真白帝君上诣玉天玄皇高真也，元景行道受仙之日。至其日，如上法，清旦西南向，叩齿十二通，仰思白、赤、紫三色之云，正西而回，便心念微言：太素真人，乞回神光，下降兆身，奏名玉天，得为真人。毕，思西南少阴上府灵微阳宫之中，元景太一淡天道君，姓黄，讳 运珠，形长七寸八分，着玄黄素绶，头带七宝进贤之冠，足蹑九色之履，手执命神之策，乘翛条玉辇，五彩朱盖紫云之车，骖驾六龙，从黄素上宫仙童二十四人，治兆身下丹田宫中，仍微祝曰：
　　元景上真，八道玄灵，上治黄母，下治兆形，徘徊神辇，流映紫清，历运御气，三炁焕明，制神摄魔，我道洞精，长保上景，飞仙长生。毕，仰咽七炁止。此元景之道，行之八年，则致翛条玉辇来迎兆身，上升太清。元景八道秘言，勿传非仙之人。
　　秋分之日，南极上真赤帝君上诣阆风台，诣九灵夫人游宴之时也，明景行道受仙之日。至其日，如上法，清旦西向，叩齿十二通，仰思青、黄、赤三色之云，西南而回，便心念微言：南极上真，上皇赤帝君，乞回神光，下盼兆房，赐书玉简，上奏九灵，得乘飞景，升入无形。毕，思正西太阴上府精微兑宫中，明景太和道君，姓浩，讳 二仪，形长六寸八分，身着白文素灵之绶，头戴无极宝天之冠，足蹑九色之履，手执度命保生玉章，乘绛琳碧辇，白云之车，骖驾白虎，从素灵上宫玉童二十二人，下治兆身华盖宫中，仍微祝曰：
　　明景道宗，总统九天，弘络紫霄，迅御八烟，回停玉辇，下降我身，启以光明，授以金真，豁落招灵，身无稽延，得乘飞景，上晏霄晨。毕，仰咽七炁止。此明景之道，行之八年，则致绛琳碧舆来迎兆身，上升太清。明景八道秘言，勿传非仙之人。
　　立冬之日，上清真人帝君皇祖上诣高上九天，玉帝游宴之时也，洞景行道受仙之日也。至其日，如上法，清旦西北向，叩齿九通，仰思绿、青、紫三色之云，西南回，便心念微言：上清真人，帝君皇祖，乞回神驾，下降兆房，赐书玉名，上奏上清，得乘飞景，升入无形。毕，思西北阴晖上府清微中宫，洞景司录太阳道君，姓玄，讳 元辅，形长五寸八分，身着玄黄之绶，头戴九玄飞晨玉冠，足蹑五色之履，手执摄杀之律，乘玄景八光丹辇，紫云之车，骖驾玄武，从太玄仙童二十四人，下治兆身仓命宫中，仍微祝曰：
　　洞景帝尊，玄灵阴神，乘霞御龙，骖驾飞烟，上游玉清，下治太玄，回降紫辇，来入我身，得乘八景，位同真人。毕，仰咽五炁止。此洞景之道，行之八，则致玄景八光丹辇，下迎兆身，上升太清。洞景八道秘言，勿传非仙之人。
　　冬至之日，太霄玉妃太虚上真人上诣太皇宫，太微天帝君游宴之时，清景行道受仙之日也。至其日，如上法，清旦正北向，叩齿十二通，仰思朱、碧、黄三色之云，东北而回，便心念微言：太霄玉妃，太虚真人，乞回神驾，下降我房，赐书玉名，奏上太霄，得为真人，游宴上宫。毕，思北方阴精上府道微宫中，谏议玄和道君，姓玉，讳 阴精，形长五寸八分，身着玄云五色之绶，头戴玄晨宝冠，足蹑五色狮子之履，手执招灵之策，乘徘徊玉辇，锦云之炁珠玉之车，骖驾玄凤黑翮，从太玄上宫仙童三十六人，下治兆身玄谷宫中，仍微祝曰：
　　清景素真，元始同灵，受化九元，含炁朱婴，徘徊玉辇，逍遥紫清，轮转八节，纬度天经，削我死录，保命南生，得乘飞景，按辔绿軿。毕，仰咽五炁止。此清景之道，行之八年，致徘徊玉辇下迎兆身，上升太清。清景八道秘言，勿传非仙之人。
　　行八景飞经八道秘诀，上皇玉帝告命诸天十方众圣、五岳灵仙，悉来护兆身，降致玄舆飞辇，得与真人同升上清，真皇守兆之命，太一防兆之身，出入游行，无有凶横之患。若无仙名玉籍，列图紫宫幽冥，亦不可以此经启悟兆心。兆得此经，即东华注簿，位同真人，唯宝唯秘，不可轻宣。妄泄秘言，死灭兆门。
　　夫修《金真玉光八景飞经》，案置招灵致真摄魔之符，皆当先北向香炉，叩左齿三十六通，咏金真太空之章一遍，然后行事也。咏此一句，上响九天，中彻无间，外朗洞元，玉帝骇听，群魔束身，此章至妙，故为金真。其篇曰：
　　天魔乘空发，万精骇神庭。托化谣歌章，随变入无名。嚣气何纷纷，秽道当涂生。云中合朱宫，北帝踊神兵。鼓翔自知道，玄运来相征。上景按飞辔，飞驾检云营。促校北帝录，收摄群魔名。豁落张天罗，放威掷流铃。金真辅空洞，玉光焕八冥。金玄守上官，神虎戮天精。翦灭万祆气，亿亿悉齐平。上承九天信，啸命靡不倾。招真究三洞，慧诵朗且清。八道望玄霞，七转纬天经。混合帝一真，拔度七祖程。削灭五苦根，反魂更受荣。金光耀寂室，神烛自然生。华香散玉宇，烟气彻玉京。帝遣徘徊辇，三元降绿軿。迅驾腾九玄，朝礼玉皇庭。
　　毕，便修所行。如此一遍，天兵辅真，玉帝摄魔，修行上彻，招致真灵，学无此章，仙道不成，天魔所败，反误兆身，故撰为篇，审而奉行。
　　招灵致真摄魔之符一名九天信
　　青帝招灵致真摄魔之符，以墨书青木简上，令广九寸，长一尺二寸，置室东面，修行诵经，入室百日，与神人共言，三年室生自然青霞之云。欲致真人天仙，当书如法，着符北面，精思百日，真人降形，诸仙诣房，授子神真之道。兆欲摄魔，书符如法，安着中央，诵太空之章一遍，则北帝操兵，天魔丧形，万精灭景，内外肃清。又墨书青缯九寸，佩身八年，帝降八舆之轮，下迎兆身，白日上升。九天之秘信，兆当宝密。修行其道，道无不降，仙无不成，泄露宣传，妄与非真，道则远也，祸灭兆身。
　　赤帝招灵致真摄魔之符，以青书赤木简上，令广九寸，长一尺二寸，置室南面，修行诵经，入室百日，与神人共言，三年室生自然赤霞之云。欲致真人天仙，当书如法，着符东面，精思百日，真人降形，仙人诣房，授子神真之道。兆欲摄魔，书符如上法，安着西方，诵太空之章一遍，则北帝操兵，天魔丧形，万精灭景，内外肃清。又青书绛缯九寸，佩身八年，帝降八景之舆，下迎兆身，上升太清。九天秘信，兆当宝密。修行其道，道无不降，仙无不成。泄语三人，传付非真，道则远也，祸灭兆身。
　　白帝招灵致真摄魔之符，以黄书白木简上，令广九寸，长一尺二寸，置室西面#9，修行诵经，入室百日，与神人共言，三年室生自然白霞之云。欲致真人天仙，当书如上法，着符中央，精思百日，真人降形，仙人诣房，授子神真之道。兆欲摄魔，当书符如法，安着东面，诵太空之章一遍，则北帝操兵，天魔丧形，万精灭景，内外肃清。又黄书白缯九寸，佩身八年，帝降玄景绿舆，下迎兆身，上升太清。九天秘信，兆当宝密。修行其道，道无不降，仙无不成。泄语三人，传付非真，道则远也，祸灭兆身。
　　黑帝招灵致真摄魔之符，以白书黑木简上，令广九寸，长一尺二寸，置室北面，修行诵经，入室百日，与神人共言，三年室生自然黑霞之云。欲致真人天仙，当书如上法，着符西方，精思百日，真人降形，仙人诣房，授子神真之道。兆欲摄魔，书符如法，安着南面，诵太空之章一遍，则北帝操兵，天魔丧形，万精减景，内外肃清。又白书黑缯九寸，佩身八年，帝遣光明八道之舆，下迎兆身，上升太清。九天秘信，兆当宝密。修行其道，道无不降，仙无不成。泄语三人，传付非真，道则远也，祸灭兆身。
　　黄帝招灵致真摄魔之符，以朱书黄木简上，令广九寸，长一尺二寸，置室中央，修行诵经，入室百日，与神人共言，三年室生自然黄霞之云。欲致真人天仙，当书如上法，着符南面，精思百日，真人降形，仙人诣房，授子神真之道。兆欲摄魔，书符如法，以着北面，诵太空之章一遍，则北帝操兵，天魔丧形，万精灭景，内外肃清。又朱书黄缯九寸，佩身八年，帝遣徘徊之辇，下迎兆身，上升太清宫。九天秘信，兆当宝密。修行其道，道无不降，仙无不成。泄语三人，传付非真，道则远也，祸灭兆身。
　　书符都毕，北向叩齿三十六通，微祝曰：
　　九天有命，普告万灵，三代相推，五炁交并，五帝显驾，控辔霄庭，施布正法，收魔束精，剪戮凶祆，万道齐平，道流后学，帝君记名，招真洞幽炁交无形，变景炼骨，道升三清，得迅飞舆，上造玉庭。毕，随位置符，真仙立降，身无祸殃。学无此道，鲜不丧身，可谓妙法，不学自仙也。
　　帝君豁落七元上符一名帝皇威章
　　此一元豁落日精之符。兆欲修行诵经求仙，当以雌黄书生碧上，佩身。兆欲上致真人，朱书白纸，东向服之，精思百日，真人降房，与兆共言。兆欲制魔，当以青书黄木九寸板上，着月建上，天魔自消，万精束形。帝皇之章，慎勿泄扬，秘而奉修，七年飞仙。
　　此二元豁落月精之符。兆欲修行诵经求仙，当以空青书绛缯，佩身。兆欲通灵致神，黄书白纸，西向服之，精思百日，神人降形，与兆共言。兆欲制魔摄精，当以黑书赤木九寸板上，施着东北之上，百日，北帝捕魔，天元摄精，万祆绝灭，内外荡清。帝皇之章，秘而修行，七年飞仙，白日升天。
　　此三元豁落岁星精符。兆欲行道求仙，当以朱书生碧，佩身。兆欲致东岳真人仙官，当以黑书青纸，东向服之，精思百日，仙官立到，真人诣房，赐兆神仙之药也。兆欲制青帝之魔，当以白书青木九寸板上，着东面百日，天魔束形，万精自丧。帝皇之章，秘而修行，七年飞仙，白日升天。
　　此四元豁落太白星精符。兆欲行道求仙，当以雌黄书白素，佩身。兆欲致西岳真人仙官，当以黄书白纸，西向服之，精思百日，仙官立到，真人诣房，赐兆真书，与兆共言。兆欲制白帝之魔，当以朱书白木九寸板上，向西面百日，天魔束形，万精自丧。帝皇之章，行之七年，神仙度世，白日升天。
　　此五元豁落荧惑星精符。兆欲行道求仙，当以雌黄书生紫，佩身。兆欲致南岳真人仙官，当以青书赤纸，南向服之，精思百日，仙官立到，真人诣房，赐兆神芝宝文，与兆共言。兆欲制赤帝之魔，当以黑书赤木九寸板上，向南面百日，天魔束形，万精自丧。帝皇之章，行之七年，神仙度世，白日升天。
　　此六元豁落辰星精符。兆欲行道求仙，当以黑书黄素，佩身。兆欲致北岳真人仙官，当以白书黑纸，向北服之，精思百日，仙官立致，真人诣房，赐兆神仙之药，与兆共言。兆欲制黑帝之魔，当以黄书黑木九寸板上，向北面百日，天魔束形，万精自丧。帝皇之章，行之七年，神仙飞行，白日升天。
　　此七元豁落镇星精符。兆欲行道求仙，当以朱书青碧，佩身。兆欲致中岳真人仙官，当以朱书黄纸，向太岁上服之，精思百日，仙官立到，真人诣房，授兆神仙之药，五老真书。兆欲制黄帝之魔，当以青书黄木九寸板上，置於太岁之上百日，天魔束形，万精自丧。帝皇之章，行之七年，神仙飞行，白日升天。
　　此高上玉帝元皇道君，受九天丈人豁落七元之符，主致上真飞仙之官，通灵彻视，与神交言，制魔伏灵，威摄十方，流火万里，坐在立亡，行之九年，得乘玄舆，飞行上清。
　　施行上道，修行求仙，摄魔御精，书符如法，北向叩左齿三十六通，存日月五星精光，洞映兆身；微祝曰：
　　七元焕落，流威吐精，掷光万里，神耀五灵，上摄北酆，检录鬼名，天帝命章，剪戮贾生，我备豁落，流金火铃，内保六府，外引流精，飞仙真人，与我斋并，洞睹空洞，三道合明，得御玄云，骖驾绿軿，携率五岳，运我升清。毕，随位施用七年，克有真人来降，授兆上真宝文也。
　　夫有金骨玉名，紫字上清，得佩招灵致真摄魔之符、豁落七元之符，则九天记名，帝告万真四司灵官，右别兆身，出入行来，登陟五岳，仙官卫迎，万魔伏首，群凶丧精。修行百日，与神通灵，真人下降，授兆真经也。七年之中，得乘飞軿，游戏五岳，出入三清。泄语三人，传不得真，七祖父母，下及兆身，并充刀山，三徒之中，万劫不原。得者保秘，慎如#10四明。
　　凡上学之士，道成飞升，而无此文，亦九天玉司不遣兆仙，天关之门亦不可得前，五岳之官亦不卫兆之身。故九天之信，帝皇之章，施於已成真人，不行於世。得者便仙，其有左辅执节，仙都右置，侍仙玉郎，五方灵官，典卫此文，不可轻慢，泄露上真，有犯其禁，死灭兆身。上古之科，万劫一传，今有其人，七百年中听得三传。依明科之法，师弟子对斋九十日，赍金龙、玉鱼各一枚，紫纹百尺，上金三两，以奉有经之师，誓於九天之信。无盟而传，身被风刀之考，受而无信，轻道贱真，身没鬼官，愆连七玄。故四极明科有三分之信，师受不依科文，以营他用，死没三官，长充地狱，万不得仙。
　　赵伯玄，昔师万始先生，受书道成，当登金阙，而无招灵致真、豁落七元二符，於俯仰之格，方退还戎山，七百年后，诣清真小童，依盟受之，誓於委羽之山，今升为上清左司君。
　　王君以经於阳洛山，十一月上午子时，盟九天以传南岳夫人，今封於阳洛山中。
　　南岳松子，以阳朔之年，於太华山传经於谷希子，令封一通於鸟鼠山中。
　　桐栢真人，以六月二十九日，以此文授许远游。
　　上清金真玉光八景飞经竟
　　#1按敦煌本卷末题曰：『如意元年（692）闰五月十三日经生邬忠写』。可知为唐武后时抄本。以下仅校补《道藏》本错漏字，异体字不校。
　　#2敦煌本无『非』字。疑『非』字当作『於』。 
　　#3『元始天王启之於空玄之上，以传九天丈人、太真太上大道君』，敦煌本作 『九天丈人受之於空玄，以传元始天王、广生太真太上大道君』。
　　#4『者身』，敦煌本作『之身 』。
　　#5『经』 字原本作 『圣』，据敦煌本改。
　　#6『万遍』，敦煌本作『一遍』。
　　#7『念』字原作『合』，据敦煌本改。
　　#8『五华结鲜』，敦煌本作 『五藏洁鲜』 。
　　#9『西面』原作『西南』，据敦煌本改。
　　#10『如』字原作『 负 』，据敦煌本改。
　　
