正一部 
　　上清回神飞霄登空招五星上法经
　　经名：上清迥神飞霄登空招五星上法经。撰人不详，约出於南北朝。系纂集《迥神飞霄登空招五星上法》、《镇神养生内思飞仙上法》二篇而成。一卷。底本出处：《正统道藏》正一部。
　　上清回神飞霄登空招五星上法经
　　回神飞霄登空招五星上法
　　回神哺饮上招五星登空之道，上冲七玄，下解兆形，混合万变，立升玄纲，沐浴兰香，入室清斋，修行其方，五内映明，七孔朗然，神镇绛府，形登五晨，至极妙法，非真不传。所谓知道者易，修方者难，难修之道，可不秘乎。
　　常当以甲子、甲午、乙酉、乙卯、己丑、己未、戊辰、戊戌之日，沐浴清斋入室，坐卧任意，临目执手於心，仿髴存东方青帝，讳通明，字盖卿，巾青巾，衣青衣，青冠青履，带通光阳霞之章，入我身中。又思肝中四真，名青明君，字明轮童子，常镇我肝中，守我胃管之户，膏膜之下，固塞死气，为我降青精月水玉芝。因存岁星光精，口引咽之九十过止，令气极充於肝府。行之九年，使东方青腰玉女九人侍侧。
　　次思南方赤帝，讳太阳，字幻林，巾赤巾，衣赤衣，赤冠赤履，带四朗朱碧之章，入兆身中。又思绛宫中一元丹皇君，名神运珠，字子南丹，一名生上伯，一名史云拘，常镇我绛宫中，守我项骨首之户，断绝死气之路，为我降丹精赤水玉芝。因存荧惑星光精，口引咽之八十过止，令赤气充布绛宫中。行之九年，役使南方赤圭玉女八人侍侧。
　　次思西方白帝，讳通阴，字元起，巾白巾，衣素衣，素冠素履，带皓灵扶希之章，入兆身中。又思肺中六真，名上素君，字梁南中童，恒镇我肺中，守我十二关门，断绝死气之路，为我降素芝月水玉精之丹。因存太白星精光，口引咽之六十过止，令星气布充於肺。行之九年，太素玉女六人侍侧。
　　次思北方黑帝，讳通神，字子规，巾苍巾，衣皂衣，苍冠苍履，带郁真箫凤之章，入兆身中。又思肾中七真君，名玄阳君，字冥光先生，常镇我两肾中，守我背骨地户，断塞死气之路，为我降玄阴丹芝九液之水。因存北方辰星精光，口引咽之五十过止，令星气充布两肾之中。行之九年，太玄玉女五人侍侧。
　　次思中央黄帝，讳万福，字太仓，巾黄巾，衣黄衣，黄冠黄履，带中元八维玉门之章，入兆身中。又思脾中五真君，名养光君，字太昌子，常镇我脾中，守我极根之户，断绝死气之路，为我致黄水月华玉胎丹芝。因存中央镇星精光，口引咽之十二过止，令气充於脾中。行之九年，黄素玉女十二人侍侧。
　　次思上玄元父君，讳高同生，字左回明；下元玄母，名叔火王，字右回光。二神守我本命之根，塞我死气之源，为我致阳芝阴精，哺饲我身。存日月二景之光，映照一形，口引光色三十六咽止，令光气充盈脐下丹田宫。行之九年，面生金容，目有流光，役使六甲，召制六丁，随意所欲。
　　真人诣房存思五帝二景真神事讫，祝曰：
　　五星缠络，光流内明，二景飞霞，灌溉五精，真神镇藏，长保黄宁，太乙务猷，变胎回婴，肝肺结华，心肾光盈，脾保中元，五芝受生，日月宝光，与帝合并，飞空腾虚，上朝玉清。
　　修行回神哺饲招五星飞空，事毕於此，行之九年，存祝不亏，真灵内映，三元诣房，绝死气於九房，度生录於南宫，承五神之玄注，咽二景以长存，五藏结华而不朽，魂魄保镇而停年。
　　镇神养生内思飞仙上法
　　太微天帝君镇神内思解胞散结固魂凝魄混化玄真之道，开通六府，五官受灵，咽气思真，芳芝自生，胃管结络，神澄体清，玉辇立至，白日登晨。
　　常当清斋沐浴，烧香入室，夷心弃累遗尘，豁然无滞，注念不眠，然后真形可睹，游神可还。每以平旦东向平坐，临目内存形色朗然，呼其正讳还镇本宫，叩齿三十六通。乃存发神名苍华，字太元，形长二寸一分；脑神名精根，字泥丸，形长一寸一分；眼神名明上，字英玄，形长三寸；鼻神名玉陇，字灵坚，形长二寸五分；耳神名空闲，字幽田，形长三寸一分；舌神名通命，字正轮，形长七寸；齿神名崿锋，字罗千，形长一寸五分。面部七神，同衣飞罗裙，并婴儿之形。存之审正，罗列一面，各镇其宫。毕，便叩齿二十四通，咽气十二过，咒曰：
　　灵源散气，结气成神，分别前后，总统泥丸，上下相扶，七神敷陈，流形遁变，爱养华元，导引八灵，上冲洞门，卫躯摄景，上升帝晨。
　　毕。次思心神名丹元，字守灵，形长九寸；肺神名皓华，字虚成，长八寸；肝神名龙烟，字合苍明，长七寸；肾神名玄冥，字育婴，长三寸六分；脾神名常在，字魂庭，长七寸三分；胆神名龙曜，字威明，长三寸六分。六府真神，同着丹锦飞裙，处五脏之内，六府之宫，形若婴儿，色如华童。存之审正，罗列之形，从朝至暮，思念勿忘，叩齿二十四通，咽气十二过，祝曰：
　　五脏六腑，真神同归，总御绛宫，上下相随，金房赤子，对处四扉，幽房玄阙，神堂纽机，混化生神，真气精微，保炼丹田，与日齐晖，得与八景，合形升飞。
　　毕。次思精血三真，名元生君，字黄宁子，恒镇我两孔之下源；骨节二真，名坚玉君，字凝羽珠，镇我太仓之府五肠之口；心中一真，名天精津液君，字飞生上英，镇我胸中四极之口；九元之真男，名拘制，字三阳，镇我左耳伏晨之户；皇一之魂女，名上归，字帝子，镇我右耳伏晨之户；紫素左元君，名翳郁无刃，字安来上，镇我头面之境；黄素中无君，名圆华黄刃，字太张上，镇我胸腹之境；白素右元君，名启明萧刃，字金门上，镇我下关之境；日中司命，名接生，镇我左手中；月中桃君，名方盈，镇我右手；胎中一元白气君，名务玄子，字育尚生；太一精魂，名玄归子，字盛昌，二神镇我五脏之上结，结喉之本；结中青气君，名案延昌，字合和婴；元君精魂，名保谷童，字明夫，二神镇我五脏之下，大胃之上；节中黑气君，名斌来生，字精上门；帝真精魂，名幽台生，字灌上生，二神镇我九肠之口，伏源之下；胞中黄气君，名祖明车，字神无极；天帝精魂，名理维藏，字法珠，二神镇我少腹之内，二孔之本；血中赤气君，名混离子，字叔保坚；司命精魂，〔名〕#1发纽子，字庆玄，二神镇我百关之血绝节之下；上玄元父君，名高同生，字左回明；下元玄母，〔名〕#2叔火王，字右回光；帝皇太一，名重冥空，字幽寥无；九帝尊，名曰明真，字众帝生；太帝精魂，名右阳堂玉，字八灵；九关魂，名绿回道，字绝冥；天纪帝魂，名照无阿，字广神，七神镇我本命之根，塞我死路之门。存祝众真从头至脐，无不朗然，便使金液流匝，玉华映魂，神溢於穷肠，帝气充於九关，七祖披释於三徒，受更胎於南宫，镇生神於一身，布真气以固年。毕，叩齿三十九通，祝曰：
　　气生於无，结气於神，阳气外贞，阴气内成，二象番错，交结元灵，内真镇卫，九孔受生，保魂固魄，万神安停，保我三关，华芝充盈，与我同升，俱造玉清。
　　毕，咽气三十九过。以镇三十九户，气泽匝润流布一身。若能弃累，不拘世尘，静心夷意，朗睹虚房，眄想内视，镇神固魂，绝死气於九户，镇生宫於上关，回匝存祝，如面共言，昼夜三年，真神见形，皓华反根，朽齿牙生，五藏结络，内补充盈，役召六甲，驱策六丁，室致九霄之宾，神降三素之軿，神飞形举，白日登晨。
　　右上真之神宝名内字，而镇在人身之内，运於九天之气，固人六府机关。万精化生，皆由於神，神镇则生，神逝则亡，勤心积感，则能举人身形，上升玄宫。求仙之道，不知形神内名，又不知填塞死户，生岂可冀乎。夫修此道，不得身履殗秽，食五辛酒肉之属，触忤正气，神则去矣。人知丰肴以甘口，爵禄以荣身，而不愿甘口之食，是伤命之斧，爵禄奢丽，是消真之源。故神人爱幽寂，不栖身，不显形於凡尘者也。修生之家，宜可慎乎。
　　上清回神飞霄登空招五星上法经竟
　　#1#2『名』字据前后文补。
　　
