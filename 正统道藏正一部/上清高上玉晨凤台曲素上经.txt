上清高上玉晨凤台曲素上经
　　经名：上清高上玉晨凤台曲素上经。撰人不详，约出於东晋。是早期上清派重要经典。一卷。底本出处：《正统道藏》正一部。
　　上清高上玉晨凤台曲素上经
　　高上玉晨凤台曲素上经，玄都九曲陵层凤台，结自然凤气以成。琼房处於九天之上，玉京之阳，虚生八会交真之气，十折九曲，洞达八方上招扶摇之翮，傍通八素之灵，结九元正一之气，以成忧乐之辞，明於玄台之上。字方一丈，文蔚焕烂，洞明九天，飞凤云盖，紫气郁冥，游鳞走兽，交错驰横，六领师子，备于下关，五帝玉仙执五色命魔灵幡，以威御五方右侍太华玉女，左卫金仙玉童，各三千人侍真典香。日月侠映，七元回灵，三晨齐景，玄光洞明，琼林振条，玉籁激庭，七宝华光，流曜上清，即高上玉晨太上道君所治。玄都丈人以凤文真书忧乐之曲，玄授於道君焉。
　　如是上天万真及五岳飞仙，悉以月五日、十五日、二十五日，一月三登凤台，晏礼游香，诵咏忧乐之辞也。上庆神真，下悲兆民，其辞虚微，玉朗洞清，四真稽首，万仙礼音，散香逸霄，流烟虚庭。凡上宫已成真人，及始学为仙者，莫不备修九天凤气玄丘真书，诵忧乐之曲也。玄古皆万劫一传，今有其人，七百年中听得三传。得有其文，飞行上清，登九曲凤台，朝谒玉真也。轻泄失明，七祖充责，慎则神仙。凡得佩玄丘太真书五帝命魔灵幡，则能策虚召灵，制魔使神。得五行秘符，则呼魄固魂，保神长存。得诵忧乐之辞，超身九玄，游晏玉京。得佩曲素凤炁，则见太平奉迎圣君，身升玄都，受仙上真也。
　　如是九天凤文忧乐之曲，玄丘太真〔书〕#1，皆九天自然之气结而成焉。灵文表异於空玄之中，经九万劫，玄都丈人受之於太空，以传太上大道君，道君传太极真人，真人以传东海方诸青童大君，使传道士宿有玉名，应为神仙人者。佩之二十年，得见三元君，迎圣君於上清金阙。七百年三传，百年有可授者，听传二人。斋中香一斤，上金五两，毕歃金青之誓，以代血坛之约也。
　　高上玉晨曲素忧乐慧辞
　　东方青帝
　　结我自然气，凝化紫凤城。高台超九岭，陵层茂飞琼。焕乐重虚上，曲折洞八清。紫虚曜云宫，流晖翳五灵。四达无穷野，八气回圆明。扶摇运太空，七景转天经。运来若无根，时去随化倾。九围交度内，二象互相征。帝一固中元，四纲不颓灵。南采飞皇实，北引广寒庭。玄房交真会，虚歌自然生。五帝命灵幡，麾旗征万精。魔从空中啸，道治乐未央。故兴曲素辞，庆神欣太平。相与契何许，万劫为一龄。回转九万劫，同游紫凤軿。空生紫凤台，琼阙参太微。灵风洞八会，北牖阊阖开。上有啸歌儿，恒唱运丧衰。朝则乘景游，暮则附景归。二景齐一体，怕恐失景晖。九五不常居，天地有倾危。大劫终一椿，百六乘运回。洪泉涌九岭，大鸟翔天垂。万蠢飘长流，顾山不得依。号泣无崖际，能不伤人怀。贤圣勤诵经，故得乘景飞。至时相奉迎，同会九天扉。数尽金马辰，万疠交横驰。不见学仙人，但闻丧尸悲。嗟此愚夫质，持命痛何哀。
　　南方赤帝
　　散忧九玄台，聚乐阶太空。携契十天真，啸命东海童。四达八会气，交运阆台风。目朗西华馆，意合广寒宫。婆娑紫凤下，萧条九岭峰。流眄无穷野，仰观劫仞中。清歌宫商和，忧乐自相从。二趣谐一契，理背反还同。相与乐未央，持始复持终。甘饮玉池醴，仰欢飞华皇。灵瓜自可晏，未若日月光。七曜流芳晖，斯乐岂可忘。大劫有终运，运交二象倾。龙门断天河，三五反相征。赤镇据东井，华盖伏晨星。玄晖昏八荒，秽气翳天精。三官相操促，五岳不固灵。万疠交横驰，北帝勇魔兵。八网罗天外，圣主不能清。是结自然气，陵层九重城。高观愍万兆，忧乐从是生。玄歌散神衿，蒙欢反涕零。哀此顽夫辈，吝财贪色萦。欣欣待命至，不顾祸自婴。贤智逆方来，晨夜勤诵经。礼空念玄虚，以度不穷龄。若能寻道源，八节奏玉名。将免九难灾，令尔见太平。
　　西方白帝
　　琼凤郁晨飙，紫台曜玉林。流光拂重玄，嵯峨凌九阴。紫景散朱霞，飞烟互相寻。七宝振琼条，灵兽骋云岑。万仙乘空咏，神风扬妙音。上有高晨师，拱静啸与吟。八会自然容，虚降皆兰金。琼嚼弥劫旦，玉浆散冲心。明珠唱灵歌，法容和清琴。玉章至道宗，忧乐解人衿。释我无终龄，良娱乐何深。自无高仙韵，安能同此饮。朝戏东华宫，夕游西华堂。取乐二华馆，不与乐相逢。但闻玄歌子，悲声伤天童。哀响流寒庭，抚悼世运穷。天马踊九河，乌母乘飞龙。玄津无桥梁，二气隔不通。登我陵层台，仰观九难中。秽气弥三灵，万兆负灾冲。八域无遗民，大小山岳崩。念此不知学，闻经若痴聋。相与任运生，鲦欻待命终。哀哉何期酷，念子伤我匈。
　　北方黑帝
　　紫凤乘空发，陵层九玄嵎。气结则影见，气散则神无。飘飖有无际，天乐适我娱。安同八会唱，齐我高仙畴。摧契十天真，晏我九凤驱。上登玉京阙，下戏阆风州。羽骑迅琼轮，紫烟空相扶。极朝复待旦，偕乐无终休。流眄任运迁，亿椿始一周。欢我自然衿，散我怀世忧。自无玄灵质，谁能同此游。哀哉空洞内，兴乐复发忧。朝登东蒙岭，夕观西垄丘。不见九灵母，北真道相求。辽问大象度，二炁忽云周。九龙运东井，天马发西嵎。北帝放天兵，五岳玄相符。万魔已束#2带，五行早相谋。兵灾罗天布，万兆已被拘。上下皆受会，荡除无稽留。哀哉五难中，运至无亲疏。高登八会宫，结我冥中畴。历观至学者，福地以相扶。弃家寻我道，克#3得度尔躯。勤心修至经，道成当相须。逍遥观凤台，岂不乐哉游。
　　中央黄帝
　　大乐会中元，中元聚乐庭。上有八会气，婆娑紫凤生。金条附玉根，七宝结华铃。龙超极岭峰，凤啸骇万里。不见杂游宾，但闻风云声。宫商自相和，音响自相成。玄歌唱妙曲，忧乐结成经。吾我自相求，谁知真人灵。锦云带夜月，紫曜翳飞琼。三晨洞太晖，七元焕五星。灵幡有威光，流烟蔼紫清。自谓西华妙，未若紫凤城。上有解衿人，一面欢万龄。偕乐无终劫，因觉天地倾。灵运自有纪，数终自由玄。去来顺运回，何为忧缠生。散忧八荒外，大象不圭真。逍遥欢乐庭，谁与忧为亲。五难是常会，所伤自有人。宫商虽不和，大归理自均。故兴忧乐曲，以度学道身。若行研灵文，妙义自当鲜。但佩曲素章，克入无忧津。乘空登凤台，高观承唐年。此乐将何乐，知忧在何间。
　　高上玉晨忧乐之曲，空生凤台之上，灵文明於五方，金音逸朗於十天，玉京九曲上真，皆铸金为简，紫笔书文，齐声合唱玄歌忧乐之曲也。其辞深赜，妙趣洞渊，自非高上之俦，莫有能究其篇者。有金名东华，书字凤阙，乃得见此文尔。得佩凤气玄丘真书命魔灵幡，诵忧乐之曲，则五帝卫真，天魔教护，保举上仙，得奉迎圣君於上清宫，游於凤台之堂也。
　　凡受此文，每以本命、太岁、八节之日，及每月五日、十五日、二十五日，沐浴清斋入室，先东向诵青帝#4曲毕，礼拜朝玉真；转南向诵赤帝曲毕，礼拜朝玉真；转西向诵白帝曲毕，礼拜朝玉真；转北向诵黑帝曲毕，礼拜朝玉真，〔转向太岁诵黄帝曲毕，礼拜朝玉真〕。五方都毕，还北向九拜，朝玉晨君，仰咽炁九过止。如此皆施五帝旛於室五方也。
　　五帝命魔灵幡
　　高上玉晨命魔灵幡，主制东方青帝魔灵大王，咸保负某岳先生王甲，体真合仙，俯仰遣东岳仙官羽轮，奉迎甲身上登玉清宫紫凤台，如九天信。
　　右白书青缯上。
　　高上玉晨命魔灵幡，主制南方赤帝魔灵大王，咸保负某岳先生王甲，体真合仙，俯仰遣南岳仙官羽轮，奉迎甲身上登玉清宫紫凤台，如九天信。
　　右黑书绛缯上。
　　高上玉晨命魔灵幡，主制西方白帝魔灵大王，咸保负某岳先生王甲，体真合仙，俯仰遣西岳仙官羽轮，奉迎甲身上登玉清宫紫凤台，如九天信。
　　右朱书白缯上。
　　高上玉晨命魔灵幡，主制北方黑帝魔灵大王，咸保负某岳先生王甲，体真合仙，俯仰遣北岳仙官羽轮，奉迎甲身上登玉清宫紫凤台，如九天信。
　　右黄书黑缯上。
　　高上玉晨命魔灵幡，主制中央黄帝魔灵大王，咸保负某岳先生王甲，体真合仙，俯仰遣中岳仙官羽轮，奉迎甲身上登玉清宫紫凤台，如九天信。
　　右青书黄缯上。
　　右高上五帝命魔灵幡，虚生凤台之上，五帝玉真所主。有骨命合仙之人，东华即以此文告五帝魔王保举，即依俯仰之格，遣五岳仙官千乘万骑飞行羽轮，奉迎上登紫凤玉台也。得佩此文，则五帝记名，天魔敬护，十界司迎，九年则得灵降，乘羽轮上升也。受之男当投书高峰，女当醮灵度文，如此悉十年来降，男则又投书，女则又醮玄丘太真书凤气，悉同科文。
　　太极左真人曲素诀辞
　　一名九天凤炁玄丘太真书
　　太上授太极左真人，以传东海方诸宫青童大君，使传道士宿有玉名，应为神仙真人者。佩之二十年，得见三元君，迎圣君於上清金阙。七百年三传，百年有可授者，听传二人。斋三日，斋中香十斤，上金百两。受毕，歃金青誓之，以代血坛之约。
　　曲素诀辞
　　右玄丘太真书隐文，召群灵，制万精。朱书白缯佩身。白缯四十尺，白绢以保血液之券，白绢以代曲素之歃血，不静不斋不盛解箓。青二七尺，青以保神仙之券，青以为七百年三传之誓，入疾入火入水入山入室带录。金镮三双，金镮以保长生大度之券，金镮以为抱心不泄之约，道士无此文，不得见三元君。香九两，香以保通灵之券，香以为明灵之盟，又无以召摄六天之鬼者也。男受之北向，师南向。女受之南向，师北向。男受之十年，又一斋投书。女受之投书及醮，当召於师诀。受时有十年一醮。录香果，列於一座密室之中，请#5太清高仙景云真人、太上丈人官某甲奉戒。如授者师名对录口传，不用文於师，青录香誓身师名。
　　太清高仙景云真人启天大录，太上丈人下授五岳君，佩之却祸除殃，辟恶逐邪，朝众精，从百禽，命鬼物，延年十万，还魂却老，安身长存。一名三天必生券。
　　九天凤气玄丘太真君九炁丈人，领白素玉女官十人，布在甲身中。
　　九天凤气玄丘真书命魔灵幡，连书九尺素缯上，授书佩身。若绝世上居，则书五方色缯。书命魔灵幡，置五方也，则制万灵，御天魔，致仙官，奉迎太平圣君也。玄都丈人仙科，受佩斋三日，以青帛、镮三双，香缯以盟受，传记太岁年月日，誓以奉法，不淫不慢，不溢不欺，不恶不嫉，行仁累德，存神命真，佩录者神仙。
　　带录后讫此。
　　男受此文初，仍於本命之岳投书，告灵而度文也。十年即又投如前，三投如前，三投都毕。女受即十年，亦一醮、三醮都竟也。
　　阳朔元年岁在庚寅，九月甲申朔一日甲申，西岳真人王君，年四十二岁，七月生，今从高晨大师东海青童君，奉受曲素凤文玄丘太真书忧乐之曲五行上符，谨开五帝五真五仙、五岳五灵，投书自盟已成真人，奏名东华，定录天仙，永保元吉，如九天之文。
　　右朱书银板之上，五枚，安五座，置五板，师向北告灵毕，以板埋於五岳也。若一岳之上，亦可各依其方面而埋之。施五座，师北向叩齿三十六通，祝曰：
　　九玄上灵元始天王、五帝玉仙、灵岳大宫真人，王甲已被三炼九试，气骨合真，谨按上吉九天盟文，投书告命，埋简灵山，自是之后，依俯仰书曲，告下魔王，保举上真飞仙羽盖奉迎甲身，上登玉清紫凤之宫。三告不承，依大真科文，随违列奏，明按奉行。
　　女受则十年一醮。初一醮度文，当於密室之中，施一座，向北烧香，甘果五盘置位前，写曲素文，盛以飞罗之巾，置於别案上。师北向，弟子南向，师叩齿三十六通，微祝曰：
　　太清高仙景云真人、终天大录太上丈人，今有男真王甲，年如干岁，某月生，谨受曲素忧乐之辞、五帝命魔灵幡、九天凤文玄丘太真书、五行秘符，谨以上吉之日，奉请高晨之气下映兆身，愿告下五帝五真、五岳五灵，记某甲玉名，上奏青宫五帝魔王，保举合真，早得神仙，飞行上清，谒帝晨。三醮之后，如九天玄科太真明文。毕，如此三过，醮则都止。
　　太上曲素五行秘符
　　太极左仙公撰
　　太上告后圣金阙帝君曰：元气分判，天地开张，阴阳贯位，三五戌宫，玄置六甲，化生五行金木水火土，总御中元，以炁相生，混合成真。后学求仙，不知道源，徒劳存思，损疲形神，积涉无感，望道泯泯。夫欲寻本，当归其根，失根求生，万不得全。今故抄集上皇玉文，出以相告，子择贤而传。其法宝秘，望不在言，可依明科，承而奉焉。
　　太上曰：五行秘文，与天地同生，混化万真，总御神灵。天无五行，则三光不明，地无五行，山岳崩倾，人无五行，身则朽零。故五行混合，相须而生。若有志心，当寻真名，既受其法，天地同根，呼魂召魄，保命役神，修之九年，刻登上仙。
　　夫受曲素诀辞，学上真之道，当知五行父母真君内讳，存以招魂，召以制魄，魂魄长存，真神总归宫宅，备守形身，便得反於自然。如此克日游晏玉清，与炁合真矣。
　　凡修此道，当以甲乙之日，入室烧香，东向存思甲父、乙母二真之神。父讳青罂，着九元碧宝玄冠，翠羽章衣，手执青精保命秘符。母讳浩先，头作颓云之髻，着飞青锦裙，手执化生丹霞灵符。二人以符玄授我身，便叩齿九通，祝曰：
　　真君父母，化生二灵，三五反真，与元合冥，外摄游魂，内固魄精，长居宫宅，无离本形，长与三元，同保玉清。毕，服符，又叩齿九通，咽液三过止。修此九年，洞观无穷，彻视远文，逆知吉凶。
　　右青精保命秘符，青书白纸，男先服保命符，后服化生丹霞灵符。
　　右化生丹霞灵符，朱书白纸，女先服丹霞灵符，后服青精保命符。
　　右甲乙二真阴阳秘符，青书上符，朱书下符。常以甲乙日，东向服之，并书素佩身。行之九年得使常阳玉女九人，乘空驾虚，白日登晨。
　　丙丁之日，入室烧香，南向存思丙父、丁母二真之神。父讳枢户，着朱阳通天宝冠，绛章之衣，手执朱明保身长存秘符。母讳纳灵，头作飞云之髻，衣丹飞裙，手执中原黄精秘符。来授我身，便三呼二真内讳，祝曰：
　　阴阳变化，二景生真，玉灵反魂，拘魄镇神，三五混合，无离我身，得保日月，三景齐晨。毕，服符，又叩齿九通，咽炁三过止。修此八年，真灵降见，云舆来迎。
　　右朱明保身长存秘符，朱书白纸，男先服，后服中原黄精符也。
　　右中原黄精符，黄书白纸，女先服，后服朱明保身长存符。
　　右丙丁二真秘符，朱书上符，黄书下符，常以丙丁之日正中，南向服之，并素书佩身。行之九年，得使赤珪玉女八人，乘空驾虚，白日登晨。
　　以戊己之日，入室烧香，向西南存思戊父、己母二真之神。父讳长卿，着黄华三宝玄冠，衣黄章单衣，手执中元度命保魂秘符。母讳来生，头作二角颓云髻，着黄锦飞裙，手执金光自然秘符。来授我身，便三呼二真内讳，祝曰：
　　中元玄纪，摄御四方，化生五炁，混合帝房，拘魂御魄，与形合同，长保天地，历劫无穷。毕，服符，又叩齿九通，咽液三过止。修此十二年，彻见八方，身化金光，乘虚太空。
　　右中元度命保魂秘符，黄书白纸，男先服，后服金光自然飞符。
　　右金光自然秘符，白书白纸，女先服，后服中元度命保魂秘符。
　　右戊己二真秘符，黄书上符，白书下符。常以戊己之日脯时，向西南服之，书素佩身。行之九年，得使黄素玉女十二人，乘空蹑虚，飞行上宫。
　　庚辛之日，入室烧香，西向存思庚父、辛母二真之神。父讳启明，着九元碧宝玄冠，素羽章衣，手执素灵召神保〔命〕#6秘符。母讳德神，头作飞云之髻，衣素饰飞裙，手执玄阴生形上化秘符。来授我身，便三呼二真内讳，祝曰：
　　金精玄注，结炁九灵，流真混金，灌晨身形，使我魂魄，安镇黄宁，饥食三元，渴饮玉精，乘虚驾浮，游晏紫庭。仍服符毕，又叩齿九通，咽炁三过止。修此六年，得驾景霄晨，出入紫房。
　　右素灵召神保命秘符，白书白纸上，男先服，后服玄阴生形上化符。
　　右玄阴生形上化秘符，墨书白纸上，女先服，后服素灵召神保命秘符。
　　右庚辛二真秘符。白书上符，墨书下符。常以庚辛之日入室，西向服之，书素佩身。行之九年，得使素灵玉女六人，乘空蹑虚，飞行上宫。
　　壬癸之日，入室烧香，北向存思壬父、癸母二真之神。父讳朔灵，着玄晨之冠，皂执单衣，手执通灵长命秘符。母讳法劳，头作颓云髻，衣玄锦飞裙，手执飞仙腾化秘符。来授我身，便三呼二真内讳，祝曰：
　　上有九元，化生阴阳，五行各差，金刚反强，三晨宝曜，冠我衣裳，五色流黄，天关开张，上升玉清，出入帝房。毕，服符，又叩齿九通，咽炁九过止。修行五年，洞视无崖，逆知吉凶，乘虚驾浮，上升霄晨。
　　右通灵长命秘符，墨书白纸，男先服，后服飞仙腾化秘符。
　　右飞仙腾化秘符，青书白纸，女先服，后服通灵长命秘符。
　　右壬癸二真秘符，墨书上符，青书下符。常以壬癸之日夜半，北向服之，并书素佩身。行之九年，得使太玄玉女五人，乘虚驾空，白日升天。
　　后圣金阙帝君，奉受太上施用曲素诀辞五行秘书宝诀，即命太极左仙公铸金为简，紫笔书文，秘於九天之上大有之宫玉房之内。太上以西华玉女三百人，侍卫灵文，幡七宝之华，流五色之精，金真玄映，散香紫庭，飞霞蓊蔼，八会俱生，光曜琼宫，焕赫玉清，阴阳否而不亏，履亿劫而方鲜。匡络於众妙，威制於群灵，呼魂召魄，万神总还，极微之化，五行之妙真。其文宝秘，不得轻泄，传非其人。若有至学，欲单佩五行秘符者，亦听别盟而传。传法师与弟子告斋七日，弟子赍五色之缯各五十尺、金钮五双，以誓玉帝之宫，师告誓度文。奉受之后，不得冒淹入秽，触忤道真。轻泄天文，使人见闻，七玄父母长闭地狱，己身十苦八难，万不得仙，慎而奉行。
　　上清高上玉晨凤台向素上经竟
　　#1『书』字原缺，据上下文补。
　　#2『束』原作『来』。
　　#3『克』原作『冠』。
　　#4『帝』原作『华』。
　　#5『请』字原误作『诸』。
　　#6『命』字原缺，据下文补。
　　
