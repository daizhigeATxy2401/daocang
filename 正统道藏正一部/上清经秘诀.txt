上清经秘诀
　　经名：上清经秘诀。原不题撰人。内有『朕闻』字样，当系唐明皇撰。慕集三洞、经诀而成。原本卷数不详，现仅存六百余字。底本出处：《正统道藏》正一部。
　　上清经秘诀
　　按经旨叩齿思神，默想念之，乃得飞升。
　　夫大道一乘，分为三洞，故教开渐顿，人有贤愚，设法随机，要在合道。然戒以防非止恶，制断六情，箓者进品登仙，远超三界。故《道性品》云：戒行摄众生，录引归真一。自浅之探，非无优劣，从凡入圣，各有等差。以正一仙灵为初戒，以玉清升玄为毕箓，通玄合道，契真言象，以宗其道，师其人，行其教，遵其礼。朕闻寥廓之际，真宰存焉，瞑涬之初，圣人利见，其教善贷而不有，其道日用而惟新，则焕乎云篆仙书，秘于瑶篇玉简，非握图受箓之主不能行其教，非栖真择贤之士不得阀其文。明真有五科，太上留十戒，我国家冑白云之积庆，承玄元之妙旨，合德二仪，同光五圣，皆以至道滋万类，敦德临兆人。
　　《上清经》云：三洞者一曰洞真，二曰洞玄，三曰洞神，各有一十二门，分为三十六部尊经，上应三清三十六天，下应九垒三十六宫府。故人头有九宫，心有九孔，脐有九神，形有九户，三十六所也。《九天生神经》云：人受生於胞胎之中，三元育养，九气结形，九月神布，气满能声，身尚神具，九天称庆，太一执符，帝君品命，主录勒籍，司命定算，五帝监生，圣母卫房，天神地祇，三界齐临，亦不轻也。《登真隐诀》云：所论一理者，即是一切众生身中清争道性，道性者，不有不无，真性常在，所以通之为道，道者有而无形，形而有情，变化不测，通於群生，在人之身为神明，所以为心也，所以教人修心即修道也，教人修道即修心也。道不可见，因生以明之，生不可常，用道以守之，生亡则道废，合道则长生也。
　　上清经秘诀竟
　　
