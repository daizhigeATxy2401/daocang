三天内解经
　　经名：三天内解经。南期刘宋天师道士徐氏撰。二卷。底本出处：《正统道藏》正一部。
　　三天内解经卷上
　　三天弟子徐氏撰
　　夫人生体，上禀乎天，下象乎地。日月则有幽明之分，寒暑则有生杀之气，雷电则有出入之期，风雨则有动静之节，人则有贤愚之质、善恶之性、刚柔之气、寿夭之命、贵贱之位、尊卑之序、吉凶之证、穷达之期。天地无人则不立，人无天地则不生。天地无人，譬如人腹中无神，形则不立。有神无形，神则无主。故立之者天，行之者道。人性命神同，混而为一，故天地人三才成德，为万物之宗。天不可不养生，地不可不长物，人不可不摄气而养生也。故天违玄元则有勃蚀之变，地乖黄裳而有风震之灾，人背至道故有凋零之伤。精气浮於上而众精流於下，上下相贯，影响相由。人事错乱於下，则灾应灭算在上，则日月勃蚀，星辰倒错，皆由人事不正，以致斯变。今下古民人，年命夭横，尸骨狼藉，不终年寿，皆由所修失本，婚姻非类，混气乱浊，信邪废真，本道乖错，群愚纷纭，莫知祸之所由。或烹杀六畜，祷请虚无，谣歌鼓舞，酒肉是求。求生反死，邪道使然。头痒搔足，事不相由。祈请乖越，以致灭躯，夭此年命，诚可痛哉。今撰集《三天要解》以示未悟。可谨而秘之，勿妄轻传。传非其人，殃流子孙。道源本起，出於无先，淇津鸿蒙，无有所因，虚生自然，变化生成。道德丈人者，生於元气之先，是道中之尊，故为道德丈人也。因此而有太清玄元无上三天无极大道、太上老君、太上丈人、天帝君、九老仙都君、九气丈人等，百千万重道气，千二百官君，太清玉陛下。今世人上章书太清，正谓此诸天真也。从此之后，幽冥之中，生乎空洞。空洞之中，生乎太无。太无变化玄气、元气、始气，三气混沌相因，而化生玄妙玉女。玉女生后，混气凝结，化生老子，从玄妙玉女左腋而生，生而白首，故号为老子。老子者，老君也。变化成气，天地人物，故轮转而化生，炼其形气。老君布散玄元始气，清浊不分，混沌状如鸡子中黄，因而分散，玄气清淳，上升为天；始气浓浊，凝下为地；元气轻微，通流为水。日月星辰於此列布。老君因冲和气化为九国，置九人，三男六女。至伏羲女娲时，各作姓名，因出三道，以教天民。中国阳气纯正，使奉无为大道。外胡国八十一域，阴气强盛，使奉佛道，禁诫甚严，以抑阴气。楚越阴阳气薄，使奉清约大道。此时六天治兴，三道教行，老子帝帝出为国师。伏羲时号为郁华子，祝融时号为广寿子；神农时号为大成子，黄帝时号为广成子，颛顼时号为赤精子，帝誉时号为录图子，帝尧时再出，号务成子，帝舜时号尹寿子，夏禹时号为真行子，殷汤时号锡则子。变化无常，或姓李名弘，字九阳；或名聃，字伯阳；或名中，字伯光；或名重，字子文；或名宅，字伯长；或名元，字伯始；或名显，字元生；或名德，字伯文。或一日九变，或二十四变，千变万化，随世沈浮，不可胜载。至殷武丁时，又反胎於李母。在胎中诵经八十一年，剖左腋而生，生而白首，又号为老子。今世人有三台经者，是老子於胎中所诵者也。反胎於李母者，自以空虚身化作李母之形，还以自胞，非实有李母也。世人不知，谓老子托胎於李母，其实不然也。至周幽王时，老子知周祚当衰，被发佯狂，辞周而去。至关，乘青牛车与尹喜相遇，授喜上下中经一卷，五千文二卷，合三卷。尹喜受此书，其道得成。道眼见西国胡人强梁难化，因与尹喜共西入 罽宾国，神变弥加大人，化伏胡王，为作佛经六千四万言。王举国皆共奉事。此国去汉国四万里。罽宾国土并顺从大法。老子又西入天竺国，去罽宾国又四万里。国王妃名清妙，昼寝，老子遂令尹喜乘白象化为黄雀，飞入清妙口中，状如流星。后年四月八日，剖右胁而生，堕地而行七步，举右手指天而吟：天上天下，唯我为尊。三界皆苦，何可乐焉。生便精苦，即为佛身。佛道於此而更兴焉。下古僭薄，妖恶转兴，酌祭巫鬼，真伪不分。太上於琅琊以《太平道经》付干吉、蜀郡李微等，使助六天检正邪气。微等复不能使六天气正，反至汉世群邪滋盛，六天气勃，三道交错，疠气纵横，医巫滋彰，皆弃真从伪，弦歌鼓舞，烹杀六畜，酌祭邪鬼，天民夭横，暴死狼藉。太上遣真人及王方平、东方朔，欲辅助汉世，使游观汉国，看视人情。汉帝不信，以为妖惑。是故汉室衰破，王莽执治。刘氏汉帝乃是龙精之子，大圣遗体，应传二十四君，四百余年。帝胤难绝，故令光武中兴。其间中绝帝业者，皆由不信真正，无有辅翼，故群妖乱作，没於鬼官。自天地开辟，乃有边夷羌、蛮、戎、狄，为中国之篱落，婚姻嫁娶，各正其类，奉事至道，各专其真，不使杂错。自从汉光武之后，世俗渐衰，人鬼交错。光武之子汉明帝者，自言梦见大人，长一丈余，体作金色。群臣解梦，言是佛真，而遣人入西国，写取佛经，因作佛图塔寺，遂布流中国。三道交错，於是人民杂乱，中外相混，各有攸尚。或信邪废真，梼祠鬼神，人事越错於下，天气勃乱在上，致天气混浊，人民失其本真。太上以汉顺帝时选择中使，平正六天之治，分别真伪，显明上三天之气。以汉安元年壬午岁五月一日，老君於蜀郡渠亭山石室中，与道士张道陵将诣昆仑大治，新出太上。太上谓世人不畏真正而畏邪鬼，因自号为新出老君。即拜张为太玄都正一平气三天之师，付张正一明威之道，新出老君之制，罢废六天三道时事，平正三天，洗除浮华，纳朴还真，承受太上真经。制科律积一十六年，到永寿三年岁在丁酉，与汉帝朝臣以白马血为盟，丹书铁券为信，与天地水三官、太岁将军共约：永用三天正法，不得禁固天民。民不妄淫祀他鬼神，使鬼不饮食，师不受钱，不得淫盗，治病疗疾，不得饮酒食肉。民人唯听五腊吉日祠家亲宗祖父母，二月八月祠祀社灶。自非三天正法，诸天真道，皆为故气。疾病者，但令从年七岁有识以来，首谢所犯罪过，立诸仪章符，救疗久病困疾，医所不能治者，归首则差。立二十四治，置男女官祭酒，统领三天正法，化民受户，以五斗米为信。化民百日，万户人来如云。制作科条章文万通，付子孙传世为国师。法事悉定，人鬼安帖，张遂白日升天，亲受天师之任也。天师之子张衡、孙张鲁夫妇，俱尸解升天，故有三师并夫人。自从三师升度之后，杂治祭酒，传授道法。受者皆应跪受经书，还则拜送，使必是三天正法。人多不尔者，趣得一卷经书，便言是道经，更相传付，或是六天故事，致有错乱。承用弥久，至今难可分别。天师受太上正一盟威之道、三天正法，付子孙传为国师，谓当终於无穷，岂有杂错。从来未几，而今六天故事渐渐杂错。师胤微弱，百姓杂治，祭酒互奉异法，皆言是真正，将多谬哉。今有奉五斗米道者，又有奉无为旛花之道及佛道，此皆是六天故事，悉已被废。又有奉清水道者，亦非正法。云天师有奴，不知书注，难以文化。天师应当升天，愍其敬心，勑一井水，给其使用，治病疗疾，不应杂用澡洗、饮食。承此井水治病，无不愈者，手下立效。奴后归形太阴，井水枯竭。天师以此水给奴身，后人不解，遂相承奉事者，自谓清水之道。其清明求愿之日，无有道屋、厨覆、章符、仪，惟向一瓮清水而烧香礼拜，谓道在水中。此皆不然也。自奉道不操五斗米者，便非三天正一盟威之道也。五斗米正以奉五帝，知民欲奉道之心。圣人与气合，终始无穷，故圣人不死。世人与米合命，人无米谷，则应饿死。以其所珍，奉上幽冥，非欲须此米也。汉高帝是龙精之子，起於泗水亭吏，而径登帝业。至文帝时，老子降於河之上，因号为河上公。文帝命驾，往问道焉。老子授以《道德五千言》上下篇而去。汉武帝欲学上道飞仙之法，太上又遣东方朔辅助汉治。武帝又不知朔是真人而为吏民，令不异於凡人。西王母、上元夫人皆轮驾降於武帝，欲成其道。武帝不能开悟，仰感灵泽，弃荡秽浊，而贪世荣，杀伐不止，三官有血罪相牵，被发告冤，称诉鬼官，又情欲不绝，道遂不成，归形太阴。至光武时与王莽争治，有黄河之难，命危丝发。太上立化以助光武。六月盛暑，使河水生冰，得度军马，以济其难。汉祚天授应图，甘露降庭，真人驾御，神凤来仪，日回影再，中三足乌、九尾狐，灵瑞炳焕，众圣辅翼，正道助之。自光武之后，汉世渐衰，太上愍之，故取张良玄孙道陵显明道气，以助汉世，使作洛北邙山，立大法，帝王公臣以下，莫不归宗。当此之时，正气遐布。汉世前后帝王，凡四百二十五年之中，百姓民人得道者甚多。汉室骄豪息慢，不能升玄，故民人得之。天师三世夫妻，六人为三师之任。茅君兄弟三人为司命之任。自王长、赵升散仙之徒，乃有百数，非可悉名。刘氏之胤，有道之体，绝而更续，天授应图，中岳灵瑞，二十二璧，黄金一饼，以证本姓。九尾狐至，灵宝出世，甘露降庭，三角牛到，六锺灵形，巨兽双象，来仪人中，而食房庙之祇，一皆罢废。治正以道，荡除故气，此岂非太上之信乎？宋帝刘氏是汉之苗冑，恒使与道结绿。宋国有道多矣。汉时已有前谟，学士不可不勤之哉。盖三道同根而异支者，无为大道、清约大道、佛道，此三道同是太上老君之法，而教化不同，大归於真道。老子主生化，释迦主死化。故老子剖左腋而生，主左，左为阳气，主青宫生录。释迦剖右腋而生，主右，右为阴气，主黑簿死录。是以老子、释迦教化，左右法异。左化则随左官生气，使举形飞仙。右化则随右宫死气，使灭度更生。法服悉黑，使着黑衣以法阴气，入於黑簿也。太上作此三道教化，法虽殊涂，终归道真，无有异也。但人受元气以得成形，方复经坏，受阴化轮转，自为难耳。右化虽不及左宫速易，轮转归真，亦为善乎。所以言右不如左者，《经》言：真道好生而恶杀。长生者，道也，死坏者，非道也。死王乃不如生鼠。故圣人教化，使民慈心於众生，生可贵也。夫有心者，可熟案《五千文》。此经皆使守道长存，不有生死。道之宗本，在乎斯经也。
　　三天内解经卷上竟
　　三天内解经卷下
　　三天弟子徐氏撰
　　老子教化，唯使守其根，固其本。人皆由道气而生，失道气则死。故使思真念道，坚固根本，不失其源，则可长生不死。《经》云：百尺之台，事由下基。正此之谓也。道气至微，不可得见，不可得闻，迎之无前，追之无后，包含六合，覆载天地，德尊上皇，功高二仪。神明之君，敬之则有福，慢之则有凶。故不可得而臣也。福者亦非道佑之使得福，凶者亦非道伐之使得凶，唯道无亲，适人所为，善恶之报，应之若响。为凶则凶，为吉则吉，随人所行耳。道若有亲疏，可得彼此者，得道之人，则应以道上其父母，遗其妻子，奉献其君。不能得如此者，则道在己身，不由他人。道者，无也。一切之物皆从无生，有者则以无为本。《经》云：无者，不知谁之子，强字之曰道。有者终则归无。能察无者，则忘其身。忘身者，一切之物都尽忘之。忘之者，是不爱物。既不爱物，唯无是爱。无以养见，不以身为身。悠悠吾子，处有无之间，不有忧患也。所谓形无形，色无色，味无味，声无声，道常在无，人不知。故老君《经》云：吾所以有大患者，为吾有身。及吾无身，吾有何患。此之谓也，深哉毕矣。是知古始，还朴反真，复上古之始无，则与道合同。有形而无体，故真人能存能亡，承虚而行，日中无影，皆是无身。身与无合，故无有体影也。故《经》云：学道有家、有身、有心。有此三者，则贪欲不灭，妬害不除，神真高游，思念无感，众魔不伏，可谓有有，竟不有无，无无不容，恬然无为，不有辞辩，似顽似鄙，不生不死，无有复反，此之妙哉，深也毕矣。夫为学道，莫先乎斋。外则不染尘垢，内则五藏清虚，降真致神，与道合居。能修长斋者，则合道真，不犯禁戒也。故天师遗教：为学不修斋直，冥冥如夜行不持火烛。此斋直应是学道之首。夫欲启灵告冥，建立斋直者，宜先散斋。必使宿食臭腥消除，肌体清洁，无有玷秽，然后可得入斋。不尔，徒加洗沐，臭秽在肌肤之内，汤水亦不能除。自天台公家祠祀灵庙，犹尚先加散斋，而况真道求灵降者乎。余每见今世俗祭酒，所佩符箓极多，朝礼拜数甚少。自谓我是大道之士，已成真人，不畏掩秽。又附《经》言：真道无所畏忌，入火不灼，入水不寒，入殗不秽，入兵不伤，谓已得道真，亦可笑者哉。夫不畏掩者，亦非所佩符箓多而能禳却殗秽，但以一身内外真实，内无邪念，神真充实；外无正事，玷之不污，如此可得不畏大掩耳。譬如朴石，体质自虚，泥土染之，则玷污难脱。玉璧真实，秽不能染。真与不真，履殗之宜，正如此耳。学有数品，大乘之学，当怡心恬寂，思真注玄，外若空虚，内若金城，香以通气，口以忘言，慈心众生，先念度人，后自度身，悉在升仙，不念财钱，回心礼谢，不劳身神，求真於内，然后通玄，念与道合，自无多陈，可谓呼吸六合，历览未闻。夫小乘之学，其则不然。唯以多辞为善，多事为勤，头颊相叩，损伤身神，口辞争竞，内思不专，三指撮香，所陈亿千，则求神仙度世，飞行上清；又欲仕宦高迁，五马同辕；又欲世世昌炽，千子万孙，又欲钱财丰积，奴婢成行；又欲延年度厄，大小休康；又欲治生估作，万道开通；又欲心开意悟，耳目聪明；又欲使百鬼远逃，疫不过门；又欲父慈子孝，夫爱妇贞；又欲彻视万里，洞见天源；又欲使遗财於念，朋友欢欣；又欲思真念道，玉女降房。所求者多，所尚者烦，不合老子守一之源。口则疲於所请之辞，形则弊於屈折之苦，心则困於多欲，神则劳於往来。《经》云：久劳伤神，久语伤气，久行伤筋，久视伤眼，负重伤骨，食多致病，虑事伤命，不合修身养性之法。可谓多则惑，少则得，此之谓也。小乘之学，叩齿冥而求灵应，此自是教化之道，使人修善除罪改过，非是治身延年益寿求飞升之法，故曰小乘之学也。夫沙门道人，小乘学者则静坐而自数其气，满十更始，从年竟岁，不暂时忘之。佛法不使存思身神，故数气为务，以断外想。道士大乘学者，则常思身中真神形象，衣服彩色，导引往来，如对神君，无暂时有报，则外想不入，神真来降，心无多事。小乘学者，则有百事相牵，或有忧愁万虑，外念所缠。大乘、小乘，其路不同，了不相似也。小乘学则须辩口辞，可为世师。大乘之学受气守一，宝为身资。《经》云：善计者不用筹算，所营在一。能知所营在一者，则万事毕，故不须筹算也。
　　三天内解经卷下竟
　　
