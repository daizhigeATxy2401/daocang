上清河图宝箓
　　经名：上清河图宝箓，撰人不详，约出於南北朝，系摘录《上清河图内玄经》改编而成一卷，底本出处：《正统道藏》正一部。
　　上清河图宝箓
　　九天真人宫殿，并取宜装，黑炁并青色。
　　阳明太尉府九百二十品九亿万诸灵官、飞龙骑吏、绣衣使者、玉童玉女，各九亿万人。
　　阴精上宰府五百五十品九亿万诸灵官、飞龙骑吏、绣衣使者、玉童玉女，各九亿万人。
　　真人司空府七百七十品九亿万诸灵官、飞龙骑吏、绣衣使者、玉童玉女，各九亿万人。
　　玄冥游击府八百品九亿万诸灵官、飞龙骑吏、绣衣使者、玉童玉女，各九亿万人。
　　丹元斗君府七百二十品九亿万诸灵官、飞龙骑吏、绣衣使者、玉童玉女，. 各九亿万人。
　　北极太常府七百七十品九亿万诸灵官、飞龙骑吏、绣衣使者、玉童玉女，各九亿万人。
　　天关上帝府七百品九亿万诸灵官、飞龙骑吏、绣衣使者、玉童玉女，各九亿万人。
　　辅天尊玉帝府九百九十品九亿万诸灵官、飞龙骑吏、绣衣使者、玉童玉女，各九亿万人。
　　弼天帝真府九百九十品九亿万诸灵官、飞龙骑吏、绣衣使者、玉童玉女，各九亿万人。
　　已下符并朱书。
　　一阳明星，天之太尉，主非，上总九天上真，中监五岳飞仙，下领后学真人，天地神灵功过轻重。围九百二十里，有青城玉楼据斗真人，号九晨君，姓上灵，讳摇天槌，九晨玉冠，青羽飞裳，执斗玄图，坐楼中。知内讳者，玉晨下映，飞行太空。
　　二阴精星，天之上宰，主禄位，上总天宿，下领万灵，及学仙之人。围五百五十五里，有五色玉楼举魁真人，号北上晨君，姓育婴，讳激明光，玄精玉冠，玄羽飞裳，执五色羽节。
　　三真人星#1，天之司空，主神仙，上总九天高真，中监五岳灵仙，下领学道之人。围七百七十里，有黄台玉楼〔履斗〕#2真人，号主仙华神君，姓归，讳度众踖，飞晨宝冠，青羽飞裳，执斗中青箓。
　　四玄冥星，天之游击，主伐逆#3，上总九天鬼神，中领北帝三官，下监万兆。围八百里，有朱台玉楼步斗真人，号玄上飞盖晨君，姓冥枢，讳摇天柱，三华宝晨冠，丹锦飞裳，执曜灵之节。
　　五丹元星，天之斗君，主命箓籍，上总九天诸箓，中统鬼神簿目，下领学真兆真命籍，诸天诸地莫不总统。围七百二十里，有素台金楼蹑纪真人，号金魁七晨君，姓上开，讳变五道，七宝飞天冠，白锦飞裙，执青元箓籍。
　　六北极星，天之太常，主升进，上总九天上真，中统五岳飞仙，下领学者阶级。围七百七十里，有玄台玉楼步纲真人，号北晨飞华君，姓明灵，讳昌上元，飞精华冠，紫锦飞裳，执九斗玉策。
　　七天关星，天之上帝#4主天地机运，四时长短，否泰劫运。围九百里，有九层玉楼乘龙真人，号总灵九元北盖晨君，姓玄枢，讳开天徒，九元宝冠，九色锦裳，执晖神之印。
　　八辅星，天尊玉帝之星，日常阳也，主飞仙，上总九天，下领九地，五岳四渎神仙之官。围九百九十里，有紫气玉楼游行三命真人，号帝尊九晨君，姓精常，讳空上开正延，飞精玉冠，九色凤衣，执火铃。
　　九弼星，太帝真人星，日空隐也，主变化元方。围九百九十里，有玉台紫馆徘徊三阳真人，号帝真元晨君，姓幽空，讳冥阳晖幽寥，飞天玉冠，九天龙衣，执帝章。
　　一天枢星元斗宫中魁精玄上真皇夫人，姓明通，讳育婴，真名 ，飞云华颓之髻，紫黄青三色，带九铃绶，口恒吐青气，光注阳明星。
　　二天旋星玄魁宫中灵精上玄皇夫人，姓玄镜，讳郁勃光，真名 ，飞锦罗裙凤文锦帔，带灵飞紫绶，口常吐黑气，光注阴精星。
　　三天机星上精宫中灵妃元皇夫人，姓常阳，讳化真，真名 ，建晨婴宝冠，飞云明光锦，带六山飞晨绶，口常吐黄气，光注真人星。
　　四天权星纲极宫中上灵神妃华皇夫人，姓开生，讳运明，真名 ，七称玉冠，飞罗凤文，金真玉光，口常吐赤气，光注玄冥星。
　　五玉衡星灵开宫中北上金盖中皇夫人，姓元方，讳神武，真名 ，紫晨飞华冠，九色，带神虎玉文，口常吐白气，光注丹元星。
　　六阅阳星飞极宫中安上晨华元皇夫人，姓王元，讳根华，真名 ，玉晨进贤冠，飞青羽，带流金火铃，口恒吐绿气，光注北极星。
　　七瑶光星运天宫中玉华灵皇夫人，姓庆无，讳终会，真名 ，飞华云颓髻，七色夜光云锦裙，九色锦帔，带天威灵玉策，口常吐赤气，光注天关星。
　　八洞明星空英宫中太常皇夫人，姓幽升，讳元运，真名 ，颓云髻，飞罗文，带    九光绶，口常吐青气，光注辅星。
　　九空玄变灵上皇夫人，姓冥通，讳万光，真名 ，七称玉冠#5，青文锦裙，带九光夜烛#6 ，口常吐黑气，光注弼星。
　　一诉彼之非，明此之是，遏他之恶，伸己之善，自责而不怨人，通理而〔祈〕#7神所佑，除罪延福，告请天之太尉第一玉皇君。
　　二阴阳学官，干禄求位，告请天之上宰第二玉皇君。
　　三学道期仙，通神达圣，告请天之司空第三玉皇君。
　　四制伏鬼神恶逆，诛伐幽显凶邪，告请天之游击第四玉皇君。
　　五立功建德，益筹延年，告请天之斗君第五玉皇君。
　　六屈滞疾厄，乞申希免，告请天之太常第六玉皇君。
　　七天地否激，气候不调，告请天之上帝第七玉皇君。
　　八禳却众灾，飞上履下，告请天之尊玉帝第八玉皇君。
　　九变化无方，应救一切，告请天之太常第九玉皇君。
　　右九皇君、九夫人内姓隐讳，知之延寿千千年。常夕夕观之，想见皇君、夫人形相威光，忆其姓讳，谛存在心，得见第八、九星，延寿无穷。
　　九皇君、九夫人，是九气之魂精，九天之魄灵，九皇之妙象，九化之威神。男女学道，佩带醮之，出入往来，坐卧思真，忧恚疾厄，救病扶衰，修身济物，常存识之，灾消祸散，享福通神。有急之日，竹素依法#8朱笔书符，向北再拜，井华水服之。服之起一，周九更始，若一二三忧除疾愈，便可息。无他咒言，唯存九讳。勤立善功，九年不懈，必获神通。玉皇要旨，慎勿妄宣，秘而修之，位为真人元君，交游上圣三清元君真人。受之裂素立图，启告而传，秘讳心存，则成仙也。
　　凡受河图，先请九皇内讳，对斋九日、七日、五日、三日、一日，随时设辞启告，斋日限竟，山馆坛堂，唯请闭静，乃表奏如左。（以下缺）#9 
　　上清河图宝箓竟
　　#1『星』字原本误作『三』。
　　#2『履斗』二字，据《上清河图内玄经》补。
　　#3『逆』字原本误作『道』。
　　#4『上帝』原本误作『上同』，据《河图内玄经》改。
　　#5『冠』字原本误作『符』，据《内玄经》改。
　　#6『烛』字原本误作『褐』，据《内玄经》改。
　　#7『祈』字据上下文补。
　　#8『依法』二字原本作『衣』，於义不通。据《内玄经》改。
　　#9本篇后当有缺省文字，可参见《内玄经》。
　　
