龙虎精微论
　　经名：龙虎精微论。不着撰人，疑出於宋代。一卷。底本出处：《正统道藏》正一部。
　　龙虎精微论
　　粤若太易未分，莫之名状，太极既始，遂有混成。中含真一之精，实为天地之母。四象因之而建立，万物由之以生成，炎烈火中，出飞龙之娇娇；泓澄水底，跃走虎以耽耽。阴阳莫能测其情，鬼神无以窥其迹。圣人有作，港开造化之源，学者精心，遂启希微之旨，则金丹之道，可得而言。且夫眇觊幽深，秘在铅火，离宫有气，向甲乙以生华；坎位腾精，入庚辛而结粹。金胎神室，肇建丹台，圣母华池，爰开药祖。所以阳炉阴鼎，法天地之元规；刚火柔符，凝寒暄之大柄。回旋八表，依约五行，取三百八十之卦爻，循环火内，盗四千三百之正气，来入鼎中。春夏秋冬，顷刻而更相代谢，子午卯酉，遗巡而不越准绳。任二十四气以推迁，俾七十二候之罗络，促岁功於月内，寒暑无差；陷月候於日中，弦望有则。从子至巳，纯阳用事而进阳符，乃内阴而求外阳也；自午至亥，纯阴方兴而退阳火，乃外阳而附内阴焉。周流六虚，往来上下，水火运转，动静无常，故得龙虎相交，向鸿蒙而有象；夫妻合体，从恍忽以成形。是以坎作阳男而居阴位，阴中阳附，故金虎见於水问，遂为月魄。离者阴女而处阳方，阳中阴生，乃汞龙出於火内，故日日魂。至于神室范围，象如鹦子，两弦相合一一体混同。爰从否泰之中，承兹交感之气，养鄞鄂，树立根基，以至凝然，遂成神物。其或抽添过度，进退失期，符火有差，寒暑不应，则阴阳乖殊，四方成水旱之灾；天地分崩，万物有流离之变。和气由兹而不降，真精自此而莫留。生皿运火之失宜，匪用药之有异也。必若辨铅认汞，识水知金，躬受秘闻，亲传大诀。取黄芽於铅内，化出金田；散白雪於砂问，构成神室。中央作鼎，法象乾坤，四面行符，循环日月。阳升阴退，阴进阳错，蟾光盛而金水成形，兔影灭而龙虎伏体，岁月既满，功用方神，浸以澄波，浴之寒夜，半圭入口，向五内以云蒸；一剂才终，已金身而霞举。此得之者也。夫铅火之始终，虽得其铅，复难其火。每精思於至理，固难测於玄机，苟不从师，终无自悟。微矣！．妙矣！．神哉！．圣哉！．若自得其真，则不言而可信，或，终迷其趣，必忠告而见疑。遂有妄出胸襟，恣为穿凿，依约经旨，饰说虚谈，虽强名略同，而至道殊邈。窃呼二气，诳号灵砂，以榴黄为阳铅，用水银作阴汞。亦运水火，还设鼎炉，徒成殷鲜之形，可供藻绘之用，而又桑霜雪水，各见煎熬，草汁木灰，竟闻收采。或以便液而炼，或以粪秽而烧，或将古井之污泉，认为神水，或取草头之露颗，唤作河车，炼咸为铅，抽砂作汞，或以金银之合杂，或将砂汞之调和，五金平用於炉中，八石同烹於鼎内。如此则虚劳岁月，枉费资财，遂使白首成空，死心神之不实，丹台莫到，向沦谢以何逃。此失之者也。殊木知至药者，乃天地之极灵，为出世之要道，采阴阳五行之气，取日月四象之精，自无形而入有形，从有物而至无物，死生永度，变化无穷。向云汉以高跻，与穹昊而齐久，岂将凡朽之用，可并神灵者哉缠愚窃慕长生，深探至理，虽莫窥其堂奥，亦粗晓其津涯，终冀获遇高真，恭闻宝训，证成妙道，以拔尘笼。常默默以为怀，每兢兢而在念，藏於绛府，莫漏微言。今乃观缕再三，敷舒不已者，岂敢评量於天道，固非泄慢於天机，其如着怀，亦有所自。益欲招同志养素之士，结绝俗深识之流，共弃浮荣，相期岩谷耳。复以诗一十首，系之於末。
　　其一
　　识汞知铅辨火金，还丹深旨杳难寻，
　　若将世上凡常物，白首虚劳枉用心。
　　其二
　　泓澄水底深藏虎，烈火光中密有龙，
　　调燮阴阳无舛错，自然蟾彩入乌中。
　　其三
　　五行妙用循环转，相贼相生变化成。
　　若遣世人皆会得，便应倾国彩云迎。
　　其四
　　震龙张鬣欲腾方，兑虎神威又捉将，
　　二气混成归一体，可知金鼎道非常。
　　其五
　　化女成男事可论，转南成北道弥尊，
　　人问无限神仙药，指与翻疑是诳言。
　　其六
　　四千三百真精黑，上帝潜移顷刻中，
　　火记盈编藏秘旨，谁知年月日时同。
　　其七
　　星堂独照满皇都，万里天河注玉湖，
　　碧浪腾波归大海，黑云谖键化玄珠。
　　其八
　　朝元羽液频将炼，莫把灵乌暗处舒，
　　往往求生多此用，迷徒失路怨清虚。
　　其九
　　癸水连天济海涯，庚辛产炼木精华，
　　坎离二女调和聚，同化相生共一家。
　　其十
　　志操兴功修宝殿，碧霄池畔长铅花，
　　复来再会成姻眷，日日常般渐渐加。
　　庄老火候
　　凡人欲行此周天火候，先须绝嗜欲，臧食味。若常洁食，方为合宜也。不可贪财逐利。凡欲行持之时，先行导引，凡事略略为之，要开关脉，能引多般，尤更良矣！．又勿使疲困，致损精神，殊不妙也。导引大纲，略云下项：
　　摆掣四肢
　　以手大摆，以足大踏步行，又以一脚踏地，一脚悬空，向前踏空，令响。
　　手托山势，
　　以手交抆，指掌仰上，放脱手，直上托，以两脚用力，踏地少时。
　　拽弓势，
　　以两手左右挽，如拽弓之势，又侧身，如射鹧之势，左右为之。
　　又以两手交抱项后，摇上截身，连头动也。脚膝亦要摩拢赤泽，并乾浴，　更以手相摩热，熨气海穴之上下。亦握固两手指，历历令响，然后叩齿集神。
　　又振天鼓三十六下，以左右手按鼻左右，是制七魄也。
　　又呼三魂名：爽灵、胎光、幽精数遍，或只一遍先闭定气，久然，后呵，遂出败宿食秽气。又直舒展手足，令气出指梢。
　　又想青龙白虎，朱雀玄武，於前后左右，黄气罩身。此即五脏真形，然后息定意款，乃作用打爻。
　　阳爻，每一爻以息定来去匀，俟出息时，留一半，便闭息，以意助取自己元气。元亦源也上至层环已上，乃鼓住咽去声下，咽时取左边下，转面向右咽，入声取三十六足。如初行三两，歇了三十六，亦可仍须想咽下田层环，穿胃神口，过入丹田，却放气出入，再调息候，又打一爻。
　　每三十六咽去声下，想时依上法，过神口，直入丹田中。每咽下时，令气呕呕，汨汨历历而作声。如此打尽六爻，计合二百一十六数。然后想一齐聚於丹田，中将身左右摇动五七遍，更以手摩气海，上下助之。於十二时中，阳时打阳爻，阴时打阴爻，打时须闭目，万虑俱绝，不得纤毫挂心。卯酉二时属沐浴，不行。若或以午后尽为阴，子后尽为阳之时，只是背着阴阳五行真的矣！．今须且依他。此本午后五时行阴卦，子后五时行阳卦，所以此本中言午后行坤。每一时一卦，除数目在前，本目共一百四十四是外，其余次第皆一般。每一季一次起火烧之，发火行径，一如君侯所烧法一般，略而不书。所行无，已是火候所烧滞浊也。行一年小成，二年中成，三年变质，六年六阴退，六阳备，名系仙籍，九年可以超升。
　　初时须服饵以助之，阴德以扶之，淡默以养之，同道一二，以借之。复不拘山林与城市，而皆可居也。不可借自己所着者鞋履衣冠与人，恐损功力。或依水靠林，得为中。若城樊崖市，即其上耳。
　　夫庄老之本珍之守之自然成功也。道德之源铭之佩之
　　龙虎精微论竟
　　
