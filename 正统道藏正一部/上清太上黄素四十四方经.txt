上清太上黄素四十四方经
　　经名：上清太上黄素四十四方经。撰人不详，约出於东晋。系早期上清派重要经典。一卷。底本出处：《正统道藏》正一部。
　　上清太上黄素四十四方经
　　太上大道君玄灵秀虚，维任上化，理会千真，参谒十方，乃檄摄八帝，隐浪晨征，馘灭六天，正立三道，威锋霄落，流焕万仞。於是乃命太极真人、四司上宰，臣侍玉晨，启正丹素之高章，伐灭寒灵之法化，遂开八会之上道，科条神仙之要衷，凡四十四方，合而成目，总为黄素之书。遂封以丹蕊之箧，盛以玄灵锦囊，付仙都左公，藏於七瑛之房。又命北寒玉女三十七人，常卫於有经者之身。依四极明科，使七百年中，得传三人。
　　《太上黄素四十四方》，皆九天之上书，八会之隐文也。是以太上道君命上清高仙、太极真人，科集品目，陈其次序，合为黄素神方四十四首。是伐正六天之后，共所衷立也。此之篇章，皆出於高圣之命，注於上宰之笔，故道备太真，妙冠众品，所谓三天正法，威诚六天之凶炁，伐灭千妖之不祥。
　　夫有宿命，应得见此文，皆玄挺开会，必有神仙定分也。此之神经，不传於世道，说之者则三天刺奸，上闻帝君，告子之罪，以为宣漏之愆盟也。将未三年，太上使五帝神兵罚子身矣，死为下鬼，七祖父母，同考水官。
　　凡受《太上黄素四十四方经》，师及弟子各斋四十五日，不交人事，先启告神明，审可付者然后盟传。盟用玉札一枚，长一尺五分，广一寸四分，以四极上真之盟。又用黄素四十尺，金镮两双，以代歃血敢宣之约。若受经之后，犯约愆盟，传非其人，罪同於上记，见罚於神兵也。兆慎之哉。
　　太上道君命太极真人、侍宸上宰，共撰《黄素神经四十四方》如左：
　　凡读《大洞真经三十九章》，能通释微音，谈无畅玄，穷究幽深，摅赞灵章，弘音震响，妙理旁通，隐诵寂室，琅然无滞。若此人者，皆上仙之才也。然读此之经，故能提携太上，摄命九真，高仙同品，司命齐备。依《太上黄素四十四方》，便得称为大洞法师。大洞法师，真称无族，监虚领玄，通神接微，光生万真，位准太极上仙。此谓精研密感，非万徧之限也。若但有此经，不学之者，又不隐诵，亦得为太上主者之任，及为鬼神之师君也。
　　凡读《太丹隐书金华洞房》，及《雌一宝章》者，能浪味玄真，领理洞经，幽悟冥涂，逸浪虚庭，触类无滞，希真笃诚，陈闻寂室，密愿通灵者，其人或精感太素，陟降九真，五神混合，司命录篇。依《太上黄素四十四方》，便得称为三洞法师及元景真人。元景真人，位准帝一高仙。帝一高仙监虚上无，为总神之上真也。若子但有此经，未能研感者，亦自得为三元主者，及受地上陆仙之任矣。
　　凡读《太丹隐书洞真玄经》，及帝一解结哺养百神之事者，能精研密感，通玄达灵，回精玄元，开散七经，理幽琮滞，味景霄清，其人玄简帝牖，图景三元，精彻神明，感会龟山。依《太上黄素四十四方》，便得自称为玄洞法师上景真人。上景真人，位准九宫上仙大夫。如此之经，故能大混帝一，领括五神，九灵侍宰，三官司臣矣。若未能研修其事者，亦自得为三天主者，地司之上任矣。
　　凡能精进三经，说解奇文，萧浪上契，耽味玄远者，其人皆必琼书秀简，金籍玉名。或受书之始，见授灵人因缘，或遇会此总，忽而得之。得此之经，皆太极试观，察子诚向，品会高下，故已陈於未授之前矣，不必尽崇盟师，为歃血之约也。依《太上黄素四十四方》，便得自称为总神法司上景先生，及九玄大夫之号。若动会上感，琼音密响，万徧既周，雌雄亦混，即便乘云驾龙，白日腾虚，上登三清，得为太极公卿，及高仙之上任矣。
　　凡得太上龙书太真道经，及玉清隐文玄羽之章，能通微释玄，判疑喻幽，傍赞妙理，触类万成，放志晨霄，仰味遐清者，其人必有金书玉箓，琼简帝室，玄真郁浪，清虚淑穆，若此才者，皆必上仙也。依《太上黄素四十四方》，便得为三天法师太上真人。太上真人，位准太极仙卿。若但有此经，则三官奉侍，四明司臣，万向皆合，试观不陈，役鬼通灵，必获地真也。
　　凡精试密向，耽味玄真，清斋若至，感慕神仙，忽自遇此三品之经，而不师受者，其人皆玄会宿感，列籍帝乡真人。有密授应得此经，其人异挺以标世功。依《太上黄素四十四方》，听得隐盟玄誓神科也。当以甲子之日，清斋入室，夜半生炁之时，眠坐任意，临目仿髴，叩齿二十四通，心拜四方，毕，微咒曰：
　　太上九灵，三素元精，仙都大神，四极三清，昔奉法化，遇会上经，玄师冥远，靡览真形，乞丐隐盟，誓以神明，玉童侍卫，玉华扶生，八愿九合，妙慧通灵，愿神愿仙，飞行玉清。咒毕，又叩齿二十四通，咽液十过，心拜经前，因此而寝，亦可起坐诵经，必有吉感。常能行之，三年之中，得为经师，成其真人大夫之任矣。此是黄素内法，不烦复经营师，及唼血之盟也。真人虽已受经，亦常行之。
　　凡受大洞三经法，当隐静别室，不杂俗人，并净写一通，以为机上之书。常当奉以烧香，又别施东面一床，以安机也。兆礼愿之时，皆对席行事，其可诵读之经，不得参於机上也。
　　凡为道士，受三品真经，雌一洞玄隐玄羽章，当勤慕上契，感会神明，精心斋浄，专道固生，孜孜不替，味景玄清。若此人者，必获上仙，依《太上黄素四十四方》，得行八朝三朝内礼隐法。当以甲寅、戊申、庚申、丁巳、己巳、癸亥、乙亥之日，平旦入室，烧香左右，临目仿髴，叩齿二十四通，心拜四方，微咒曰：
　　太上太灵，三素元精，谨以吉日，内朝真经，神童玉女，散香虚庭，使我神仙，天地相倾。咒毕，疾闭两目，使内外冥合，不相闻见。又叩齿三十通，咽液三过，开目，都毕也。此名为八朝三元内礼隐法。常能行之，令人通灵彻视，精应三元，真会妙感，陟降太玄，侍经玉女，奏子求生，神仙不死，天地相倾。诸未受经者，行之三年，得为经师，灵瑞吉祥。
　　凡修受大洞真经、雌一奇文者，皆当别寝一室，不交人物，常置经於机格洁净之处，旦夕烧香礼拜，陈愿人间，内除罪籍。常以月三日、七日、二十一日，侍经玉女乃奏人罪过於三元，与太一帝君共详子之云为也。是其日也，当入室烧香，叩齿三七通，微咒曰：
　　太上神方，大洞真经，昔以有幸，适遇神明，启荫七图，受会三清，若有荫罪，帝君散灵，三象开明，上帝合形，令我飞仙，神真长生。咒毕，又叩齿二七通，心拜四方，开目，都毕。常当行之者，则三元密感，帝君赦过，诸有奏之罪者，皆不见用也。
　　凡道士存思上法，及修学太一之事，皆禁见死户血秽之物。若兆见之者，听得三光隐谢解秽内法。当以真朱一铢，散内水中，因以洗目漱口，并洗手足毕，入室正寝，交手心上，叩齿二七通，心拜四方，乃微咒曰：
　　三元上道，太一护形，司命公子，五神黄宁，血尸散灭，凶秽沈零，七液缠注，五藏华生，令我神仙，长享利贞。咒毕，因疾闭两眼，并炁自使，内外冥合，不相闻见。良久，觉身中小热，为候竟。又叩齿七下，咽液三过，都毕。此谓三光隐谢解秽之内法也。
　　凡道士修受上法，欲有所看省，诵读经文，发箧之时，皆当烧香左右，心拜经前，啄齿三通，乃微咒曰：
　　玉帝上法，上闻三清，吉日斋诚，敢开神经，万试隐伏，所向皆成，玉童侍护，玉华散馨，上告三元，与我长生。咒毕，开经，然后乃得诵读之。此名为大帝开经之法。令玉女玉童侍守烧香，启降神灵，上闻九天。
　　凡道士受学洞经，修行太一之事，不得宣泄太一帝君之名字，以语不同志之人。泄则犯太玄阴考，兆三犯之者，则五神废宅，不得复为仙矣。过三以往，死为下鬼，已无仙冀。
　　凡道士受经以后，常晨夕存咒太一帝君之名字，先叩齿三通，乃微咒曰：
　　凌梵履昌，七灵丈人，太一务猷，五神黄宁，上升九天，与帝同并，乞愿飞仙，七祖胎婴，解愆释罪，上登玉清。咒毕，又啄齿七通，咽掖三过，此为存神释罪，请帝求仙也。行之七年，则神明感会，帝君喜欢，玄母注生，五神常存，七祖罪释，受胎南仙，长生不死，白日升晨。
　　凡道士受学生法，不得称及死事。称及死事者，则生炁变动，不居於帝，故死炁运入，生神离弃，是以恶炁游尸，陈其间孔矣。将病将死之渐也。夫受太一存五神，修九宫混帝君者，慎不得有所圭怒，及愿己之死也。受经已后，言满四十者，皆不得复为真人，侍经玉童玉女，奏子於帝君，以为奔生之罪。兆必见考於玄虚，受责於太上，将未三年，身必亡失。此黄素之科，太玄之法用。
　　凡修受上法，及行雌一，太一之事，兆所有经文，皆当烧香礼咒，以奉神明，不得身犯洿慢，并妄说经法，以语不同志之人。有此愆者，则侍经玉童玉女记子之过，上白帝君。说语一人，则损一玉童、一玉女，以还於三素之房。过语三人，则玉童玉女都去子矣。或遭水火之灾，忽自失经，或不觉而去。若传非其人，则三天司命罚子之身，死为下鬼，长役水官。此玉帝之科表也。
　　凡修太一之事，及行上法存神之道，慎不可见尸及血秽之物。见一死尸，则一年不得行事，有却倾一年之功，然此帝一之科，科常却罚於既往，又进塞於将来。若一年之见尸者，则罚功断事各三年也。若遇见二十四尸者，皆不得复修太一求仙也。
　　凡修受上法，及雌一、太一之事者，兆身中三魂五神之炁，常熏於巾服之中，七魄九灵余精，常栖於履屐之下。是以道士学生，不杂席而寝，故衣褐之服，不借非己之炁，履屐之物常恶土秽之熏，亦不欲使杂人犯触诸物，以惊三魂。
　　凡道士吐纳和炁，存神服霞，修求长生之道，慎不可食五熏之菜，及为酒色之病败也。是故古之神人云：五熏为伐藏之斧斤，酒色为丧身之棺椁。夫能断斤斧之所伤，塞棺椁之死宅者，然后可以涉生生之涂径，灭神仙之蹊路矣。
　　凡欲求畏恐，常呜天钟於左齿二十六通才先闭炁，左嘘之叱叱五通，常辟精邪恶物不祥之炁。常夜寝临欲眠时，以手抚心三通，闭目微咒曰：
　　太灵九宫，太一守房，百神参位，魂魄和同，长生不死，塞减邪凶。祝毕而寝，此名为九宫隐咒寝魂之法。常能行之，使人魂魄安宁，常保吉祥。
　　凡传授上法之时，有经之师当先求感应，然后传之。当入室烧香，密愿神明，乃心拜经前，微咒曰：
　　太上元君，仙都大神，今日吉日，八愿开陈，欲传某上法，敢告灵元，未知可否，须应乃宣。咒毕，便寝，必获灵应。子自知其善否之心，审可授之方。
　　凡经师授经之法，先心拜四方，以感神明，为宗师之主，余乃执经起立，仰天而咒，告誓神灵，以为玄科之约，当说受经者之姓名，并启大神，陈受经之品目，为之科条，铭策告誓，合丽文传讳而陈之。咒毕，弟子再拜，跪受毕，又再拜。此真人告神之盟内法，不必尽存割血，为敢漏之约也。
　　凡经师传授之时，皆当依如上法，清斋别处，不交人事，启告神明、求诸密感，尔乃传之。若真应横错，所感非祥者，此皆天灵显根，不使传也。若弟子不顺神明，违而传之，依黄素之科，受子冥考，七祖魂魄，长闭地狱，身亦将亡，仙安所冀。
　　凡存修太一之事，欲有所礼愿，慎不可叩头。兆叩头者，则倾九天，动千真，神宫回覆，泥丸倒悬，天帝号於上府，太一泣於中田。数如此者，则存念无益，三真弃宫，七神漂散，玄宅纳凶，是为太上五神之至忌也。故古之真人，但心存叩头，运精感而行事，不因颊颗以祈灵也。
　　凡修行太一之道，真人道士不得有所礼拜，亦帝君五神之所忌也。若有所精思，行礼愿之时，但心拜而已，不形屈也。自不修受上法者，不得同於外学之夫矣。
　　凡道士登斋入室，忽有灵感妙应，当有吉祥之梦者，皆道之欲成。兆当勤修若至，感莫上会，如是不替，则真灵玉女，将憩子之寝矣。卧觉之时，当正身上向，叩齿三七通，闭目微咒曰：
　　上一赤子，丹皇运珠，太一帝尊，凝天伯无，七灵上感，五神归游，灵童玉女，豁落双符，七星同升，上登晨丘。祝毕，又叩齿三七通，咽液三过，开目，都毕。此名为太一留神，感会仙贤之咒也。如此者三年，则九天诸神及太玄玉女，将降卫於子。
　　凡道士入室斋诚，有存修，而数有不祥之物，及奇怪血光诸鬼精恶炁，来恐试人者，兆当行北帝祝鬼杀邪神方。先叩齿三十六通，乃咒之曰：
　　二象回倾，玄一之旌，七灵护命，上诣三清，双皇驱除，赫栢罗兵，三十万人，侍卫神营，巨兽百文，吐威摄精，挥剑逐邪，馘落魔灵，神伯所咒，千祆灭形。祝毕，又叩齿三十六通。此名为北帝祝鬼杀邪神方，诸神灵正炁闻此之祝，皆来奉卫於子，而向不祥之炁，即得死灭。
　　凡道士独宿山林，而多为山精恶鬼所犯试者，当叩齿二七通，闭气咒曰：
　　吾昨被帝召，摄领真元，令我封掌此五岳，挥割酆山，山精万灵，受事俱会帝前，七神启引，三元司真，若有小妖，即时枭残，山精泽尉，速来奉迎，神师口命，上闻三清，一如大洞之法，咒毕，又叩齿二七下。此为帝君捕神咒伐山精百鬼之法，诸山神地祇、房祠正炁之神，闻此之咒，皆来执鞭奉迎，神兵侍卫，若与万人同宿矣。
　　凡道士隐迹山林，精思感灵，或读洞经，发响之时，多为北帝大魔试败於人。兆每至昏夜，当叩齿三十六通，毕乃咒曰：
　　北帝大魔王，受事帝君前，泉曲之鬼，四明酆山，千祆混形，九首同身，神虎放毒，馘灭雷震，神公吐咒，所戮无亲，太微有命，摄录山川，呜铃交掷，流焕九天，风火征伐，神锋十陈，凶试伏灭，万精枭残，妖毒敢起，受闭三关，请依洞法，莫不如言。咒毕，又叩齿三十六通。此名为三天正法咒魔神方。常能行之，则神兵侍卫，山川摄精，千祆受闭，万试不干。
　　凡修大洞法，及太一、帝一之事者，常至黄昏时，入室烧香，心拜经前，因叩齿二七通，乃微咒曰：
　　太一帝尊，帝一玄经，五云散景，郁彻三清，玉童玉女，烧香侍灵，上愿开陈，与我合形，使我神仙，长亨利贞。咒毕，又叩齿二七通。此名为帝一烧香，开陈上愿，与灵合形之道也。常能尔者，则玉华侍卫，神灵辅真，散郁香云，上彻九天，将来三年，则玉女玉童都见於子矣。
　　凡道士入室斋诚之时，临食当以左手持着琢柈三过，乃微咒曰：
　　二玄上道，四极清泠，太一帝君，百神黄宁，受粮三宫，灌溉脾灵，上飨太和，餐味五馨，魂胎之命，七液流停，百关通和，五藏华明，双皇合景，飞行上清。食毕，又琢柈三过。此名为魂胎受馨，百神飨粮之道。常能行之，令人神明炁和，魂魄安宁，辟恶除试，常保利贞。
　　凡道士理发将髻，及沐头将散发之时，先啄齿七通，乃微祝曰：
　　太帝散华，玄归大神，今日吉日，理发沐尘，辟恶除病，长生神仙。咒毕，乃发髻毕，叩齿七通，都毕。此名为太帝散华理发内法，令人终年不病，耳目聪明，头脑不痛。
　　凡道士入室烧香，有所修愿，皆先啄齿三通，乃微咒曰：
　　玉华散景，九炁合烟，香云密罗，径冲九天，侍香玉女，上闻帝前，令我长生，世为真仙，所向所愿，莫不如言。咒毕，心拜精念，亦适意所陈矣。此名为太常隐咒散香，九天降灵寝室，愿会神仙之方也。
　　凡道士行来独宿山林庙座之间，饶有魔精恶鬼之地，当先啄齿三十六通，闭炁，微咒曰：
　　太帝阳元，四维幽关，千祆万毒，敢当吾前，巨兽重吻，刳腹屠肝，神公使者，守卫营蕃，黄衣师兵，斩伐妖魂，馘灭千魔，摧落山奸，绝种灭类，取令枭残，玉帝上命，清荡三元。咒毕，又叩齿三十六通。此名为太常挥神内咒，塞灭万魔之法。常能诵之，则神兵见卫，万鬼受事，千祆死伏。
　　凡道士临眠解衣之时，先啄齿三通，立而祝曰：
　　受命太帝，上升九宫，百神安位，列侍神公，魂魄和炼，五藏华丰，百醴玄注，七液虚充，火铃交焕，灭鬼除凶，上愿神仙，常生无穷。祝毕，又叩齿三通，脱衣而卧。此名为太帝寝神灭鬼凶之法。令人精明不病，魂魄常存，数有吉感。
　　凡道士浴身及洗手面之时，先临水啄齿三通，乃微祝曰：
　　四大开玄，天地为常，玄水澡秽，辟除不祥，双皇守门，七灵安房，云津炼灌，万炁混康，内外利贞，保兹黄裳。咒毕，又叩齿三通，乃洗沐手面。此名为澡秽除凶七房祝法。常能行之者，使人神明血净，解诸凶炁。
　　凡道士夜行之时，及有所畏恐心震之地，叩齿二七通，乃咒曰：
　　吾是小有真王，三天师君，昔受太上神方，杀邪之文，夜行游尸，七恶妖魂，九鬼共贼，千魔成群，赫栢图兵，巨兽罗千，挥割万祆，当我即残，龙烽七独，逐邪无间，玉帝神咒，挥剑东西，灭凶除邪，万鬼即悬，三天正法，皆如我言。咒毕，又叩齿二七通。此名为三天正法除六天之隐咒也。鬼有被此祝者，皆目盲脚残，自然死灭矣。凡行来有畏之处，但按如此，不必须夜行事也。常能诵之，则万魔伏试，千祆灭形。
　　凡道士祝灭三尸之法，常以月晦朔之日，及甲寅、庚寅、庚申之日，兆身中七魄游尸、诸血尸之鬼，上天白人罪过，自还中伤於身，或游走他乡，名呼外鬼，协进为祆贼。是以恶梦交於寝魂，痾告缠於神室。人所以恶梦疾病者，皆七魄游尸之所为也。至其日，常当沐俗洁服，烧香入室，精念上慕，不营他事。以夜之生炁时，或黄昏之时，正寝东首，接手心上，先叩齿三七通，乃微咒曰：
　　七灵五神，八愿四陈，上告灵命，中皇双真，录魂炼魄，塞灭邪精，血鬼游尸，秽滞长泯，和我生关，闭我死门，若有冥命，听对帝前，使我长生，劫龄常存，太帝之法，敢告三元。毕，又叩齿三七通，咽液十过，都毕。此名为太帝制魂伐尸神咒之法也。血尸七魄被此咒者，皆得灭於死尸之下，魂明魄柔，受化於三宫之中，辟恶除病，令人神明不死。常能诵之，则终身不厌昧。
　　凡存念上道，咒除三尸之时，常当采处白芷草根，及青木香，合以东流水，煮取其汁，以沐浴於身，辟诸血尸恶气，亦常可和香烧之，以致神明。若无青木香者，亦可单用白芷。
　　凡庚申、甲寅之日，是血鬼游尸直合之日。此之日也，天炁交合，七魄竞乱，淫秽混真，邪精流焕，明法勤津，七神飙散。每至其日，当清斋别处，不杂他席，慎不可与夫妻相见，及同床而寝。又不可争竞财色，所行非道之方也。每当烧香感气，修行之时，诵咒之法，亦可诵经混神。若思洞房帝一之事，唯使精真以为意也。
　　凡道士忽得不祥之梦，或梦与人斗争，或相收录者，此亦七魄游尸之所为也。或导将外鬼来入本宅，或三魂散翳，五神战勃，或被束缚不得来还，故使恶梦非祥，将有祸败之渐也。卧觉之时，即正寝上向，接手心上，叩齿三七通，毕，微咒曰：
　　九天上帝，四门八灵，七房二玄，三素元精，太一桃康，上诣三清，请告帝君，摄命黄宁，速召七魄，校实神庭，若有不祥，七尸鬼兵，从呼双真，流烛炼形，太微大帝，斩伐邪精，三魂和柔，血尸流零，神归绝宅，触向利贞，使我神仙，长保劫龄。咒毕，又啄齿二七通，咽液十过。此名为太帝神祝辟梦除凶之法。能行之者，则三魂和炼，七魄受制，神明炁正，尸秽散灭，而向所咒之鬼，即已受於地狱矣。经三咒之后，自非灵感吉应，不复梦於非常矣。
　　凡道士礼愿神明，精思上法，行诸隐咒之时，皆当烧香心拜，密咒而已， 勿使得耳闻之也。若欲咒伐六天，灭诸凶鬼者，乃可小发声耳，亦不得乃大高响，使傍人闻解之也。若读诵之时，乃任意耳。
　　凡八节之日，皆三天仙灵，期宴礼会之日也。兆修行礼愿，朝礼之时，皆当斋用此日，至於朔望朝礼，非上法也。
　　凡是其日，欲行礼愿陈咒之时，当先叩齿七通，心拜四方，乃微咒曰：
　　上清玉帝，三素元君，太上高灵，仙都大神，今日吉日，八愿开陈，上愿飞霄，长生神仙，中愿天地，合景风云，下愿五藏，与我常存，次愿七祖，释罗脱愆，又愿帝君，斫伐胞根，六愿世世，智慧开全，七愿灭鬼，馘斩六天，八愿降灵，彻听东西，上愿一合，莫不如所言，愿神愿仙，上朝三元。咒毕，又拜如初，亦适意所陈，求解脱七祖之愆，及首己之罪状，以续於行事之后也。此名为三元八朝隐咒，上愿神仙之要法也。行之三年，七祖父母，及己之罪，都解释矣。然后玉华降卫，感会神明，八愿开陈，必获灵仙之要契也。
　　右太上黄素四十四方，是太上大道君正炁三天之法，后撰集妙经，以为科表也。按此之经文，神法真妙，修生之人，使得立用以治身也。必验之神方也。自非三元秀简，帝图玉箓者，四十四方弗可染也。此之神方，妙绝於众品籍，隐於帝房。传授之时，皆须高仙过品，太极试观，再闻玉帝，重奏太上，乃得授之。所谓三天正法，连盟七世，不传於非玄挺质之子。若不祟天禁，妄泄玄法，连盟之祖，同闭地狱，身考水官，仙可冀乎。
　　上清太上黄素四十四方经竟
　　
