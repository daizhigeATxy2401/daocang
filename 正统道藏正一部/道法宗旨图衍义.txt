道法宗旨图衍义
　　经名：道法宗旨周衍义。元邓格慕图，元章希贤衍义。二卷。底本出处：《正统道藏》正一部。
　　道法宗旨图衍义序
　　养吾会三家为一家者，虽然道不可图，苟求其故，道非远人，是能亲礼，非揣钥闻钟以为日也。学者勉之。至大第二春，三十八代天师广微子书。
　　道言：吾不知其名，强名曰道。道既无名，何以述之？苟求其故，虽万八千篇，未为过也。铁崖子伤大道之不行，悯流俗之傍见，纂集诸象，为《道法宗旨图》。噫，大哉其心也。龙虎刊行，观之若望洋焉。希贤不愧凡愚，尝有志於三家微言，为之卫义。后因探省，若杳冥中有所警者，得遂初志。且夫太古以来，真机未泄，虽有其象，然性与天道不可得而闻也。苏子所谓：道不可言，可言皆其似者也。是书，亦似者也。故达者，因似以识其真。昧者，执似以陷於伪。愿与同志，因似以识其真。明道之士，不必观也。若夫眼看空花，手捞水月，又非予之愿也。大德己亥至日，临川章希贤书于养吾堂。
　　道之广大，大且无边。道之精微，微且蕴妙。是以道之以法，法之以图，图之以景，景之以玄，玄之又玄，空妙贯一。养吾章君，以风月典刑之外，烟霞涉趣之间，取与自新，变化莫极。岂不以造化归之，功行畴着而尔然耶。今索叙言，尽取大藏一决，案赞明高道之妙。甲辰秋，空玄子谨书。
　　空玄子者，姓汪氏，讳万顷，字清伯，临川人也。生长巨室，出家为黄冠，号药山。与道山徐先生顺孙交游，遍走名山，归隐林下。或坐高松之上，或处小室之中，人密窥之，口中自语，人去则已。或求其文，横说坚说，千言立成。大德间，道山於龙兴樵舍万家坐化。玉筋下垂，先至大戊申十一月十四日示疾化去。其徒以其写真唤之，作颂却去，复活起坐，书曰：居药博施之，效高山仰企之神。先生之道如此。凌烟所记非真咄，道在吾身，一天风月，掷笔大笑复化去。至顺庚午秋，临川张霖叔云：佃仆入闽见之。邵武道中吁江蔡志夫亦云：瓢笠人来说见之武夷。嘉禾聂敬安云：龙虎见金陀头问之，云在武夷不久见之。故孟子谓：所过者化，所存者神，即此道也。噫，非大丈夫孰能与於此哉。临川参学章希贤述。
　　道法宗旨图衍义卷上
　　铁崖邓桩以正纂图养吾章希贤师亮衍义
　　元始祖劫图
　　元始祖劫，化生诸天。开明三景，是为天根。
　　衍义
　　《太上度人经》云：元始祖劫，化生诸天，开明三景，是为天根，上无复祖，唯道为身。道书云：一炁分为三炁，三炁各结一宫。龙汉之初，玄炁结而为玉清之宫。赤明之初，元炁结而为上清之宫。上皇之初，始炁结而为太清之宫。玉清统十二天，九圣居之。上清统十二天，九真居之。太清统十二天，九仙居之。三清所统三十六天，谓之大罗天。三十六天分居四极，每极九天。大罗之下，为大梵天。凡四，又为之四种民天。自大梵而上为大罗，大罗而上为三清，此诸天皆前劫修真。与道合真，聚则成形，散则成炁，合散自然，无有名貌，穷无尽劫，不复退堕。自大梵而下为无色界，无色界之下为色界，色界之下为欲界。欲界凡六天，色界凡十八天，无色界凡四天，是为三界二十八天。人积善功，得生欲界天，或为天主，或为天人，或为天众。欲界天人，犹有欲想，无欲想则升色界。色界天人，犹有色想，无色想则升无色界。无色界天人，犹有觉想，无觉想则升大梵天，而出三界之外矣。三界二十八天，分居四方，方各七天，谓之八圆，又谓之四梵小罗天也。凡夫有善行高功，得升三界天而止。天福尽而不增修，则有退堕，故各有寿量。六道中之天道，盖三界天也。三界天人，一念不真，自上仙降为下仙，下仙不能加功，则复还人趣，所谓退堕。
　　无尽居士张商英，撰《庐陵道藏记》。今玄妙观道藏是也。空洞之先，炁母混成，不妄为真，不二为精，不昧为觉，不测为神。孰清孰浊，孰凡孰圣，孰短孰修，孰魔孰正。轻极重生，上下乃形，下腾上降，水火传精，故有日月，昼夜司明。一二成主，三微成炁，三炁成候，三候成节。大明终始，五六循环。日从左运，辰以右合，周流六虚。故新相易，刚柔交发，三才奠体。杳冥太空，三清所都。莫知其先，强目曰元。莫知其初，强目曰始。莫知其大，强目曰太。莫知其顶，强目日上。高而无至，名之曰尊。寄而无我，主之曰君。能虚能盈，能一能万。化生诸天，成就世界。中有妙山，名曰玉京。四方既正，八方既分，三十二帝，分住宝城。斗箕角辑，井参奎璧，魁承罡建，五合造运。杪毫忽厘，与道同流。劫运悠旷，太少格塞。邪气失元，散入群生。因其九窍，发生情识。情流识蔽，宛转颠倒。因流起爱，蔽爱生憎。憎爱交攻，前伏后起。弃明趋昧，积昧为阴。结阴为幽，入幽为鬼。伸为人形，傍为异趣。啖食凌暴，更相强弱。性不得静，命不得延。黑炁惨霾，干犯霄极。三清化主，三天帝君，鉴观在下，一念慈悲。自然妙炁，络绎成文。灵风鼓奏，自成音声。至慈度厄，至仁好生。至正摧邪，至明破冥。上列宫曹，下设岳渎。众真分职，列仙分统。真机既漏，玉字乃出。火炼洞阳，笔着空青。玉检金版，符录咒诀。教授仙众，威制魔群。炼度魂魄，役召万灵。
　　混元化身之图
　　宋仁宗御赞曰：大哉至道，无为自然。劫终劫始，先地先天。含光默默，永劫绵绵。东训尼父，西现金仙。
　　百王取则，累圣攸传。众教之祖，玄之又玄。
　　《如如颜居士语录》赞曰：生从无始，代属周王。化身复现，释迦问礼，犹闻夫子，八十一天之教主，百千万劫之导师。
　　《太玄经》曰：太上老君，万亿化身，随方设教，应机立号，普济天人，朝朝降迹，代代帝师。希贤以《法华经》云：诸佛世尊，唯以一大，事因缘故，出现於世，同一道也。
　　《家语》曰：孔子谓南宫敬叔曰：吾闻老聘博古知今，通礼乐之原，明道德之归，则吾师也今将往矣。敬叔与俱至周，一问礼於老聪，自周反鲁，道弥尊矣。远方弟子之进，盖三千焉。
　　葛仙翕序《道德经》曰：老子体自然而然，生乎太元之先，起乎无因，经历天地终始，不可称载，终乎无终，穷乎无穷，极乎无极，故无极也。明教嵩禅师《镡津集》曰：夫老子所言者，大道也。故孔子於礼则曰：吾闻诸老聃。《礼运》曰：大道之行，与三代之英。丘之未逮也，而有志焉。《击辞》曰：天下之动，贞夫一者也。而《老子》 曰：王侯得一，以为天下正。考其无思无为之理，阴阳变化之说，二书岂不皆然必以老氏为非，则《易》与《礼运》可燔矣。夫先儒之好辩者，孰与孟子。孟子之时，老子之书出已百有余年矣。而庄子复与孟子并世，如其可排，则孟氏已排之矣。岂待后世儒者辩之耶？司马氏谓：老子之道，约而易，操事少而功多。儒者或不然，讥其先黄老而后六经，是亦不其意也。太史公之书，孔子即为之世家，老子即为之列传，此岂尊老氏之谓耶？盖以老氏之道，乃儒之本，所以先之者，正欲尊其本也。
　　《史记》曰：老子之道，约而易，操事少而功多。又曰：道家使人精神专一，动合无形，澹足万物。《西汉书》 曰：道家秉要执本，清虚以自守，卑弱以自持，此人君南面之术也。
　　了翕陈先生《罐史评》曰：汉武帝黜黄老而用儒术，兴大学修郊祀，改正朔定历数，协音律作诗乐，建封禅礼百神，号令文章焕焉。可述此用儒之效也。然天下多故，主心不静，专务改作，百姓厌苦。用好事之臣，以开三方海内虚耗，户口臧半，兵不戢而自焚，恩亏於父子之间。其发於命令者，未尝不本於仁义。而观其效，则不异於始皇者几希。当此之时，天下不一日无事，思慕文景不可复得。然则黄老之清静，亦何负於天下哉？吾儒之论，必日彼非此是，与其是孝武而非文景，孰若两取而兼其善哉。
　　昌黎韩文公愈《进士策问》曰：孔子亦有师，问礼於老聃。今之人不及孔子远矣，而且无师。然其不闻，有业不通而道德不成者何也？出文集第十四卷。
　　迭山谢氏曰：《道德经》者，能发明上天之心，於世道未尝无益。
　　雷霆互用图
　　上下往来，阴阳相应。
　　《金诰》曰：天地清浊，其质如卵，乃太空之中一物而已。阳升到天，太极而生阴，以窈冥抱阳而下降。阴降到地，太极而生阳，以恍惚负阴而上升。一升一降，与天地行而万物生成也。濂溪周子曰：无极而太极，太极动而生阳。动极而静，静极而生阴，静极复动。一动一静，互为其根。
　　晦庵朱子曰：阴以阳为质，阳以阴为质。水内明而外暗，火内暗而外明。横渠曰：阴阳之精，互藏其宅，正此意也。
　　《真原》曰；阴阳升降在天地之内，比心肾交媾之法。《玉书》曰：阳负阴而上升，阴抱阳而下降。一升一降运於道，所以天长地久。
　　雷霆之图
　　为天之枢，其性善，其主生，其体阳，其象阴，故甲丙庚壬为阳雷。
　　为地之机，其性恶，其主杀，其体阴，其象阳，故乙辛丁癸为阴霆。
　　《庄子》曰：阴阳错行，天地大骇，有雷有霆，水中有火，乃焚大块。
　　《淮南子》曰：阴阳相剥，感而为雷，激而为霆。《金诰》曰：阴中伏阳，阳炁不降，击搏而生雷霆。横渠张子曰：阴炁凝聚，阳在内者不得出，则奋击而为霆。阳炁伏於阴炁之内不得出，爆开而为雷也。
　　环溪昊氏《玑衡内篇》曰：荐雷为震，固也。而雷何以有声？盖下四爻离象也，互离之上则坎也。火入水中则激烈有声，以物之小者推之。火锻金石，使之透彻，持以入水，其声尚奋，况坎离之大炁乎？浑天之象包於地，日东升西没，明入地中，而天一生水则水在地中。越宿复升于东，明出地上也。日出扶桑，实腾于海，故晓日清润。及其没也，其声震厉如雷。故崦磁之图击金鼓以杂之，否则稚耄骇惧。此火入水而有声之验也。故知水火之怒气，激而成雷，而况坎为雨，离为电，复相因乎。
　　《子朱子》曰：雷虽是炁，但有炁便有形。如螮蝀，本只薄雨为日所照成影，然亦有形，能吸水吸酒。
　　《尔雅》曰：疾雷为霆。
　　宿曜玄机之图
　　希贤曰：天道左旋，日月五星顺行於四七之间，为天之经纬。所以起灭四时，生成万物，皆因梵炁之功，为天地常行之道。《度人经》云：周回十方，旋斗历箕，回度五常是也。
　　《混元三清经》云：阳精之炁为日，阴精之炁为月，日月之余炁，散为星辰，分布二十八宿。
　　《黄帝素问太始天元玉册文》曰：太虚寥廓，肇基化先。万物资始，五运终天。布炁真灵，总统坤元。九星悬朗，七曜周旋。曰阴曰阳，曰柔曰刚。幽显既位，寒暑弛张。生生化化，品物咸亨。
　　雷霆三关图
　　祝为天关 诀为人关 罡为地关
　　《黄庭玉经》曰：口为天关精神机，手为人关把盛衰，足为地关生命扉。
　　希贤曰：孟子谓：所过者化所存者神。道书云：身虽死，阳神存。
　　吕洞宾《尸解复现诗》云：昔曾锦水留遗蜕，又到蓬莱别姓名。
　　斗柄周天之图
　　希贤曰：天以斗为机，经历十二辰之上，顺五星於四七之间，而化生万物也。若斗柄不运，纬候参差，则吉凶生於爻象，符火失於晨昏，星辰错乱，日月差殊，四季不调，万物不产。故曰：乾坤日月本不运，皆因斗柄旋其机。故斗之正二三月，运寅卯辰之位，生育万物也。四五六月，运巳午未之位，长养万物也。七八九月，运申酉戌之位，成熟万物也。十月十一月十二月，运亥子丑之位，收藏万物也。斗柄周天，岁功成矣。大哉，无为之化也。经云：天以斗为机，人以心为机，故天机运於阴阳，人机成於大道。斗柄之机，不可不察也。
　　邵康节云：天浑浑於上而不测也，故观斗数占天也。斗之所建，天之行也。魁建子，杓建寅，为昼是也。
　　杨子云《太元经》曰：斗之南，左行而右旋。
　　四象归真图
　　希贤曰：经云：口之於味也，目之於色也，耳之於声也，鼻之於臭也，则是穷人．欲灭天理，皆心之所动也。《庄子》曰：嗜欲深者天机浅，故圣人无为。缄舌气，含眼光，凝耳韵，调鼻息。四象合和，归於虚元寂然不动之中，真我也。颜子如愚，达么面壁，夫子默识一贯，老子抱一守朴。《孟子》曰：养心莫善於寡欲。道言：常能遣其欲而心静。《四十二章经》佛言；远离嗜欲，心意清静，同一境界也。
　　《庄子》曰：天机不张，五官乃备。
　　《中庸》曰：视而不见，听而不闻，食而不知其味。此谓修身，在正其心。
　　《荀子》曰：目不欲景其色，耳不欲蓦其声，口不欲綦其味，鼻不欲綦其臭。又曰：心居中虚，以治五官，是之谓天君。
　　注曰：五官者，耳目鼻口形也。《度人经》云：神风静默，山海藏云。天无浮翳，四炁朗清。
　　混一三才图
　　《金碧古文龙虎上经》曰：鸡子为形容，参合应三才。又曰：径寸之珠，混合三才。
　　《文中子》曰：止荡荡仓苍之谓也天者，统元黑焉，非止荡荡仓之谓也。地者，统元形焉，非正山川丘陵之谓也。人者，统元识焉，非止图首方足之谓也
　　《列子》曰：元炁轻清者为天，重浊者为地，冲和之气为人。
　　五雷揽簇图
　　希贤曰：五气朝元，一尘不染，能清能静，是曰无漏。肝为东魂之木，肺为西魄之金，心乃南神之火，肾是北精之水，脾主中宫之土。是以圣人，眼不视而魂归於肝，耳不闻精在於肾，舌不声而神在於心，鼻不香而魄在於肺，四肢不动而意在於脾。故曰：攒簇五雷，《玉枢》曰：东方风雷在肝宫，南方火雷在心宫，西方山雷在肺宫，北方水雷在肾宫，中央土雷在脾宫。斩除五漏。寂然不动，为道之体。感而遂通，为道之用。斯五雷之妙也。
　　雷霆吞啖图
　　希贤曰：天动地静，天圆地方。动者必圆，静者必方。圆则变通，方则凝定。方如车，圆如轮，轮转则车呜，内运则外应。是以雷霆之妙，在於坐运也。
　　《黄庭内景玉经》曰：外方内圆神在中。
　　《文中子》曰：圆者动，方者静，其见天地之心乎。
　　《孙子》曰：圆则动，方则止。
　　道法占示旨图衍义卷上竟
　　道法宗旨图衍义卷下
　　铁崖邓柟以正纂图养吾章希贤师亮衍义
　　法行先天大道之图
　　昏昏默默。杳杳冥冥。
　　《广成子》曰：至道之精，杳杳冥冥，至道之极，昏昏默默。无视无听，抱神以静，形将自正。必清必静，无劳汝形，无□汝精，可以长生。
　　《元始生天得道经》曰：心目内观，真气所有。清静光明，虚白晃曜。杳杳冥冥，内外无事。昏昏默默，正达无为。古今常存，总持静念。《老子》曰：有物混成先天地生。傅大士曰：有物先天地，无形隐寂寥。能为万象主，不逐四时凋。
　　将用自己元神之图
　　不似我，不似尔。不似神，不似鬼。
　　《礼记》曰：清明在躬，气志如神。
　　《悟真篇》曰：恍惚裹相逢，杳冥中出变。一霎火焰飞，真人自出现。
　　虚静天师曰：六根清静，方寸澄彻。久而行之，可以坐役鬼神，呼召风雨，岂可忽哉。如如居士赞之曰：六根方寸绝尘埃，久久行之一念灰。不是凿池专待月，池成明月自然来。
　　康节邵子曰：人积善而阳多，鬼益畏之。积恶而阴多，鬼弗畏之。大人者，与鬼神合其吉凶。
　　《中庸》曰：鬼神之为德也，其盛矣乎。视之而弗见，听之而弗闻，洋洋乎。如在其上，如在其左右。
　　杨子《法言》曰：心神恍惚，经纬万方。
　　五雷胎息图
　　侍宸王真人胎息诗损神终日谈虚空，不如归命於胎中。绵绵不息神自通，烟升云降雨蒙蒙。
　　七元三老即此功，我身不西亦不东。但当终归莫今穷，常教体内生微风。
　　世人见一不识一，一回存想一迥空。
　　希贤曰：此诗唐刘文诗集中有之，铁崖邓子误以为侍宸之诗。按《唐书》云：刘文，一节士。少放肆为侠行，因酒杀人，亡命会赦，出更折节读书。能为歌诗，不能俛仰贵人，常穿破衣。归齐鲁，不知所终。盖又亦有道者，故能知此。世传仙去云。
　　《太上中黄真经》：内含胎仙道自成，胎息真仙食气得，却闭真气成胎息。
　　雷霆一窍图
　　抱朴子云：玄牝一窍，非心贤鼻口、肝肺、谷道、膀胱、泥丸。
　　知此一窍，则冬至药物，火候沐浴，脱胎结体，皆在此矣。
　　此窍雷霆之窍，得之则雷霆之枢机不必外求也。至人用此，所以冲举。
　　希贤曰：○佛仙修行径路，大道不二法门。 坎为命宗，阴中有阳，真空交妙有也。妙有为体，真空为用焉。 离为性宗，阳中有阴，妙有交真空也。真空为体，妙有为用焉。佛中有命脉，道中有性源。性命交参，空有摄无。老子即释迦，释迦即老子。生於空劫之先，为性命之祖。自后语言一立，各成异教。故偏於命者，必落空亡。偏於性者，必堕阴向。致使大道殊途，异端竞起，而不能究竟於性命本源矣。吾夫子曰：穷理尽性，乃至於命。是以天下无二道，圣人无两心。性之与命，不可须臾离也。
　　玉溪真人曰：前真有云：只明真性不修丹，万劫应知变化难。不明真性只究命，此是修行第一病。既到此处，不妨进步。如道光禅师欲访张紫阳，却遇石杏林，始得玄宗一家，二妙了了，遂作《复命篇》行于世矣。昔有僧问智门，如何是般若体？门云：蚌含秋月。如何般若用？门云：兔子怀胎。后雪窦有颂云：一片虚凝绝猬情，人天从此见空生。蚌含玄兔深深意，曾与禅家作战争。
　　寒山诗曰：心月自精明，万象何能比？欲知仙丹术，身内元神是。
　　寒山诗曰：益者益其精，可名为有益。易者易其形，是名之有易。能益复能易，当得上仙籍。无益复无易，终不免死厄。
　　毗陵禅师《复命篇》曰：余幼年学道，，所亲无非理性之士，若禅宗之上乘，一悟直超佛地。如其习漏未尽，则尚循於生死。至於坐脱立亡，投胎夺舍，未见一朝而长往。常思仲尼穷理尽性以至於命，释氏不生不灭，老氏升腾飞举，由是圣人之意，不可一途而取之。仆之得遇至人口诀曰：大道之祖，不出一炁而成变化。仆一闻不疑，依法行之，果跻圣位。
　　颖滨苏氏曰；命者，性之妙也。性犹可言，至於命则不可言矣。《易》曰：穷理尽性以至於命。圣人之学道，必始於穷理，中於尽性，终於复命矣。
　　晦庵朱子读道书，作：岩谷秉贞操，所慕在玄虚。清夜眠斋宇，终朝观道书，形忘气自冲，性达理不余。於道虽未已，庶超名迹拘，至乐在襟怀，山水非所娱，寄语狂驰子，营营竟焉如。又诵经，作：坐厌尘累积，脱洒味幽玄。静披笈中素，流咏东华篇。朝昏一俯仰，岁月如奔川。世纷未云遣，仗此息诸缘。又久雨斋居诵经，作：端居独无事，聊披释氏书。暂释尘累牵，超然与道俱。门掩竹林幽，禽呜山雨余。了此无为法，身心同晏如。
　　右三诗，并见晦庵《朱文公大全文集》。先生扶纲常，益世教，则指为异端，至於穷理尽性则非矣。夫三圣之道，体同而用殊。夫子毋意毋必毋固毋我，释氏无二无尽，老氏无思无为，同一理也。先生之诗，殊途而同归，是故天下无二道。知我罪我，其唯先也生之诗乎。
　　横纵雷霆九宫图令
　　希夷陈先生《龙图》曰：戴九履一，左三右七，二四为肩，六八为足。
　　希贤曰：雷霆九官，乃纵横十五之数。伏羲氏观河图而画卦，即其数也。震三兑七，中宫五十五数也。艮八坤二，中宫五十五数也。乾六巽四，中宫五十五数也。坎一离九，中宫五十五数也。纵横妙用，皆成十五，乃得阴阳之备数。故《乾凿》云：老阳之策九，老阴之策六，九六亦十五之数。雷字亦十五画而成之，故曰阴阳击搏之谓雷。
　　戊癸玄化之图
　　甲庚为之 丙为之 壬为之 卯为之 子为之 惟戈癸 
　　希贤曰：东方甲木属震，震为春为雷，生化万物也。西方庚金属兑，为秋为霆，肃杀万物也。故雷霆司号令之权，春生秋杀终，始万物者也。《易》曰：天不言而品物亨，岁功成矣。丙属离，离为火，火旺於丙午，故为雷火之会。离中虚，恍恍惚惚，杳杳冥冥。经云：恍惚裹相逢，杳冥中出变，一霎火焰飞，真人自出现。壬隶乾，乾乃雷
　　之所，伏而为雷之局也。《玉枢雷书》曰：伏乾出巽，体元工是也。卯为震，木震为雷，生於亥，旺於卯，卯为雷之门，雷至卯月方有声。《月令》曰：仲春之月，雷乃发声是也。子为十一月之支，冬至在焉。为地雷复卦 ，上坤下震，一阳初生於五阴之下，阳炁尚微，故闭肩安静以养阳也。《易》曰：先王於至日，闭关是也。戊癸化火者，非五行书所谓也。坎乃天一真精之水，坎中有戊有癸而化生真火。虚中为雷火之司，总御四序，控制五行，是雷霆之主也。
　　《庄子》曰：有雷有霆，水中有火是也。
　　雷霆运用之图
　　运雷之法，人咸知其握固掩耳矣。不知所以握固掩耳为何？
　　要得一点雷霆之根，腾腾运动，得其门户而出风雨，雷电自此而发，非假乎嘘呵。
　　印闪可合先天大道之用。即此运审，与父母朱生前无以异也。岂宜以寻常平易之说而忽之。
　　杨子《法言》曰：圣人有以拟天地而参诸身。
　　康节邵子曰：吹啧嘘呵，呼风雨云雾，雷言相类也。又曰：云行雨施，电开雷震，亦各从其类也。
　　《内经素问》曰：风炁通於肝，雷炁通於心，雨炁通於肾。清阳为天，浊阴为地。地炁上为云，天炁下为雨。雨出地炁，云出天炁。
　　五子归庚图
　　无上元君得九五之道，而帝雷霆九五之道者，自北而东，目子而已，皆阳道也。
　　所以统天，荣枯万物，起灭四时，五雷君得三五之道，亦无殊於九五，皆雷霆道也。
　　希贤曰：五子归庚者，一三五七九，皆阳数也，合而为二十有五，故《易》曰天数二十有五。夫五子归庚，所以为万物之主宰。东方自壬子而归庚，乃九数也。北方丙子归庚，五数也。南方戊子归庚，三数也。西方甲子归庚，七数也。中央庚子归庚，一数也。得天数之正焉，乃雷霆之道也。
　　大衍之数图
　　雷霆得天地之中炁，故号五雷。道书云：东三南二同成五；北一西方四共之。
　　戊己还归本生数，三家相见结婴儿。既成圣胎，即五雷君也。
　　一三五七九，阳奇数也《易》曰天二四六八十，阴偶数也，地数三十是焉。天地之数，总成五十有五，阴阳之数备矣。太衍之数五十者，去五为五行之本。其用四十有九者，又去一以象太极不动之义。
　　刘牧《钩隐》曰：一与五合而为六，二与五合而为七，三与五合而为八，四与五合而为九，五与五合而为十。一六为水，二七为火，三八为木，四九为金，五十为土，即五五也。
　　杨雄《太玄》曰：一与六共宗，二与七为朋，三与八成友，四与九同道，五与十相守。
　　陈希夷曰：大衍之数，其用四十有九，挂一而不用之义。学者徒知一为太极不动之义，而不知义实落处也。何则一者，数之本宗也。凡物之理，无宗本则乱，有宗本则不当用，用则复乱矣。且如输之运，而中则止。如辂之行而大者，复如网之有纲，而纲则提之。如器之有柄，而柄则执之。如元首之在上，而手足为之举。如大将居中，而士卒为之役。如君无为，而臣有为。如贤者尊，而能者使是知。凡得一者，宗也，本也，主也。皆有不动之理一，苟动焉，其余则错乱也。
　　伊川程子曰：大衍之数五十。数始於一备於五，小衍之而成十，大衍之则为五十，五十数之成也。成则不动，故损一以为用。天地之数五十，有五成变化，而行鬼神者也。变化言功，鬼神言用。
　　《京房易》云：五十者，谓十日、十二辰、二十八宿也。凡五十，其一不用者，天之生炁。
　　郑康成曰：天地之数，以五行炁通。凡五行臧五，大衍又减一，故用四十九。五行炁通者，盖谓十日、十二律、二十八宿者，五行之炁通焉。为五
　　十五，减五之数为大衍，又减一为四十九。其说本於《乾凿度》，与京房为一说，而五行炁通，其说尤善。
　　《关氏易》曰：张彝问曰：凡衍天地之数，五十有五，今云五十，又去其一，何谓也？关子曰：蓍不止法天地而已，必五行运於中焉。
　　赵蕤曰：其用四十有九，大衍不穷。其数去一者，所以示其不穷也。
　　五行颠倒图
　　五行不顺生　虎向水中行　五行颠倒术　龙从火裹出
　　紫阳张真人曰：五行逆兮，丹体常灵。
　　侍宸王真人曰：连环迭运理相生，颠倒无过是五行。会得个中颠倒意，青天白日起雷霆。逆者，颠倒五行，和合四象，采混元未判之炁，夺龙虎始媾之精，入于黄房，产成至宝，可谓无质生质，身外生身，暨乎功德满就，而证上仙焉。顺者，人之大伦，分精气以成人，精气为物，游魂为变，有身则有患，烦恼从此起也。
　　《悟真篇》曰：能将日用颠倒求，大地尘砂尽为宝。
　　雷霆玄化之图
　　雷　阴阳击搏，法而为雷。
　　电　阴阳凝流，激而为电
　　风　阴弱阳盛，起而为风
　　云　阴弱阳盛，起而为风。
　　雪　阴盛阳弱，聚而为云。
　　雨　阴阳升降，蒸而为雨。
　　霜　阴否阳溃，飞而为霜。
　　露　阳泰阴散，布而微露。
　　雾　升降不能，化而为雾。
　　雹　阴阳不畅，结而为雹。
　　霓　淫水为霓。
　　魃　淫火为魃。
　　雷霆体用歌
　　天地虚中一窍常，才分动静曰阴阳。
　　杀生开阖并颠倒，斗柄常轮定纪纲。
　　激搏雷声从地发，凝流电曜激金光。
　　风飘弱盛随时起，盛弱成云聚短长。
　　升降熏蒸霖雨下，舒和瑞雪降银堂。
　　飞霜否溃连天白，泰散阳阴露四方。
　　升降不能化为雾，结阴不畅雹非阳。
　　淫水为蜺火为魑，调畅融和万物彰。
　　静默神风天炁朗，欲升不降反真常。
　　狂风骤雨阴阳舞，冬暖如炎夏伏凉。
　　久雨长晴洪水泛，轰雷十月夏飞霜。
　　自身造化通天地，不识枢机谩度量。
　　《灵宝毕法》曰：地炁上腾，升而为云，散而为雨。天炁下降，散而为雾，凝而为露。积阴过，则露为霜，雨为雪。积阳过，则雾为烟，云为霞。阴中伏阳，阳炁不降，击搏而生雷霆。阳中伏阴，阳炁不凝，坚固而生雹霰。阴阳不合，而生闪电。阴阳不匹配，龙变而为虹。
　　康节邵子曰：阳得阴而为雨，阴得阳而为风，刚得柔而为云，柔得刚而为雷。无阴则不能为雨，无阳则不能为雷。雨柔也，而属阴，阴不能独立，故待阳而后兴。雷刚也，属阳，阳不能自用，必待阴而后发也。
　　《天地神交论》曰：积阴，阴过则露为霜，而雨为雪。积阳，阳过则雾为烟，而云为霞。阴中伏阳，而生雷霆。阳中伏阴，坚固而生雹子、霰。阴阳不正，乱交而变虹。
　　《庄子》曰：大块噫气，其名为风，是为无作，作则万号窍怒。
　　希夷曰：震得乾初爻，故雷自天之下而发，观兑画则知雨自地出。又曰：天炁下为雨。又曰：坎，乾也，水也，气也。坎井是也。兑，坤水也，形也，今雨是也。一阳陷二阴为坎，坎之气潜行於万物之中，为受命之根本。故曰：润物者，莫润乎水。
　　横渠张子曰：阳炁正升，忽遇阴炁，则相持而下为雨。盖阳炁轻，阴炁重，故阳黑为阴炁压坠而下也。阴炁正升，忽遇阳炁，则助之飞腾，而上为云也。阴炁凝聚，阳在内者不得出，则奋击而为雷霆。阳炁伏於阴黑之内不得出，故爆开而为雷也。阳在外不得入，则周旋不舍而为风。阴炁凝结於内，阳炁欲入而不得，故旋绕於其外不已，而为风至，吹散阴炁，尽乃已也。和而散，则为霜雪雨露。不和而散，则为戾气随霾。戾气飞雹之类，曀霾黄雾之属，皆阴阳邪恶不正之炁，所以雹水秽浊或青黑色。
　　晦庵朱子曰：雪花所以六出者，只是霰子被猛风拍开成棱瓣也。又曰：六者阴数，太阴玄精石亦六棱，盖天自然之数。又曰：龙水物也，其出而与阳炁交蒸，故能成雨。但寻常雨，自是阴阳炁蒸郁而成，非必能龙为之。只是下炁上升，未能为雨。必是上炁蔽盖，无发泄处，方能成雨。
　　环溪吴氏曰：随风为巽，固也。而风何以有炁？盖下四爻，坎象也。五体之上，则离也。水入火中，则相鼓而有气。以物之小者推之，勺水以熄火，则火奋而气腾。况坎离之大气乎？火之喜也，其声微，其气烈。而瀑流激湍之傍，其声□灊则气凄冷，积微成着则水火之为风也。信矣。温风生於丙丁之月，而飓风生於海露，是不独雷怒而有声，彼万窍怒号，惟风亦然。蕴极而蛰，蛰久而泄则为雷。常泄则不极，不极则为风。凡物之怒者，永有非水使之者也。
　　道法宗旨图衍义卷下竟
　　
