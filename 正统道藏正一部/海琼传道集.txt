海琼传道集
　　经名：海琼传道集。一卷，洪知常编集，出於南宋。底本出处：《正统道藏》正一部。
　　海琼传道集序
　　关尹子曰：所可传者，只谓之事，不谓之道。老君曰：吾不知其名，强名曰道。此集之行，其与三千六百法，养命数十家，大故天渊矣！凡我同志，其精研之！《鲁语》有谓夫子之言性与天道，不可得而闻也。吁！天下后世，不审夫子之意，即以为甚高难行之事。夫岂知夫子之门独称颜渊，颜渊得之，则三月不违仁，而又终日如愚，故其在陋巷，甘以箪食瓢饮为乐，所以三十二岁而蜕去矣！人能悟颜渊心斋之旨，则知神室之说，既知神室则知神水。孟子曰：性犹水也。其斯之谓乎！《悟真篇》云：修生之要在乎金丹，金丹之要在乎神水华池。至简至易，虽愚暗小人行之，立跻圣地。《道德经》云：吾道甚易知，甚易行。昔者锺离云房以此传之吕洞宾，吕传之刘海蟾，刘传之张平叔，张传之石泰，石传之道光和尚，道光传之陈泥丸，陈传之白玉蟾，则吾师也。乙亥之秋，遇之於武夷山，越戊寅之春，复於庐山相会，过太平兴国宫，有道士洪知常字明道，自号坎离子，於内外二丹，留意久矣！千师万友，参究已遍；千经万论，搜括无踪。一旦与之因绿契合，半句之下，金篦刮膜；片饷之间，玄珠成象。洪公将隐形遁迹，杜门绝交，坐进火候，以圆圣胎。恐此道无传，故以所得吾师《金丹捷径》一篇，《钩锁连环经》一卷，及《庐山快活歌》一章，刊行于世，总而名之曰《传道集》。欲天下共之。刀圭子陈守默，紫芝子詹继瑞，稽首拜书。
　　海琼传道集
　　丹法参同三十对偶子
　　清浊　盈亏　衰旺　存亡　有无　吉凶　
　　悔吝　生克　刑德　动静　进退　消长　
　　宾主　沉浮　升降　老嫩　文武　刚柔　
　　离合　聚散　往来　上下　雌雄　黑白　
　　守战　生杀　剥复　探浅　抽添　寒暑
　　丹法参同二十贯穿子
　　在天为日月星辰，在地为山河草木，在人为夫妇男女，在易为乾坤坎离。
　　在象为龙虎乌兔，在数为九三二八，在药为铅银砂汞，在医为燥湿寒温，
　　在内为经络荣卫，在外为皮肤毛血，在形为心肾肝肺，在时为阴阳寒暑。
　　在运为金木水火，在用为精神魂魄，在道为隐显动静，在物为坛炉鼎室。
　　在妙为虚无自然，在方为东西南北，在色为青红黑白，在景为春夏秋冬。
　　攒族五行之图
　　和合四象之图
　　偃月炉之图
　　仙化图
　　此图论药物。老君曰：后其身而身先，忘其身而身存。
　　第一转金丹，谓之一返，谓之一还。
　　如粪壤中有虫，名曰蜣螂。用铅不用铅，须向铅中作。
　　第二转金丹，谓之二返，谓之二还。
　　如蜣螂探粪成丸子。玄珠成象，太乙归真。
　　第三转金丹，谓之三返，谓之三还。
　　如蜣螂有两个，一雌一雄。夫妇老相逢，思情自留恋。
　　第四转金丹，谓之四返，谓之四还。
　　如蜣螂共裒粪九，从地上行。周天火候，自在河车。
　　第五转金丹，谓之五返，谓之五还。
　　如两小蜕娘，共抱粪丸，守而精思。养正特盈，守雌抱一。
　　第六转金丹，谓之六返，谓之六还。
　　如粪丸之中有螟白者。精神聚会，结成圣胎。
　　第七转金丹，谓之七返还丹，谓之七还。
　　如粪丸中蚬白已成蠕形。其中有精，杳杳冥冥，其中有物，恍恍惚惚。
　　第八转金丹，谓之八还。
　　如蝉形已弃其粪丸之壳。节候既周，脱胎神化。
　　第九转金丹，谓之九还。
　　如蜕娘死，粪丸裂，其蝉飞。形神俱妙。
　　天机图
　　此图论火候。老君曰：绵绵若存，用之不勤。
　　第一转火候
　　如桃核入土。取将坎位中心实，点破离官腹裹阴。
　　第二转火候
　　如桃核生芽无质生质是还丹，谁信无中养就儿。
　　第三转火候
　　如桃核抽条白雪黄芽才过了，一炉猛火缎红
　　此一月属卯，木旺在卯。防危虑险，沐浴丹头。
　　第四转火候如桃条发英。一霎火焰飞，真人自出现。
　　第五转火候
　　如桃条敷叶。牵将白虎归来养，产个明珠似月圆。
　　第六转火候
　　如桃树生花到此丹砂须沐浴，抽添运用更防危。
　　第七转火候
　　如桃花已落花蒂，留其萼。饮刀圭，服丹砂。
　　第八转火候
　　如桃花之萼结子鸡卵中黄，龙珠内白。
　　此一月属酉，金旺在酉。只宜养火，不可放逸。沐浴
　　第九转火候
　　如桃实红熟十月霜飞丹始熟，十月胎圆，超凡入圣。
　　十月脱胎吞入腹，始知我命不由天。
　　丹法参同十九诀
　　一采药收拾身心，敛藏神气。
　　二结丹凝气聚神，念念不动。
　　三烹炼玉符保神，金液炼形。
　　四固济忘形绝念，谓之固济。
　　五武火奋迅精神，驱除杂念。
　　六文火专气致柔，含光默默，温温不绝，绵绵若存。
　　七沐浴洗心涤虑，谓之沐浴。
　　八丹砂有无交入，隐显相符。
　　九过关果生枝上终期熟，子在胞中岂有殊。
　　十分胎鸡能抱卵心常听，蝉到成形壳自分。
　　十一温养知白守黑，神明自来。
　　十二防危一念外驰，火候差失。
　　十三工夫朝收暮采，日炼时烹。
　　十四交媾念念相续，同成一片。
　　十五大还对景无心，昼夜如一。
　　十六圣胎垫其神於外，藏其气於内。
　　十七九转火候足时，婴儿自现。
　　十八换鼎子又生孙，千百亿化。
　　十九太极形神俱妙，与道合直。
　　老君曰：道非欲，虚虚自归之；人能虚心，道自归之。
　　天地交乾之图
　　悔
　　天地交铅见癸生须急采，金逢望远不堪尝。
　　朔
　　日月合璧之图
　　望十五日亥十六日子日月合
　　金丹火候口诀
　　古云：圣人传药不传火。此金丹捷径，备言丹法细微之旨矣！终不敢明说火候。夫火侯者，乃夺天地之气，盗日月之精，不敢轻。世风有仙骨，自然有分。
　　造物图
　　老君曰：专气致柔，能如婴儿！常德不离，归於婴儿。
　　龙虎图
　　金液还丹图
　　白玉蟾曰：虚无自然，无中生有；万物一物，一贵乎守。回风混合，终日如酒，大梦得醒，雷轰电走，云收雨散，天长地久。
　　仙派
　　正阳真君　纯阳真君　海蟾真君
　　紫阳真人　杏林真人　道光真人
　　泥丸真人　玉蟾真人
　　钩锁连环经
　　太乙元君曰：金丹即是汞，汞即是铅，铅即银，银即砂，砂即金，金即锡，锡即水银，水银即青金，青金即白金，白金即黑金，黑金即黄金，黄金即紫金，紫金即河车，河车即黄芽，黄芽即白雪，白雪即玉符，玉符即神水，神水即华池，华池即青龙，青龙即白虎，白虎即朱雀，朱雀即玄武，玄武即勾陈，勾陈即黄房，黄房即真土，真土即戊己，戊己即金木，金木即水火，水火即卯酉，卯酉即兔鹅，兔鹦即乌兔，乌兔即龟蛇，龟蛇即马牛，马牛即乾坤，乾坤即坎离，坎离即雌雄，雌雄即夫妇，夫妇即子孙，子孙即房毕，房毕即日月，日月即天地，天地即人，人即黄婆，黄婆即金公，金公即姹女，姹女即婴儿，婴儿即丁公，丁公即赤子，赤子即圣胎，圣胎即三关，三关即金液，金液即玉液，玉液即刀圭，刀圭即丹田，丹田即绛宫，绛宫即泥丸，泥丸即气海，气海即肾，肾即心，心即道，道即法，法即术，术即虚无，虚无即自然，自然即运用，运用即火，火即药，药即气，气即神，神即丹头，丹头即大还，大丹即七返，七返即九还，九还即金火，金火即紫芝，紫芝即水源，水源即土釜，土釜即金鼎，金鼎即玉炉，玉炉即神室，神室即元坛，元坛即黄庭，黄庭即眼，眼即鼻，鼻即耳，耳即松，松即蜣螂，蜣螂即桃，桃即朱橘，朱橘即六贼，六贼即三尸，三尸即三魂，三魂即七魄，七魄即五神，五神即万神，万神即一神，一神即万宝，万宝即沐浴，沐浴即抽添，抽添即进退，进退即文武，文武即斤两，斤两即吉凶，吉凶即刑德，刑德即存亡，存亡即黑白，黑白即有无，有无即始终，始终即动静，动静即寒暑，寒暑即阴阳，阴阳即冬至，冬至即夏至，夏至即望，望即朔，朔即弦，弦即晦，晦即潮候，潮候即月轮，月轮即日华，日华即太一，太一即玄珠，玄珠即四象，四象即五行，五行即八卦，八卦即三才，三才即三光，三光即两仪，两仪即太极，太极即太上，太上即混元，混元即无始，无始即无终，无终即元始，元始即一气，一气即虚空，虚空即虚元，虚元即混沌，混沌即金丹。
　　老君曰：得其一，万事毕，毕其万，一事办。
　　张紫阳曰：钩锁连环，相续不断，道无终始，流转无穷。惟人最灵，以心契道。道在天地，天地不知，道在万物，万物不知。故得道者，身即天地，天即地，地即天，天即道。道而天地，天地即身，身即心，心即神。
　　陈泥丸云：古仙上圣，口口相传，不立文字，吾今於世，书而录之。上士得之，心同太虚；中士得之，身同枯木；下士得之，身心营营。
　　关尹子曰：贤人执於内，众人执於外，圣人皆伪之。
　　白玉蟾曰：得悟之者，可传圣道，无悟无得，悟者自得。得悟圣道，无古无今，其去非古，其来非今，所可传者，只谓之事，不谓之道。道本无传，道无声色，道无相貌，道无古今，道无往来。
　　道光和尚曰：行之一年圣胎成，行之二年婴儿灵，行之三年身外身，行之四年子生孙，行至九年可飞升。功行未备，或聚散，聚则成形散则风，子但片饷见玄珠。玄珠即是混元精，日炼时烹火温温，保尔身同天地存。
　　刘海蟾曰：勤而不遇，终遇圣师，遇而不勤，终为下鬼。
　　吕真人曰：轻泄漏慢，殃及九祖，修炼行持，身登太微。
　　锺离云房曰：轻轻卷，默默收，灌沐怡怡兮一表一表。
　　《道德经》云：绵绵若存，专气致柔，犹於婴兄，常德不离，复归於婴儿。
　　快活歌赠道士陈知白
　　快活快活真快活，被我一时都掉脱，撒手浩歌归去来，生姜胡椒果是辣。
　　如今快活大快活，有时放颠或放劣，自家身裹有夫妻，说向时人须笑杀。
　　向时快活小快活，无影树子和根拔，男儿端的会怀胎，子母同形活泼泼。
　　快活快活真快活，虚空粉碎秋毫末，输回生死几千生，这回大死今方活。
　　旧时窠臼泼生混，于今净尽都掉脱，元来爹爹只是爷，懵懵懂懂自瓜葛。
　　近来髻髭辨束西，七七依前四十八，如龙养珠心不忘，如鸡抱卵气不绝，
　　又似寒蝉吸晓风，又如老蚌舍秋月，一个闲人天地问，大笑一声天地阔。
　　衣则四时惟一袖，饭则千家可一钵，三家村裹弄风狂，十字街头打鹊突。
　　一夫一妻将六儿，或行或坐常兀兀，收来放去任纵横，即是十方三世佛。
　　有酒一杯复一杯，有歌一阕又一阕，日中了了饱三餐，饭后够够睡一歇，
　　放下万绿都掉脱，脱得自如方快活。用尽惺惺学得痴，此则化景登晨诀，
　　时人不会翻筋斗，如饥吃盐加得渴。偶然放浪到庐山，身在白苹红寥问，
　　一登天籁亭前望，黄鹤未归春雨寒。心酸世上几多人，不炼金液大还丹，
　　忘形养气乃金液，对景无心是大还，忘形化气气化神，斯乃大道透三关。
　　绛宫炎炎偃月炉，灵台寂寂太玄坛，朱砂乃是赤凤血，水银乃是黑龟肝，
　　金铅采归入土釜，木汞飞走居泥丸，华池政在气海内，神室政在黄庭间，
　　散则眼耳鼻舌忙，聚则经络荣卫闲。五脏六腑各有神，万神朝元归一灵，
　　一灵是谓混元精，先天后天乾元亨。圣人探此为药材，聚之则有散则零，
　　昼夜河车不錾停，默契大造同运行。人人本有一滴金，金精木液各半斤，
　　二十八宿归一炉，一水一火须调匀。一候刚兮一候柔，一爻武兮一爻文，
　　心天节候定寒暑，性地分野分楚秦，一日八万四千里，自有斗柄周天轮。
　　人将蜕壳阴阳外，不可不炼水银银，但得黄婆来紫庭，金翁姥女即婚姻，
　　青龙白虎绕金鼎，黄芽半夜一枝春。九曲江头飞白雪，昆仑山巅腾紫云，
　　丁公默默守玉炉，交媾温养成胎婴。神水沃灭三尸火，慧剑扫除六贼兵，
　　无中生有一刀圭，粪丸中有蜣螂形。诚哉一得即永得，片饷中间可结成，
　　忽然四大生虚白，不觉一灵升太清。纵使功夫汞见铅，不知火候也徒然，
　　大都要藉周天火，十月圣胎方始圆。虽结丹头终耗失，要须火候始凝坚，
　　动静存亡宜沐浴，吉凶进退贵抽添，火力绵绵九转后，药物始可成胎仙。
　　一时八刻一周天，十二时辰准一年，每自一阳交遘后，功夫炼到六纯乾，
　　精神来往如潮候，气血盈虚似月魂，一毂从来三十辐，妙处都由前后弦。
　　专气致桑为至仁，礼义智信融为仁，真土归位为至真，水火金木俱浑全，
　　精水神火与意土，炼使魂魄归其根。先天一气今常存，散在万物与人身，
　　花自春风乌自啼，岂知造物天为春。百姓日用而不知，气入四肢徒凋零，
　　松竹虚心受气足，凌霜傲雪长年青。况人元神本不死，此气即是黄芽铅，
　　老者可少病可健，散者可聚促可延。心入虚无行火候，内景内象壶中天，
　　须知一尘一蓬莱，与夫一叶一雇佺。神即火兮气即药，心为炉兮身为田，
　　自耕自种自烹炼，一日一粒如黍然。灵芝一生甘露降，龟蛇千古常相缠，
　　一朝雷电撼山川，一之则日万则烟，日中自有金乌飞，夜夜三更入广寒，
　　子子孙孙千百亿，炉鼎鸡犬皆登天。大道三十有二传，传到天台张悟真，
　　四传复至白玉蟾。眼空四海嗟无人，偶过太平兴国宫，白发道士其姓陈，
　　半生立志学铅汞，万水千山徒苦辛，一朝邂逅庐山下，摆手笑出人间尘。
　　翠阁对床风雨夜，授以丹法使还元，人生何似一杯酒，人生何如一盏灯，
　　蓬莱方丈在何处，青云白鹤欲归去。快活快活真快活，为君说此末后句。
　　末后句，亲分付，普为天下学仙者，晓然指出蓬莱路。
　　海琼传道集竟
　　
