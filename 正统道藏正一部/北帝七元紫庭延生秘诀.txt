北帝七元紫庭延生秘诀
　　经名：北帝七元紫庭延生秘诀。撰人不祥。一卷。底本出处：《正统道藏》正一部。
　　北帝七元紫庭延生秘诀
　　吴赤乌二年，葛仙访受之於太上老君。至魏时，叶先生传之於世。太上虚无，北帝真要，上通紫庭。
　　□身。□禄。□福德男女。□命。□官职。□□寿考。□妻妾奴婢。
　　已上七位，用灯七椀。於道靖内明点，占其明暗，即知本位灾危。凡醮，用晦朔之日。《七元经》云：此日北帝七元真人下降人间，检校罪福。凡人修醮，求解灾厄，即得吉，无不利。 宜以本命日及禄命合日，相生之日，犬鼠不至处，刬削草秽，净地之上，用丑亥未时祭之礼。是谓扫地而祭，亦可使白茅藉之。若人能知星名，及所食之物，所行之处，常得吉胜也。
　　右件。醮时皆须沐浴斋洁。以灯列位，每星下用卓子一只，上安供养物。各以茅香水洗过，并洒庭室。於祀位之北，立二钱财标，候标上钱动，真乃至矣，必除殃降福也。仍不可驻目视真座。凡人但知本属星名，即得无灾，何况久能醮之。祀讫，即看风从何方来，此是求名之方。仍各减少许星粮，以一囊，可方一寸，贮之，头戴而行。有急难，三呼名求之，即得本命星君救助。及求余事，亦呼本命星君。
　　清酒异香，名荼净果，油饼钱财，多少计自於人。用单状一纸，列其真位，并述所求意。
　　一阳明星，应五七。二阴精星，应第四星、第六星，一直也。三真人星，位别亦不步。四玄冥星，五丹元星，六北极星，七天关星，辅星、弼星。
　　已上并头戴宝冠，身披霞被，手执玉简，真人形状，醮时存见启祝。
　　第八帝星，高上玉皇景光君，得见增三百岁。
　　第九尊星，太微玉帝神君，又名太帝七辰元君，得见增六百岁。
　　已上帝王装束，并与北斗相近。一云帝在第四星内，尊在第二星内，皆是帝王大尊之精神。醮时存见。常以每月初三、二十七日夜，窃侯之，勿令杂人见。诚心久之，无不见者。二星大如七星，光皆紫华，有异常宿，焕然可畏。见，皆叩头请乞。即，再叩头，请乞长生飞仙，及心告。临时既见之后，二帝君当授真官矣。
　　上台星名虚精，求之感帝王之梦，及金玉。念名求之必应。
　　中台星名六淳，求官禄兴盛。念名求之，必得吉遂。
　　下台星名曲生，求妻妄奴婢。念名求之，必遂。
　　太微帝君曰：欲得延年长生，富贵高迁，须修此术。若久久步之，及设醮者，能拔七祖罪累、并己身灾厄。凡有厄患，求之自灭。若帝王求道，寿齐三光，千变万化，福如山岳。为人重爱修道之者，白日升天。三公卿相，自感帝王爱梦，官禄兴旺。凡是至净人家有此法者，辟一切病患，及诸不祥。昔汉刘景，被百万贼军围绕，飞矢如雨，士卒失色。唯景安然无怖，散披汗衫，步七星纲，默许设醮。忽有神人解围，贼皆散走。此犹是常步醮之法，况此秘密真诀，皆得道真仙口传之。按七元科，每一百年乃传一人，须有骨录者，不可妄传，殃及九祖。如世人未能步纲，但一月两醮，自有感应。一年辟非横，二年辟兵厄，三年辟死灾，四年见真形。千灾万邪，莫能侵害，永无患矣。
　　第一阳明星。子生人属之，食黍米。
　　第二阴精星。丑亥生人属之，食粟米。
　　第三真人星。寅戌生人属之，食糯米。
　　第四玄冥星。卯酉生人属之，食小豆。
　　第五丹元星。辰申生人属之，食麻子。
　　第六北极星。巳未生人属之，食大豆。
　　第七天关星。午生人属之，食小豆。
　　醮物科
　　代人一十二躯。白米饭。命绢一匹。贴体衣一对。命巾一丈二尺。金环一对。玉环一对。盐一斗二升。禄米一石二斗。铜钱一千二百文。豉一斗二升。案表纸一百二十张。笔一管。墨一挺。香炉。净水案一面。镇信彩：束方青绢九丈九尺，南方腓绢三丈三尺，西方白绢七丈七尺，北方皂绢五丈五尺，中央黄绢一十二丈二尺。果子，所食栗、李、桃、枣、杏、胡桃、乾柿、梨。净床二张，一张安北壁面南，上安七元图，图用青绢两幅，长九尺，画之。
　　凡醮时，烧香了，下酒食。都毕，退后。良久凝神，执简躬身，相去一丈五尺。微咒曰：
　　维某年某月某日某时，第子具衔，次云命属某星下，稽首再拜。
　　次对谨请上闻七元真君，阳明阴精，光明焕赫，今夜降灵，享兹薄礼，暂降天庭，赐臣无畏，身魂安宁，除臣死籍，注臣长生，所求皆得，所作皆成，上感帝王，下感人情。众人钦爱，飞升紫庭，降临醮席，稽首再拜。
　　次对谨请上闻七元真君，真人玄冥，降臣净庭，飨臣微醮，知臣丹诚，愿升仙都，太阴无名，役使万神，六甲六丁，上感天心，下救苍生，降临醮席，稽首再拜。
　　次对谨请上闻七元真君，丹元北极，降臣净庭，削臣死名，乞臣道力，寿齐三光，福庆万亿，神人卫身，玉女下直，降临醮席，稽首再拜。
　　次对谨请上闻七元真君，天关大神，照耀臣身，愿臣长生，得为帝宾，颜如日月，四时长春，下界垢秽，速登上真，左盼郁仪，右携结璘，玉童为使，玉女为亲，降临醮席，稽首再拜。
　　次对斗口，谨请上闻尊帝二星，北极之灵，人不曾见，见即长生，注臣飞仙，勾臣死名，福庆无穷，与天齐倾，速超仙都，游行上清，降临醮席，稽首再拜。
　　次对谨请上闻辅弼真君，一隐一显，至真至神，佐相北极，环透紫宸，愿施道力，成臣道因，上扶天意，下度迷津，降临醮席，稽首再拜。
　　次对西座，谨请上闻上台虚精，中台六淳，下台曲生，小臣沥恳，再拜奉迎，臣具薄礼，臣意不轻，尽心竭力，知臣丹诚，除臣死籍，注臣长生，位在高迁，列官天庭，心意开廓，耳目聪明，三魂永久，七魄不倾，上朝金阙，下谒玉京，乘驾云龙，位作仙卿，降临醮席，稽首再拜。
　　都毕，退后，任真飨食。如有心告，临时启闻了。宣读单状，皆不可高声，及杂人知见。其天地水三官，设三位於斗杓之下。其土地直日二分，预烧钱供养，使关奏却秽矣。
　　祭文
　　维某年某月某日某时，具州里（ ）次。敢昭告于上天神后北极灵殿七元真君。事意撰文。谨奏此章，昌犯北极，轻黩明神，倍深战栗之至。谨奏。
　　又朝夕朝礼心念之咒
　　谨请上闻七元真君，阳明阴精，真人玄冥，丹元北极，天关之灵。去臣死籍，注臣长生。所求皆得，所作皆成。众人钦爱，飞升紫庭。
　　次念：谨请上闻尊帝二星，北极之灵。愿臣早见，见即长生。福庆无穷，与天齐年。
　　次念：谨请上闻三台，至诚虚精六淳曲生之名。愿臣高迁，列官天庭。心意开爽，耳目聪明。三魂永久，七魄不倾。
　　又北斗延生神咒念之安神延寿
　　北斗七元，七灵玉真。贪狼巨门，保臣长存。禄存文曲，护臣生魂。廉贞武曲，卫臣生门。破军辅弼，保臣长生。除却灾厄，绝去邪精。落下死籍，注上生名。脱免三灾，拔散九横。至真摄鬼，群魔摧倾。学道修真，愿臣早成。七元守卫，身飞紫庭。
　　凡未下床及临卧，二时存体安神捍厄之咒，皆默念一遍，方下足及卧。咒曰：
　　贪狼之讳，阳明之星，玉皇尊神，一万兵众，来扶我身。巨门之讳，阴精之星。禄存真人，文曲玄冥。廉贞丹元，武曲之讳，北极之星。破军之讳，天关之星。七生尊神，千千万万，在吾左右。左有青龙，右有白虎，前有朱雀，后有玄武。持幢建节，在吾左右，千重万重。急急如律令。
　　此法王侯行之，夷夏率服，民人富昌，长生久视，与天同光。道人修之上升，世人行之延寿。秘密而保，勿轻易之。
　　北帝七元真形图带佩之，大集福庆
　　北斗第一阳明星真形
　　北斗第二阴精星真形
　　北斗第三真人星真形
　　北斗第四玄冥星真形
　　北斗第五丹元星真形
　　北斗第六北极星真形
　　北斗第七天关星真形
　　北帝七元紫庭延生秘诀竟
　　
