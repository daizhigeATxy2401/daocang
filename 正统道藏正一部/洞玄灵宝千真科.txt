洞玄灵宝千真科
　　经名：洞玄灵宝千真科。一卷。底本出处：《正统道藏》正一部
　　洞玄灵宝千真科
　　尔时，太极左仙公以昊赤乌三年正月一日，登劳盛山，精思念道。是日中时，有地仙道士三十三人，诣坐烧香。倏尔之时，乃有天钧仗乐万锺乐作。太上道君与诸圣，众天真皇人、扶乘千真、仙童玉女，乘空履虚，同时俱至。变所居处，床座庄严，太上道君依位而坐。仙公稽首伏地，良久言曰：玄积劫有幸，好道乐真，衔荷慈尊，降此卑室，千真集会，喜庆难言，沈迹下僚，未由大悟，不审人间，居处道俗，轨仪进退之诚，伏希指示。太上告曰：子有功德，宿着左仙，暂托因缘，寄生下世，为物宗匠，助道弘宣。乃命千真，为说科戒。千真唯唯，伏受教言，护命真人乃说科曰。
　　科曰：施制立法，要假能行。众中无法者，不问老幼，悉不得共住。共住之人，必须同遵圣教，动止合仪，恶悉能断，善共保护。如劝恶者，事在别科。
　　科曰：道法清虚，不希名利，闲居静室，谓曰仙家。我弟子中，多畜钱财宝货，牛马奴婢，着不已。如此之人，断三宝原，夺众生眼，能持经奉戒，俱为灭法。
　　科曰：大德名人，同住一处，有狡猾弟子，苦欲归依。或爱情未离，或枉威逼，事不获已，各试机宜。或先令苦使，或诱弘恬言，或独立坐忘，或摈令远去，或出经宝教授，令斋戒治除，或惧自尊威，而令傍人抚接。若终恶不改，而无进善之功，畜斯弟子，是灭道法，永须远离。
　　科曰：若有弟子，爱乐正法，深经大义，咸愿欲闻。直以机在前缘，众根暗钝，如此之人，善欲暨发，可须安慰，三戒、五戒，示静安心。大德法师是众生模范，若心性高者，而令低心下意；若动止强梁，而须摄伏；若其懦弱，劝进勇猛。既为众生父母，宁不殷懃，必契道法，永无退转。
　　科曰：出家之人，能持三戒、五戒、九戒、十戒，乃至三百大戒等，一戒之中，各有二十四善神之所拥护，天人供养，不犯众恶。有不信戒，众恶故犯，罪结冥阳，却受生堕落盲道。违戒奉戒，得福获罪，不问道俗，至理无偏，其功等尔。
　　科曰：上德尊人，住持大众，下有小过，须避嫌疑。若有不和於国王、妃嫔眷属、大臣宰辅，及俗人儿女、小道士、净人，宿新恶嫌之人前，并不得呵责。若应举罚，先唤来隐处，自以示语。
　　科曰：不堪为众所恶，乃当白众举罚。
　　科曰：出家之人，务在简静，非法行事，动则落邪。非法者：一则广求利养，自托我能；二则贪积无穷，为人婚姻卜相；三则强称多解，视天文；四则行等净人，躬执称稼；五则冈乱大众，与恶友交游；六则正法为事，而与凶俗结党；七则坐起无分，混淆法次；八财不依正道，与俗同床；九则暗夜出行，而不炳炬自照；十则樗栎双陆，劫盗行非，恣意所为，而不自戒。入道依众，可以矢之，如不自惩，是灭道法。
　　科曰：上清法师，不应授人大戒，不应受人依止，不得畜弟子，不应为人教授，不预评论众事，不得暗夜自行，不得亲近邪见，当须动止在法。
　　科曰：诸小道士所请名德，皆须修饰形仪，整顿冠履，安庠雅步，稽首三拜。拜讫，长跪启白：某甲小兆，未备法教，故以远来，伏愿大德，赐垂解结，我有所闻，必无返逆。大德为白众：今有某道士，从小来心，有结缘累，不能自解。今稽首求悔，若从生至今，行嗔，行怒，行劫盗，行贪欲，一切不善之行，於今解释，不敢复犯，进学正戒，通明义理。说竟，谨依所说，乃起更三拜而退。
　　科曰：乱众之人，不依正法，饮酒醉乱，轻欺上下者，罚钱及米，或余货财，当时同和，后便违拒，不肯输送，因兹杖罚，或夺财帛，以用供养，或苦役治地，斩伐草木，锄禾收刈。如一众不能治罚，捻集道众。又不能治，可送与国王，以依俗律。
　　科曰：若有不依正法，游入他观，妄有轻欺，科索酒肉；或媒嫁净人，卖买奴婢，及余畜产；或造顺俗之制，犯罪囚禁，遭赦得免；或自货财，方便得脱；或夺贼物，因利求利。律有正科，依法与罪。
　　科曰：住立道场，皆须众食，登斋应供，十方共同。击磬鸣钟，名集法众，非是斋人，不预斯食，同建福善，道俗无违。恨客闭门，众所同丑，或有问者，食则有限，客乃无违，既不神通，何能供给。答曰：主客之人，递互为作，本供既少，客数又多，听可均分，减口让哺。此是人情，勿宜杜绝。
　　科曰：道法平等，不简亲疏，亦贵贱同处一众，护惜无伪。若人人作情，来求辄与，此不存众，众即破攘也。各宜慎之。
　　科曰：若是斋时，俗人来乞食者，监厨之人，即须借问，能斋以否。若能斋，与食，若不能斋，深示因果，使知罪福。非为吝惜，欲令返悟，谨守道法，是为第一慈悲。若不示语，众生得罪。
　　科曰：若斋食时，有五事：一先当取晷影，二则鸣钟集众，三则行水洗净、铺巾列席，四则打磬就食，五则说先师食咒。若不为此五事，非入净斋，名为盗食。
　　科曰：诸大众人，每用常料，若先约三，不可加减，减为犯盗，多取亦然。若行食时，果菜已上，并不可长取。若意贪长取，此即犯盗。若行食时，上座须量下座须用多少，不可过取。《升玄经》云：上下共相顾望也。
　　科曰：道众威仪，事在严整。衣服清洁，轨行可观，则生世善心，诸天称叹。若形仪疏慢，不喜众心，不堪众论，毁辱道法，即是道宝有亏，断大慈种。若为众仪轨，人所钦慕，远玄教益隆，法门有异。
　　科曰：若就斋戒仪轨，大德之人应当前坐，约语徒众，必使斋整，勿使主人有所嫌鄙。或各争异论，无有畏忌，非唯道俗肾善恶恶，亦乃十方大圣冥鉴。为罪招殃，各因己受。
　　科曰：入众坐起，皆有法则。若坐时，男先上左脚，正履近床，次上右脚，徐手拓床，平身向后安坐。若下床时，亦徐手拓床，近前取履，先下左脚，次下右脚，安徐而起。女前右脚，坐起咸然。若入堂时，先於门外，端衣笏，正褐帔，束身敛版，存想堂中法众如十方天尊、如得道众圣、如见在国王、如州县府主等，方始安庠进步。
　　科曰：若入堂时，有门两头东西门，各随左右入。若门西坐者，从门西入；若东坐者，可门东入。不得於门上交过。
　　科曰：道服，中华之衣，横裙大袖，与俗有别。不得与白衣参杂。袍裘皮靴，角柄食器，皆须添素而已，不繁金银铜器。朝修行事，礼谒众圣，皆盛仪服，随法位次。若上清，衣紫带佩；灵宝通黄，三五衣绛，非事时，细绢为衣，荆槐色而已，不得纹绫罗锦，炫惑时俗。女官不得金玉钗钏，花妆粉饰。一则入道通恶，二则非为正心。
　　科曰：道士女官，各须净行。道士不得畜女童子，女官不得畜男童子，各便远离，栖肃其心，目不见形，听不闻声。老子经云：不见可欲，使心不乱。若有此色，即须白众，告举不肯制止，国王有法。
　　科曰：大观私房，皆多混乱，特由尊者，不能谨慎，纵恣无方。或是纲维不出教令，身居宝地，心秽悭贪，导引后生，同开恶趣，凶恶长养，塞大道源，使正信者凭心何所。
　　科曰：共入宝方，同开善趣，怀嗔动煞，咸乖大慈。养牛畜马，不免鞭挞，猎狗放猫，专怀杀意。今入净戒，此等并合戒之。
　　科曰：人有尊卑，戒无大小，或身虽奉戒，意无在法，不修净舍，讵饰殿堂，招引凶党，动为非法，闻鸣钟礼拜，大笑入观门，见尊德行道，外生诽谤。特由纲维自尔，何能戮力徒众，递互作法，风教日乖。
　　科曰：若众中有一人不善，可隐处示语云：真品仙阶，行人所践，道无形像，要籍人和，十方法徒，助道扬化，闻有法要，学拟成身。岂得过令他知觉。今大德诸行无犯，唯有其事，不依正道，请即改之，犹如月亏，更满兰歇，更熏幸相，用言共匡，法教不悛，即举白大众。
　　科曰：所养子弟，弥加呵责，有大罪过，引五事责之：一我今呵责汝，汝须出去；二则出离之后，莫入我房；三从使无人，誓不用汝；四我之生前，莫至我所；五则宁引化三涂五道，终不与汝共语。此之呵责，折伏为之甚矣。不用分外，非法拷打枷棒，悬首反缚，昼夜打骂。律无此条，伤大慈种。若师主使令弟子酤酒买肉，坐行贩卖，牧牛养马，并为邪淫，驱使弟子，弟子可言曰：以此所作，非天尊之行，某不敢为师弟子，若有嗔责，可须舍去。
　　科曰：恶行弟子，教不知悔，其行有十：一则为恶不耻，二则见善不修，三则闻谏弥甚，四则动非威仪，五则强梁我慢而无恭肃，六则夷情狠戾，七则友非忠信，八则游习奸淫，九则好乐屠戮，十则醉乱尊卑。有此十种行人，是破道法。若不为恶，能伏勤苦，清旦入房，除秽清尘，朝中日暮，三时问讯，求有所习，随用□使，不辞劳苦，渐盈大器，积德成真。有此弟子，绍隆正法，广以赞叹。
　　科曰：出家之人，与俗既别，置观立舍，并不得与俗人、及家口寄住。若是十方法众，行往经过，看前人德行高低，作三品安置，尊卑居止，要合行所。
　　科曰：每观舍，应须精思别院置名，得平常集众，同在斋堂。若是远方行人，来暂居止，即须先问，欲何处居止。其十方来人，自量才德， 请就居止。若才德高远，精思别院。若无奇行，请平常居止。若自量卑弱，请乞下房小室，听可以谦请，不可过分。若是上人让请下人，可须辞谢改处。若才非所处，即须黜退。
　　科曰：出家之人，既能披黄戴青为相。若能渊澄霜洁，玉润水清，世世福田，行无点污，守持正戒，有五种譬喻：一者如富贵之家，忽生一子而无两目，经涉三月，两目忽明，众家欢喜。无戒之人，犹如无目。二者喻如磨镜，渐渐增明。有戒之人，念念功积。三者喻如婴儿，细细长大，能持戒者，以下之高。四者喻如饥人，终念得食，不得食故，必死无疑。不受戒人，长轮盲道。五者喻如航，能度大海。能持戒者，必度生死苦海。
　　科曰：若国王、大臣，施主、工匠，能有益众者，可供给饮食，薪火有求索，白众给之。
　　科曰：若威势及恶贼，能损害众者，亦须供给饮食。此是不善人，能损坏法众故也。
　　科曰：常住财物，不得贷借，充私房中用。其有病患，切急白众求请，后一陪填还。
　　科曰：非法之抓，不得布施。仙公曰：何为非法之物？真人曰：牛马奴婢、军械器杖等物，并是也。
　　科曰：时在饥荒，又遭离乱，各欲随丰逐静。能有守固者，众可分私财物，以与守固之人。
　　科曰：法物、造像、造经，有所施用，轻重各别。仙公曰：何为法物、什物、经像等之轻重？真人曰：钟磬幡花、炉合帐盖、宝幢经缊之属，此是法物则重，冠履机笏、褐被裙襦衫褶等为什物则轻。本心为重－后作轻，犯五刑律。本作轻今作重，不犯。像有三等，天尊为上，真人为中，众仙、玄中法师等为下。本心舍施，造像为重，不得入轻，入轻犯十恶。若以卑入尊，不犯。经亦然，上清为大洞，是大乘；洞玄灵宝是中乘；洞神三皇为小乘。本心造大乘，后为中、下，犯五刑律。本心造小，今造中、大，不犯。
　　科曰：盗法物、什物，罪同五逆。
　　科曰：将常住食饮，以私饷及归私者，准盗论。
　　科曰：常住之物，十方共同，递互相付，百代常行。不可当时任意取用，不得共制私自用意，分以归私，并犯五逆罪。
　　科曰：若母及姑姊妹等，为病患及急难，要须扶提者，无犯。若是他人儿女，没水堕火，纵有淫心，亦须极救，不得犯触。
　　科曰：出家之人，单景独宿，与物不群，割爱遗荣，超然宴处。若犯逐乱，世不崇敬。
　　科曰：若行住道路，逢女人有所求觅，并乞食饮等，只得隔十步外遥言。若得物及饮食等，安致地上，或持，去后任来取，不得亲授手中。若路逢妇女，须避路与过。
　　科曰：居淫心起时，如逢猛虎，如见毒蛇想，如见国王，如为贼废逢主想，如坐在宅中、宅被火发遗烧想，如乘舡渡海、舡漏欲没想。作此六心，淫无起处。
　　科曰：共居观舍、堂殿、园林、田地，三宝众有，殿属天尊，堂属道士。若其营造尊卑，有其私房，是道士自造，广狭等级，出自己身，死后身前，由身处分。若死后而无付嘱，徒众施为白衣童子，自所营造。得度之后，配名则别者，亦听许自己处分。唯地属三宝，不得改动。若大众先有别约，众例不犯。
　　科曰：诸初入道，戒行未全，依倚村坊，不住观舍，上无尊德可畏，下多狡猾为朋，诱引儿女，同床坐起，歌笑僖戏，饮酒食肉，俗人见之，返生秽慢。如此之类，是灭道法，破他信敬，尊德巡察，依科与罪。设不能治，国王有法。
　　科曰：若出家之人，将三宝之物赠遗官人豪势，内求润己，翻令俗人生怖望心，纵能兴建，不如净坐。如有犯者，准盗物论。
　　科曰：出家之人，不交世俗，不求名利，不作有为功德，静思入定，降伏外魔，名为净戒，是真宝法母。
　　科曰：出家之人，清堂虚室，着既甚，有十恶累：一则广占荒野、别畜田宅，二则种植园林、自求地利，三则出入贮积丝绵谷帛，四则畜贩奴婢，五则爱养六畜，六则贪聚八珍，七则乐玩，八则铜饰帷帐，九则衣着奇异，十则财宝珍勤。此之十事，并不得为，深宜改革，从道日新。
　　科曰：若有人来乞索，是因三宝起斋，传度讲诵，转经受施。但是因三宝得者，准明真科，依十二折传处分。看是此外，所得听出意，布施济惠，仍不得以不净取，以为不净施，皆犯枉法得罪。
　　科曰：若诸弟子，恒畏天寒时乱、遭饥荒等事，储积丝绵、绢布、五谷，以备时急惠施者，不禁。
　　科曰：若有人，将器杖、禽兽、非法之物，以惠施者，并不合受。
　　科曰：若有人，将使人奴婢以供给者，悉不合受。其使人能斋菜持戒者，可受。
　　科曰：出家之人房舍，与俗儿女邻并者，夜宿各须闭户，不闭犯律。
　　科曰：出家之人，宁受犯偷钟盗像之罪，不得言说他家阴私、秽恶之事。
　　科曰：出家之人，衣裳鞋履，皆须整顿，行动坐起语笑，要须得节。若为疾病，或威迫惊惧，或被兽，则趂逐被伤刻，举足动步及衣服违法者，不犯。非此等，犯律。有故为者，犯律。仙公问曰：何为犯律。何为犯科。真人曰：律无正犯，而言犯律，杖罪；科无正犯，而言犯科，犯笞罪。
　　科曰：若野地得藏，还与国王。驯若藏中有冢铭记，记云是经像堂殿功德之物，得者，依其铭记，处分施造，不须白王。若不示，犯十恶律。如路次野中，拾得之物，捉取其物，依物标榜，得主分付。如不得主人，送常住，不尔犯律。
　　科曰：冬天洗浴，每一旬一浴。先作密室，方六尺，安水槽火垆，筒渠注汤水入其，须桃枝栢叶、兰香竹叶等，内笼滤汤。至乃鸣厨下鼓，尊卑以次入浴，不得男女同室，亦不得与俗人共浴及浴衣。若不示，并犯律。
　　科曰：出家之人，不得饮酒，或妄托天寒，诈称腹痛，饮后色变，或斗乱尊卑。应供赴斋，或施行章醮，或行游道路，或应对公私，非惟自失礼义，抑亦秽辱道众，是灭道法，无生弘赞。然应人就请，本以清洁为先，出公入私，皆用端严为首。有如此例，皆犯律论。其实是疾痛，众所通知分药，要须不在禁例。须令出外，不得入法席。仙公曰：道法之中，听许饮酒。《灵宝经》云：置酒浮云观，高饮玉清台。此何顿隔之？真人曰：何见之谬。《太清经》云：化金玉为三十六水，以金为水则为金浆，赤玉为水则为琼浆，白玉为水则：为玉浆，或玉液。《定志经》云玉液五者不醉，常思净行，何有许法。
　　科曰：出家之人，出外行游，见人斗打，不孝父母，不顺兄弟，为偷盗，行军兵，伤杀人事，皆须归观香汤洗浴，入静思微，不示犯科。
　　科曰：斋时受食，皆须净手巾盛
　　受。
　　科曰：斋后，须杨枝揩洗口齿。
　　科曰：斋取时，依立主法，分二十四炁，以定得失。
　　科曰：小师若见大德，及经像在背后者，皆须侍卫，不得违背。
　　科曰：传经度戒之时，女官得入道士观，道士得入女官观，要须请师资，位定白众，令知严整法戒，不得一人自往听将，二人同行，直入法堂，更不得私房混乱法事。当日即出，不得经宿，不尔犯律。
　　科曰：男女官各得依止。男官依止男官，女官依止女官，大法者为师。每一旬，至师所受教训。至时，整理法服，赤心灵宇，恭敬谨肃，直诣师门，不得东西异向。至师门已，通问云：某弟子问讯。师知己，乃端严衣帔，烧香於经诵之室，命弟子进。进至师前，安详三拜，问讯云：师比者起居安否？德无损乎？师无他故，乃答云：亦无亏礼诵。若有疾苦，随事应弟子。若有罪过，先闻师耳，可云：汝有某事，可加戒诲，令其改隔。弟子拜谢乃云：不能自励，劳师戒勑。又拜谢云：从今以去，不敢复犯。若是斋前，设斋。斋后，无所施设，乃辞去再拜：愿师以自珍重。师重戒云：所在之处，勤行斋戒，以自慎护，勿起骄慢。唯然即退，三步乃始转去，不得更入他房。归至本观，以师戒诲之言，示众大小，不得藏匿。若女官无大法，不解传授者，可访男官请受。若有高德女官，男官亦得诣请受法。俯仰之格，男女通用。问曰：道士女官，而被俗人不依道理轻凌，若为依止？答曰：若道士女官，而为俗人不依道理轻欺者，告父母、兄弟，及村落有势力者，以为外护。若道士女官，有不是罪过，可白徒众，徒众依律治罪。不受，送与国王。问曰：天尊初得成道，听许男子出家，未审女人从何乃得入道？答曰：天尊因乐净信，夫妻结果，道成为元始，因许男女通令出家。妻以果地，为金中候太夫人之称，亦许女人相系入道。传经度戒之后，大洞女官见男子入道，受老子自然法已，即须敬礼，依法引接，为能绍隆圣种。若见有过，垂心慰喻，不得骂詈非谤。若治箓童子，须礼大洞女官，为敬法故。问曰：男女童子，依奉经戒，王勑与度，作何方法，得度之后，合礼父母以否？答曰：绍隆圣种相系，弘护男女入道，拣取端正慈敏、有道心者，师先试练，十行可轨，听许讲习。王勑与度，依王法制，应合度已，依一大观，严整玄坛，施安兰纂，依明真拔罪之法。预度男女於坛南，依左右方面以别，两行倚立。以监度官长正南横行，须一大洞法师横行之前，施案席然香，赞叹曰：大圣天人尊，历代所崇敬。今有珍贵者，是我大国王。以发慈善心，普令入正道。得入正道已，实由国王恩。永离有为情，长寻圣境界。必得大法利，同趣证无为。赞叹既已，白新度法师：今日之后，礼圣礼真，永离亲俗。人各三礼，长为俗别。第一礼国王帝主，德泽无尽；第二礼州县官长，度脱之恩；第三礼存没父母，得与出家离俗。三礼讫，法师投新度一人衣冠曰：大哉，圣化被无穷，星宿为冠，日月为服，法天行道，勿替四时，广度众生，求超三界。法师令大众，普皆唱善弹指三声，旧人唱善弹指，齐各三声讫，乃捴着法衣。竟，官人行香如法，行道三周，旧人在前引发坛。叹道事讫，投斋。斋竟，各谢法徒。从老起至下竟，列坐父母、兄弟，皆来礼拜。於儿女边，父母并称弟子，发愿之后，师必定成道，与弟子等，同入正真。问曰：出家之后，从少至老，有何阶级？答曰：出家之人，有五种阶级：从七岁至十一，名蒲车道士；十二至十四，名驻邪道士；十五至十九，名趂施道士；二十至六十，名弘护道士；七十至九十，名住持道士。问曰：三乘之道，何以为心？答曰：一、小乘之人，隐处山林，自调自爱；二、中乘之人，德泽弘深后，能兼济度物；三、大乘之人，忘功绝私，发弘誓愿。
　　科曰：能劝他人男女，并舍自子出家，譬如微尘世界之数功德，亦不如劝人舍子等出家之功德。纵有人造幡造盖悬，至三清之境功德，亦不如劝人出家之功德。
　　科曰：道俗二徒，造於经像，俗人仰之，以金木铜彩模写圣仪，安心供养，名为造像。
　　科曰；若有信敬舍施田宅园林，为人侵夺，请报本施主，令其转货。
　　科曰：出家之人，与俗有别，然而死病亦无定法。然稍修轨制病之时，转读然香，昼夜不绝，临打无常磬送终，依五练生尸法，失以病疾。观内大众，数以存问，检校厨下，令前与病人食。疾病之时，难有达命，福势既尽，乃欲隐避东西。此并是前路功德无凭，而以临时惊惧作此，意速死而已。可以净洒扫，开敞房舍，来往善知识达命之言，更相启发，请法无常。宁有住者，必应寿尽，量命无机，可移入迁化堂。其堂，可於观西北角别立，为院堂三间五架，堂面看西北。其堂中高座，上造升虚像，身坐莲花，如人大，举左手以指天门，左右二真侠。侍病人恐命将绝，移入堂中像座后安置，用黄纹全幅为幡，长二丈四尺，尖击左真腰，幡头与病人手投，令病人直心正念，愿随二真登天门，诣金阙。若未应化，随建福田，男向左真，女向右真，一人入此堂、难得平然归者，临命将绝，咸称未困，特是贪生，有此计耳。达命君子，岂去住为心。
　　科曰：出外行游，须思量结觅好伴，当有十可观：一择觅知己，二要须正见，三心心相得，四疾苦相忧，五递乐相师，六威仪勿失，七行动检摄，八所见鞠躬，九礼敬尽节，十进退合仪。可同行也。
　　科曰：道学法徒，速来客依，不问大小，各须安置。先与房舍，次给所须，三令随众朝拜，四教示门中讳忌，五语去处避就。
　　科曰：清信俗人，欲入观舍，观斋听法，请会供养者，并须清净，不染熏辛酒气，严整衣服。结束卑恭，敛身下意，先礼天尊，次拜大德，后小戒道士。既入门，通当崇敬。若是日日斋讲，恒在二时，须来者，直於礼座，礼天尊，即以安坐。其善女人来者，亦准此，不得语笑倡荡，脂粉图饬，妆眉画面，常须执志整容，观听妙法，舍香发愿，同契成道。
　　科曰：俗人入观寄宿，不得眠坐常卧之床，得坐居客别床。眠时，不得脱衣露体。
　　科曰：恩德大者，无过孝顺，父母师主亲自供养，温良无失，此恩最大。又能劝课，令人作善，其功等比。若父母贫老、疾病、死亡，无可以充衣食、汤药、茶饼者，得供营送。若父母不敬信三宝者，怡颜劝喻，令得法利。问曰：俗人欲斋戒者，何为教示？答曰：若欲入斋者，可以一日、八日、十五日、二十八日、二十九日六斋日示之。若能进，又以一日、十四日、十五日、二十三日、二十四日、二十八日、二十九日，以八斋日示之。若又能进，以一日、八日、十四日、十五日、十八日、二十三日、二十四、二十八日、二十九日、三十日十直斋日示之。若又能进，即以正月、七月、十月三元斋示之。若又能进，即以正月、三月、五月、七月、九月、十一月岁中六斋月示之。若欲斋，人先令受戒，戒之所起，三业为初。身业有三：杀、盗、邪淫，口业有四：妄言、绮语、两舌、恶骂，意则有三：贪、嗔、痴。此之十戒，由三业根，先须防之。问曰：斋食，若为次第？答曰：若自居常斋，厨下监厨一人，先自检校厨头巢菜，调和生熟、颜色、气味，并令得所。次看日时圭影。天阴，取漏刻，以正斋时。时，鸣钟召食，各送食器於斋堂，量坐处位次安置。敛钟讫，行道赞叹竟，各坐定已，水一遍，次行食，中始就食。尊卑得序，前下先师拌，监厨人长跪擎柈於先师座前，节众人座头鸣磬子一下，座头大德咒曰：建斋，为道真、为道种、道父、道母、真人、神人、仙人、圣人，或同为道，同共饮食，长生无极。竟，柈下先师前，次下斋人食，恒声各唱巢菜饮食名示众，斋人各捧器物盛受。若不须者，勿取。大德顾望看食，通至下周遍竟，乃令鸣磬子一下云：请就食。大众安庠正坐，无语无笑，以就食。食时，示不鸣唇，亦不□口，亦无歠饮之声，亦无咯唾，亦无呻声吐气，亦无惊匙打筋。上座缓食，相待行食之时，事事三遍，行上次下第。行食讫，从下收上。行食时至，是时应受，非时不得辄索。斋欲了，敛取众生饭散与众生。非监厨人，不得向厨下有所科索。饭食来不及斋，即须下堂食。若强入斋堂，即名触食。众食未了，食饱辄起，即名惊座。众若自居长斋，无先师拌，即无先师，咒即有出。众生饭咒食了，行饮一遍，次行水一遍，各收食器竟，鸣磬子一下，唱曰：斋食以竟，各随意下息。大德乃以捧食器出堂，归房盥漱。监厨人检校厨下，不得一人不出。若犯前一条者，对众各罚二十拜。若应俗人斋供，坐起受食并同，唯受果不得不受，俗人恐生拣择之意。但受之食竟，余果食并面前节，众人鸣磬子一下，唱白：大众斋余长食，充主人无碍用。同者嘿然，不同者说。三唱讫，斋官或有父母、师主老病，得取此余果，即起白云：某甲有父母、师主老病，今将某果归家饷馈。上座大德答云：好将去。若不此者，并令主人收充家中无碍用。或问曰：斋时，合出众生余否？答曰：弃贤世界初开，元始命行道真人下教，为遍尝百草，以得五谷，活於人命，一切饿鬼，无种植功。於斋之次，各出饭七粒，真人德施与一切众生，亦名神农饭，亦名众生饭，一切众生得此饭一粒，能饱千曰。
　　科曰：出家人行动语笑，并避讥嫌。入法之人，不得言杀心杀，不得言奸起奸，不得言盗起盗，才非正法，并须隐避。
　　科曰：圣人去代，众生恋慕，可以驻心，发众生敬信。堂造堂殿，宫阙台榭，施置雕饰，造十方天尊、真仙、圣众，或金、或铜，或铁、泥木、图画，随力能辨，幡化仗乐，种种供养。若以日月增久，虫鼠侵伤，乌粪秽污，牛马冲突，遂致毁坏。能有敬信，身手治理，或顾借工匠，洗饰安置，犹胜前人初造功德。何以故重发人敬信，又续前人基址故也。
　　科曰：朝哺礼拜三宝，得於礼拜板上。若行道时，得於地铺席上。若於路相逢无席，得於地上。如地上礼时，手至地，得屈指，指背着地，不使尘污掌心，名为护净。若为高广大床、平床、长床、方床上礼拜者，并不合仪，深乖崇敬。譬如见世间高贵，尚当进退合节，何况谒圣朝真，而於床上启白，冥考一百日。
　　科曰：尊像之前，即是奉真承圣。对俗间官长，尚乃不敢低顿，岂况朝谒八真七圣，而以倨傲形容，或大语高声，或更相亏林，或攘怒眼，或仰卧斜身，并以结罪冥科，亦大为俗人不生敬信。
　　科曰：斋戒之家，未至一日，先於门前竖一长竿，悬十绝大幡，标门户，示绝浮好，以存闭静。
　　科曰：出家之人，常合忠正，出入动止，以正为先。一正己身，二正门徒子弟，三正观中良贱，四正四远法众，五正顽为俗人。能正己身为物轨，则能正弟子，承禀有仪，能正观中大小从顺，能正四远法义称扬，能正顽为广增惠解。能如此者，名为道士。若身既不正，为物所憎，弟子不敬，却贱师主。观中常无禁忌，大小贵贱混淆，不存信义，四远同皆厌恶，欺凌愚蔽，增长罪田，不能广立威恩，却更诱引他家子弟、奴婢，或图物入己，或私与交关，不依正义在身，恒以邪僻为行。有如此色逃课凶贼，共所防戒。如不受惩，国王有法。
　　科曰：出家之人，还归俗家。若有父母，可归父母之堂，别床安置，不得与俗人共床坐。若父母有疾，听得扶持看侍。若无父母，可进客堂，安慰大小，并不得嗔声大语，及俗间戏吓哂笑，累杂男女，经宿居停，并犯戒律。
　　科曰：若退一纪，即退三百日。若减十算，减十日。
　　科曰：参省师主大德，皆三拜侍立，命坐即拜而坐，更问他故，则起立而答，皆条直身体，并脚敛手。
　　科曰：为弟子洒扫之礼，必加篇於箕上，两手捧接腋下而来，次有五事：一则敛尘扫时，以袂拘而却；二则灭迹，勿使有於痕迹，不净於恶；三则不背长者，勿生不敬；四则除粪箕自向；五则扫篇还故处。不尔，犯科。
　　科曰：为弟子之礼师主，令过授物事。师主若立，则倚授；师主若坐，则长跪授。
　　科曰：进尊者之房户，知在房中、或库内，若不闻声，□咳发觉。如不闻，退。若问，称名启白，命入则入，房开则开，户闭则闭。入户，正视尊者，左右斜顾犯科。
　　科曰：为弟子之礼师主，有客当即拂拭床席枕褥，洒扫前后讫，白师主，师主令命客进，乃命客进。
　　科曰：弟子有所启白，得主及同观、外观大德，皆整衣至房，房闭，当屈指细细打户三过。停少时，不闻人声，又三过，合九过，不闻人声则退。
　　科曰：师主大德，若从远归，命所使先到观中，令知归至。弟子则整衣被出观迎接，当以大顾望，不得无故掩人不备。
　　科曰：若於道路，逢见得主及师知故，皆以下风避影，不隔越道路而与共言，当以曲腰磬拆，有言则对，无言则退。
　　科日：随从尊者出入，当为提持机杖、鞋履。登危临崄，当以亲侍左右，两手提携，不得散手远离，老少别用。
　　科曰：夫为弟子之礼，出则启白，还则慰问，问讯上下，乃复常业。
　　科曰：众有疑惑，我不劝成。众有评论，我所审察。众有擅造，我从众宜。众有行游，我不矫俗。自常卑退，尊敬於前人。
　　科曰：为师主大德存众之法，宽宏以立节容物，慈爱以约众，行事以恭勤，朝修以肃敬。上乃均平，不生异心，下无怨色，斯为大德者矣。
　　科曰：为人自己有善行，当与在下共之，勿自取归己。
　　科曰：学道者，不发他人过，不扬己之能，不拒人之谏，不见己之怨。
　　科曰：行道时，斋主礼三宝讫，投香炉，拱手长跪法师之前。法师三揲香咒曰：当愿主人七世父母得出长夜，身睹光明，灾消福降，生死升仙。讫乃行香。
　　科曰：自临中食时，咒曰：二玄上道，四极清泠，太乙帝君，百神黄宁，受粮三宫，灌溉脾灵，上飨太和，餐味五声，魂胎之命，七液流停，百关通和，五藏华明，双皇合景，飞行上清。
　　科曰：为人斋，出饭咒曰：今日是吉日，斋戒向太上。中食天行厨，主人福无量。
　　科曰：下先师饭咒曰：建斋，为道真，为道种、道父、道母、真人、神人、仙人、圣人，或共为道，同共饭食，长生无极。
　　科曰：出众生饭咒曰：勤修大道法，精诚感太冥。真降魔魅散，众妖皆灭形。七祖生南宫，兆身登上清。福既无不普，法食施众生。
　　科曰：服糜咒曰：今日清净，服食仙粮。行香吃粥，寿命延长。又曰：乾、元、亨、利、贞，身为大法王。糜粥入腹，五脏清凉。漱口咒曰：杨枝捶口眼明好，愿得一枝供大道。道在一树多名香，愿将身心奉三宝。
　　科曰：出家同道，与俗有乖，是我法徒，共相掩蔽，匿恶举善，递互生恩，使远近称扬，通令深信。
　　论云：天下善人少，不善人多。今时之人，吹毛觅瑕，互相谗嫉，不知己过，强毁他非。设有一善，争相毁谤，不能改身就善，乃欲败善同恶，故坏道法，专由此人。大德尊者，深所约语。
　　科曰：盗造像物，罪同十恶。若盗将他家，相缘路告讫，又取物入己，被八门长考，万劫无出。
　　科曰：盗十方斋供众物，或为头首，私自入己，入火坑狱，万劫方出，更入酆都，六十年考，长为饿鬼。
　　科曰：若有恶口赤舌，凶徒恶党以相群聚，常怀远离。设使偶会，情不获已，须要口顺心。若不能行，灾为切害。
　　科曰：凡人为道，威仪不足，皆为犯科。以此示子，子明审之。仙公奉科，稽首而退。
　　洞玄灵宝千真科竟
　　
