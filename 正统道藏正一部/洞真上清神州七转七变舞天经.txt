洞真上清神州七转七变舞天经
　　经名：洞真上清神州七转七变 舞天经。撰人不详，约出於东晋。系早期上清派重要经典。一卷。底本出处：《正统道藏》正一部。
　　洞真上清神州七转七变舞天经
　　上皇先生紫晨君上经
　　神州在天关之北，日月回度其南，七星转轮其中央，昼左回八纬，夜右转七经，七星运周，天光回灵。此上皇紫晨受化之度，便修七转之法，位登於玉清也。
　　上皇先生紫晨君，盖二晖之胤，结王晨之精，育龙烟於大空，包紫虚於通灵，托九玄以含秀，凝洪露以成神，陶三炁以自灌，经玄母以法生，任历劫而受化，感吉日而濯形。於是上皇元年天甲启晨，诞於神州八景之天，平丘中域洞渊之滨。厥名讳婆，字曰虎讽。既生之旦，面发金容，体映玉光，五色紫章，七十二变，精耀玉颜，神龙吐芝以灌溉，鸾凤舞翼以癊玄，丹霄散景於琼轩，流光焕烂於遐真，二景停晖於八朗，七元回精以匡晨，金仙散香以乱气，神妃掷华以发烟，五纬结络，神秀紫天。年冠二九，逍遥中元，餐精咽气，吐纳灵津，含芝内灌，凝神胎仙，挹漱守默，淡泊自然，思微念炁，时不亏闲，积感洞元，名超上清，受号元皇，登位紫晨，兰凤应瑞，顺运流迁，神秉五曜，形盘七元，飞霄回转，乘空络烟，群仙启路，三道合明，流电吐威，逸驾九玄，再登玉陛，三谒紫庭，游吗琼阙，宴景三元，携契五老，玉霄上宾，飞兽攘踞，神凤抚呜，巨此框辔，灵风散香，流芬激扬，蓊蔼玉清，金童攀云而侍轮，玉女蹑虚而卫灵，东游碧水桑材之馆，洞净浩灵极清之源。旸谷神王总仙玉司，请九玄元图青精翠灵，九变之光日景启明之章，以炼真化形，游洞上宫，西之玄羽素野，西陇蒙泛之滨，紫微玉堂。王母请皓灵素章，龟山元录定真王格，以禅紫皇之号，南造朱陵大丹极炎流火之乡，太阳琼宫九层玉台。南极上元君请太丹洞元火铃七曜琼章，金真玉光，以招二景玉精，炼化七变之容，北造朔阴九玄寒乡。太阴玉晨九元真妃，受流精飞景宝章，萧条九耀豁落七元，以披天关，朝宴玉京，上登始天元景玉京，峻嶒之台九曲之房。太真丈人、太上大道君，受三天正法威制六天，受九缝飞精章，衣流金凤玺，位登紫晨上皇先生。於是灵晖曜姿，金容畅颜，体冠法服，头戴紫文飞霜七色之冠，侍女众仙十亿万人，飞龙毒兽备卫玉轩，夜明自然神烛，室散虚馥之烟，风鼓玄旌，回舞纷蔼，啸朗太无，玉音激籁，虚唱飞歌，八响应会，鸾呜凤吹，清奏玄泰，玄精回映，三晨停盖，万真礼庆，莫不宗赖，顺神神州之阙，萧条无崖之馆，匡制三五之运，拯化承唐之难，理二仪於玄图，总上皇之遗干，静咏琼轩二，俯胛冥玩，蔚蔚三关，幽章启韵，令唱玄闻、明范应赞，虚音驰骋，洞惠朗焕，激八风以迅躯，摄流电以扬精，召六甲於五行，役武卒於天丁，符五岳以伺驾，檄威章以振灵，变□天於神州，回七转於妙庭，招虚无以自灌，服玉符以升形，络玄象於日月，运七炁於斗星。於是飘飘九域，公子同轩，司命齐轮，游宴紫晨，领括洞渊，总御群仙，自天以下，莫不受事於上皇，由七变之道妙焉。
　　神州七转上经
　　七转七变之道，上皇紫晨君受於九天父母，修行道成，以传玄感清天上皇君，皇君以传三天玉童，三天玉童以传紫极真元君，紫极真元君传天帝君，天帝君传南极上元君，南极上元君传太微天帝君，太微天帝君传后圣金阙君，后圣金阙肴传上相青童君，承真相系，智经万劫一传一小有计决王后撰一通，以封於西域山中，得者皆奉迎圣君於上清宫，给玉童玉女各二十一人，典卫灵文，营护有经者身。
　　上皇七转之道，绛简紫书，秘於紫天元台玉室金房之内，授已成真人，不教始学。凡受《洞真三十九章》、《雌一玉检》、《大有妙经》，解给散滞，拔度七玄，而不知七转之法，皆不得谓咏玉篇。夫七转之章、皆神州之曲，高上之音，运於天地，参络三晨，左回右转，合会洞门，变五还二，以应七元，转三还五，纬度天关，其道甚妙，故为□天。谓之一遍，朗彻无间，七转八诵，三光齐真，五老定籍，司命改篇，解散宿结，断绝胎根，上开九祖，更反胎仙，制御千秋，万魔束身，修之万遍，位登紫晨。
　　凡修七转之道，当先读第五太上大道君章，次读三元紫精君章，次读真阳元老玄一君道章，次读青灵阳安君章，次读皇清洞真君章，次读九天太真章，次读元始高上玉皇章，此七转竟，周於元始高上也。还读上皇道章，次读皇上帝君章，次读太阳君章，次读高上太素君章、次读中央黄老君章，次读无英中真上老君章，次读皇初紫虚君章，还读太上大道君章，此八纬周竟，会於太上所治玉京山也。还读如先，又从第五起，七过乃毕。如此则上响玉帝，万真礼音，下召万境，束结真形，精修百日，沐浴垢尘，坐震灵之上，诵七转之章万遍、道备白日升天。高上玉篇，秘而奉行，慎示非真，泄露灵章，罪灭子身，考流七玄。
　　凡修七转之道，每以月朔十五日，及八节之日，斋戒，正中入室东向，读七转之章八过止，至夜半北向，又读七过止。一日昼夜，合十五转，此则上应天关，运度三光；中整一形，通津固神；下制万魔，平灭千灵轮转相和，参五齐明。学失此道，死入幽冥，精修苦念，克乘飞軿，上登紫晨，游宴玉清。
　　凡有神州七转七变□天之道，役使玉童玉女各二十一人，游行五岳，玄络青毛之节，驾青景之龙，佩神虎之符，戴芙蓉之冠，着紫绣毛帔丹青飞裙，呜金铃玉真紫盖华幡、带九赤班符封山召云，上游紫极金堂之中。若未能变景腾霄，故在人中修行此道，九天父母上皇紫晨，亦以法服飞仙羽章给子之身，但不显於嚣尘之中耳。子修此道，当常存己身着此章服，乘龙御云，七年克得真灵见形，上升紫晨也。
　　高上元始玉皇道章第一
　　神州玉章曰：元始玄玄，祖气肃精，神风乱天，抚闲四清，上景总仙，帝一黄宁，六曜启晖，凌梵抚征，混合万变，玉兰发荣，太真潜映，华反南庭，拔苦七难，穷魂化生，明梁之馆，变白为青，长咽吐霞，蓊蔼紫清，森罗曜日，百和俱呜，玉唱洞朗，惠冠无形，七转八纬，升入帝灵。
　　九天太真道章第二
　　神州玉章曰：玄虚九清气，三素凌华芒。渊响启灵扉，七门扇羽章。豁落丹霄观，幽寥宜运彰。六觉悟玄会，眇栖合太空。阳台大洞野，幽逸英芝光。遗累翳虚空，绝宅自冥通。高会玄晨阙，骞首朝玉皇。神映木灵音，虚鼓响明钟。九辔浮云轩，逍遥紫霞峰。丹陵启碧室，绿庭披五房。金门焕嵯峨，蔼沫上清宫。太一度符籍，保我右无英。七祖离穷徒，南仙反形容。　游冥太帝室，乘浮适十方。
　　上皇玉虚君道章第三
　　神州玉章曰：玉虚范玄匠，高会通冥想。翳翳升九元，朗朗生帝景。三曜无停晖，明真焕云亡。提携宴玉宾，契驾乘烟骋。黄箓命玉符，公子运我上。解散七玄祖，更法无中影。七化反自然，帝一同玄响。
　　皇上玉帝道章第四
　　神州玉章曰：帝牖含玉兰，玄上有清扉。七觉悟幽旦，熙神落风回。旌旗耀太空，焕朗金灵晖。扶晨发曜罗，牢张洞紫微。丹皇啸运珠，赤子守玄畿。七祖解胞根，反胎皆仙飞。回五还造二，三周顺运回。参晨络玄纪，万真咸总归。携提霄上客，帔景朗琼帏。控辔登云轮，极宴玉帝喈。
　　太上大道君章第五
　　神州玉章曰：景化九玄关，玉晨回紫精。内映绝宅府，乘虚造四明。法轮皆三周，七变还无英。太一检天魔，回章校千灵。左啸洞玄微，右叱九天倾。契落弥八荒，流眄策神兵。拔过七祖难，越度仙皇人。司命保元籍，东宫注玉名。回光泥丸府，五藏秀华荣。耀景负圆珠，固魂保劫龄。上宴九霄馆，萧萧登玉清。
　　三元紫精君道章第六
　　神州玉章曰：三元澄灵化，紫清洞虚无。伯央启神宗，金门玄相求。三素回帝室，飘飘戏玉州。丹晖映空天，金室曜兰敷。承光固幽关，凌梵蹑云躯。五云□夜日，秀朗上京衢。太一度符籍，拔散七玄忧。回婴及仙宅，欻然神明初。变五还反二，天象回一周。七化顺炁转，公子受灵符。妙吹九晨飙，超登仙公庐。
　　真阳元老玄一君道章第七
　　神州玉章曰：玄一帝尊，抚闲真阳，五秀结炁，神华内昌，司命定录，太一扶将，灭魔洗秽，诛剪不祥，急告北帝，检察鬼乡，有横者戮，无使越扬，神真出游，十天司迎，右携白元，左引无英，乘云迅驾，上造玉清，流铃交掷，豁落开张，金仙执幡，西华散香，五色羽节，丹青玉霜，流金宝盖，登仙凤章，上戏洞青，游宴玄梁。
　　青灵阳安君道章第入
　　神州玉章曰：三华曜丹府，青灵扇八气。回轮上元阙，五道齐玉位。凌梵之日门，履昌合神契。二真把符命，拔度五苦界。混化帝一景，回风洞妙惠。飞步入北元，七晨运身逝。上挟九天关，玉路先氛翳。合符丹霄上，飘飘凌云际。
　　皇清洞真君道章第九
　　神州玉章曰：洞真混玄化，皇清法三灵。虹映九天阶，含真秀景生。萧刃焕金室，丹晖曜太冥。五老典命籍，玉司总神营。归会离罗上，八合周黄宁。解结绝胞根，七祖更受荣。太乙度五籍，朽落反胎婴。充镇泥丸宫，五藏秀丹盈。八徊盻日门，乘虚腾紫庭。
　　皇初紫元君道章第十
　　神州玉章曰：紫元焕九霄，皇初曜辉室。三五契神州，离合运朱日。萧条金门上，迥阴总元七。拔出五苦□，超登白元匹。洞披朱阜户，逍遥入玄荜。理化顺风气，混合帝尊一。带月抱叔王，过我死根灭。五符保长命，永与酆都别。七祖同获庆，洪芝蕙流溢。回风化七转，金章洞灵室。
　　无英中真上老君道章第十－
　　神州玉章曰：无英落云姿，结秀玉阳房。萧萧元素炁，圆珠映紫宫。高会玄玄上，携我九天王。被朗金华门，五帝命空同。度兆五符籍，宝魂耀九重。桃康固下关，气与泥丸通。霐化混合真，三帝同玄宫。父宁母延精，使我成仙公。七祖离幽徒，南轩反形容。逍遥洞野外，盻观劫刃中。
　　中央黄老君道章第十二
　　神州玉章曰：圆华曜太晖，黄老治中真。吟咏玉皇章，妙响激洞邻。赤景逸幽寥，太一增劫年。度符升紫房，七祖离苦臻。飘飘玄华上，灵风散紫烟。混化三五气，回合成我身。司命保箓籍，公子度灵篇。长宴景龙舆，携契高上宾。
　　高上太素君道章第十三
　　神州玉章曰：高上严龙驾，宴景紫霄馆。太素映玄光，五老翼灵赞。合契命符籍，冥初欻已判。拔度三涂梁，超然离苦难。仰掇骞林实，含华增年算。帝一守上关，太张解胞散。混合化胎仙，宝魂耀幽干。熙恰畅六府，玄母结始旦。七祖去幽宫，飘飘戏玄汉。
　　太阳君道章第十四
　　神州玉章曰：玉宝耀云盖，微玄契三晨。太阳化元景，混合运胎仙。开阴结太漠，凝精固魂神。金符焕玉契，披释七祖根。太一啸洞章，灵响彻南轩。童子拥素明，带日御云轮。乘飙映空盖，仰手掇华骞。司命度仙籍，受号玉皇前。
　　神州玉章，乃十四帝君洞野之曲，百神内名，玉天之玄象，三晨之精，诵其章，玉响激朗上元虚无，则九天真王万仙，皆陪位神庭，稽首礼音。故诵大洞真经，皆当先行七转之道。此章契络十天，回停三晨，万魔伏窜，千妖丧形，诵之万遍，白日升天。
　　紫晨常以月三日、七日、九日、十四日、十七日、二十一日、二十七日、当取白芷，青木、香桃皮三物，各七分，煮之七斗水，子时北向沐头。临沐之时，即叩齿九通，微祝曰：
　　五川洪池，曲水丹华，洗垢除尘，芳香滂沲，神形濯炼，玉浆芝泥。便沐事竟，又阴咒曰：
　　神真变景，改容炼形，体含玉髓，胃藏华生。毕。此九沐浴变炼之道，行之令人体香神通，与真合灵。修七转之道，不知此法，神明不降，诵咏无彻也。学者习之。
　　神州七变舞天经
　　第一之变气，当先化身为云，召风超气，吐焰成烟，五霞冠匝，以变兆身，积感道降，上升太玄。当以壬癸之日夜半子时，烧香静室，平坐北向，安徐静
　　思，冥目存炁，见雾露蓊蔼，冠覆己身都定。仰啸三过，觉有风气入室，便左嘘九过，思炁出口，化为青烟，便九过思唤东方青霞，讳飞虚，来卫我左；转右嘘七炁，思炁出口，化为白烟，便七过唤西方白霞，讳素庐，来卫我右；左顾右嘘三炁，思炁出口，化为赤烟，便三过唤南方赤霞，讳丹映，来在我前；正嘘五炁，思炁出口，化为黑烟，便五过唤北方黑霞，讳玄象，来卫我后；仰嘘十二气，思炁出口，化为黄烟，便十二过唤中央黄霞，讳总生，来卫我形。都毕，叩齿十二通，仰祝曰：
　　召风制天，吐炁为烟，雾露蓊郁，罗布十天，五霞缠络，匝冠我身，变化随体，形无稽延，呼召应命，飞升帝晨。毕，服霞精玉景飞玄生符，还北首而卧，正申四体向上，闭目存己身化为五色之云，云炁怜郁，与炁合升然，飘飘升虚，散满於天，周竟无崖，从空来还。便摩两手掌心令热，拭面三九过，将上至脚下三过，起摇头七过，以正北向，微祝曰：
　　五色变景，化成飞云，与体合炁，俱升洞门，乘霞络晨，上谒三元。毕，咽炁七过止。修此七年，思不亏日，则云炁降感，应炁响集，身化形变，与炁同烟，乘云而飞，上造帝晨。至妙之道，上皇玉篇，秘而奉修，慎勿示人，天科告慎，唯不妄传。
　　第二之变，当化身为光，映照室内，朗曜八荒，乘玄御虚，升入太空。行此之道，常以月朔、三日、九日，及十五日、二十五日正中，入室烧香左右，安神定炁，冥月静思，存日中精光五色流霞，焕明东方，光中又有紫炁，大如目瞳，焕曜在五光之内，流烂竟天。便阴呼日魂内名曰：日魂珠景照韬绿映回霞赤童玄炎飙象。凡十六字。毕，思见日光下降兆身，入左目瞳中，须臾，紫炁匝冠内外。次存月中精光五色流精，朗映西方，月光之中又有黄炁，大如目瞳，在月光之内，流烂极天。便阴呼月魄内名曰：月魄暧萧芬艳翳寥婉虚灵兰郁华结翘淳金清荧艮容台标。凡二十四字。毕，思月光下降兆身，入右目瞳中，须臾，黄炁匝冠内外，日月二景混合，更相缠绕，匝络兆身。便叩齿二十四通，祝曰：
　　日月玄光，圆天俳精，九阳齐化，二烟同生，玄霞流映，注入我形，变景为光，与炁混并，坐在立亡，二真合灵，参驾飞浮，上之玉庭。毕，服阴阳玉景开明灵符讫，还东首而卧，正伸四体向上，闭目思日中有童阳君，长七寸，冠飞天冠，衣朱绞单衣，姓羲，讳兆灵；月中有娥景少阴女，长三寸五分，头戴七称进贤宝冠，衣素罗飞裙，姓玄，讳娥精。日月二真下入兆身，治两眼之瞳。存已身化为日月五色之光，流烂焕耀，觉体飞轻，豁然蹈空，随光而升，通体匝热，如在日月之中，游历四回，竟天来还。便摩两掌令热，拭面三七过，将上至下三过，起坐摇头七过。毕，仰祝曰：
　　二景流晖，光映五形，内外洞彻，变化立生，与炁同升，与光合精，圆华已布，耀羲持灵，玄真敷散，运我入冥。毕，咽炁二十四过止。行此一十八年，目生流电之光，头上常负日月之精，变化易景，与二耀齐并，乘虚御空，造之玉庭。妙化之道，秘而奉行，不得宣泄，祸延七玄，身没幽泉，万不得仙。
　　第三之变，当先使其身化为火精，精光流焰，烧炼身形，内外圆匝，从火反生，身被三炼，克登太清，唯使懃念，以招真灵。行此之道，常以甲午、丙午、戊午、庚午、乙卯、丁卯、己卯、辛卯之日，入室烧香，南向冥目，存头顶之上有青烟之炁，郁郁冠头，思己左目中有炎熏火光曜阳君，长七寸，姓祝，讳赤精，头着霞阳三梁宝冠，衣绛章单衣，左手执日精，右手执变景通光之符；右目中有赤圭耀灵通精玉女，长五寸，姓南，讳娥延，头着飞云三角之髻，衣赤罗之□，左手执月珠，右手执神化七变炼精玉符。二人俱从目中而出，上入青烟之内，玄光映照，洞冠於头。叩齿三通，祝曰：
　　炎精二神，化生流火，炼体变景，乘烟飞扬，混合元炁，洞入火乡，桃君
　　授符，命籍永昌。毕，服变景通光、神化七变炼精二符。服毕，解衣带，散发，南首而卧，正伸四体向上，闭目鼻引青烟之炁，咽之二十一过，毕。次口吐赤炁四十五通，吐炁之时，以目存炁作火精冠身，兆已在火中，觉体通热，有微汗佳。便起南向，三过呼左目神赤精，三过呼右目神娥延，二神共以大炎之烟，炼度我身。便摩两掌令热，拭目四十五过，将面至脚七过。毕，仰祝曰：
　　变炼五神，体骨凝生，玄光流焰，飞迅炎精，三回七转，吾道能明，微思洞想，览察幽灵，散光天穷，朗曜紫庭。毕，咽炁三过止。此火炼变形之道，能常思苦祝，行之七年，两目之中则生流电之光，书符於五心，入火不然，吐炁成烟，冬能入水，裸身不寒，役召六甲，回转天关，乘云御空，白日升晨。
　　第四之变，与气浮沉，炼身化水，九河为俦，引炁成涛、吐炁成流，制御蛟龙，召役水侯，万丈之渊，可得入游，子能行之，极天不休。凡修此道，当以月一日、三日、九日、十八日、二十七日，一月五日，以太阴九河帝君宴景旸谷，上戏玄精，游会之时也。兆至其日，当以夜半入室烧香，北向冥目，内思九河帝君，姓萧，讳冯命，头冠游天玉精之冠，衣五色杂彩章衣，左手执金铃，右手执玉珰，治在扶桑旸谷清水上宫，坐金床玉榻，五色帏帐，内外光明，侍玉女童，各二十四人，日月之道，经纬其庭。兆当审思，每使分明。旋顷，存见九河帝君，执命河九源宝章之符，来入兆身，治於脐下丹田宫中。思东方青龙，运东极渌波之水；西方白龙，运西海素流洞清之源；南方赤龙，运南海丹洪万丈之泉；北方黑龙，运北海玄阴极源之澜；中央黄龙，运黄炁阳精玄注玉芝五色之水，共来陶灌兆身。觉体小寒，便三呼九河帝君冯命，长治我身丹田之中，命龙运水灌炼我身。便服命河九源宝章之符，叩齿十二通，仰祝曰：
　　五帝神龙，运取四海，五芝洪泉，以炼我形，我形得化，步行水源，沉沦溟波，无极之津，九河开道，蛟龙导前，十二河伯，皆卫我身，无使魍魉，妄当我真。毕，还北首，正卧向上，冥目，又思兆身乘五色之龙，入於西海之中，涉水步川，如之路行，扬涛迅浪，意不为难，游洞水下，极意周旋，常存帝君在兆眼前。既竟来还，便起，引东方九方九炁、南方九炁、西方九炁、北方九炁、中央九炁，咽之毕，两手相摩令热，拭面二九过，又仰祝曰：
　　三河四海，总统九江，长波万里，洞渊无穷，神真出游，控御五龙，河伯水帝，通我桥梁，鲸鲵开道，魍魉灭亡，清河玉女，扶将送迎。毕，又咽五炁止。此水炼变形之道，修行五年，则画地为江，唾地成渊，身入海底，啸御蛟龙，乘涛运流，适意所从，役使水官，河伯司迎，乘云飞升，上登太空。
　　第五之变，当化身为龙，匡御五星，炼易形容，乘云宴景，上登玄宫。修此之道，当正中入室，南向冥目，思岁星在我左，太白在我右，荧惑在我前，辰星在我后，镇星在头上，五星缠绕我形躯。须臾之顷岁星化为青炁，太白化为白炁，荧惑星化为赤炁，辰星化为黑炁，镇星化为黄炁，五气郁勃，化成五色之云，冠覆室内。觉我坐在云炁之中，左引青炁十八息，右引白炁十二息，前引赤炁十六息，后引黑炁十息，仰引黄炁十二息。觉体匝热，叩齿三十二通，仰呼：东方岁星皇君，讳证澜，字清凝；南方荧惑星皇君，讳宝容，字飞云；西方太白星皇君，讳维停，字散融；北方辰星皇君，讳华瓶，字玄罗；中央镇星皇君，讳寥凌，字振寻。五星真皇，共乘飞云五色玄舆，来降我身，流精陶注，哺我龙津，饮宴太和，胎息自然，龙振体化，郁然登玄。毕，服龙胎保精之符，还东首而卧，正伸四体向上，闭目存五色之云覆荫我上，思我身化为青龙，冉冉随云而升，周游五岳，上造三清，须臾之间，还於寝床。竟，急摩两掌令热，拭面三七过，摇身三七过，又祝曰：
　　五神回化，变景升飞，游戏五岳，上之太微，周旋天地，得道来归，长保自然，万劫不衰。毕，咽炁三七过止。如此五年，修不废日，神龙降见，随意所欲，化为龙身。此上化之道，紫晨妙真，秘而奉行，白日登晨。
　　第六之变，当行出有入无之道，解形遁变流景之法。每以六戊之日，入室南向、冥目内思，存左目为奔星，右目为迅电，光精焕赫，流电郁冥。存见光中有一真人，形长九寸，头冠通天耀光玉冠，衣五色流黄飞云之衣，姓端，讳流烂，左手执神虎策文，右手执解形七变之符，此无英童子也。生在流光之内，以符玄授於兆身，便叩齿三十六通，祝曰：
　　流光奔移，焕赫天威，五形解变，七景齐飞，出有入无，上造紫微，得与三晨，长保光辉。毕，服解形七变之符，以释根解滞。毕，南首而卧，向上冥目，思兆身在流光之中，随光奔移，觉体轻扬，如升如飞，须央之间，奔星迅电之光入兆身中，光明洞赫，体中匝热。思见真人还兆绛宫中，便三呼：无英童子端流烂，为我解形遁变，随光流焕，形逐炁变，骨随光散。便摩手，拭目及面三十六过，仰祝曰：
　　变形散炁，分影为光，光奔万里，形影俱藏，二炁相乘，流淇八荒，得御玄舆，上造帝堂。毕，咽炁三十六过止。此解变之道，帝君所行，已得帝真，万金宝秘，慎勿轻传。修之七年，身变七十二光，流精紫章，洞映内外，万化无方，能隐能显，能见能藏，得有此法，上为真皇。
　　第七之变，其夫至精，纵体空洞，缠络七星，召风降云；啸叱群灵，吐纳玄芝，改容炼形，皓华易色，朽齿更生，含真内发，万岁反婴，神州七转，乃升玉清，兆欲寻之，苦思幽冥，积感神降，道自见形。欲修其化，当以月七日、十四日、二十一日，一月三过行之，此以七变之日，紫晨七炼之时也。每至其日正中、夜半二时，入室先读之七转之章，竟，便北向，思天北斗九真帝君内妃隐讳。第一星帝君变隐逃元内妃，名太一法坦，字牵正；第二星帝君保胎化形内嫔，名太一三瓫，字罗朱婴；第三星帝君六遁七星上元丹母，名太一云夷，字双兆；第四星帝君匿景藏光中元内妃，名太一七列，字丘单婴；
　　第五星帝君变体易景斗中大女，名太一郁书，字丘阑；第六星帝君隐迹散象斗中中女，名太一炁精，字抱定陵；第七星帝君分景万形斗中少女；名太一郁默，字天凡淑；第八帝君化日月水火斗中高皇左夫人，名太乙启珠，字络茂华；第九帝君化金石山河斗中高皇右夫人，名太一爱条，字云精玄。九君内妃精光焕赫，朗曜北方，便祝曰：
　　玄斗神皇，内妃九真，流精下注，陶灌我身，变形七转，上升斗辰，炼胎化精，内发金仙。毕，服七元曜灵玉符，还北首而卧，闭目思己身升入斗星中央华盖之下，随斗运转，回历四方。存见斗中三台真人，形长二寸四分，姓回元，讳回灵，朱冠绛衣，授我七元曜灵玉符。觉我服符，自然飞升，来还寝床，起北向，叩齿七通，三呼斗中真人回灵，便仰祝曰：
　　太一九女，散形玄阿，神光回曜，灵风发华，左握七精，右御飞霞，流铃九变，十化七歌，分形为千，唾地成河，所愿所求，无令艰难，灵章七转，威制天魔，顺敬者仙，逆道者殂。毕，咽炁二七过止。此神州七转□天之道，纵景万变之法，炼形化仙玉诀，行之九年，九妃宴景，同举飞空，体发奇光，面映金容，七星络躯，乘云升晨。
　　七变□天，乃上皇紫晨始学玉真炼化之道，九天父母授以变景七转之章，解结释滞，披散七玄，使炼形易体，上升玉宫。修之洞究，积感始天，遂位登上皇，受号紫晨。其道高妙，不得妄传，轻泄宝文，殃延上祖，考及己身，十苦八毒，万劫不原。有骨分之人，得此神文，秘而奉行，克日成真。
　　第一云精玉景飞玄生符
　　行事以朱书青纸服之，朱书青缯佩之。五霞之精，能知五霞上清金华，行之七年，同景曜罗。
　　第二阴阳玉景开明灵符
　　行事朱书青纸服之，朱书青缯佩之。此日月二景之精，能知二景之精，隐景藏形，行之十八年，上升紫庭。
　　第三变景通光神化七变炼精玉符
　　行事青书白纸服之，青书白缯佩之。此太阳之精，能知其化，炼身易形，景炁洞虚，与火齐并，行之七年，上升帝庭。
　　第四命河九源宝章符
　　行事墨书白纸服之，墨书白素佩之。此洪波玉精之炁，能知九河内名，变化分形，上游九源，下沉水灵，行之五年，万变立成。
　　第五龙胎保精符
　　行事黄书白纸服之，黄书白缯佩之。此龙精九化之炁，能知龙胎，变景升崖，上游九玄，下戏九疑，行之五年，历劫不衰。
　　第六解形七变符
　　行事青书黄纸服之，青书黄缯佩此雷电始凝之精，此道极妙，分影散形，流光万化，与真合冥。
　　第七七元耀灵玉符
　　行事朱书青纸服之，朱书青缯佩之。此七星之精，变化隐藏，升景玉庭。
　　右七变之符，九天父母以授上皇紫晨君，变影炼形之道，太真之所秘，九天之所宝。紫晨君所修，得上登帝皇之号。其道尊妙，众经之宗，七转既备，天真齐同，自无金骨玉体，不得参闻。若玄名东华，绿字上清，得见妙篇，秘而修行。当依太真之科，七千年听得三传，七百年内有其人，亦听传之。受者当责真珠一斤，青纹三十二尺，上金五两，以盟九天不泄之信。爱财慕法，罪同贪欲，轻宝受经，诚感玉皇。丹以告感，信以明心，苟无信心，何为其於浮好乎。如此之学，将沈万丈之谷，而望攀云之路，岂不邈哉。轻财尊道，道虽幽寂，阴察已彰，将有登峻之阶，造真有由也。今撰此篇，以传应仙之人，不施於凡才。轻泄宝文，宣露上真，七祖父母充责鬼官，运蒙山之石，填积夜之河，万劫还生不人之道，身被风刀之拷，自然失经，万不得仙。受者秘而慎焉。
　　凡上清宝经三百卷，玉诀九千篇，符图七千章，皆出元始高上玉帝，禀承自然之章，玄古之道。学者得其篇目，立登真皇。其道秘在九天之上，大有之宫，相传玉文，以付上相青童君，封於玉华青宫；逮至元景元年，撰集一通，以封西城山中。旧科皆经万劫一传，自六天罢退，三道正明，运度相促，至道应行，改科七千年听传，若七百年内有至心，骨相应玄，录字上清者，皆得依盟而传。有得此经，克成真人，依次修行，理无不足，道无不成，炁足道备，则白日升晨。
　　太帝君命扶桑大帝旸谷神王所撰三十一卷独立之诀，皆备天地之运，黄庭玉景，调理五藏，通畅神关，诵之万遍，亦得飞腾。凡学之士，皆当先受明科，拔罪赎过，披解七玄，令罪灭九阴，福生上清，然后得投金简玉札，奏名青宫，受豁落七元、流金火铃、金真玉光金玄羽章，威制六天三天正法、消魔上经。次有九真八道灵书紫文，服御日月招致云霞，黄素品格四十四方，曲素诀辞五行招魂，策虚驾无紫度炎光，飞行羽经蹑行七元，三九素语祝命五方，黄炁阳精日月洞明，金当玉佩二景混生，三元玉检固神宝真，神州七转八变□天，契络天地齐回昼冥。乃得披诵大洞真经三十九章，拔度七祖，受生南宫。雌一玉检五老宝经，金华玉房隐朝三元。大有妙经洞玄素灵，太丹隐书五籍宝神。三奇宝文，万遍升玄，兼御灵飞藏景录形，七星移度披天三关，隐地八术丹景道精，七十二变万化立成，混合帝一五神胎生。备行众经，道满炁盈，上下相须，大小齐灵，登斋入室，幽思念生，真神降感，三元诣房，越行错缩，神散炁零，空体独学，若魂无形，苟欲贪足，不从本根，轻披三宝，摇动九天，三司所执，结罪四明，不出三年，身没鬼官。不自忿己，反怨道经，非道负人，自由诸身。至学之士，参受宝文，当案科品，以次修行，万无不感，理无不全，道无不降，形无不仙，万遍道备，白日升天。上经三百首，上真各有所禀，亦不悉备，后来积学，亦不得齐於太真之所修也。世人多混秽炁炁正，故学有次序阶级之科。若修大帝所撰三十一卷，道备然后自得适其所好尔。始学之士，不得径造所欲，以亏明科，其考甚重，深各慎之。
　　小有天王曰：凡修三十一卷，以得次第，丹清上彻，太帝自当遣太极真人，更授子众经俯仰之格。学者勤精苦念，每使无亏，克得飞腾游宴玉京也。
　　凡受上经，当检口慎言，不得背彼向此，道说经文，疑惑天真，宣露世间，毁坏同学，冒名贤人，始能胜己，虚诞天灵，攻伐师友，谋反不道，自言有道洞备妙经。如此皆四司所执，奏言太帝，七祖父母收结鬼官，长闭地狱，身被风刀之考，万不得仙。学者各宜慎之。
　　四极科中品曰：经不受，师窃天宝，受无盟信，忽天道。若於因缘得经，世无经师，得依科赉信诣绝岩之峰，隐盟而受。若有经师，便诣师盟度，得经而不盟受，轻妄修行，触忤天灵，妄说经目，语於凡学之人者，此考甚重，四极四司之官所执，七祖父母充积夜之河无极之役，身被见事之拷，死充十苦八难，吞火抱剑，以谢轻说经之责，受者明慎科制。
　　洞真上清神州七转七变舞天经竟
　　
