上清太微帝君结带真文法
　　经名：上清太微帝君结带真文法。撰人不详，约出於南北期。一卷。底本出处：《正统道藏》正一部。
　　上清太微帝君结带真文法
　　一名《交带文》，出於《太极交带经》。
　　右出洞真第四部，卷第三十一，陆先生真本具出，色数如左。
　　本科受斋三十日，金八两，钮九双。按此法，太微帝君清斋玉天，受於高上玉皇，分灵盟於九户，结中带於天门，投誓信於太空。告命於九玄，摄五灵於玉字，召万骑於无间之道，亦曰交落之文也。
　　其法首上部九符，即是高上玉皇未兆於九空之中；结自然之精，出於玄母之胞，澄炼琼胎以化成九帝之符，以黄笔书之，北向服之，变形易容，得见太微帝君，乘飞霞羽盖，游戏玄都也。
　　中部九符，即是九天清凝之炁结成自然之章，经於九玄之母化生灵文，以青笔书之，北向服之，得见太微帝君，乘空飞行，上升九天也。
　　下部五符，是五帝未分之初，於虚无之中结空洞之精，炼九玄之母化生成文，当以朱笔书之，向西服之，而有五色精光，乘空飞行，上升太清。
　　男以白纹，女以紫纹，令广九寸，长九尺，按次书之。其下文云七祖充责，万劫不原，皆如高上紫素盟文者，此言依高上之旨，已成真人，合度紫素之文也，故其首云当传后圣得道之人是也。
　　上清太微帝君结带真文法竟
　　
