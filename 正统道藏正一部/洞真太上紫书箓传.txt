洞真太上紫书箓传
　　经名：洞真太上紫书箓传。撰人不详，约出於南北期。内载天尊授王母六妙秘旨。一卷。底本出处：《正统道藏》正一部。
　　洞真太上紫书箓传
　　太真丈人所佩，传文始先生。一名五隐六妙三九正一密旨上经。
　　上清高真大圣玄神无始天尊，与五老上帝十方得道众圣无数真仙，会於东北始青天中，大浮黎国玉京之山，七宝琼林清容宫殿，天乐罗陈，香华纷散，神物穷奇，禽兽巨异，参列大观，不可称言，天尊融笑，一切咸欢。於是太上道君乘自然宝轮，侍从无极真圣，仙童玉女，不可量计，发自玄都，造诣天尊，礼毕白言。天尊欣笑，大众咸乐，未审所以然，而玄贶有以乎。天尊命使就座，论叙清妙，言笑甚欢，一切唱言，唯赞叹稀有，而无的叩请。
　　尔时元始天王从座而起，长跪上白天尊：太上道君积功累德，经劫无数，致令巍巍神妙，如是会於今日，欢乐稀有，其思难穷万机，慈洽亿兆，每欲言而无与言，欲教而无能受，即日大庆，愿闻要言，敢问何道可以广济，何法可以长欢乎？
　　天尊告曰：善哉善哉，大哉问也。吾有妙道，不可穷极，窈冥真精，不可为言，其深微秘奥，子粗已具，今出五隐六妙三九正一密旨，付授太上道君，可共明之，济度群生，令得常住长乐之道。
　　尔时元始天王及太上道君，与无量圣真，一切大众欢喜奉命，作礼而去。太上道君、元始天王同还大有之宫，游宴妙庭之馆，凝紫云，涌七宝，敷丹霞，列之台，众华璀璨，光烂玉虚，彻映诸天，香溢十方，焕烂朗馥，不可称宣。尔乃集会无极灵祇，至真大神，群仙众圣，抚云璈，奏天钧，戏师子，游素麟，惋舞白鹄，翱翔朱凤，铿锵八音，炜晔九色，箫管锺鼓，千奇万伎，亿种声容，歌咏清妙，天神人鬼，爰及蠕动，一切感通，莫不欢喜。
　　尔时得道大神，号为白玉王母，乘九盖华舆，众真侍卫，云龙翼从，仙童罗前，玉女列后，伞花交左，幡香拥右，舞伎作乐，敬诣道君，稽首修讯，因请问曰：伏闻元始天尊告於元始天王，曰出六妙密旨以付道君，不审此旨可得闻不？道君答言：天尊密旨，亿劫密行，真贤稀有，故不宣也。母今请问，欲鉴此乎，必愿闻之，可问无始天王。於是王母下座伏地，稽颡请於王曰：天尊密旨，太上有教，归命请闻，愿赐垂告。王曰：此旨密妙，不可思议，精志之人，自能感会，至真口受，要诀流漫，行尸尘劫不遇，遇者长生通神，与道合体，变化无穷，常乐无极，不遇者轮婴徒苦，良可悲也。母既慈慜一切，志在博济，功德与天尊符契，何可不思行密旨乎。愿还复座，请粗说之，王母神明，自当朗究也。吾昔闻天尊谓道君曰：非天非地，非阴非阳，非日非月，非柔非刚，非无非有，微密勿扬，此是妙旨之要，愿母解之乎。王母俯思良久，仰而答曰：非天非地，谓无上混合乎；非阴非阳，谓中宫玄通乎；非日非月，谓两半成一乎；非柔非刚，谓山河会同乎；非有非无，谓五九之极变化无穷乎；微密勿扬，谓默慎修之，不可妄传乎。王曰：是也，母了之矣。天尊大慈，恩周一切，岂当惜此密旨，而不传乎。但人多伪薄，不明至理，罪障根深，疑惑真正，傥闻微妙，更生毁谤，轻慢不信，致堕恶道，风刀苦毒，历劫不免。天尊大悲，慜念罔极，故隐藏妙旨，以俟真贤。真贤希有之道，旷代罕传其闻，众品不可无教，是故广说余因，以拯流离，科法威仪，禁忌戒律，种种引喻，随时创制，宗贯分张，不可具记。冀缘粗入妙，终遇斯旨。斯旨密妙，群理之本，故五老帝君，三十二天万万众圣，咸共宗之，无言之时，此道潜存，有言之日，斯旨最先，高上无比，故天尊所重，圣贤宝秘，唯此一旨，余经虽重，皆是此旨之后次也。积劫勤学，精苦不退，功德轮转，自当遇之耳，自非应得道者，终不遇也，非得道成真者，亦无以知人可传。今王母体道合神，精照洞彻，察究有无，穷理尽性，总映人物，巨细毕识，方救济一切，科真别伪，赏善戒恶，度脱无鞅，解了此旨，功德方大，巍巍堂堂，岂可言乎。但此旨天尊敷教之极，包罗众妙之端，一切育教，唯此为主，可分明传授贤德上士，慎勿示中下之人也。王母白言：蒙天尊密旨，六度上事，四等行之，累劫不穷，尽言以谢，何足酬恩，谨竭心默慎，唯依命旨。王曰：钦哉，顺行无极。
　　尔时王母白道君曰：亿劫有缘，得遇此旨，方以化度一切，福庆无量，唯恐真贤希有，可致叹耳。自今以后，若大志上士，深乐此道，舍财舍身，委命求受密旨者，不拘多少，不限年劫，遇吉景清晨，便斋戒传之，可得然不？道君告曰：殊不轻也，殊不轻也。精选其人，合母心者，如言则可授耳，理未可忘，言不可息，宜重丁宁，誓唯谨密，勤修默慎，通数感运，至乎道真也。王母稽首，奉命而还，入於龟山玉阙，处於青琳宫中，朱紫之房，连珠宝帐，仙童玉女，众奇伎乐，种种侍卫，玄玄清净。
　　尔时太和真童与太玄玉女，伺承宴乐，候母恬和，谨束身心，洁斋弥日，共相约誓，内外俱尽，倾资竭产，合得七宝华堂三区，玉床金屏、珠帐宝盖五具，九合神香，十绝华旛，童男童女各一人，金玉龙舆各一乘，百味奇甘千日供御，锦绣罗络各千端，紫黄上金各万斤，擎盛於玉案之上，共奏王母之前，拜伏稽颡，上白母言：尘劫幸会，得侍左右，诚欢诚慰，铭感无极，但后学功浅，大道未成，不以微乏，深乐唯进，不及之道，乞垂矜恕，今穷心尽志，倾诚竭有，自身之外，一切无余，形骸投地，委质上尊，归身归神，归命极此，请闻无上混合五九之妙，伏愿大慈，特垂诰诲。王母沉吟良久，俯仰思惟，屡发叹音，不酬所请。於是真童玉女至诚弥款，五体顿地，叩请不已，遂乃髓脑与涕血俱流，绝炁於地。良久，王母乃整容正辞，使左仙右真，扶而起之，二真苏醒，母赐以玉浆，各服一合，神身如故。於是母告之曰：尔等能行三奇，必能修六妙，且积劫有德，致此真仙之报，今精勤至乎如此，将成无上之道矣。谨传元尊密旨，付授於子，慎秘之科，子久所具，言略可忘，不复多嘱也。二真不胜喜跃之至，唯叩抟礼谢，誓心奉行。母告之曰：夫传此密旨，当清斋大会，延集尊神，关白众圣，供养至真，施及无量。子既舍一切有，投身玄虚，吾今为子奉请无始天尊、太上道君，元始天王、五老帝君、三十二天帝、皇天扶桑大帝、九真诸王、十方仙公、五罗众圣、三界灵官、无极精祇、一切正神，赞明子德，如此可乎。二真屏营，上白：非敢望，唯伏听慈旨。於是王母命左卫仙童，严整云辔，右侍玉女，肃驾风舆，又动飞凤使者，驿龙骑吏，宣通启白，处处之造，克以上皇五年正月一日，大会於玉阙朱宫紫殿之中，使紫极灵童太丹玉女，与中宫黄童，领真岳仙吏，开拓宝门，扫拂户牖，亿房兆宫，无数区宇，基陛坛阶，椽梁楹柱，飞檐相连，步廊相属，自然覆盖，皆是七宝光明，朗无纤暗，外内洞清，彻映无极，其床帐屏风，皆悉珠玉，珊瑚琥珀，车渠玛瑙，琉璃玻璃，种种装饰，幡华香熏，伎乐具说。到是斋日，清晨诰朝，诸方圣众，一时齐集。
　　尔时天尊现以金姿，项佩圆光，披绣戴冠，乘飞虚玉轮，覆凌云宝盖，众真导引，香花侍卫，伎乐扈从，靡靡难言，於是太上引天王帝君，与王母圣众一时赞叹，巡绕三匝，稽首礼毕，以次还坐，人人请问，天尊一答，各各得解。及至日中，王母设膳，食饮肴果，穷珍毕妙，声香甘美，亿千万种，不可具说，七宝器案，自然充遍，预会大众，咸所同飨，唯饭一种，而随其福德，饭色变异，各有差次，难可了测。食毕净竟，回绕无始天尊，论说精粗，辩析有无，各各欢喜，悉得所了，歌咏妙音，舞玩天乐，一切欣抃，唱善相续。唯有二真，叩伏敢言，於是王母长跪，上白天尊：此二人者，累劫积功，福德所锺，致有道缘，归命既久，精进无退，不胜所见，愿成就之，冒请天尊，欣惧相棘，不悟亿劫之因，果在今日，尊已降临，大众欢悦。六妙密旨，大道之极，二子将成，请以付之，未敢专辄，伏须教勅。天尊告曰：此子精勤，良可成也，应成者成，应度者度，一委道君所具也，便可关白道君，宣告大众，共明付授，不须多情於吾也。王母稽首奉旨，即白道君，普告大众：今付二真密旨，其道成就，愿大道圣众，咸共明识，识知二真功德，成道於今日也。太上答言：甚善、甚善，一切大众，同唱善哉。於是王母告无上混合玉佩口诀，中宫玄通三景口诀；此二诀洞真三＋九章之主。两半成一思微口诀，山河会同人鸟口诀；此二诀洞玄经十部之主。五九之极元本口诀。此洞神大#1字、五千文之主。
　　王母重告二真曰：道君称上清高真元始天尊密旨，云真一生玄二，玄二生神三，神三含太五，太五含三道，兼为六妙，真条有五，五系乎三，三极乎九，九极回变，化反一也，正一无上之道，当究竟乎此矣，善得此旨，真道必成。至道不繁，故片言可以成道，成道多端，随人所遇，虽经亿万，不过此五，千术百道，必归此六矣。虽亿亿劫中，好乐真道，不遇此旨，不成无上正真也。积劫功德，将成至真，当遇斯旨，受之之日，如子乃可付耳。夫玄元本一，成形则二，合一反一，诀在守真液液真，即玄元之本一也，合二存一，是通神也，神符真玄，五常无穷矣，通神行化者兼三也，三合成德，反一之功，含六妙之仪，运九极而变，神变无方，至真之道成也。洞了此旨，唯谨保液真真液之难留，如风过牖，既似毛车入炎丘，又象朽索驭奔马，以数制之其上也，自然守之其中也，以合和录之其下也。若不知三条之奇，非道之人。道之人谨此三奇，故能功德广大，济度无穷也。夫主一由二，成三用五，周六竟九，包罗二四，间关七八，自然之数，轮回无极，三能成五，六能周九，成则合真，周则同道矣。然知三奇之至，解了六妙之仪，此必於今成真，非复后生登道也。
　　二真曰：久闻喭言，能知三奇六仪，何用余为，能知一，万事毕。常谓三一之诀，六甲之秘为是，今定非邪？母曰：丹元遁甲是末，此旨是本，本末玄玄，玄玄玄矣，虽本末相须，精粗可见矣。二真曰：愿赐慈恩，乞究旨诀。王母乃开口吐之，付於二真之手。方书之文，是自然真炁，结而成字，光如绿玉，清彻焕映，照耀紫虚。其文曰：
　　甲子之旬，开除之日，生气之时，身神调叶，不期老少，贵在诚实，阳居乎九，阴首於七，炁和心通，相解如一，鸣鼓七通，密咒曰：别诀。此数制也。清和婉穆二三九，千千百百多则寿，不问时节贵调均，炼炁飞丹必通神，别诀。此自然守也。集物会炁相辅生，形迹虽异元始并，不可思议谓为灵，若敬合服道自成，别诀。此药录也。
　　母曰：能勤此三，存通五六，成真有期，不过七九也。道以空无为上，岂须人物乎。学道至深，将与道合者，故能舍一切有，虚豁归无，爰逮身心，廓然冥静，空空如也，遂合真道。子今舍此众宝，阒然无顾，是得真之证，成道之验矣。未能尔者，皆有所待，道既不须子物，可以施有待者，令各得所之，发生上愿。
　　二真即奉命散施，莫不周遍。於是荷恩者，叉手赞言曰：善哉二真人，功德实希有，巍巍登道场，慈德流不朽，一切方仰慕，天尊当成此，愿我等将来，得志同如是。二真答言：汝等勤寻师，倾心广慈惠，建立大福田，长修精斋洁，密慎行不休，无令科戒缺，慊慊度群生，恩德流一切，道德既高明，自知宿启哲，元尊所矜护，必遇斯旨诀，得者必成真，真成真不灭，存亡永任意，随运化时泄，混洞会虚空，玄玄合玄节，长乐快无穷，此道讵言说，唯当至心求，勿使失异契，吾今故殷懃，丁宁嘱兹诀，元为自宽懈，流离婴苦毙，妙真非赊诞，想能各勉厉。於是大众一时同声懔然，唱言善哉，俱礼天尊，各辞而去。
　　真童曰：吾姓周，名灵济，字道通；太玄玉女姓姬，名玉宣，字明赞，并从元始中来，历劫无数，学道轮转，不可称说，或为帝王国主、公侯卿相，或为将帅儒宗、国师道士，后妃夫人、元君傅保，随运死生，常为夫妻，积福累庆。以朱灵元年，得於始青天中，生於浮黎之乡，精进勇猛，敬信精勤。至赤明三年，为太府真人，辅弼道君，翼佐大帝，功德感乎元尊，诚款简於王母。以上皇五年，得遇密旨，受神口诀，成无上正真之道。以下皇九年，见王君精思，遐慕真道，追寻幽远，遭师逢友，不可称计，研几深致，经劫无数，跋涉山水，出处人世，心存万有，志在同济，阴德广流，慈洽一切，其感上通下，运当成真。今以天尊密旨，依诀付之，传授之日，与吾无异。仍命其权憩西城，游行五岳，司察三界，监领一切，科贤简授，号为总真，毗赞太上扶桑大帝，宣畅元始众妙之诀，自上清高真，紫虚玉虚、太无太上、太空太微、太极太和、太玄太素、太清太平、无极诸天神圣真仙，皆关王君，上土乐道，勤寻之焉。
　　洞真太上紫书箓传竟
　　#1『大』：原误作『三』。
　　
