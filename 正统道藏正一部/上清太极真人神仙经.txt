上清太极真人神仙经
　　经名：上清太极真人神仙经。撰人不详，约出於南北期。系纂集早期上清派修行经诀而成。有《服四极云牙上方》、《清灵真人说神宝经》、《太上明堂玄真经》、《上清金阙帝君灵书紫文》、《三元真一经诀》等篇。一卷。底本出处：《正统道藏》正一部。
　　上清太极真人神仙经
　　太极真人服四极云牙神仙上方
　　女弟子魏华存受     清虚真人诀
　　真人抱五方元晨之晖，食九霞之精，所以神光内曜，朱华外陈，体生玉映，形与气明，行之十年，四极老人中央元君降下，於子一合乘云驾龙，白日登天。
　　昔太极真人西梁子文，奉受太上口诀，千岁五传，不得妄泄。四明科法，依隐书之制，先斋五日乃授，立约唼血，师金环五双，以效天人誓信不宣之券，口诀五双环也。又用青丝五两，云是西梁真人法，南岳夫人说，云阙丝亦可，本经不及故也。
　　常以鸡鸣平旦之时，眠坐任意，叩齿九通，乃阴祝曰：
　　东方青牙，紫云流霞，三素徘徊，玄霜玉罗，服食晨晖，饮以朝华。祝毕，以舌舐接上唇之外，取津而咽液三十过。行十年，东极老人来至，授子丹青真箓，一合俱升。
　　次阴祝曰：
　　南方朱丹，霞曜太微，九道绛烟，散布景晖，服食灵晨，饮以丹池。祝毕，以舌舐接下唇之外，取津咽液三十过。行之十年，南极老人来至，授子丹景，一合上升。
　　次阴祝曰：
　　西方明石，飞霞金液，服食太明，素灵之精，饮以玉醴，神华启灵，使我登虚，上升高清。祝毕，以舌舐上唇之内，取津咽液三十过。行之十年，西极老人来至，授子素符威神之诀，一合俱升。
　　次又阴祝曰：
　　北方玄滋，庆云启胎，绿灵敷晨，紫盖苍旗，服食月华，饮以琼饴。祝毕，以舌舐下唇之内，取津咽液三十过。行之十年，北极老人来至，授子玄录宝盟，一合上升。
　　又阴咒曰：
　　戊己之元，黄素五云，四霞紫观，八景九晨，二明激晖，七曜灵尊，和精灌气，服食中元，琳华龙胎，饮以醴泉。祝毕，以舌漱满一口之中，玄膺内外及舌齿之间，上下表裹通匝，取津液随咽之三十过。行之十年，中央元君、上皇玄黄老君来降，授子黄气阳精藏天隐月遁景绿章青要虎书，俱与四老一合上升。
　　此玉经上诀，致五老之道，绝谷去尸，面华色童，寒暑不避，灾害无伤，神仙精明，延年进纪，益寿一万年限之期，当得九琳玉液八琼飞清，则合终二景，天地同符。
　　此五阴神祝，皆当叩齿九通，亦可常修行之，不必待鸡鸣平旦也。夜半寂体清神，闲静乃可案之。
　　守一之家，若闻此道，事速成也。云淡内守，充元咽液，可谓真一者也，自求多福也。致神以六液五气，气液己自修焉，故谓之为自求多福耳。
　　若修此道，可食气，若闻饥可食面物，以渐遣谷，不得一日顿弃也。所谓损之又损之，以至於无为矣。
　　此虚映之道，自然之功，所谓远取天地之精，近取诸身，此之谓也。云牙者，五老之精气，太极之霞烟，故采晖景之锋，以充六液之和，洞微冥感，万神来降，幽映相求，不唱而应。是以龙吟方渊，故景云落霄，虎啸灵岳，故冲风四振，阳燧昭明而朱火郁起，方诸罕阴而玄流湛溢，自然而然，不觉所测。况学者方柄心注玄，精研道根，秽累豁於胸中，真一存乎三宫，采五晨之散晖，服六醴之霞浆，祝九天之奇宝，吐妙灵之秘言，龙曜发跃，明光七焕，味三华於皓齿，取宝液於唇锋，内炼六府，开聪彻明，呼吸天元，魂魄炼形，朝玄使元，以至於灵修。修十年末，乃五神来降，将何足多称哉。猥以女弱，备经上业，微音绝响，不可广告，聊叙其妙，以宣同志，苟修德之不逮者，庶不足以咎毁之矣。
　　右南岳魏夫人序出。
　　清灵真人说宝神经
　　夫注心道真，玄想灵人，冥冥者亦具监其意也。若外难未披，假咏兼存，实复未能回西榆之年，还发於玄童矣。苟耽玄笃志之懃也，纵令牙雕面皱，项生素华者，我道能变之为婴，在须臾之间耳。但问志之何如，亦老少之学无所在也，吾往即其人也。
　　太上玄真上经
　　东卿司命君曰：先师王君，昔见授《太上明堂玄真上经》，清斋休粮，存日月在口中，昼存日，夜存月，令大如环。日赤色，有紫光九芒；月黄色，有白光十芒。存咽服光芒之液，常密行之无数。若不修存，令日月还住面明堂中，日居於左，月居於右，令其二景与目瞳合气相通也。此道以摄运生精，理和魂神，六丁奉侍，天兵卫护，此乃上真之道也。其《太上玄真经》，先盟而后行，行之然后始可得闻玉佩金珰之道耳。
　　昔季伟思和长斋三年，诚竭单思，乃能得之於是神光映身，然后受书耳。此玄真之道，要而不烦，吾常宝秘，藏之囊肘，故以相示有慎密者也。明堂玄真自有经，经亦少少耳。大都口诀正如此而行之。季伟亦不得经，但按此而行，始乃得经耳。尔欲得，可就伟取经。玉佩隐书，非伟所见耳。
　　服仙药，当向本命，服毕，勿即道死丧凶事，犯伤胎神，徒服元益。夜行及冥卧，心中恐者，存日月还入明堂中，须臾百邪自灭。山居常尔为佳。
　　道日，常以手按两眉后小穴中三九过，又以手心及指摩两目颧上，以手拢耳行三十过，摩唯令数无时节也。毕，辄以手逆按乘额三九过，从眉中始，乃上行入发际中，口旁咽液多少无数也。如此常行，目日清明，一年可夜书。亦可於人中密为之，勿语其状。
　　眉后小穴中，为上元六合之府，主化生眼晖，和莹精光，长珠彻童，保炼目神，是真人坐起之上道也。一名曰真人常居内经。真人喭曰：子欲夜书，当修常居矣。真人所以能傍观四达，使八遐照朗者，寔皇帝君之数明也。
　　目下颧上，是决明保室归婴至道，以手耳行者，深明映之术也。於是理开血散，皱兆不生，目华玄照，和精神盈矣。夫人之将老，鲜不先始於耳目也。又老形兆，亦发始於目际之左右也。
　　以手乘额上，内赤子、日月双明，上元欢喜，三元始眉，数毕乃止。此所谓手朝三元固脑坚发之道也。头四面，以两手乘之，顺发就结，唯令多也。於是头血流散，风湿不凝。都毕，以手按目四眦二九，觉令见光分明，是验眼神之道。久为之，得见百灵。
　　求道之法，要令目清耳聪，为事主也。且耳目者，是寻真之梯级，综灵之门户，得失系之而立，存亡须之而辩也。今抄经相示，亦可施而用之也。
　　服□饭者，百害不能伤，疾病不能干，去诸思念，绝灭三尸，耳目聪明，行步轻腾，十年之后，青精之神给以使令，坐在立亡，能隐化遁变，招致风云。凶年无谷，穷不能得者，单服南烛，和茯苓，或和蜜，南烛杂松柏叶。会日相参，非但须谷也，但当不得名作□饭。皆宜参以吐纳咽液，以和荣卫，常当如此。□饭须云芽之用，云芽不须□饭。而行事若众，和用古秤者，日可服二合半耳。若服之不患多，唯患不可供足，故以二合半为限节耳。初就服药，不便断谷也。此上仙之名方，去食者之奇道也。
　　《大洞真经》，乃中央黄老君之宝书，非至名上真之道士者，得见其篇目章条者也。真仙之中，亦乃有不闻此书者矣。初限令一百年乃得一出，传可成之人而谨慎者。却后计数足三百年、五百年后，复敢再授一人，正复得三授而已。年限按盟制，得其人谓授耳。非年限轻传，泄违盟，非其人及宣泄天文，皆罪入地狱。
　　《太上郁仪文结璘章》，乃太上玉帝君之灵秘宝篇也，藏之於九天之房丹瑶之室，非勤心好真，宿有飞玄天仙之骨录者，莫得而见闻也。其篇目皆不可妄言称及。妄言称及四犯考者，三官天地不赦也。初亦令三百年得传一人，却后七百年乃复得一人，一人正得再授耳。以年限按誓信，得其人谓是授耳。非年限轻传，泄违盟，非其人乃为宣泄天文耳。凡发宣天书，皆死为下鬼，三祖受考，生遇酷刑，火烧兵戮。玄中之科，太上法誓，玉童司察验而速之。子其慎祸，祸及子先祖之父母。非年限足，虽遇仙人者，皆当闭口，闭口之人自得远也。《大洞真经》限计五百年，得授三人，不得复传。
　　《太上郁仪结璘文章》限计七百年，得授二人，过二人不得复传。非应所得人，不得妄言其人，不得妄说篇目。说则为泄。
　　《太上郁仪结璘文章》，以致於日月之精神，上奔日月，通天光，飞空之道也。皆乘云车羽盖，驾命群龙，而上升皇天紫庭也。
　　《大洞真经》，以致於朝灵之道，招神成真人之法也。乘云驾龙，腾跃玄虚，衣绣羽，佩金真玉光，逍遥太霞，上升於九霄矣。此之真书，天帝之秘要，微乎妙矣。
　　其太素真人，犹隐其篇目。但谩之二事者，是秘之也。何况世人，而令知其甲乙乎。有相遇而得之者，至诚好事，仍事为之。为之皆斋，别有事旨，故不一二。
　　《大洞真经》，有泄之者，玄中科即减一经，玉童玉女各减一人。三泄之，身死矣，不得复成仙人也。
　　《太上郁仪文结璘章》，若有泄之者，减玉童玉女各十人，文即中失而还上天也。若再泄者，身死，不得复学道，终不成仙人也。若泄言妄说篇目，皆受考於三官，师当因缘去世之日，或归反阴除尸绝迹藏变之时。要当有所授，若元其人，乃自随耳。
　　若有受者，皆以青金、丹丝之，为誓天地泄宣之盟约，乃得出之。师随事上闻，而有奏日月也。不从科条，皆为泄妄传。峨眉山北洞中石室户枢，刻石书字曰：郁仪引日精，结璘致月神，得道为上宫，位称大夫真人。凡二十字。下仙读此刻书，甚自不解，其意义是何等事也。如此仙人自有不见其篇目者多矣。
　　上清金阙帝君灵书紫文
　　用事目如左
　　灵书紫文采吞日气之法一；
　　灵书紫文太微服日气开明灵符二；
　　灵书紫文采服月精之法三；
　　灵书紫文服太玄阴生符四；
　　灵书紫文拘三魂之法五；
　　灵书紫文制七魄之法六；
　　灵书紫文服天皇象符七。
　　右七事，朱墨二色书，并是真经言，一无增损。
　　灵书紫文采吞日气之法一
　　上清金阙灵书紫文采服飞根吞日气之法，昔受之於太微天帝君，一名赤丹金精石景水母之经也。当常思见日初出之时，乃对日东向叩齿九通毕，心中阴祝，呼日魂之名、日中五帝之字曰：日魂珠景照韬绿映回霞赤童玄炎飙像。凡心祝呼此十六字毕，仍瞑目握固，存见日中五色流霞，皆来接一身，下至两足。又存令五气上至头顶，於是日光流霞五色，俱来入口中。又日光霞之中，自复有紫气大如瞳者数十，辉焕在五光之中，名之曰飞根水母也。并俱与五气来入口中，向日吞霞，作四十五咽气。咽气毕，又咽液九过毕，又叩齿九通，微祝曰：
　　赤炉丹气，员天育精，刚以受柔，炎水阴英，日辰元景，号曰太明，八九阳化，二烟俱生，凝魂和魄，五气之精，中生五帝，乘光御形，采飞以虚，掇根得盈，首巾龙华，披朱带青，辔乌流玄，霞映上清，赐书玉简，虚阁刻名，服食朝华，与真合灵，谒仙太微，上得紫庭。祝毕，向日再拜。
　　真仙中万人以上，无有一人知日魂之名者矣。此道玄妙，非血食臭骸可得听闻者也。天阴无日，可於室中所卧洁盛处，存而为之。清修道士，精通上感者，都可不得见日而修之。若道士休粮山林，长斋五岳，绝尘人间，远思清真者，得日日服日根之霞，吞太阳之精，则立觉体生玉泽，面有流光也。如其外累人事，未获静形，浮游世路，心拘禁约者，要以月朔、月三日、月五日、月七日、月九日、月十三日、十五日、十七日、十九日、二十五日，按而为之。如上法，一月之中十过也。此日是日魂下接，飞根盈满，水母群梦之时也。行之十八年，上清当炼以金真，莹以玉光，位为真仙，飞行太空，乘华三素，以行天下。
　　灵书紫文太微服日气开明灵符二
　　（原缺符）
　　右月晦夜半朱书青纸上，东向吞之，以先告日魂也。临服符时，闭气，左手执符，心祝曰：
　　太微丹书，名曰开明，致日上魂，来化我形，平日严装，发自圆庭，飞华水母，日根金精，紫映流光，号为五灵。祝毕，乃服符。
　　灵书紫文采服月精之法三
　　上清金阙灵书紫文采服阴华吞月精之法，昔受之於太微天帝君，一名黄气阳精藏天隐月之经也。当思见月初出之时，乃对月西向叩齿十通毕，心中隐祝，呼月魂之名、月中五夫人之字曰：月魂暧萧芬艳翳寥婉虚灵兰郁华结翘渟金清营炅容台标。凡心祝呼此二十四字毕，仍瞑目握固，存见月中五色流精，皆来接一身，下至两足。又存令五气上至头顶，於是月光流精五色，俱来入口中。又月光精之中，自复有黄气大如目瞳者，累重数十，相随在月精光五色之中，名曰飞黄月华之精也。并俱与五气来入口中，向月吞精作五十咽。咽炁毕，又咽液十过毕，又叩齿十通，微祝曰：
　　黄清玄晖，元阴上气，散蔚寒飙，条云敛胃，虚彼兰颖，挺濯渟器，月精夜景，玄宫上贵，五君夫人，名保母位，赤子飞入，婴儿续至，回阴三合，光玄万方，和魂制魄，五胎流通，乘霞飞精，逸虚於东，首结灵云，景华招风，左佩龙符，右要虎章，凤羽朱帔，玉佩金珰，骞树结阿，号曰木王，神蟇控根，有充明精，内映玄水，吐梁赐书，玉札刻名，云房服食，日月精华，与真合同，飞仙紫微，上朝太皇。祝毕，向月再拜。存日月，坐立任所便耳。
　　仙官之中，无有一人知月魂之名者矣。其真人当时有知之者耳。天阴无月，可於室中为之，施行要诀如服日光法。夕夕服之，则立觉体生光照，目有飞精也。要法月二日、四日、六日、八日、十日、十六日、十八日、二十日、二十二日、二十四日，一月之中十过，亦足成仙也。此日之夕，阴精飞合，三气盈溢，月水结华，黄神下接之时也。行之十八年，上清当炼魂易魄，映以玉光，乘玄辔景，飞行太空。    
　　灵书紫文服太玄阴生符四（原缺符）
　　右月晦夜半黄书青纸上，东向服之，先以告月魂也。是时当先服开明符也。临服月符，闭气，右手执符，心祝曰：
　　紫微黄书，名曰太玄，致月华水，养魄和魂，方中严事，发自玄关，藏天隐月，五灵夫人，飞光九道，映朗泥丸。祝毕，乃服符。
　　太微灵书紫文拘三魂之法五
　　月三日、月十三日、月二十三日夕，是此时也，三魂不定，〔爽灵〕#1浮游，胎光放形，幽精扰唤。其爽灵、胎光、幽精三君，是三魂之神名也。其夕皆奔身游遨，飘逝本室，或为他魂外鬼所见留制，或为魅物所得收录，或不得还反，离形放质，或犯於外魂，二气共战，皆躁竞赤子，使为他念，去来无形，心悲意闷也。道士皆当拘而制之，使无游逸矣。
　　拘留之法，当安眠正卧，去枕伸足，交手心上，瞑目闭气三息，叩齿三通，存心中有赤气如鸡子，从内仰上出於目中，出外赤气转大，烧身，使匝一身，令其内外洞彻，有如然炭之状，都毕矣。其时当觉身中小热，乃叩齿三通毕，即存三魂名字：胎光、爽灵、幽精，三神急住。因微祝曰：
　　太微玄宫，中黄始青，内炼三魂，胎光安宁，神宝玉室，与我俱生，不得妄动，鉴者太灵，若欲飞行，唯得诣太极上清，若欲饥渴，唯得饮徊水玉精。
　　太微灵书紫文制七魄之法六
　　月朔、月望、月晦之夕，是此时也，七魄流荡，游走秽浊，或交通血食，往鬼来魅；或与死尸相关入；或淫赤子，聚奸伐宅；或言人之罪，诣三官河伯，或变为魍魉，使人厌魅；或将鬼入〔身〕，呼邪杀质。诸残病生人，皆魄之罪，乐人之死，皆魄之性，欲人之败，皆魄之疾。道士当制而厉之，陈而变之，御而正之，摄而威之。
　　其第一魄名尸狗，其第二魄名伏矢，其第三魄名雀阴，其第四魄名吞贼，其第五魄名非毒，其第六魄名除秽，其第七魄名臭肺。
　　此皆七魄之名也，身中之浊鬼也。制检之法，当正卧，去枕伸足，两手掌心掩两耳，指端相接交项中，闭息七通，存鼻端有白气如小豆，须央渐大，以冠身九重，下至两足，上至头上。头上既毕，於是白气忽又变成天兽，使两青龙在两目中，两白虎在两鼻孔中，皆向外，在心上向人口，苍龟在左足下，灵蛇在右足下。两耳中有玉女，着玄锦衣，当耳门，两手各把火光。良久都毕，又咽液七过，叩齿七通，呼七魄名毕，乃祝曰：
　　素气九回，制魄除凶，天兽守门，娇女执关，炼魄和柔，与我相安，不得妄动，看察形源，若汝饥渴，听饮月黄日丹。
　　於是七魄内闭，相守受制。若常行之，则魄浊下消，反善合形，上和三宫，与元合灵。一人一身有三元宫神，命门有玄阙太君，及三魂之神，合有七神，皆在形中，欲令人长生，仁慈大吉之君也。其七魄亦受生於一身，而与身为攻伐之贼，故当制之。道士徒知求仙之方，而不知制魄之道，亦不免於徒劳。
　　其三元宫所在：其上元宫，泥丸中也，其神赤子，〔字〕#2三元先，一名帝卿；其中元宫，绛房中心是也，其神真人，字子南丹，一名中光坚；其下元丹田宫，脐下三寸是也，其神婴儿，字元阳子，一名谷下玄。此三一之神矣。欲拘制魂魄之时，皆先阴呼其名，存三神皆玉色金光，有婴儿之貌，上中二元皆赤衣，下元黄衣，头如婴儿始生之状也。若行道服气之时，亦当存呼名字。
　　命门，脐也。玄阙，是始生胞肠之通路也。其中有生宫，宫内有大君，名桃孩，字合延，着朱巾紫容冠，坐当命门，其三魂神侍侧焉。大君常手执天皇象符，以合注元气，补胎反胞。暮卧，先闭气二十四息，乃心祝大神名三通，咽液五十过，三叩齿，祝曰：
　　胎灵大神，皇象天君，手执胞符，首巾紫冠，黄回赤转，上精命门，化神反生，六合相因，形骸光泽，玉女栖身。
　　常能行之一十八年，大君将能左激三田，右御三气，田化成飞舆，气化成玄龙，仰役二十四神，俯使魂灵，呼阳官六甲，召阴官六丁，千乘万骑，白日升天。此皆桃君之感致也。其道虽小，亦有可观。
　　灵紫文服天玄象符七（原缺符）
　　右天皇象符，以付生官大神桃孩合延，合元上气，理胞运精。朱书青纸，月旦、月望夜半，北向服之。以左手执符，闭气，心祝曰：
　　天帝玄书，皇象灵符，以合元气，运精反胞，万年婴孩，飞倦天枢，生宫大神，披丹建朱，首戴紫冠，与我同谋。祝毕，乃服符，又起再拜。服符之时，於所寝床上也。
　　若道士有行还精之道，回黄转赤，朝精灌命，注津溉液，使男女共丹，面生玉泽者，宜知大君之名，要服天皇象符，以至不老矣。若徒行事而不知神名，还精而不知服符，不见其祝说，不测其宫府所住者，虽获千岁之寿，故自归尸於太阴，徒积历纪之生，故应还骨於三官也。
　　道士若卧及暮，存思大君，为祝说之法，朔望服符，以运胎精之益者，如此亦成仙人，可不烦男女还补之术也。然御女以要飞腾，徊气以求天仙，崄戏甚於水火，杀伐速於斧釿，自非灰心抱一之人，殆不以此取丧失者也。若中才而欲行之，所谓吞剑而欲使喉咽不伤者，岂可得邪。
　　生宫大神君，忌人食生血，忌烧六畜毛，忌烧胡蒜皮叶，及诸荤菜之辈，皆伐乱胎气，臭伤婴神，慎之。
　　三元真经诀（原缺符）
　　右太极宝章，正旦青书，北向再拜服之，乃念三元之真。
　　三元真符，八节旦始服，一十六日止。向王存三宫神，执符，祝曰：
　　赤子凝天，填我泥丸，真人神珠，守藏卫身，婴兄始精，通利生津。今日上元中元下元，服符命真。服竟，再拜。
　　真一经口诀
　　八节各十六日服符。正月旦，青书服宝章符。
　　两眉间下高一寸，却入骨三分，左为绛台青房，右为黄阙紫户。又入七分为明堂宫，三神皆坐向外，着绿锦衣。又入方寸，为绛房宫，己魂神，皆赤绣衣。又入方寸，为泥丸宫。心中央方寸，为绛宫。脐中央下去二寸五分，即在下寸入皮三寸，即在里寸方寸，为丹田宫。
　　右头中台阙、明堂、洞房、泥丸宫，及心、脐下丹田处所。
　　道士坐卧行步饮食，忧乐瞩目，皆当存一也。存神并如始生婴儿之形，皆令仿髴在於宫中也。存法仿髴台阙各有一神，衣服法於台阙之中也。次存明堂三神，洞房己魂形。次存泥丸、心中绛宫、脐下丹田宫，宫中皆有紫青绛三气杳烟也。存泥丸宫紫气中，有北斗七星覆斗，以杓指前，斗下青绛二气中，左为赤子，右为帝卿，皆绣华衣。又存心中三气烟中，左神珠，右辅皇，皆朱锦华衣。又存脐下丹田三气中，左为婴儿，右为弼卿，皆黄绣罗衣。又常以夜半时，随月建存之毕，仍又存泥丸宫紫气，从眉间出，如筋大，直上冲天，光映九万里，心存有九万耳，皆数此。次存心中朱烟，从心前凹中出，如筋大，直上冲天，光映三万里气，令在向紫气之内。次存脐下丹田白气，从脐中出，如筋大，直上冲天，光映七万里气，又令在朱烟内，光杂朱紫白三气映。存朱紫白三五弥漫，合映分明。毕，乃祝曰：
　　紫户青房，有二大神，平静法王，正心切方，手把流铃，身生风云，侠卫真道，不听外前，使我思感，通利灵关，出入竟利，上登九门，即见九真，太上之尊。〔毕〕#3，仍怳焉忘身而卧，闭目存神也。如此三月，即神气来降，见形於子，子当求飞仙矣。
　　存真守一之法，衣履不得假人，又不得与同寝也。若存一之时，皆须升历，常知天上斗之所指也。
　　立春日夜半时，东向坐，闭气九息，咽液三十五过，存天上北斗七星冉冉来下，比至我头顶，斗星大小任意怳怳，魁斗盖我顶上，杓指前，光明焕焕。乃按常存宫神分明竟，唯不见气冲天。乃祝紫户青房如常法。良久，三宫各一帝神，忽变出，入我顶上斗中；须臾，三宫中各一卿神，又变出，入顶上。斗魁中六神，依次序各相扶雁行，随面前星纲，行至前天关星上，俱转向我口。良久，我乃噏一气，上元二神从气来入口，还泥丸宫中；我又噏一气，中元二神来入口，还下丹田宫。存毕，祝曰：
　　五方命斗，神致七星，三尊凝化，上招紫灵，六神徘徊，三官丹城，玄通太帝，下洞黄宁，天真保卫，召引六丁，神仙同符，乘烟三清，四体坚炼，五藏自生。毕，怳焉忘身而卧。
　　始自立春八日夜为之。立夏日夜半时南向坐存，立秋日夜半时西向坐存，立冬日夜半时北向坐存。
　　右三元四立守一，各八日夜，存思法皆效立春存思也。
　　春分日夜半时，东向坐，闭气九息，咽液三十过，存天上北斗阳明星中，有紫气如弦，直下注灌我身，乃按常存思竟，次祝紫户青房法。次存见洞房宫中有己魂服色，次存泥丸宫中有覆北斗，斗下二神及心脐二宫，合六神，及己魂覆斗，皆怳焉变出於我前。三帝在前，己魂处中央，三卿在后，合七神，共乘泥丸覆斗，以七星各对一神顶指上，从阳明下紫气中，浮斗登入天上阳明星中，怳惚存在紫宫之中，七神相次而坐，各吞紫气三十过，己魂兼咽之，良久，七神共乘覆斗，缘紫气下，恍焉各还宫中，分明乃祝曰：
　　三尊上真，太玄高神，阳明主春，万童开门，丹元主夏，朱紫合烟，阴精主秋，天威六陈，北极主冬，斩邪塞奸，五土秉壬，戊己天关，所摧皆灭，所向莫干，炼我七魄，和我三魂，生我五藏，使我得真，登飞上清，浮景七元，长生慎往，啸命千神。毕，当恍焉寝息，存念之也。
　　夏至日夜半，南向存丹元星紫气下注我身，存七神乘斗，登入北极星也。
　　右四节及土王，为五斗三一，各八日夜存思。思神祝说，并效春分之日也。唯精心注念矣。
　　月取上建日，平旦向月建，按常存毕，三宫六神，忽变出於我前，心三拜之，祝曰：
　　天尊三帝，守某命门，出游灵中，六气玄分，养我五神，正我三魂，五脏自生，长生飞仙。毕，存神恍还三宫中，咽液三十过。
　　月取一除日，夜仰观北斗辅星，临目存见三宫六神，从辅星中出直下，入我三宫中，仍还卧存念之，祝曰：
　　太上天转，五帝所游，三卿扶卫，与真合俱，下入我身，安寂坐无，吐精灌形，魂魄和濡，使我飞仙，云车行浮。〔毕〕#4，咽液三十七过。
　　月取一开日，夜半时，东向散发梳，梳竟结之，祝曰：
　　上元三真，真中婴儿，散发开烟，上通天台，泥丸坚凝，与天同时，使我飞仙，交行洞台。〔毕〕#5，咽液十九过，恍焉而卧，存三宫六神、洞房中己魂，各嘘气三十过，令满宫中也。
　　每临食馔之时，皆当临目叩齿三通，又存三宫六神忽焉而出。先饮食毕，又存还三宫中。祝曰：
　　百谷入胃，与神合气，气填血液，尸邪亡坠，飞登金阙，长生天地，役使六丁，灵童奉卫。毕，乃自食也。
　　每梳头之时，皆当向王，结发竟，叩齿三通，祝曰：
　　泥丸玄华，保精长存，左为隐月，右为日根，六合清炼，百神受恩。〔毕〕#6，咽液三过，更以栉反覆左右数梳结，前后数十过。
　　几月旦，皆当沐浴，令数乘真气也。俗用桃白皮八两，竹叶二十两。
　　右用水一斛二斗煮，适寒温以浴，不以沐也。真人降於世间，反於天上，亦常#7用此以浴也。
　　上清太极真人神仙经竟
　　#1『爽灵』二字据前后文义补。
　　#2『字』字据前后文义补。
　　#3#4#5#6『毕』字据前后文义补。
　　#7『常』字原误作『尚』，据《西王母宝神起居经》改。
　　
