洞真上清龙飞九道尺素隐诀
　　经名：洞真上清龙飞九道尺素隐诀。撰人不详，约出於南北朝。系纂集《白羽黑翮龙飞玉符》（即龙飞尺素诀）、《太上飞行羽经升玄上记》（即白羽黑翮灵飞玉符）二篇而成。一卷。底本出处：《正统道藏》正一部。
　　洞真上清龙飞九道尺素隐诀
　　白羽黑翮龙飞玉符
　　太上大道君以上皇元年二月一日甲子，於无量天告盟，传北极真公。时九天上帝高仙大圣，并临盟场，五帝束带，万灵侍轩，日月吐晖，五宿列精，七元开关，黄道不行，天地停玑，三界肃清，绛霞随荫，紫云四骞，时和日庆，八景敷陈。君裂帛华晨之下，授诀口口之中，发言九天遥唱，命讳上帝称欣，天真稽首，魔王束形，保举玄虚，位登玉清。命五老监试，四司辅真，左右侍仙，命盟告灵，依俯仰之格，北向祝曰：
　　寒飞登场，上命九灵，运度推移，日月不停，是时吉晨，赤心解形，衔刀南宫，噏丹寒庭，金羊银雁，礼献上清，裂素分天，告盟于经，请如四极，万劫一倾，有泄我言，祸罚七玄，有负我盟，考灭尔形，生死谢责，长闭九冥。
　　毕，於是裂素度经，口授秘言，天真下降，五帝卫灵，九晨给以金晨玉童九百人，九皇给以玉华之女七百人，五皇又给五帝玉女各五百人。五老命驾，四司仗幡，紫云飞軿，十二琼轮，前导凤歌，后从玄钧，六师启路，九龙翼辕，以迎於真公，上登玉清北晨上宫，遨宴七元，回旋五宿，历步天关，位登总仙，治於北极广灵之宫。至开皇上年，以文付东华青童大君，依格万劫一传。
　　龙飞尺素之道，出於九天上帝，以戴天地九晨五星空常之名，高上宝秘灵音，故为盟文。自非前生九劫，逆注玄简，录字上清，应为真人者，不得盻其篇目，参其隐音也。得见此文，生死成仙。能修其道，则神光流映，帝皇下降，七年隐沦，变化百方，出入幽冥，浮景九空，十四年白日登晨，飞升玉清。有宗无经，但朝礼神真，则致长生，延寿无穷，千祸不干，万凶不当，兵灾殄灭，触向皆成，出入则致九星垂荫，项负圆光，五帝营卫，所在司迎，克得奉侍圣君於上清宫。
　　此道与元始俱生，九天元皇以传太上大道君，道君以传后圣金阙帝君、太帝君、太微天帝君、北极真公，使付东华青童大君。依格万劫传於后学得道之人。传度之法，受者依科，资绛纹缯九十尺，五色纹缯各五十尺，诣有经之师。对斋百日，或七十日，或七日，於玄岳立坛，高寂之地书文，北向分盟度诀。以金羊五两告五星，银雁九两告九晨，二物礼天受经，奉师效心。子时露於坛场之上，以绛文之巾请羊着东，白文之巾请雁着西，告誓九天，分盟各半，口度秘名。临度之时，亦依上祝之法，可谓宝道贵真，誓不泄漏之盟矣。无盟轻传，师及弟子同考灭身，七祖充责，万劫不原。上天之禁，宜各审详。登盟之时，弟子执羊雁，北向九拜，次五方各一拜，西起竟南，还西伏，东向置羊雁於师左右，师於中央，北向叩齿九通，称：
　　某岳真人某甲，敢以良时上吉，三合嘉晨，露登皇坛，披形赤心，清斋请瑞，列盟于上天，愿高上垂映，顾盻某甲，北帝所举某岳先生某甲，先身永成真道，不经轮转，九天流祚，不绝宿名，玄简运禀，令得目披洞章，口咏帝一，贪羡神仙，仰希灵契，令辄於某天之中，授度羽章飞空之诀，上告万帝至极元皇、高仙大圣、无量道君，愿垂回映，曲监盟诚，以玉清上宫真仙之气，补侍甲身，告五帝五岳万灵、河海大神，共监盟文，请如所奏，依格以传。
　　尺素左半
　　当以白素三尺，书此文，令一半左一尺上，两半合中央符。受者以紫笔书讳，朱笔书文及符。师度讳，请玉童玉女侍卫受者身毕，於中央符裂分各半，佩身，男受取左，女受取右，以丹锦为囊，请文当心。每不可冒生死之殗，三犯天宿奔溃，五老号泣，魂精失散，亡神失魄，不移年而丧身。九天上禁，慎之则天灵玄映，神真下降，身生水火，万化自从也。
　　太上飞行羽经升玄上记
　　元始九天父母、太真丈人，同宴景龙之舆，从桑林千真万骑，飞仙巨虬，御轮流电迅烟，纵体适运，口歌灵篇，逍遥玄丘之洞，解憩清波之边，游盘紫之馆，息驾无崖之端。是时天元焕明，五晨回光，三素流云，紫烟吐芳，飞香绕日，馥散太无，华光交焕，三烛合明，凝真上契，咀嚼日根，餐玄注虚，披朗金章，洞啸九微，灵畅琼轩，妙思感於太寂，内念启於自然。以明上皇元年三月三日元始启旦，忽致玄灵垂降白鸾之车，黑翮之凤口衔素章，飞行羽经登空步虚真诀，玉精飞仙导烟，群神卫灵，晻霭九霄之上，焕赫玉虚之庭，来降於太真，玄授宝经。是日太真丈人方退斋上清，时太帝君、紫微三素元君、天帝、太微天帝君、高上玉皇之宾，咸同降坐，焚百和之香，五色神官浮号玉位，列于紫宫，众真礼经，旋行三周，三素元君起立西向，发玄朗之音，诵庆真羽章，以赞神经，其辞曰：
　　蔼沫太虚馆，灵风散奇香。萧萧玄景上，微飙翼太阳。素鸾迅飞凤，口衔神羽章。翻翻振九霄，悲鸣焕玄梁。妙诀乘空发，清治道未央。群真并称庆，稽首礼玉皇。
　　诵毕。太帝君又起立，北向诵曰：
　　玄凤迅云翮，白鸾欣踌躇。飞香和芳华，流景耀云衢。巨虬控长辔，飞仙互相扶。万真庆嘉吉，欣凤虚中游。元始本无迹，玄感自相求。振羽不待驾，飘飘乘烟浮。宝章综玄刚，五体御灵符。称庆卫福庭，旋香各三周。
　　诵毕。天帝君起立东向，又谓曰：
　　素羽斑玄翮，乘浮落运回。流香溢十天，芳芝郁太微。灵章启幽机，羽经朗玄辉。至道本无赜，持真景自飞。於是诵毕。
　　太真丈人身建法衣，冠极天无量三宝玉冠，衣无缝九色飞空辉光羽章，左佩流铃，右带七元，正南而伏。太微天帝君起，命羽仙侍郎擎执金桉，请经，北向长跪，以授於太真，众仙咸称善。太真立受经，面发金光，五体即生自然灵飞玉符。登携众真，共登白鸾之车，驾黑翮之凤，以宴常阳。东之豪林碧水之境，扶桑之墟九源之口；西游玄羽素野之域蒙汜之滨；南造朱陵极炎之精南夏之邑；北到朔阴洞玄之馆寒水之乡；中盘十绝黄气阳精太玄玉京，金台玉室丹琼之宫，游朗十天，八域洞清。总领亿真，无天不系，无幽不关，无气不统，无仙不摄，普御群神，自天帝以下，莫不范德於太真，仰宗於羽经也。於是帝君各浮玄宫，经劫七千，传於太上大道君焉。
　　上灵飞玉符，玄仙羽精自然之章，佩之七年，乘空飞行，上登七元。修羽经飞步之道，无此符则不得乘虚升玄。受者青锦九十尺盟天。登修之日，书左手掌心，即握碧霞而飞行。书青缯九寸，佩之左统，六甲十二神、玉女十二人侍左。
　　下灵飞玉符，元始之精羽玄玉章，佩之九年，乘空飞行，上登五星。行飞步升玄之道，无此符则不得乘空而行也。受者素锦六十尺盟天。登修之日，书右手掌心，即能握素灵而飞行。书白缯九寸，佩之右统，六甲十二神、灵飞玉女十二人侍右。
　　左灵飞玉符，玄气始生之精素羽之章，佩之九年，乘空飞行，上登五星。行飞步升玄之道，无此符则不得蹑云玄登也。受者丹锦八十尺盟天。登修之日，书左足跖，即能蹑空飞行。书绛缯九寸，佩之〔左〕统，六甲十二神、灵飞玉女十二人侍前。
　　右灵飞玉符，元气之精升玄羽章，佩之九年，得乘云飞行步玉清。修飞步升玄之道，无此符不得蹑於七元，而升虚也。受者玄锦五十尺盟天。登修之日，书右足跖，即时蹑玄而飞。书皂缯九寸，佩之〔右〕统，六甲十二神、灵飞玉女十二人侍后。
　　太灵飞玉符，阳气黄精飞行羽章，佩之九年，面生金光，坐在立亡，飞行太虚。修飞步升玄之道，无此符则不得仰登皇魁，超升九玄。受者黄锦十二尺盟天。登修之日，书符於心，即能吐气成云，乘云而行。书黄缯九寸，佩之左统，六甲十二神、灵飞玉女十二人侍身。
　　凡修行存思七星之道，入室皆先服五符，然后书也。书及服，皆东向，叩齿十二通，仰咒曰：
　　玄虚紫清，飞行羽经，上映云霞，下摄千灵，控御六甲，运我身形，飞步天元，上举斗精，凝魂固魄，内填充盈，出空入玄，与气常生。
　　毕，服符，书五心，然后行事。如此九年，克得乘空御云，飞行太清。
　　左右灵飞玉符，出於自然之气，玄授太真，以登空步虚，举魁蹑刚，缠落七玄，上升玉清之道，以备飞行羽经，得之者神仙，佩之者成真人，修之者致白鸾之车，黑翮之凤，来迎子身，上登玉宫，游宴常阳。太上大道君以传上元太素君、太微天帝君，施行道成，秘於太上灵都之宫。依科三千年一传，不得轻泄，宣露天真，违盟负誓，身役鬼官，殃及九祖，充闭幽泉。前符并朱书。
　　洞真上清龙飞九道尺素隐诀竟
　　
