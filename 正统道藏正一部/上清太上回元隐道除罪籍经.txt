上清太上回元隐道除罪籍经
　　经名：上清太上回元隐道除罪籍经。撰人不详，约出於东晋南朝。经文又见於《九真中经绛生神丹诀》中。一卷。底本出处：《正统道藏》正一部。
　　上清太上回元隐道除罪籍经
　　太上玉真隐元内观，用六甲之旬六丁之日，夜半是生气之时，天元敷陈，胞结重固，七魄上言，三魂记过，违愆七祖，积罚三阴，故有消除之法，以解脱愆罪#1。施此道者，乃曰求仙之夫者矣。
　　常以甲子之旬丁卯之日，夜半之时，於寝室床上平坐，北向接手，叩齿七通毕，乃仰存七星，使焕明於北方，良久，微咒曰：第一太星玄枢阳明魂神上玄九君。作七呼之，乃又祝曰：愿得除某七世已来，下逮某身阳罪阳过，皆令消除，所向如愿，万事合心，飞步七元，与天相倾，名刊斗晨，延纪亿年。毕，乃存北斗七星从天来下，飞入我口，径在心中。存星光，令内外洞彻，极思念之。此谓解晨结罗内映上道。
　　甲戌之旬丁丑之日，夜半之时，於寝室床上平坐，北向接手，先叩齿七通毕，乃仰存七星，使焕明於北方，良久，微咒曰：第二元星北台阴精天璇魂神上玉九君。作七呼之，乃又祝曰：愿得除某七世已来，下逮某身阴罪阴过，皆令消除，六气盈满，四神用虚，飞行七元，名刊玉书，上登紫清，乘玄驾无，出入利贞，与天同符。毕，乃存北斗七星从天中而来，飞入我口，径在肺中，使洞鉴内外，五藏分明。又存星来入口，当令自觉光芒四散满口，口中觉小热，即星精来入之验也。
　　诸思七元存九晨之道，所寝床席不与他人同止，衣服亦然。男女同席而息者，乃列罪北玄之籍。若犯乎洿秽者，殃注於地狱也。师友同气不为犯也。
　　甲申之旬丁亥之日，夜半之时，於寝室床上平坐，北向接手，叩齿七通毕，乃仰天存七星，使焕明於北方，良久，微祝曰：第三真星九极上真上元真人天机魄精上素九君。作七呼之，乃祝曰：愿得某七祖已来，下逮某身死罪死过，积恶私慝，犯违天地水三官者，皆令消除，目明彻视，洞监幽无，飞行七元，名书上清，役使万神，上登玉庭，驾景乘空，与天相倾。毕，乃存北斗七星从天来下，飞入我口，径在肝中，使光照五藏，内外洞明。毕，心存北向再拜，拜毕，咽液九过，亦可起拜。
　　甲午之旬丁酉之日，夜半之时，於寝室床上平坐，北向接手，叩齿七通，乃仰存七星，使焕明於北方，良久，微祝曰：第四纽星璇根玄冥天权魄精上虚九君#2。作七呼之。又祝曰：愿得除某七世以来，下逮某身无恩无德，不仁不孝，阴恶之罪数千万计，皆令消灭，服食纳精，日以进益，飞登七元，刊录太玄，上列玉皇，乘景九天，役神御灵，日月同心。毕，乃存北斗七星从天来，飞入我口，径在脾中，使光明洞彻，映照五藏。毕，咽液二七过。
　　甲辰之旬丁未之日，夜半之时，於寝室床上，北向平坐接手，叩齿七通毕，乃仰存七星，使焕明於北方，良久，微祝曰：第五纲星天平丹元玉衡魄灵上元君上玄九皇君。作七呼之。又祝曰：愿得除某七世已来，下逮某身内外秽罪，表裹洗过数千万亿，记在幽关者，皆令消除。当令体充黄庭，盈镇胃中，上列太素，乘景紫宫，右侍玉女，左侍玉童，日月同晖，位为真王。毕，乃存北斗七星从天来下，飞入我口，径在胃中，使光明洞照，五藏分别。毕，咽液二九过。
　　甲寅之旬丁巳之日，夜半之时，於寝室床上北向接手，先叩齿七通，乃仰存七星，使焕明於北方，良久，微祝曰：第六纪星命机北极闿阳魄灵上丹真皇虚无九君。作七呼之。又祝曰：愿得除某七世已来，下逮某身所犯所行贼恶罪过，奸逆乱妄，引纪帝官者，皆令消灭，百痾康愈，体气利贞，名书仙台，刻金上清，役使万神，飞行九明。毕，存北斗七星从天来下，径入我口，在肾中，使光明洞彻，五藏分别。毕，咽液二七过。阳日存在左肾，阴日存在右肾。一日为阳，二日为阴。此道尤禁见血秽臭漫，杂食荤辛，则上注延於七祖，下注祸逮某一身，死为下鬼，名除帝门。
　　月晦之夕明日月朔，未鸡鸣之前，当於寝室床上，东向接手平坐，叩齿七通，乃仰存北斗七星，使焕明於我之左面，良久，微祝曰：第七关星玄阳天关瑶光大明太上玉皇道君。作七呼之。又祝曰：愿得除某七世已来暗昧匿罪，犯天罗五刑身中之神数千万亿，记在北帝鬼官者，皆令消灭，当令某神精八达，坐在立亡，耳听绝音，目生紫光，刊玉太素，洞鉴无形，名书帝君，命均二明，飞行七元，寝宴紫庭。毕，存北斗七星从天来下，径入我口，从口入至目童中，通映两眼，使内外自照，存见五藏，使分明。阳日存星入左目童，阴日存星入右目童。
　　六甲日夜半生气之时，於寝室床，卧坐首向随意也，握固而闭气定神，良久，叩齿九通毕，存北斗九星，使焕明於项上，令九星光芒，二星在斗柄前，光芒以相映及於是，乃微祝曰：第八帝星高上玉皇神八景元君、第九尊星太微玉帝君神太素七晨元君。九过呼之，乃祝曰：愿得除某九祖父母已来，下逮某身诸丘山川源大小罪过，名上死籍，阴匿贼恶，伏奸藏欺，事有亿万，列在鬼帝酆山上者，死罪条例之愆，记于北上九元太极真人黑簿者，乞九元太上帝尊玉玄君，皆令事事消除，飞行七道，上登玉清，同游太无，乘景晨生，北宴八素，与日相倾，总朝皇妃，摄御万灵。毕，又存北斗七星从天来下，经入於泥丸紫房中，使洞照泥丸，令光明接彻一身五藏，使内外通生紫光云气，极令郁郁，仿髴念之。毕，咽液三九过。
　　若六甲日及月晦日、六丁日，存思相彷近者，自可以次调适，筹量修之，不必使频仍相切近也。每事效此，唯令全备於真法也。於是太上回元谢罪之道毕矣。
　　太上藏五通日，封于五岳之玉笥。隐回元之道，隐於九晨之宫。既修五通，当行回元，五通开於帝始，回元关於玄终。故修五通，行七元回隐道者，不食血腥荤物，见诸尸秽，犯者受太玄考。五通者，太上之吉日；回元者，太上之更新日也。不知五通，不得解罪除过；不知回元隐道，不得列名上真。常以其日思存吉事，首谢身中罪过，所谓解适七世，离脱刑名者也。不以示九宫中仙矣。诸修洞房紫房中事，及存九元七元者，眠初起初卧时，及临食食毕，先微祝曰：
　　五星五通，六合紫房，回元隐道，豁落七晨，生魂者玄父，父变一成神；生魄者玄母，母化二生身，摄吾筋骨者公子，为吾精气者白元，长生久视，飞仙十天。毕，勿令耳闻祝音。此太上隐祝，以除邪气，致精神，使人终身不厌昧也。
　　上清太上回元隐道除罪籍经竟
　　#1『罪』字原本作『罗』，据《洞房上经》改。
　　#2『九君』原本作『九宫』，据前后文改。
　　
