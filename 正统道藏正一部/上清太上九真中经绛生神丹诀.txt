上清太上九真中经绛生神丹诀
　　经名：上清太上九真中经绛生神丹诀。撰人不详，约出於南北朝。系《九真中经》传本之一。一卷。底本出处：《正统道藏》正一部。
　　上清太上九真中经绛生神丹诀
　　先闭目内视，知如有不具，便当烧平坐闭目，握固两膝上，精存众神，咒行如上法。其平旦、中时存神，自平坐而行之，勿令有见之者矣。皆内视，临闭而存也。月一日夜半存神讫，又存两目中有白气，如鸡子大，在面目前，须臾变成两明镜，径九寸，以前后照我一体上二十四神，洞鉴分明，良久，乃心祝曰：
　　大明宝镜，分形散化，鉴朗元神，制却万魔，飞行上清，披云巾罗，役使千灵，封山召河。咒毕，五日一行之。所谓覆校内精，检敛五神者也。常能行之，灾害不生，而位登高仙。
　　拂童之道，使彻见帝君五神，及二十四神之法。常以甲子之旬，庚午之日，日中之时，取清水一升，以一铢真丹投水中搅之，左行三七过，咒曰：
　　玄流朱津，先光八明，身神众列，并来见形，彻视万里，中达九灵，帝君映童，使我上精。咒毕，东向，以洗目二七过。常行之者，彻视万神。咒当微言，以水向月建洗目，常向东。
　　太上真人招五辰於洞房籍飞魂於六合隐存秘道
　　南极元君玉经宝诀
　　夜半清静，坐卧任意，安体净心，宽气调神，临目内视，存西方太白星，在面两眉上，名为玉珰紫阙。眉上一寸直入一寸，为玉珰紫阙。阳日存星在左眉上，阴日存星在右眉上，
　　次又存北方辰星，在天中帝卿玄宫。帝卿玄宫，从鼻直上，未至发际五分，直入一寸。
　　次又存东方木星，在洞关朱台。洞关朱台，在目后一寸直入一寸。阳日存星左目后，阴日存星右目后。
　　次存南方荧惑星，在玉门华房。玉门华房，在两目内眦际五分，直入五分。阳日存星在左目眦际，阴日存星在右月眦际。
　　次又存中央镇星，在金匮黄室长谷。金匮黄室长谷，在鼻人中中央，直入二分，星如缀悬於上。存思都讫，仿髴令星处其位，当觉使五星出光芒，放五色烟，贯我一身，洞彻内外，体中如有熏熏星精来入也。乃叩齿五通，咽液二十五过讫，乃微咒曰：
　　高上紫阙，内见帝君，太一混合，紫房之门，门内焕明，是为三元，三元结精，乃有五神，宝曜敷晖，放光冲晨，精化积生，变为老人，首建素容，绿帔绛裙，右带流铃，左佩虎文，手把天纲，散绛飞晨，足蹑华盖，吐芒练身，三景保守，令我得真，养魂制魄，乘飙飞仙。
　　咒毕，又咽液三过，叩齿三通。常能行此道十五年者，於是南极老人丹陵上真，迎以绿云之舆；西极老人素陵子期，迎以黄飙之车；北极老人玄上仙皇，迎以玄景之龙；东极老人扶阳公子，迎以青軿之辇；中元老人中央上玄子，迎以曲晨之盖。五老人一合，俱升紫虚。行之勿令不常也，存之勿令不精。忌履秽，禁杂处，常熏香，数沐浴，违之者雕败，顺之者飞仙。存毕而欲有所愿在意，於咒后续言之。存五星共言止处，直入项下二寸，仍辟方一寸，星如弹圆，照洞面体。
　　月旦、月望、月七日、月九日、月十三日，月十七日、月二十日、月二十五日，鸡鸣时，存日月之象，在魂房六合。魂房六合，在两目外之上角小仰高空之中，按之叩齿，闻手下有四会动在其下者是也，直入一寸，方九分，名曰魂房六合之府。日左月右，存使光明洞形，令仿髴在位，闭目极念，无得遗脱。毕，叩齿七通，咽液九过，而微咒曰：
　　太明灵晨，九度郁青，招霞藏晖，灌练五形，宫驾六合，七神调平，使我飞仙，魂登上清。咒毕。行之十五年，玉皇遣三素之軿来迎。当养能鸣鸡，使其司旦而有常节者也。若隐章而作，必失日月之交晖也。南极夫人受此术於太上高真，名曰双景翼形隐存幽道，审是仙骨者，乃得闻此经目也。
　　太上回元隐道用除罪籍内篇
　　太上玉真隐元内观，用六丁之日，是生气时，天元敷陈，胞结重固，七魄上言，三魂记过，违愆七祖，积罪三阴，故有消除之法，以解脱愆罪。施此道者，乃於求仙之人者矣。
　　常以甲子之旬，丁卯之日，夜半之时，於寝室床上平坐，北向接手，叩齿七通，毕，乃仰存七星，使焕明於北方，良久，微咒曰：
　　第一太星，玄枢阳明，天枢魂神，上元九君。作七呼之，乃又咒曰：
　　愿得除某七世以来，下逮某身阳罪阴过，皆令消除，所向如愿，万事合心，飞步七元，与天相倾，名刊丹简，延纪亿千。毕，又存北斗七星，从天中而来，下飞入我口，径在心中。存星光，令内外洞彻，极思念之，此谓解晨结罗，内外虚映上道。
　　甲戌之旬，丁丑之日，夜半之时，於寝室床上平坐，北向接手，叩齿七通，毕，乃仰存七星，使焕明於北方，良久，微咒曰：
　　第二元星，北台阴精，天璇魂神，上玉九君。作七呼之，乃又咒曰：
　　愿得除某七世以来，下逮某身阳罪阴过，皆令消除，六气盈满，四神同虚，飞行七元，名刊玉书，上登紫清，乘虚驾无，出入利贞，与天同符。毕，乃存北斗七星，从天中而来，下飞入我口，径在肺中，使鉴洞内外，五藏分明。存星来入口，当令目觉光芒，四散满口，口中小热，即星精来入之验也。
　　诸思七元，存九晨之道，所寝床席，不与他人同止，衣服亦然。男女同席而息者，列罪北玄之籍。若犯乎污秽者，招殃注於地狱也。师友同气，相杂而止，不为犯也。
　　甲申之旬，丁亥之日，夜半之时，於寝室床上平坐，北向接手，叩齿七通，毕，乃仰存七星，使焕明於北方，良久，微咒曰：
　　第三真星，九极上真，天机魄精，上素九君。作七呼之，乃又咒曰：
　　愿得除某七祖父母以来，下逮某身死罪死过，积恶私匿，犯违天地水三官，皆乞消除，目明彻视，洞鉴幽无，飞行七君，名书上清，役使万神，上登玉庭，驾景乘空，与天相倾。毕，乃存北斗七星，从天中而来，下飞入我口，径在肝中，使光照五藏，内外洞明。毕，心存北向再拜，毕，咽液九过，亦可起拜。
　　甲午之旬，丁酉之日，夜半之时，於寝室床上平坐，北向接手，叩齿七通，毕，乃仰存七星，使焕明於北方，良久，微祝曰：
　　第四纽星，施根玄冥，天权魄精，上虚九君。作七呼之，乃又咒曰：
　　愿得除某七世以来，下逮某身无恩无德，不仁不孝，阴恶之罪，数千万计，皆令消灭，服食纳精，日以进益，飞登七元，录刊太玄，上列玉皇，乘欻九天，役神御灵，日月新明。毕，乃存北斗七星，从天中而来，下飞入我口，径在脾中，使光明洞彻，映照五藏。毕，咽液二七过。
　　甲辰之旬，丁未之日，夜半之时，於寝室床上平坐，北向接手，叩齿七通，毕，乃仰存七星，使焕明於北方，良久，微咒曰：
　　第五纲星，天平丹元，玉衡魄灵上君，上玄九皇君。作七呼之，乃又咒曰：
　　愿得除某七世以来，下逮某身内外秽罪，表裹沉过数千万亿，记在幽关者，皆令消除，当令体充气，盈黄庭，镇胃中，上刻太素，乘景紫官，右侍玉女，左卫玉童，日月同晖，位为真王。毕，乃存北斗七星，从天中而来，下飞入我口，径在胃中，使光明朗照，五藏分别。毕，咽液二九过。
　　甲寅之旬，丁巳之日，夜半之时，於寝室床上平坐，北向接手，叩齿七通，乃存七星，使焕明於北方，良久，微咒曰：
　　第六纪星，命机北极，闿阳魄灵，上丹皇虚九君。作七呼之，乃又咒曰：
　　愿得除某七世以来，下逮某身所犯所行，贼恶罪过，奸逆乱妄，列纪帝官，皆令消灭，百痾瘳愈，体气利贞，名书仙台，刻金上清，役使万神，飞行九明。毕，存北斗七星，从天中而来，下飞入我口，径在肾中，使光明洞彻，五藏分别。毕，咽液二七过。阳日存在左肾，阴日存在右肾，一日为阳，二日为阴。此道尤禁见血秽臭慢，杂食荤辛，则上延於七祖，下及於兆身，死则为下鬼，名除於帝门。
　　月晦之夕，明日月朔也，未鸡鸣之前，於寝室床上，东向接手平坐，叩齿七通，毕，乃仰存北斗七星，使焕明於我面也。良久，微咒曰：
　　第七关星，玄阳天关，瑶光太明，太上玉皇道君。作七呼之，乃又咒曰：
　　愿得除某七世以来，下逮某身暗昧匿罪，犯罹五刑，身中之神数千万亿，记在北帝鬼官者，皆令消灭，当令某精神八达，坐在立亡，耳听绝音，目生紫光，刊玉太素，同鉴鬼形，名书帝君，命灼五明，飞行七元，寝宴紫庭。毕，存北斗七星，从天中来下，径入我口，从口入至目瞳中，通映两眼，使内外自然，存见五藏分明。阳日存星入左目瞳，阴日存星入右目瞳。
　　六甲日，夜半生气之时，於寝室床上卧坐，首向随意也。握固闭气，定神良久，叩齿九通，毕，存北斗九星，使焕然明於顶上也。令九星光，一星在斗柄前，光芒以相映及於是，乃微咒曰：
　　第八帝星，高上玉皇神，八景元君，九尊太星，太微玉帝君神，太素七晨元君。九过呼之，乃又咒曰：
　　愿得除某九世祖、父母以来，下逮某身者，丘山水源，大小罪过，名上死籍者，阴匿贼恶，伏奸藏欺，事有亿万，列在鬼帝酆山上者，死罪条例之愆，记于北上九元太极真人黑簿者，乞九元太上帝尊玉玄君，皆令事事消除，飞行七道，上登玉清，洞游太元，乘景晨生，北宴八素，与日相倾，总朝皇妃，摄御万灵。毕，又存北斗七星，从天中而来，下径入我泥丸紫房中，使洞照泥丸，及光明接彻一身五藏，使内外通生紫光云气，极今郁郁仿髴。念之毕，咽液三九过。
　　若六甲日，与月晦日，及六丁日，存思相妨近者，自可以次调适，筹量修之，不必便频仍相切近也。每事效此，唯令备於真法也。於是太上回元谢罪之道毕矣。太上藏五通之日，封于五岳之玉笥，隐回元隐道於九晨之宫。既修五通，当行回元，五通於帝，始之回元，开於玄终。故修五通，行七元回道者，不食血腥物，见诸尸秽，犯者受太玄考。
　　五通者，太上之吉会日。回元者，太上之更新日也。不知五通，不得解罪除恶；不知回元隐道，不得刻名上真。常以其日，思存吉事，首谢身中罪过，所谓解脱七世，离脱形名者也。不以示九宫中仙矣。
　　诸修洞房紫房中事，及存九晨七元者，眠初起、初卧呼吸时，临食毕，先微咒曰：
　　五星五通，六合紫房，回元隐道，豁落七晨，生魂者玄父，父变一成神，生魄者玄母，母化二生身，摄吾筋骨者公子，为吾精气者白元，长生久视，飞仙十天。咒毕。勿令耳闻咒音，此太上隐咒，以除邪气，致精神，使人终身不厌昧。
　　太上九真帝君九阴混合纵景万化隐天经
　　帝君九阴经曰：故欲变化分形，隐沦八方，匿躯藏景，入空造冥，来致万物，招制邪魁者，当常斋，修帝君九阴之精思也。
　　第一星中，名太上宫，宫中有帝君变隐逃元内妃，名太一法炟，字幸正扶，着黄锦帔，丹青飞裙，亸云髻。
　　第二星中，名中元宫，宫中有帝君保胎化形内嫔，名太一三瓮，字罗朱婴，着青锦帔，绿羽飞华裙，亸云髻。
　　第三星中，名真元官，宫中有帝君六遁七隐上元丹母，名太一灵夷，字仲双兆，着青锦帔，绣羽华飞裙，亸云髻。
　　第四星中，名纽幽官，宫中有帝君匿景藏光中元内妃，名太一七烈，字横单盘，着紫锦帔，黄华羽飞裙，亸云髻。
　　第五星中，名刚神宫，宫中有帝君变体易景斗中大女，名太一郁书，字畴丘兰，着朱锦帔，紫青飞裙，亸云髻。
　　第六星中，名纪明宫，宫中有帝君隐迹散众斗中中女，名太一气精，字抱定陵，着朱锦帔，青绣飞裙，亸云髻。
　　第七星中，名关会宫，宫中有帝君分影万形斗中少女，名太一郁黑，字天凡婌，着丹锦帔，青华羽裙，亸云髻。
　　第八星中，名帝席宫，宫中有帝君化日月水火斗中高皇左夫人，名太一石启珠，字落茂华，着紫锦帔，绣羽飞裙，亸云髻。
　　第九星中，名上尊宫，宫中有帝君化金石山河斗中高皇右夫人，名太一爱条，字云育，着绿锦帔，翠羽华裙，亸云髻。
　　右帝君九星斗宫中，隐妃九阴名字，若咒说之时，但祝位号名字耳，勿道着衣帔，及头以下也。子能知帝君九阴者，升晨上天，位为上清真人，兆在世终身不受哭已之灾，太阴之神卫从，万灵之精拜谒，分散变混合，化天地。此太阴九妃者，乃帝君之阴宫神也。兆行道解结，奉符上籍，安魂制魄，化生体神，导气延精，以求长生，而不知帝妃之名字，行九阴以混合者，亦万不得仙也。
　　两眉间却入一寸为明堂，正方一寸，为帝君太阴九妃常居其中。常以月之偶日，夕夕用生气时，而烧香入别室，坐卧任意，瞑目良久，存帝君安坐，在太极紫房中。又存太一五神在六合中，又存北斗九星在心中，又存太阴九妃在明堂中，又存太微童子干景精，对立帝君前，童子左手把五符，右手把五籍。又存兆之形立童子之后，又存太阴九妃从明堂中，以次横列立兆后，又存太一五神从六合中，上入太极紫房中，以次横列立太阴九妃后。都毕，於是帝君众神，欻一合大变，共为一人，如婴儿始生之状，名曰无常童子，字变化玉，手把九星，头戴日，口衔月，童子以日月九星之光，映熏兆一身，内外洞彻，自觉兆一身通赤，如火之灾，无复表裹，表裹皆烟烟然也。
　　此为帝君太一九阴，九阴混合变化万形也。良久毕，叩齿二十四通，咽液九过，乃微咒曰：
　　洞天神光，回耀紫清，玄阴九晨，隐沦绝冥，斗中夫人，三女散形，神妃内化，万物立成，电光雷激，云雾流零，九十变化，生丹起青，太一九女，宫变混淳，无常纵沦，遂馆幽冥，锦帔华被，紫羽飞裙，左佩隐符，右带虎文，御火戴火，手抱绛幡，旁魔八风，四掣景云，逍遥天纲，化荡七元，弊匿山河，颠迥五晨，日月塞晖，列宿失真，分形作百，化躯入千，在火成火，入林为林，居水为水，入山为山，所求忽至，所召已前，鲦欻适心，盼目立臻，千种千物，随心所言，帝君在形，太上玉晨，无英同景，四及白元，水生天地，保养我身，口有所道，逐意化迁，玉童奉符，玉华执巾，神妃献香，四真同轩，事事物物，皆如我言。
　　咒毕，又存岁星、荧惑星、太白星、辰星、镇星，一合凡五星，各从方面，俱来入口中，使五星光芒，上照泥丸紫房中，中照五藏，下照阴室，使一身之形，皆使洞彻。此为帝君用明，以回九阴之道也。存念良久，叩齿五通，咽液五过，乃微咒曰：
　　五辰列横，焕朗五方，水星却灾，木星致昌，荧惑消祸，太白辟兵，镇星四据，我得利贞，帝君用化，和回九灵，太阴素华，宫馆九星，记我玉简，录字帝房，乘飙扇景，飞腾太空，出入冥无，游冥十方，五云覆盖，招神摄风，役使万灵，上卫仙公。毕。
　　此帝君九阴隐书，九真之内事也。五神之阶级，三元之涂路。中央黄老君、南方紫精君、东方青童君、北方太上君、西方太素君，并回九阴以散形，布五星以灭景，混变万物，触事立成，长存久视，上为真人者也。若兆常能行之，则变化无方，身生水火。於是帝君九阴之道毕。
　　太上玉晨郁仪奔日赤景玉文结璘奔月黄景玉章
　　右奔日月之道，太上上清太极九皇四真人之所宝秘，玄虚玉君之玉章也。自非自金阁玉名，及录字东华，皆不可闻见此二章之篇目矣。行之者先清斋百日，绝交人事，乃为之。久久行之，上界日月得给玉童玉女各五十人。
　　太上郁仪赤文、结璘黄章，乃太上玉帝君灵秘篇也，藏之於九天之房，丹瑶之台，非懃心好真，宿有飞玄天仙之骨录者，莫得见闻。闻其篇目，皆不可妄言，称及犯三官，天地不赦。初令三百年得宣传一人，却七百年，乃复得传，若神冥告有宜授者，传之也。传授之法，皆师友相受，以崇玄科也。授非其人，不遵法度，为泄天文也。漏慢违誓，死为下鬼，乃七祖考受风火之罪，自非同气，宁当闭口。
　　西玄山洞台中，有此二经，刻以玉简，书以金字。及王屋清虚天，皆有而不备具，唯太玄宫高上台，及蓬莱府北室金柱玉壁，刻文并备具也。中宫仙人、太清诸宫，并不知此书是何事也。峨嵋山北洞中石室户枢，刻石书字曰：郁仪引日精，结璘致月神，得道处上宫，位为帝君真。凡二十字，下仙见之，甚自不解其义是何事也。如此仙人中，有不见其篇目者多也。其金液神丹，盖小术耳，不得飞行上清。欲行此道，不必愚贤，但地上无此文耳。真官玄法，启誓乃传，有得而行此，位为上真，乃乘八景琼轮，游行九晨，诣太素宫，见太一帝君，俱朝元晨。故秘言曰：子得郁仪结璘，乃成上清之真，不修上道，不得见三元君。
　　太上郁仪日中五帝讳字服色
　　日中青帝，讳圆常无，字照龙韬，衣青玉锦帔，苍华飞羽裙，建翠容扶晨冠。
　　日中赤帝，讳丹灵峙，字绿红映，衣降玉锦帔，丹华飞羽裙，建丹扶灵明冠。
　　日中白帝，讳浩郁将，字回金霞，衣素玉锦帔，白羽飞华群，建浩灵扶盖冠。
　　日中黑帝，讳澄溱渟，字玄绿炎，衣玄玉锦帔，黑羽飞华裙，建玄山扶容冠。
　　日中黄帝，讳寿逸阜，字飙晖像，衣黄玉锦帔，黄羽飞华裙，建扶灵紫冠。
　　右日中五帝君讳字服色。欲行奔日道，当咒识名字，存帝服色，在我之左右前后。月中夫人魂精内神，名暧萧台标，月魂配五帝，次又咒之。能知月魂名，终身无灾，万害不伤。太上藏日月帝、夫人讳字於太素月宫，有如之者神仙。
　　太上结璘月中五帝夫人讳字服色
　　月中青帝夫人，讳娥隐朱，字芬艳婴，衣青华琼锦帔，翠龙凤文飞羽裙。
　　月中赤帝夫人，讳翳逸寥，字婉延虚，衣丹蕊玉锦帔，朱华凤落飞羽裙。
　　月中白帝夫人，讳灵素兰，字郁连华，衣白琳四出龙锦帔，素羽鸾章飞华裙。
　　月中黑帝夫人，讳结连翘，字渟属金，衣玄琅九道云锦帔，黑羽龙文飞华裙。
　　月中黄帝夫人，讳清营襟，字玄定容，衣黄云山文锦帔，绿羽凤华绣裙。
　　已上五夫人，头并亸云三角髻，余发垂至腰。
　　右月中五帝夫人讳字服色。欲行奔月之道，当咒识名字，存夫人服色，在己之左右前后。日中五帝魂精内神，名珠景赤童，日魂配月五夫人，次又咒之。能知日魂名，终身无疾，万祸不犯，太上藏日月魂名於紫虚王宫，有知之者，通神使灵。
　　存奔日月道者，任所行便耳，不必尽为之也。欲得静室隐止，唯令见日月之始晖处也。若不绝人事，与外物相干者，不得行此道也。
　　夜半常烧香，存五夫人名字，心咒曰：愿与帝君太一五神，合景如一。如此二十四年，亦白日升天，亦不必行奔存之道也。常存在我之左右，并心咒旧说，勿令耳闻。
　　行郁仪奔日之道，旦旦视日初出之时，无日当静室，先临目闭气十息，又咽日光晖十过，存霞光，使入口即而吞之。毕，微呼五帝名字，并月魂名，凡三过。次存青帝君，从日光中来在我之左；次又存赤帝君，从日光中来在己之右；次存白帝君，从日光中来在己之背；次又存黑帝君，从日光中来在己之左手上；次存黄帝君，从日光中来在己之右手上。五帝都来，存服色，令仿髴。於是又叩齿五通，咽液九过，微咒曰：
　　赤炉丹景，圆华九明，太晖启晨，焕曜朱精，五帝肇霞，映洞万生，观落上真，空无条平，运气练彩，流荡五形，使我神化，六府敷盈，同与帝君，太一无英，参乘绛云，阳燧九軿，上奔日中，与帝合灵，寿均天地，二晨相倾。
　　咒毕，又叩齿三通，咽液三过，又微咒曰：
　　月魂精神，暧萧台标，使我得到，日窟之天，东蒙长丘，得受挥神之章，带九有之符，食青精日，饮云碧之英，宴八极之城，登明真之台，坐希林之殿，咏玉晨之辞。
　　毕，又存阳燧绛云之车，驾九赤龙，来从日光中到我前，仍与五帝共乘，而奔日也。自忘形良久，又咽液十四过，讫，乃开目极念，存思自有仿髴。久能行此道者，必得乘景奔日，此郁仪之道毕矣。
　　行结璘奔月之道，夕夕视月而向之，时无月者，於静室临目闭气九息，又咽月光九过，存月光，使入口中即吞之。将前五广夫人讳字#1，并日魂名，凡三过。乃存月中青帝夫人，从月光中来下，左右相次，比如存日中五帝法。都来，存服色极令仿髴，於【是】叩齿九通，咽液九过，微咒曰：
　　黄精启晖，元阴内章，映观太玄，开洞万方，散蔚寒飙，七晨悬琅，回阴三合，天地吐光，紫曜游落，浮华九空，圆明赋彩，六气化通，五帝夫人，蹑云把风，灵帔郁罗，佩琼带珰，羽裙拂霄，逸灵扇东，骞树敷盖，琼条秀蓬，云蟇炼摩，扶养木王，洞根万里，荫蔼吾躬，魂和神化，六玄灵充，还者归婴，玉映反童，帝君合化，并景桃康，时乘流铃，飞云十龙，上奔明宫，位为保皇，寿合二象，天地无穷。毕，又叩齿七通，咽液七过，又微咒曰：
　　日魂精神，珠景赤童，使我西到六领之门，入协晨玉宫，八弦素丘八景上房，得带十明之符，佩流星夜光之章，坐太和之殿，登七灵之台，饮月华膏，食黄琬紫津之，咏高上之篇，吟玉晨真辞。
　　咒毕，又存流铃飞云之车，驾十黄龙，来从月光中到我之前，仍存与五夫人共乘而奔月也。自忘形良久，又咽液三十过讫，乃开目极念，存思自有仿髴。能久行之者，必得乘景奔月，此结璘之道毕矣。
　　若已得仙道人，备炼精思者，二年存之，便有仿髴，三年形见，五年行之，得奔日月也。自非已成仙人，始欲精思者，故为不速。能久修之，上属二景，得为上清真人。七百年付一人焉。
　　上清太上九真中经绛生神丹诀竟
　　#1此句文意不通，疑当作『毕，微祝五帝夫人讳字』。参见《九真中经》卷下
　　
