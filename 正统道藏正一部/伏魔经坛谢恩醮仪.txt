伏魔经坛谢恩醮仪
　　经名：伏魔经坛谢恩醮仪。撰人不详。一卷。底本出处：《正统道藏》正一部。
　　伏魔经坛谢恩醮仪
　　法事
　　白请师文
　　恭以宝篆氤氲，一缕之香烟乍起。瑶坛炜烨九华之灯焰初然。天书暂閟於蕊宫，诚意犹存於菲礼。欲攀迎於
　　上帝，先关告於真师。遥望玄都，修斋奉请
　　宗师。
　　修斋行道，奉请祖师，降临坛所。
　　真师。
　　举云舆。
　　法师长跪奏对如法。
　　门下具法职姓某，诚惶诚惧，稽首顿首，再拜上言。伏闻原神道设教之妙，莫不於师。推博施济众之仁，无过於法。故行经教举扬之际，必赖师资默佑之功。有开必先，无文不度。恭炷真香，一心启告：伏魔启教圣师孙君、闵君真人，保举师卢靖张真君，蒇教祖师了源柯君真人，弘教祖师三十五代天师观妙张真君，宗师三十六代天师冲和玄静张真君，宗师四十二代天师冲虚张真人。伏魔演派，诸大师真。恭惟诸位师君，神威远振。圣道无方，开化凡愚。悬一轮之道月，主张教范。振万古之宗风，百官千将。尽属指挥三界，万灵悉皈纠察。凡有祈祷，敢不奏闻。恭对清光，俯陈丹悃。
　　宣斋意
　　心词真实，圣鉴匪遥。谅沐师慈，必垂省览。伏念某教门末学，浊世凡愚，识浅才疏，徒切心存於真一。炁庸质浊，岂能神会於玄微暨想念之舛讹，与言词之鄙陋。行持有误，孚应难期。必赖圣眼同明，法输大转。俯从凡恳，真輶降幸於人间。保奏帝庭，法泽沾濡於天地。庶俾某思真念道，蒇教行科，悉获感通，以臻报应。伏愿真灵下盼，道炁冥扶。宝座敷时，冀九龙飞步，万魔奔走。琼科启处，俾三界侍卫，五帝司迎。果副所祈，不忘大德。但某诚惶诚惧，稽首顿首，再拜谨言。
　　唱道    旋绕
　　上香    入户
　　各礼师存念如法。
　　五星烈照，焕明五方。水星却灾，木德致昌。
　　荧惑消祸，太白辟兵。镇星四据，家国利亨。
　　名刊玉简，字录帝房。乘散景，飞腾太空。
　　出入冥无，游宴十方。五云浮盖，招神摄风。
　　役使万灵，上卫仙翁。
　　呜法鼓二十四通。
　　无上玄天五灵玄老黑炁真皇大道君，当召出臣所佩法箓中神仙官将、伏魔五帝直符、专将张包谢黄李五大天丁、太玄夜光青腰玉女、飞龙飞虎骑吏、奏事仙官出出者严装，关启此间土地里域正神。臣今设醮，行科烧香，奏为斋意。以今关盟三界，普告十方。愿得太上正真道炁下降，流入臣等身中，令臣心广体胖，神清气爽。忱词上达，景贶下孚。传臣所启之诚，速达径御无上三天七皇上帝、伏魔洞微天尊众真御前。      
　　请称法位
　　具位臣某，谨上启：
　　金阙九清上帝，大罗十极高真，诸天上帝，星斗群真，经坛与降四府群真，恭望洪慈，洞开灵鉴。臣闻大道无情，万物遂生成之化。圣人有作，群生蒙覆护之恩。自洪蒙未判之先，有曲成不遗之者。大而开天辟地，巍巍乎有成功。小则利物济人，绰绰然有余裕。惟我祖师，伏魔大帝，道宗三境，位列九清，为中天万乘之尊，主下土兆民之命。昔在龙康之劫，时当甲午之年，魔魅兴妖，生民夭阏。承元始之降密旨，摧破鬼营。佐玉帝以福黎元，咸跻寿域。由是地绝妖尘，天无氛秽。至今光华日月，威镇乾坤。经宣金口之中，教阐尘寰之内。昭昭灵迹，赫赫玄功。凡有祷以必通，悉无求而弗应。今则座排宝位，案列菲仪。灯然万象之森罗，烛幽破暗。香爇五云之缥缈，达信通诚。既圆十品之真诠，尚欲三陈於薄礼。六甲威灵瑞检，琅书暂閟於天宫。万魔奔走听神符，仪仗分临於醮席。密迩龙鸾之御，愿歆豺獭之诚。
　　臣等瞻望天增，恭迎圣驾。
　　请班    降圣
　　安座    献茶
　　臣谨重诚上启：虚无金阙七皇上帝，北极神霄帝君，诸天宰辅，上坛高真。臣闻人生斯世，命属上天。肫肫其仁，共禀阴阳之化。高高在上，难生杀之权。倘操修有昧於灵台。而报应定膺於宪网。漂沉诸趣，沦没三途。幸祖师垂经教之科，俾后世知修禳之目。迁善改过，请福延生。以今某德荷钧陶，身蒙覆焘。用皈从於经教，敬投设於法门。酌水献花，然灯像斗。举壶觞而陈三献，披肝胆而沥寸忱。绿蚁黄封，谩贡人间之薄味。珠宫贝阙，自多天上之流霞。聊寓小心，以酬大德。伏愿诸天称庆，三界侍轩。秩秩初筵，如大会玉京之日。巍巍大范，常愿亲宝黍之玄。拜首高真，谨陈初献。
　　乐法以为妻
　　臣谨重伸上启：主法中天北斗，三光列曜星君，上界群真，中坛列圣。臣闻日君月后，为上天列宿之尊。斗极星垣，司下土群生之命。运枢机於不测，示光彩之无私。以及注赐诸曹，泰玄三省莫不恢张万范，调理四时。辅相天地之宜，主宰鬼神之事。宣其炁而张其教，戒用休而董用威。居高听卑，彰善瘅音旦恶。以今某生蒙宰制，日荷照临。深虑流欲海而趣爱河，徒为生中土而遇正教。敬崇玄范，用启琅书。是再酌於清酤音孤，悉昭回於皇览。三岛神仙客，既昔陪於瑶池。一杯罗浮春，更上陈於玉陛。献上帝松花之义，效野人芹藻之忱。伏愿享于克诚，锡之多福。灵章出世，睹落落之高张。酒星在天，烁煌煌之曜景。无任惶惧，亚献清觞。
　　郁郁家国盛
　　臣谨重伸，上启：酆都岱岳水国，阳间经中无鞅神仙，坛下合干帅将。臣闻上帝权衡，尽属百司之主宰。下民罪福，难逃众圣之诠量。道德崇高，神明渺漠。雍雍在宫，肃肃在庙。正直无私，溷溷音混。其渊。浩浩其天，监临有赫。或主玄籍，掌青律。或穷碧落，下黄泉。陪上界之真人，为神仙之官府。莫不除邪辅正出幽入冥。誓以济死度生，随方蒇化。以今某夙沾教雨，久沐玄风。念道思真，爰举行於教典。避凶趋吉，期固结於善根。三献潢污，再陈丹悃。恳恳款款，惧深渎於高明。巍巍堂堂，谅不嫌於微陋。与其洁也，表而出之。清者圣而浊者贤，固难品藻。澄其心而遣其欲，极切倾葵。伏愿听於无声，叩之则应。玉（ ）斟元，醴罄一时事帝之忱。仙兵护道，场仰千载伏魔之教。酒终三献，礼尽一心。
　　大道洞玄虚
　　礼毕三行，徒寓小心之翼翼。罪当万坐，难逃天网之恢恢。仰惟大德之好生，为此下民而敛福。仰祈洪造，少寓微诚，圆满心词，谨当宣奏。
　　宣词
　　具如词旨，已罄敷宣。谅沐天慈，必从凡恳。伏愿赦过宥罪，涤垢荡瑕。勅下紫微宫，功圆灵宝（ ）。琳琅振响，梵炁弥罗。金童散花，玉女执巾。魔王敬形，鬼妖灭爽。仍冀某身沾法泽，青编纪福寿之书。生遇昌时，黄道顺星躔之次。无所不禳，无所不度。悉符经旨之不殊，必得其禄，必得其名，咸契道言之无量。次冀臣等，道心开发，法性圆明。常瞻狮座之浮空，风云庆会。共睹龙章之行世，日月同明。阳长阴消天清地肃。四海乐升平之化，群生跻仁寿之乡。谨启以闻。
　　献状  三礼  十二愿  诵经
　　宣疏
　　重称法位
　　具位臣某，谨重诚上启：金阙九清上帝，大罗十极高真，诸天上帝，星斗群真，经坛与降四府众真。恭望洪慈，洞开灵鉴。臣闻帝座中天，居其所而众星拱。真经垂世，依玄科而万劫传。既获睹於灵文，实可为於大幸。重念臣等，凡笼浊质，下土行尸。滥叨祭酒之名，莫称持经之任。言辞庸琐，仪范粗疏。战战兢兢，惧难逃於斧铁。魏魏荡荡，谅不责其草茅。监此微忱，弘施巨泽。小善必录，鼓化笔以覃恩。大德曰生，斡洪枢而锡佑。今则香销宝鼎，灯谢银缸。浅浅蜗庐，难久淹於仙仗。皇皇龙驭，亦将返於玄都。攀恋元由，喜惧交切。倾光回驾，肃瞻天上之麒麟。外辙攀辕，空听云中之鸡犬。所愿罪销，臣等福集。斋官宥其蒙渎之愆，锡以泰来之祉。博也，厚也，高也，明也。莫尽赞扬之私。匡之，直之，辅之，翼之，永赖帡幪之赐。无任惶惧，奉送高真。
　　修斋事毕。
　　云舆已返。
　　存神烧香。
　　香官使者，左右龙虎君，侍香诸灵官。当令臣设醮之所，自然生金液丹碧之英。百灵众真交会，在此香火炉前。当愿臣等，学道得道，求仙得仙。斋官蒙福，合室治恩。十方仙童玉女，接侍兰筵。向来所启之诚，速达径御元上三天七皇上帝伏魔洞微天尊众真御前。
　　解坛颂
　　伏魔经坛谢恩醮仪竟
　　
