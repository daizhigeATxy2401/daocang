大惠静慈妙乐天尊说福德五圣经
　　经名：大惠静慈妙乐天尊说福德五圣经。撰人不详，约出於宋元以徒。假托天尊为定息真人说顶礼五显灵官大帝，诵咒祈福之法。一卷。底本出处：《正统道藏》 正一部。
　　通天宝号
　　运元鼎化三十三天金臂圆光火犀大仙、都统王殿治靖卷帘大将军、九天游奕远捉使、部领六天吏兵、降伏天下妖魔、辅正除邪辟瘟使、掌执火府火部使、主管南极天枢院、北极驱邪院文字、封山破洞正一灵官都大元帅、勅封五显灵观大帝。
　　咒曰：
　　灵观大帝，睿圣聪明。日光菩萨，气射帝宸。金刊圣像，三目圣明。黄裳锦袍，足踏火输。金砖金枪，按行乾坤。名山大川，灵洞真君。火瓢火鸦，气焰威灵。斩妖灭邪，如电如霆。护国砥柱，卫民灵神。德亿万世，福亿万民。辅灵助顺，二圣将军。顺风千里，百万神兵。救度灾厄，如响应声。变祸成福，如影随形。护佑臣身，何求不应。神光洞照，永处吉庆。奉大帝勑，急急如律令！
　　焚香奉请
　　仰启灵观大元帅，福德华光五显王。
　　锦袍绣帽威容猛，火剑金枪圣力强。
　　天下正神功第一，佛中上善世无双。
　　玉宸殿畔登珠幌，金色台边建宝幢。
　　破洞封山魈魅绝，兴风走电鬼邪亡。
　　化导万民垂福佑，保安九域去灾殃。
　　焚香奉请虔诚礼，愿赐恩光降道场。
　　尔时天尊在八景宫中紫光殿内，坐九色莲花宝座，垂十绝鹤盖，与诸天上圣、天真大神、天仙神仙、诸大仙众、金童玉女、护法龙神，及诸侍卫等众等时同会，天乐俱鸣，咸听天尊说无极至真妙法。是时会中有一真人，名曰定惠，越斑而出，秉简长跪，白天尊言：臣闻五化之理可得闻乎？
　　天尊曰：三皇之初，民以道化，五帝之后，德化犹存。至於霸国，日事战征，当彼之时，道德已废，仁义弗行，所从化者，财与食尔，吾道何由化之。况乎末世，众生以贪爱为本心，以狡佞为己行，奔驰利路，坚固业根，酿恶招愆，不崇善教，致使冤仇纠结，怨咎牵连，上干二气之和，下致九州之害。或刀兵相戮，或旱涝相仍，饥馑荐臻，瘟传染，人民夭横，魔鬼流行，当此之时，必归神化。
　　於是定惠真人复告天尊曰：迩者世间神化之主，臣等未悉，能知如何令彼众生安稳无恼，富贵长寿，无诸灾难？
　　天尊告曰：尔甚慈悲，欲令利益末世众生，方便启问，若诸善男子善女人，或有官灾疾病冥讼精妖，一切急难无所救解者，但能起心信向，祈求福佑，自然亨泰，上圣威神之力，不可称量，皈命灵观真形，顶礼咒曰：
　　太灵之神，锡以繁祉。顶踵被恩，曷有穷已。睿鉴孔昭，厥衷庸启。臣今皈命，一心信礼。
　　三十三天星月宫内、雷音殿中，化现白蛇之冠，三头六臂青身自在之体，圆光火犀大仙、灵官显应，横天急捉三界邪魔，封山破洞主法摧魔正神、灵观大圣五帝大元帅真形睿号：
　　第一都天威猛大元帅
　　显聪昭圣孚仁广济福善王
　　第二横天都部大元帅
　　显明昭圣孚义广佑福顺王
　　第三通天金目大元帅
　　显正昭圣孚智广惠福应王
　　第四飞天风火大元帅
　　显直昭圣孚信广泽福佑王
　　第五丹天降魔大元帅
　　显德昭圣孚爱广成福惠王
　　此真形睿号，普可受持，信女善男，常当读诵，功德甚大，利益无穷。凡叨覆载之安居，悉向神祇之宰制，是故灵观尊圣在天为五帅，在世为五王，勇烈明灵，威权至重，有赐福消灾之力，有赏善罚恶之功，贫富差殊，穷通虽异，然隶攸司之考窍，悉归上圣之裁量，功过昭然，丝毫弗谬，知作善降祥之美，杜为愆酿恶之因，垢翳若除，慧光明朗，灾尤消释，福庆咸臻。凡有上士於三元八节、五腊、生辰持诵是经，外袪灾疠，内益经营，神祇密护於门庭，魔鬼远离於境界，功圆果满，获大吉祥。
　　尔时天尊即说灵观咒曰：
　　灵观元帅，显烈威雄。通天彻地，掷火奔风。上飞丹雀，下骤朱龙。金光灼灼，黑雾蒙蒙。邪魔丧胆，鬼魅潜踪。安民护国，伐恶除凶。灾祸消灭，福德兴隆。五灵真炁，降我身躬。所求皆遂，有愿克从。北帝勑令，要立神功。急急如律令！
　　天尊曰：世间众生，天灾重病，瘟疫时行，传染不瘦，或久患卧床，不逢医药，及有猴犬之精，狐狸之祟，变易形质，迷惑阳人，诈托尊神，妄称大圣，占人楼阁，摄人魂魄，放火抛砖，偷财盗物，门无风而自开，釜无火而自热，百奇千怪，恼乱众生，当於清浄庭宇，请正一道士依科立坛，誊奏章表，醮祭五天大元帅，烧香燃灯，诵吾神咒。或一日，或五日，当有铁轮大神、白蛇大将、无面目将军、火部兵马，一合来降，扫荡妖氛，肃清定舍，生人安泰，驱逐不祥。又复有人身遭狱难，禁系枷锁，不能脱离，及有门户闭塞，谋运不成，口舌频生，非横竞起，钱财耗散，命禄衰微，五路不通，三灾叠至，连年蹇滞，累岁迍邅，亦当命道士如前举行，即得灵观元帅、福德仙官、善庆童子应时下降，卫护众生，灾厄消除，一切如意。若或经行旷野山林隈僻之处，独宿恐怖，但能焚香诵经，凶恶自散，便得安稳。或有众生根性顽恶，阐提不信，毁谤真经，轻慢香火，如此之人，巡察将军地行使者，紏录罪犯，定其轻重，所犯重者，投陷水火之中，卒於非命，其过若轻，减算除禄，灾病苦身。当知灵观元帅威雄猛烈，报应尤速，专持祸福之权，生杀之柄，以示神化，善男子善女人得遇此经，虔诚恭敬，受持读诵，更能与人书写，教人持诵，或印造是经，广行劝化，灵观元帅心大欢喜，速得赐其福佑，自然门户兴隆，财物昌盛，贵人协顺，圣力扶持，凡所愿心，悉令成就。
　　於是定惠真人及诸仙等众闻此说已，踊跃欣喜，稽首灵观而祝愿曰：
　　稽首灵观五圣尊，愿得国土保升平。
　　稽首灵观五圣尊，愿得风雨应时行。
　　稽首灵观五圣尊，愿得百谷自登成。
　　稽首灵观五圣尊，愿得宅舍得安宁。
　　稽首灵观五圣尊，愿得父母享遐龄。
　　稽首灵观五圣尊，愿得谋运称心情。
　　稽首灵观五圣尊，愿得财物足丰盈。
　　稽首灵观五圣尊，愿得火盗不相侵。
　　稽首灵观五圣尊，愿得出入利经营。
　　稽首灵观五圣尊，愿得无病保长生。
　　稽首灵观五圣尊，愿得诸福自来并。
　　稽首灵观五圣尊，愿得天真圣教兴。
　　诸大仙众称赞愿已，龙车旌节来迎天尊，复还真境。是时天尊再告定惠真人曰：尔等受吾此经，宜下人间流传，信士依教奉行，祈沾福佑。於是定惠真人及诸仙众遵奉道旨，作礼而退。
　　大惠静慈妙乐天尊说福德五圣经竟
　　
