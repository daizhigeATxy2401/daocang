洞真太上仓元上录
　　经名：洞真太上仓元上录。撰人不详，约出於南北期。言修道品阶及三洞十二类名义。一卷。底本出处：《正统道藏》正一部。
　　洞真太上仓元上录
　　仓元上录，一名太清内文，又名玉镜宝章，又名金图琼字，又名破淹洞符，又名玄览宝箓，又名人乌山经，又名金生策文，又名威武太一扶命。玉晨君所修，秘素灵上宫，得而奉行，能飞能沉，能隐能显，位为真人也。
　　元炁流化，凝上为天，敷色翠碧，故曰仓元。文明运度，恶杀好生，戒示祸福，学者镜焉。占候善恶，即吉避凶，出处得适，动静保全，化导功立，积德道成，不知此诀，徒劳葱求。习他小益，不免大灾，虽升二十八天之上，犹不免堕落艹虫之中。是以上真宝秘尤密，子缘遇得，闭口修之。一切含炁，禀仓元而生，不知感悟，更增善缘，任性纵横，失其元炁，苍生之死，皆由恣恶积灭身，暂欢不久，婴苦长夜未测。还期上圣哀愍，演迷妙炁，标写自然灵文，题勒修善要法，佩之服之，存之诵之，施行如科，念念不息，不过九年，必升三清也。
　　渺莽无极，不可具言，总号自然，表名元炁。元炁善应，化而为形，形象有称，大略目曰天地。天地覆载，含育仓生，生气仓仓，众色第一。仰观天形，谛别其色，精存其神，乃得其气，气降周身，内外洞浃，长生不死，变化无穷。至於人有利钝平，天有大中小、小中大。诸天罗列，元数重累，诸地同亦无鞅无数。诸天各有三光、七真无央，诸地各有五岳、八俱、昆仑、须弥，大小不同，随人感得有无，各因所居利害，依业受果。有在浊而清，有在清而浊；有上智而位卑，有下愚而爵贵；有境大而凋荒，有域小而丰实；有居尊而忧戚，有处贱而欢康；有为男而顽懦，有为女而雄强；有外明而内暗，有内照而外蒙。或先下而后高，或先虚而后实；或首正末邪，或前邪终正；或独或群，或同或异，亿品参差，不可胜数。无数诸天，共有此等，唯大罗三天，清纯唯一，一炁具足，无所阙焉。有感斯应，应迹亿千，有粗有妙，有浅有深，虽有重轻，同是清纯，分化殊形，源本一也。随其感缘，依缘现迹，有见气候而悟者，第一人也；有见光音而悟者，第二人也；有见符图而悟者，第三人也；有见文字而悟者，第四人也；有见形相而悟者，第五人也；有见言谈而悟者，第六人也；有见影象而悟者，第七人也；有见华贵而悟者，第八人也；有见素贱而悟者，第九人也；有见显通而悟者，第十人也；有见隐塞而悟者，第十一人也；有见中间而悟者，第十二人也。大品十二，分阶有三，上中及下，各有四焉。习业不同，因果各异。在地十二，升无极三清之天，诸天之上也。上学游乎十二，精炼宴乎三清，宴乎三清，无复为也。有为为物，非我所须也。未登三清，亦能为物，为物为己，参杂行之。或自为处少，为物处多；或为物处浅，自为处深。探浅有差，遂成十二，无浅无深，乃升三上。上三本一，应接三阶，初来未至，三名未合，至后既合，无复三名。下知有之，强号为一，一亦非名，为众名之主。主不可无名，故标之为一，一统亿兆嘉号，罗生玄元始等。太上尊神，皆学者所须存呼为主，并非实名，名不去也。
　　上学之侣，精解因缘，体之无惑，修之必专，专之必效，所志必成，成由遵法，法有三乘，乘十二事，事在经中，上中下品，三洞应运，递互出焉。或时同现，摄一切文，一切文图，皆属三洞，三洞三清，即是三乘，三乘经戒，各十二焉，合为三十六部，以度无量天人。人缘厚薄，得之不同，或多或少，或浅或深，自非至德，名在玉图青录白简，不得具闻，亦不具见，亦不具解，亦不具行。各随所获，渐进升阶，唯具足者，乃登三清矣。三清者，玉清、上清、太清也。三洞者，洞真、洞玄、洞神也。三经者，洞真上清也、洞玄灵宝也、洞神三皇也。十二事者，演说众法，心迹无为，为不为物，物得其赖，本不为己，己亦自全为之，似关心迹，心迹不在此为，不见乞而施，不见施而与，不见之见，见妙常存，不可思议，回邪使正，应感而然，然非我欲，欲既无矣，何有累哉，无累之迹，道之应形，圣真神仙，共所崇习，习之合道，第一事也。心无为，迹有为，忘我为物，为物德高，第二事也。心有为，迹无为，闲居少务，省繁就约，至于垂拱，守静无为，而心思存想，念是防非，求善避恶，第三事也。舍家而处人间，去亲爱之着，同人于世，修德立功，少私寡欲，第四事也。携家入居山泽，深藏以避可欲，课督尊卑，消喧以寂，弊衣粗食，研寻有无，枕石漱流，餐霞饵炁，闻无出想，第五事也。出世与人隔绝，不复顾恋君亲，一切都断，孑己孤栖，修习师旨，第六事也。在世和光同尘，婚宦不殊，炁类晦明，独见华素，不偏自学，教人通塞适运，坚志不变，第七事也。断欲明断，去妻绝谷，欲动即责躬，穷居常礼忏念念愿断，第八事也。不断自断，精存不滞，妻妾罗列，声妓具陈，尊卑欢乐，调和以中，无恣无逸，唯法是从，贵贱之仪，不相僭滥，庆集纂乎清风，无滞以归玄炁，慎终如始，第九事也。游空中，中为志，不着下，不叨上，怡性养神，不伤万物，余暇济众，不损我躬，积渐自升，第十事也。在地下，居洞中，守静笃，思神通，隐沦无闷，第十一事也。住天上，处显章，流恩泽，济仓生，挹元炁，保长存，尊严不亏，第十二事也。此十二事，备在三乘，三乘之学，各有其人，伦多受名，乘成为号。上洞为大乘，中洞为中乘，下洞为小乘，大略举之，以其事多者为称。譬如目锦，亦以其彩多者立名也。此十二事，又各有十二事，一日自然文字、二名符策、三曰注诀、四曰图象、五曰谱录、六曰戒律、七曰威仪、八日方法、九曰卫数、十曰记传、十一曰赞颂、十二曰表奏。行十二事者，各有此十二，阶在三洞，洞达相通，玄有少多，随因列导，精解修之，感验必速，不解漫求，效则迟应，迷昧不精，行之无征，僻以望果，致考臻，上学志人，严加详慎也。
　　破淹符如左：
　　凡生有境，清少浊多，秽障相缠，行善不立，邪气来侵，强魔玄试。上学之人，浊动徐清，洁斋存思，禁隔嚣尘，非类之子，叨突去来，家人他室或有产乳，中外亲表或有丧凶，牢狱斗讼，六畜惊奔，乌沉交接，悲泣血伤，诸如此等，见之不祥。皆是秽浊淹蔼生缠，障结不释，暗昧乱神，急宜沐浴存思即消。但精思难精，精防有法，亦当择日王相之辰，清斋启告，受佩破淹之符，九天之炁化为九凤，各首同身飞行三界，引三清之妙炁，荡九地之嚣尘，佩身出入，动静常清，众浊不能夸，群尘不敢干，诸厄悉度，延年无衰，魂魄俱镇，同升玉清也。
　　某号太岁某年某月朔某日某时、某州郡县乡里、男女姓名、若干岁，谨请大度厄延年益算不衰破淹神符，保守年命，延度九厄，明耳目，疗关节，安魂定，万淹不干，急急如太上九老律令。
　　洞真太上仓元上录竟
　　
