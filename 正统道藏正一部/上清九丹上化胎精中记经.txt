上清九丹上化胎精中记经
　　经名：上清九丹上化胎精中记经。简称《胎精中记经》。撰人不详，约出於东晋。系早期上清派重要经典。一卷。底本出处：《正统道藏》正一部。
　　上清九丹上化胎精中记经
　　一名九天琼胎灵曜
　　目录#1
　　上化九丹阳灵之符
　　胎精炼神之符
　　三关十二结胞胎内符
　　九丹流精保命之符
　　九丹上化之文，太微帝君授於三天玉童，乃上化九转回精凝神，解散紫胞结节之根，还精哺饴灵镇穷肠，内充外溢九窍鲜明，炼髓易骨节节纳真。其法高妙，秘於九天金房玉室灵都之宫，依四极明科，万劫一传。自无玄名紫简，绿字上清，不得参闻。有犯灵禁，伐以神兵，密修道感，白日飞仙。
　　九天丈人告三天玉童：天地交运，二象合真，阴阳降气，上应九玄，流丹九转，结气为精，精化成神，神变成人。故人象天地，气法自然。自然之气，皆九天之精，化为人身，含胎育养，九月气盈，九天气普，十月乃生。其结胎受化，有吉有凶，有寿有夭，有短有长，皆禀宿根结气不纯，藏胃积滞，六府败伤，形神不固，体不受灵，死气入窍，何由得存。徒知修学，不识此源。今以相告，一形之真，随生解结，哺养百神，体自生光，内府鲜明，神安宫宅，万气并仙。子其秘之，慎勿轻宣。
　　凡人受生，结九丹上化於胞胎之中，法九天之气，气满神具，便於胞囊之内，而自识其宿命，知有本根，转轮因缘九天之劫，化成其身。既睹阳道，开旷三光，而自忘其所生所由之因。尔者皆由胞根结滞，盘固三关，五府不理，死气塞门，致灵关不发，而忘其因缘也。若灵真托化，含炼琼胎，暂经紫户，运履人道，挺秀自然，曜景睹灵，便腾身九天，非复结精受气而为人也。凡修学之家，仰希神仙，当知炼身於九丹，解结於五神，引气於本生，灭根於三门，九炼十变，百节开明，断灭胞结，乃知本真，既知本真，便成上仙。学无此法，三宫不聪，死气不灭，胃不受灵，气离神游，赤子不欢，宫宅空废，邪魔入身，所以百痾从此而生，死不尽命，痛胡可言。
　　阳气赤，名曰玄丹。阴气黄，名曰黄精。阴阳交，二气降，精化神结，上应九天。九天之气则下布丹田，与精合凝，结会命门，要须九过，是为九丹，上化下凝，以成於人。一月受气，二月受灵，三月含变，四月凝精，五月体首具，六月化形，七月神位布，八月九孔明，九月九天气普，乃有音声，十月司命勒籍，受命而生。故人禀九天之气，阴阳之精，名曰九丹，合成人身。既得为人，便应返其本真，通理五藏，解散胞根，断灭死孔，自然成仙也。
　　凡人生在胞胎之中，皆禀九天之气，凝精以自成人也。既生而胞中有十二结节，盘固五内，五内滞阂，结不可解，节不可灭。故人之病，由於节滞也。人之命绝，由於结固也。兆能解於胞中十二结节，则求死亦不得也。
　　胞上部有四结，一结在泥丸中，二结在口中，三结在颊中，四结在目中。欲解上部四结，当以本命之日平旦，入室烧香，向西北九拜，朝九天元父，叩齿九通，三呼元父讳遵回；向东南三拜，三呼九天玄母讳沌还。向本命平坐，闭眼思元父，身长九寸九分，着玄黄素灵之绶，头戴九称珠玉之积，无极进贤之冠，居九天之上太极琼宫，玉宝之府丹灵乡洞元里中，乘碧霞飞舆，从十二飞龙，二十四仙人，从西北来下，入我身中，治泥丸之境。次思玄母；身长六寸六分，着青宝神光锦绣霜罗九色之绶，头戴紫元玄黄宝冠，居九气无极之上，琼林七映丹房玉宝洞元之府九光乡上清里中，乘紫云飞精羽盖，从十上凤凰、三十六玉女，从东南来下，入甲身中，治面洞房之内。思父母化为青黄二气，宛转相沓，竞於头面之上。毕，叩齿九通，微祝曰：
　　甲受九灵之化，结气不纯，节滞盘固，镇塞灵门，谨以本命，上告高晨元父、玄母，下映我身，八景齐晖，九天同真，共解上部四结胞根，回灵镇户，九孔结仙，内胎炼化，九丹凝神，变青为赤，二气缠绵，寿同三光，永享亿年。毕，咽气八十一过止。
　　因又思郁单无量天王，姓混，讳霜，衣九色无缝自然斑文之裘，头戴耀精日圆之冠，治天无央玄台紫户之内，乘九麟琼轮，从玉仙二十四人。次思上上禅善无量寿天王，姓禊，讳，衣九色云文之裘，头戴晖精月光之冠，治天王国朱林七宝琼台，乘十二玄龟飞青羽盖，从上宫太仙玉童三十二人。次思须延天王，姓滓，讳，衣九色三法云文之裘，头戴天元玉宝明冠，治天玉京灵都宫，乘九色飞鸿三素飞云，从素灵玉女二十四人。次思三天真王，共下我身头面之上，化为青紫黄三气，混沌如云之沓，从口耳鼻孔之中而入，直匝一面，便仰祝曰：
　　三天大王，九玄灵仙，为我上解头面之关结，化九丹自然，降精金门之上，交合三真之云，降流我身，以成我神，荡去死气，灭绝胞根，灵景镇固，弃诸凶患，结结得解，节节纳真，玄光流布，洞灌幽泉，言名九天，返胎化仙，内充外盈，表里成神。毕，仰咽气九过止。
　　又思上部八景神童。闭眼存脑神，名觉元子，字道都，形长一寸一分，着白锦之衣，头戴三梁宝冠；发神名玄父华，字道衡，形长二寸一分，衣玄云锦衣，头戴无极进贤之冠；皮肤神名通众仲，字道连，形长一寸五分，衣黄锦飞裙，头戴三气宝天冠；目神名虚监生，字道童，形长三寸，衣五色章衣，头戴通天之冠；项髓神名灵谟盖，字道周，形长五寸，衣白锦素裙，头戴三梁宝冠；膂神名益历辅，字道柱，形长三寸五分，衣白玉柔衣，头戴玄元宝冠；鼻神名冲龙玉，字道微，形长二寸五分，衣青黄素锦飞裙，头戴远游之冠；舌神名始梁峙，字道歧，形长七寸，着绛锦飞裙，头戴进贤之冠。八景都竟，并如婴儿之形，一合在面部之上，各安其所，乃叩齿八通，微祝曰：
　　上景一部，八神合真，结气九丹，化成我身，千乘万骑，如云散烟，降匝头面，施灵布神，上解结节，中灭胞根，下除固滞，通理三关，八景翼卫，与灵同年，帝君玄母，曲回高晨，降我玉华，停我落鲜，返容朱颜，面化金仙，变景逐电，径造日门。毕，仰咽八气，都止，便服上化九丹阳灵之符。
　　上化九丹阳灵之符
　　朱书青纸上，三枚。日正中，向本命上叩齿九通，微祝曰：上化九炁，变炼百神，内理六宫，外降太仙，玄母陶津，解结散滞，断灭胞根，体轻肉飞，应气自然，与气同升，上到帝前。毕，服符，九咽，都止。
　　右上部之结，在头面之境，常以本命之日，平旦入室，静思真灵，解结散节，断灭胞根，服液咽气，御阳灵之符，通理三宫。如此三年，体休气壮，骨轻肉强，乘空飞行，出入无间。九年通灵，与神共言，降致云舆，升入帝晨。秘化之道，慎宣非真，明科禁重，殃累七玄，惟在密修，克成上仙。
　　胞中部有四结，一结在五藏中，二结在太仓中，三结在大肠中，四结在小肠中。兆欲解中部四结，以本命之日正中午时，入室烧香，向西北九拜，朝元父，三呼元父讳遵回；转东南三拜，朝玄母，三呼玄母讳沌还。向行年上平坐，叩齿九通，闭眼思元父，身长九寸九分，着玄黄素灵之绶，头戴七称珠玉之帻，无极进贤之冠，居九天之上太极琼宫，玉宝之府丹灵乡洞元里中，乘碧霞飞舆，从十二飞龙、二十四仙人，从西北来下，入某身中五藏之内。次又思玄母，身长六寸六分，着青宝神光锦绣霜罗九色之绶，头戴紫元玄黄宝冠，居九气元极之上琼林七映丹房，玉宝洞元之府九光乡上清里中，乘紫云飞精羽盖，从十二凤凰、三十六玉女，从东南来下，入我五藏之中。思父母化为青黄二气，混沌如日之圆，映照五藏，光曜内外，便仰祝曰：
　　父灵母精，二气齐并，九丹凝化，给胎紫琼，禀景太微，命统九灵，帝君敷神，流真灌生，五藏结络，六府洞清，胃管开聪，九窍朗明，宿节散灭，新胎更荣，变景炼体，冠带九星，三晖翼部，飞入帝庭。毕，咽四十五气止。
　　又思寂然天王，姓津，讳，衣七色龙文通光之裘，头戴阴精夜光，治天朱宫琼台之上，乘八景飞轮，从玉仙十二人。次思不骄乐天王，姓凝，讳，衣九色飞霜云文斑裘，头戴青华岁星玄精之冠，治天元宫映丹之房九层玉台，乘白鹿丹霞之舆，从上宫玉仙二十六人。次思化应声天王，姓耀，讳，衣九色流光耀云锦裘，头戴白光太白玉精之冠，治天琼林上宫朱映之房，乘飞凤游霄紫轮，从太真玉仙三十六人。次思三天真王，共下入我身五藏之内，化为赤白皂三色之气，混沌如云之烟，从心孔而入，直匝五内，便微祝曰：
　　九丹凝霄，三气结缠，玄真充降，内外明鲜，太仓闭通，肠胃结仙，断灭节茎，散除宿根，三合成契，九化凝神，回精玉胞，以成我身，九色玄黄，流精灌津，荡洗积滞，内无滓尘，华条合秀，种植灵根，孔孔洞朗，节节冷然，骨化景飞，上升紫天。毕，仰咽九气止。
　　又思中部八景神童。闭眼存呼喉神，名百流放，字道通，形长八寸，着九色章衣，头戴平天紫晨之冠；肺神名素灵生，字道平，形长八寸一分，着白锦飞云之衣，头戴九元宝冠；心神名焕阳昌，字道明，形长九寸，着绛章单衣，头戴玉晨宝天冠；肝神名开君童，字道青，形长七寸，衣飞青羽裙，头戴三梁之冠；胆神名龙德拘，字道放，形长三寸六分，衣青黄绿三色之裙，头戴无极进贤之冠；左肾神名春元真，字道卿，形长三寸七分，着五色变光之裙，头戴远游之冠；右肾神名象他无，字道生，形长三寸五分，衣白锦单衣，头戴三气宝光之冠；脾神名宝元全，字道骞，形长七寸三分，着黄锦飞裙，头戴紫晨之冠。八景都竟，并如婴儿之形，一合在五藏之内，各安其所，仍叩齿八通，仰祝曰：
　　中部八景，上变九回，化精玉胞，结气紫微，炼魂固魄，万神总归，帝君解结，九孔散开，玄母降灵，节节纳晖，内充外盈，华光无衰，得与八景，合辇同飞，本命告始，如兆所回，运我上升，披观灵扉。毕，仰咽八气止，便服胎精炼神之符。
　　胎精炼神之符
　　黄书白纸上，三枚。日正中，向行年上叩齿九通，微祝曰：玄炁结精，阴化阳生，九转八景，得乘流軿，下降兆身，通神镇灵，解节散结，四缚豁清，九孔开张，万气普宁，乘空飞景，上入太清怔。毕，服符，九咽液，都止。
　　右中部四结，在五藏之中，常以本命之日，平旦解上结，正中解中结，断灭胞根，服灵液，御神符，咽元气，通神庐。如此三年，灵气有余，九年积感，与神同舆，飞行太空，升入帝庐。高上妙法，道为不虚，至学求仙，深秘此书。
　　胞下部有四结，一结在膀胱中，二结在阴中，三结在后门中，四结在两足中。兆欲解下部四结，以本命之日夜半子时生气始，入室烧香，向西北九拜，朝元父，三呼元父讳遵回；转向东南三拜，朝玄母，三呼玄母讳沌还。向太岁上，平坐，叩齿九通，闭眼思元父，身长九寸九分，着玄黄素灵之绶，头戴七称珠玉之帻，无极进贤之冠，居九天之上太极琼宫，玉宝之府丹灵乡洞元里中，乘碧霞飞舆，从十二飞龙、二十四仙人，从西北来下，入某身中五藏膀胱之内。次思玄母，身长六寸六分，着青宝神光锦绣霜罗九色之绶，头戴紫元玄黄宝冠，居九气无极之上琼林七映丹房，玉宝洞元之府九光乡上清里中，乘紫云飞精羽盖，从十二凤凰、三十六玉女，从东南来下，入我膀胱之内，下至两足中。思父母化为青黄二气，混沌如日之圆，映照一身，光耀内外，便仰祝曰：
　　阴阳交泰，二气洞明，上化玄丹，下转黄精，含胎变化，体无常形，帝君监映，九孔纳灵，十二部结，散灭黄庭，八景缠络，胃结紫琼，三魂被炼，七魄安宁，万神宝镇，内外齐平，三部八景，与我俱生，运我飞升，上造玉清。毕，咽二十四气止。
　　又思梵宝天王，姓精，讳雾云，衣九色流云飞晨之裘，头戴流丹绛宝荧星玄精之冠，治天南上七映之宫，乘流霞丹霄琼舆羽盖，从上宫玉仙十二人。次思梵摩迦夷天王，姓玄，讳霐，衣九色元凤飞云之裘，头戴玄晨辰星流精之冠，治天九玄凤城紫琼玉台，乘白麟素云飞轮，从太华仙童三十二人。次思波梨答和天王，姓玉，讳灵，衣九色无缝玄云宝裘，头戴无极流黄填星飞精之冠，治天陵层玉京大有妙宫九曲之房，乘五色云舆，从太玄玉童十二人。次思三天真王，共下降我身，治膀胱之中，下至两足，化为紫绿碧三色之气，混沌如云雾，从阴中而入，流布膀胱、后门、两足之中，内外映照，便祝曰：
　　三天育胎，九气结神，上化玄丹，下转变仙，二象交降，以成我身，六胃琼秀，九府纳真，十二结节，各各绝根，荡除秽气、五灵敷陈，玄母吐精，炼化光鲜，金仙翼灵，玉华结篇，记名青宫，长侍帝晨。毕，仰咽九气止。
　　又思下部八景神童。闭眼存呼胃神，名同朱育，字道展，形长七寸，衣黄锦飞裙，头戴平天紫晨之冠；穷肠中神，名兆腾康，字道还，形长二寸四分，衣绛章单衣，头戴三梁之冠；大小肠中神，名蓬送留，字道厨，形长二寸一分，衣黄绛飞裙，头戴玉晨宝天冠；胴中神，名受享勃，字道虚，形长九寸一分，衣九色章衣，头戴飞晨玉冠；胸膈中神，名广瑛宅，字道冲，形长五寸，衣白锦飞裙，头戴无极进贤之冠；两胁神，名辟假马，字道成，形长四寸一分，衣赤白二色之裙，头戴九元宝冠；左阴右阳中神，名扶流起，字道圭，形长二寸三分，衣青黄白三色之裙，头戴远游之冠；右阴左阳中神，名苞表明，字道生，形长二寸三分，衣青黄白三色之裙，头戴三梁之冠。存八景都毕，并如婴儿之状，各安所在，千乘万骑，匝布在我阴中、膀胱、后门、两足之中，仍叩齿八通，仰祝曰：
　　下部八景，散形变神，含元育气，炼胎紫烟，太一元父，玄母交缠，二精流灌，含养内真，帝君定籍，司命改年，节结已散，九孔已鲜，魂魄保固，总摄万神，与我同升，俱造玉晨。毕，仰咽液八过止。
　　又思道一内神，名逮无马，字道极生，形长二寸二分，衣紫文明光锦裙，头戴无极进贤之冠，在兆脐下丹田之中，总统三部二十四真。叩齿三十二通，微祝曰：
　　玄上大神，总领无外，安镇幽谷，流精紫盖，众真侍灵，三部交卫，帝君映席，玄母欢奉，九元同符，司命延迈，三晨齐晖，与真结带。毕，仰咽二十四气，都止，便服三关十二结胞胎内符。
　　三关十二结胞胎内符
　　右朱书竹膜上，三枚，存思都毕，向太岁上服之，微祝曰：
　　上部四结，固人泥丸，落人华容，夭人生繁，中部四结，合凶为群，盘固太仓，迅人游魂，来祆通奸，景梦不专，下部四结，结人后门，遏人九孔，断人命根；帝君告灵，九天五文，消解给节，灭诸根源，元父玄母，育养三关，八景镇备，真气散分，上清下黄，外方内圆，表裹齐清，降致三元，得乘八景，飞霄流云，腾空驾虚，上造金门。毕，仰咽十二气，咽二十四过，都止。
　　本命日平旦、正中、夜半三时，解三部十二结节，八节日亦应行之，以兼其速求仙之近也。八节修行，亦同三时之存思也，行之三年，面生玉光，体映金真，肉消骨轻，内化结仙，九年灵降，白日升天。学无此法，徒劳精勤，死结不散，盘滞日缠，神气不布，祆邪入身，游魂飞散，何由得仙。有心至士，熟寻此源，三时解结，克获上仙。返胎琼秀，三关纳真，三部八景，二十四神，千乘万骑，同御紫烟。高上妙化，玉帝灵篇，妄传轻泄，殃及七玄，死魂充责，长没河源，己身负考，三涂五苦，万劫不原，学者慎之，秘识此言。
　　二景之神，皆九天化生之精神也。元父上化，玄母结胎，九天育养，以成於人，二十四人，各备灵关。兆欲修学，不知存念其形，则神游气散，死气结沈，祆魔入景，促命夭年。若知修行，解散三关，神安宫宅，灵镇玉门，结节自消，死气自亡，万神齐景，则白日升天。
　　凡人生皆禀九天之气，气凝为精，精化成丹，丹变成人，结胎含孕，法於自然。既得为人，当还哺养本真，使精溢六府，气降神庭，内外光鲜，与真同灵。此法高妙，不传下仙，修得其道，返白停年，寿齐三景，天地相倾，妄泄其要，考切尔身。
　　凡上学之士，莫不先解身中三关之结。解结之道，又当常以结胎之月，哺养本元，令死节沈消，九真镇灵，真气既降，则自长生，气像相应，则不学而成。行此道，假令七月生，则十月胎，十月胎，则受波梨答和天之气，当以十月一日平旦、十一日正中、二十一日夜半，一月三日三时，香汤沐浴，烧香，依其日时入室，向西北九拜，朝九天元父，东南三拜，朝九天玄母，还向月建平坐，叩齿三十六通，闭眼思波梨答和天王，姓玉，讳灵雾，衣九色无缝玄云宝裘，头戴无极流黄填星飞精之冠，乘五色云舆，从太玄玉童十二人，来下入兆身中，镇泥丸宫。存见碧色之云郁郁，冠布兆身，良久，仍口引云气九咽，微祝曰：
　　玄元布气，阳道开通，二象交降，青黄相从，上化九丹，凝精三宫，形法自然，气法太空，帝君镇灵，玄母守房，万神安定，六胃内昌，九天冠带，三景垂光，五真辅翼，返身空洞，乘虚驾浮，上升帝堂。毕，又咽气九过，咽液二十四过止。如此则九天之气哺饲於身，结胎之时滞积结节，则不得又生於三关也。行之三年，逆知万里之事，吉凶之兆。此以关节受真，孔窍开聪故也。
　　十一月受梵摩迦夷天之气，当以其月二日平旦、十二日正中、二十二日夜半，一月三日三时，香汤沐浴，烧香入室，西北九拜，朝元父，东南三拜，朝玄母，还向月建平坐，叩齿三十六通，闭眼存呼梵摩迦夷天王，姓玄，讳霐，衣九色元凤飞云之裘，头戴玄晨辰星流精之冠，乘白麟素云飞轮，从太华仙童三十二人，来下入兆身洞房之中，存见绿色之云气郁郁，冠匝兆形，良久，仍口引云气九咽，微祝曰：
　　九天流丹，上化结精，元父注气，玄母纳灵，五华散景，三真混并，帝君命籍，太一勒生，上玄下黄，三宫肃清，九孔受真，万神和宁，乘运回年，还本初形，与气俱升，与神俱生，飞行玄虚，上告帝庭。毕，又咽气九过，咽液十二四过止。行此三年，炼肠益气，逆睹未然，九年骨轻，白日飞升。
　　十二月则受梵宝天之气，当以其月三日平旦、十三日正中、二十三日夜半，一月三日三时，香汤沐浴，烧香入室，西北九拜，朝元父，东南三拜，朝玄母，还向月建平坐，叩齿三十六通，闭眼存呼梵宝天王，姓精，讳雾云，衣九色流云飞晨之裘，头戴流丹绛冠，荧星玄精之冠，乘流霞丹霄琼舆羽盖，从上宫玉仙十二人，来下入兆身洞天明堂之中，存见紫色之云气郁郁，冠匝兆形，良久，仍口引云气九咽，微祝曰：
　　九丹流精，结化自然，元父玄降，玄母敷陈，帝君监灵，太一镇真，司命勒籍，东华记仙，飞英皇芝，流灌形身，八景九气，炼化胞根，三宫结络，九孔纳新，神聪幽关，内睹无间，体化形变，与气同烟，乘空驾虚，飞升帝晨。毕，又咽气九过，咽液二十四过止。行此三年，骨化成玉，神欢气盈，逆知方来未然之事，九年形变，飞行太空。
　　正月受化应声天之气，当以其月四日平旦、十四日正中、二十四日夜半，一月三日三时，香汤沐浴，入室烧香，西北九拜，朝元父，东南三拜，朝玄母，还向月建平坐，叩齿三十六通，闭眼存呼化应声天王，姓耀，讳，衣九色流光耀云锦裘，头戴白光太白玉精之冠，乘飞凤游霄紫轮，从太真玉仙三十六人，来下入兆身华盖宫中，存见白色云气郁郁，冠匝兆身，良久，仍口引云气九咽，微祝曰：
　　三合成一，九变结神，上开下张，二景缠绵，阴阳内昌，以降我身，气禀九灵，名题高晨，三宫紫络，法挺自然，内外洞达，骨化成仙，返气降灵，总具万神，飞衣羽服，运我升晨。毕，咽气九过，咽液二十四过止。行此三年，肺化成金，面有玉容，九年神降，白日飞腾。
　　二月受不骄乐天之气，当以其月五日平旦，十五日正中、二十五日夜半，一月三日三时，香汤沐浴，入室烧香，西北九拜，朝元父，东南三拜，朝玄母，还向月建平坐，叩齿三十六通，闭眼存呼不骄乐天王，姓凝，讳，衣九色飞霜云文斑裘，头戴青华岁星玄精之冠，乘白鹿丹霞之舆，从上宫玉仙二十六人，来下入兆身紫微宫中，存见青色之云气，冠匝兆形，良久，仍口引云气九咽，微祝曰：
　　三合成纲，二灵交泰，九真流降，日月翼霭，七星玄映，五宿回盖，三关朗耀，万神冠带，九孔清通，六府受溉，内昌表逸，洞睹无外，长保天地，永享四大。毕，咽气九过，咽液九过止。行此三年，肝结紫络，玉秀内发，洞明表裹，逆睹未然，九年灵降，飞升九天。
　　三月受寂然天之气，当以其月六日平旦、十六日正中。一十六日夜半，一月三日三时，香汤沐浴，入室烧香，向西北九拜，朝元父，东南三拜，朝玄母，还向月建平坐，叩齿三十六通，闭眼存呼寂然天王，姓津，讳，衣七色龙文通光之裘，头戴阴精夜光之冠，乘八景飞轮，从玉仙十二人，下入兆身长命宫中，存见碧色之云气郁郁，冠匝兆形，良久，仍口引云气九咽，微祝曰：
　　至道冥冥，玄气潜分，九五演流，八会命门，丹宫赤子，受气帝君，桃康命籍，列奏三元，众真监映，炼魄宝魂，内鲜外光，灵镇幽关，八景翼躯，九气降灵，飞腾玄虚，升造帝门。毕，咽气九过，咽液九过止。如此三年，胆化玉霜，内结紫烟，九孔纳灵，与赤子共言，九年得乘玄云紫盖，上升九天。
　　四月受须延天之气，当以其月七日平旦、十七日正中、二十七日夜半，一月三日三时，香汤沐浴，入室烧香，向西北九拜，朝元父，东南三拜，朝玄母，还向月建平坐，叩一齿三十六通，闭眼存呼须延天王，姓滓，讳，衣九色三法云文之裘，头戴天元宝明之冠，乘九色飞鸿三素飞云，从素灵玉女二十四人，来下入兆身黄庭宫中，存见黄气之云郁郁，冠匝兆形，良久，仍口引云气九咽，微祝曰：
　　三魂已安，七魄已宁，天布五宿，身法七星，万神侍翼，玄真吐灵，玉芝流注，洞灌五形，内充外溢，幽关朗清，还容炼髓，返白为青，纵景变化，出幽入冥，乘虚飞空，上造月庭。毕，咽气九过，咽液九过止。如此三年，则脾化成金，体发金精，得睹五藏，与八景交言，九年飞行，上升玉清。
　　五月受上上禅善无量寿天之气，当以其月八日平旦、十八日正中、二十八日夜半，一月三日三时，香汤沐浴，入室烧香，向西北九拜，朝元父，东南三拜，朝玄母，还向月建平坐，叩齿三十六通，闭眼思上上禅善无量寿天王，姓禊，讳，衣九色云文之裘，头戴珲精月光之冠，乘十二玄龟飞青羽盖，从上宫太仙玉童三十二人，下入兆身双合宫中，存见紫色之云气郁郁，冠匝兆形，良久，仍口引云气九咽，微咒曰：
　　八景罗位，万神齐排，五藏结华，九孔朗开，心变成王，骨化尘飞，霞裙翼翼，羽帔霏霏，内真浪浪，飞青羽衣，云轮紫盖，琼舆来归，运仙导飞，宛转徘徊，请我飞升，上造太微。毕，咽炁九过，咽液九过止。如此三年，肾化结仙，举形备焉，三元下降，白日升天。
　　六月受郁单无量天之气，当以其月九日平旦、十九日正中、二十九日夜半，一月三日三时，香汤沐浴，入室烧香，西北九拜，朝元父，东南三拜，朝玄母，还向月建平坐，叩齿三十六通，闭眼思郁单无量天王，姓混，讳霜，衣九色无缝自然斑文之裘，头戴耀精日圆之冠，乘九麟琼轮，从玉仙二十四人，下入兆身绛宫之中，存见赤色之云气郁郁，冠匝兆形，良久，仍口引云气九咽，微祝曰：
　　九天之气，气已满充，妄置八景，罗列三宫，万神备位，灵真交通，司命定录，太一扶将，三五齐整，运睹太阳，三变九转，返我帝乡，金舆琼盖，夹引玉光，来降我身，安我金堂，与我相保，与我同翔，腾飞太玄，上宴帝房。毕，咽气九过，咽液九过止。如此三年，心生玉华，万气变仙，睹幽察冥，与神共言，九年得乘八景，飞行上清。
　　从十月结胎，至六月，受九天之气已满，至七月，合十月，天地气盈，受太阳之运而生。当以七月十日平旦、二十日正中、三十日夜半，一月三日三时，香汤沐浴，入室烧香，西北向九拜，转东南向三拜，还向本命上平坐，叩齿三十六通，思九天元父讳遵回，从天西北来下，入兆身泥丸之中；玄母讳沌还，从天东南来下，入兆身丹田命门之中。元父化为青气，玄母化为黄气，青气从泥丸中下，黄气从命门中上，二气合会绛宫中，二气混黄，更相缠绕，须臾，青气化为婴儿，黄气化为凤皇，凤皇口衔九丹流精保命之符，以哺婴儿之口，婴儿受符毕，化为圆日，还出头上，凤皇化为月景，还下命门之中，日月二光遥相映照，洞达一身，因引日精八十一咽，引月光四十五咽止，微祝曰：
　　上化幽冥，耀形太阳，二气交合，同会绛宫，元化婴儿，玄化凤皇，乍离乍合，九变混黄，日月对处，上下交通，左部帝灵，右翼桃康，白元无英，安守洞房，万神齐景，济济洋洋，升降流精，内结玉光，表裹羽仪，龙舆来迎，飞行玄虚，上升太空。毕，便服九丹流精保命之符。讫又咽气九过，咽掖九过止。如此三年，真人见形，面有金容，体生奇光，九年飞腾，白日升天也。
　　九丹流精保命之符
　　青书竹膜上，向本命，三时服三枚。此通腹炼髓，化骨结神，三年举体同化也。服符先祝曰：
　　天降地升，二气交隆，九丹变化，结精中房，八景散灵，六府内昌，万神齐清、长享太肠，终天极地，欢乐未央。毕，服符竟，咽九气止也。
　　凡修此道，皆当计受胎月数，随月行事，竟十月都止也。此胎精中记，学仙之本根，求生之渊源。学无此道，徒劳自勤，无益於形神也。形不被炼，结根不断，真神游散，虽有云舆来降，形亦不能自飞也。至秘之道，慎告非真，盟科考重，殃累子身。秘修苦念，克得上仙，白日飞腾也。
　　若不知结胎之月，当以本命之辰为胎月，而行之也。假令本命寅，生正月，便为胎月也。他即效之。
　　九丹上化胎精中记，一名琼胎灵曜，乃生九玄之初，结太空自然之气，以成宝文，二十四真、三十九帝，悉所修行。太帝君以传南极夫人，南极夫人以传太微天帝君，太微天帝君以传后圣金阙帝君，金阙帝君以传上相青童君。青童君更撰集施用，上下次第，付西城真人。西王母今封一通於瀛洲方丈。依科七千年有骨相合仙，名书帝箓之人，得传。今有其人，七百年中听得三传。有得其文，给玉童玉女各九人，侍卫典者，营护有经者身。轻慢灵文，传非其人，泄露天真，七祖父母，充责三官，运石摙山，万劫不原，己身被考，长闭地狱，不得入仙。
　　授经，师与弟子对斋九十日，或三十日，赍上金一斤，白绢八十尺，丹一斤，以代列誓之信，北向跪盟而传。不得轻传，无盟无信，而修其道，殃延七玄，己身充责，负罪幽夜，万劫不原，学者明慎，慎勿妄宣。
　　上清九丹上化胎精中记经竟
　　#1『目录』二字系整理者所加。
　　
