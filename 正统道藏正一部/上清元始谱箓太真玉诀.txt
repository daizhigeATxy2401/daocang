上清元始谱录太真玉诀
　　经名：上清元始谱录太真玉诀。撰人不详，约出於东晋南朝。言落三尸解五苦之法。一卷。底本出处：《正统道藏》正一部。
　　上清元始谱录太真玉诀
　　一名解形遁变流景玉光
　　三恶门
　　第一门名色欲门，一名上尸道一名天徒界。
　　第二门名爱欲门，一名中尸道一名人徒界。
　　第三门名食欲门，一名下尸道一名地徒界。
　　此三恶之门，一名三尸之道，一名三徒之界，常居人身中，塞人三关之口，断人三命之根，遏人学仙之路，抑人飞腾之魂。为学之本，而不落尸於三道之上，去欲於三界之门，真何由降，道何由成？夫学上法，宜遣诸欲，灭落尸根，道自然降，仙自然成，克得飞腾，上升三清。
　　五道门
　　第一门名色累苦心门，一名太山地狱苦道。
　　第二门名爱累苦神门，一名风刀苦道。
　　第三门名贪累苦形门，一名担山负石苦道。
　　第四门名华竞苦精门，一名作江河苦道。
　　第五门名身累众苦门，一名吞火食炭镬汤苦道。
　　此五苦五道之门，常居於人身，系人命根，遏人招真之路，断人修仙之门。为学之本，而不解形於五道之上，灭迹於五苦之下，众累不断，沉沦罪门，何由得脱，腾身遁变，流景玉光也？夫欲上学，当先断诸累，绝灭苦道，真自然降，神仙自成，克得变形，游宴诸天。
　　落上尸之道，当青书上元灭欲斩尸变景流光玉符，着头上。当於色欲之门，北向衔刀，请一杯清水，面临水上，师於弟子后，叩齿九通，咒曰：
　　上尸青欲，自号彭琚，变化九种，鸟头蛇躯，混沌无心，或沉或浮，贪欲滋美，华色自居，走作人魂魄，潜司过咎，断人命根，炁散神游，放浪三宫，小虫无劬。真人甲乙，佩箓带符，色欲已断，死路已除，元始有命，请斩尸头，三台监形，速出无留，灭根绝种，勿使遗余。甲乙练真，三宫清虚，五帝临映，太一定书，北元沐浴，冠带行畴，飞度无界，流景玉舆，遁变上清，乘空遨游。
　　毕，取所衔刀，师以绕弟子头结九过，下所卷玉符，埋於色欲门下，以杯水灌上。行此之道，上尸即灭，色欲自除，身过天徒之界，形魂无复苦恼之患。太真上道，慎勿轻传。
　　以次进中门，而落中尸。落中尸，当黄书中元灭欲斩尸变景流光玉符，着心前，於爱欲中门，向王捉刀向腹，请一杯清水着前，师於后，叩齿十二通，咒曰：
　　中尸彭质，号曰中黄，爱欲自居，依腹逃藏，沉浮变化，形无常方，执人魂魄，走作三宫，赤子驰竞，使人发狂，欲性丧神，罪由小虫。真人甲乙，上帝已征，身佩玉符，丹文金章，列名元图，三欲已亡，元始符命，斩灭尸形，断根绝种，勿得飞扬。甲乙受练，五符休粮，真仙安镇，藏内生光，五帝监映，太一列行，中元沐浴，冠带衣裳，解形遁变，流景玉光，飞升上清，食息太空，长保自然，天地无穷。
　　毕，以次进下门而落下尸。落下尸，当白书下元灭欲斩尸变景流光玉符，着两脚上於下爱欲门，向南横刀於两足上，一杯清水着足下，师於后，叩齿三通，而咒曰：
　　下尸彭矫，贪欲自荣，白色混沌，体无常形，依人两足，讯动人情，言白得失，走作魂灵，三宫扰乱，赤子不宁，贪欲小虫，贾备幽冥。真人甲乙，三练已清，欲门断塞，不受邪精，元始急令，三台临庭，速出无隐，及汝弟兄，九种子孙，一时斩形，五帝度真，太一记名，下元沐浴，冠带羽青，玄度三界，上饮元精，解形遁变，流景上清，飞玄步虚，三景齐明。毕，三界既度，便度五苦之道。
　　解形遁变飞度五道之法，当作新衣一通，巾履并新，於第一色累苦心门上，黑书解形遁变灭度地狱流景玉符，置两足下，北向平立，师叩齿五通，咒曰：
　　解形遁变，落尸五难，三欲已清，神津内灌，脱故练新，体香气兰，玉符灭迹，地无拘挛，身度天界，超凌云端，魔王保真，炁合自然，七祖同升，飞步天门，五帝监映，万神咸闻。毕，脱巾解结，埋符於两足下，脱履而去。
　　次进爱欲苦神门。於爱欲苦神门上，白书解形遁变灭度风刀流景玉符，置两足下，西向平立，师叩齿七通，咒曰：
　　云行飞步，遁变玉光，解形脱迹，散发遨翔，人界无拘，乘虚空行，天魔已保，五道开通，越度风刀，形升上宫。毕，埋符两足之下，以次进贪欲苦形门。（已下原阙文）
　　出九天门谒刺法
　　用银木，长一尺二寸，广二寸四分，读刺毕，埋所属门下。
　　郁单无量天玉郎门下，某帝先生王甲再拜谒。
　　禅善无量寿天玉郎门下，某帝先生王甲再拜谒。
　　梵监天玉郎门下，某帝先生王甲再拜谒。
　　兜术天玉郎门下，某帝先生王甲再拜谒。
　　不骄乐天玉郎门下，某帝先生王甲再拜谒。
　　化应声天玉郎门下，某帝先生王甲再拜谒。
　　梵宝天玉郎门下，某帝先生王甲再拜谒。
　　波梨答和天玉郎门下，某帝先生王甲再拜谒。
　　梵摩迦夷天玉郎门下，某帝先生王甲再拜谒。
　　右九刺，以次安之。
　　第一清微皇曾天帝位，元阳之炁。
　　第二禹余泰明玉完天帝位，上阳之炁。
　　第三太赤清明何童天帝位，太阳之炁。
　　第四无量玄胎平育天帝位，清阳之炁。
　　第五无量寿元明文举天帝位，通阳之炁。
　　第六梵监上明七曜天帝位，通阳之炁。
　　第七兜术虚无越衡天帝位，建阳之炁。
　　第八不骄乐太极蒙翳天帝位，极阳之炁。
　　右八天东方元阳之榜，以次左行，榜下安一灯火，合八灯。
　　第一化应声赤明和阳天帝位，阳始之炁。
　　第二梵宝玄明恭华天帝位，阳晖之炁。
　　第三魔迦夷耀明宗飘天帝位，阳洞之炁。
　　第四答和竺落皇笳天帝位，阳明之炁。
　　第五褥明虚明堂曜天帝位，阳演之炁。
　　第六摩褥和观明端静天帝位，阳明之炁。
　　第七忆罗玄明恭庆天帝位，阳浩之炁。
　　第八那首太焕极瑶天帝位，阳极之炁。
　　右八天南方阳始之榜，次左行，榜下安一灯火，合八灯。
　　第一波梨荼首元载孔升天帝位，少阴之炁。
　　第二首来太安皇崖天帝位，太阴之炁。
　　第三首稽那显定极风天帝位，浩阴之炁。
　　第四阿那波罗迦始皇孝芒天帝位，洞阴之炁。
　　第五波罗离和太黄翁重天帝位，玄阴之炁。
　　第六梵明无思江由天帝位，玄阴之炁。
　　第七奈泞元上揲阮乐天帝位，旻阴之炁。
　　第八阿梨和元极昙誓天帝位，极阴之炁。
　　右八天西方少阴之膀，以次左行，膀下安一灯火，合八灯。
　　第一阿奈皓庭霄度天帝位，阴生之炁。
　　第二扇明民渊通元洞天帝位，化阴之炁。
　　第三梨那太文翰宠天帝位，阴明之炁。
　　第四明梵耐太素禁上天帝位，洞阴之炁。
　　第五阿尼姤太虚常融天帝位，阴灵之炁。
　　第六项达泰释腾胜天帝位，阴灵之炁。
　　第七大梵项带大昏龙变天帝位，阴浩之炁。
　　第八禅蝉自然太极贾奕天帝位，阴极之炁。
　　右八天北方阴生之榜，以次左行，榜下安一灯火，合八灯。四方三十二天榜，榜下一灯火，以照三十二天。受事毕，便从东面起一榜，便再拜，称名王甲，今以生口代形易名，过度三恶五道之门，不胜形魂，受天恩毕，以次南三十二榜，而受之。
　　落上尸之道，青书白素，着头上，上元灭欲斩尸变景流光玉符：
　　落中尸道，黄书白素，着心前，中元灭欲斩尸变景流光玉符：
　　落下尸道，白书白素，着两足上下元灭欲斩尸变景流光玉符：
　　右三符，书安如法。毕，埋着三恶之门，水灌上而去。
　　解形遁变灭度地狱流景玉符，黑书白素，置两足下，以断色累苦心根。毕，埋门下以解形。
　　解形遁变灭度风刀流景玉符，白书素上，置两足下，以断爱欲苦神根。毕，埋门下以解形。
　　解形遁变灭度摙石流景玉符，赤书白素，置两足下，以断贪欲苦形根。毕，埋门下以解形。
　　解形遁变灭度作江河流景玉符，青书素上，置两足下，以断诤竞苦精根。毕，埋门下以解形。
　　解形遁变灭度吞火食炭流景玉符，黄书素上，置两足下，以断身累众苦根。毕，埋门下以解形。
　　右五符，书如法，毕，埋五苦道之门。
　　受大法解形落尸流景玉光，过度三恶五道之中，无人代形，则三官九府皆不听人度三界，故以人自代，开明上天三官讫，受五帝领名，身即得离三恶之门，五苦之中，地司不拘，形魂升仙。代形之人，后亦得补三官都书史主者之任，依格二百四十年一转有功，亦得上真之任。所以代形，不得辄以凡丑恶之人，贵以应用而已，皆须细骨美色，柔和小心之人，则彼此合法，克得成仙。
　　右石镜水母玉精符，黄书员青缯之上，置於水中。受法者以水自洗濯，沐浴玉池，身体生光，内外受真。常能书以浣洗，则神明洞达，九年自仙也。
　　上清元始谱录太真玉诀竟
　　
