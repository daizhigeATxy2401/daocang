太上说青玄雷令法行因地妙经
　　经名：太上说青玄雷令法行因地妙经。撰人不详。底本出处：《正统道藏》正一部。
　　太上说青玄雷令法行因地妙经
　　仰启青玄地雷令，长生正气丙丁神。
　　冥心皈向欻然至，赤发青面显威灵。
　　金甲火袍晃耀日，应祈随祷现真形。
　　翉灵将军号昭武，掌握风雷统领兵。
　　助法救民兴善利，代天行化大慈悲。
　　集福消灾驱疫疠，徐邪辅正扫妖氛。
　　胜功妙果赞无穷，稽首皈依诚奉礼。
　　尔时，太上老君於天宝元年－三月十五日，在太清境上太清官中，升九炁云华之座。於是，诸大天帝十极至真，森罗星宿，无鞅数众，缥缈霞霄，飘飖旌节，乘飙飞轮，祥光辉耀，洞焕十方，鸾啸凤鸣，仙乐和音，浮空而至，咸听太上宣扬妙道。大众欣然，移首皈仰。是时，会中有一真人，名曰妙行，功超三界，行满诸天，越班而出，执简奉礼，长跪而言：臣观下方，庚辛内地，蜀境之中，灾迍并起，疫疠流行，草木交荒，人民雕耗。是故与诸众生怀忧未已，欲仗慈光，广垂济度。
　　老君告妙行真人曰：善哉，善哉。汝当复位，吾为宣说。盖因金天之炁，值此数极，致有阴阳乖错，山川郁结，土地闭塞，灾疠横流，民物受殃。吾与分光，下令清净。大众咸悦，赞叹未已。座下天师所部神人，号岳渎令长，跪上白：法主不劳慈力，臣治五岳内之泰岱地祇，主令温元帅，代天行化，助法救民，统御雷兵，可弭彼难。其妙行真人出，白天师曰：不审此将生何？因地修何法，行掌握兵机，能摧灾厄。天师告曰：此将乃丙丁之精，火帝之神，於汉延平元年三月三日，化身降于平阳大儒之家。其。圣母昼寝，梦吞日光，觉而有娠，怀胎一十三月，於永初元年丁未之岁三月三日午时，诞于其室，貌伟神清，仙丰道骨，左胁天符二十四道，两手隐隐丙丁二字，生而灵异，长而聪明，不破天真，存思终始，直心崇道，积行救人，胜缘妙果，克谐圆满，是以三官保举，五雷考功，奏于上帝。至永建六年岁次辛未上丁之辰午时奉玉帝勑，差金甲神人绣衣使者，捧领昊天兵符，给赐金环玉券。云简天书，诏充岳府统兵之职，五岳万神之首。出入朝奏，无拘天门。受勑领职，永镇岳庭。立生容於殿左，翌日立化于彼。其神应化，统兵助法，禁剿妖巫，诚魔斩怪，度死济生，驱瘟荡疫，种种为善，广益兆民。其功於世，不可思议。妙行真人得闻是说，踊跃称叹。是时，真人启请。
　　老君重告天师：汝宜为吾速遣此将，澄清斯境。於是，天师跪辞。太上遣使持符，召至地祇温主令，显现身长九尺，赤发青面，金睛獠牙，口若火盆，紫巾前结，花袍束带，是蹑吊墩皂靴，手仗神锋宝剑，跨追风黑骏，统领昊天兵马雷兵岳卒，旌旗簇拥，导引而来，敬礼慈容，谛听宣奉。
　　太上教勑，领命而行，大逞神威，号令左右，径诣西蜀。旬日之内，平夷疫疠，剪伐邪宗。黄童白叟，妇人女子，自小及大，由迩至远，一境之内，咸得安业。於是，其神乃布罡，立于兑位上，指震宫，而激作咒曰：
　　离宫之灵，火德之精。丙丁正炁，赫赫阳神。存形东岳，统御帝兵。驱雷掣电，卷雾冲云。救民疾苦，斩邪灭精。时灾荡尽，景福骈臻。百灵振伏，万神咸钦。有召即应，闻召现形。城隍社令，永保清宁。吾奉勑命，风火不停。是时，元帅说是咒毕，收兵率将回谢天师，昨奉教命，仗慈法力，扫荡蜀瘟，悉皆清净，秘传号令灵符五岳总印于世，名曰：青玄地雷，誓愿翊卫执法真士，治病驱瘟，剪邪皈正。奉辞而退。於是，天师称赞，上朝老君，言是功德，流传於世，普济群生。此经在处，当令神明拥护，祸乱不萌。上士遵而行之，可以宣扬正教，益振真风，社稷清宁，人民道泰。或遇瘟疸、疾疫、旱涝相仍，鸟鼠送妖，蛇虫嫁孽，皈命斯经，咸得灾衰永释，祸难潜消。或遇刀兵、生产之厄，或遭水火、盗寇之灾，或魔鬼侵凌，或邪巫魇，祷若能焚香讽诵，志心祈祷此经，即得神威。应时下降，自然门户兴隆，生民安泰。若能稽颡此经，功德不可思议。天尊说是经毕，诸天仙众称扬赞叹，皆大欢喜，信受奉行。
　　太上说青玄雷令法行因地妙经竟
　　
