太上洞玄灵宝二部传授仪
　　经名：太上洞玄灵宝二部传授仪。撰人不详，似出於隋唐。言传授《灵宝智慧定志通微经》之科仪。一卷。底本出处：《正统道藏》正一部。
　　太上洞玄灵宝二部传授仪
　　度思微定志局
　　第一初入坛，或在堂左行绕经，师北向三上香。第二次师仍北向，礼经三拜，弟子在北向南对师，礼三拜。第三次师还西面，东向立，思神竟。
　　鸣法鼓二十四通。
　　无上三天玄元始三炁太上老君，召出臣身中三五功曹、左右官使者、左右捧香驿龙骑吏、侍香金童、传言玉女、五帝直符，各三十六人出，关启此间土地里域真官正神。臣今正尔烧香度法，愿得太上十方正真生炁，入我身中，所启速达，径御太上无极大道至真玉帝御前。
　　次长跪出官曰：
　　谨出臣某身中五体真官功曹吏，出臣身中上三天执法开化阴阳功曹、度道消灾散祸解厄君吏，各十二人。出臣身中治职君吏、某治建节监功大将军、前部效功、后部效杀驿庭令、驿庭丞、四部监功谒者。臣身中仙灵直使、正一功曹、治病功曹、左右官使者、阴阳神决吏、科车赤符吏、罡风骑置吏、驿马上章吏、飞龙骑吏等，各二人出。出者严装显服，冠带垂缨，整其威仪。直使功曹戴通天之冠，衣皂纨单衣。正一功曹冠朱阳之帻，绛章单衣。使者冠九德之冠，五色寿命单衣，腰带虎符，齐执玉板。直使功曹住立四方，正一切曹住立中央，治病功曹营卫臣身。左官使者建节在前，右官使者持幢在后，阳神决吏立左，阴神决吏立右，上部功曹住立上方，中部功曹住臣身中，促炁功曹催促十方，上部使者远望上天，中部使者远瞻八方，都官使者匝绕臣身。狼吏虎贲、察奸钩骑、都官仆射、天驺甲卒、天丁力士、收炁食炁吏、收神食神吏、收鬼食鬼吏、收邪食邪吏、收精食精吏、收毒食毒吏、诛符破庙吏、科车赤符吏、罡风骑置吏、驿马上章吏、飞龙骑吏，屯驻臣前后左右。功曹使者严装事竟，罗列卤簿，关启灵宝官属领仙监斋君吏，天师所布下二十四治，三十六靖庐、七十二福地、三百六十名山昆仑等上宫三万六千神，日月星辰、璇玑玉衡、天地五帝、三界官君将吏，及道上二玄三元四始，四面方位风炁注炁甲子诸官君将吏、考召君，东九夷胡老君、南八蛮越老君、西六戎氐老君、北五狄羌老君、中央三秦伧老君、五岳四渎丘沼君、诸庙神祇，所在高山山川溪谷山林孟长、十二溪女，根源本始土地之主，社稷将吏，一时严装，与臣身中功曹使者、飞龙骑吏，上启太上无极大道、太上大道君、太上老君、太上丈人、无上玄老、十方无极大道道德众圣天尊、至真大帝、天帝、天师君、灵宝监斋大法师、诸官君。臣受法之日，要当宣通法音，赞扬大化，传授后学，开度天人。今有某郡县乡里男女生某甲，洁己清行，志求神仙，已受三洞大度之法，玄宗难悟，未极真途。今赍信效心，求受天尊所演思微定志两半图局十戒要诀，丹情慊苦，不可违逆。臣辄依法与甲对斋，日限事竟，今付度解脱，谨拜黄缯赤表一通，功曹使者飞龙骑吏，以时腾奏，上诣上上太上曹，表露在玉案上，分别请省。
　　次读表。
　　次鸣鼓三通曰：
　　臣重因众真上官、功曹使者、飞龙骑吏，分别关奏，操臣拜度定志戒诀黄缯赤表一通，上闻清玄御前，无令下官故炁邀截公文，令不上达。臣闭口炁，升表到三天曹，伏须告报。操表伏地竟，仍复宫如上章法。
　　次师起，左回还南面，北向，弟子还北面，南向相对。师长跪曰：
　　具位法师某岳先生，臣某甲稽首再拜，上启太上无形无名虚无自然至真大道、无上元尊、太上大道君、十方无极大道道德众圣天尊、至真玄中大法师、太极真人、玄一三真人、天师君。臣以下愚，行尸臭肉，宿命缘会，谬荷非分，进受大法三宝尊经。未能栖隐幽林，超绝尘迹，又不能敷宣皇教，广建福田，济度苦行，立功补过，而混同常人，魔俗不别。大道多恩，赐全首领，得有今日，视息三光，恩深施重，实在罔极。臣某诚惶诚恐，稽首顿首，死罪死罪。盖闻神经尊贵，非凡陋之徒所可施行，妙义渊赜，非贱臣小子浅识肉眼所可仰瞻。臣侥幸之运，遭遇际会，三洞御世，搜选种人，得以秽质，叨忝灵文。臣受经始浅，未宜宣露。今壬辰之运，太平已近，祸福交行，自非得道之夫，年劫难保。虽人心难测，贤者勤求，不宜闭绝。谨有某郡县乡里男女官道士某甲，洁己清行，志求神仙，已受三洞大度之法，玄宗难悟，未极真途。今赍信效心，求受天尊所演思微定志两半图局十戒要诀，丹情慊苦，难可违逆。今谨依玄科，分券受局，传说禁戒，告誓三官，约不妄宣。谨以上闻，须报施行，臣某诚惶诚恐，稽首再拜以闻。
　　次读局文曰：
　　清虚自然四炁，本是一，散为两半，因氤氲之炁，分半下降，四体合为一。受思微定志经，不行五逆，上升反乎一。清虚自然，因在欲时，受思微定志十戒之勋，自然渐升。十方无极天尊，功德不住，处於长乐。不受思微定志，为恶不止，自然为积，下降枉魂，故枉魂自然招上半，下人此，半尽两半成一尽，从此入十八地狱，不住饿鬼畜生。又复四体合为一。为恶下降，为善上升无色界、色界、欲界。无色天空不住，色天空不住，欲天空不住无住，一切空空，无住不得住。一百七十七字。
　　次画一，师受捉笔上，弟子手捉笔下，共画一，左就右，弟子随师言曰：
　　画一之后，谨依契令，尊道贵德，祟重师宝，修斋持戒，救度生死。自此之外，违负科法，一如明真之文。
　　次破局券
　　男弟子得左，女弟子得右。
　　次刻环
　　左言左元上，弟子随师而言。
　　次刻环
　　右言右玄老，后刻环，中言太上。师又言曰：此三师即是天尊、左玄真人、右玄真人。
　　次师以环贯局券，置案上。
　　次弟子向南长跪，执丹水当心，师向北，启盟曰：
　　太上灵宝无上三洞或洞玄法师，某岳先生臣某，敢告丹水。某郡县乡里甲乙，年如干岁，操辞立誓，投命诣臣，求受思微定志两半图局十戒要诀，向已为拜黄缯章表，列启太上众尊。愿监盟君吏、灵宝君、灵宝丈人、天官地官水官三官君吏，及某家七世祖考，监见某自来求生，斋戒投心，所受灵妙经旨诀，约承按大法，奉尊俯仰，检口慎行，弃诸色累，断绝外想，静心夷默，专志在法，不得混浊，更相招引，以乱真炁。每行大慈，广度一切，国安民丰，四海宁一，七祖父母，皆得升度，身入光明，早生人中。大劫运终，同飞上清。其未仙度，五八为期，不得中泄，妄传非其人，愆盟负誓，轻漏灵文，生死父母长役幽夜，风刀万劫，不得有怨，违诸禁戒，一如明真之文。
　　次弟子自誓曰：
　　弟子某甲，承真告命法师口诀，不敢违负，妄传非其人，殃延甲身，要不负上下中央四面八方正真神明。今共吞盟水，案法斋戒，修行妙旨。乞弟子及师，得度天灾。阳九百六、甲申大厄，从劫到劫，无有亏盈，日月同曜，三宝齐轮，伏受灵宝丈人三洞天文，见生之恩。
　　次师三噏丹水，度与弟子，三噏令尽。次师度局券与弟子，长跪受，男左手取，女右手取。度者左手并绕腰三过，向师三拜，次诵智慧三首竟，回心礼十方。次师法居南，弟子向师礼三拜，心存见十方大圣在於上方，乃受九戒。师说戒。
　　天尊曰：两半成一，其义有五。卿等知乎？二真答日：已知，不亦於彼清虚之炁，因烟煴之交，分半下降，就此四半合为一邪。不亦或此假一而为恶者，致招自然之炁，沦於三徒乎。不亦为善，离此四半，还登太虚，复我清虚之炁，反我两半，处於自然乎。
　　天尊曰：卿体之矣。今便以两半轮转图局，相示於空中，下左真之前。
　　天尊曰：虽得此诀，要当以九戒为本。
　　一者不杀，当念众生。
　　二者不淫，妄行邪念。
　　三者不盗，取非义财。
　　四者不欺，善恶反论。
　　五者断酒，常思浄行。
　　六者宗亲和睦，无有非亲。
　　七者见人善事，心助欢喜。
　　八者见人有忧，助为作福。
　　九者一切未得道，我不有望。
　　弟子某受戒终身修奉。礼师三拜。
　　次弟子行咏智慧五首赞。散华，唱善，礼三拜。
　　太上玄虚宗，弘道尊其经。俯仰已得仙，历劫无数龄。巍巍太真德，寂寂因无生。霄景结空构，乘虚自然征。日月为炳烛，安和乐未央。
　　学仙绝华念，念念相因积。去来乱我神，神躁靡不历。灭念停虚闲，萧萧入空寂。请经若饥渴，持志如金石。保子飞玄路，五灵度符籍。
　　济我六度行，故能解三罗。清斋礼太素，吐纳养云芽。逍遥金阙内，玉京为余家。自然生七宝，人人坐运华。仰嚼玄都□，俯含空洞瓜。容颜曜十日，奚计年劫多。法鼓会天仙，鸣锺征大魔。
　　灵风扇香华，灿烂开繁衿。太真抚云璈，众仙弹云琴。雅歌三天景，散慧玉华林。七祖升福堂，由此步玄音。前世德未足，斯书邈难寻。信道情不尽，图飞乃反沉。太上无为道，弘之在兆心。
　　学道由丹信，奉师如至亲。挹景偶清虚，孳孳随日新。众人未得度，终不度我身。
　　太上洞玄灵宝二部传授仪竟
　　
