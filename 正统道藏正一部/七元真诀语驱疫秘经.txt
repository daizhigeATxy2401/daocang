七元真诀语驱疫秘经
　　经名：七元真诀语驱疫秘经。撰人不详。二经同卷。底本出处：《正统道藏》正一部。
　　七元真诀语驱疫秘经
　　道言：龙汉之劫，数穷混沌，七元凝精。皆有灵书秘诀，出乎龙汉之初。北方黑帝有征鬼之法，大着神功於一国，号曰郁单，皆是生死之籍。执录三魂所，总管三十二天世界，列位星象。皆主生人之命籍，执录三魂七魄。恶置右宫黑簿，善置左宫青书玄曹。凡天子帝王，皆禀星辰应象，位主中天。是以下元生民，多积罪秽凶逆之徒，死皆为下鬼，三官所考。元精本命，凝上炁不能救。其尸为魔秽六洞所承，下流三界，令人畏惧。死为鬼道，永失真趣。不能添神益算，夭亡於日月之下，可不悲哉。
　　道言：夫天地之间，皆禀七元之覆育。夫天地生人，皆有七魄神在人身中，上应七星。有三魂在人五藏中，上应天为三台。生人若能修行吐纳，吞精纳炁，奉行经戒。入室精炼，思神念真，惜炁少语。即七魄真神护人，上应天，中应七元宫。皆上元三官九府三千六百曹，名列天元之精。令生人所学成就，神降灵府。三魂神在天为三台官，皆置为天曹，主人生死急难之事。若修炼七元者，即三天曹为善录，下鬼三官不能执录者也。
　　七真曰：下元生民多积凶衅，不能添神益算。皆为阴鬼恶魔所缚，系着风刀，不知大道。七元真炁，可能救拔三五，有战鬼之功。天曹有回换之筹，北极帝君有驱除之法，可为延龄。令后学修之，可获长生，延寿益命。下元生人，皆被尸魔所缚，不能得上司之力，所以夭亡。埋尸葬骨，魂魄难诣玄都，为败尸之民，迷而不悟矣。
　　大帝告七真曰：我昔奉天尊告命，战伐下鬼，救拔生民，免遭横死。日有所益，太上升入北方，位为总极，为北酆大帝。治诸图箓有三十六条科法，皆列星象正法。有六天神符六道，以封六洞鬼宫。又列七元宝箓，有三天玄图，图中列二十八宿日月之位。有宝镇灵神章，四十八字，皆列元精之炁，凝结成辉。其字皆长八寸，刻凤管之中。七真可皆，三过朝轩，名曰伏魔神篇。男女之官，可依科法，素绢朱书佩带，辟除凶恶，延年益算。七真稽首再拜，立臣高位，总掌天民，施奉图箓，作何修奉？得驱魔秽。令得下元，遭逢玄奥，跪受诀言。令生人修学，得知善恶报应，在乎深远矣。
　　大帝告七真曰：下元生民，从此降下氤氲真一之炁，元精所生，禀为一形。皆备三元育养，九炁所覆，下为兆民。皆交一元所生，年命自有度数，衰盛皆有运周，皆可修续延生之法。佩服符箓，送我命财，专精励机，勿为罪障。可随一元济拔，消其不祥。一元皆有三十六宫，宫有一百二十曹，主知生死罪福之科令。人修谢赍，送钱帛，随元所诣。生人获福，殃消疾愈，无不应瑞。当降元精清炁，下覆人身。为元精育养，三魂镇体，七魄扶身，万邪不敢害矣。    
　　七真授命，总校诸司罪福之科，各有曹府，系属生民命籍。生死吉凶，皆悉由我之元精。能守其形，固其根蒂，名曰守精。降真之民，吾当常育之。令其王相，斋戒守道。可佩吾秘书之诀，服日华月英，仰谢二十八宿真官。可以延年度厄，游历名山，为世之真师。万灵稽首，明魔侍轩，得道克真。遂成升仙之侣，列之图券书。此经中末学之士，一依修奉，治世理民，勿犯天科。事获精进。天书玄妙，用传后人。真券灵文，列之于左：
　　太真曰：七元真炁，紫府神章，列凤券合，四十八字，刻藏之名山。昔紫童君所授，非世涂后学真师，慎勿轻泄，天科严峻，明告天人知之者矣。
　　七元真诀语驱疫秘经竟
　　
