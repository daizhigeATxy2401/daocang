洞玄灵宝真人修行延年益算法
　　经名：洞玄灵宝真人修行延年益算法。撰人不详，约出於唐宋。抄袭《上清修身要事经》，言养生法术。一卷。底本出处：《正统道藏》正一部。
　　洞玄灵宝真人修行延年益算法
　　六甲神姓名
　　甲子神名王文卿，甲戌神名展子江，甲申神名扈文长，甲午神名卫上卿，甲辰神名孟非卿，甲寅神名明文章。
　　凡修行之士，常存六甲神姓名，则七窍开通，无诸疾病，不逢殃祸。遇贼，呼其日神助之。
　　四海神名
　　东海神名阿明，西海神名巨乘，南海神名祝融，北海神名玄冥。
　　凡修行之士，每朝鸡鸣时，常依此法诵持三遍，已上四海大神，辟邪魔群，除荡凶殃，急急如律令。
　　每日鸡鸣时，先呼：上一赤子，守上丹田。中一真人子，守中丹田。下一婴儿元阳谷，守下丹田。
　　修行之士，每日鸡鸣时，及夜初卧时，常依此法存呼之，能辟邪魔，消灾去病。正当口念三一名字之时，心即存其形状，如婴孩。每一婴孩，存长三寸，始生之形，并着赤衣。甲子日勿存念三一之神，此为重禁。
　　老子理身守一法
　　常以鸡鸣时，摩拭两目，先诵咒曰：
　　西王母女，名曰益愈，赐我目药，受之於口，即精摩形。常在鸡鸣，二七灵液，除目昏蒙，瞻视万里，徧见四方。
　　诵咒毕，即拱手三嘘之，兼微出津掌中，即以手摩令热，摩目二七，令人目明通仙。
　　每日鸡鸣时，常闭目窃咒曰：
　　黄裳子，黄裳子，黄庭真人常在己，为我取醴酒肥脯，粳粮黍臛，神丹玉芝，诸可食者皆至，入吾口中，充满五脏，补养百神，令我不饥不渴，与天地齐毕，与日月同光，保守千万年。
　　凡修行之士每日鸡鸣时，先密诵三遍，讫，次即咽气五过止。每咽先漱灵液，即微鼓颊，存黄气，满口即咽之，自然饱矣。兼内除百病，益寿延年。
　　每日清旦，叩齿三通，呼三魂名，咒曰：胎光延生，爽灵益禄，幽精除死，急急如律令。
　　凡修行之士，每日如此，三魂不离人左右，非灾横祸，恶鬼凶神，不能为害，游梦变怪，杜绝房寝。
　　仙经曰：夫学道之士，朝来常言善事，天与之福。朝来不得言柰何字，又不得歌管，此名为请祸，切诫之。
　　凡床上卧，莫歌莫咏，勿覆卧，此三忌并大凶，皆损寿。夫学道者，第一欲得广行阴德，慈向万物，救拔难危，度人苦厄，轻财重道，施惠布德。
　　守一之道，有厄难，念一毕，向师所在再拜求救，立便得解大急，但念心拜耳。
　　守一之道，忍辱为本，欲杀人念飞仙，欲妬忌念大神，欲贪财念真人。
　　守一之道，或不能至，常一心念，若卒为恶，思所惊恐厌魅，当起视北斗辅星。辅星者，七星第六是也。并念一，则百邪却去，身无殃也。若遇天阴雨，不见星，但精心念一矣。
　　老子曰：凡欲修道，心无二端。天能守一，覆如不举。地能守一，静如能安。岳能守一，不避暑寒。海能守一，流如不还。人能守一，必得神仙。
　　西王母曰：理发常向本命，既栉发之始，而微咒曰：大帝散灵，五老反神，泥丸玄华，保精长存，左拘隐月，右引日根，六合清炼，百神受恩。祝毕，咽液三过。常行之，使头脑不痛。
　　坐卧常欲鼻孔向本命，食饮及服药亦然。若不得向本命者，得常向东北及西北亦佳。此二处是天地魂魄之关津也。又卧起常自左右摇动身体数十过。毕，叉两手，据后而仰头喘向天，左右自摇动项二十过。毕，平坐，举两手良久。毕，又摩拭目旁至两耳，又良久。阴咒曰：前抟后拍，天地上客，左盼右顾，长生大度，仰头喘息，太一相极，却月龙偃，司命同轸，饮食胎元，交关昆仑，徊倒双跪，真人同志。祝毕，辄引气闭之，存脐中赤气，大如线，出脐外，入鼻中，如此三过。按摩之道都毕，使人百关通利，长生寿命无穷而不病。
　　登真曰：欲得延年，当洗面精心。日出二丈，正面向，口吐死气，鼻潝日精，须鼻得嚏，便止。是为气通，亦以补精，复胎生之方也。
　　登真曰：欲使心正常，当以日出三丈，错手着两肩上，当出心对日，以日正当心，心中闻暖，存日精晖来入心，故觉其微暖，则心正矣。常能行之佳。
　　老子理身守一法
　　夫欲食之时，先窃咒曰：某甲建身为道，身为天府，道父道母，真人神人仙人、道人圣人，合而为道，俱共饮食，长生无极。
　　凡欲饮水，先三嘘毕，咒曰：乾元享利贞，身为日，国王神水入腹，五藏清凉。每欲饮水，皆先咒而后饮。
　　王君曰：勿临食时，及合和一切药物烧炼药，不得说死亡及不祥事，切忌。
　　夫服药常向本命上，服毕，勿言死亡事，犯伤胎神，徒劳服药物，终无益也。
　　老子理身守一法
　　每吃一切饭食，及服一切药，皆先诵此咒曰：黄裳子，三呼之，为我取肥脯美酒、粳粮黍臛、神丹玉芝，置此食器中，及药器中，上一、中一、下一，三一之神，各就食器中及药器中而食。更相哺饲，及饲我身。兼存三婴孩，每一婴孩各存长三寸，各着赤衣，在食器中而食。如对杂人同餐，即不用诵咒，但存三婴孩，次第同向饭食中徧吃了，已然后吃。昼夜常能如此存念三一，令人增福益寿，兼辟邪去病。
　　又咒曰；百药入胃，与神合气，填补血液，尸邪亡坠，长生神仙，飞登金阙，役使六丁，灵童奉卫。
　　《真诰》曰：养生之道，先欲识己之形，存之极令准的，在目前矣。使面上恒有日月之光，周照一形，存日在左，月在右，去面前九寸许，乃叩齿三通，微祝曰：元胎上真，双景二玄，左抱七魄，右拘三魂，令我神明，与形长存。
　　咒毕，又叩齿三通，咽液三过止。此名为太帝君录形拘魂制魄之道。如此行之不倦，使人魂魄不敢离形，神仙长生之道要。
　　《太素丹景经》曰：一面之上，常欲两手摩拭之，高下随形。摩拭唯令数无时节也。如此常行则通利耳目。恒以手按两眉后小空中三九过，又以手心及指摩两目下颜上，摩唯多为佳。以手旋耳行三十过毕，辄以手逆乘额三九过，从眉中始，及上行入发际中，傍咽液多少无数也。如此常行，目自清明，一年可夜书。
　　《真诰》曰：凡体有痛处，常以生气时咽液二七过，按所痛处。向王方而咒曰：左玄右玄，三神合真，左黄右黄，六华相当，风气恶疾，伏匿四方，玉液流泽，上下宣通，内遣水火，外辟不祥，长生飞仙，身常体强。
　　又当急按所痛处三十一过，常能如此，则无病。
　　彭君口诀：每日平旦卧未起时，及夜初卧时，存之真人子丹，在两眉间，戴青帻冠。子常能思之，寿八百岁。
　　王君曰：夜行及冥卧，若心中恐怖者，存日月还入明堂中，须臾百邪自灭。山居恒尔为佳。
　　师曰：夜行念太阴君，太阴君，就我来，就我来。此咒无所不辟。夜行，先祝曰：一君在吾前，二君在吾后，众邪恶物，皆不得近吾。
　　欲求长生之法，当以月晦日人定时，北首卧，以手固心上，祝曰：五藏之君，道德七神，天父地母，日君月臣，诸天皆下，守卫真人，千神百灵，保护我身，唯乞长生，改故易新。公兆七，庶兆二。男曰公兆，女曰庶兆。
　　青牛道士口诀：每暮卧，存日在额上，月在脐下，辟千鬼万邪。致天府玉女。秘验秘验。暮卧祝曰：廓廓恢恢，祸去福来，恢恢廓廓，除凶除恶，太上赐寿，司命政之，名上玉历，编以青丝，诸神备具，百灾皆除。
　　夜初欲卧，上床讫，便转履向外。咒曰：回履背床，除邪辟兵，天帝狱吏，禁鬼夜行，重者斩腰，轻者弃市，不轻不重，截鬼两耳，急急如太上老君律令。便叩齿三通。
　　每夜卧，叩齿三七，左手抚心，呼三尸名：上尸彭居出，中尸彭质出，下尸彭矫出。辄不得为害。
　　夜初卧时，正偃卧，即以两手抚心，咒曰：神人神人，五藏光生，存我骨髓，养育华精，神光已固，却老延年。天符天符，保护我躯，精神所在，神光所行，所欲者得，所恶者伏，急急如太上老君律令。
　　次即诵：天灵节荣，愿得长生，太一真玄，守臣身形，五脏君侯，各自安宁。男祝一七遍，女祝二七遍。
　　真人常以夜半时，去枕平卧，握固放体，气调而微者，身神具矣。如有不具，便速起烧香，坐闭目，握固两膝上，心存体神，使两目中有白气如鸡子大，在目前，则复故也。五日一行之，此即二十四神中事也。
　　凡着新衣，举头向日，咒曰：赫赫洋洋，身有神光，着此衣裳，富贵吉昌，寿命延长。
　　夜卧觉，更急闭两目，即叩齿九通，咽液九过，以手按鼻边，左右上下数十过，微祝曰：太上四明，九门发精，耳目玄彻，通真达灵，天中之台，流气调平，娇女云仪，眼童英明，华聪炅朗，百度眇清，保和上元，徘徊九城，五藏植根，耳目自生，天台郁素，梁柱不倾，七魄澡练，三魂安宁，赤子携景，辄与我并，有敢掩我耳目，太上当摧以流铃。万凶消灭，所愿必成，日月守门，心藏五星，真皇所祝，群响敬听。
　　毕，又咽液九过。然后摩拭面目，令小热，以为常。但卧觉即按祝，勿令失一卧也。常为之，令人耳月聪明，强识豁朗，鼻中调平，不唾津涕，面有童颜，制魂录魄，劫辟万魔。
　　太素真人教始学者辟诸恶梦，若数遇恶梦者，一日魄祆，二日心试，三日尸贼。厌消之法，若梦觉便即起坐北向，以左手捻人中二七过，第二第三指捻山源，近鼻下本际穴中，阴数二七过，勿举手，啄齿二七。微祝曰：太洞真玄，张炼三魂，第一魂速守魄，第二魂速守泥丸，第三魂受心节度。速启太上三元君，向遇不祥之梦，是七魄游尸，来挟万邪之源，急召桃康护命，上告帝君五老九真，皆守生门，黄阙神帅、紫户将军，把钺握铃，消灭恶津，反凶成吉，生死无因。
　　若夜遇善梦吉应，而心中自以为佳，则吉感也。卧觉当摩目二七，叩齿二七，而微咒曰：太上高精，三帝丹灵，绛宫明彻，吉感告情，三元守魄，天皇受经，所向谐合，飞仙上清，常与玉真，俱会紫庭。此大洞秘诀，以传於始涉津流者矣。
　　夜遇恶梦觉，即反枕，或更枕而祝曰：太冥玉女，侍真卫魂，六宫金童，来守生门，化恶为善，上书三元，使我长生，乘景驾云。祝毕，咽液七过，叩齿七通，而更卧。如此四五，亦自都绝消息也。此祝亦反恶梦，更为吉祥矣。
　　真人曰：诣厕法，初登厕，先咒曰：左德君，右德君，上司命，清夫人，除去某乙死籍，入生门。
　　上厕用草法
　　先置一枚着左，为左德君，次置一枚着右，为右德君。又置一枚着中央，除去某死籍，入生门。厕草长短不得过九寸，如过此数，即减人寿命，切须忌之。
　　若在草野中大便，即咒曰：林野夫人，林野夫人，除去某死籍，入生门。如用厕草咒，与前厕上法同。
　　洞玄灵宝真人修行延年益算法竟
　　
