正一修真略仪
　　经名：正一修真略仪。一卷。底本出处：《正统道藏》正一部。
　　正一修真略仪
　　《真经解》云：箓，录也。修真之士，既神室明正，然摄天地灵祇，制魔伏鬼，随其功业，列品仙阶，出有入无，长生度世，与道玄合。故能济度死厄，救拔生灵，巍巍功德，莫不由修奉三洞真经、金书宝箓，为之津要也。箓者，太上神真之灵文，九天众圣之秘言，将以检劫三界官属，御运元元，统握群品，鉴隐罪福，考明功过善恶轻重，纪于简籍校诫宣示之文，掌览灵图，推定阳九百六天元劫数。又当诏令天地万灵，随功役使，分别仙品，众官吏兵，亿乘万骑，仙童玉女，列职主事，驱策给侍之数目，浩劫无穷。太上十方，至真众圣，皆互禀师资，结盟受授，从俗登真，永保生道，渐位于极。必使依科次第，明晓阶秩，详审义目，解其要旨，然后终行一一，宜依箓文，明科禁诫，安可率易，乃罪福得失之验，如其文也。且夫神符宝箓，其出自然，故於元始赤明浩劫之初、浑茫之际，空中自结飞玄妙气，成龙篆之章，乃元始神尊化灵应气然也。是以生天立地，万化明分，皆因道气与灵文也。经云：未始无道，未始无气，未始无文。由是而言，万灵相资，与化齐有者也。故知天地万灵不死，皆由我心，非我心知之，即天地万灵变化之道，其谁是哉？故云：天地万物最灵者，人也。可不察欤。但悲夫禀性暗愚，或生傲土，而典法莫化，五常莫知，安可闻上圣之言、三清妙法，斯天罚也。嗟乎，慧福兼全，生逢圣运，灵文备世，大法可传，而封滞俗情，不能信受，亦与夫愚缴同矣。世人受道经戒，佩服箓文，纵未能次第依法修行，亦已不为下鬼，轮转不灭，与道有缘，而况亲行之乎？功用浅深，不离於己，不可预说。今且聊解三洞箓文修行大旨，将知至圣神真宣诏法教，其文其轨，成谓符会于玄玄之道焉。
　　太上三五正一盟威宝箓二十四阶
　　太，最尊也。太也，极也，通也。三界独尊，众圣之极，即所谓道君也。於理，即天尊、道君、老君一也，以三清应化之阶，即有方品之异矣。今於此箓而言老君也，授正一盟威箓於三天法师，以传于世，使过度众灾，落除黑簿，召鬼役灵，进品仙职，故曰三五正一盟威宝箓。三者，三才各备。五者，黄中总数，统御生死，以摄万灵，安镇人身，元精固守也。又以三、五为日月之数，戊己配於坎离也。人禀阴阳正气，三元五运万象，必全由心而正，心正则神精不亏，与我为一，然后全日月之明，合五灵之本，故能死生无变，於己何邪异之所能干。由是焕照群阴，威伏六贼，是谓正一盟威学道之士。用此天真灵文赤章云篆，保守正真，永为身宝，故曰宝箓。然后可以随功举迁，役灵召鬼，玉女给侍，仙厨备供，乘虚蹑烟，亦不待诸法，但缘俗闲纷扰，心不能精，故应验不至耳。昔张天师所受传示，所以随其修用，临事制御，阶级不同，名目甚众。至於修身度厄，以保真正者，师师相传二十四阶，以应上八景、中八景、下八景，二十四气也。箓生必先受持七十五仙官将军、七十五灵官将军，是为百五十将军，所以先正人身，二具内外神灵品数，仙灵二品，各有符一，通太上神文也。凡在箓，诸符篆亦不可备识，但当按法而行。其解释符篆，别具三洞符解，然亦有未详者，自非得道合神，不能备悉。又不宜曲以俗解，深悮圣旨也。其仙灵二官、百五十将军箓一阶中，仙童玉、女、功曹吏兵，皆应气而有，虽约以位数，若变化无穷，固不可胜纪，今且聊释阴阳大数云。
　　太上三五正－盟威仙灵百五十将军箓
　　仙官三阳之气，其数七十五者，卯、辰、巳，为三阳，卯数六，辰数五，巳数四，而以三五乘之得也。所以用五乘之者，五为中央戊巳终始之大纪也。以五乘六，五六三十；以五乘五，五五二十五；以五乘四，四五二十，故得七十五也。仙官主治内，以保脏府、关窍、筋骨、气血，一身之事也。人不犯众恶，不逆三阳，则仙官佑人，血气和平，五脏纳灵，神室明正，通真契道也。佩受宝箓，深宜保之。灵官三阴之气，其数七十五者，酉、戌、亥，为三阴，酉数六，戌数五，亥数四，而以三五乘之，如三阳数，均得七十五也。灵官主治外，以守卫人身形、舍宇、治邑，四墟所至也。人不犯众恶，不逆三阴，保守中和之道，幽明成畅，天地同德。佩受灵文，以时斋醮，祈请灵官吏兵、神童玉女，应人躯使，可往八海之外，求取妙药，与己同飞洞府诸灵山，功德圆满，得具上帝任为正一真人之秩。受道佩箓，可不勉欤。已前仙灵二官、百五十将军箓，具如数解，是阴阳六气之正神。然而阴中有阳，阳中有阴，仙灵亦有灵官，灵官亦有仙灵，不可一致，但阴阳各以所治为师长也。言将军所以主领群使，以齐御备卫也。余一一依箓文，而行不复具述。
　　太上三五正－盟威三元将军箓
　　唐、葛、周三将军，是太上三元宫三气正神，水火之元精也，下应人身心宫、两肾，在天主治北斗中图形数，及符玺灵文盟券具箓，令人知道保真，佩服宝箓。言功醮请以时，则三将军见形，功业既图，於是三神与己俱升也。别具醮法於后。
　　太上三五正－盟威混沌元命赤箓
　　混沌始生，元胎结形，皆禀璇玑七政，分化万灵，修存之事，具如箓文。功成道备，元真合升。
　　太上三五正一盟威都天九凤破秽箓
　　丹元之精，为九色神凤，足步星罡，鼓翼振威，导达天路，故六宫阴气，万类妖氛，莫得干犯真官也。学士佩受此箓，以荡诸殗秽。凡施为法事，宜以为先，精思存注，不可阙怠也。久而行之凤，宜令人形体洞洁，耳目聪明，彻视无外，修行功满，与己齐升九天也。
　　太上三五正一盟威护命长生箓
　　佩受精持此箓，即北宫落死，南斗注生，三辰焕形，天地同寿。扁鹊医吏二、玉女仙人，存念醮请，一如箓部。
　　太上三五正一盟威九宫捍厄八卦护身箓
　　此箓是九真神籍，八卦灵文，太上密旨，勑勒八方九地，主厄之神，使驱除众害，无犯正气，度阳九百六阴阳灾运，久而修之，八卦真神与己同升为九天之任，当随功果而迁也。
　　太上三五正一盟威太玄四部禁气箓
　　夫制御万灵，通真达道，无不由禁摄五行之精，吐纳元气，握览文节，关启机源，取舍在己，存乎指掌，以统天地。逮乎昆虫毒虿、微蔑蠕喘、禽鱼鸟兽、鳞甲羽毛，有形无形，群精异类，莫不调伏，从吾禁舍者矣。受气诸法，虽具箓文，亦在明师，事事口诀，斯四部禁气箓。以录章表上闻，以为禁术之总统也。深宜佩受，奉而修之，以助真道耳。
　　太上三五正一盟威龙虎斩邪箓
　　龙虎者，金木之精，道君左右之卫神，震威以视，则万魔摄伏，群妖束形。修之感通，得仙道之时，龙虎挟己而升也。
　　太上三五正一盟威都章毕印箓
　　以箓六甲印文中部诸印缄封，章表符图，并主之箓中。执印将吏、仙童玉女等，以学人勤修精感，则给受驱役，宜醮祭不阙，以期灵应。其造印诸法，别具仪注。
　　太上三五正－盟威步星纲箓
　　仙术，出有入无，变化万端，皆由步纲蹑纪。其法，皆象三辰之气，以致神灵，自有上、中、下三洞纲诀，随其所用不同，一如本箓。修学，此乃中部三五赤天步星纲事，佩受此箓，可以总括诸禁法，久久精勤，当乘空步虚，白日升仙也。
　　太上三五正一盟威天灵赤官斩邪箓
　　此箓，是三五赤天丹极元阳君，威震万邪，洞焕凶逆，诛剪群魔恶鬼，使从道化，修事有功，济度死厄，使人炼质升天也。
　　太上三五正一盟威九州杜令箓
　　能召命九州里社地司众灵，一依箓文行事。
　　太上三五正一盟威百鬼召箓
　　以召百鬼万灵，指撝从命，不使妄恣淫害，以扰兆民。当依律令，其法具箓文，及师传授之。
　　太上三五正一盟威考召箓
　　世有云中鬼子、九丑众精，及土水木石，隶形异质，变化诸妖，有类魑魅，为生民害。当以三五考召符吏，追而问之，法具箓诀，从师授之。
　　太上三五正一盟威斩千鬼万神箓
　　万邪凶逆，干扰世间，不从道化。当召三五赤天吏兵，大震神威，施斧钺以诛灭之，不可常用。
　　太上三五正一盟威九天兵符箓
　　太上九天真符箓
　　太上九天都统毕箓
　　此已上箓，都校九天三五灵官吏兵，四荒八极，无鞅数众，毕具佩受修行。宜三会吉日，简阅醮请，言功举迁，一如箓文行事。
　　太上华盖斩邪箓
　　太上三五辟邪箓
　　请辟邪斩邪，约十余阶，随师所传，不可为定数。
　　太上三皇捍厄箓
　　太上诸度厄过灾箓
　　太上解六害神符箓
　　有诸禳却毒螫万害符箓等，约十余阶，不可定数，当随师而传。
　　太上女青诏书箓
　　太上九光万胜箓
　　太上中部赤箓
　　太上北帝箓
　　太上七星箓
　　太上丹刚粉火箓
　　太上北斗真券箓
　　诸箓各依本师传授，一如箓文奉行。其阶数应气，止於二十四阶。
　　太上童子一将军箓
　　此为童子佩持，亦三五正一之部，具如科文。
　　三五真券
　　师资授受之约，道科传付经诀，皆结盟立哲。，期以勿泄於非其人。当分环破券，饮丹告誓，不负道真，修诸善事，不杀生淫祀，妄作邪伪，违天背道盟约，故有其真券。其三洞法，各依本科备之，事具传授仪。
　　天师治局
　　张天师修治正一法於西蜀，各依本事本法，感应之处，是为静治，以象二十四气，亦有诸治舍，散在名山。按宜当配五行，依本命生月以受之。每一治，应一气治之，长曰阳平治，应左平气，女人应右平气，一如科仪本法。若都受诸治气，传天师三师都功版。今受治正一箓，秪传本属治气也，事具治仪。
　　正一经，
　　正一朝真仪，
　　正一斋仪，
　　关奏章表仪，
　　阅箓仪，
　　醮箓仪。
　　此已上仪注科文，具正一经。其八节、甲子、庚申、本命、三会、三元、朔望日，或朝礼，或醮阅，或言功奏章，各具本仪，依师授传行之。
　　右已上，为正一盟威一部。次进受洞神参为中法仪，具三洞奉道科。
　　真文三卷，
　　诸天内音，
　　灵宝真文，
　　八景天书，
　　五法五卷，
　　老君六甲秘符，
　　灵宝五符，
　　五岳真形图，
　　三皇内文，
　　西岳公禁山文。
　　已上，并各依本文，存思修奉。
　　此中法部，是为洞玄，参于上法，具三洞奉道科目正一箓，已释其文，既历要门，感应斯验，参乎中法，具如科条。然三洞灵文，非不周细，修行之要，在於服气。若五气大全，则神真咸备，师传修气之诀，不在箓文，今谨述五气星纲真诀。真师曰：含生咸禀一气，受化於阴阳，以遂其动用，唯人最灵。四大五常，自然全备，动用微妙，与神灵通。夫动念所适，无分远迩幽深也。不疾而速，不行而至，感通之理，岂外物哉。故万法去来，由心自造。夫唯无为无造，故能无所不造。人能淡泊清静，真气自全，是故无为也。能为万物之主，而无所不为焉。若滑欲乱神，则不能感真应物也。但人间多事，触情纵欲，散扰神气，必累幽明，祸萦先后，验之非远，可不畏欤。人能无亏於五常，不乱於神气，但得千日不间杂者，则可以通感神灵，解脱殃厄，受洞玄清静谨守，必五灵真气见形，方可存注仙真众圣之形，得步蹑星纲，俯仰如法，勤修五年，或七年、九年，则可以致五帝云軿，真官下迎，当获仙道，存亡自在也。守真存气，蹑纪升纲，勿犯五常，勿乱精神，勿秽触脏府，勿履杂处，精思斋室，日日为常，无使间阙，一年之应，便可以威制万魔，役使鬼吏。当随意想念，攻击患害，救诸疾苦，无不立应，不择远近，万里瞬息间也。所谓万化之中，唯人最灵也。能存其灵真，保其神气，乃为仙人。故曰宇宙在乎手，万化生乎身。法象之大，修术之原，当佩灵宝五符五岳真形图，修存五灵气，步蹑九元，握览玄机，以通天达地也。世有不负四大、无亏五常者，可按而行其术也。
　　诀曰：
　　子若亏於仁，则青帝非真；子若亏於义，则白帝非真；子若亏於礼，则赤帝非真；子若亏於智，则黑帝非真；子若亏於信，则黄帝非真。
　　夫五气之道，体通神真，子不负道违真，即可修用。是以道君保而传之於至人，以助自然，以调元化。修之於身而感於天，天乃五行顺序，地乃五岳安镇，人乃五脏保和，神乃五灵运御。是故惟亏五德，凶恶顺焉。真人存用五气法，先当勿食荤血之物，勿履殗污，绝除欲念，检身口意业。今得清净，续别造一室，沐浴盛洁，以立春日鸡鸣时，面月建寅方，平坐调气，瞑目叩齿三十六通。叩齿欲深，而微缓漱咽津液，□目左右，各三握固临目，都忘万虑，放乎太空，无起无绝，良久觉身中通暖。当摇动支体，任吐浊气，即又调息，当抱守气海，朝太渊北极丹田真宫，稍用力深深，满甚大渊，则觉百关气归朝其内也。如此数过，复冥心太空，若东方洞然，无有隔碍，徐徐鼻引气，使极存见五脏，觉东方青帝真气从肝中周回，内外一体，念身中三万六千神与青帝真气合。又调息咽液，良久起立，再拜事竟，如此日日勿阙。至惊蛰，面卯也。尽寅卯节，至清明日，面辰，存黄气从脾中周回，内外洞彻也。至立夏日，面巳，存赤气从心中周回内外也。芒种日，面午也。小暑，面未，存黄气从脾中周回内外也。至立秋日，面申，存白气从肺中出，周回内外也。白露日，面酉。至寒露，面戌，存黄气从脾中出，周回内外也。至立冬，面亥，存黑气从肾中出，周回内外也。至大雪，面子也。至小寒，面丑，存黄气从脾中出，周回内外也。此一周年，五气备全矣。其存想调息，次第法用，如初说，□目叩齿，亦初数，不须等级可也。至明年立春日，重习三日，或五日、七日、九日，如去年次弟，为常以朝其气也。用气由心，由心应手，当抱览三才、五行、万灵之目也。夫掌诀以握固为总法，所谓运魁纲，封五岳，关三毕，捉鬼道，揽河源，固真气，而幽显备统之也。事竟，即随息诀遣，以散其气。凡指诀，女人尚右，男子即尚左，阴阳之体然也。大指属土，食指火，中指木，无名金，小指水。从根节，为孟仲节，头节季。指甲之目，为五行刀支，刀支主杀也，斩邪诛逆用之。五气既全，当随五类，互相制伏，无不如意。握固法：以大指掠四指，经人门毕，鬼道三过，随文关气握之，指节按十二辰，亦随其相生相克类例用之也。诸步纲，起於三步九迹，是谓禹步，其来甚远，而夏禹得之，因而传世，非禹所作。所以统三元九星、三极九宫，以应太阳大数。其法：先举左，一跬一步，一前一后，一阴一阳，初与终同步置脚，横直互相，承如丁字，所以亦象阴阳之会也。踵小虚相，及勿使步阔狭失规矩。当握固闭气，实于太渊宫，□目，三临目，叩齿存神，使四灵卫己，骑吏罗列，前后左右，五方五帝兵马都本位。北斗覆头，斗杓在前，指其方常，背建击破也。步九迹竟，闭气却退，复本迹又进，是为三支，即左转身，都遣神气纲目，直如本意，攻患害除遣。众事行用讫，却闭目存神，调气归息于太渊宫，当咽液九过。其禁勑符水等，请五方五帝真气，如常言真师曰：先习五气一年，乃习三步九迹星纲，一年无差，然后行诸禁法随意，克中如神也。能清慎守道，久久飞仙度世。古人真仙圣王，皆得之以佐世治俗。但世传不真，妄生穿凿，惟按此行之，乃见其验。先师云：三步九迹，如既济卦，得星纲真诀，又须修习五帝之气，及握固掌诀，始合其宜，是以通彻真原也。若但受持符图宝箓，不得师传修用之门，终不获灵验，一如箓文。不尔，且谓尊奉供养而已。为之善缘，用资来业者。
　　右已上五法，受气、行气诀、禹步、星纲，及掌诀。真师曰：有道之士，得佩受修奉诸天内音、灵宝真文、赤书玉诀、八景天书，炼真秘道，修服老君六甲符、灵宝五符、五岳真形图、三皇内文、西岳公禁山等符箓，一一依科，宜受持存修。不怠者，便得炼形易骨，坐在立亡，位为洞玄上真之任也。箓中行事诀，各具本文，并在师传，付别有要妙。修持洞玄部竟，神真感应，得参上清诸法心
　　上清箓二十四阶
　　太极左真人曲素诀辞，一名九天凤气玄丘太真书箓，三天正法箓，上皇玉箓，龟山元箓，飞行三界箓，飞行羽章箓，三元玉检箓，上元检天大箓，下元检地玉箓，中元检仙真书箓，上清检人仙箓，灵飞六甲箓，灵飞六甲内思箓，六甲素奏丹符箓，元始玉皇谱箓，太微黄书九天八箓，太微天帝君金虎真符箓，太上神虎玉籛，八威召龙箓，河图宝箓，太上八景晨图箓，豁落七元真符，一名帝君威灵箓，流金火铃箓，摄山精图箓。
　　上清洞真诸券
　　紫纹交带，白绞交带，回车毕道。
　　右已前上清部，是为洞真。此略述师传，以陈梗槩。其受法谍经诰，具奉道科也。
　　夫三洞六科，总六十阶。及三洞真经，共计一十八万亿三千一百八十卷。今此世绵历劫运，凶灾弥流，仙曹代迁，洞府收隐，存世者鲜。又为世间传写，文篆错谬，或伪加删定，随俗造作，以要名势，资求财贿。先师代代修定文仪，亦不能要其准的。所以尔者，由其世教之疑，情伪之异也。吾又安知三界内外，诸天世间，既有文字言教，亦因事迹而迁乎？今当随世所传，以其天书灵文，信质于道。但当平等一心，仁孝一切，断情去欲，清虚无为，事付至公，理归至当，洞达无碍，不滞有无，是为洞真之要旨也。
　　修写经箓诀
　　真师云：至诚感神，精诚必应。世间受经箓，多不合仪，则又师传卤莽，而修奉懈怠，或谓道箓不灵，神仙无效，斯自咎矣。先师写经箓仪范，别有一卷，今且略述其要。买纸素丹青、笔墨工用等物，皆当合道，贵其本之所来，不得与人乖争，言利宜之。情必虚怀润物，清静护慎，精意修理，勿得秽杂鸡犬异类，及妇人目视。既斋沐经月余，别处一靖室，东向开小总，常烧香於左右，施案敷本文，严整衣冠，心存玄师，密启其意，调气染笔，依仪篆写丹青。所用切忌牛皮胶，即灵气不降也。当用鹿角胶，和少乳头香，即得不脱，以素以纸，其揆一也。箓卷上下，长九寸，以法太阳之大数。栏头上下，朱郭，凡九分，上法九天，下法九地。其上下朱郭，以法丹元之气，谓赤书玉文，至阳之色象，以破邪阴也。上下朱郭，各一分，以法一气之周布也。栏头上下，皆双界，不得隙绝不均，所以法四时也，上法春夏，下法秋冬。其行，长七寸，以法七政也。行阔五分，以法五行。若楷隶字数，每行不过二十字，要令调而匀，不得悬生露死，谓死字不居行首，生字不在行下，当度其行间。若弟子名号，宜甚谨细，亦勿使居行之首也。此其法则，不可不审。至符篆图画，务令均匀得所，以画箓文，在其精详，用意为之。每阶未近轴，留三行，署监度、保举、度师等三师法位姓名。其装饰标轴，宜适丰俭，随力所办，务在严洁，勿为分外，妄生忧虑。其质信等物，及符板缄囊，皆先备拟，一依科仪。所说修写都毕，随部入函盛之，封题如法。晨夕焚香於静室，勿使杂触。至受法斋辰，师当启授如仪。
　　正一修真略仪竟
　　
