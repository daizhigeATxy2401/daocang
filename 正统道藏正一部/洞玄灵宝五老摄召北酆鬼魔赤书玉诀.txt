洞玄灵宝五老摄召北酆鬼魔赤书玉诀
　　经名：洞玄灵宝五老摄召北酆鬼魔赤书玉诀。撰人不详，系节录《赤书玉诀》改编而成。一卷。底本出处：《正统道藏》正一部。
　　洞玄灵宝五老摄召北酆鬼魔赤书玉诀
　　此赤书乃学道之士之切要，惜其原阙，尚俟考补。
　　灵宝八威神策诀
　　当朱书三天太上召伏蛟龙虎豹山精文，着一银木板上。又书记年月、师姓讳，着一板上。合二板，纳囊裹。朱书次文，着一板上，着囊外。凡三板合封为神策，如传之状。
　　板悉用银木，长一尺四寸，广二寸四分。以绛纹之缯作囊，令长一丈二尺。衣之，封外板上。下头印口中元始五老之章。
　　当以栢函，绛文作衣，衣函以请策文，着别室。烧香左右，精心供养，受以佩身。天下神灵朝夕朝门，给五帝玉童、玉女各一十二人。出入游行，五帝侍卫，三界司迎，生死无复三恶之难，不经太山，径升九天，衣饭自然，位同太极，要自成仙。
　　受学道士佩此文，施行神咒。以策文指天，天神下。指地，地祇朝拜，三界束带。指神，神礼。指鬼，鬼自灭爽。指水，水神通。大劫数交，洪灾四会，以策召龙，龙为负身。长修积感，神灵交会，所在施召，举向立到。千变万化，适意所从。出入行来，位准太极，皆前导飞龙，后从天钧，凤啸鸾呜，十二华光建二七色节、命灵之幡。精思九年，天仪自备。
　　灵宝八威神咒
　　元始太真，五灵高尊，太华皓映，洞朗八门，五老告命，无幽不关，上御九天，中制酆山，下领河海，十二水源，八威神咒，灵策玉文，召龙负水，收气聚云，束魔送鬼，扫荡妖群，万精摧落，所诛无蠲，日月五星，北斗七元，诸天诸地，诸水诸山，玉真所部，冥灵大神，仙王游宴，五帝伏幡，天丁前驱，金虎后奔，玃天猛兽，罗备四门，所呼立到，所召立前，赤书焕落，风火无间，有所摄检，金龙驿传。毕，叩齿九通，仰天三啸，引天气三咽，以策文指所告之地，闭气九息而止。
　　元始五老镇震求仙禳灾玉诀
　　道士隐学，书青帝赤书真文，置东方，则东岳仙官至。长斋百日，精思灵宝尊神，则天真下降，给青要玉女九人，取东岳神仙芝草不死之药。青帝鬼魔远舍九万里，一方凶悖恶兽、毒螫皆不生害心，反善仁人。长斋修行二十四年，身得神仙。但佩此文，亦得尸解，转轮成仙。
　　国土东方及春三月有灾，欲使东乡安镇，当赤书青石上，镇东方九日。灾自灭，凶逆自消。一方仁人，苍龙来翔，善瑞自至，国土太平。书文佩身，却诸祸殃，身无患横，常与神明相当，保国宁家，享福无穷。
　　道士书赤帝真文，置南方，则南岳仙官至。长斋百日，精思灵宝尊神，则天真下降，给朱陵玉女八人，取南岳神仙芝草不死之药。赤帝鬼魔远舍八万里，一方凶悖恶兽毒螫皆不生害心，反善仁人。长斋修行二十四年，身得神仙，但佩此文，亦得尸解，转轮成仙。
　　国土南方及夏三月有灾，欲使南乡安镇，当朱书赤石上，镇南方八日。灾自灭，凶逆自消。一方仁人善瑞显明，凤凰来游，白鸾飞呜，天人歌咏，欣国太平。书文佩身，万夭不生，禳凶却秽，生致神灵，福庆无穷，延年长生，家致兴隆，国祚安宁。
　　道士书黄帝真文，置中央，则中岳仙官至。长斋百日，精思灵宝尊神，则天真下降，给黄素玉女十二人，取中岳神仙芝草不死之药。黄帝鬼魔远舍十二万里，中央凶悖恶兽毒螫皆不生害心，反善仁人。长斋修行二十四年，身得神仙。但佩此文，亦得尸解，转轮成仙。
　　国土中央及四季月有灾，欲使中国安镇，当朱书黄石上，镇中央十二日。灾自灭，凶逆自消。四方和睦，善瑞自生，麒麟来归，白虎游庭，国丰民富，普天安宁。书文佩身，万灾不经，身康气强，五官精明，长保家国，永亨利贞。
　　道士书白帝真文，置西方，则西岳仙官至。长斋百日，精思灵宝尊神，则天真下降，给太素玉女六人，取西岳神仙芝草不死之药。白帝鬼魔远舍六万里，西方凶悖恶兽毒螫皆不生害心，反善仁人。长斋修行二十四年，身得神仙。但佩此文，亦得尸解，转轮成仙。
　　国土西方及秋三月有灾，欲使西乡安镇，当朱书白石上，置西方六日。其方灾自灭，凶逆自消。西方自归，善祥来游，灵兽飞轩，金雀衔符，五老归宾，国宁民休。书文佩身，神明交游，灾不加身，与五帝同厨，子孙昌炽，世享王侯。与善因缘，何虑何忧。
　　道士书黑帝真文，置北方，则北岳仙官至。长斋百日，精思灵宝尊神，则天真下降，给太玄玉女五人，取北岳神仙芝草不死之药。黑帝鬼魔远舍五万里，北方凶悖恶兽毒螫皆不生害心，反善仁人。长斋修行二十四年，身得神仙。但佩此文，亦得尸解，转轮成仙。
　　国土北方及冬三月有灾，欲使北乡安镇，当朱书黑石上，置北方五日。其方灾自消，凶恶自灭。北方自宾，善瑞日昌，地藏发泄，金玉露形，天人歌咏，国富民丰。书文佩身，万灾消亡，寿同天地，福禄永光，所向所求，莫不利贞，子孙昌盛，世出贤明。
　　道言：学至道上法，修奉斋戒，思神念道，上希灵真，灭魔却试，皆当先按灵宝上元旧格，施安真文，镇於方面。灵真降室，五帝官属侍卫门户，鬼魔消灭，所向成从。赤书青帝真文於青缯上，置室东壁。赤书赤帝真文绛缯上，置南壁。赤书黄帝真文黄缯上，置中央。赤书白帝真文白缯上，置西壁。赤书黑帝真文黑缯上，置北壁。施安五篇於斋堂之中，朝暮烧香，随方礼拜，不得杂俗异人干入堂内。此皆方方各有威神，玉童、玉女侍卫，犯之奏罪九天，冥考立加，奉者明慎禁忌。
　　九气青天中有元始青灵之童，讳开阳青，典青帝赤书真文。青灵童长九寸，衣青羽衣，手执青麾，侍文左。学者应思此神降己身，百日精念，灵真见形，所求立感。有佩真文，此童亦恒在己肝府之中，致青芽之精。
　　三气丹天中有元始赤灵之童，讳丹湶珠，典赤帝赤书真文。赤灵童长三寸，衣赤羽衣，手执赤节，侍文前。学者应思此神降己身，百日精念，灵真见形，所求易感。有佩真文，此童亦恒在己心府之中，致赤芽之精。
　　中央黄天中有元始黄灵之童，讳洪瑛，典黄帝赤书真文。黄灵童长一寸二分，衣黄羽衣，手执黄钺，侍文中央。学者应思此神降己身，百日精念，灵真见形，所求立感。有佩真文，此童则恒在己脾府之中，致黄芽之精。
　　七气素天中有元始素灵之童，讳明石流，典白帝赤书真文，素灵之童长七寸，衣白羽衣，手执白旗侍文右。学者应思此神降己身，百日精念，灵真见形，所求立感。有佩真文，此童则恒在己肺府之中，致素芽之精。
　　五气玄天中有元始黑灵之童，讳玉滋，曲黑帝赤书真文。黑灵之童长五寸，衣黑羽衣；手执黑幢，侍文后。学者应思此神降己身，百日精念，灵真见形，所求立感。有佩真文，此童则恒在己肾府之中，致玄芽之精。
　　此五帝灵童与元始五老同生，主五篇真文，上统九天之气，下领五岳，中主人五藏，引五芽之精，补养人身，服食五芽，不知此神，终而无感，徒劳疲勤。
　　洞玄灵宝五老摄召北酆鬼魔赤书玉诀竟
　　
