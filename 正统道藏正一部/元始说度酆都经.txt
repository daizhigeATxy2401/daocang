元始说度酆都经
　　经名：元始说度酆都经。撰人不详。二经同卷。底本出处：《正统道藏》正一部。
　　元始说度酆都经
　　尔时，元始天尊告五老上皇，及诸灵岳诸方，八万亿兆土皇元王，太一真君，二十四治阴官，三官北府、三官九府之曹，主知生死之案，所受苦乐，报对如声应响，倚伏如是。今为一切众生，故说《七元真经》。出法度人，建立璇玑，周行三界，总三百六十五度，下应地机，青黄赤白紫绛。已为天地，立七元精象，置二十八宿。日月为之阴阳，立二十四曹，皆主人间罪福轻重禁戒。今为末学道士说，令一切众生咸得安乐，永离酆都，脱免下鬼拘絷之苦也。
　　尔时，天尊告北阴大帝七真曰：今世人生闲浮地，皆禀日月，阴阳王炁所养。命系七元，炁系三十六曹，五脏系属五帝，六系属六官。皆有邪秽，故为下鬼所乱，元精清炁不能降，令人民凶逆，不忠不孝，不义不慈，不仁不敬。三光星辰，命夭之后，皆入酆都为罪鬼，死魂不散，结聚恶炁，冲上天宫。太上愍之，令告丹诚，为一切众生说演《七元真经》，出法立符，度脱凡迷，施建功德。若有道士，三界之中，能於末劫天地将坏、人民呼嗑、风雨不时、天下逆乱、疫病杀人时，得三洞道士，持经游行中国，为一切人作斋，建立七元道场，然灯行道，拜奏章表，佩服符箓，醮谒上皇太真、九清道主、三五之君、五帝玉皇元尊、三界官属，咸皆证录，得过八难，名刻金简，得道之仙矣。
　　七真曰：若来世有道士，志慕仙品，或居山谷，或居朝市，遇有灾难，刀兵水火疫。每兆民死伤，能为发心烧香，然灯行道，一七、二七、三七、四十九日，日夜然灯，召我七真卫灵大神，建北帝七元消灾宝斋，启谢北阴，削落死籍，度却酆都，永离鬼官。可以白素七尺，书此神符一道，斋毕送以青囊，盛龙函中，投北名山中，当为过酆都二十四狱，不为地官所纠。凡道士欲求诸法，不受此符，鬼神不畏，神灵不降，为之得罪，名系酆都曹府，为下鬼所絷也。
　　七真曰：若有道士，志奉我法，可得度世，名入仙箓。真人可为世之良师，遇世衰泰之期，可得行世，救化一切众生，令合吾道。昔北方天中太微上帝告我，令救天下兆民。有灾之日，列我之位，建大七元灯，一日三时，行道转经，诵念北极杀鬼天蓬神咒。呜鼓启建，吏兵乃降灵官，召十天魔王，收鬼治病，佐天正炁，扶助国民。佩服神符，镇五方，断截精鬼。扣震钟磬，行道四十九转，我当领北方精骑，玄斗大神，卫灵大神，五丁大神，黑杀大神，威剑万丈大神王，三十六天天蓬大将，五湖大神，斗中使者，三天真君，元精大神王，黑衣神君，天纲直符各三十万众，一时围绕，下降道场，拂扫妖精千鬼，万神斥逐斩截。上张天纲，下布星纲，护助道士，行世救治兆民。了达一切法，成就无上道，功感於我矣。
　　七真曰：大帝图箓酆都所部，凡道士佩太上神咒豁落经箓者，不得妙源，未佩真经、酆都大符，修道不成，神灵不助。若有道士欲受神咒经者，赍以白素四十尺，紫纹一匹，香油米面，朱砂纸墨。诸师奉受，告启丹诚，书写经箓，於静室之中传受，勿令露泄。醮谒上皇太真，九极真君，三清道主，五帝之神，酆都使者，列醮三十六盘，钱马续命，秘而传之。乃说度酆都咒曰：
　　太玄紫烟，三素缠旋。九元开道，明魔真言。有佩我咒，名入金门。过我酆都，永离鬼官。三魂通道，七魄阴神。流精玉辉，灌我形魂。上开法门，飞天法轮。催促三界，我得至真。列名太玄，魔王保举。正斗回旋，急急如律令。
　　七真曰：后世之中，有遇此经咒者，宿有命根，玄图之人，当得传佩，勿令轻师慢经自倚。才学下愚之者勿传，冥禁不轻，慎之慎之。
　　七真告讫，乃命五帝大魔、三界之神，自今已去。若有道士奉授神咒，经历观行三界，为一切众生，转经行道，佩服符箓。为一切众生，有灾之日，行我之道，救济兆民。悬缯幡花，转念真文，呼吸神炁，佐助道士治病，令得无他。无他之后，十天魔王、十方三界一切神明，我悉迁汝之位矣。
　　七真曰：末学道士，若佩服此符，当一心奉师，敬如日月，礼敬瞻仰，不得妄传下愚行尸媱乱粗恶凶悖之人。此符皆有三万力士、二十万大神卫护，杀鬼生民，不可轻易轻泄，祸殁七劫，永失道真。是时，五老受命，稽首奉持。
　　元始说度酆都经竟
　　
