上清回耀飞光日月精华上经
　　经名：上清回耀飞光日月精华上经。撰人不详，约出於南北期或隋唐。内载颂章数首。一卷。底本出处：《正统道藏》正一部。
　　上清回耀飞光日月精华上经
　　大哉七宝宫，自然生莲华。炜灿开夜光，恍惚晖神家。
　　仰观玄真台，云楼郁嵯峨。流焕曜玄空，征兵摧万魔。
　　拔苦罪难中，积却芳婴牙。赞诵度七祖，积福德所和。
　　太妙出神辉，无形寂无影。边荡无界外，豁然普济往。
　　举度七玄苦，寥寥豁长静。拔涉五苦津，应感乘云上。
　　灯王彻十方，冥胜无不明。赫赫玄真台，煌煌映十方。
　　寥寥寒关释，难众身潜通。七祖三途解，无复忧恼中。
　　稽首礼灯王，度名东英宫。
　　我为海船师，故能度三归。夜光通幽谷，身心洗荡开。
　　虚烟散八极，朗照入太微。礼诵无上教，福庆何巍巍。
　　飙飙结落通，寂寂满八丘。三素生影云，虚光照太无。
　　洞观极十方，逍遥散苦忧。
　　飞轮蔼太空，无形亦无迹。踪落任飞轮，萧萧入冥寂。
　　披褐咏夜光，诸天来降锡。
　　罪福无定起，近自由人身。积功苦不多，晨夕建福田。
　　归命无为道，终当体至真。焕烂明光晖，朗彻无幽边。
　　赫耀绝冥外，福降积祸迁。庠序观十方，普济一切人。
　　严我玄真辔，携手擎玉符。明灯叩琼锺，应响已入无。
　　一观洞三宝，释我积世幽。
　　迁延七宝宫，回轮曲岳阿。息加缘盖房，岂知年岁多。
　　口漱金液精，积椿始婴华。下者荣竞中，不解可如何。
　　玄辉映曲谷，豁朗彻渊泉。映流郁交朗，缠绕玉京山。
　　七祖反胎生，超升入无间。
　　蓊蔼亭空曜，郁勃入太清。天狩左右夹，回轮归南倾。
　　恍惚九载外，暂起不启灵。七祖获胎仙，南宫更受生。
　　飞轮蔼空洞，眄观千百仞。
　　理悟齐一感，五烟吸然散。身体轻无为，四朗应景判。
　　地狱三恶道，悉得脱笼难。
　　啸歌九玄台，崖岭漱湍津。心醒六觉畅，日弃尘浊纷。
　　流霞耀金室，虚堂散玄熏。精感致灵降，形单道亦分。
　　鲦欻眄万劫，岂觉周亿椿。
　　秀圃蔚神阶，朱琼耀紫庭。流风鼓空洞，玉角翳虚鸣。
　　紫烟缠曲宇，丹晖绕绿軿。飞精郁玄盖，羽节耀太清。
　　澄景九齐际，遨迈戏风城。
　　回浮五岳岭，纵辔墉城阿。仰观玄真门，云楼郁嵯峨。
　　香回绕宫殿，明灯赞灵歌。
　　项生日月光，归命灯王经。豁落彻八极，莲华从是生。
　　龙王含海水，故能漱香瓶。梵志受是颂，因得登天生。
　　人王受是经，寿同万亿龄。福延及七祖，无复忧恼婴。
　　后生无量因，世世尊贤贞。
　　三条别颂
　　出南极紫元夫人歌
　　玄波振沧涛，洪津鼓万流。驾景眄六虚，思与真人游。
　　妙唱不我对，清音无谁投。云中骋琼轮，孰为尘中俦。
　　白云合灵景，郁翳入太微。绿辔总羽轮，翠盖逐风回。
　　金阙开玉室，飙台琼阙排。延我龙轩房，上登虚皇阶。
　　身虽轮世化，魂神无暂灭。
　　宿福积重业，昔愿於今彻。妙哉虚无慧，真人含真出。
　　天龙濑香津，濯我炼胎质。妙言将谁信，灵期玄召毕。
　　道心超三界，混成表元一。独悟本无相，放浪大乘逸。
　　上清回耀飞光日月精华上经竟
　　
