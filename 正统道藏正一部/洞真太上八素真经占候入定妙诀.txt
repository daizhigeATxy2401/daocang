洞真太上八素真经占候入定妙诀
　　经名：洞真太上八素真经占候入定妙诀。撰人不详，约出於东晋南朝。原为《八素真经诀》之一，后分出单行。一卷。底本出处：《正统道藏》正一部。
　　洞真太上八素真经占候入定妙诀
　　太帝告四极真人曰：今有笃信至道，修学不懈，皆是先身已经积善，生诸天上，天上着乐，无以进功，年讫来生，轮转下世。或发愿启告，求生世间，救物立功，勤习上道，皆非凡人。凡人不觉伊，亦不自知，自知亦不说。如此诸人，不免灾否，或眷属衰丧，或身婴疾病，或公私口舌，或隐显逢凶，恶人丑鬼，毒兽鸟虫，金木水火土草为妨，良由功德未满，受法未备。急清斋责躬，谢过请福，精存太上，守一无忘，施行三五，谛忆玄师。玄师青童君，总领一切经书，宝文妙图，皆悉由之。学士寻师未遇，求经未得，得或不足，足或不明，明或不行，行或不久，或多漏悞，不能忆知，或己忆知，瞥已遗忘，邪精所干，魔鬼所试。急择佳辰，丁卯之日，登山入室，清严烧香，启告太上，谛存青童，向东住心，想见方诸宫，稽首礼拜，面对金阙上相，赢疾厄难，常礼六拜，拜毕叩头，密陈苦志，或公私否塞，或心识露忘，随愿言之。指彼即急患，不得多及缓事。若缓急备言，当书委曲，拜竟密读取，不闻竟，即烧之后为亦尔。气力强盛，可礼十二拜、二十四拜、三十六拜、七十二拜、百二十拜、二百四十拜、三百六十拜、七百二十拜、一千二百拜，一时能竟，注心益善。复不堪者，寅时至丑十二时，时百拜也。有能二时寅申、子午，适所堪耳。常能行之六旬一百，不能移日他辰行也。同志三五人，不可多相引喧闹，泄漏考不可解。上学之士，精加详慎，修行此法，然后为师传经，必得其人，付授无悔恨矣。
　　凡师传经，不得其人，或是其人，传不如法，付授之后，一十二旬，众灾互凑，急谢青童，苦有福庆，亦启荷恩也，凡受道后，如法修行，九十日无灾病，此宿新有善，合仙之人。四九三百六十日，公私胜泰，此前后积福，合真之人。三周涉四年一千二百，功德兴隆，幽显敬伏，此上士至勤，合神之人。便传授，广度贤明，救凡泛爱，慈心立功，博济无私，克登上圣神真仙君，帝王公卿之位矣。
　　若受道之后，百日之内有诸厄病，皆宿新多罪，非合仙之人。急应首谢，誓革心行，改往修来，凭请师友，洗悔恨之情，笃慊款之志，敬信无疑，必获福利。四九三周，准拟此例，建德立功，免度危患，战战兢兢，恒怀惭惧，媿有深罪，惭无重功，不可为师，慎勿传授。德业渐升，五八四十年，乃择人启付耳。有灾强行，叼遇为师，彼此相误，皆是恶因缘也。期笃之中，不斋度者，师有相结，为之祈请，首过乞恩，至诚丹切，不得虚饰，又勿苟为，心非口是。又勿语人，称为功德，唯精唯密，彼此得福，上学之士，明共遵行。
　　凡生死未止，皆由罪根未除，出阴入阳，动静多过，过积则死，死苦可悲，上士所畏，勤学求生，受经行戒，方术禳灾，解罪延福，以登神仙。初习法者，先首过请恩，从无始中来，亿曾万祖，今身七世父母，善恶相关，七世有得道，及贤明才智，功德着於幽显者，余庆所锺，诸罪易释，有顽凶悖逆者，众殃难祛。又己身无始中来，至于七祖以来，阴阳愆咎，或轻或重，重则难遣，轻则易除。易除者，齐戒立功，少日便感，难遣者，精苦累岁，尚不蒙应。不蒙应者，好致懈退，不悟先衅源深，更忿神明无验，此增恶缘，罪不在赦。若能弥勤，誓死不怠，必有良效，转祸为福。其中先世先身，多功德者，今加修善，招果自速。不明了者，乃谓其善未足可称，便云得道，或云虚妄，或云自然，非学所得，如此之流，复不可教，永失道缘，方为魔群，生死不已，深可痛悼。智明洞达之人，高才笃信之士，无此诸疑，勤行不怠，难易小复，推移积久，皆能得道。得道长生，要在行善，行善止恶，心坚意固，持戒必令不圆三尊，不遣五德，默识密行，不忘言说。善恶未必能行，行善不必会众，众猜致诮，疑嫉生灾。是以上圣为善不代，知善为善，斯不善矣。能知善不以矜夸，不以自是，不以规图，不以为善，恬然若无，乃得道耳。非同志者，不得妄说，说化可化，非人勿强，易者四九三周，难者二四四六，极乎五八之年，无不得道。不得道者，皆由受法不行，行之不勤，勤之不精，其间作罪，善恶杂糅，功不赎过，德不补愆，死后得为善缘，缘增於鬼，得悟幽中立德，亦作鬼官，积功升仙，或为灵人，或转轮贵盛道德之家，并不尘劳，唯不能於即身得道耳。若背叛诽毁，初是末非，死随邪党，与善绝因。因善不绝，皆由信向，信向虽不能至到，但令不疑惑迷退，则善缘日增，增长不止，必亦成真。真人四百年，四千年，四万年，爰至万劫。传付各有诀令，初学之人，以四九三周为限，善恶依科，慎勿妄犯。
　　凡学上道，谛定身心，身心不定，学无所成。成学入定，守一为先，微妙难习，守之不能，即坚杂营他事。守之不能入定，当精占候，省己及物，己身异同，物有变怪，觉之即改，修术用方，消而却之，久无复异，然后入定，众真相携矣。
　　一若眼中漠漠，光明不恒，所见非真，彷佛不识，当精严入室烧香，存思两目神道童精，长三寸，衣五色衣，两目各一人，喜相向相就，从东西游行，侍从有千乘万骑。良久谛思，极则止，止又思，日夜可十二时存之，差乃已能六日不睡，道童现形，百二十日分明见万里之外，三百六十日逆知吉凶，与神合德也。罪由好看邪色，不视正真，改过精思，即有验也。
　　二若耳中訇訇，或至痛满，不闻远声，听语不别，当精严入室烧香，存思耳神道平精，长八寸一分，素衣，从千乘万骑，还耳两孔之中。思极则止，止又思，差乃已如上法。罪由好听淫声，不察圣教，改过精思，乃有验也。
　　三若鼻中清汁，或至塞痛，所闻不香，臭香不齅，当精严入室烧香，存思鼻神道微精，长二寸五分，玄衣，从千乘万骑，还鼻两孔之中。思极则止，止又思，差乃已如上法，罪由好嗜肥鲜，不喜香馥，改过精思，即有验也。
　　四若口不知味，或齿舌唇痛，咽喉不快，饮食艰涩，当精严入室烧香，存思舌神道岐精，长七寸，朱衣，从千乘万骑，还口中。思极则止，止又思，差乃已如上法。罪由好味恶言，不素不实，改过精思，即有验也。
　　五若头痃痛痒，发落不生，当精严入室烧香，存思脑神道都精，长一寸一分，青衣，从千乘万骑，还头中。思极则止，止又思，差乃已如上法。罪由轻佻犯上，不礼谢三尊，改过精思，即有验也。
　　六若心腹中烦，忿忿不乐，绞痛坚胀，饮食不消，当精严入室烧香，存思心神道明精，长九寸，彩衣，从千乘万骑，还腹中。思极则止，止又思，差乃已如上法。罪由好动，喜怒无常，不念清静，不除嫉诤，改过精思，即有验也。
　　七若腰背髀骼、膝胫腓足，酸痛疼疖，动转艰难，当精严入室烧香，存思胁神道成，杂彩斑衣，从千乘万骑，还腰背髀骼、膝胫腓足、两胁之中。思极则止，止又思，差乃已如上法。罪由强健劳扰，不笃端严，改过，精思，即有验也。
　　八若举体合身，内外疾恼，不复自觉，气息短急，当精严入室烧香，存思皮肤神道连精，长一寸五分，丹素之衣，从千乘万骑，还身中内外，驱邪布正。思极则止，止又思，差乃已如上法。罪由杀盗奸丑，不顾正真，改过精思，即有验也。
　　九若卒病顿卧，或积疾困笃，不能痊瘥，当令入靖烧香顿首，存思肾神道生，左右二肾精，长二寸三分，从千乘万骑，还备体中。思极则止，止又思，差乃已如上法。罪由凶逆肆暴，不念首悔，改过精思，即有验也。
　　右九事之来，必有候，善能占之，逆营防备，自然消除，永保贞吉。
　　凡梦及出行，见氛气晦暝，井浊无水，洿池不净，粪血尸鬼，人物交淫，皆眼当有疾。急存眼神，挼掌令热，以熨两眼，二七过止。又以手指爪捻目訾，有光明朗则吉，青黑则凶。又精存思摩熨，首谢罪愆，则无患矣。
　　凡梦及出行，闻空中异声，悲惊丑切，皆耳当有疾。急存耳神，交手掩耳，二七按之，毕拱静听，思闻太上云璈之音，天钧之乐，延集师友，察讲诵之声，首谢罪愆，则无患矣。
　　凡梦及出行，闻不香之气，腥躁异常，有物入鼻，不测是何，或尘或虫，或消或灭，皆鼻当有疾。急存鼻神，交手捻鼻，缩之喷之二七可止。勤守香火，合和名香，气烟相续，不舍时刻，首谢罪愆，则无患矣。
　　凡梦及出行，见饮食朽败，恶人骂詈，口动齿酸，言语僻误，皆口当有疾。急存口神，反舌漱液，满口咽之二七可止。习诵要戒，密咒微吟，谘询经典，解滞释疑，首谢罪愆，则无患矣。
　　凡梦及出行，见游光炫焕，雨雪纷披，从高堕下，器物翻覆，皆头当有疾。急存脑神，挼手摩眉，修历额上明堂、洞房、丹田诸宫，择取东井之水，香药合和，为汤沐栉，传香三过可止。勤心礼忏，瞻仰三尊，首谢罪愆，则无患矣。
　　凡梦及出行，见水火散泆，罗网纵横，船车翻覆，裸露惊奔，皆心腹当有疾。急思心神，左手掩心，右手掩脐，临目闭气，极则微吐之，平又闭，如此九可止。精洁沐浴，谨事续明，严除杀想，动止向南，候光玩景，所行见清贞，首谢罪愆，则无患矣。
　　凡梦及出行，见斗战打击，担多负重，倒跢折伤，武僵仆，行杖动刑，阴阳相侵，皆腰背机关当有疾病。急存胁神，交手掩胁，捻之二十，咽气、叩齿各二七可止。思惟所行，破戒违科，即改革之，宜有施恩，便自营理，谏诤止讼，检口抑身，勿妄出入，行坐卧起，皆务防慎，安徐顾望，周正心身，首谢罪愆，则无患矣。
　　凡梦及出行，见人物相剥，食啖非常，翻覆男女，倒乱阴阳，皆使身当疾。急存肤神，两手相摩，奖将通体，极而后己，已又为之，三周可止。诵习戒律，精寻玄言，除滞去惑，寡欲少私，首谢罪愆，则无患矣。
　　凡梦及出行，见人物惊奔，大水大火，鸟兽纷汨，劫贼狂酒，兵戈纵横，狗虎逐啮，不识之人妄云有旧，皆身当卒病。急存实神，女子口诀，青龙白虎，更互摩握，二七过止。勤遵玄素，无负黄书，生人生子，必依师言，首谢罪愆，则无患矣。
　　凡九事之中，万亿条绪，端坐闻见，与梦行同，精按斯旨，众患自消，无劳医药，则不假祈请矣。
　　凡除患清身，知变革意，意正身清，然后入定。入定道可成，不定真弗降，弗能降真，岂能得道，得道由降真，降真由清正，清正而不得道，未之有也。　　
　　洞真太上八素真经占候入定妙诀竟
　　
