洞真太上八道命籍经
　　经名：洞真太上八道命籍经。撰人不详，约出於南北朝。言八节日解罪谢过之法。二卷。底本出处：《正统道藏》正一部。参见《云笈七签》卷五一。
　　洞真太上八道命籍经卷上
　　解罪所用诀
　　八道命籍，一名八间，一名八达，又名八解解缠释结谢罪延福妙经。太素三元君受於自然之章，封於太上灵都紫房之内，金章玉华三百人侍卫典香。东海小童、四极真人、西城王君，封於峨媚之山西室之中。万劫一传，有玄名帝简紫字，青宫玉藏之人，千年之内听得三传。上学之子，不得此文，虚困山林，终不得道。所谓八道者，日月四时八节所行也。日行赤道，月行黄道，黄赤二道，阴阳之所常行。至於立春、春分，月行青道二；出黄道东。立夏、夏至，月行赤道二；出黄道南。立秋、秋分，月行白道二；出黄道西。立冬、冬至，月行黑道二，出黄道北。此为八道也。月行八道之日，各有变化，翾飞蠕动，含炁之流，草木飞沉，随缘感应，改故易新，轻者更重，重者更轻，善恶回换，炁象之运，自然而然。上学真人，因变行化，习吉除凶，进吉黜恶，申明弃暗，入正治邪，炼伪成真，厉愚登圣，其法高妙，兹道玄通，故曰八达，至极无穷矣。
　　一道命籍，立春清朝，北望有紫绿白云者，是太上三元君三素飞云也。至存叩头抟颊各九，心礼四，再拜，密咒曰：曾孙姓名，今日幸遇三元出行，愿得长生，侍给轮毂，余所言随人意也。某病乞差，某厄乞度，某灾乞消，某事乞果。三见云舆，白日升仙，不须复他存思千百。所施为行此，必有仙录，是故谓之八道命籍也。
　　二道命籍，春分夜半子时，东北望有玄青黄云，是太微天帝君三素云也。存礼密咒，皆如上法。
　　三道命籍，立夏清旦，西北望有紫青黄云者，是太极上真君三元内宫真人三素云也。存礼密咒，皆如上法。
　　四道命籍，夏至清旦，东南望有赤白青云者，是扶桑太帝君三素云也。存礼密咒，皆如上法。
　　五道命籍，立秋清旦，正西望有白赤紫云者，是太素真人天皇白帝君三素云也。存礼密咒，皆如上法。
　　六道命籍，秋分清旦，南望有素赤黄云者，是南极上真人上皇赤帝君三素云也。存礼密咒，皆如上法。
　　七道命籍，立冬清旦，西南望有绿紫青云者，是上清真人帝君皇祖三素云也。存礼密咒，皆如上法。
　　八道命籍，冬至清旦，正东望有朱碧黄云者，是太霄玉妃太虚上真人三素云也。存礼密咒，皆如上法。
　　右八道命籍之日，日未至一二，先沐浴烧香以待，至日依时出望一食顷，还室，阴雨勿望。非其日忽见此云，礼咒如上，三倍胜於其日也。
　　凡先身今身，前世今世，罪结不除，谩谢不的，原恕赊迟，功行难进，魔试不知，多致退落，衰老易至，求升难期，一去长逝，幽苦未央，上学之子，悟此惊心，誓志仰慕，感玄彻灵，能得命籍，的断罪根，解释恶结，滋长善源，群邪敢干，成真必速，谛念密修，即有验矣。
　　凡诸解罪，必先营斋，克用八道之日，身心清严，自非同志，不得妄参大道。圣真神仙男女，常会玄都，长斋清集，率心形以化亿兆，流行业以济苍生。苍生未尝暂无，应化不得暂阙，应不暂阙，常有主应之方，玉京之台，是常应之所。生未尝无死，死未尝不生，出生入死，无量无央。天地无数，国土无穷，更生更死，时刻无休，起灭相涉，有无互成。生称其有，死目其无，无不无，有不有，不有不无，常应常在，存而不灭，智慧无穷。上学之人，相与归赴，赴之由阶，入之由炁，思神录炁，习法登阶，名之为斋。斋者，齐也。洗心净身，身心相应，内外咸同，精敬整畟，始终弥笃，无有参差，不怠不替，无苟无矜，恬啖至道，故号曰斋。斋法甚多，不可具载，圣真相传，口口相教，诸经有仪，略举梗，斟酌修用，存乎其人。学而不斋，徒劳无获，如薪无火，如火无传，如升天无云梯，如飞步无星炁，虽自奋体，岂能遂心。心遂必由斋，斋静必谢过，过不洗则福不来，福不来则祸必至，祸至不能禳，无缘成仙圣。圣仙长斋，精思积久，解谢众愆，断凶纳吉，积福重德，德充入道，与神合同，常乐无苦。有志期此，摆拨诸尘，誓营清斋，用三元法。法以守一为主，一以恬静为家，家在人心，宜和顺，顺和之美，人之所重。至於习此，弘之最难，良由前后罪鄣缠结，邪魔相干，致招不易，急应修斋，三时六时，大小忏愿，的之胜都辞旨探此。案次行之斋竟，布施救厄扶危，密立阴功，改心易行，勤建阳德，不犯所知，知过勿复犯，犯之即又谢，三谢之后，灾消福至，犹未如愿，精修勿怠，果愿成道，乃可得休。三犯之后，不得复谢，谢不被恕，明各慎之。受法之前，有诸灾厄第一；受法之后，有诸灾厄第二；出生以来，有诸灾厄第三。右三条，灾有多端，厄有浅深，不可具记，大略标举，触类附之。先世今世，前身今身，虽有远近，罪目是同，还随源解释，以功成德也。出生富贵，道俗兼修，出处安隐，吉乐相从。或仕官为业，或商贩为资，或田蚕为事，或渔猎为常，常业虽俗，不淫不盗，不昏不乱，不妄相干，父不哭子，君不哭臣，兄不哭弟，师不哭资，老者无病而终，少者无患相奉，送死接生，吊凶庆吉，此为中平，保之者希。诸天着乐，不复立功，先福既尽，尚入凶徒，是故贤明，愿生下世，随师行道，授受相成，克获神仙，长生不死，名为上学，业高乎中。中平可上，乃得学上，上学之方，非凡下所议矣。
　　频遭丧亡一，
　　祖父师君，傍亲眷属，年尊卑过，非正灾限，己身惨服，为厄则同。罪由不孝，逆伐尊上，自作劝他，不知改悔。解用金帛，多买众生，饮饲放之，各得其所。
　　连婴疾病二，
　　生来多病，一差一家人己身，同入第三条。罪由不仁，伤损含气，笑他疾厄，咒愿令病。解用酒药，夜置於都路、市朝之间，穷乏之处。
　　内外公家三，
　　虽非己过，非横相牵，贵贱男女，亲疏流连。罪由不柔，好斗劝讼，制拘飞沉，笼系生物。解用纸笔、朱墨、刀子，手中逢人赐与，不须说源。
　　大小口舌四，
　　道俗诽谤传说，盲书辩诤无实，空中虚生。罪由不受，素薄亲疏，道说人恶，负违谏谕。解用饮饭羹臛，鲑肴果菜，设之要路，不须看视。
　　出入逢贼五，
　　公私往来，住止山世，凶人侵迫，掠夺毁伤。罪由不慈，略夺一切，侵害人神，肆欲利己。解用珍宝，村竹瓦草土砖，治护治馆，改易法物。
　　学业不升六，
　　外习经史子集图书，内习真文方术要诀，憎闻之求，见不见之，读诵不通，积年空过。罪由不贞，秽浊心身，师友乖仪，嫉他才学，破易经文。解用膏油及薪炭炬烛，手写经图，劝助同志。
　　右六件，准三品，九万九千九百九过行之。
　　仕宦退落七，
　　为君为臣为吏，在位无能被废，或有中德，横遭左迁归里，僻遐守尽穷困。罪由不礼，矫位诈威，骄慢三朝，凌按四野。解用扫帚拂箕，密送他舍，晨夕扫路，勿使人知。
　　无子多女八，
　　妻妾积年，不经有子，或有男则死，有女则生。罪由不顺，逆件尊上，断人血嗣，通同奸淫。解用金银珠玉，投之流水，祠无后亲贤，继绝世道德。
　　伤胎失育九，
　　妻妾有胎，伤动堕落，或生旬日，或至少年。罪由不馑，轻忽交会，伤落他孕，厌祷公私。解用香油、金如意、几席祠簟，送诸治舍。
　　男女媱妬十，
　　夫妻君妾，交接无度，空相疑妬，内外不和。罪由不贞素，伉俪通他，争华在己，怒色在人。解用五色之墨，五彩之缯，施於行路，不问富贵。
　　贵贱凌辱十一，
　　帝王遭贼，臣下遇盗，道俗逢凶，伤骂约路。罪由不干，舍善从恶，翻覆男女，秽污清净。解用香炉奁盒，铜铁器物，密送山野，助人婚嫁，劝人斋集。
　　水火虫鸟鬼众灾所侵害十二，
　　居止出入，山水道路，所养反变之灾。罪由不义，形戮屠脍，亲君师尊，内乱相威。解用冠衣、箱案、刀匕，投山水、朝野路上。
　　右六件，准三品，三万三千三百三过行之。
　　非意去失十三，
　　经书珍宝，钱米布帛，臣下奴婢，无故去失。罪由不严，怠惰自适，不耐他求，窃人自益。解用胶漆锁钥，送治舍中。
　　酣酗忘误十四，
　　读诵言语，忘前失后，传说僻谬。罪由不慎，惚同为可，诵习经戒，忽略取过。解用明镜杂皮，送治舍中。
　　居止偏僻十五，
　　中国陋巷，边城戎夷，山水险阻。罪由不断，谄佞自亲己亲，损人舍宇。解用刀斧锯凿，锤钻钉挺，布之行路。
　　作福得祸十六，
　　斋戒布施，斗诤伤犯，遭盗遇患，人鬼相加。罪由不解，违越三尊，假托神鬼，卜梦妄占。解用金龙、玉鱼，令形缠简，投之山水。
　　行善致恶十七，
　　吉意白彼，彼以凶疑，所劝成怨，所以为鄙，嗤诮忿责，结恨空深。罪由不智，以愚为黠，诽谤师道，强名求誉。解用然灯，十百千万，法数日数，随堪行之。
　　应成反败十八，
　　道世所营，造立建创，公私计业，推理必成，为人鬼所坏。罪由不明，动止合滞，自作苟为，毁他成事。解用奴婢，车马牛船，灯纂主盛，给治中。
　　右六件，准三品，七万七千七百七过行之。
　　已得又失十九，
　　道世所求，公私所作，出入所见，已得分明，俄顷或经时，遂不觉处所。罪由不清，滥受诸物，诱匿奸私，施惠追咎。解用身所服玩，布施行途，逢人即与，勿问有无。
　　为人所嫉二十，
　　有才有德，得位得财，人物所附，而有嫉憎。罪由不平，阿党任意，好胜干众，抑绝贤明。解用履板床帐，供诸有道，识与不识，遇之则与。
　　为人所疑二十一，
　　道德名位，日进日新，或藏明晦迹，或宝己守常，人横疑猜忌。罪由不忠，欺罔幽显，万端负誓，误败良善。解用冷罂与盘，栉沐浴具，送治中。
　　为鬼所着二十二
　　忽见鬼来，男女和合，或骂詈秽丑，不自觉知。罪由不信，唝嗃诈伪，淫祀乱真，惊恐百姓。解用桃奏符板，削治净洁，荐席真朱，送治中。
　　为邪所通二十三，
　　平常忽异，或因疾苦，所见惊忧，所解求真，发作无损，邪弊日增。罪由不正，协道营俗，男女混杂，迷乱天人。解用经台堂室，床帐机案，巾帽厨箱，送治中。
　　被试不度二十四。
　　师友魔王，公私非意，所未尝经，是所宜弃，今皆善之，并动心识。罪由不专，习学泛滥，望速厌迟，泄露宝诀。解用舍身，给师驱使，次造治馆，躬执香灯，扫洒尽其心力，教化立於后生。
　　右六件，准三品，三万三千三百三过行之。
　　凡有四六件，合二十四事，三八在乎其中，包罗众条，大小疑似，是非纷纭思议，附此注正分明。依源斋谢，解而释之。所输所散，洗竭至诚，无悔无吝，大福即臻。非用金帛，当运心形，计力量工，算日准直，能输不计，皆得由人，人不堪者，或有贫富，制以取中，要在无惜，惜即又首，三首无原也。
　　东海青童君告方诸真人曰：子之应感，行化群生，凡有志向，宜须奖成，传付此诀，密重丁宁。前代已过，今不具陈，即日自改，准此为科。斋谢之后，小灾即消，大灾未释，当急避之。避之所往，依案浑仪，仰观俯察，精密勿宣。且如天文说大灾必除，除灾招福，先由此经。此经要法，内外所珍，众圣所贵，流芳元穷矣。
　　二王君至秘此，魏华存受旨，行之有验，后传独立又隐。此文修之者寡，成真者疏，玄名图录，必得之耳。
　　上为国师，中为民间师，下学修身，末为人师，此为三品也。
　　洞真太上八道命籍经卷上竟
　　洞真太上八道命籍经卷下
　　太上大道，炁周十方，人之动静，在八而已。四面四维，隶上属下，下方上方，摄统乎八。八卦正神，施行八炁，太一为主，三元流通。流通人间，间中有路，路通善人，有玉简者，习向逍遥，出乎八门，导达游宴，适乎十方。十方圣众，皆从八门得出，八道命籍，悉载众圣所行。行化济善，日阳月阴，阴德隐通，通神妙诀，圣真所秘，斋禁弥严，未能解罪，不得见闻，闻见不解，解亦不行，行亦不验，徒劳增愆。若有至诚，精思玄感，必能解罪，必见此经，必晓此事，必获重福，遵修即验，克成真矣。的谢斋法，法身独修，若有同志，二人三人，乃至九人，不得过也。脱善缘运会，偶多贤明，九人之外，别更结斋，慎勿强共，干忤九天，求福得祸，明各慎之。
　　凡师友疾厄，不堪躬斋，同学志人，可得相为，独及有侣，亦极九人。法师都讲，监斋侍经，侍香侍灯，执简如法。的行八道，四时六事，八节五行，二十四气，信德土功，周遍内外，是故无复四季之斋也。
　　凡相为的斋，悉不得受观主人所用精案四科。的谢斋竟，四科所输，默而施行，勿使他觉。有相问者，方便答之。偶有布施，或云奉上，彼苦不受，勿强致猜，更复与他，他会受者，不须语人，道彼受不受也。
　　的谢斋法，通用三元，日数则异，春九、夏三、秋七、冬五，日夜行道，六时三时朝，朝中乾菜果实随人。未至数日，扫洒内外，整理法物，逆辨精新，不得临时率尔充限。禁隔唯严，不得嚣杂。营斋之身，不得出外，出外勿还，还则别住，慎勿冒前，误至斋所。外来信使，住门传言，内人译语，先水吩嗽，去又嗽之，不得忽略。施安坛墠堂房，床帐几案，香具荐席，井帏步障幔幙，净洁密完。厨帐井灶，浴室及囿厕，皆当烧诸名香，勿令臭炁发泄，猥人住处。各立圊厕，坐卧解脱，不得相涉，高卑混同，俱被灾考，防祸求福，明加慎之。斋集之夕，或食或不食，浆药各异，沐浴当同。虽久长斋，亦宜沐浴，消息治辞，人定启告，清严入室，依常朝仪。至大忏读文，有倡者唱称名位，法师叩齿三十六通，长跪执文如左：
　　太玄都三洞法师某岳先生，小兆真人三景弟子，奉行大洞经事，若不受三洞，直云太上玄都玉京紫宫琼房三景弟子，大洞法师小兆真人，某岳先生夫人。元君臣妾姓名，上启太上无极大道、三元太真皇老、高上仙都高皇玉帝、九玄道君、无极天尊、无上洞玄自然虚皇、五方五帝、五岳飞仙，玉司金阙一切诸灵官，臣某下愚，谬叨上道，诚欢诚荷，载惕载惭，未能专习妙法，速登神仙，推迁世途，咎衅消积，日月易去，年命难留，常恐奄忽，一往无还，自惊自悲，痛切心腑，仰怙玄慈，赐垂哀佑。今在驱除之运，幸见不死之方，久忘罪秽之躬，誓慕长生之术，伏览八道命籍，八达要文，仰瞻三素，存礼八尊，的谢斋法，解释罪缠，前后殃散，克获神仙，不揆行尸，誓愿修习。若为人云：今有师友，尊上君亲，子弟男女某，同受此法，某今疾厄，公私迫碍，不得躬修，因臣妾等启告，注心如科，臣妾等道同志合，冒操某辞，谨读以闻。依科供办，密遵要言，洗心赍辞，谨读以闻。
　　某州某郡乡里，男女官祭酒道士，某洞弟子，臣妾姓名，年如干岁，户口如干，今住某处，某稽颡谢罪，乞恩辞：共辞者，具乡居位姓名。臣某凡贱下愚，草土苗裔，幸籍善缘，叨染妙法，衔荷玄恩，寔深罔极，但生长流俗，习恶移辰，动静成愆，日夜增积，虽奉经戒，不能修行，出入灾毒之世，遭逢驱除之期，由是惧充齑粉，俯仰惊悲，雀鼠贪生，蜫苇愿活，不揆罪秽之余，冒乐升进之泽。某年月日时，於某处诣男女法师姓名，受某经戒，要方妙术，宝诀秘文如干卷，如干帙。或某年太岁某，某月日时，於某处，某因缘得如干卷，某年月日时，於某处玄盟。诚欢诚喜，誓志遵行，冀申素愿。某月日时，於某处忽得某疾病，公私灾厄随意言之。忧怖屏营，虑不全济，或出生多病，贫穷困苦，少孤长独，天人罕此，某事云云。良由宿衅既深，今愆又重，致此凶灾，惭惧敢怨。伏寻罪躬，分当甘陨，岂宜叨忤，冒昧上闻，但仰怙玄慈，含弘尘垢，善贷善成，不遗毫分，谨洗心清身，斋戒首谢，乞更造之恩，赐三宥之渥，消灾瘵疾，官事解释，依原消息，年命申延，誓不言犯，展得自新，修行所受，克获神仙道种之限，蒙如今请铭，荷曲成之恩。谨辞。
　　某号某年太岁某，某月朔某日子某时，於某州郡县乡里山馆，奉辞情慊款，特乞恩矜，赐如所请，赐允所祈，原罪降福，道德兴隆，功业成就，必获神仙。谨习诵戒律，遵行秘言，千魔降伏，万神卫门，九真使者，传说所陈，径御九玄玉帝几前，明晨行道，续复上闻。
　　启毕，起巡行，诵智慧三首，毕，向北心礼十方竟，巡行至东向西，说七报七伤，诵观身大戒。未能谙者，执文读之。
　　七报如左：
　　真人曰：负阴抱阳，因缘各异，舍死得生，果报不同，为善善至，为恶恶来，如影随形，毫分无谬。善恶多端，福报难数，大而言之，其标有七。
　　一者先身施功布德，救度一切，今身所行，与先不异，必得化生福堂，超过八难，受人之庆，天报自然。
　　二者先身好学，志念神仙，崇奉玄科，敬信灵文，念善改恶，立行入真，今身所行，与先不异，得接帝皇，名书紫简，上升玉晨。
　　三者先身乐道，不惮苦寒，随师执役，唯劳为先，饥渴务效，不生怨言，今身所行，与先不异，得策飞耕，游宴五岳，乘虚落烟。
　　四者先身贞洁，不淫不奸，不贪不欲，见色无欢，心如死灰，执固道源，今身所行，与先不异，得报灵人，超度三涂，五苦不经。
　　五者先身施善，愿天普隆，同得升度，去离八难，众身不过，己身不安，割己之服，以拯穷寒，损粮饷乌，遗物空山，今身所行，与先不异，四司称善，感彻玉皇，书名紫简，礼补上仙。
　　六者先身忠孝，恭奉尊亲，崇敬胜己，宗礼师君，腹目相和，如同一身，心无嫉妬，口无轻言，内外齐并，动止合真，今身所行，与先不异，得受灵人，不经三涂，超过八难，善善相注，福福相因，如此之报，道岂负人。
　　七者生世不良，怀恶抱奸，攻伐师本，訾毁圣文，不崇灵章，疑二天真，外形浮好，假求华荣，口是心非，行负道源，窃盗经书，不盟而宣，泄露秘诀，流放非真，今身所行，与先不异，违科犯忌，身入罪源，七祖横罹，责及穷魂，身死负掠，食火践山，三涂五苦，万劫不原，楚挞幽夜，痛切其身。夫欲修学，熟寻此文，改恶行善，速登神仙。
　　七伤如左：
　　真人曰：学贵六合，宜慎七伤。
　　第一之伤，带真行伪，淫色丧神，魂液泄漏，精光枯乾，炁散魄零，骨空形振，神泣穷府，上闻天关，真仙远逝，则与凡尘结因，土府同符，岂复得仙。
　　第二之伤，外形在道，皮好念真，而心抱阴贼，凶恶内臻，愿人破败，嫉能妬贤，口美心逆，面欢内嗔，形论得失，妄造罪原，毁谤同学，攻伐师根，三官所记，摽为恶门，仙真高逝，邪魔攻身，走作形景，飞散体神，故令枉横，极其恶源，考满形灰，灭己九泉，图有玄名，岂保自然。
　　第三之伤，饮酒洞醉，损炁丧灵，五府攻溃，万神振惊，魂魄飞散，内外朽零，本室空索，赤子悲鸣，真仙高逝，邪魔入形，如此之学，徒损精诚，虽有玄记，空失玉名，神升上宫，身灰幽冥，恍惚延年，焉得久停。
　　第四之伤，行不敬物，责人宗匠，心忿口形，骂詈无常，嗔喜失节，意性乖常，炁激神散，内真飞扬，魄离魂逝，九孔尘埃，五府奔丧，皆由性之不纯，行之不祥，真仙高逝，外痾入形，如此之学，将欲何蒙，虽有玄图，不免斯殃，望仙日悠，地理日长。
　　第五之伤，或玄图表见，得受宝经，或运值灵师，启授神文，而不依科盟，形泄天真，未经九年，投刺名山，使青宫有录，金阙结篇，便传於人，流散世间，轻真泄宝，考结己身，徒有玄名，反累七玄，仙道高逝，身死幽泉，长充鬼责，万劫不原。
　　第六之伤，身履淹精，灵关失光，五神飞散，赤子骞扬，邪魔来攻，内外交丧，如此之学，望成反伤，真仙高逝，空景独行，沦於混浊，仙胡可蒙。
　　第七之伤，啖食六畜之肉，杀害足口之美，臭炁充於藏府，伐生刑於非己，真炁扰於灵门，游神骇於赤子，魂魄游於宫宅，浊滞缠於口齿，仙真高登於玉清，己身沉顿於地里，徒有玄名帝简，亦不兔於必死。
　　高圣帝君曰：为学之本，当以七伤为急，既得瞻盻洞门，披睹玉篇，不犯七伤之禁，将坐待灵降，白日升晨。如外勤存学，内不遣於七伤者，此将望成而反败，期生而反亡，希吉而反凶，求飞而反沉，灵仙游於高清，五神散於八荒，赤子号泣於中宅，游魂悲呜於玄空。故仙相有成败，上学有七伤，笃尚之士，熟精其真。诸有神挺应图，琼胎紫虚，名题东华，得见七伤检文。自无此挺，灵篇不可得而妄披，宝文不可得而辄看。见此文者，玄质合仙，九年修行，克得飞行玄虚，上升玉清。诵戒从第五始，为第至后还前，取第一周第四讫，不须读前后序说。文多不重书，临时读别卷。诵戒毕，起向前灯，叩齿三通，密咒明灯颂三首：
　　太上散十方，华灯通精诚。诸天皆赫然，诸地悉朗明。我身亦光彻，五藏生华荣。炎景照太无，遐想繁玉清。
　　丹精寄太元，玄肠空中响。含形灭苦根，幽妙至真想。垂华不现实，因缘示光象。我身亦如之，乘化托流景。
　　夜光表阳丹，苕苕照灵室。诸灯普光显，诸阴即已灭。我神亦聪明，常玩智与慧。逍遥适道运，迁谢任天势。举形蹑空洞，夜烛焕流华。
　　咒竟，还西向东，复炉出，诵咒嗽还房，动止皆如朝仪。明旦丑时，同起清严，寅时登台至户，嗽咒存师，亦如朝仪。凡不师世师，启告玄盟者，存玄师青童君在方诸官，愿赐降现，□诀长生，神仙速就，宣化无穷。存师竟，仍临目叩齿三十六通，咒曰：
　　北帝大魔王，受事帝君前，泉曲之鬼，四明酆山，千妖混形，九首同身，神虎放毒，馘灭雷震，真音神公，吐咒所戮，无亲太微，有命摄录，山川鸣铃，交掷流焕，九天风火，征伐神锋，十陈凶试，伏灭万精，枭残妖毒敢起，受闭三关，请依洞法，莫不如言。毕，又叩齿三十六，发炉，别叩齿也。
　　发炉竟，向北长跪，亦可小坐，叩齿三十六通，出官：
　　谨出臣妾某等身中，四肢五体玉门紫阁三十九户上真灵官、左右飞仙、玉虚侍郎、五帝五色元皇太真、飞龙功曹、神仙使者，各三十六人。玉虚侍郎执飞仙羽节，九色耀天之麾；五帝五色元皇太真，手执五帝命魔灵幡；飞龙功曹，冠带羽服金真凤章；神仙使者交绕七元，擎持玉案，对立臣妾等前，衔臣妾等口中秘言，乘金根紫盖丹辕琼舆飞云之轮，从金仙玉童、太华玉女各十二人，左右龙虎腾天羽骑二十四万众，飞行紫虚，上登九天之上金阙玉殿琼房丹室之内，上启上上无极无穷至上洞真九玄元父、太虚玄母、元始天王、高上玉虚万道丈人、郁单无量天王、上上禅善无量寿天王，须延天王、寂然天王、不骄乐天王、化应声天王、梵宝天王、梵迦摩夷天王、波梨答和天王、七十四天帝、三十六天王、三十六土皇、万始先生、三天玉童、九天丞相太真王、高上三十九帝、二十四玉皇、玄古先生、万始丈人、高上玉晨太上大道君、后圣金阙帝君、扶桑旸谷神王、四司五帝、南极上元禁君、西台龟母、上清太真玉保王、上相大司命高晨师、东海玉门青华小童君、泰清玄元上三天无极大道、太上老君、太上丈人、天帝君、九天仙都君、九炁丈人等，百千万重道炁，千二百官君，泰清玉陛下太极四真，无鞅数道上皇真人，无极天尊，炁系自然玄都元皇。大洞三景弟子小兆真人，某岳先生、夫人元君臣妾等本生胎秽，遭遇灵运，因缘福庆，轮转法门，得生人道，忝蒙高虚余光曲映，启悟愚蒙，得以臭质，仰披圣文。法师、道士、男女真人姓名，以某年月日时於某处，授臣妾某高玄九天龙书凤章，太上玉简三清宝文，如干卷、如干符、如干诀。或先人某承受某师上清宝经，世世相传。或因缘所遇，某年月日时，於某处所得。供养研寻，周览反覆，谘请师尊，解释疑滞，或即年寻师，不能相值，某年月日时，某处玄盟。誓愿遵修，以果心愿。但生长五浊，而叨慕三清，身染秽累，日月迁延，未能腾景，浮轮九玄，沉沦下世，业行多违，戒律亏替，举止罹愆，四司所执，结罪科门。敢缘圣典，盟授斋文太真三元要诀三品，上应九玄，合丹镇生；中应六合，以解己身犯科违戒，宿结之愆；下应三才，拔度七祖，释九阴之责，上死魂生天。此高上妙法，求仙之本根，臣某等贪道乐真，志愿修行。某或诵经戒，或合丹精，今未合者云：比欲经营药物，神仙要方，合和神丹，或禁丸散酒饵。自虑无始中来，因缘粗浅，今功尚薄，合和不成；又恐宿新动止破戒违经，幽显罪鄣日结日缠，未能解释，善志弗申；又惧亿曾万祖、七世父母生平衅重，沉沦三涂，流连五苦，未获升迁，余殃流注，延逮后生，致祈真难感，魔试易干，兼揆前后普斋都谢，精诚漫昧，不蒙矜原。今依八道妙旨，的谢先后深愆，忖度心识，推准所行，今有某事云云，谨以某物某事证明至诚，依科辞列，曷黩上闻，辞同宿启。辞情款到，特乞哀怜，即日入室，登斋诵经，行道存师，思神念真，烧香燃灯，朝礼玉天，修行方术合药云云。悔罪谢过，拔赎深愆，建立功德，拯度九玄、七祖父母，中外先亡，解释宿根，脱出幽夜，上升南宫，穷魂受度，转身生天；或在道门逍遥福乐，与真结缘，流恩布泽，润洽后昆，使臣妾恶罪即释，某云善事光新，特从高上无极天尊，乞垂曲映，鉴臣某等所陈，请烦三宝领仙侍郎、五方五帝监灵大夫、监斋大神、典斋使者、真斋上真，神仙飞仙天仙地仙五岳灵仙，兵马骑乘各九亿万众，一合降下，营护臣妾等身，灭魔消试，辟凶禳患，招致九天自然正气，金液丹精芝英，神仙交会斋堂坛墠，洞映臣妾等身，玉童玉女侍卫香烟，令臣某等行道得道，求仙得仙，飞行太空，腾景九天，举心愿念，与三宝齐真，七玄父母拔度三涂，释九阴之责，死魂生天，一切诸天咸蒙度脱，某灾消三无，罪灭九阴，千愆万咎，并蒙哀原，某罪廓散，某事兴隆，免离十苦八难，克获神仙，被受太真八道八尊无极无量济度之恩。修行事竟，启还本宫，惟蒙御达，须报奉行。
　　出官毕，回还向东，第一三上香，咒曰：
　　太玄都大洞三景弟子小兆真人，某岳先生，夫人元君，臣某姓名等，今斋直行道，思神念真，诵经启愿，飞腾九天，的谢三元，烧香然灯，持是功德，为臣某等解愆释罗，斩灭死根，降致正真，刻名上清，拔度九玄七祖、父母中外穷魂，断绝殃注，放散幽徒，永出地狱，上生天堂，免离五苦，受福南宫，输转成真，利佑见在，除臣某等千基万考，宿对恶缘，某罪洗荡，某事果成。今归身归神归命无上九玄元始玉皇玉帝、太真郁单无量天王、上上禅善无量寿天王、须延天王、三十九帝、二十四真、九天丞相、高上玉晨太上大道君，万仙众圣，无极天尊，愿以是功德，归流臣某等身，解愆释罗，斩灭死根，降致正真，刻名上清，拔度七祖、中外穷魂，断绝殃注，放散幽徒，永出地狱，上生天堂，免离五苦，受福南宫，轮转成真，利佑见在，除臣某等千基万考，宿对恶缘，某罪洗荡，某事果成。身神炼易，变化洞空，飞行玉清金阙之宫。今故烧香，自归依高上至极天真，得道之后，升入无形，与三宝齐轮。
　　第二三上香曰：
　　臣妾等，今斋直行道，思神念真，诵经启愿，飞腾九天，的谢三无，烧香然灯，持是功德，愿为诸天十方无极无穷无量无央四垂边城诸名山隐学、已得道未得道法师、父母尊亲，及同学门人、道士贤者，普获升度，同免罪门，各得其道，飞腾上清。臣妾七世父母，解脱忧苦，上生天堂，除臣妾等千基万考，宿对重愆如上。归身归神归命太真三元九玄众圣万仙玉皇、无极元始高上玉帝、无上至极寂然天王、不骄乐天王、化应声天王、三十九帝、二十四真、九天丞相、高上玉晨太上大道君，万仙上圣无极天尊，愿以是功德，归流诸天十方无极无穷无量无央四垂边域诸名山隐学、已得道未得道法师、父母尊亲，及同学门人、道士贤者，普获升度，同免罪门，各得其道，飞行上清。臣妾七世父母，解脱忧苦，上生天堂，衣食自然，除臣妾等千基万考，宿对重愆如上。今故烧香，自归依虚无太真三元高圣、太上至真、高上无极至极天尊，得道飞仙，逍遥金阙，升入无形，与三宝齐轮。
　　第三三上香曰：
　　臣某等，今斋直行道，思神念真，诵经启愿，飞腾九天，的谢三元，烧香然灯，持是功德，为臣某等家门宗室、九族姻亲，普天匝地帝主国王、君臣吏民，治舍人民，及蝖飞蠕动、蚑行喘息一切众生，已生未生，咸乞生成。臣某等家门千罪万过，普蒙哀原，惠及诸天一切众生。归身归神归命九天高上众真、玉虚无极元始玉帝、太真无上至极九玄玉皇、梵宝天王、梵迦摩夷天王、波梨答和天王、三十九帝、二十四真、九天丞相、高上玉晨太上大道君，万仙上圣无极天尊，愿以是功德，归流臣某等家门九族姻亲，帝王国主、君臣吏民，治舍人民，及蝖飞蠕动、蚑行喘息一切众生，已生未生，咸得生成。臣某等家门千罪万过，普蒙哀原，惠及诸天一切众生，并受升度广济之恩，免离十苦八难，五灾六害，九厄七伤，各保福禄，长居自然。今故烧香，自归依高上无极天尊，得道飞仙，腾景九天，升入无形，与三宝齐轮。
　　三上香毕，向东唱礼如左：
　　臣妾等至心归命东方无极无始高上玉真大帝天尊。三拜，拜毕，法师长跪读忏，余人悉伏听忏，至竟齐起，持身制意，慎勿参差。忏曰：
　　臣某等，今建斋立直，行道存师，思神念真，诵经求仙，飞腾九天，烧香然灯，解拔宿愆，谢罪三元，归命东方无极元始高上玉帝太真天尊，乞垂曲映，原臣某等先世今世、先身今身的有某罪云云。乞豁然涤荡，除故布新，罪目永灭，福名长存，赐臣某某厄得度，某事果成，学道得道，求仙得仙，飞行太空，腾景九天，七世父母免离三涂，上升南宫，福流无极，被受天尊济度之恩。毕，同叩头三下，抟颊三过止。皆微微安徐，勿令有声也。
　　次东南、次正南、次西南、次正西、次西北、次正北、次东北、次上方西北、次下方东南。
　　十方忏悔，皆如东，悉三拜，亦可止一，亦可心三叩，抟不可阙，不得多及少。
　　次唱礼五方忏。
　　次向西唱：臣某等至心归命西方无上天尊，再拜。法师小坐读愿，余人伏。
　　臣某等，今建斋立直，烧香然灯，解拔宿罪千咎万愆，的有某过云云。愿从西方无上玄元空洞大始九玄元素玉真丈人、高圣上仙龟台玉妃、玉虚太灵无极天尊，垂恩曲映，特见哀原，拘除某过云云，赐某事云云，行道得道，求仙得仙，飞行太空，腾景九天，拔度七祖，上升南宫，长居无为，衣食自然，被受上圣济度之恩。各三抟颊。
　　次向北唱，效西。
　　臣某等，今建斋立直，烧香然灯，解拔宿罪，千咎万愆，的有云云。愿从北方无上太空玄洞紫虚元始丈人、三天玉童、高上玉晨太上大道君、太真丈人、太真王、北侯中真、高玄万仙上圣天尊，垂恩曲映，特见哀原，拘除某过，赐云云，行道得道，求仙得仙，飞行太空，腾景九天，拔度七祖，上升南宫，长居无为，衣食自然，被受上圣济度之恩。
　　次向东唱，效前。
　　臣某等，今建斋立直，烧香然灯，解拔宿罪，千咎万愆，的有云云。愿从东方无上高上九玄玉虚帝皇、泰清玄元上三天无极大道、太上老君、诸君丈人、旸谷神王扶桑太帝君、天帝君、太微帝君、中央黄老君、九老仙都君、九炁丈人、泰清玉陛下上清太真玉保王、上相东海玉门青华小童君、高仙万圣至极天尊，垂恩曲映，特见哀原，拘除某过，赐云云，行道得道，求仙得仙，飞行太空，腾景九天，拔度七祖，上升南宫，长居无为，衣食自然，被受上圣济度之恩。
　　次向南唱，效前。
　　臣某等，今建斋立直，烧香然灯，解拔宿罪，千咎万愆，的有云云。愿从南方无上太空九玄元始洞灵虚皇玉帝、南极上元禁君、南昌司命长生君、洞阳高圣上仙天尊，垂恩曲映，特见哀原，拘除某过，赐云云，行道得道，求仙得仙，飞行太空，腾景九天，拔度七祖，上升南宫，长居无为，衣食自然，被受上圣济度之恩。
　　次向中央太岁上唱，效前。
　　臣某等，今建斋立直，烧香然灯，解拔宿罪，千咎万愆，的有云云。愿从中央无上无极无穷太虚空洞玄古先生、万道父母、紫虚青要君、后圣九玄金阙帝君、太华玉灵中玄四真、高圣中皇上仙天尊，垂恩曲映，特见哀原，拘除某过，赐云云，行道得道，求仙得仙，飞行太虚，腾景九天，拔度七祖，上升南宫，长居无为，衣食自然，被受上圣济度之恩。
　　礼五方竟，还向东，思神闭目，叩齿五，咽液五，存五神备在身中，五符焕明内外，五方群魔奔走远迸，来侍卫者严装，罗列在真官后，良久，咽液三，叩齿三，诵《人鸟山经咒》曰：
　　黄中策炁斩妖宗，察制强精断邪翁，太上有命太上房，急召北帝诣玉宫，奉承威令宣魔王，九炁蓊郁与命冲，秘藏玉文方就隆，三天运明，六天运终，贤者哉。
　　思神咒毕，谓十方回玄如左：
　　北方太上颂曰：
　　太上发玄蕴，焕烂敷真方。落落散天宝，十方所共尊。不始亦不终，不明故无昏。仰登玉京台，逍遥憩昆仑。超度泉曲都，魔王愿欲闻。七祖受化生，解我宿世怨。入控飞玄景，出驾浮紫云。
　　东北方太上颂曰：
　　重晖曜玉晨，乘景开圆明。苕苕洞真殿，晃晃七宝精。一念度八难，长与太上并。缠旋献黄景，日华虚中生。世人不念道，莫闻智慧经。大矣洞真戒，玄感魔王诚。万劫若一息，岂击千亿龄。
　　东方太上颂曰：
　　太上体太无，散形渡弱丧。务猷宣玄术，天真并赞扬。有缘文自表，无因经为藏。若能得此道，首即生圆光。身济无待津，飘飖逸仙堂。
　　东南方太上颂曰：
　　无无竟无永，有有安入妙。天翰蔚无上，玄宗自有要。回转三宝输，十方普震耀。太上观玉京，魔王空中啸。天帝叉手唱，众真乘虚笑。散华正我念，八愿自然超。
　　南方太上颂曰：
　　灵仙乘庆霄，驾龙蹑玄波。洽真表嘉祥，濯足以八河。福应不我期，故能释天罗。道德冠三界，地纲亦已过。感遇灵真会，冷慧经莲华。
　　西南方太上颂曰：
　　无上觉四辈，芒芒大方外。幽显谅有由，无幽故不昧。来罗运玄轮，真仙萃华会。时游眇莽间，天人无见际。
　　西方太上颂曰：
　　灵妙寄宣迹，天人有津岸。泛舟不测渊，常恐风波涣。其缘有前力，智识谁能算。冉冉任玄枢，昭然冥因判。挺颖应真子，灵琴空中弹。冷思恭十方，去留不我羡。
　　西北方太上颂曰：
　　太上敷洞文，贤贤归大缘。萧条三宝囿，繁华秀我因。伯史与入精，质净生金身。终劫复始劫，愈觉灵颜新。希度礼无上，虔文降至真。道林蔚天京，下光诸地仙。纵容散灵威，洋洋大法宣。
　　上方太上颂曰：
　　太上观十方，晻蔼融风穆。圆光映三辰，真人被天服。魔王叉手立，司迎酆京侧。日月翳行曜，七宝焕无极。一切营此时，福灭地狱息。眇乎无量尊，天人莫能测。
　　下方太上颂曰：
　　三宝繁十方，亹亹空中澄。宛转随化理，一感法输升。莫皦暗昧阁，四大与时兴。空有靡不有，崔嵬多山陵。太上无滞念，灭念归大乘。
　　六时味素灵之曲、太霄琅书。文多不载，临时取卷咏之。
　　五帝忧乐之辞，巡行三周，周於南方，向北止，诵四极五苦诗三篇，如左：
　　大洞总三伦，元化有无形。寂若无根教，肃若有威灵。哀哉三涂中，忧苦从是生。至学慎兹戒，积善穷劫龄。劫尽化生天，身与日月并。愚痴随世好，浮学以求荣。宣化无纲纪，轻漏天宝经。目科入死门，四极结尔名。魂神履九难，五苦长尔婴。食火践刀山，艰辛无暂宁。叹此祸福原，悠悠中甚明。
　　高上遗严戒，祸福令人叹。仙道本由运，冥中亦已判。无运亦不启，既悟常若晏。若能崇玄科，自然超霄汉。苟贪爱欲累，何为强敖玩。居罪结四明，生死履苦难。流曳五苦庭，三涂结不散。沉灵九幽掠，万劫无待旦。悲此元始教，能不便人怨。
　　寥寥九玄上，翳翳初化始。无形亦无景，无深亦无测。二仪启运彰，结炁以成滓。三晨朗元室，五九有纲纪。祸福由人生，善恶竟孰在。若能悟玄觉，超然凌高碍。苟执伐命斧，积昼盈心里。沉罪结四明，宿罚良有已。生身负风刀，五苦无穷解。七玄填幽夜，万劫方一纪。流连三涂中，未悟有生死。
　　诵五苦毕，唱：
　　臣某等，至心归命太上无极大道太真尊经宝符，玄中大法师老子、青童君。九拜，亦可三拜，亦可心拜。法师读大忏，余人伏。三尊九拜毕，叩抟各九止，仍复炉。
　　若同侣为人的谢，十五方虽竟，犹应都谢大忏，散发注心。其文在左：
　　太玄都三洞法师某岳先生，小兆真人三景弟子，奉行大洞经事，臣某姓名，上启太上上上无极无穷至上洞真九玄元父、太虚玄母、元始天王、高上玉虚万道丈人、郁单无量天王、上上禅善无量寿天王、须延天王、寂然天王、不骄乐天王、化应声天王、梵宝天王、梵迦摩夷天王、波梨答和天王、九天丞相、三天玉童、高上三十九帝、二十四真、玄古先生、万始丈人、高圣玉晨太上大道君、扶桑太帝旸谷神王、四司五帝、西台龟母、上清太真玉保王、上相大司命高晨师、东海玉门青华小童君、泰清玄无上三天无极大道、太上老君、太上丈人、天帝君、九老仙都君、九炁丈人等，百千万重道炁，千二百官君，泰清玉陛下无鞅数道上皇真人、无极天尊，炁系自然玄都元皇、三界内外应感正神。臣某等谬藉宿庆，陶染玄真，奉修宝经，不敢有懈，但禀性暗浅，未达清深，遵行违科，动止成衅，宿罪既重，今愆又增，惧陨漏刻，微愿不申，今幸蒙大慈，赐加善贷，誓及寸阴，庶立丹志，依法奉辞，谨读以闻。辞本如前。辞情款到，仰希哀矜，赐以三宥之泽，原赦臣妾等前世今世、先身今身，及七玄七祖、中外种亲，君臣师友，一切因缘前亡后死、见在世间，有阴阳重罪，生诸灾害，学宦不达，所愿不成。今洗心归命，散发顿头，特愿三尊涕然垂亮，敕勒所由班下正职，拘除臣某等，及上世因缘幽显，动止违逆之愆；或不慈不孝、不仁不明、不恭不逊、不信不忠、不严不断、不让不廉、不施不救、不清不平、不正不通、不勤不顺；或手害人命，劫贼攻略，谋图奸淫，九族交接；或教人杀戮酷虐众生，劫略谋图奸通九族，嫉贤妬能，伐逆师主；或受经泄露，轻慢宝章；或染法混俗，哭泣临尸，履冒血秽，不自改悛；或行用宝诀，带近女人，阴阴杂乱，不遵七经；或叨参三洞，不除三尸，心怀阴贼，手肆顽凶，唝嗃自专，伤毁同气，破贼经诰，违负三尊；或便旋兴居，不顾禁忌，公知故犯，私欲乖科，饱食醉酒，作性异常，亏道坏法，协邪疑真；或不师受，窃经辄传，不斋告盟，率尔交换，假借施行，欺侮百姓，改易圣文，意通玄妙，废古竞今，自作一法；或奉道不精，经无堂室，供养不具，朝礼顿替，异人妇女，共处往来，服饰交关，非类相会；或处高位尊上师君，轻蔑自下，杀害无辜，赏罚不平，取与无定，任愚恣欲，触犯三光；或为臣子吏民仆隶，出入欺罔，窃滥纵横，弒逆反倒，干忤五行；或男女翻覆，妬害公私，弃正逐邪，诽谤真道，知恶不悔，悔又重犯，积结未解，悉乞荡除，解罪布福，和释怨仇，消灭注讼，杜绝恶源，先亡眷属，同免幽泉，俱升光景，利佑后人，善神拥护，扶助存亡。令死者轮转，与道结缘，生者学业功行惟新，坟墓安稳，宅舍清宁，家国兴隆，道化日盛，群魔降伏，众圣来游，二仪交泰，三光同明，七曜无舛，九皇调均，四海停波，五岳秀峰，风雨普适，谷稼丰盈，一切荷庆，天下太平。特愿玄慈，赐如所请，蒙恩果愿，不废今言，上明大道更造之施，下副臣妾等渴仰之诚。
　　大忏竟，向东叩齿三十六通。读五愿，此别有五日三斋自得通用。
　　第一上愿我生自然之炁，炁中结成我身，身与三光齐伦，长享无极之根。
　　二愿我身常处太空之上，琼宫玉房之里，朝与玉帝同宴，夕与玄母同游，渴噏浪井洪泉玉芝，饥纳龙胎琼油绛树赤子。
　　三愿我身身生万怪，七十二光，奇毛异质，飞羽衣裳，乘虚驾空，出入帝宫，众庆来臻，万寿无量。 
　　四愿与炁俱生，与炁俱死，死而又生，生为帝王，封掌十天，总领群仙。
　　五愿一切众生，已生未生，同保日月三光，有道之人，七玄之祖上升南宫，天下之福靡有不当，四方五愿，并会玉堂。
　　次上愿九玄，扶养我身，魂魄真神，常居我宫，上通天仙，下逮洞渊，愿地、愿风、愿云、愿神，五愿一合，定籍长生，天降紫烟，地卫五灵，乘云驾虚，飞辇绿軿，上造金阙，进登玉清，庆及七祖，更受胎生，上愿五合，长亨利贞。
　　中愿亦五，得道本根，愿阴、愿阳、愿太空、愿太无、愿太玄，上宴玉房，与帝因缘，游盻生关，披浪九天，元父定籍，玄母记年，桃康结精，固保丹田，身腾金刚，名书玉篇，七祖解脱，福庆来臻。
　　下愿亦五，愿太虚、愿太有、愿太上、愿太真、愿神仙，运身於五岳之岭，飘飖九霄之际，出入开关之里，移脱死户之外，愿天地为我父母，三光卫我年，万神守九泉之孔，灵降自然之炁，以方五愿，举响而会。
　　愿毕，叩齿二七，咒曰：
　　太帝上元，帝一玄经，五云散景，郁彻三清，玉童玉女，烧香侍灵，上愿开陈，与我合并，使我神仙，上升帝庭，北帝落死，南关注生，东华金格，得上我名，无穷之愿，与我齐并。毕，又叩齿三七，仰咽炁五过止。
　　咒毕，三捻香，复炉，咒曰：
　　三元三天，五岳五帝，神仙使者，三炁正真，左右龙虎，天仙地仙，飞仙神仙，五灵香官，当令招致十方正炁，自然金液丹精芝英，九玄玉真，交会斋堂露墠灵坛，洞灌臣某等身中，使臣某等学道得道，求仙得仙，飞行太空，腾景九天，玉童玉女，侍卫香烟，奏臣某等所启，上御高上无极太上大道玉皇帝几前。
　　毕，叩齿九通，咽液九过，都止。复炉，仍回巡，出时行咏，如左#1。
　　右六篇，六时各诵一，若三时迭互，周而复始。咏毕，出咒嗽，悉如朝仪。食后上经讲至户，亦嗽口，叩齿三通，存神如法，心礼三拜，密咒曰：
　　玉帝上法，上闻三清，吉日斋戒，开我神经，万试隐伏，所向皆成，玉童侍护，玉华散馨，上生三元，与我长生。开经亦用。
　　入堂向道礼三拜，若人众，可巡行至东。若定位，俱三拜，亦可一拜，亦可心拜。拜毕，正坐，坐定闭目，握固叩齿，存头正青如碧玉，两手如丹，两脚如雪，魂备左，魄守右，良久开目，挼掌案摩，上坐，存毕，上高座诵经讲义。先向道座礼九，三一拜，登高座，开经时先叩齿三十六通，咽液三十六，存回风混合帝一百神万真，仍密咒曰：
　　微微玄宗门，焕玄彻空洞，至道由静默，当见三素宫，大道於此成，骖景乘云龙，左右待经人，玉女及玉童，身济不死津，解罗顺灵风，七祖反胎生，世为神仙宗。
　　读《三十九章》、《雌一》、《大有》、《九真》、《太丹》，北向心礼四方，叩齿三十六，咽液三十六，存五藏之内有五色之光，注五星之精，然后读《神州》，次《百神内名》，乃诵《三十九章》，心目相应，不得杂想，令篇句毕了，不得中住。读三十一卷，北向心拜四方，叩齿二十四，咽液三十四，存五星日月三精，玄注兆身，余卷依别诀。
　　读《智慧经》及偈赞，先闭目，叩齿三，咽液三，存三素元君在金华宫，如婴儿状，而咏文也。读经讲义毕，俱下正立，礼三尊，三拜，拜竟同伏，叩齿三，密祝曰：
　　陵梵履昌，七灵丈人，太一务犹，五神黄宁，上升九天，与帝共并，乞愿飞仙，七祖胎婴，解愆释罗，上登玉清。
　　毕，又叩齿七通，咽液三过止。起出户，存神，晨夕常耳，七年上升。日夜三时、六时，存咒皆同，入坛墠者，咒中小异，言堂室处，易云坛墠耳。坛墠堂室，内外皆三重，上座大法，法师入内，次下座住中，次对斋住外。堂坛之灯，七九之外随宜燃之，大略依上元九十，中元六十，下元三十六，合一百八十六，罗列堂坛左右、门阁、太岁、月建、日辰、本命行年之上。太岁、本命，昼夜常明，余唯夜朗。若雨，於堂然二灯，余者可门。行道毕，各向本命及太岁灯再拜，启乞求愿，随意所言。又依《四极明科》，立春、春分九灯，列庭中；立夏、夏至八；立秋、秋分六；立冬、冬至五；本命十二灯，八节向王，本命向太岁，叩齿二十四，咒曰：
　　高上太真，万圣五帝，皇帝玉司，总仙监真，今日吉晨，八节开陈，阳罪阴考，绝灭九阴，於今永始，拔擢七玄，免脱火乡，长离刀山，三涂五苦，不累我身，得同天地，克保帝晨，五愿八会，靡不如言。
　　毕，解巾，叩头一百二十，下额向地而已，勿令痛。竟，复巾，仰天心念：我身今日，上享天恩，赐反形骸，更生飞仙。毕，仰咽二十四炁止，三年愆除，身与真同耳。坛墠四方，合一百八十六灯，九丈者，方各一百八十六，合六百四十四也。此外千八百六十灯，门庭巷路，侍之至晓，风雨则停。日限竟止，都竟言功。
　　斋竟之朝，行道之后，未可复炉，仍唱各称名位某位，凡所受道高卑，依次言之，极大法者，一如黄素，若参师箓，治历称在前。上启三元太真洞空九玄太虚高上玉皇、三十九帝、二十四真、高圣玉晨太上大道君、四司五帝、万道元始上圣、至极天尊。臣等好道乐仙，志愿腾景九玄，上谒上真，以某月某日时，於某处开启斋直，行道诵经，思神念真，合药精思，谢罪立功，洗心竭力，遵法依科，修行事竟，日限讫今，所启上请高上三元三清三宝领仙侍郎、五方五帝监灵大夫、典斋使者、飞仙天仙地仙神仙、五岳四渍四方监察真官灵仙，谒还真宫，进品上仙，加爵帝秩，随品署真。当如太真之仪，令臣某等九玄七祖、中外先亡，同免幽夜，俱入光明，宿罪解释，福德兴隆。臣某等行道得道，求仙得仙，作丹成丹，作金成金，精思感通，神明交游，谢罪罪释，祈福福臻，分形变化，七十四方，三元下降，降致绿軿，飞行上清，腾景九天，日月同辉，三宝齐轮，惟蒙至上，鉴映丹情。臣某等学法，未备俯仰之格，斋法难精，多违妙轨，不合典式，进止犯科，为四司所纠，五帝所执，千愆万罪，特希赦宥，哀原未悟，愚昧不及，矜奖善心，不赐谴罚。臣某五体真官，随寻仙职，上诣玄都，依品受秩，班赏事竟，还臣某等身中，与臣某等同科升，飞行太空。谨以启闻，伏须告报，臣某等诚惶诚恐，稽首再拜以闻。
　　毕，再拜，又三捻香，复炉出，咏咒漱如常。
　　凡所送之物，所作之事，皆用正斋之日，随便施行，若风雨阻异，可至斋后，不得过九日。过此更斋，首谢愆深，所为未遂，今更启告，乞果素心。斋中吉凶，公私触忤，不终斋事，后皆更营，十之百之，得应乃止。
　　凡四时之日数不可过，复不得减事，悉取周。若计用功夫，身力不赡，当货卖，借人相助为之。所赋诸物，分人广布，必是同志，勿使杂人。或所住幽僻，去邑道遐，皆严装船车，办强事，计力斋日限，成就工夫，不得逋违，迁延日月。忽遇窘迫，忘失前为，为福得祸，明各慎之。凡所办法物未得，输送非意去失，水火盗贼，魔鬼窃藏，丑类秽污，皆应委舍，启告焚埋，不得供他凡猥之用，悉更新办，依法勿亏，亦应别辞启告首谢。
　　凡有数种灾罪，或备有二十四条，皆不得一时并解，当三年取周，三年二十四节，不可亏一，亏一更始，此甚为难，非精志者莫能办之。办之不办，皆不得道，将来之缘，不副今日，今日之愿，当勤精密，营念不忘，无不果者。其中数灾数厄，数罪相关，共在六条者，一时并解六条，不必六时时解一事也。三年之后未得感通，乃可一时一事，的的解之，积年周竟，必获上升也。
　　洞真太上八道命籍经卷下竟
　　#1据上下文，『左』字下当缺六篇诗颂。
　　
