雷法议玄篇
　　元卢真人万宗师撰
　　经名：雷法议玄篇。宋万宗师等撰。一卷。底本出处：《正统道藏》 正一部。
　　余昔遇度师於龙山之上，秀水之滨。得闻混元太一之道，五雷御邪之文。总局二十四部，分上中下三卷。其间符图印诀，密咒符式，约二百余篇。飞呈蹑斗，结印掐文，奚可具其品目。三复之竟，遂告师曰：此所谓法海渊源也。伏闻至道不繁，至法最简。今此灵文，虽秃干毫未能尽录耳。师曰：子可盟天立誓，方授子捷妙之法。弟子告曰：倘蒙师慈，授我以元玄之奥微妙之机，即割肉为香，剪发为誓，何可惮欤？果真师於囊隐之中，出视一小册，对天盟授。其问符印咒诀，不出三十余章，法式罡诀皆可心记。师曰：至玄至简，妙在斯文。且夫天上三十六者，子得闻乎？以至道言之。乾元真一之数，乾者阳也，是丹灵真一之炁。元始布化之初，弥罗凝结，渺漠难穷。或为轩为盖，为阙为宫，以三十六炁而为天。天为万物之祖，故天与之形，道与之貌。况修真之士，欲求长生不死，与天齐年，非得三十六炁之妙，岂可与道合真而驱龙掣电者哉。予闻此言，方明道之造化，法之斡旋，其理归一揆耳。至於二十八宿，列於四维，真皇大帝罗布。黄庭内座帝宫，合六六之数，故中斗大魁总监众灵是也。辅佐天皇至化，掌持劫运，总览要权。其中灵官将吏，列职分司，禀听真皇号令而行。且如箕星主风，璧星主雨，昴星主晴，虚星危星主雪，斡宿主雷，其风晴雨雪，雹电霹雳，各有所主。威星大耀，猛将毒雷，皆居三十六梵炁之中，悉在一七九星之下，此星乃众星总领。大梵之要权，威烈当先，何神不伏？雷神虽猛，咸听令行，与夫诸星大曜、捷将猛神，随炁斡旋，昼夜不息。盖行之有度，止之有有方，不知方度，何为克应？自非洞达幽冥之士、识该天机至奥之人，岂能知威星大曜行止者乎？且甲乙日午时祈雨，其璧星居止何方，纵知方位分明，不知以何勑驱役邪。故兵家《遁甲论》曰：先明太一真数，以观星曜吉凶之象。临阵之间，必以开休生门以要道。如丙丁日未时行军，其开休生在於何方？悟之者决胜千里，迷之者寸步难移。如阴阳风水之士，选年月修造。高人知吉凶则无灾无咎，察善曜则有禧有祥。此者密识星机，通神妙用如斯。知奥总归一掌之中，岂在虚侈繁文矣。故我师王公侍宸之掌中风雨，曾动明君。此非掌中之妙，何言此也？盖屡取效欤。大抵行持之士，须明阴阳星杀、合炁冲击，当先究闻上帝亲机、元皇玉札，方能效应。
　　是以雷机至化，冠于古今。历代谪仙，但口口相传，亦不能记文字而已。所以太上秘诀云：披发步罡寻煞炁，剑尖燃火热真文。此谓真文也。乃真王上帝於溟滓未分之前，在飞玄真境之上，布梵炁於碧霄紫汉之间，结成龙章凤篆，光映＋．方，震动六合。即命天皇真人，依规按笔，乃书成章。元始上帝於龙阳明宫，授付真王，其余结赐龙宫海藏，永镇寰宇。所谓法旨不知几阶，惟雷居其捷焉。但后学之士，心高炁锐，行短言轻，虽遇真师，孰能究其玄妙。故掌中机要不曾闻，剑上真文未尝见。盖功微效寡，触事不灵，中道而废，怨道咎师者多矣。乃是错授斯法，悮我后学。殊不思，参究法源未彻，不过真师付度。
　　具世传钦火真形、雷公真相，乖讹万状，繁乱元真。不惟无效於目前，抑且贻笑於人神。与夫木郎大咒，法家得其全备者亦妙尔。纵得其备，将此法篆，如何造化符中秘要？又未明机首一句：乾天曜辉玉池东。此一句书在雷公顶踵之间，下笔如何安篆？至於雷公圣像，欻火真形，跨龙坐下，执槌手中，句句造化，字字分明，生成有格。其余符篆，大槩如斯。且立坛祈雨，如龙潭相去法坛百里之远，必用倒海符，亲诣投之。纵有灵验，已落第二机矣。如我真师则不然，先於玄坛之上，以一符召功曹，功曹至，捧一符召某处雷公，雷公至，持一符召某处龙神，龙神至，则风生云合、电掣雷轰，依法使之，立喝雨至。此法皆曰至妙，我师犹谓此为繁文，未为目前应验。吾遇祈雨之际，止书一符于铁简之上，击投於毕宿之方，论诀飞呈，一喝雨至，可谓至玄至妙。
　　自下令击伐邪庙之法，应在须臾。我师条曰：凡遇祟累害生命，罪当诛伐。先於掌中寻金虎大煞，流火凶星在二十四位之中，今月今日今时落在何处。指方既定，以雷火符激之。彼星属金，此符属火，金火相克，应时辟伐继，即邪庙破矣。呜呼，天宝玄诰，琳琅秘文。苟非异士亲传真师口诀，将见皓首穷，终无所得。
　　且如寻常起雷之士，必须先奏上帝，次取报应，然后方行。大抵驱邪治
　　病，域毒除妖，正谓如救头燃。若待上帝勑下，何如和声求援，缓步救焚，岂可立待已。故真王垂教云：雷霆玉府，乃五雷部辖也。奉上帝命，赏善罚恶，便宜行事。故我师王君太素，得真王便宜行事之要，非其灵骨之人，岂能遇也。又非猛烈忠孝之者，孰能持也。且持法之一端，实修真之捷径。非神全者，岂能驱策鬼神以救沉痾。是故祖师以元一之真炁，化无量大将军，灭六天魔鬼，积功累行，上朝金阙。故行持之士，不造妙旨形还坏灭，不积阴功难达玄境，不炼精华神不清悦，不济疾苦道果难成。凡欲求仙学道之者，不出乎为国救民，兴利除害，正直聪明，精勤香火，禳九玄七祖之罪，释千劫百世之愆。夙绿有幸，得遇师友，毋背盟言，飞升可待。辄犯玄律，苦海沉沦。精心行之，其应如响。后学之士，毋耳忽诸。
　　雷法渊海正演数
　　夫古者行持之士，以心感物，以正御邪，心正则百神效灵，身正则万邪遁迹。去古逾远，降本流末，遂立教法以御鬼，用符术以感神。为雷之为物，乃上天之号令，合二炁之阴阳，复则静，豫则奋，生於轸宿，起於巽户，非时不发，有神攸司。而道家者流，有以法行雷者，有以法借雷者，殆不几为惊世骇俗之论乎。今夫正演之说果何自而立邪吁我知之矣。正心诚意，与天为徒，渊深莫测，忽兮若海，恢弘正道，流演无穷。然此未造玄元之妙达微妙之机，未足以语此也。今有人焉，久参上法，普济下民，遇度师传至当之理，代上天行真教之风，得古人正心神会之旨趣，加以飞罡蹑斗，结印掐文。心香一焚，心符一热，号令之呜，万神听命，会捷雷宿之方，穷弄雨师之柄，一檄雷轰，一喝雨至，此喝彼随其应响。回视行雷泛泛之士，不究斡旋之妙，不知感召之由，每穷古人之糠枇，妄谈吾道之渊微。言与行违，心与物汩，瞠眉竖目，虚喝张惶，欲望报应，寂然无闻者，相去盖千万里也。若乃火师汪若谷，得真王便宜行事，叱叱雷霆，号令风雨，处统真机，内全太素，以斋戒事上帝，以至诚感鬼神，号令精明，赏罚必信，动容周旋，默与道会，佐天行化，辅国救民，子谓无愧矣，今欲发挥正演之化，必先传授正演之文，非徒目前之美观，将为后学之矜式，仆不敢自秘，用工锓梓，以广其传，愿我同志，毋耳忽诸。时宋淳佑八年二月真元节，谷隐作以法行雷，举世皆是，然得传识其奥者，或寡矣。且夫正演之作，岂浅浅者所能哉。然匪徒其能言之，又且能用之，此予不缄也。敬述以赞，补於将来，非小补哉。
　　大朴未散，阴阳以萌。两仪既奠，八卦乃成。维震维巽，主风主霆。繇水而化，触火而明。自复而壮，俾枯者荣。上驱天号，下付物形。孰司此柄，以时而呜。出乎地户，达于帝庭。枢台主辖，梵炁结成。一九而三，数肇玉清。皆隶神霄，具载禹经。以法而运，其无匪轻。粤然古者，相承迨今。惟词至玄，可复幽冥。世降俗薄，伪私始生。自称宗坛，妄摄仙卿。问其行事，亡实其名。以讹受讹，召将役兵。所谓微妙，如聋听声。间有知者，他心营营。天恐斯道，湮没欲倾。俾续其传，纯白田君。深悟其诠，嘿修黄庭。先觉之徒，后进之英。紫皇秘诀，得以直行。洞究原本，弗徇利名。济俗为念，持习研精。俯按五方，仰参列星。宏纲要括，斡旋不停。祈晴响应，考治患宁。不肯独善，诱掖同盟。着作正演，可想达灵。运雷之法，豁开愚盲。当与王薛，班列瑶京。能求旨趣，虚者必盈。余观其文，三叹甚惊。叔其办洽，誉岂至情。补於将来，百世芳馨。与法偕流，如丹如青。言不尽意，赞而勒铭。
　　玉霄吟赠识庵先生．
　　玉霄一派何人晓，元机隐奥难寻讨。
　　妙法心传存几阶，八乘学士知音少。
　　赤天都雷隶真王，欻火大将居舍房。
　　丑未二宫些儿妙，未牛二将侍师傍。
　　此法流传世罕知，天恐斯道将倾摧。
　　玉府谪仙邝真士，亲付何君造化机。
　　何君既明阐大法，不离周天一十八。
　　祈晴祷雨应声生，收拾归来饭明月。
　　坐令满室光辉生，元珠直透公昆仑。
　　中有婴儿握神化，驾个火龙谒帝君。
　　欻火真形详论
　　宗师玄虚万君《议玄篇》曰：世传钦火真形，雷公丹篆，实为乖讹万状，繁乱无规。不惟无效於目前，深有取笑於神鬼。如木郎大咒，法家得其全备亦妙矣。纵得其备，将此咒以何为造化，首句曰：乾晶流辉玉池东。此一句於雷公顶踵之间，下笔生成。何为雷公圣相，欻火真形，以致跨龙座下，执锤手中。句句造化分明，字字生成有格，其他真篆大槩如斯云云。余从冠年，因观《议玄篇》之奥论，遂孜孜参访，苦志寻求，虽累蒙师友指教，终未合先贤之宗旨。余於癸丑寓金陵，忽有异遇，乃元丰年间宗师曾君之秘典也。其家藏三世，不敢妄动，或误拂其尘则灾绊随至，盖有所待而然也。余受之，焚香开卷，首言欻火真形雷公圣相生成变化之道，平生所疑，顿然冰释，行之果有奇验。后授一二嗣法，皆未得人。余今将老矣，不传恐秘天道，传之则难於择人。详论之书既成，并露真机一二，以示将来，庶可寻流知源，免烟沉於秘典也。凡行持，先服先天祖炁，点化一身凡胎之炁。盖此先天祖炁，乃鸿蒙大道之根，当於混沌未分已前求之，万法千门皆始於此也。即非父母媾精已后秽浊之炁，前篇详论之矣。既得祖炁入身点化凡浊，然后可以行持。凡书符先推生旺，次入靖室勑召雷霆，万神屯驻，充塞宇宙，自然天昏地炁。二炁升降，方乃藏形变体。五炁相生，一生一而圣胎结就，行十转回灵之上道，合九天生神之玄机，次布祖炁於三景太空之中，生玄牝於先天真土之位，运命元玄一黄演之炁九重，缠其胞命，解结回根。次运命元洞冥紫户之炁九重，缠其胎命。次运命元长灵明仙之炁九重，缠其魂命。次运命元旸尸冥演由之炁九重，缠其魄命。次运命元五仙中灵之炁九重，缠其脏腑。次运命元高真冲融之黑九重，缠其灵府。次运命元高仙洞笈之炁九重，缠其元府。次运命元真灵化凝之炁九重，缠其华府。次运命元自然玄照之炁九重，缠其岳府。以成九九八十一数，生成五脏六腑、三关九宫，百神内备。运乾晶於两目下，笔曰：乾晶流辉玉池东。鼻为山岳，故曰：木郎太一三山雄。手执斧曰：金锤玉斧烁天宫。一手执雷钻，故曰：霹雳破石泉源通。书两足，欲其广运神力，撼山卷海，升降阴阳，故曰：关伯撼动昆仑峰，幽灵翻海玄冥同。书其爪欲锐，故曰：黄利持剑斩螭(虫十庸)。然后召起天雷、神雷、龙雷、水雷、社令雷，鼓动奋发而为两翅，故曰：双搏飞行游太空。书圆光欲先锋照耀，则曰：太一捷疾先御凶。圆光烜吓，洞烛圣容，故曰：朱发巨翅双目彤。圆光之上书三昧火光，则曰：雷光迸空烈火红。与夫座下飞龙，窍妙亦然，自头至尾，句句深有造化。且如四足，则召起五岳及四令蛮雷、先天五将等，分布真威，以佐先锋，岂可以小小符箓浅浅造化，同日而语哉。书符既成，即运真水真火，脱胎化生，分形变化，摄入符中。即见火神奋翅，神龙哮吼，飞腾宇宙，翻动海岳，一切雷神悉皆随从便宜治事。余当卓剑坛前，斡运造化，催督号令，须臾则风生云合，电掣雷轰，甘雨降随。若行祈晴祷雪，诚祟降魔，种种行持，皆不可缺此圣相真符，乃先天大法中之玄机骨也。木郎大咒共有九十七句造化，句句分明。若得其妙，则诸家雷法皆可役用，何所往而不可也。学者深研之。
　　太极雷坛祭四维神法
　　五月五日，用黄罗一尺二寸，如法写下赤鸡紫鹅符，焚香诵木郎咒百遍，将符沉东北水中。次归浄室，设四位血食，供养酌酒，召玉雷皓师等四神，献酒即见鸡鹅之形。次又见神形，任意所祷，化纸旱涸之年，有祷即应。《五雷经》云：此四神，乃太初混芒之时水精也。禹王治水，令镇四维。亦云八卦之精，主云雨，年年祀之，可立致云雨。
　　念木郎咒书
　　赤鸡紫鹅符　 
　　玉雷皓师君乃东南之神人首龟身　春
　　洞阳幽灵君乃东北之神人首蛇身　夏
　　虚皇太华君乃西北之神人首鱼身　冬　　
　　火光流精君乃西南之神人首龙身　秋
　　东海神阿明。南海神祝融。西海神巨乘。北海神愚强。
　　雷法议玄篇竟 
　　
