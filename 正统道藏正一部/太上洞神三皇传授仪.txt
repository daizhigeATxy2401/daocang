太上洞神三皇传授仪
　　经名：太上洞神三皇传授仪。撰人不详，约出於南北朝。言传授洞神三皇经科仪。与《太上洞神三皇仪》原系同书，后分出单行。一卷。底本出处：《正统道藏》正一部。
　　太上洞神三皇传授仪
　　次开真官箓
　　无上玄老太清天皇正真、上官直使功曹、太官直使功曹、左官直使功曹、右官直使功曹、中官直使功曹、都官直使功曹、正一直使功曹、左明功曹、右明功曹。
　　右九部各九千万人度。
　　无上玄老太清天皇真仙，上官上部功曹、左官上部功曹、右官上部功曹、中官上部功曹。
　　右四部各九千万人度。
　　天皇太上上真、上部功曹、都部功曹、左都部功曹、右都部功曹、正一中官都部功曹、都官前部功曹、都官后部功曹、太官上部功曹、上官下部功曹。
　　右九部各九千万人度。
　　天皇太上上真促炁功曹、促炁左功曹、促炁右功曹、定炁功曹、左定炁功曹、右定炁功曹、阴阳功曹、左阴阳功曹、右阴阳功曹。
　　右九部各九千万人度。
　　天皇真仙、太官左生炁功曹、太官右生炁功曹、中官中生炁功曹、太官中生炁功曹、左都官生炁功曹、右都官生炁功曹、治病功曹、左右治病功曹。
　　右八部各九千万人度。
　　天皇真仙、左大官五炁功曹、太官都监功曹、太官左都监功曹、太官右都监功曹、右太官五炁功曹、中太官五炁功曹。
　　右六部各九千万人度。
　　天皇神仙上真、太官监察功曹、左太官监察功曹、右太官监察功曹、太官三五功曹、左太官三五功曹、右太官三五功曹、中官三五功曹、都官三五功曹、九宫功曹、左九宫功曹、右九宫功曹、五星玉仙功曹、五星玉仙左功曹、五星玉仙右功曹。
　　右十四部各九千万人度。
　　天皇至真上仙、上部使者、左上部使者、右上部使者、太官使者、中官使者、太官中使者、上官左部官使者、上官右部官使者。
　　右八部各九千万人度。
　　天皇至真上仙、太官都使者、左都部使者、右都部使者、太官下部使者、上官下部使者、下官上部使者、下官都部使者、上官下部左官使者、上官下部右官使者、上官神官神仙大和。
　　右十部各九千万人度。
　　天皇至真神仙、太和左官使者、太和右官使者、遐贤使者、遐贤左使者、遐贤右使者、洞达远察使者，洞建远察左使者，洞达远察右使者、无极洞明上官使者、都部功曹使者。
　　右十部各九千万人度。
　　天皇真形真符神将吏兵一部度，天皇毕。地皇真仙太上神明无极洞明使者、左官使者、右官使者、上官使者、上官监神使者、太官监神使者、左官监神使者、右官监神使者、都官使者。
　　右九部各一十二万人度。
　　地皇真仙、太上神明、太官监天使者、左官监天使者、右官监天使者、都官监天使者、无上正一监地使者、左监地使者、右监地使者、中官监地使者、太官监地使者。
　　右九部各一十二万人度。
　　地皇真仙、太上神明、上官监水使者、左官监水使者、右官监水使者、中官监水使者、正一官监水使者。
　　右五部各一十二万人度。
　　地皇真仙、太上神明、太官监兵使者、真正官监兵使者、真正左官监兵使者、真正右官监兵使者、真官监兵使者、正一都官监兵使者。
　　六部各一十二万人度。
　　地皇真仙、太上神明、太官监属使者、左官监属使者、右官监属使者、正一都官监属使者、太上监生东岳使者、南岳使者、西岳使者、北岳使者、中岳使者。
　　右十部各一十二万人度。
　　地皇真仙、太上神明、东海使者、南海使者、中海使者、西海使者、北海使者、水官使者。
　　右六部各一十二万人度。
　　地皇真仙、太上神明、主正真三河使者、九江使者、主七十二名山使者、汤谷神王主八极使者、正真神主山林孟长十二淮济使者、主十二河平侯使者。
　　右七部各一十二万人度。
　　地皇真仙、太上神明、大将军、左玄大将军、右玄大将军、中玄大将军、上一大将军、中一大将军、下一大将军、前一大将军、后一大将军、上元大将军、中元大将军、下元大将军。
　　右十二部各一十二万人度。
　　地皇真仙、太上神明、太元玄元大将军、左太元玄元大将军、右太元玄元大将军、太元上部大将军、太元下部大将军、太初大将军、太初左领大将军、太初右领大将军、太初前部大将军、太始大将军、太始左大将军、太始右大将军、太始前大将军、太始后大将军、太始中玄大将军、太始上玄大将军、太始下玄大将军。
　　右一十七部各一十二万人度。
　　地皇真仙、太上神明、太素上元大将军、中元大将军、下元大将军、左玄大将军、右玄大将军、前部大将军、后部大将军。
　　右七部各一十二万人度。
　　地皇真仙、太上神明、太仪大将军、太上大将军、左领大将军、右领大将军、前部大将军、后部大将军、上素大将军、中素大将军、下素大将军。
　　右九部各一十二万人度。
　　地皇真仙、太上神明、太玄大将军、左上大将军、右上大将军、前部大将军、后部大将军、中玄大将军、下玄大将军、真玄大将军。
　　右八部各一十二万人度。
　　地皇真仙、太上神明、太素太宝大将军、大玄太宝大将军、太宝左将军、太宝右将军、太宝中将军、太宝前部大将军、太宝后部大将军、上元大宝大将军、中元大宝大将军、下元大宝大将军。
　　右十部各一十二万人度。
　　地皇真仙、太上神明、神荼郁垒、五道九皇君、五仙九灵皇极君、皇极九灵君、皇极君、皇灵君。
　　右六部各一十二万人度。
　　地皇真形真符神将吏兵随文度。地皇毕。人皇真灵、太上神明、举仙元皇九天君、太皇君、皇光永度九天君、中皇九昊君、中灵大德君、道化皇君、九真皇机君、太平元皇君。
　　右八部各七万人度。
　　人皇真灵、太上神明、导神通明君、显皇通炁君、皇神通元君、皇天太上阳明兄公君、九炁通真君、九曜元灵君、太极返真君、少阳君、上灵太仙君、皇极玉童君、皇极青腰玉女、东皇青阳明灵仙童、元皇青帝勾芒君、皇仙大洞元灵君。
　　右一十四部各七万人度。
　　人皇真灵、太上神明、赤灵太阳太丹君、执法延寿司录君、曜灵南极丈人、玉童、皇灵赤帝玉女、赤帝绛章仙童、南极太皇宝魄曜魂君、赤帝祝融太阳君。
　　右七部各七万人度。
　　人皇真灵、太上神明、太白子留元道君、元素元皇君、浩皇元素玉童、化皇元灵玉女、九皇大洞玉机玉女、西皇白帝素仙灵童、元皇元影宝魂定魄君、太皇白帝蓐收少阴君。
　　右八部各七万人度。
　　人皇真灵、太上神明、东极灵宝元君、真灵五灵元华君、太皇五灵玉仙君、太阴玄门太极五仙君、大辰九皇伐杀君、郁冥皇机君、太元上皇道母玉女、仙皇阴皇仙灵、北太皇宝魄定魂君、黑帝玄冥君。
　　右十部各七万人度。
　　人皇真灵、太上神明、中皇三天都录司命君、中皇洞极玄天君、太山上皇君、领仙元皇玉童、元阳千二百官玉仙君、皇灵太山君、元皇保魂曜魄君、中皇后土三泰千二百官君。
　　右八部各十万人度。
　　人皇真灵、太上神明、皇灵度世升玄功曹、皇灵阴阳治病功曹、洞元功曹、洞天元炁治病功曹、洞天治病功曹、阴阳护命功曹、紫元度命更生功曹、洞天无极度命功曹、洞天太元度命功曹、洞天紫元虎符将军、洞天无极虎符将军、洞天太元虎符将军、洞天虎贲郎吏、符吏洞天虎贲郎吏。
　　右一十四部各七万人度。
　　人皇真形真炁官将吏兵一部随文度。次授金刚玄箓。太上洞神上元洞天金刚玄箓度太一神仙金刚大将军、左将军、右将军、金玄大将军、左将军、右将军、金威大将军、左将军、右将军、金光大将军、左将军、右将军。
　　右一十二部各十亿万人度。
　　大一神仙金刚羽车、金光羽车、风皇羽车。
　　右一十二部各六十六乘度。
　　大一神仙金刚羽盖、金根羽盖、独辕羽盖、金刚流精等骑金刚符吏。
　　右五部各九十六万人度。
　　太一神仙破敌金刚、将赍章飞龙骑、太太上上太一君、天兵骑吏、开通仙路骑。
　　右四部各九十六万人度。
　　太一太清神仙、上皇真人、高车刺吏、三阳功曹、五阳功曹、皇真天君吏、左右执法君、左右执法吏、皇天执法君、皇天执法吏。
　　右九部各九十六人度。
　　太一神仙金刚、上三天执法开化君、左右阴阳功曹。
　　右各九十六人度。
　　太一神仙金刚玉佩使者、羽佩使者。
　　右各九十六人度。
　　太一神仙金刚明导吏、通玄吏、通真吏、通道吏、通精吏、通神吏、通炁吏。
　　右七部各九十六人度。
　　太一神仙金刚无极长生吏、直符吏、直事吏、金刚功曹、主簿干佐、传言书佐习事小吏、零下五百吏、云中辅章吏、督卸从事。
　　右十部各六十六人度。
　　太一神仙金刚元洞玄箓一十四万万四千部将军、车骑、将吏、功曹、主簿、内外诸官、度金刚大符，度星斗真炁，吏兵真形随文度。
　　次授法位
　　太上洞神三皇内景弟子臣某等，洞神法居三洞之初，法师远游，冠黄裙帔三十二条，左带太一三元之剑，长三尺。右垂白玉之佩，持青黄白三色之节。
　　次师称法位大谢
　　上清玄都三洞弟子、太太上上太上君、太元一君天师门下、督察大都监君、黄赤真一三一丈人、无上太一金刚金阙帝君、三洞法师玉清左监灵大夫，某岳先生小兆真人臣某，稽首再拜，上白太太上上皇天上帝无极太上元君、太元一君大都督，鬼监君妙行真人、天帝大王、九天元洞无极大帝君、大帝丈人、玉洞九玄洞真洞玄灵宝三皇、洞神洞泉真君、太极高灵太帝真人、监斋威灵大神、大洞尊神、元始君、上清金阙后圣帝君、三十六部宝经符图太真君、太真丈人、太上王晨虚皇大道君、十方无极应感至真。臣九土之中，尘微细品，生逢道化，正法流行，搜选种民，宣弘要颐，而得预参受之例，窥盻宝文，授度灵官君将兵吏。外以佐国救厄济人，内以立功保神护命，恩深施重，非虫蚁所胜。尚虑积世以来，玄祖流逮，愆咎增积，未获原除，己身瑕迭，充塞未解，岂宜越冒天宪，而传付宣行，但盟告之。初玄科有约，五八数满，法当流行，今有某等，清洁身心，归依大道，列词奉信，誓告神明，请受三皇宝文、洞神大法。观词审意，难可抑违，即与对斋露文，请乙应验，人神交契，似合天科。以某日登坛，传授事毕。某实自好道，希慕长生，非人拘逼，抑令伏受。其有臣及某，从来所犯一切罪恶，恩大宥之施，并乞荡除，克己自新，於今更始。臣谨遣元始功曹、飞云使者，赍盟文宣告付，某身谨以启闻。伏惟太上高灵万圣至尊皇天太上帝太帝玉陛下，愍其所求，许臣所奉，听某佩受。
　　特乞勑下五方五帝君，各领玉童玉女三千人，侍卫经宝，佑护某身，又勑九夷八蛮六戎五狄三秦君等，各率所部，清净法坛，某斋直礼拜。常如圣君三皇，对景鉴盻，使某修习成就，功行圆明，天官灵仙，迁功举善，七世父母，升入天堂，积世愆非，於今荡涤。役御神鬼，制伏凶妖，为天人师，利民佐国，功充之日，列品仙阶。若某负约愆盟，轻师慢法，修行不谨，亏损天真，当谢三官，长充考责。谨慎恭守，则三宝垂佑，科戒有征，限毕之辰，授与贤信，绍续大化，辅替教仪，天地万灵，鉴其信誓。臣等不任恳悃，忏谢之至。谨启。起，各礼三拜。
　　次取鞶带衣外系之，日在前，月在后，结於心下。次券文，囊盛结肘。次皇文大字，着鞶带中。次黄女符系腰。次九皇图系心前。次天水符髻中。次九天符肘后。次升天符系腰。次传版在背后。次灵书系肘。次丹书系腰。次八威五胜符心前。次三一真形执之。次童子箓系肘。次符契在肘。次三皇越章印在腰。次符使符背后领下。次普下版笏上，重执之。男左女右。
　　次左行至申坛地户
　　师曰：洞神三皇内景弟子某等，谒地户亭长守室灵人。一拜。
　　师曰：帝君有命，令弟子某等，度地户五瘟五魔，一切灾疾疫疠之厄。弟子再礼。
　　次出地户，至下级坛前正位立。
　　师曰：洞神三皇内景弟子某等，朝太一君，再礼。太帝君，再礼。天帝君，再礼。帝君有命，令弟子某等，朝拜太一，兔脱灾凶，长离地苦，永保天福。弟子再礼。
　　次先令弟子出坛
　　次师十二愿
　　次复炉
　　香烟玉女，侍直众官，当令传道之所，有英芝玉精，自生天帝御前。臣与弟子，身生紫络，藏发绛烟，群生享福，家国蒙恩，十方侍真，玉女传奏，所启径达三皇真君几前。
　　次吟游神颂
　　烈烈广寒庭，寥寥宴仙室。玄冥唱阳歌，大景披云出。炼沐含阳精，长梵咏太一。自非笃志贤，安能好游逸。
　　次学仙下坛
　　亦出户咒
　　太虚三玄，虚天三元，素灵玉女，七微皓郁，虚谒皇君。
　　某国年太岁月朔日时，州县乡里，某年岁月日生，今署洞神弟子，即日於某处皇坛之上，再礼：
　　第一简谒天皇君，读此至，再礼长跪，置简案上。古法用朱玉为简，赤金为字，今用朱书。
　　第二简谒地皇君，
　　第三简谒人皇君。简文悉同，各长二尺二寸，阔二寸四分，厚二分，牙玉、金银、银木，并可为之。作五行，行书令周备如法，礼谒毕。
　　次师引弟子度四门解厄，下就中坛西南月门之下。
　　师曰：洞神三皇内景弟子某等，朝太阴月君。再礼。
　　师曰：帝君有命，令弟子某等，度太阴水灾之厄。弟子再礼。
　　次行至东北人门
　　师曰：洞神三皇内景弟子某等，朝太阳日君。弟子再礼。
　　师曰：帝君有命，令弟子某等，度山林刑狱虎狼毒虫日门之厄。弟子再礼。
　　次左行至天门
　　师曰：洞神三皇内景弟子某等，朝天门君。弟子再礼。
　　师曰：帝君有命，令弟子某等，度天门刀兵锋刃刑杀之厄。弟子再礼。
　　无太玄内景，真元之灵，佑护臣身，使朝夕咒诵，响彻高尊，厄难超度，克获神仙，拜见太一紫府之君，终入无形，与道合真。
　　次赞引至玄师前，散如常仪。
　　若醮箓，便可於十二愿前醮，或来早醮了，次拜表言功。
　　太上洞神三皇传授仪竟
　　
