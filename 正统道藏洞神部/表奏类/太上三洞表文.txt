太上三洞表文
　　经名：太上三洞表文。三卷。底本出处：《正统道藏》洞神部表奏类。
　　太上三洞表文卷上
　　通天救苦朱表
　　具位臣某诚惶诚恐，稽首顿首，再拜
　　上言，臣尘土微资，草茅贱质，偶缘宿庆，叨沐恩光，佩箓进阶，传经受道，希夷莫悟，愚钝自将，过有渊陵，功无铢黍，曲承涵育，未赐诛夷，济物度人，上酬奖遇。臣谨据斋意。臣切虑泉曲罗酆，三官九署，铁围无间，积夜重阴，羁考罪魂，终天莫释。自非归神苍极，请命青华，普轸慈悲。曷由出离，来朝玄陛，受炼更生，庸是不揆。斐愚谨为拜表一通，上闻青宫，伏望慧力矜怜，威神垂轸，特降青玄妙炁，百宝光明，披朗重阴，开明长夜，天上天下，无不照耀。即使亡过某超凌幽暗，证妙虚无，释罪原情，飞登金阙。臣谨为上请青玄救苦童子、救苦玉女、九龙符命使者，上诣东极长乐宫，玉陛下请降东华九龙符命，告下十方无极神乡、冥路幽关、应干考禁去处，为亡某疾除罪簿，落灭恶根，部卫形魂，应时解脱。又为上请青玄黄箓破狱灵官、破狱主吏、持符神吏、命符飞龙驿吏，一合下降，敕破幽牢，啸命冥吏，即使火山息焰，冰池静波，剑变骞林，刀化玉树，地狱摧毁，铁城开宣，放遣亡灵，出离苦恼，来亲坛陛，睹见光明。又为上请太乙真光引魂仙吏、赤光三炁化魂灵官、六道寻魂使者、夜光召魂判吏、急速飞云灵官，一合下降，追摄亡过某真魂正魄，克返阳居，沐浴更衣，朝真受食。又为上请朱陵火府南昌上宫炼度真司、黄华玉女童子、水火将军，一合下降，专为亡过某荡涤尘秽，陶冶业氛，表裹洞明，形神清净。又为上请通和玄灵玉女、左右崇正灵官、领魂录功飞云正吏、玉清察符仙吏、飞云通游移籍灵官，一合下降，特为亡过某详辩监察，保举合生，纪录善功，领魂超迈，移割鬼籍，注入仙曹，永为种民，无有输转。又为上请仙魂逍遥快乐自然清净仙吏、专度曲度太玄灵官、玉女功曹、主簿大神，引领亡过某度上太一玄生之府，朝谒莲座，游宴妙严，身生玉光，衣食自在，更冀祥烟塞死，庆云开生。五苦三涂，均证无为之果；四生六道，疾超有漏之乡。率土普天，咸沾利益，恩惟慈造，愿察翘倾。臣愚谨因青玄玉女、青玄功曹、四直玉文功曹、运神会道功曹、十方飞天使者，各一人出操。臣为某拜上通天救苦朱表一通，上诣束极门下。伏愿天恩告报，臣诚惶诚恐，稽首顿首，再拜以闻。
　　臣姓某属某州县某宫观靖焚修东极天中，长乐宫内，大慈仁者，寻声赴感
　　太一救苦天尊玉陛下。
　　太岁  年  月  日於某处拜上
　　东极表
　　具位臣某诚惶诚恐，稽首顿首，再拜
　　上言，今月某日为修斋弟子某崇建青玄救苦妙斋几昼夜，开度亡过某灵魂。谨具表奏陈者。伏以赤明开图，爱日周流於六合；青玄御运，祥烟郁勃於九幽。昭回白玉之光，洞焕紫金之相。寻声赴感，应念垂慈，惟拔领以无方，故皈依而有请。臣诚惶诚恐，稽首顿首，伏念亡过某灵魂留连世网，涉历尘机。欲海千寻，每泛狂澜而飘荡；爱河万仞，莫排浊浪以流吹。精神陷溺於一朝，步武沉沦於九夜。铜关检击，铁垒周遭。寂寂衔哀，徒羡求生之有路；皇皇茹苦，顿惊救死之无门。自非归命於青华，曷俾神超於黄混。恭惟
　　东极天中，长乐宫内，大慈仁者，寻声赴感太一救苦天尊玉陛下。
　　威神徧满，慧力周回。七宝骞林，洒辉辉之甘露；九色莲座，敷奕奕之慈云。真光覆徧於大千，瑞炁咸舒於百亿。凡居陶冶，亶藉提携。伏愿圣德昭彰，灵威浩荡，勅九司之仙吏，制地承符；宣二府之真曹，宪天弘道。为纪善功於丹简，即销恶障於玄编。庶俾亡过某魂，眇眇乘晨，匆匆离夜。绝地狱热恼之苦，永断黑酆；享天堂清净之欢，径跻朱火。步武快登於妙有，形神疾证於虚无。臣下情无任激切之至，谨奉表奏，以闻谨言。
　　年　月　日具位臣姓某上表
　　又
　　具位臣某再拜
　　上言，今月某日为修斋弟子某崇建青玄救苦妙斋几昼夜，开度亡过某灵魂，谨具表奏陈者。伏以青玄开府，卿云腾三极之辉；黄箓建宫，飞雾散八遐之彩。慧日昭回於狮御，神风赫奕於龙章。辄控寸丹，仰陈尺素。臣诚惶诚恐，稽首顿首，伏念臣幸乘景运，获奉昌期。弘道宪天，仰骞墀而缀武；膺符宣德，拱莲座以承颜。既叨化育之恩，敢报裁成之泽。
　　恭惟
　　东极天中，长乐宫内，大慈仁者，寻声赴感太一救苦天尊玉陛下。
　　妙严高拱，长乐端凝。应念垂慈，散祥烟於死户；寻声赴感，洒甘露於生门。普使幽沉，咸归拔领。伏愿匆匆离夜，眇眇乘晨，黑郁刊图，消大千之妄暗；青华定籍，乘太一之真光。永侍紫金，高登碧玉。臣下情无任，激切之至。谨奉表奏，以闻谨言。
　　年　月　日具位臣姓某上表
　　破狱表
　　具位臣某再拜
　　上言，今月某日为修斋弟子某崇建青玄救苦妙斋几昼夜，开度亡过某灵魂，以今准式破狱召魂者。臣伏以登真度命，凝湛露於青华；毁锁张门，散祥烟於黑郁。敢扣慈悲之圣，冀敷拔度之仁。百拜陈情，一忱请命。臣诚惶诚恐，稽首顿首，切虑寒庭滞爽，幽壑穷魂。铁垒周遭，万劫受羁维之苦；铜关赫奕，千龄膺囚禁之严。鬼官职宪於阴阳，冥吏司刑於水火。匪繇勑破，曷俾超凌。恭惟
　　东极天中，长乐宫内，大慈仁者，寻声赴感太一救苦天尊玉陛下。
　　应感无方，提携有造。降威光於百宝，披朗重阴；策神杖於五灵，洞开积夜。愿垂渊听，昭俾俞音，如律宣行，密契龙符而启旦；依科摧毁，顿令犴室以生春。即使亡过某离夜无忧，乘晨有喜。耀华芒而炜烨，九垒焕明；飞灵锡以徘徊，三途康泰。均提苦趣，同证乐乡，臣下情无任，激切之至。谨奉表奏，以闻谨言。
　　年　月　日具位臣姓某上表
　　青玄言功表
　　具位臣某再拜
　　上言，今月某日，为修斋弟子某，就某处，崇建青玄救苦妙斋几昼夜，开度亡过某灵魂，以今解坛谢过，为官君将吏言功者。臣伏以青玄御运，敷慧露以流滋；黄箓开图，耀庆云而飞洒。金简焕龙符之秘，瑶图开凤笈之奇。三极回生，九垓起死。荷光明而济下，真切酬恩；盖激越以由中，勤拳谢过。尚祈渊默，曲赐赦原。臣诚惶诚恐，稽首顿首。伏念臣辙鲋微材，坎蛙陋识。莫奉行於青律，徒参赞於玄班。未谙俯仰之规，威仪多冒；尚昧斋修之典，禁戒轻违。 策役妄召於真曹，关奏滥称於主职。言辞颠倒，敢演金科，存念周章，滥飞玉篆。施为既彰於谬戾，省循恐积於愆尤。恪冀慈仁，悉从矜宥。恭惟
　　东极青玄老君，太一救苦天尊玉陛下。
　　道宏三极，德迈十华。提奖真灵，为计功而行赏；扶持职守，俾含垢以匿瑕。其有修斋之初，上请天仙兵吏、地仙兵马、真人兵马、神人兵马、日月星宿兵马、三河四海兵马、九宫五帝兵马、三十二天监斋直事、侍香玉童、散花玉女、三五功曹左右官使者、五帝直符直日香官、飞龙骑吏灵宝天仙、内院诸天承受玉女、运神会道功曹、青玄黄箓左右真司仙灵官
　　吏、九天普度院仙官将吏、玄坛开度混元司、解结司、监生司、天医司、澣濯司、巾笥司、摄化司诸部承宣官吏、本靖侍靖仙官、玉童玉女、主副官将某、护道某、监坛某、主坛某、诸省府院司效职宣劳官君将吏、监临翊卫某庙某神、本州城隍司、本县城隍司、某乡某里里域真官、土地正神、三界符使、四直功曹、斋家土地司命六神，在坛守职，备着勤劳，并各显服严装，随臣所进表文，上诣玄都，列受功赏，臣敢不铭心精进，洁己操修，期毋负於生成，庸恢张於化育。运元契道，倘成东华合景之功；领教学真，愿佐南丹受书之化。臣无任激切感戴之至，谨奉表奏，以闻谨言。
　　年　月　日具位臣姓某上表
　　请水火表
　　具位臣某再拜
　　上言今月某日为斋法弟子某，崇建某斋几昼夜，开度亡过某灵魂，上生仙界。以今请降水火炼度者。臣伏以乾坤定位，敷祖炁以昭回；离坎分精，极灵功而化育。五文开廓，万品裁成，欲施九炼之神辉，亶藉二仪之圣运。臣诚惶诚恐，稽首顿首，切虑亡过某灵魂劫尘结习，业垢交周。返九炁之生根，期还本始；稽五形之死蒂，莫契虚无。非陶冶以高跻，曷超凌而直上。方诸耀彩，挹东井之黄华；阳燧凝芒，泻南丹之朱火。匪繇鉴映，孰佐宣扬。恭惟
　　太上无形无名，虚无自然，至真大道，无上元尊金阙玉陛下。
　　道并阴阳，德包覆载。愿颁勅命，降五龙结璘之英；载役神真，布九凤郁仪之化。俾回骸而起死，庶监真以度生。九遍成人，炁炁返生神之妙；十回度品，神神昭委炁之玄。离夜朝元，乘晨御景。臣无任激切，望恩之至，谨奉表陈启以闻。臣诚惶诚恐，稽首顿首，谨言。
　　年　月　日具位臣姓某上表
　　大道表
　　具位臣某再拜
　　上言今月某日奉为修斋弟子某，崇建某斋几昼夜，开度亡过某灵魂，以今具表奏闻者。臣伏以扣九关而昭事，云蔼清微；崇八陛以对扬，风清黑郁。徼三极无私之慧，溥十华有造之恩。雨露涵濡，日星朗焕，敢皈依於枫御，庸倾倒於葵衷。恪冀高明，洞垂昭鉴。臣诚惶诚恐，稽首顿首，切念亡过某灵魂，冤机织性，罪网萦心。三惑不除，堕迷途而颠倒；四维莫守，趋邪径以回旋。罪花累纪於北酆，愆叶积书於东岱。茫茫夜壑，惨水火以惊心；寂寂寒庭，望阴阳而丧胆。爰崇忏谢，聿建修斋。自非上圣之海涵，曷俾下愚之春育。
　　恭惟
　　太上无形无名，虚无自然，至真大道，无上元尊金阙玉陛下。
　　巍巍莫极，荡荡难名。凝妙有以垂精，化敷九地；孕虚无而毓粹，政溥三天。诞矜苦恼之哀，广锡慈悲之惠。伏愿灵光不夜，祖炁长春。勑勒玄曹，削简书之冤对；啸命丹局，消录籍之愆尤。即俾亡过某灵魂，离夜惧欣，乘晨快乐。超凌三界，无拘留逼合之忧；勅制九扃，有侍卫送迎之喜。某敢不仰依化日，期畅玄风。登碧玉以敷心，勉承凤渥；觐紫金而拜手，永沐龙恩。臣下情无任激切之至，谨奉表陈启以闻臣诚惶诚恐，稽首顿首，谨言。
　　年　月　日具位臣姓某上表
　　血湖表
　　具位臣某再拜
　　上言，今月某日为斋主某崇建某斋几昼夜，开度亡过某灵魂，上生仙界，切见本人因产陨生，形神腥秽，惟凭圣造，曲为荡除。庶俾气象周圆，营卫平复。谨具表奏闻者。臣伏以生生大德，夙钦惠下之仁；翼翼小心，爰露由中之恳。黑郁期超於地禁，玄虚嘉被於天光。再拜陈情，一忱请命。臣诚惶诚恐，稽首顿首。伏念臣偶缘宿庆，获际昌期。弘道宪天，几对扬於龙御；承符宣德，誓流演於鸿禧。重念亡过某灵魂，托质女流，谋身世谛。中迷爱网，易雕土树之方；外涉尘机，遂滓金花之粹。九夜沉沦於苦海，一朝陷溺於血湖。狱吏权尊，转眼阴阳之考；冥官威重，惊心水火之羁。自非大霈於宸恩，曷克迥跻於阳化。恭惟
　　太上无形无名，虚无自然，至真大道，无上元尊金阙玉陛下。
　　道包覆载，德契幽明。仁风鼓舞於八遐，群灵乐意；化雨涵濡於九垒，亿爽欢颜。冀矜激切之衷，嘉沐骈蕃之泽。伏愿肆颁鹤赦，曲降鸾书。飞三炁以流光，乘晨有望；烛十华而破暗，离夜不幽。即俾亡过某灵魂，垢秽澄清，身心快乐。朱陵度命，解万罪以清夷；黑籍销名，散千冤而和合。精神玉洁，步武春融。臣无任激切恳祈之至，谨奉表陈启以闻。臣诚惶诚恐，稽首顿首，谨言。
　　年　月　日具位臣姓某上表
　　六幕启表
　　玄师表
　　具位臣某再拜
　　上言今月某日为斋法弟子某人，祟建某斋若干昼夜，开度云开度亡过某灵魂，仰祈天泽，克证生方。祈禳云为某事，仰祈天泽，保佑平安，以今宿启告斋者。臣伏以教出始青，焕灵光於五
　　劫；道敷碧落，流祖炁於八遐。孰扶斋律之崇，亶赖师垣之贵。敢依圣造，辄控愚衷。臣诚惶诚恐，稽首顿首。伏念臣缘藉庆基，生逢昌运。雌雄凝妙，徒混景於东诸；经纬融玄，莫策真於西禁。冒领瑶坛而奏对，惧书玉简以凌兢。亶藉高明，曲垂提轸。恭惟
　　玄中大法师真君圣前。
　　禀精妙有，毓粹太无。纲纪十华，播灵风而化育；主张三洞，流慧日以生成。愿运渊慈，俯迂飙驭。颁符定令，俾参赞於天常；宣化承流，庶裁成於地泽。圆成斋福，流演宸恩。臣无任激切恳祈之至，谨奉表陈启以闻。臣诚惶诚恐，稽首顿首，谨言。
　　年　月　日具位臣姓某上表
　　天师表
　　具位臣某再拜
　　上言，今月某日为斋法弟子某崇建某斋若干昼夜。开度云开度亡过某灵魂，仰祈天泽，克证生方。祈禳云为某事，仰祈天泽，保佑平安，以今宿启告斋者。臣伏以龙汉开图，播函三之圣化；鹤呜启运，宏得一之神功。臣诚惶诚恐，稽首顿首。伏念臣缘藉庆基，生逢昌运。雌雄凝妙，徒混景於东诸；经纬融玄，莫策真於西禁。冒领瑶坛而奏对，惧书玉简以凌兢。亶藉高明，曲垂提轸。恭惟
　　三天大法师真君圣前。
　　禀资道粹，分气魁灵。祖日辉明，耀蜀西而立教；宗风鼓舞，镇江右以流芳。愿运渊慈，俯迂飙驭。万真受事，奔驿马於玄虚；十极蒙休，控飞龙於黄混。臣无任激切恳祈之至，谨奉表陈启以闻。臣诚惶诚恐，稽首顿首，谨言。
　　年　月　日具位臣姓某上表
　　监斋表
　　具位臣某再拜
　　上言，今月某日为斋法弟子某崇建某斋若干昼夜。开度云开度亡过某灵魂，仰祈天泽，克证生方。祈禳云为某事，仰祈天泽，保佑平安。以今宿启告斋者。臣伏以太赤金科，泽八纮而腾景；女青玉律，翊三洞以流光。臣诚惶诚恐，稽首顿首。伏念臣缘藉庆基，生逢昌运。雌雄凝妙，徒混景於东诸；经纬融玄，莫策真於西禁。冒领瑶坛而奏对，惧书玉简以凌兢。亶藉高明，曲垂提轸。恭惟
　　灵宝领仙监斋大法师真君圣前。
　　希夷养素，徼妙融真。典领列曹，布灵威於霜简；监临庶职，扶圣化於云囊。愿运渊慈，俯迂飙驭。格尊俯仰，拱龙陛以论思；品列威仪，肃鸳班而董正。臣无任激切恳祈之至，谨奉表陈启以闻。臣诚惶诚恐，稽首顿首，谨言。
　　年　月　日具位臣姓某上表
　　五帝表
　　具位臣某再拜
　　上言，今月某日为斋法弟子某崇建某斋若干昼夜。开度云开度亡过某灵魂，仰祈天泽，克证生方。祈禳云为某事，仰祈天泽，保佑平安。以今宿启，告斋者。臣伏以道覆十华，仰云蒸於玄纪；教敷八极，期雨施於洪厘。孰扶斋律之崇，直赖帝垣之贵。敢依圣造，辄控愚衷。臣诚惶诚恐，稽首顿首。伏念臣缘藉庆基，生逢昌运。雌雄凝妙，徒混景於东诸；经纬融玄，莫策真於西禁。冒领瑶坛而奏对，惧书玉简以凌兢。亶藉高明，曲垂提轸。恭惟
　　青灵始老九炁天君，
　　丹灵真老三炁天君，
　　皓灵皇老七炁天君，
　　五灵玄老五炁天君，
　　元灵元老一炁天君圣前。
　　德均天地，权并阴阳。辅极功成，赞赤书於一炁；司方位定，罗紫简於五灵。愿运渊慈，俯迂飙驭。风清狮座，董万圣以宣慈；日进鸳班，育群生而布泽。臣无任激切恳祈之至，谨奉表陈启以闻。臣诚惶诚恐，稽首顿首，谨言。
　　年　月　日具位臣姓某上表
　　三官表
　　具位臣某再拜
　　上言，今月某日为斋法弟子某崇建某斋若干昼夜，开度云开度亡过某灵魂，仰祈天泽，克证生方。祈禳云为某事，仰祈天泽，保佑平安。以今宿启告斋者。臣伏以道运紫微，提玄云於混洞；教宏皇极，流惠露於洪蒙。孰扶斋律之崇，亶赖帝垣之贵。敢依圣造，辄控愚衷。臣诚惶诚恐，稽首顿首。伏念臣缘藉庆基，生逢昌运。雌雄凝妙，徒混景於东诸；经纬融玄，莫策真於西禁。冒领瑶坛而奏对，惧书玉简以凌兢。亶藉高明，曲垂提轸。恭惟
　　上元赐福天官耀灵元阳大帝，
　　中元赦罪地官洞灵清虚大帝，
　　下元解厄水官金灵洞阴大帝圣前。
　　斡旋万有，掌握三元。天地神人，列丹图而校录；阴阳水火，定黑简以推研。愿运慈渊，俯迂飙驭。纪纲六职，示宪网於雷霆；主宰千灵，鼓化机於雨露。臣无任激切恳祈之至，谨奉表陈启以闻。臣诚惶诚恐，稽首顿首，谨言。
　　　年　月　日具位臣姓某上表
　　三师表
　　具位臣某再拜
　　上言，今月某日为斋法弟子某崇建某斋若干昼夜。开度云开度亡过某灵魂，仰祈天泽，克证生方。祈禳云为某事，仰祈天泽，保佑平安。以今宿启告斋者。臣伏以运启清微，鼓神风於碧落；教敷苍极，流化雨於黄垓。孰扶斋律之崇，亶赖师垣之贵。敢依圣造，辄控愚衷。臣诚惶诚恐，稽首顿首。伏念臣缘藉庆基，生逢昌运。雌雄凝妙，徒混景於东诸；经纬融玄，莫策真於西禁。冒领瑶坛而奏对，惧书玉简以凌兢。亶藉高明，曲垂提轸。恭惟
　　灵宝经师君，
　　灵宝籍师君，
　　灵宝度师君圣前。
　　德符众妙，道契四玄。身负宗乘，绍前修而毓秀；手提祖印，开后觉以流芳。愿运渊慈，俯迂飙驭。对扬八陛，通丹捆於圆穹；膏沐群灵，扶玄科於方域。臣无任激切恳祈之至，谨奉表陈启以闻。臣诚惶诚恐，稽首顿首，谨言。
　　年　月　日具位臣姓某上表
　　谢六幕表
　　玄师表
　　具位臣某再拜
　　上言，今月某日为修斋法弟子某，崇建某斋若干昼夜。开度云开度亡过某灵魂，仰祈天泽，克证生方。祈禳云为某事，仰祈天泽，保佑安平。以今解坛散斋者。伏以日近清光，获承颜於龙御；天开道运，欣缀武於鸳斑。幸圆斋律之严，端藉师垣之重。朝仪既罄，野悃重敷。臣诚惶诚恐。稽首顿首。伏念臣误绍玄宗，滥承宏化。科崇存念，莫神运於玄坛；经备威仪，曷心修於丹笈。冒领对扬之首职，惧贻校录之深文。仰冀慈悲，俯垂援拯。恭惟
　　三天化主玄中大法师圣前。
　　上善若水，盛德如天。含垢匿瑕，曲提携於班着；论功行赏，普酬奖於真灵。谅返琼舆，亟旋瑶阙。郁葱紫气，已流洪泽於圆虚；赫奕灵光，即沐玄厘於方壤。神功显着，圣教流通。臣无任激切感戴之至，谨奉表陈谢以闻。臣诚惶诚恐，稽首顿首，谨言。
　　年　月　日具位臣姓某上表
　　天师表
　　具位臣某再拜
　　上言，今月某日为修斋法弟子某，崇建某斋若干昼夜，开度云开度亡过某灵魂，仰祈天泽，克证生方。祈禳云为某事，仰祈天泽，保佑安平。以今解坛散斋者。臣伏以苍璧摅诚，幸依光於圣日；玄圭锡庆，诞流景於真风。幸圆斋律之严，端藉师垣之重。朝仪既罄，野悃重敷。臣诚惶诚恐，稽首顿首。伏念臣误绍玄宗，滥承宏化。科崇存念，莫神运於玄坛；经备威仪，曷心修於丹笈。冒领对扬之首职，惧贻校录之探文。仰冀慈悲，俯垂援拯。恭惟
　　三天大法师真君圣前。
　　大钧有造，小物不遗。典格昭明，校千真而论赏；宪章赫奕，原列职以除愆。谅返琼舆，亟旋瑶阙。霏烟罗络，普疏琼泽於人问；彩雾絪缊，永振琅音於天上。臣无任激切感戴之至，谨奉表陈谢以闻。臣诚惶诚恐，稽首顿首，谨言。
　　年　月　日具位臣姓某上表
　　监斋表
　　具位臣某再拜
　　上言，今月某日为修斋法弟子某，崇建某斋若干昼夜。开度云开度亡过某灵魂，仰祈天泽，克证生方。祈禳云为某事，仰祈天泽，保佑平安。以今解坛散斋者。臣伏以云敛九关，罗清班而奏对；霞明八极，敷洪泽以告成。幸圆斋律之严，端藉师垣之重。朝仪既罄，野悃重敷。臣诚惶诚恐，稽首顿首。伏念臣误绍玄宗，滥承宏化。科崇存念，莫神运於玄坛；经备威仪，曷心修於丹笈。冒领对扬之首职，惧贻校录之深文。仰冀慈悲，俯垂援拯。恭惟
　　灵宝领仙监斋大法师真君圣前。
　　小善必录，大德有容。校绩丹书，提神真於碧落；涤瑕白简，扶班着於黄垓。谅返琼舆，亟旋瑶阙。高天厚地，均凝惠露以流辉；阳生阴成，普散祥烟而耀景。臣无任激切感戴之至，谨奉表陈谢以闻。臣诚惶诚恐，稽首顿首，谨言。
　　年　月　日具位臣姓某上表
　　五帝表
　　具位臣某再拜
　　上言今月某日为修斋弟子某，崇建某斋若干昼夜。开度云开度亡过某灵魂，仰祈天泽，克证生方。祈禳云为某事， 仰祈天泽，保佑平安。以今解坛散斋者。臣伏以日映瑶林，仰龙鸾而在御；云笼璇陛，肃鸳鹭以趋班。幸圆斋律之严，端藉帝垣之重。臣诚惶诚恐，稽首顿首。伏念臣误绍玄宗，滥承宏化，科崇存念，莫神运於玄坛；经备威仪，曷心修於丹笈。冒领对扬之首职，惧贻校录之深文。仰冀慈悲，俯垂拯援。恭惟
　　青灵始老九炁天君，
　　丹灵真老三炁天君，
　　皓灵皇老七炁天君，
　　五灵玄老五炁天君，
　　元灵元老一炁天君圣前。
　　德容照夜，和气开春。列职承流，削愆充於丹籍；万真受事，书勋绩於玄图。谅返琼舆，亟旋瑶阙。天光焕映，即流教雨以函濡；地禁开明，广播玄风而浩荡。臣无任激切感戴之至，谨奉表陈谢以闻。臣诚惶诚恐，稽首顿首，谨言。
　　年　月　日具位臣姓某上表
　　三官表
　　具位臣某再拜
　　上言，今月某日为修斋法弟子某崇建某斋若干昼夜。开度云开度亡过某灵魂，仰祈天泽，克证生方。祈禳云为某事，祈保平安，以今解坛散斋者。臣伏以紫禁云生，通金闺而肆觐；玄班雨集，遵玉简以宣扬。幸圆斋律之严，端藉帝垣之重。臣诚惶诚恐，稽首顿首。伏念臣误绍玄宗，滥承宏化。科崇存念，莫神运於玄坛；经备威仪，曷心修於丹笈。冒领对扬之首职，惧贻校录之深文。仰冀慈悲，俯垂援拯。恭惟
　　上元赐福天官耀灵元阳上帝，
　　中元赦罪地官洞灵清虚大帝，
　　下元解厄水官金灵洞阴大帝圣前。
　　视人春育，应物渊涵。削过简书，曲扶持於列职；授勋典格，普升陆於千真。谅返琼舆，亟旋瑶阙。道非常道，矜万类以提携；玄之又玄，泽十方而遍满。臣无任激切感戴之至，谨奉表陈谢以闻。臣诚惶诚恐，稽首顿首，谨言。
　　年　月　日具位臣姓某上表
　　三师表
　　具位臣某再拜
　　上言，今月某日为修斋法弟子某，崇建某斋若干昼夜，开度云开度亡过某灵魂，上生福景。祈禳云为某事，祈保平安，以今解坛散斋者。臣伏以道应紫阳，肃玄班而赞化；政敷黄混，罗药简以疏恩。幸圆斋律之严，端藉师垣之重。臣诚惶诚恐，稽首顿首。伏念臣误绍玄宗，滥承宏化。科崇存念，莫神运於玄坛；经备威仪，曷心修於丹笈。冒领对扬之首职，惧贻校录之深文。仰冀慈悲，俯垂援拯。恭惟
　　灵宝经师君，
　　灵宝籍师君，
　　灵宝度师君圣前。
　　水衡有准，冰鉴无私。酬奖真灵，登勋庸於青简；扶持班着，削过累於玄编。谅返琼舆，亟旋瑶阙。万天万地，均陶玄极之仁恩；一阴一阳，共囿洪钧之惠泽。臣无任激切感戴之至，谨奉表陈谢以闻。臣诚惶诚恐，稽首顿首，谨言。
　　年　月　日具位臣姓某上表
　　卷帘通真表
　　具法位小兆臣某诚惶诚恐，稽首顿首，再拜
　　上言，臣伏以百千万重道炁，玉相凝辉；三十六部尊经，金真演教。仰绛阙龙鸾之御、肃玄坛鸳鹭之班。敢祓汗青，首敷衷素。臣诚惶诚恐，稽首顿首。臣昨据斋法，弟子某乞就某处，崇建某斋若干昼夜。开度云开度亡过某灵魂，仰祈天泽，克证生方。祈禳云为某事，仰祈天泽，保佑平安。臣职惟领教，理难抑违，恭按玄科，次第修奉。伏念臣夙依化日，誓溥真风。领袖群工，期催朝於禁路；纪纲三洞，誓演秘於琼囊。上昭焕以斡天章，下承宣而熙帝载。罗敷八陛，法象九重。惟三华劫仞之台，玲珑紫雾；仰七宝寥阳之阙，缥缈红云。非遵玉敕以阶升，曷通金闺而几奏。恭惟
　　太上无形无名、虚无自然、至真大道、无上元尊金阙玉陛下。神功不宰，圣化无方。碧落空歌，耀五文而恢廓；紫虚郁秀，分三景以开明。高拱弥高，上极无上。愿曲张於凤扆，许直造於螭（ ）。会庆风云，十极拱灵光之耀；惠昭雨露，八遥承祖炁之辉。遐迩蒙恩，幽明被泽。期周流於劫石，永翊戴於玄元。臣无任瞻天望圣，激切屏营之至，谨奉表陈启以闻。臣诚惶诚恐，稽首顿首，再拜谨言。
　　年　月　日具位臣姓某上表
　　太上三洞表文卷上竟
　　太上三洞表文卷中
　　破酆都开业道章
　　具位臣某诚惶诚恐，稽首顿首，再拜
　　上言，臣樗栎散材，蓬茅贱质，幸缘宿庆，滥缀真班。功无丝粟之圆，过有渊陵之积。曲蒙涵贷，未赐诛夷，誓勉操修，庸期报称，既承投告，敢不关闻。臣谨据斋意，臣切惟三官九署，北都罗酆，六洞十宫，冥关幽夜，水火考对，生死拘维，茹苦终天，千龄展转。虽众生之妄业自受，而上玄之仁泽堪矜。非赖赦原，曷臻超迈。谨为拜章一通，上闻三天。伏望慈悲曲垂，矜悯特降，玉清道炁，灵宝妙光，焕朗十方，开明九垒。即俾亡故某人暨九玄七祖、亿劫种亲、六道四生、诸类幽爽，灌沐妙炁，顿悟良心，宿劫冤愆，应时解散。臣谨为上请十方飞天使者、十方救苦玉童玉女，上诣
　　三天金阙玉陛下，请降元始符命、金箓白简、救苦真符，告下十方三界、无极神乡、天地水官阴阳罪录，三官九府、百二十曹，北都罗酆、内外宫洞、阿鼻无间、大小铁围、十二河源、泉曲之府、九幽五岳罪考主司、五苦三途诸大地狱、五道都府、执法冥曹。乘此符光辉明，照耀铁城，摧毁苦考，蠲停枷锁，脱除系囚，消废炉炭。铜柱化作骞林。镬汤冰池，悉成莲沼。灰河炮炭俱变清凉。剑戟刀山尽为宝树。蠲炎炎烈火之狱，烁重重金刚之山。执对停平，冤仇和释。恶根落灭，罪籍捐除。赦宥亡过某人溥及幽冥无鞅滞爽，囚徒苦趣，悉遂逍遥。滞魄沉魂，各获解脱。更希睿旨，敕下青宫，开紫阳玉匮之函，出应化慈尊之号。十方流演，万品皈依。广开法门，飞度累户。庶使善缘霶霈，灵贶罗敷，均沐生成，以为效信。恩惟
　　大道，分别求哀。臣愚谨因二官直使、正一功曹左右官使者，阴阳神决吏、科车赤符吏、刚风骑置吏、驿马上章吏、飞龙骑吏、进章凤凰骑、上章云龙骑、言章风发骑、御章神龙骑、奏章飞龙飞虎骑，各二人出操。臣为斋主某拜上某章，上诣三天曹，伏愿天恩告报。臣诚惶诚恐，稽首顿首，再拜，以
　　闻
　　空三行
　　臣姓某属州某县乡里宫观某靖焚修
　　空三行
　　太上无形无名，虚无自然，至真大道，无上玄尊金阙七宝玉陛下。
　　空三行
　　年　月　日某处拜上
　　右，凡书章，用黄纸，朱书。纸高一尺二寸六分，行阔一寸二分，轴宜单幅，幅宜单行。每行定排十七字。前一幅掯两行，空第三行方写章衔，迭书。下写臣某诚惶诚恐，稽首顿首，再拜。此一行不掯字，看长短到何处住。第四行写上言字，低於职衔一寸。此行方掯十七字数也。自上言以下，至后每行掯字如法。行上留半寸，行下不通走蚁。人姓名作一字写，不得抽破。如鬼字、凶字，如死字、贼字，诸不佳字不得在行上头。如仙字、人字、生字，诸佳字不得在行下头。写至以为效信即揍云。恩惟至以闻，低前行一字。与再拜相去空三行。以闻后又空三行，叠书臣姓某某州县某乡里某宫观某靖焚修，须自半行写至下，与纸下头相平。又空三行，叠写大道衔至玉陛下，只掯书四寸三分。又空三行，自半行写太岁某年某月某日於某处拜上，某下与纸下头相平。太岁以后皆空纸矣。书章，不隔日填大道衔。不隔时，故留某时及陛下一点及以闻字内耳字一直笔。朱填至校章时方填也。章可漏上写大道衔具法位衔臣姓某章奏谨封。方函上写谨谨上诣三天门下具法师衔位臣姓某谨重封，入在章衔内。章衔长一尺二寸，阔一寸八分，以青丝线三度缠之。其十字结处及两头，并贴纸印封之。又入青纸方衔写如前方衔式。前后以袱包之，此封章法也。
　　素车白马章
　　具位臣某诚惶诚恐，稽首顿首，再拜
　　上言，臣赋性疏迂，禀资愚拙。职忝司於济度，诚敢怠於关闻。亶冀高真，曲原狂裴。臣谨据斋意，臣职惟领教，理难抑违，谨涓今月某日为始，就某处，肃建玄坛，依按真科，次第修奉。臣切惟九幽六洞、三官北酆、冥路幽关，职司考对。匪藉穹苍之宣告，曷令部卫於形魂。谨为拜章一通，上闻三天。伏望慈悲曲垂，矜悯特降，玉清道炁，灵宝妙光，昭耀阴乡，焕明夜府。即俾亡过某人洎九玄七祖、亿劫种亲、六道四生、诸类幽爽，免沦苦趣，各脱拘维，来诣玄坛，证品升度。臣谨为上请素车白马大将军一十二人、官将一百二十人，九龙符命使者一十二人、官将一百二十人，太玄玉女一十二人、官将一百二十人，太玄直符一十二人、官将一百二十人，上诣
　　三天金阙玉陛下，请降太上勅赦生天宝录，告下十方三界，无极神乡、北都罗酆、泉曲之府，三官九署、百二十曹，水火阴阳内外宫洞、三十六狱，无间阿鼻、大小铁围、炎池水沼，四渎五岳、十二河源、五帝考官，六宫掾吏，巨天力士、执罚神兵、司杀司功、司录司命、主考主罪、主狱主非，四明宾公、天门庭长，十宫六洞、五帝大魔、溟泠大神，五道都府、幽台冥掾，长夜鬼官，无量阴曹，咸令知委。遵承今来建坛之所，颁行符命，侍卫送迎，疾令上件亡魂，众苦荡除，出离地狱，永辞幽夜，睹见光明，黑簿烧焚，业根披散，参朝玄座，受化更生，以为效信。恩惟
　　大道，分别求哀。臣愚谨因二官直使、正一功曹左右官使者、阴阳神决吏、科车赤符吏、刚风骑置吏、驿马上章吏、飞龙骑吏、进章凤凰骑、上章云龙骑、言章风发骑、御章神龙骑、奏章飞龙飞虎骑，各二人出操。臣为斋主某拜上某章，上诣三天曹。伏愿天恩告报。臣诚惶诚恐，稽首顿首，再拜以
　　闻
　　空三行
　　臣姓某属某州县乡里某宫观某靖焚修
　　空三行
　　太上无形无名，虚无自然，至真大道无，上玄尊金阙七宝玉陛下
　　空三行
　　年　　月　　日某处拜上
　　开通道路章
　　具位臣某诚惶诚恐，稽首顿首，再拜
　　上言，臣质惟蠢浊，性禀颛蒙，冒领玄阶，亶繇洪造。敢竭再三之渎，庸摅万一之忱。臣谨据斋意，臣职惟领教，理难抑违，谨涓今月某日为始，就某处肃建玄坛，依按真科，次第修奉。臣切虑魂魄爽识，来往经由，道路关津，或生拘障。非赖上玄之诰命，曷令阡陌之开通。谨为拜章一通，上闻
　　三天。伏望慈悲曲垂，矜悯特降，玉清道炁，灵宝妙光，开辟幽途，光明无极。即俾亡故某人洎九玄七祖、亿劫种亲、六道四生、诸类幽爽，俓离所部，来觐斋坛，释罪通幽，朝真受炼。臣谨为上请，太玄直符太乙使者、五帝直符十天传言骑吏、玄都金龙茭龙驿吏、玉龙飞龙驿吏，各一十二人、官将各一百二十人，上诣
　　三天金阙玉陛下，请降东华青宫九龙符命、紫阳宝节五方生炁十天宝符，洞朗幽阴，开明长夜，告下天牢地狱、水府阴曹、冥局土司、泉曲六道、北酆九垒、三官九幽、五岳十宫、九州社令、洞天福地、考校曹僚，蒿里丈人、丘丞墓伯、河侯河掾、土下官君、岁德尊神，山林孟长、泉源溪涧、冥路幽关、血食神司，城隍里域、社庙土地，一切主曹。咸禀天符，遵依告戒，除冤拔罪，启路开扃，释放上件亡魂，整肃形仪，经历次第，来诣坛席，听法参真，传授戒符，领沾功德。幽夜不经於险阻，冥关克遂於逍遥。召摄无拘，以符效信。恩惟
　　大道，分别求哀。臣愚谨至，再拜。以
　　闻　空行，法职、圣衔、年月，皆同前式
　　摄召亡魂章
　　具位臣某诚惶诚恐，稽首顿首，再拜
　　上言，臣倥侗无识，愚钝自将，冒阐明科，奉扬妙化。爰渎圣威之峻，荐陈愚悯之微。亶藉慈观，俯垂睿览。臣谨据斋意，臣职惟领教，理难抑违，谨涓某月某日为始，就某处肃建玄坛，依按真科，次第修奉。臣切虑冥途寥廓，幽路凄迷。匪凭召摄之威，曷显神虎之政。谨遵太乙神虎秘法，宣告太乙玄冥，玉札神虎，符命铁迹，台光宝章，建立神虎摄召坛，刻时定令，追摄亡故某人洎九玄七祖、亿劫种亲、六道四生、诸类幽爽，显接阳眷，昭现神仪。谨为拜章一通，上闻三天。伏望慈悲曲垂，矜悯特降，玉清道炁，灵宝妙光，洞朗幽关，无有窒碍。玉札符命，照耀辉华，冥吏幽曹，丕承敬听。臣谨为上请，北魁玄范神虎内真雄左大力统制百节三魂符吏，众机玉曹玄伯雌右武鸾提魂摄魄倒生玄司飞符玉札主吏，上部追魂使者、中部追魂使者、下部追魂使者，追家先七祖三魂。上元玉女，追伤亡癞癫痫蛊痢瘴疟亡魂。中元玉女，追无主劳瘵风瘫亡魂。下元玉女，追瘟疫雷嗔亡魂。玉符玉女，追惊吊刀刑自缢落水投火胎产厌秽亡魂。龟台素握玉女，追毒药厌魅咒诅刀兵劫掠王法禽兽所害亡魂。九灵幽台玉女，追见禁罪魂，正一延生、六甲隐天、灵符玉女，疾速来临，承符宣德，摄魄召魂。又为上请，丹天左卫大将军，五方启道童子，十方道主者，六道功曹、三界追魂使者，天洞天真，清清泠泠，寻魂摄魄，对魂聚魂，诸大将军，一合来下。为臣摄召上件亡魂，聚神复炁，克返阳居，升旛现形，通灵入梦，上彰道化，下慰哀情，受炼膺符，闻经听法。削罪书於北郁，纪真籍於南丹。时刻升迁，以为效信。恩惟
　　大道，分别求哀。臣愚谨至再拜
　　以闻　空行，接尾，同前式
　　沐浴医治章
　　具位臣某诚惶诚恐，稽首顿首，再拜
　　上言，臣尘泥漏品，蝼蚁微生，冒膺宣德之班，敢息度人之典。威颜有赫，采听是期。臣谨据斋意，臣职惟领教，理难抑违，谨涓某月某日为始，就某处，肃建玄坛，依按真科，次第修奉。臣切虑上件亡魂，幽关闭郁，阴垢缠罹。欲期容体之澄清，必赖神泉之荡涤。谨为拜章一通，上闻
　　三天。伏望慈悲俯垂，矜悯特降，玉清道炁，灵宝妙光，浃灌兰池，辉华沐浴。即俾亡过，某人洎九玄七祖、亿劫种亲、六道四生，诸类幽爽，蠲消氛翳，洁湛形神，内外洞明，一尘不染。臣谨为上请，东井玉女华池夫人、浣濯玉女沐浴君吏、日月童子各一人，五方解秽官君将吏、各一百二十人，一合下降。神化东井黄华之池，西田流汨之沼，汲取石景黄华神水，五方正炁，日月之英，甘露金津，云腴玉醴。沐浴所度亡魂，灌炼罪尘，涤除障垢。净结节胞胎之秽，清冤债烦恼之氛。又为上请，东方青灵始老哺饴以九炁之青津，南方丹灵真老哺饴以三炁之丹华，西方皓灵黄老哺饴以七炁之素浆，北方五灵玄老哺饴以五炁之玄滋，中央黄灵玄老哺饴以一炁之黄英，定魄安魂，自生五藏。又为上请，金刚百炼、玉液千和、太白流光、元皇散精，解除郁烦，去荡滓秽，身心清净，智慧洞明。又为上请，天医神吏、尚药灵官、三五功曹、太医博士、砭石小吏、敷药灵官，密运九转芝英、五色神药，布散经络藏腑之中，救疗生前荣卫之病。即使上件亡魂，宿患清平，沈痾痊愈，精神复旧，肢体洁清，受化更生，以为效信。恩惟。
　　大道，分别求哀。臣愚谨至再拜
　　以闻
　　空行，结尾，同前
　　溥度幽魂章
　　具位臣某诚惶诚恐，稽首顿首，再拜
　　上言，臣忝列真阶，莫裨玄化，矢心领教，励志度人。荐干咫尺之威，庸露亿千之个。臣谨据斋意，臣职惟领教，理难抑违，谨涓今月某日为始，就某处，肃建玄坛，次第修奉。臣切见冥关幽路，滞魄穷魂。或水火漂焚，或兵戈谋害，或木石损磕，或挺刃刑伤，或久抱饥寒，或曾遭鸩蛊，或寇盗杀戮，或蛇虎吞残，或王法凌迟，或震雷嗔击，或覆车坠马，或自缢投河，或他境流亡，或从军倾毙，或鬼神拘击，或冤对句连，或喑跛聋（ ），或瘴瘟瘫疰，或胎产损命，或疾病夭伤，或宿抱怨嗟，或常怀忧忿，或玄恩未度，或常赦不原，孤滞千名，沈沦万姓，山林寄影，郊野潜形，流浪无归，实堪哀恤。惟黄箓，昭示漏泉之泽；正阴关，求哀望度之机。臣虽禀承玉符，冒颁大赦，尚虑功德，未遍幽冥。谨遵无量度人之道，取今月某日夜，修设玄都大献玉山净供，摄召九洲十界、六道四生，诸类伤亡，无边爽识，享食受炼，脱苦超生。自非大道之慈怜，曷俾众魂之解脱。谨为拜章一通，上闻
　　三天，伏望慈悲曲垂，矜悯特降，玉清道炁，灵宝妙光，遍满十方，辉明九野，上极无上，下极无下，接引万类，均赴法筵，涤罪解冤，炼形受化。臣谨为上请，玉清溟涬大梵灵官，青玄黄箓救苦灵官，功曹、玉童、玉女，各三十二人，仙吏一百人，上诣三天金阙玉陛下，请降元皇慈悲吉祥甘露，赉持天慈赦宥宝幡，一合下降，即为咒洒甘露，溥化斛筵，周遍虚空，无穷无尽，哺饴众爽，充足丰盈，随感来饮，悉皆饱满。仰承元始符命，金箓白简，救苦真符，长生灵符，太上生天宝箓，东华青宫九龙符命，宝光罗络，拔度幽沈，不分六道四生，咸受黄箓冶炼。即使未度者、度未生者、生未升者、升未化者，化。合符膺券，返阴还阳，超凌人天，以为效信。恩惟
　　大道，分别求哀。臣愚谨至再拜
　　以闻
　　空行，结尾，同前
　　九炼生仙升度亡魂章
　　具位臣某诚惶诚恐，稽首频首，再拜
　　上言，臣道未通玄，德难入妙。屡为人而造请，每拊己以凌兢。仰藉汪涵，俯加原贷。臣谨据斋意，臣职惟领教，理难抑违，谨涓今月某日为始，就某处，肃建玄坛，次第修奉。臣切虑上件亡魂、阴暗久沦，阳光易隔，匪藉黄华而冶炼，曷令碧落以登真。谨取某日夜遵依，灵宝大法，无量度人，开廓五文，奉行九炼。先为拜章一通，上闻
　　三天。伏望慈悲俯垂，矜悯特降，玉清道炁，灵宝妙光，灌注玄坛，挥明洞耀，即俾上件亡魂，身沐灵光，心涤阴秽，水火炼质，表裹周圆。谨为上请，南宫度人不死尊神，南极长生大君、度世司马大神，好生韩君丈人，南上司命司录、延寿益筹度厄尊神，回骸起死无量度人真君，度魂上生南宫真君，奉为亡故某人注算金文，定名玉简。又为上请，太乙救苦仙吏、金阙化身仙吏、朱陵度命仙吏、逍遥快乐仙吏、宝华圆满仙吏、炼度玉司灵宝仙官、玉童玉女、将军使者、功曹主吏，上诣
　　三天金阙玉陛下，请降元始符命、金箓白简、长生灵符、内音玉字、赤书真文、上生黄箓宝诰，下临坛席，奉为亡故某人破酆都之秽浊，荡泉壤之阴幽。削落业根，焚烧罪籍，飞度五户，斩割三尸；建立法桥，回旋云界。启黄华之宝井，立流火之神庭。陶冶阳灵，荡除阴翳，上登朱府，下入开光，复返万神，重生九炁。被登天之法服，驾莲花之宝舆。径诣天门，朝礼
　　金阙，逍遥自在，与道合真。永无轮转之忧，常履熙明之运。克臻升度，早遂天人，恩惟
　　大道，分别求哀。臣愚谨至再拜以
　　闻
　　空行、结尾，同前
　　酆都赦罪章
　　具位臣某诚惶诚恐，稽首顿首，再拜
　　上言，臣，生居浊世，运际昌期，佩箓参玄，传经悟道。誓度人而领教，庶补过以立功。凡有皈依，敢忘关告。臣谨据斋意，臣切惟三官九署、百二十曹、六洞十宫、三十六狱、铁围无问、泉曲河源、五苦三途、九幽五岳，典司宪令，考对愆尤，愚俗众生，罔明正理，造冤积业，抱恶逞非。致使名隶北酆，魂归幽夜，拘闭阴狱，囚击终天，痛苦备婴，莫由解脱。匪赖玄虚之曲赦，曷令罪报之蠲除。谨为拜章一通，上闻
　　三天。伏望大德好生，至仁无外，特降玉清道炁，灵宝妙光，朗映十方，焕明三界，冥关幽路，照耀辉华，地累罪魂，应时清净。即俾上件亡魂，出离夜壑，快睹晨阳，开发苦心，自识宿命，悔过进善，脱苦超生。臣谨为上请，降真召灵符吏、降真召灵童子，各一人，特为亡故某人恭请，太极真符，告下东极天中、长乐宫内、大慈仁者、寻声赴感太乙救苦天尊，希降威神慧光，普照十方世界，重阴极垒，北都寒池，一一狱中，悉成阳境。
　　九炼生仙升度亡魂章
　　具位臣某诚惶诚恐，稽首频首，再拜
　　上言，臣道未通玄，德难入妙。屡为人而造请，每拊己以凌兢。仰藉汪涵，俯加原贷。臣谨据斋意，臣职惟领教，理难抑违，谨涓今月某日为始，就某处，肃建玄坛，次第修奉。臣切虑上件亡魂、阴暗久沦，阳光易隔，匪藉黄华而冶炼，曷令碧落以登真。谨取某日夜遵依，灵宝大法，无量度人，开廓五文，奉行九炼。先为拜章一通，上闻
　　三天。伏望慈悲俯垂，矜悯特降，玉清道炁，灵宝妙光，灌注玄坛，挥明洞耀，即俾上件亡魂，身沐灵光，心涤阴秽，水火炼质，表裹周圆。谨为上请，南宫度人不死尊神，南极长生大君、度世司马大神，好生韩君丈人，南上司命司录、延寿益筹度厄尊神，回骸起死无量度人真君，度魂上生南宫真君，奉为亡故某人注算金文，定名玉简。又为上请，太乙救苦仙吏、金阙化身仙吏、朱陵度命仙吏、逍遥快乐仙吏、宝华圆满仙吏、炼度玉司灵宝仙官、玉童玉女、将军使者、功曹主吏，上诣
　　三天金阙玉陛下，请降元始符命、金箓白简、长生灵符、内音玉字、赤书真文、上生黄箓宝诰，下临坛席，奉为亡故某人破酆都之秽浊，荡泉壤之阴幽。削落业根，焚烧罪籍，飞度五户，斩割三尸；建立法桥，回旋云界。启黄华之宝井，立流火之神庭。陶冶阳灵，荡除阴翳，上登朱府，下入开光，复返万神，重生九炁。被登天之法服，驾莲花之宝舆。径诣天门，朝礼
　　金阙，逍遥自在，与道合真。永无轮转之忧，常履熙明之运。克臻升度，早遂天人，恩惟
　　大道，分别求哀。臣愚谨至再拜以
　　闻
　　空行、结尾，同前
　　酆都赦罪章
　　具位臣某诚惶诚恐，稽首顿首，再拜
　　上言，臣，生居浊世，运际昌期，佩箓参玄，传经悟道。誓度人而领教，庶补过以立功。凡有皈依，敢忘关告。臣谨据斋意，臣切惟三官九署、百二十曹、六洞十宫、三十六狱、铁围无问、泉曲河源、五苦三途、九幽五岳，典司宪令，考对愆尤，愚俗众生，罔明正理，造冤积业，抱恶逞非。致使名隶北酆，魂归幽夜，拘闭阴狱，囚击终天，痛苦备婴，莫由解脱。匪赖玄虚之曲赦，曷令罪报之蠲除。谨为拜章一通，上闻
　　三天。伏望大德好生，至仁无外，特降玉清道炁，灵宝妙光，朗映十方，焕明三界，冥关幽路，照耀辉华，地累罪魂，应时清净。即俾上件亡魂，出离夜壑，快睹晨阳，开发苦心，自识宿命，悔过进善，脱苦超生。臣谨为上请，降真召灵符吏、降真召灵童子，各一人，特为亡故某人恭请，太极真符，告下东极天中、长乐宫内、大慈仁者、寻声赴感太乙救苦天尊，希降威神慧光，普照十方世界，重阴极垒，北都寒池，一一狱中，悉成阳境。铁城摧毁，枷锁脱除，赦宥亡故某人，万罪荡除，冤仇和释，不经地狱，睹见光明。仰赖天尊上圣召十方飞天神王、救苦真人、救苦童子、青玄玉女，遍下幽狱，降慈悲之法雨，洒甘露之宝浆，即得冰雪生春，炎烟息焰，刀化玉树，剑化骞林，寒冰溟泠顿除凛冽，镬汤铜柱悉获清凉，狱卒牛头俱生善念，铜蛇铁狗永断恶绿。曹局除罪考之名，司案焚业报之字，以至驱雷役电，涟汲溟波，负石担沙，天圆转匝，穿地引水，运风扫山，谪役囚徒，均承妙化。断地逮役，度上南宫。蒙如恳切之祈，允拜提携之造。恩惟
　　大道，分别求哀。臣愚谨至再拜以
　　闻
　　空行，结尾，同前
　　沐浴炼度章
　　具位臣某诚惶诚恐，稽首顿首，再拜
　　上言，臣尘埃贱质，草莽微生，误沐甄陶，俾登阶品。亶藉圆成之造，敢忘报称之私。誓拯沈沦，庶敦勋行。臣谨据斋意，臣职惟领教，理难抑违，谨涓今月某日为始，就某处，肃建玄坛，依按真科，次第修奉。臣切惟积夜，重泉冥乡，幽路阴氛，萦结业垢，交罹众生，魂堕寒庭，神归夜壑，昏霾混翳，晦浊蒙维。虽已颁告符章，曲行摄召，虑沦幽秽，莫遂参朝。自非沐浴於神泉，曷俾形魂之荡涤。谨为拜章一通，上闻
　　三天，伏望大德好生，至仁无外，特降玉清道炁，灵宝妙光，洞映兰池，神化玄液，即俾亡故某人澡身浴德，荡垢清尘。洗表裹之昏蒙，除形神之热恼。朝真听法，度命升玄。臣谨为上请，五方五灵童子，各五人，解秽君吏、各一百二十人，浣濯夫人、黄华玉女，各一人，应时下降。取黄华神水、炼尸素浆、甘露金液、云腴玉醴、灌注兰汤之中，沐浴亡故某人，湔涤尘劳，消除罪障。五藏六腑，悉得清凉；九窍四肢，俱成澄洁。又为上请，主水主火大将军、石景水母流精玉女、九光童子、火铃灵童、青玄炼魂应干真众。取南昌朱陵流火之庭，东井黄华流润之沼，真水真火，一合来下，专为亡故某人炼洗秽氛。陶澄累垢，妆严受度，克应升仙。永证无为，不经输转。恩惟
　　大道，分别求哀。臣愚谨至再拜以
　　闻
　　空行，结尾，同前
　　升度亡魂章
　　具位臣某诚惶诚恐，稽首顿首，再拜
　　上言，臣陋质何庸，短材无取，师恩赫奕，幸睹希微。帝力辉华，若为报效。期广扬於济度，克昭赞於生成。臣谨据斋意，臣职惨领教，理难抑违，谨涓今月某日为始，就某处，肃建玄坛，依按真科，次第修奉。臣切惟上件亡魂，久沦幽地，不睹阳光。自非度命以返生，曷俾超凌而自在。谨为拜章一通，上闻
　　三天，伏望大道好生，至仁无外，特降玉清道炁，灵宝妙光，朗耀玄虚，焕明坛墠。即俾上件亡魂，沐灵光而快乐，乘炼度以逍遥。臣谨为上请，南昌上官司命君、司录君、延寿君、益算君、度厄君、度人不死君、南极长生君、度世司马君、好生丈人君、回骸起死无量度人君，升度亡过某人，定算玉简，注名金文。又为上请，司马大神、监生大神、卫房圣母、洞阳童子，炼度亡故某人，先入黄华宝井，次入流火神庭。濯质荡形，除阴炼秽。挹九天之真炁，灌五帝之灵芒。气象周圆，形神完复，飕车碧落，羽驾太清，升入天门，佩符合券，永无输转，常获逍遥，受化更生，以为效信。恩惟
　　大道，分别求哀。臣愚谨至再拜以
　　闻
　　空行、结尾，同前
　　迁拔亡灵章
　　具位臣某诚惶诚恐，稽首顿首，再拜
　　上言，臣福基夙挺，昌运欣逢。佩箓进阶，传经受道。各惭蹇浅，莫悟希夷。过有贯盈，功无缕积。倘沐生成之泽，俾司济度之科。益勉操修，庸期报称。敬奉词悃，所合奏闻。臣谨据斋意，臣职惟领教，理难抑违，谨涓今月某日为始，就某处，肃建玄坛，依按真科，次第修奉。臣切惟三官九府、六洞十官、泉曲河源、北酆东岳，考校善恶，毫发无差。浊世众生，罔知修饰。六根三业，五欲六情，流浪颠冥，驰骋不息，致使魂归幽府，神返阴关，冤仇击萦，曹局推对。悠悠长夜，深可矜怜。自非上圣，推恻隐之仁；曷俾下愚，免沉沦之苦。谨为拜章一通，上闻
　　三天，伏望道德曲成，慈悲丕冒，特降玉清道炁，灵宝妙光，照耀郁单，焕明泽垒，即使亡故某人，睹此灵辉，自识宿命，舍恶趋善，脱苦更生。臣谨为上请，太上十二阳门开光童子一十二人，天道功曹一人，九天云路正一功曹九人，南昌上宫、扶接引送、神童玉女各一百一十人，手执太上迁神符命，开导灵幡，接引所荐亡魂。蒙阳光之下烛，指云路以上升。逍遥太空，永无轮坠。恩惟
　　大道，分别求哀。臣愚谨至再拜以
　　闻
　　空行，结尾，同前
　　荡涤血湖章
　　具位臣某诚惶诚恐，稽首顿首，再拜
　　上言，臣尘泥贱类，草莽微生，误玷班联，滥司济度。莫报生成之德，誓宣化育之仁。凡有皈依，敢忘关告。臣谨据斋意，臣切念亡故某人三生四负，多积冤愆；六欲七情，易招衅咎。命罹产厄，神堕幽关。北酆东岱之曹，纪录姓字；峡石血湖之狱，考掠形魂。抱痛终天，无由解脱。爰念禀生之本始，孰非祖气之分灵。妄业自招，实堪矜悯。帝恩无外，谅赐哀矜。谨为拜章一通，上闻
　　三天，伏望垂惠重泉，曲加省览，特降玉清道炁，灵宝妙光，洞映十方，照烛长夜。变阴暗为阳明之境，化血湖为清净之场。令诸罪人，自识宿命，舍恶从善，脱苦超生。臣谨为上请，三炁流光符吏，荡涤血湖符吏各一人，官将各二十四人。上诣
　　三天金阙玉陛下，请降三炁流光真符、玉元荡涤血湖真符，告下北都罗酆大铁围山峡石无间血湖地狱，即冀符光朗耀，阴壤开明，原赦亡故某人洎见禁经产身亡未得出离者，并与疾除罪簿，落灭恶根，解释冤仇，开通性识，承今符命，获脱冥途。来诣玄坛，闻经听法，全形复质，随果受生。又念沦染血腥，形神秽浊，来朝三宝，难近天光。谨为上请，五方五帝解秽君吏各一人，玉女使者各二十四人，九凤破秽大将军、涤秽大将军、洗秽大将军、灭秽大将军各一人，官将各二十四人，沐浴东井君一人，官将二十四人，浣濯夫人、黄华玉女各一人，仙花玉女一百二十人，一合来下，为取黄华神水、炼尸素浆、甘露金津、云腴玉醴，灌注兰汤之内，沐浴亡故某人，洗除产厌，荡涤秽腥。俾令内外光明，形神洁净，根尘业垢，并与澄清。又念亡故某人沦谢之初，自膺痛毒，荣卫伤瘁，未遂安痊。谨为上请，天医神吏、尚药灵官、治病功曹、太医博士各一人，一合来下，密运神圣工巧，饵以日精月华、玉芝金醴、五色神丹，救疗诸苦，庶得阴阳通畅，血炁和平，经络还元，魂神澄正，朝真受度，托化人天。永无沦坠之忧，自在光明之界。更愿灵光炜灿，惠泽周流，业海澄波，血湖息浪，人民品物，并受生成。舒化日於三途，播仁风於八极。恩惟
　　大道，分别求哀。臣愚谨至再拜以
　　闻
　　空行、结尾，同前
　　灭度炼尸生仙章
　　具位臣某诚惶诚恐，稽首顿首，再拜
　　上言，臣幸藉宿因，滥裨妙化。誓广宣於济度，庸上赞於生成。过有渊陵，功无毫发。尚祈恩霈，俯赐包荒。臣伏为先师某人元命云云存日佩某经受某箓，奉某法，补充某职，系某靖焚修。末学道浅，仙品未充，莫能背土凌空，飞腾霄漠，运应灭度，以某年月日身经太阴，享年几岁，已准三洞仙度品格，衣服枕席，遍篆灵章，卫其尸形。又准灭度五炼生尸宝经，玉字真文，安镇五方，护其神识，拣吉迁葬，寄形土宫。尤虑生存之日，功德未周，恐阻超迈，遂卜今月某日，谨就某处，崇建灵宝灭度五炼生尸妙斋二昼夜，期将先师某人扶接引送，返形受生，游行太空。臣事金阙，臣义同父子，志剧悲惶，恭按真科，次第修奉。臣切惟三官九署、百二十曹，四极明科、三品洞律，昭如日月，威若雷霆。学道参真，易招罪戾。未经赦宥，必堕幽乡。转眼畏途，惟增骇汗。令先师某人生逢昌运，佩奉玄元。未明修真御景之方，徒抱济人利物之志。元腊节会，禁戒多违。经箓法阶，朝真有缺，重以飞章进表，每渎仙真。设醮建斋，或干神吏，致使玄曹毕录，黑簿登书，阳过未原，阴愆莫逭，倏忽厌世，遽受沉寥。自非大道广运於慈悲，曷俾后学疾跻於冲蹑。谨为拜章一通，上闻
　　三天，伏望上圣垂仁，至真矜悯，特降玉清道炁，灵宝妙光，下覆先师某魂魄尸形，削落愆尤，解除考讼，随光御炁，径上虚无。仍乞告下十方三界、一切真司，特为赦原宿生今世、三业六情，洎学道以来，无边过咎，并从宽释，移名紫籍，受化更生。臣谨为上请，灵宝落灭恶道灵官三人、官将各一百二十人，断绝地根灵官四人、官将各一百二十人，飞度累户灵官五人、官将各一百二十人，一合下降，为先师某落灭三恶，斩绝地根，飞度五户，名列太玄，乘景升神，上登无极。若先师某魂魄沦坠三途五苦、六天九幽者，即为度脱，高升上境。又为上请，玄都金龙驿吏一十二人，束华青宫九龙符命使者天道功曹一人，十方飞天使者十人，官将各一百二十人，上诣
　　三天金阙玉陛下，请降元始符命、金箓白简、长生灵符、东华青宫九龙符命、登真度命出离生死真符、南昌上宫宝诰，告下三官九署、五帝四司，无鞅阴治。若先师缘公私罪犯、未得解释者，愿乘此仙度功德，悉为赦除；若因三曾九祖、亿劫种亲、宿对罪绿、结衅幽冥者，愿为条录生前建善之功，速为解宥，即冀改易罪籍，定名玉简，迁神度品，高步天衢。又为上请，九天、三十二天、五老上帝，诸天省府、北斗南辰、日月五星，天曹真众，各降真炁，接引先师某荡涤愆瑕，进升道境。复还治职，炁入玄玄，登品成真，永无轮转。更愿先师某所属某岳某山真灵正神，符下九土地官，各依部界，营卫尸形，灾害消除，冢墓宁静，形安神守，魄不敢扬。持节契符，重苏骨肉，形与神合。游宴腾凌，得为神仙，一如五炼生尸经旨，永奉玄恩，以为效信。恩惟
　　大道，分别求哀。臣愚谨至再拜以
　　闻
　　空行，结尾，同前
　　外度仙魂章
　　具位臣某诚惶诚恐，稽首顿首，再拜
　　上言，臣缀武班联，滥司济度，叨恩逾分，拊己知元。誓弘洞辅之仁，密赞生成之德。尚祈洪造，俯监丹忱。臣谨据斋意，臣职惟领教，理难抑违，切念某人幸藉夙绿，叨承玄荫，佩箓奉法，受经学真，易涉尘寰，未明徼妙。建斋设醮，每冒威仪；拜表上章，实乖俯仰。破斋犯戒，纵业逞情，常失天和，多循人欲。三元五腊，莫谨朝真；甲子庚申，曾无忏谢。过书黑簿，名录玄曹，未能坐脱，立忘升神。御炁运应灭度，身经太阴，莫测升沈，倏经旬朔。孝子云，臣情锺父子，志剧悲惶。弟子云，臣义均师友，志剧悲惶。自非上圣垂慈，高真孚佑，俯矜愚昧，力赐帡蒙，何以洗浣前愆，导迎新眖。庸是不揆狂斐，谨为拜章一通，上闻
　　三天，伏望大慈曲成，至仁无外，特降勅命，行下十方三界、合属去处，将某人，浩劫以来，禀生之后，应有过犯，并与赦除。即俾定录青宫，移名朱府，形神混合，气象周圆。随我学功，校勋迁赏，复还治职，炁入玄玄。克为圣君金阙之。臣大扬圣化，绿运不绝，身得神仙，逍遥上清，永无轮转。恩惟
　　大道，分别求哀。臣愚谨至再拜以
　　闻
　　空行，结尾，同前
　　断绝伏连章
　　具位臣某诚惶诚恐，稽首顿首，再拜
　　上言，臣性识迂愚，资材短陋。缀班联而领教，誓济度以推仁。凡有皈投，敢忘关奏。臣谨据斋意，臣切见上件亡魂，涉生以来，造业纵情，罔知检戒。厌世之后，积愆抱衅，自致沈沦。流曳三途，颠运五苦，惟思执滞，岂念超凌。眷属姻亲，俱罹传染。家门大小，积致倾亡。求替人以莫能，遂伏连而无已。如斯陷溺，实可矜伤。自非玄造之拯提，曷俾下愚之安泰。谨为拜章一通，上闻
　　三天，伏望隆慈曲加，哀悯特降，玉清道炁，灵宝妙光，照烛重泉，辉明夜垒。即俾亡故某人开通正念，悔悟宿因，醒觉前非，自求升迈。免致延累，永断复连。臣谨为上请，石安君、都星君、诛殃君、都平君、朔平君、天玄君、石仙君、高都君、断□君、回化君十人、天医博士、善谈大夫各一人，官将各一百二十人，除殃君、天昌君、元上高仓君、中官左都候君各一人，兵士各一万人，素车白马君一人，吏兵十万人，参星将军、太白兵星荧惑吏、铁面敢徤食鬼力士、天驺甲卒、吏兵官将，一合来下，为斋主某化谕先亡，公解冢讼，除诸执着，断绝伏连。又为上请，断蛀大将军、断尸大将军各一人，官将兵士十万人，九天补炁将、甘露将、护命将各一人，官将各三十二人，一合来下，保护未来病苦，断除先亡伏连，即令某人形魂利安，冢墓宁静，征呼冢讼，自在断除，释罪登真，永超幽暗。斋主某人洎内外眷属、合门姻亲，快乐逍遥，竟离传染，精神安泰，荣卫和平，富寿康宁，以为效信。恩惟
　　大道，分别求哀臣愚谨至再拜以
　　闻
　　空行，结尾，同前
　　启告玄穹章
　　具位臣某诚惶诚恐，稽首顿首，再拜
　　上言，臣滥承玄贶，叨领真班，仰荷甄陶，俯深衔戴。期畅生生之厚泽，庸裨化化之深仁。控告既勤，关闻敢后。臣谨据斋意，臣切虑建坛之所，劫灰以来，阴浊混凝，游氛四塞，尘霾流伏，昏垢飞扬。非由解祓之功，曷肃玄真之奉。重以故炁紏杂，人物纷葩，宜解涤除，庶全清净。谨为拜章一通，上闻
　　三天，伏望大慈曲施，玄化特降，玉清道炁，灵宝妙光，上焕云霄，下辉风垒，十华八极，罔不洞明。即俾所建斋坛，灌沐灵光，一尘不立，内外融洁，宝芝自生。臣谨为上请，五方五帝解秽君各一人，官将一百二十人、捧持五和香泉、真精法水，一合下降，洗灌灵坛，解除厌秽。仙花玉女一千二百人，九凤破秽箓中，运秽解秽、收秽却秽、除秽断秽、洗秽荡秽诸大将军各一人，官将各一百二十人，五方五龙主水使者，一合下降，荡涤内外建斋应办器用，室庐悉获澄清，更无厌滓。又为上请，降真召灵符吏、降真召灵童子各一人，赍持玉清高上仙王降真符命、元皇召灵符命，宣告三界，啸命十方，策役千灵，关盟万圣，护持坛律，紏正斋功，由始及终，迄无障挠。更希勅旨行下，玄坛受命，灵宝仙曹，省府院司，官君将吏，从臣请降，共赞洪厘。庶使斋主某善果周圆，嘉祥密被，承恩今日，流庆他生。散坛言功，不负效信。恩惟
　　大道，分别求哀。臣愚谨至再拜以
　　闻
　　空行，结尾，同前
　　太上三洞表文卷中竟
　　太上三洞表文卷下
　　九天尊炼度表
　　具位臣姓某诚惶诚恐，稽首顿首，再拜
　　上言，臣闻大道分元，初演不言之教；天尊布化，渐垂有作之文。普度群生，总包万法。臣诚惶诚恐，稽首顿首。伏念臣猥以凡陋，冒忝仙阶，禀奉教科，遵行妙典。阐始青之元范，敷洞玄之宝章。誓度死以为心，盟济生而是愿。既沐投词之切，辄伸恳祷之私。臣谨据入意，臣祇按玄文，恭行炼度。匪赖
　　高真慈佑，何由普济沈沦。爰沥悃忱，僭干天听，恭惟
　　太一救苦天尊玉陛下至圣至仁，极慈极忧。乘九师之仙驭，散百宝之祥光。接引浮生，不违本誓。伏乞真符告下，
　　惠泽遐沾。酒甘露於火山，化成清署；扇神风於剑树，变作骞林。使兹受炼之魂，升彼洞阳之馆。证真仙品，增福人天。旁资六道之孤魂，尽脱三涂之苦趣。上祈洪造，下副丹衷。臣无任瞻天望圣，激切屏营之至。谨奉表上进以闻。臣诚惶诚恐，稽首顿首，再拜谨言
　　年　月　日具位臣姓某表奏
　　后八表首尾同前，只易中段
　　恭惟
　　十方救苦天尊玉陛下威神宏远，智慧圆通。应一念而拯拔重泉，满十方而提携阴爽。四生蒙惠，六道衔恩。伏乞特翰洪慈，广宣仁泽，奏闻
　　元始上帝，差降太一玉郎，开紫阳玉岌之书，出凤炁龙文之篆。普施一切，广度无边。法雨沾濡，俾罪愆而消释；祥烟蓊郁，使冤对以休停。俱乘炼度之功，克证逍遥之趣。
　　恭惟
　　九幽拔罪天尊玉陛下炼真上景，拔苦下泉。放无碍之神光，照大千之世界。玄恩广覆，昧爽咸苏。伏乞颁降玉符，开铁城而拔罪；焚除黑簿，灭火翳以停酸。即使亡者，万恶俱消，六根清净。影脱九阴之域，魂登三炁之天。永离迷途，咸跻生路。
　　恭惟
　　朱陵度命天尊玉陛下尊冠朱宫，道司丹境。阐慈悲而救物，廓仁惠以度人。伏望特轸洪慈，颁宣符命。未度者度，俱乘炼度之功；未生者生，悉获更生之妙。永辞地府，径上天堂。
　　恭惟
　　火炼丹界天尊玉陛下道冠南宫，主司赤帝。掷流金之妙用，使枯骨以成人。处处应机，方方设化。伏乞神光炜烨，炼尸魄以更生；法力照彰，度幽魂而复命。下脱北都之府，上登南极之天。旁及九泉，永辞五苦。
　　恭惟
　　法桥大度天尊玉陛下大德好生，至仁接物。布梯航於苦海，度群品於迷津。亘古亘今，挈日挈月。伏乞宝旛旁指，开径路於幽冥；真炁下流，布长虹於空际。引兹亡者，升彼天堂。解生前故误之愆，证今日盟真之果。重泉苦爽，咸得逍遥。
　　恭惟
　　金阙化身天尊玉陛下以道为身，先天应化。垂亿千之名字，历浩劫之因绿。普育群生，广开常善。伏乞垂恩省察，救三涂万死之魂；赦罪除愆，乘九炼更生之道。从下品而升上品，即脱输回；自有为而入无为，常居清序。更祈惠泽，普及河沙。
　　恭惟
　　逍遥快乐天尊玉陛下体道化初，凝神物表。迥出妙中之妙，端居天上之天。功被幽冥，恩覃生死。伏乞光明日月，驾驭风云，度此亡魂，离其恶趣。快乐於长春之境，逍遥於不夜之乡。亿劫种亲，一时解脱。
　　恭惟
　　宝华圆满天尊玉陛下功圆六度，道证三乘。相好端严，福智具足。惟至诚而有感，实弘济以无边。伏乞曲轸慈仁，大宏方便，天光下烛，地府开通。度魂识以超生，仗斋功而证品。毓质洞阳之馆，高升大有之庭。更冀余休，潜扶后裔。
　　九天帝表表符如后
　　具位臣姓某谨稽首再拜
　　上言，臣伏以二仪育质，千真皆会於三田；九炁聚形，万象森罗於六府。百关和畅，七窍开通，魄静魂宁，神清气爽。臣今奉为某处弟子投坛，乞为亡过某人和冤释罪，荡垢涤尘，开悟本源，分清去浊。臣等修斋行道，颁降符章，灭罪破幽，传符授戒。给本治天堂之箓，行出离生死之符。盟露十方，告祈众圣。臣尚虑亡魂生前造罪，殁后积愆，或沈恶趣之中，恐堕轮回之道。改形换体，不复人身。臣蒙师付受九炼符章，许度沈沦，谨遵科法，上请元和妙炁，缠络死魂，即使内莹外明，乾坤合质，复得人天，参朝太上。咸计日以受炼，得时刻以升迁。臣谨具表，奏告
　　郁单无量天帝，恭望天慈，俯垂允览，遵依符命，特降元一黄演之炁九重缠其胞，使亡过某人胞原宣通，上彻於天以生成，得生人路。臣无任惶惧之至，谨稽首再拜，谨言
　　后八表同前，只换圣位
　　上上禅善无量寿天帝，
　　特降洞冥紫户之炁九重缠其胎，使亡过某人胎结解根全其身，得生人路。
　　梵监须延天帝，
　　特降长灵明仙之炁九重缠其魂，使亡过某人魂门炼仙以通精，得生人身。
　　寂然兜术天帝，
　　特降砀尸冥演由之炁九重缠其魄，使亡过某人魄户降仙以安宁，得生人身。
　　波罗尼蜜不骄乐天帝
　　特降五仙中灵之炁九重缠其脏，使亡过某人五脏清凉以存神，得生人身。
　　洞玄化应声天帝，
　　特降高真冲融之气九重缠其腑，使亡过某人六腑开泰，胃管生津，得生人身。
　　灵化梵辅天帝，
　　特降高仙洞笈之炁九重缠其窍，使亡过某人孔窍开聪，星宿朗明以通神，得生人身。
　　高虚清明天帝，
　　特降真灵化凝之炁九重缠其形，使亡过某人三部八景，整具形神以全真，得生人身。
　　无想无结无忧天帝，
　　特降自然玄照之炁九重缠其身，使亡过某人三关五脏，关节根源，本始一时，生神炁满，能声声尚神，具毛发生身。
　　太上三洞表文卷下竟
　　
