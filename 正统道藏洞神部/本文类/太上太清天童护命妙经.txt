太上太清天童护命妙经
　　经名：太上太清天童护命妙经。撰人不详，约出於唐代。假托太上老君说诵经吞符，消灾除病之法。附录宋绍兴甲子（1144）茅山道师传霄跋文，宣称大观三年( 1109）太上以『加句天童护命经』授道士梁悟真。一卷。底本出处：《正统道藏》洞神部本文类。　
　　太上太清天童护命妙经
　　三茅山道者梁悟真受
　　太上曰：皇天生我，皇地载我，日月照我，星辰荣我，诸仙举我，司命与我，太一任我，玉宸召我，三官保我，五帝卫我，北辰相我，南极佑我，北斗辅我，金童侍我，玉女从我，六甲直我，六丁进我，天门开我，地户通我，山泽容我，江河渡我，风雨送我，雷电随我，八卦尊我，九宫遁我，阴阳宗我，五行符我，四时成我，我命着我。太清玄籍，三宫升降，上下往来，无穷无息，金饭玉浆，向求皆至，虚梵日月，与天为誓，鬼雚魒鬼行魁魓鬼勺鬼甫星，所求皆得，所向者亨，所为者合，所欲者成，种种变化，与道合真，何神不使，何令不行。我前有朱雀，后有玄武，左有青龙，右有白虎，上有华盖，下蹑魁罡，神道光严，威镇十方，爱我者生，恶我者殃，谋我者死，憎我者亡，灵童神女，破邪金刚，三千六百，常在我傍，执节捧符，与我同游，太上摄京，天大吉昌，二十四符，与星历俱，急急如律令！
　　太上驱邪治病灵符
　　太上太清天童护命灵文，乃金阙上真授付修道之士，及世间男女，若能每日清朝，念此经三遍至七遍，乃至百遍，即有十方灵宝无上仙众、三元将军、翊天四师真君、飞天神王、破邪力士，统领神将吏兵，各千万亿，守卫诵经者，常令安稳，金精猛兽无鞅外护，百鬼不能侵，邪魔不敢害，可以破庙除邪，可以治病消灾。旦夕持诵，令人耳目聪明，身强体轻，延年益寿，永保长生；兼书篆此灵符二十四道佩带，则驱邪，吞服则治病，常以甲子庚申朱书，唯在志诚，佩而行之。
　　太上太清天童护命妙经
　　隋大业十三年，老君遣霍山神，预告唐公受命之符，至高祖武德元年二月二十三日，有老人须发皓白，素衣乌冠，乘白马，鬃尾及蹄皆赤，现晋州羊角山，谓绛人吉善行曰：与我语大唐天子，今得圣治，社稷延洪，言讫腾空而去。其年四月二十七日，复现如前，但未审将何为信，老人曰：汝到京，有献石龟者可为验，言讫不见。善行以五月五日，见晋州总管贺孝义，具言其事，孝义将善行见秦王，王讨贼驻节於晋，遂差都督杜昂，与善行於所现处致祭，老人复现，如善行所言，秦王令昂与善行驰驿入奏，五月十九日到京，於朝堂门见邛州治中张达进石龟，上有文曰：天下安，子孙兴，千万叶，千万岁。乃同入奏，果符前验。高祖大悦，勅於现处立庙。善行复见老人曰：天子疑我何事？答曰：为不知圣者姓名，老人曰：我是无上神仙，号曰老君，即帝之圣祖也。亳州有枯桧再生，以验天下太平。善行即告孝义奏闻，又於其年十二月七日，老君於庙复现，为善行曰：我亳州庙中枯桧已更生，唐得圣治，子孙当享国绵永，已遣神兵百万，待四月节助国讨刘黑闼。即驰入奏，至次年四月二十一日，果平黑阐。於是天下大定，而枯桧果更生焉，改羊角山为龙角山，以庙为庆唐观。至高祖龙朔问，老君复现，依状图写，号为瑞像。
　　今本观正系天下第一地肺福地，高辛时，展上公得道升仙，晋有许长史披寻其地，建宅修真，父子得道，俱已仙去，丹井存焉。梁有陶隐居，追寻其迹，而建昭真台，纂集三洞四辅灵文。唐开元问，李玄静先生为玄宗度师，请于朝，赐以金帛，即昭真台基而立瑞像殿，逮今几五百年，而殿宇瑞像皆唐人所造，为古道场，甲於茅山也。本朝大观三年四月十三日，有执爨道者梁悟真，凌晨汲水於殿前养龙池，俄有紫云弥覆其所，须臾，见一羽衣，厖眉皓首，长髯如雪，乘白马，自空而下，梁惊视其状，与殿中粹容无异，梁急作礼伏地，太上曰：吾居太清境上，偶降灵坛，怜汝服役勤劳，有志於道，而一无所遇，今授汝《加句天童护命妙经》，当专心诵之，立功行於世，道将为汝得矣。梁拜受慈训，仰睹圣真，复乘马嘶呜凌虚而去。是岁，其地产芝草，一本数茎，梁自此却粒，神观顿异，平时庸愚，未尝识字，至是能书诵经，靡不通晓，示人灾福，历历如神，而梁仙去前三日，书二十四符投池中，凡有疾之人，入山求水，服而愈者，不可胜数，奉道之士，晨夕崇奉，凡有所求，虔心祈祷，无不感应。霄尝读《混元圣纪》，故录示像之因，并显应之迹，以告来者。绍兴甲子茅山都道正明真通微大师傅霄谨书。
　　
