太上说西斗记名护身妙经
　　经名：太上说西斗记名护身妙经。撰人不详，约出於北宋初。假托太上老君传授正一天师，言醮祖西斗帝君禳灾之事。一卷。底本出处：《正统道藏》洞神部本文类。
　　太上说西斗记名护身妙经
　　尔时，太上老君降蜀都，以永寿二年正月七日，为正一天师说东斗长生经竟，复於是月十五日，又降蜀都，夜半灵景光照数千里，平地如水，有白玉高台在空玄之中，老君隐几而坐，诏正一天师而谓曰：吾有《玄元大圣西斗真经》，乃上天所宝，度人无量，五天司会灵斗之君，天人有命，阙一不可。吾又观见众生善恶功过增减死生，无不历关西斗大计之司，校录世人受度之名，干属命数，无失毫分，吾所以屡降授汝灵章，惟此西斗大计帝君，计人善恶，书人功过，吾今为汝演说，流传世人，使汝尽得五天之道，天中之文，五元之灵，飞升自然，普度无穷也。
　　老君告正一天师曰：玄元无形，穷极杳冥，大象无为，五斗尊灵，惟西方大帝，主天之柄，威猛号令，降魔至神，典司内外伐戮之事，搜察容隐邪鬼之形，下记世人，有善必录，有恶必记，名号散殊，生死之限，常有八百千万亿轮转周回，照见三涂五苦十地九泉之境，凡有去来，必经方会之籍，巨管琅篇，校录群灵，受度之名，非此不行，太玄有命，西斗帝君，吾见太灵府中，谣歌洞文，天之所宝，秘莫得闻，吾今以汝能遵奉大道，复为汝说西斗大计之经。若能至诚尊敬，转相受诵，身得玄籍琅篇，书其功勤，上闻诸天，天部监授，闻奏玄元，玄元之上，随名度世，名有善恶，行有功过，昭然不隐，记於玄籍，吾今授汝西斗灵音，与世流行，救度幽冥，至真之章，普度无穷。
　　老君曰：天道常象，西斗记名，无寂无响，玄玄上清，太威真帝，万亿神兵，金钺巨天，孰敢留停，杀伐斩灭，魔灵妖精，吾左有元荣，右有玄英，招摇丰会，统领魔形，世人有命，干及死生，善恶根本，如缠如萦，飞天神王，照吾光明，符籍之上，毫分叮咛，我有洞章，至圣元灵，至人得之，时至飞升，世人奉之，通关元庭，冥运真默，大明朗星。急急如太上律令！
　　咒曰：
　　虚明冲寂，以道为根。上极无上，紫微帝君。真中有灵，玄经正神。万亿神兵，森罗紏纷。照朗威令，总领人身。巨明终始，太皇高真。急急如律令！
　　西斗第一白标真君，
　　西斗第二高元真君，
　　西斗第三典皇灵真君，
　　西斗第四将巨威真君。
　　老君曰：凡诵是经，必须斋戒沐浴，寂默正身，西向而立，叩齿数四，至心望拜，先念西斗大圣帝君二十一遍，然后诵经，凡有请告醮禳灾祸，必於本命之日，或每月七日九日十五日，严置坛场，高及七尺，低及七寸，方阔九尺，用通帛七尺为旛，书大圣西斗帝君之字，标于竿首，或罗列珍宝，或则种种香花置于坛上；或在家庭，或在观宇，於中夜中修设净醮，迎拜帝君，有所奏请，西望叩头，密诵真经，无不应验，长善绝恶，名记诸天，有闻灵音，万灾不干，斯经微妙，无量度人。
　　太上说经周竟，重告天师曰：西斗玄奥，汝尽得之，传於下世，勿轻其文，信受奉行，断死续生，吾於曜灵七万年，复与於此演说玄极。是时老君垂示毕，寂无遗声，若有若无，不知所在，天师受之传於世矣。
　　太上说西斗记名护身妙经竟
　　
