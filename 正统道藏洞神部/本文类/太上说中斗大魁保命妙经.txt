太上说中斗大魁保命妙经
　　经名：太上说中斗大魁保命妙经。撰人不详，约出於北宋初。假托太上老君传授正一天师，言醮祀中斗大圣谢罪延命之事。一卷。底本出处：《正统道藏》洞神部本文类。
　　太上说中斗大魁保命妙经
　　尔时，泰清境太上老君，於永寿年中，与正一张天师屡庆会於蜀都，以西斗灵文授之，以其能修谨奉行，於是太上老君复现金身，於清虚中升玉局座，敷宣正教，而又垂言，金钺前戮，巨天后刑，降伏魔魅，孰敢不从，执箓把符，玉女金童，延生保命，乘云驭风，生身受炼，度世无穷。
　　老君是时乃宣咒曰：
　　惟彼中央，总领四方。提摄万象，超卓纪纲。彰善罚恶，琅函玉章。漂落万鬼，摧折锋铓。度世无量，名昭彼苍。供养尊礼，扫除不祥。志心奉受，升天翱翔。急急如律令！
　　中斗第一赫灵度世真君，
　　中斗第二斡化上圣真君，
　　中斗第三冲和至德真君。
　　太上曰：凡人持诵是经，切须斋心虔礼，叩头闭目，一念存神，人游亹廓，相见济度，救世延生，能消除殃业，涤荡妖氛，劫劫长存，流行无疆。
　　太上曰：惟有中斗位居五天之中，四方拱卫，尊大无极，主天元炁，统领诸天，秘文洞章，天人所宝，吾今告戒丁咛，用传下世，济度群迷，为世津梁，传非其人，若生忽慢，天真不许，继世被殃，吾念汝能洗心澄虑，严洁崇奉，孜孜不倦，终始一节，确守素志，可不为汝敷陈叙说此中斗奥章。正一天师乃稽首作礼，谛听敬受。
　　老君告正一天师曰：惟彼穹苍，位处中央，端居静密，开列混茫，四极辅翼，大赫丕光，七政璇玑，两曜伏襄，统摄万象，提振纪纲，严校诸天，无极神乡，三官九署，十二河源，二十八宿，三十二天，普得拥护，降福无殃，蠲除罪簿，落灭恶根。东斗主算，西斗记名，北斗落死，南斗上生，中斗大魁，巍然至尊，天人受度，旷劫长存，三涂五苦，八难三迍，承兹正教，升入金门。
　　老君谓正一天师曰：中斗之炁，生於四斗，成始成终，造化之源，青帝护魂，白帝侍魄，赤帝养炁，黑帝通血，黄帝中主，万神无越，青天魔王，巴元丑伯，赤天魔王，负天担石，白天魔王，返山六目，黑天魔王，监丑朗馥，黄天魔王，横天担力，五帝大魔，万神之宗，总领鬼兵，遏除群凶，旌幢宝仗，严驾夔龙，驱雷掣电，周游太空，金銊前戮，四极归真。高尊之像，冲灵帝君，至真大圣，端拱圆列，精神存想，恳祷心愿，如得监度，延福延生，但依经法，严奉供养，於有灾之日，或於本命之日，或於三元八会之辰，铺设净坛，以时果名花宝香供养，宣告科仪，清净身心，启请真圣，醮谢罪业，真圣欢喜，益算延年，无愿不从，九祖生天，名籍仙都，逍遥上清。
　　老君告正一天师曰：五方所秘灵音，吾昔传於下世，济度众生，永离沉沦，为世之宝，功莫大焉。
　　老君复告正一天师曰：五斗符相灵文，五斗真君名号，宿有道缘，方得值遇，供养尊礼，威烈灵验，善恶灾祥，应犹影响，切在专心，无得轻慢，汝宜确守精专，敬之戒之，勿忘宣布。老君付嘱讫，乃升天而去。天师顶礼拜谢，传之於世，藏之金匮，化度无穷矣。
　　太上说中斗大魁保命妙经竟
　　
