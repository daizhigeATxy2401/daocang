太上老君外日用妙经
　　经名：太上老君外日用经。一卷。作者不详。底本出处：明《正统道藏》洞神部本文类。
　　太上老君外日用妙经
　　敬天地，重日月。惧国法，依王道，孝父母。上谦让，下和睦。好事行，恶事止。成人学，破人断。高知危，满知溢。静常安，俭常足。慎无忧，忍无辱。去奢华，务真实。掩人非，扬人德。行方便，和邻里。亲贤善，远声色。贫守分，富施惠。行平等，休倚势。长克己，莫嫉拓。少怪贪，除狡猾。逢冤解，积人行。许不违，话有信。念孤寡，济贫困。救危难，积阴德。行慈惠，休杀生。听忠言，莫欺心。依此行，可超升。
　　太上老君外日用妙经竟
　　
