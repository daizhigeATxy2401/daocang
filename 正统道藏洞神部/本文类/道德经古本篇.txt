道德经古本篇
　　经名：道德经古本篇。唐傅奕校定。二卷。底本出处：《正统道藏》洞神部本文类。
　　道经古本篇上
　　唐太史令傅奕校定
　　第一章五十九言。
　　道可道，非常道。名可名，非常名。无名，天地之始。有名，万物之母。故常无，欲以观其妙；常有，欲以观其徼。此两者同出而异名。同谓之玄。玄之又玄，众妙之门。
　　第二章九十三言。
　　天下皆知美之为美，斯恶已。皆知善之为善，斯不善已。故有无之相生，难易之相成，长短之相形，高下之相倾，音声之相和，前后之相随。是以圣人处无为之事，行不言之教。万物作而不为始，生而不有，为而不恃，功成不处。夫惟不处，是以不去。
　　第三章六十八言。
　　不尚贤，使民不争。不贵难得之货，使民不为盗。不见可欲，使民心不乱。是以圣人之治也，虚其心，实其腹，弱其志，强其骨，常使民无知无欲。使夫知者不敢为，为无为，则无不为矣。
　　第四章四十二言。
　　道盅，而用之又不满。渊兮似万物之宗。挫其锐，解其纷，和其光，同其尘。湛兮似或存。吾不知谁之子，象帝之先。
　　第五章四十五言。
　　天地不仁，以万物为刍狗。圣人不仁，以百姓为刍狗。天地之间其犹橐钥乎。虚而不诎，动而俞出。多言数穷，不如守中。
　　第六章二十六言。
　　谷神不死，是谓玄牝。玄牝之门，是谓天地之根。绵绵若存，用之不勤。
　　第七章四十九言。
　　天长地久。天地所以能长且久者，以其不自生，故能长生。是以圣人后其身而身先，外其身而身存。不以其无私邪，故能成其私。
　　第八章五十二言。
　　上善若水。水善利万物而不争，居众人之所恶，故几於道矣。居，善地。心，善渊。与，善人。言，善信。政，善治。事，善能。动，善时。夫惟不 争，故无尤矣。
　　第九章四十一言。
　　持而盈之，不如其已。音揣量也而棁士活切解也之，不可长保。金玉满室，莫之能守。富贵而骄，自遗其咎。成名功遂身退，天之道。
　　第十章七十二言。
　　载营魄袌一，能无离乎？专气致柔，能如婴儿乎？涤除玄览，能无疵乎？爱民治国，能无以知乎？天门开阖，能为雌乎？明白四达，能无以为乎？生之畜之，生而不有，为而不恃，长而不宰，是谓玄德。
　　第十一章四十九言。
　　三十辐共一毂，当其无有，车之用。埏埴以为器，当其无有，器之用。凿户牖以为室，当其无有，室之用。故有之以为利，无之以为用。
　　第十二章四十九言。
　　五色令人目盲，五音令人耳聋，五味令人口爽，驰骋田猎令人心发狂，难得之货令人行妨。是以圣人为腹不为目，故去彼取此。
　　第十三章八十八言。
　　宠辱若惊，贵大患若身。何谓宠辱若惊，宠为下，得之若惊，失之若惊，是谓宠辱若惊。何谓贵大患若身，吾所以有大患者，为吾有身，苟吾无身，吾有何患乎。故贵以身为天下者，则可以托天下矣。爱以身为天下者，则可以寄天下矣。
　　第十四章一百言。
　　视之不见名曰夷，听之不闻名曰希，搏之不得名曰微。此三者不可致诘，故混而为一。一者，其上之不皦，其下之不昧，绳绳兮不可名，复归於无物。是谓无状之状，无物之象，是谓芴芒。迎之不见其首，随之不见其后。执古之道，可以御今之有，能知古始，是谓道纪。
　　第十五章九十八言。
　　古之善为道者，微妙玄通，深不可识。夫惟不可识，故强为之容曰：豫兮若冬涉川，犹兮若畏四邻，俨若客，涣若冰将释，敦兮其若朴，旷兮其若谷，混兮其若浊。孰能浊以澄，靖之而徐清，孰能安以久，动之而徐生。保此道者不欲盈。夫惟不盈，是以能敝而不成。
　　第十六章六十七言。
　　致虚极，守靖笃。万物并作，吾以观其复。凡物，各归其根。归根曰靖，靖曰复命，复命曰常，知常曰明。不知常，妄作，凶。知常，容，容乃公，公乃王，王乃天，天乃道，道乃久，没身不殆。
　　第十七章四十七言。
　　太上，下知有之。其次，亲之。其次，誉之。其次，畏之。其次，侮之。故信不足，焉有不信。犹兮其贵言哉。功成事遂，百姓皆曰：我自然。
　　第十八章二十八言。
　　大道废焉，有仁义。智慧出焉，有大伪。六亲不和，有孝慈。国家昏乱，有贞臣。
　　第十九章四十七言。
　　绝圣弃知，民利百倍。绝仁弃义，民复孝慈。绝巧弃利，盗贼无有。此三者，以为文而未足也，故令有所属。见素袌朴，少私寡欲。
　　第二十章一百三十七言。
　　绝学无忧。唯之与阿，相去几何。美之与恶，相去何若。人之所畏，不可不畏。荒兮，其未央。众人熙熙，若享太牢，若春登台，我独魄兮，其未兆，若婴儿之未咳，儡儡兮，其不足以无所归。众人皆有余，我独若遗，我愚人之心也哉。沌沌殊伦切粹也兮，俗人皆昭昭，我独若昏。俗人皆察察，我独若闵闵莫昆切集韵闵闵通作顅。淡兮其若海，飘兮似无所止。众人皆有以，我独顽且图。吾独欲异於人，而贵食母。
　　第二十一章七十一言。
　　孔德之容，惟道是从。道之为物，惟芒惟芴。芴兮芒兮，其中有象。芒兮芴兮，其中有物。幽兮冥兮，其中有精。其精甚真，其中有信。自今及古，其名不去，以阅众甫。吾奚以知众甫之然哉，以此。
　　第二十二章七十八言。
　　曲则全，枉则正，洼则盈，敝则新，少则得，多则惑。圣人袌一，以为天下式。不自见，故明。不自是，故彰。不自伐，故有功。不自矜，故长。夫惟不争，故天下莫能与之争。古之所谓曲则全者，岂虚言也哉，诚全而归之。
　　第二十三章九十二言。
　　稀言自然，故飘风不崇朝，骤雨不崇日。孰为此者，天地也。天地尚不能久，而况於人乎。故从事於道者，道者同於道。从事於得者，得者同於得。从事於失者，失者同於失。於道者道亦得之。於得者得亦得之。於失者失亦得之。信不足，焉有不信。
　　第二十四章四十八言。
　　企者不立，跨者不行。自见者不明，自是者不彰，自伐者无功，自矜者不长。其在道也，曰：余食赘行。物惑恶之，故有道者不处也。
　　第二十五章八十七言。
　　有物混成，先天地生。寂兮寞兮，独立而不改，周行而不殆，可以为天下母。吾不知其名，故强字之曰道，强为之名曰大。大曰逝，逝曰远，远曰返。道大，天大，地大，人亦大。域中有四大，而王处其一尊。人法地，地法天，天法道，道法自然。
　　第二十六章四十九言。
　　重为轻根，靖为躁君。是以君子终日行，不离其辎重。虽有荣观，宴处超然。如之何万乘之主，而以身轻天下。轻则失本，躁则失君。
　　第二十七章九十七言。
　　善行者，无彻迹。善言者，无瑕谪。善数者，无筹策。善闭者，无关键而不可开。善结者，无绳约而不可解。是以圣人常善救人，故人无弃人。常善救物，故物无弃物。是谓袭明。故善人者，不善人之师。不善人者，善人之资。不贵其师，不爱其资，虽知大迷，此谓要妙。
　　第二十八章八十五言。
　　知其雄，守其雌，为天下溪。为天下溪，常德不离，复归於婴儿。知其白，守其黑，为天下式。为天下式，常德不忒，复归於无极。知其荣，守其辱，为天下谷。为天下谷，常德乃足，复归於朴。朴散则为器，圣人用之，则为官长，大制无割。
　　第二十九章六十言。
　　将欲取天下而为之者，吾见其不得已。夫天下神器，不可为也。为者败之，执者失之。凡物或行或随，或噤或吹，或强或到，或培或堕。是以圣人去甚，去奢，去泰。
　　第三十章七十九言。
　　以道佐人主者，不以兵强天下。其事好还，师之所处，刑棘生焉。大军之后，必有凶年。故善者果而已矣，不敢以取强焉。果而勿矜，果而勿伐，果而勿骄，果而不得已，是果而勿强。物壮则老，是谓非道，非道早已。
　　第三十一章一百三十五言。
　　夫美兵者，不祥之器。物或恶之，故有道者不处。是以君子居则贵左，用兵则贵右。兵者不祥之器，非君子之器，不得已而用之。以恬憺为上，故不美也。若美，必乐之。乐之者，是乐杀人也。夫乐人杀人者，不可以得志於天下矣。故吉事尚左，凶事尚右。是以偏将军处左，上将军处右。言居上势，财以丧礼处之。杀人众多，则以悲哀泣之。战胜者，则以丧礼处之。
　　第三十二章七十一言。
　　道常无名。朴虽小，天下莫能臣。王侯若能守，万物将自宾。天地相合，以降甘露，民莫之令，而自均焉。始制有名。名亦既有，夫亦将知止，知止，所以不殆。譬道之在天下，犹川谷之与江海也。
　　第三十三章四十六言。
　　知人者智也，自知者明也。胜人者有力也，自胜者强也。知足者富也，强行者有志也。不失其所者久也，死而不亡者寿也。
　　第三十四章七十三言。
　　大道泛泛兮，其可左右。万物恃之以生而不辞，功成而不居。衣被万物而不为主，故常无欲，可名於小矣。万物归之而不知主，可名於大矣。是以圣人能成其大也，以其终不自大，故能成其大。
　　第三十五章四十四言。
　　执大象者，天下往。往而不害，安平泰。乐与饵，过客止。道之出言，淡兮其无味。视之不足见，听之不足闻，用之不可既。
　　第三十六章五十九言。
　　将欲翕之，必固张之。将欲弱之，必固强之。将欲废之，必固兴之。将欲夺之，必固与之。是谓微明。柔之胜刚，弱之胜强。鱼不可侻於渊，邦之利器，不可以示人。
　　第三十七章四十九言。
　　道常无为，而无不为。王侯若能守，万物将自化。化而欲作，吾将镇之以无名之朴。无名之朴，夫亦将不欲，不欲以靖，天下将自正。
　　道经古本篇上竟
　　德经古本篇下
　　唐太史令傅奕校定
　　第三十八章一百三十一言。
　　上德不德，是以有德。下德不失德，是以无德。上德无为，而无不为。下德为之，而无以为。上仁为之，而无以为。上义为之，而有以为。上礼为之，而莫之应，则攘臂而仍之。故失道而后德，失德而后仁，失仁而后义，失义而后礼。夫礼者，忠信之薄，而乱之首也。前识者，道之华，而愚之始也。是以大丈夫处其厚，不处其薄。处其实，不处其华。故去彼取此。
　　第三十九章一百三十九言。
　　昔之得一者：天得一，以清。地得一，以宁。神得一，以灵。谷得一，以盈。万物得一，以生。王侯得一，以为天下贞。其致之一也。天无以清，将恐裂。地无以宁，将恐发。神无以灵，将恐歇。谷无以盈，将恐竭。万物无以生，将恐灭。王侯无以为贞，而贵高，将恐蹶。故贵以贱为本，高以下为基。是以王侯自谓孤寡、不谷，是其以贱为本也，非欤。故致数誉，无誉。不欲碌碌若玉，落落若石。
　　第四十章二十一言。
　　反者道之动，弱者道之用。天下之物生於有，有生於无。
　　第四十一章九十七言。
　　上士闻道，而勤行之。中士闻道，若存若亡。下士闻道，而大笑之。不笑，不足以为道。故建言有之曰：明道若昧，夷道若类，进道若退。上德若谷，大白若黑辱，广德若不足，建德若偷，质真若输。大方无隅，大器晚成，大音稀声，大象无形，道隐无名。夫惟道，善贷且成。
　　第四十二章七十九言。
　　道生一，一生二，二生三，三生万物。万物负阴而袌阳，冲气以为和。人之所恶，惟孤寡、不谷，而王侯以自称也。故物，或损之而益，或益之而损。人之所以教我，亦我之所以教人。强梁者不得其死，吾将以为学父。
　　第四十三章四十四言。
　　天下之至柔，驰骋天下之至坚。出於无有，入於无间。吾是以知无为之有益也。不言之教，无为之益，天下稀及之矣。
　　第四十五章四十二言。
　　名与身，孰亲。身与货，孰多。得与亡，孰病。是故其爱，必大费。多藏，必厚亡。知足，不辱。知止，不殆。可以长久。
　　右第四十四章三十九言。
　　大成若缺，其用不敝。大满若盅，其用不穷。大直若讪，大巧若拙，大辩若讷。躁胜寒，靖胜热，知清靖以为天下正。
　　第四十六章四十五言。
　　天下有道，却走马以播。天下无道，戎马生於郊。罪莫大於可欲，祸莫大於不知足，咎莫憯於欲得。故知足之足，常足矣。
　　第四十七章四十言。
　　不出户，可以知天下。不窥牖，可以知天道。其出弥远，其知弥鲜。是以圣人不行而知，不见而名，不为而成。
　　第四十八章四十八言。
　　为学者日益，为道者日损。损之又损之，以至於无为，无为则无不为。将欲取天下者，常以无事。及其有事，又不足以取天下矣。
　　第四十九章六十八言。
　　圣人无常心，以百姓心为心。善者吾善之，不善者吾亦善之，得善矣。信者吾信之，不信者吾亦信之，得信矣。圣人之在天下歙歙焉，为天下浑浑焉。百姓皆注其耳目，圣人皆咳之。
　　第五十章八十八言。
　　出生入死，生之徒十有三，死之徒十有三，而民之生，生而动，动皆之死地，亦十有三。夫何故，以其生生之厚也。盖闻善摄生者，陆行不遇兕虎，入军不被甲兵。兕无所投其角，虎无所措其爪，兵无所容其刃。夫何故也，以其无死地焉。
　　第五十一章七十二言。
　　道生之，德畜之。物形之，势成之。是以万物莫不尊道而贵德。道之尊，德之贵，夫莫之爵，而常自然。故道生之，德畜之，长之育之，亭之毒之，盖之覆之。生而不有，为而不恃，长而不宰，是谓玄德。
　　第五十二章七十三言。
　　天下有始，可以为天下母。既得其母，以知其子。既知其子，复守其母，没身不殆。塞其兑，闭其门，终身不勤。开其兑，济其事，终身不救。见小曰明，守柔曰强。用其光，复归其明，无遗身殃，是谓袭常。
　　第五十三章五十四言。
　　使我介然有知，行於大道，惟施是畏。大道甚夷，而民好径。朝甚除，田甚芜，仓甚虚。服文采，带利剑，厌饮食，货财有余。是谓盗夸，盗夸非道也哉。
　　第五十四章八十六言。
　　善建者不拔，善袌者不脱，子孙祭祀不辍。修之身，其德乃真。修之家，其德乃余。修之乡，其德乃长。修之邦，其德乃丰。修之天下，其德乃溥。故以身观身，以家观家，以乡观乡，以邦观邦，以天下观天下。吾奚以知天下之然哉，以此。
　　第五十五章八十三言。
　　含德之厚者，比之於赤子也。蜂虿不螫，猛兽不据，攫鸟不搏。骨弱筋柔而握固。未知牝牡之合而稄作，精之至也。终日号而嗌不忧欠於油切气逆也，和之至也。知和曰常，知常曰明，益生曰祥，心使气则强。物壮则老，谓之不道，不道早已。
　　第五十六章七十言。
　　知者不言也，言者不知也。塞其兑，闭其门，挫其锐，解其纷，和其光，同其尘，是谓玄同。不可得而亲，亦不可得而疏。不可得而利，亦不可得而害。不可得而贵，亦不可得而贱。故为天下贵。
　　第五十七章九十二言。
　　以政治国，以奇用兵，以无事取天下。吾奚以知天下其然哉，以此。夫天下多忌讳，而民弥。民多利器，国家滋昏。民多知慧，而袤事滋起。法令滋章，盗贼多有。故圣人云：我无为，而民自化。我好靖，而民自正。我无事，而民自富。我无欲，而民自朴。
　　第五十八章七十三言。
　　其政闵闵，其民偆偆，其政察察，其民缺缺。祸兮，福之所倚。福兮，祸之所伏。孰知其极，其无正袤。正复为奇，善复为祆。人之迷也，其日固久矣。是以圣人方而不割，廉而不刿，直而不肆，光而不耀。
　　第五十九章六十四言。
　　治人事天，莫若啬。夫惟啬，是以早服。早服谓之重积德。重积德，则无不克。无不克，则莫知其极。莫知其极，可以有国。有国之母，可以长久。是谓深根固柢，长生久视之道。
　　第六十章四十九言。
　　治大国，若烹小鲜。以道莅天下者，其鬼不神。非其鬼不神，其神不伤人。非其神不伤人，圣人亦不伤人。夫两不相伤，故德交归焉。
　　第六十一章八十九言。
　　大国者天下之下流，天下之交。天下之牝，牝常以靖胜牡，以其靖，故为下也。故大国以下小国，则取於小国。小国以下大国，则取於大国。或下以取，或下而取。大国不过欲兼畜人，小国不过欲入事人。两者各得其所欲，故大者宜为下。
　　第六十二章八十五言。
　　道者，万物之奥也，善人之所宝，不善人之所保。美言可以於市，尊言可以加於人。人之不善，何弃之有。故立天子，置三公，虽有拱璧，以先驷马，不如进此道也。古之所以贵此道者，何也。不曰求以得，有罪以免邪，故为天下贵。
　　第六十三章八十五言。
　　为无为，事无事，味无味。大小多少，报怨以德。图难乎，於其易，为大乎，於其细。天下之难事，必作於易。天下之大事，必作於细。是以圣人终不为大，故能成其大。夫轻诺者，必寡信。多易者，必多难。是以圣人犹难之，故终无难矣。
　　第六十四章一百三十一言。
　　其安易持，其未兆易谋。其脆易判，其微易散。为之乎其未有，治之乎其未乱。合袌之木，生於豪末。九成之台，起於累土。千里之行，始於足下。为者败之，执者失之。是以圣人无为故无败，无执故无失。民之从事，常於其几成而败之。慎终如始，则无败事矣。是以圣人欲不欲，不贵难得之货。学不学，以复众人之所过。以辅万物之自然，而不敢为也。
　　第六十五章七十四言。
　　古之善为道者，非以明民，将以愚之。民之难治，以其多知也。故以知治国，国之贼也。不以知治国，国之福也。常知此两者，亦稽式也。能知稽式，是谓玄德。玄德深矣远矣，与物反矣，乃复至於大顺。
　　第六十六章八十五言。
　　江海所以能为百谷王者，以其善下之也，故能为百谷王。是以圣人欲上民，必以其言下之。欲先民，必以其身后之。是以圣人处之上而民弗重，处之前而民不害也。是以天下乐推而不厌。不以其不争，故天下莫能与之争。
　　第六十七章一百五言。
　　天下皆谓吾大，似不肖。夫惟大，故似不肖。若肖，久矣其细也。夫吾有三宝，持而宝之：一曰慈，二曰俭，三曰不敢为天下先。夫慈，故能勇。俭，故能广。不敢为天下先，故能成器长。今舍其慈，且勇。舍其俭，且广。舍其后，且先。是谓入死门。夫慈，以陈则正，以守则固。天将救之，以慈卫之。
　　第六十八章四十七言。
　　古之善为士者不武也，善战者不善胜敌者不争，善用人者为之下。是谓不争之德，是谓用人之力，是谓配天，古之极也。
　　第六十九章五十七言。
　　用兵有言曰：吾不敢为主，而为客。不敢进寸，而退尺。是谓行无行，攘无臂，执无兵，仍无敌。祸莫大於无敌，无敌则几亡吾宝。故抗兵相若，则哀者胜矣。
　　第七十章五十一言。
　　吾言甚易知，甚易行。而人莫之能知，莫之能行。言有宗，事有主。夫惟无知，是以不吾知也。知我者稀，则我贵矣。是以圣人被褐而怀玉。
　　第七十一章三十二言。
　　知不知，尚矣。不知知，病矣。夫惟病病，是以不病。圣人之不病，以其病病，是以不吾病。
　　第七十二章四十八言。
　　民不畏威，则大威至矣。无狎其所居，无厌其所生。夫惟无厌，是以无厌。是以圣人自知而不自见，自爱而不自贵，故去彼取此。
　　第七十三章六十四言。
　　勇於敢则杀，勇於不敢则活。此两者，或利或害。天之所恶，孰知其故。是以圣人犹难之。天之道，不争而善胜，不言而善应，不召而自来。默然而善谋。天网恢恢，疏而不失。
　　第七十四章六十一言。
　　民常不畏死，如之何其以死惧之。若使民常畏死，而为奇者，吾得而杀之，孰敢也。常有司杀者杀，而代司杀者杀，是代大匠斲。夫代大匠斲者，稀不自伤其手矣。
　　第七十五章六十三言。
　　民之饥者，以其上食税之多也，是以饥。民之难治者，以其上之有为也，是以难治。民之轻死者，以其上求生生之厚也，是以轻死。夫惟无以生为贵者，是贤於贵生也。
　　第七十六章五十九言。
　　人之生也柔弱，其死也坚强。草木之生也柔脆，其死也枯槁。故坚强者死之徒也，柔弱者生之徒也。是以兵强者则不胜，木强则共。故坚强处下，柔弱处上。
　　第七十七章八十七言。
　　天之道，其犹张弓者欤。高者抑之，下者举之，有余者损之，不足者补之。天之道损有余而补不足。人之道则不然，损不足以奉有余。孰能损有余而奉不足於天下者，其惟道者乎。是以圣人为而不恃，功成而不居，其不欲见贤邪。
　　第七十九章四十一言。
　　天下莫柔弱於水，而攻坚强者莫之能先，以其无以易之也。柔之胜刚，弱之胜强，天下莫不知，而莫之能行。故圣人之言云：受国之垢，是谓社稷之主。受国之不祥，是谓天下之主。正言若反也。
　　右第七十八章七十三言。
　　和大怨，必有余怨，安可以为善。是以圣人执左契，而不责於人。故有德司契，无德司彻。天道无亲，常与善人。
　　第八十章八十五言。
　　小国寡民，使民有什伯之器而不用也。使民重死，而不远徙。虽有舟舆，无所乘之。虽有甲兵，无所陈之。使民复结绳而用之。至治之极，民各甘其食，美其服，安其俗，乐其业。邻国相望，鸡犬之声相闻，使民至老死不相与往来。
　　第八十一章五十七言。
　　信言不美，美言不信。善言不辩，辩言不善。知者不博，博者不知。圣人无积。既以为人，己愈有。既以与人，己愈多。天之道，利而不害。圣人之道，为而不争。
　　德经古本篇下竟
　　
