太上洞神三元妙本福寿真经
　　经名：太上洞神三元妙本福寿真经。原不题撰人。据后序称，系元代道士苗善时据古本改编，书成於泰定元年（1324）。假托太上老君说天地水三官本体妙用，劝人诵经求福。一卷。底本出处：《正统道藏》洞神部本文类。
　　太上洞神三元妙本福寿真经
　　开明三景章
　　尔时，大圣祖玄元道德天尊太上老君，在太清仙境紫微天宫，时诸天天帝、诸大天仙、三元帝真、无鞅仙圣，列班朝元，天丁力士、金童玉女，侍卫罗列。时有通玄至德大真人出班奏曰：臣闻五太初分，一真造化，两仪健运，五炁生成，皆由三元宰御，三官统辖，至四维八极，三界十方，山川海岳，圣凡人物，禽兽龙鱼，草木昆虫，飞潜动植，盈虚消息，生生化化，无有不属三元主运。凡居境域，上至帝王，下及兆民，荣显兴衰，富寿康宁，吉凶成败，祸福灾虞，皆属三元定分，臣愚，不知三元帝真何因何德，掌握枢机？古今运化，历劫常存，灵感报应，善恶公私，毫杪不差，惟愿大慈细微开示，使诸天人明了通达，修崇皈向。奏毕，九拜，长跪，端珪拱听。
　　尔时，太上於金光中寂无音响，端然微笑，默视无上文始妙道天尊、金阙帝君，时帝君默契太上密旨，诫告通玄至德大真人曰：吾闻无始无元，先天先地，道非常道，而视之不见，名无可名，而听之莫闻，玄之又玄，希夷微之密契，妙兮极妙，虚静极以冥符，三元潜溟溟涬涬之中，五太胎寂寂寥寥之内，中至真於鸿洞，宰太一於混元，不有不空，无声无象，妙有无有，卓然如在，真无不无，湛兮若存，强名象帝之先，寓号元皇之始，自太极肇而三元造化，从混沌凿而一炁生成，三极建中，二仪定位，帝宰乎纲维，神御乎枢纽，故天始凝水，地统其源，氤氲混一，元炁中融，化钧密运，生意绵存，故三元帝君职任宰御，巡历考校，凡仙官真人、天神地祇、水母三界，万灵君臣，人物善恶，悉主隶焉。
　　天官诚运章
　　原夫天官体精一而中正纯粹，主健运而元亨利贞，雷震风飘，云行雨施，有无无有，消息如环，钓#1陶造化融一炁，生生不穷，升降屈伸，运四时绵绵不息，正令行乎少昊，至仁发乎旸谷，鼓舞仁风，草木山川成秀丽，化融元炁，飞潜动植悉冲和，孔德成莫大之神功，玄仁变无穷之妙用，主天曹大生之柄，宰天府元化之机，帝德无方，真功罔极，凡天下山岳府君城隍社令，主职攸司，一切不正神只君臣人物，悉属考校，黜陟赏罚焉。
　　地官厚本章
　　道乃万物之奥，坤为群类之基，地官融五太于窈窈冥冥之中，坤宰育万有于化化生生之内，上承天道，体至柔而动则刚，中蕴元黄，用极广而微之博，包括八荒十圹，乘载四海九州，含万象而化光，全生生之妙体，贯九泉之脉络，总密密之玄机，山泽通炁，会风云于幽谷，地天妙合，激雷电，干太空，东至扶桑，西及细柳，南极南维，北届北都，中载岱岳名山，上御昆仑仙境，推荡阴阳之复姤，晦彰日月之夷升否塞，则成冬之收藏泰亨，则发春之化育无情有情之物，总理中黄巨象，微相之形，咸生厚土，故后土功高莫极，中帝德厚无疆，凡人素履行藏，悉承厚载之德，死生安止，咸庇含弘之恩，凡世问九州八荒山川原野不正神祇、妖魔魍魉、幽爽猖亡，为人民患害者，悉属考校罚灭，及无情有情生成长育，悉隶造造化化焉。
　　水官归源章
　　夫水官者，大道一源，弘通万派，圣德渊澄于沧海，神功寂湛于瑶池，深潜莫眹之鸿蒙，冲漠未凿之混沌，晶茫莫测，滔腾混于太空，澄澈无涯，静止息于先地，能柔能顺，用莫之既，可方可圆，深不可量，实满而不自盈，往来而不失信，其质柔而体至刚，其性下而公用平，其海藏也，韫金玉珠珍，其源流也，育馄龙鱼蜃，细无不入，大无不包，神其变化，则倾山倒岳，攻其坚强，则贯金透石，道济天下，载万斛之巨舟，光泽世间，印千川之皎月，体之若此，升降自然，故上善若水，利万物而不争，至神如天，历千古而无变，汪洋清洁，溥博柔和，与天地大通，共虚空同体，滋生万物，泽育群生。奈凡流莫晓洪泽之恩，徒为望洋之叹，凡江海河读，川源溪涧，井谷潭池，龙宫海藏，一切水渊神母，毒龙蛟蜃，鱼鳖水怪诸妖，与人为害者，咸隶考校伐戮焉。
　　三元体妙章
　　夫先天太玄至真混元中黄之元炁，洞渊清泽之元精，旸谷青华之妙道，三元若此，人亦如然，若夫世问善信贤良，夙植功德，得闻如上妙微，冰消幻妄，清静身心，渊毓元精，绵息元炁，寂照元神，混神炁精，冲凝天谷，复无极至真之妙道，劫运长存，获无量寿，受无量福，其圣功玄德，不可思议，吾代奉太上慈慧妙音，宣扬重说三元咒曰：
　　大哉玄元始，妙道自然然。真阳冥赫赫，真阴密玄玄。真宰冲漠眹，极肇生诸天。元皇析五太，建极主三元。三元融五炁，造化人坤乾。三才氤氲混，万物生生焉。惟人最慧贵，真性体高天。无为至清静，秉升道德全。纯粹如玉莹，刚明体金坚。如坤柔厚德，如水善方圆。性本无生灭，心生成倚偏。四非纵八识，爱恶生妄缘。苦海浪翻复，滚滚丧真源。太上悯慈救，强道作法船。济人登道岸，无柰人狂颠。浑流无定止，甘心堕幽泉。轮回诸苦趣，长劫业火然。暴弃不自悔，执昧深可怜。心息无生灭，心清罪业蠲。心空超八识，心浄绝诸愆。心纯无妄伪，心明光慧圆。心通无障碍，心了乐象先。但肯回心正，火中生金莲。迷昧为下鬼，明悟登上仙。宝固精神炁，三元复本然。无量大功德，妙微难言宣。洗心志专精，斋心至敬诚。诚诚中应感，自然咸利贞。不空真妙象，无色无臭声。神化妙难测，寂明中洞明。释一切罪厄，消一切灾迍。行止常清吉，福禄寿康宁。三元微妙道，如意大光亨。稽首诚不二，敬信力尊行。心君常安泰，天下永和平。
　　三官慈誓章
　　时，三元三官帝君闻是经咒，即九礼太上道前，端珪而誓曰：臣然主任三元，巡访考校，常清静体道，无为自然，亦不自知己美，今闻如上法音，誓愿传教世间，凡良善男女，有能受持三元斋戒，澡沐身心，诵味是经，敬持真咒，精进力行，如太上勑命，普告诸天仙圣、三元官曹攸司、三界十方神祇等，如有世间持诵是经咒者，随其诚意，即为赴感护卫，拯救水火兵盗病患，生产船几筏苦厄灾伤，宥释夙生见在一切冤愆罪障，保其精进无上至真妙道，即令夙疾普消，精神清健，形质康安，增延福寿。奏毕再拜。是时通玄至德大真人与诸天天帝天仙、三元仙圣、无鞅仙真，同声赞咏，历劫未闻如上妙旨，得悟三元大本，三官愿力，皆真欢至乐，天乐雍肃，清音妙韵，天花天香馥朗，十方仙圣神真恭礼，各复元所，普愿人天敬信奉行。
　　太上洞神三元妙本福寿真经竟
　　后序
　　本元天性，清寂虚明，了无欲情，安有善恶，心念一起，邪正区分。尝闻上古君臣民物，皆真真实实，朴朴纯纯，初无贰心，咸有一德，自然三元融畅，一性慧灵，中古以来，尚机智聪明，流心情妄，贪嗔好胜，嫉妬好争，诈伪奸邪，骄奢欺昧，了无觉知，终不改悔。人欲甚而天性丧矣，致冤枉罹祸，良善受殃，苦屈无伸，以其上下邪气交征，感生疫疠兵凶，饥荒奸盗、鬼神阴毒，魔怪兴妖，灾害并生，以至病疾伤残，性命夭祈，苦哉！我太上慈悯，上帝降衷，职任三官天曹府司，每遇三元巡访考校，昭彰功罪，伸理曲直，赦罪救苦，解厄拯危，有功德者，赐福禄寿，以至子孙贤哲荣显，作罪业者，罚戮剿除，以至子孙愚顽凌替，圣明公直，报应如响，自然而然，万无一失。此经太上妙玄三元道德大体妙用，圣力神功，俾夫志士修真明本，反朴还淳，复上古之玄风，证至真之妙道。仆受授古本，校正分章，使夫易晓玄理，精明道心，上祝皇图永固，圣寿遐昌，次愿善信斋心诵持，诚意修奉，庶不负太上圣慈，道济天下，三官愿力福佑人间。仲庵王居士一见诚诵喜跃，发心劝缘绣梓，普化人天、同归正道，岂小补哉！泰定甲子阳至日，金栏紫衣玄一高士臣苗善时顿首敬序。
　　#1『钓』，疑为『钧』之误。
　　
