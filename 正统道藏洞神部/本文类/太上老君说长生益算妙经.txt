太上老君说长生益算妙经
　　经名：太上老君说长生益算妙经。撰者不详，约出於唐代。假托太上老君为诸仙真天师说召神佩符，除病益算之法。一卷。底本出处：《正统道藏》洞神部本文类。
　　太上老君说长生益算妙经
　　太上老君昔在禅黎国土碧落天中，见有男女抱病困厄，寿不以理，便当夭化，等未应全，太上老君以他心智，洞究玄妙，垂颜顾视，即召十方天官、五岳真君、长生司命，侍从左右，同会七宝琉璃之座，诸天宫主算六甲符图，天神地祇，无鞅数众，俱来稽首，长跪作礼，端简恭肃，受命教诲。
　　道言：下界之人，信道者稀，不知求生，为恶日积，其来以久，不识真君，致招众祸，恒婴六疾，太上哀念兆庶，即命东极长生真君，以召六甲主算神人，各有无量骑乘，游行国界，持经教诲，命受天人，示其愚蒙，赐其符线，佩服身中，转经益算，斋戒为常，冀续年命，免脱诸难。若有至心男女，受持供养，烧香洒扫，情无厌倦，昼夜翘勤，尊敬三宝，大慈广济，救护危厄，苦毒蒙原，除魔消患，灭恶澄清。甲子将军王文卿，从官一百三十九人，生我益算万二千道，所护人身，得蒙成就，真神镇心，除其恶疾。甲戌将军展子江，从官一百三十五人，生我益算万二千道，所护人身，体中除患却祸。甲申将军扈文长，从官一百三十人，养我益算万二千道，救护人身还魂复魄。甲午将军卫上卿，从官一百三十九人，与我益算万二千道，保护人身一百二十岁之期。甲辰将军孟非卿，从官一百三十五人，扶我益算万二千道，守护人身不令见恶。甲寅将军明文章，从官一百三十一人，救我益算万二千道，卫护人身断诸恶魔。六十甲子三元道泰君，万生益算君，若有命尽者，大圣之恩，能益其寿，万道下生，与我增算，道能覆爱，道能救护，道能生成，道能育养，若人算尽者，是道能益一万二千九百九十九算，与道齐坚，天地合德，万物滋荣，其道能生，真君下世，与我长生，益我寿算，禀气长存，一万二千七百种道下生护人，若疾病之者，韩君丈人、明医玉女、直符小吏四万八千人，俱来救治，若有魔邪祆魅侵淫者，大慈耀明等三千五百真人，俱时破魔，剪罚殃□，百祸崩消，道化无穷，与我益算三千道，守护人身，命得坚强，勇猛精进，五百诸仙下生，与我益算万道，护人身命九亿万岁，常得正道敷生大圣兴隆，益我年算，我寿自然，百千万道，常护人身，开智慧门，通达无碍，万道下生，为我益算三万五千道，保护人身，威仪备足，众魔摧阙，九千万众真人神童与我益算，乘三千圣道救我所愿。
　　尔时，太上老君及诸真人仙童，文始先生德然等，同趣真宗，普为益算，卫护我身，万二千道神符，打锻众魔蛊毒，山林社稷倚托形声，假称神势，尽令收灭。
　　太上神符打锻众魔风王，灶君残殂水龙之神，土公害气，咸使销亡。六甲神符打锻五魖六耗，恶梦歌昤，野道咒诅，魑魅魍魉血气之鬼，尽令除荡。此经尊妙，威力难称，众经之王，降魔灭伪，最为第一，勤修至理，德流一乘，大福普匝，慎勿轻宣，行之如法，秘而奉焉。心当存念，道不虚言，能依命者，诸恶莫干，毁削罪录，解散怨雠，身康宅宁，万灾绝源。贪狼星主恶气，巨门星主尸，禄存星主百鬼，文曲星主口舌，廉贞星主恶梦，武曲星主官事，破军星主魖耗，左辅斗星主人命算，右弼斗星主鬼神，三台星护人身命。
　　第一恶星，第二良星，第三辟星，第四荧惑星，第五危星，销灾度难，辟除天下疫气疾病，奸非妒妨乱之鬼，速去千万里之外，急急如太上老君律令！
　　第一开心符，第二益算符，第三护身命符，第四金木水火土不相克符，第五主生人阿姖死鬼虚耗神符，所生之法，一切恶物见符当自散灭，急急如律令！
　　六甲将军在上元甲子正月一日。
　　太上老君与天师，以汉安元年於蜀都，五月壬午在赤石城崖舍之中，折石为信，奉道之民，若有寿终算尽，年衰月厄，当自沐浴烧香，斋戒存心，闻我太上神符，保护万姓，百年无阙，若岁月日时衰忌，当佩神符，无有衰厄，大道真符，授与其人，过灾度厄，增年益算，受符之后，寿命延长，九亿万道符护身命，愿寿登一百二十岁，算得备足，三宫丹田，真气充满，身有光明，诸仙生我，诸经载我，日月照我，玉光映我，阴阳长我，四时养我，五芝荫我，五云盖我，五真护我，六甲生我，五帝助我，五音乐我，五兵翼我，星辰覆我，真圣卫我，仙人扶我，玉女侍我，青龙引我，白虎侠我，公侯吏人爱我，百姓我，万民营我，长者顺我，乡里钦我，弓箭刀兵盗贼离我，虎狼蚖蛇虫兽避我，五毒蛊道避我。弟子佩符之后，天开四通，百鬼伏从，堕水不溺，履火不烧，出入吉庆，不逢祸殃，四海五岳，将军所护，天道备卫，万法俱宣。
　　太上神经，贤圣卫我，良药饷我，洞究吉凶，神符护我，百鬼避我，仙道念我，天门通我，地户闭我，清泉饮我，神人达我，风伯送我，雨师除道。当吾符者死，背吾符者亡，符厌妒耗害田蚕之鬼，符厌死丧新旧哭泣雌雄破殃复连之鬼，符厌山林社稷田君残殂之鬼，符厌游光精魅百怪之鬼，符厌赤舌咒诅盟誓之鬼，符厌比舍起屋动土尸疰之鬼，符厌日游土气禁忌之鬼，符厌腥血伤亡客死之鬼，符厌兵死狱死之鬼，符厌男女殃□之鬼，符厌无辜枉杀人鬼。弟子今受大道神符，行流动静，四道开通，寝不恶梦，善瑞日臻，所求所愿，皆得遂心，千道万法，正真之威，如符所劫，急急如太上道君律令！
　　第一开心符
　　第二益算符
　　第三护身命符
　　第四金木水火土不相克符
　　第五主人生阿姖死鬼魑耗神符
　　符肙犬山林之鬼
　　符肙犬五土之鬼
　　符肙犬游止土气之鬼
　　符肙犬客死之鬼
　　符肙犬狱死之鬼
　　符肙犬无辜之鬼
　　符肙犬赤舌之鬼
　　符肙犬雌雄之鬼
　　符肙犬腥死之鬼
　　太上老君说长生益算妙经竟
　　
