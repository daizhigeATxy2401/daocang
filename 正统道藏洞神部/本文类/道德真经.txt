道德真经
　　经名：道德真经（道藏无注本）。此本经文及分章与《河上公章句》本相同，约出於宋代。底本出处：《正统道藏》洞神部本文类。参校：《老子道德经河上公章句》。
　　道德真经卷上
　　体道章第一
　　道可道，非常道；名可名，非常名。无名，天地之始；有名，万物之母。常无，欲以观其妙。常有，欲以观其徼。此两者同出而异名。同谓之玄。玄之又玄，众妙之门。
　　养身章第二
　　天下皆知美之为美，斯恶已。皆知善之为善，斯不善矣。故有无之相生，难易之相成，长短之相形，高下之相倾，音声之相和，前后之相随。是以圣人处无为之事，行不言之教。万物作而不辞，生而不有，为而不侍，功成不居。夫惟不居，是以不去。
　　安民章第三
　　不尚贤，使民不争。不贵难得之货，使民不为盗。不见可欲，使心不乱。是以圣人之治，虚其心，实其腹，弱其志，强其骨，常使民无知无欲。使夫知者不敢为也，为无为，则无不治矣。
　　无源章第四
　　道冲，而用之或似不盈，渊兮似万物之宗。挫其锐，解其纷，和其光，同其尘。湛兮似或存。吾不知其谁之子，象帝之先。
　　虚用章第五
　　天地不仁，以万物为刍狗。圣人不仁，以百姓为刍狗。天地之间其犹橐钥乎。虚而不屈，动而愈出。多言数穷，不如守中。
　　成象章第六
　　谷神不死，是谓玄牝。玄牝之门，是谓天地根。绵绵若存，用之不勤。
　　韬光章第七
　　天长地久。天地所以能长且久者，以其不自生，故能长生。是以圣人后其身而身先，外其身而身存。非以其无私耶？故能成其私。
　　易性章第八
　　上善若水。水善利万物而不争，处众人之所恶，故几於道。居，善地。心，善渊。与，善仁。言，善信。政，善治。事，善能。动，善时。夫惟不争，故无尤。
　　运夷章第九
　　持而盈之，不如其已。揣而锐之，不可长保。金玉满堂，莫之能守。富贵而骄，自遗其咎。功成名遂身退，天之道。
　　能为章第十
　　载营魄抱一，能无离乎。专气致柔，能如婴儿乎。涤除玄览，能无疵乎。爱民治国，能无为乎。天门开阖，能无雌乎。明白四达，能无知乎。生之畜之，生而不有，为而不恃，长而不宰，是谓玄德。
　　无用章第十一
　　三十辐共一毂，当其无有，车之用。埏埴以为器，当其无有，器之用。凿户牖以为室，当其无有，室之用。故有之以为利，无之以为用。
　　检欲章第十二
　　五色令人目盲，五音令人耳聋，五味令人口爽，驰骋田猎令人心发狂，难得之货令人行妨。是以圣人为腹不为目，故去彼取此。
　　厌耻章第十三
　　宠辱若惊，贵大患若身。何谓宠辱，宠为下。得之若惊，失之若惊，是谓宠辱若惊。何谓贵大患若身，吾所以有大患者，为吾有身，及吾无身，吾有何患。故贵以身为天下，若可寄天下。爱以身为天下，若可托天下。
　　赞玄章第十四
　　视之不见名曰夷，听之不闻名曰希，搏之不得名曰微。此三者不可致诘，故复混而为一。其上不皦，其下不昧，绳绳兮不可名，复归於无物。是谓无状之状，无象之象，无物之象，是谓惚恍。迎之不见其首，随之不见其后。执古之道，以御今之有，能知古始，是谓道纪。
　　显德章第十五
　　古之善为士者，微妙玄通，深不可识。夫惟不可识，故强为之容。豫若冬涉川，犹若畏四邻，俨若客，换若冰将释，敦兮其若朴，旷兮其若谷，浑兮其若浊。孰能浊以澄，静之徐清，孰能安以久，动之徐生。保此道者不欲盈。夫惟不盈，故能弊不新成。
　　归根章第十六
　　致虚极，守静笃。万物并作，吾以观其复。夫物芸芸，各复归其根。归根曰静，静曰复命，复命曰常，知常曰明。不知常，妄作，凶。知常容，容乃公，公乃王，王乃天，天乃道，道乃久，役身不始。
　　淳风章第十七
　　太上，下知有之。其次，亲之，誉之。其次，畏之，侮之。信不足，有不信。犹其贵言。功成事遂，百姓谓我自然。
　　俗薄章第十八
　　大道废，有仁义。智慧出，有大伪。六亲不和，有孝慈。国家昏乱，有忠臣。
　　还淳章第十九
　　绝圣弃智，民利百倍。绝仁弃义，民复孝慈。绝巧弃利，盗贼无有。此三者，以为文不足，故令有所属。见素抱朴，少私寡欲。
　　异俗章第二十
　　绝学无忧，唯之与阿，相去几何。善之与恶，相去何若。人之所畏，不可不畏。荒兮，其未央哉。众人熙熙，始享大牢，如登春台。我独怕兮，其未兆，如婴儿之未孩，乘乘兮，若无所归。众人皆有余，我独若遗，我愚人之心也哉。纯纯兮，俗人昭昭，我独若昏，俗人察察，我独闷闷。忽若晦，飂兮似无所止。众人皆有以，我独顽似鄙。我独异於人，而贵求食於母。
　　虚心章第二十一
　　孔德之容，惟道是从。道之为物，惟恍惟惚，惚兮恍，其中有象。恍兮惚，其中有物。窈兮冥，其中有精。其精甚真，其中有信。自古及今，其名不去，以阅众甫。吾何以知众甫之然哉？以此。
　　益谦章第二十二
　　曲则全，枉则直，洼则盈，弊则新，少则得，多则惑。是以圣人抱一，为天下式。不自见，故明。不自是，故彰。不自伐，故有功。不自矜，故长。夫惟不争，故天下莫能与之争。古之所谓曲则全者，岂虚言哉？诚全而归之。
　　虚无章第二十三
　　希言自然，飘风不终朝，骤雨不终日。孰为此者，天地。天地尚不能久，而况於人乎。故从事於道者，道者同於道，德者同於德，失者同於失。同於道者，道亦得之。同於德者，德亦得之。同於失者，失亦得之。信不足，有不信。
　　若思章第二十四
　　跂者不立，跨者不行。自见者不明，自是者不彰。自伐者无功，自矜者不长。其於道也，曰：余食赘行。物或恶之，故有道者不处。
　　名象章第二十五
　　有物混成，先天地生。寂兮寥兮，独立而不改，周行而不殆，可以为天下母。吾不知其名，字之曰道，强为之名曰大。大曰逝，逝曰远，远曰反。故道大，天大，地大，王亦大。域中有四大，而王居其一焉。人法地，地法天，天法道，道法自然。
　　重德章第二十六
　　重为轻根，静为躁君。是以君子终日行，不离辎重。虽有荣观，燕处超然。柰水不何万乘之主，而以身轻天下。轻则失臣，躁则失君。
　　巧用章第二十七
　　善行，无辙迹。善言，无瑕谪。善计，不用筹策。善闭，无关犍而不可开。善结，无绳约而不可解。是以圣人常善救人，故无弃人。常善披物，故无弃物。是谓袭明。故善人，不善人之师。不善人，善人之资。不贵其师，不爱其资，虽智大迷，是谓要妙。
　　返朴章第二十八
　　知其雄，守其雌，为天下溪。为天下溪，常德不离，复归於婴儿。知其白，守其黑，为天下式。为天下式，常德不忒，复归於无极。知其荣，守其辱，为天下谷。为天下谷，常德乃足，复归於朴。朴散则为器，圣#1人用之，则为官长，故大制不割。
　　无为章第二十九
　　将欲取天下而为之，吾见其不得已。天下神器，不可为也。为者败之，执者失之。故物或行或随，或煦或吹，或强或羸，或载或隳。是以圣 人去甚，去奢，去泰。
　　俭武章第三十
　　以道佐人主者，不以兵强天下。其事好还，师之所处，荆棘生焉。大军之后，必有凶年。故善者果而已，不敢以取强。果而勿矜，果而勿伐，果而勿骄，果而不得已，果而勿强。物壮则老，是谓不道，不道早已。
　　偃武章第三十一
　　夫佳兵者，不祥之器。物或恶之，故有道者不处。君子居则贵左，用兵则贵右。兵者，不祥之器，非君子之器，不得已而用之。恬憺为上。胜而不美，而美之者，是乐杀人。夫乐杀人者，不可以得志於天下矣。故吉事尚左，凶事尚右，偏将军处左，上将军处右。言以丧礼处之。杀人众多，以悲哀泣之。战胜，以丧礼处之。
　　圣德章第三十二
　　道常无名。朴虽小，天下不敢臣。王侯若能守之，万物将自宾。天地相合，以降甘露，民莫之令，而自均。始制有名。名亦既有，天亦将知之，知之，所以不殆。譬道之在天下，犹川谷之与江海。
　　辩德章第三十三
　　知人者智，自知者明。胜人者有力，自胜者强。知足者富，强行者有志。不失其所者久，死而不亡者寿。
　　任成章第三十四
　　大道泛兮，其可左右。万物恃之而生，而不辞，功成而不名有。爱养万物而不为主，常无欲，可名於小。万物归焉而不为主，可名为大。是以圣人终不为大，故能成其大。
　　仁德章第三十五
　　执大象，天下往。往而不害，安平泰。乐与饵，过客止。道之出口，淡乎其无味。视之不足见，听之不足闻，用之不可既。
　　微明章第三十六
　　将欲翕之，必固张之。将欲弱之，必固强之。将欲废之，必固兴之。将欲夺之，必固与之。是谓微明。柔弱胜刚强。鱼不可脱於渊，国之利器，不可以示人。
　　为政章第三十七
　　道常无为，而无不为，侯王若能守之，万物将自化。化而欲作，吾将镇之以无名之朴。无名之朴，亦将不欲，不欲以静，天下将自正。
　　道德真经卷上
　　#1： 按原本『圣』字下，出现拼版错误，插入两页半共十版傅奕《道德经古本篇》 文字。今据《河上公章句》改正。不复出校记，以免烦琐。
　　道德真经卷下
　　论德章第三十八
　　上德不德，是以有德。下德不失德，是以无德。上德无为，而无以为。下德为之，而有以为。上仁为之，而无以为。上义为之，而有以为。上礼为之，而莫之应，则攘臂而仍之。故失道而后德，失德而后仁，失仁而后义，失义而后礼。夫礼者，忠信之薄，而乱之首也。前识者，道之华，而愚之始。是以大丈夫处其厚，不处其薄。居其实，不居其华。故去彼取此。
　　法本章第三十九
　　昔之得一者：天得一，以清。地得一，以宁。神得一，以灵。谷得一，以盈。万物得一，以生。侯王得一，以为天下正。其致之，天无以清，将恐裂。地无以宁，将恐发。神无以灵，将恐歇。谷无以盈，将恐竭。万物无以生，将恐灭。侯王无以贵高，将恐蹙。故贵以贱为本，高以下为基。是以侯王自谓孤寡、不谷，此其以贱为本邪，非乎。故致数誉，无誉。不欲琭琭如玉，珞珞如石。
　　去用章第四十
　　反者道之动，弱者道之用。天下之物生於有，有生於无。
　　同异章第四十一
　　上士闻道，勤而行之。中士闻道，若存若亡。下士闻道，大笑之。不笑，不足以为道。建言有之，明道若昧，进道若退，夷道若类。上德若谷，太白若辱，广德若不足，建德若偷，质真若渝。大方无隅，大器晚成，大音希声，大象无形。道隐无名，夫惟道，善贷且成。
　　道化章第四十二
　　道生一，一生二，二生三，三生万物。万物负阴而抱阳，冲气以为和。人之所恶，惟孤寡、不谷，而王公以为称。故物，或损之而益，益之而损。人之所教，亦我义教之。强梁者不得其死，吾将以为教父。
　　徧用章第四十三
　　天下之至柔，驰骋天下之至坚。无有，入於无间。吾是以知无为之有益。不言之教，无为之益，天下希及之。
　　立戒章第四十四
　　名与身，孰亲？身与货，孰多？得与亡，孰病？是故甚爱，必大费。多藏，必厚亡。知足，不辱。知止，不殆。可以长久。
　　洪德章第四十五
　　大成若缺，其用不敝，大盈若冲，其用不穷。大直若屈，大巧若拙，大辩若讷。躁胜寒，静胜热，清静为天下正。
　　俭欲章第四十六
　　天下有道，却走马以粪。天下无道，戎马生於郊。罪莫大於可欲，祸莫大於不知足，咎莫大於欲得。故知足之足，常足矣。
　　鉴远章第四十七
　　不出户，知天下。不窥牖，见天道。其出弥远，其知弥少。是以圣人不行而知，不见而名，不为而成。
　　忘知章第四十八
　　为学日益，为道日损。损之又损之，以至於无为，无为而无不为。取天下，常以无事。及其有事，不足以取天下。
　　任德章第四十九
　　圣人无常心，以百姓心为心。善者吾善之，不善者吾亦善之，德善。信者吾信之，不信者吾亦信之，德信。圣人之在天下惵惵，为天下浑其心。百姓皆注其耳目，圣人皆孩之。
　　贵生章第五十
　　出生入死，生之徒十有三，死之徒十有三，人之生，动之死地，亦十有三。夫何故，以其生生之厚。盖闻善摄生者，陆行不遇兕虎，入军不被甲兵。兕无所投其角，虎无所措其爪，兵无所容其刃。夫何故？以其无死地。
　　养德章第五十一
　　道生之，德畜之。物形之，势成之。是以万物莫不尊道而贵德。道之尊，德之贵，夫莫之爵，而常自然。故道生之，畜之，长之，育之，成之，熟之，养之，覆之。生而不有，为而不恃，长而不宰，是谓玄德。
　　归元章第五十二
　　天下有始，以为天下母。既得其母，以知其子。既知其子，复守其母。没身不殆。塞其兑，闭其门，终身不勤。开其兑，济其事，终身不救。见小曰明，守柔曰强。用其光，复归无明，无遗身殃，是谓袭常。
　　益证章第五十三
　　使我介然有知，行於大道，惟施是畏。大道甚夷，而民好径。朝甚除，田甚芜，仓甚虚。服文采，带利剑，厌饮食，财货有余。是谓盗夸，非道也哉。
　　修观章第五十四
　　善建者不拔，善抱者不脱，子孙祭祀不辍。修之身，其德乃真。修之家，其德乃余。修之乡，其德乃长。修之国，其德乃丰。修之天下，其德乃普。故以身观身，以家观家，以乡观乡，以国观国，以天下观天下。吾何以知天下之然哉，以此。
　　玄符章第五十五
　　含德之厚，比於赤子。毒虫不螫，猛兽不据，攫鸟不搏。骨弱筋柔而握固。未知牝牡之合而□作，精之至也。终日号而嗌不嘎，和之至也。知和曰常，知常曰明，益生曰祥，心使气曰强。物壮则老，是谓不道，不道早已。
　　玄德章第五十六
　　知者不言，言者不知。塞其兑，闭其门，挫其锐，解其纷，和其光，同其尘，是谓玄伺。故不可得而亲，不可得而疏，不可得而利，不可得而害，不可得而贵，不可得而贱，故为天下贵。
　　淳风章第五十七
　　以正治国，以奇用兵，以无事取天下。吾何以知天下其然哉，以此。天下多忌讳，而民弥贫。人多利器，国家滋昏。人多伎巧，奇物滋起。法令滋彰，盗贼多有。故圣人云：我无为，而民自化。我无事，而民自富。我好静，而民自正。我无欲，而民自朴。
　　顺化章第五十入
　　其政闷闷，其民淳淳，其政察察，其民缺缺。祸兮福所倚，福兮祸所伏。孰知其极，其无正邪。正复为奇，善复为祆。民之迷，其日固久。是以圣人方而不割，廉而不刿，直而不肆，光而不耀。
　　守道章第五十九
　　治人事天，莫若啬。夫惟啬，是谓早复。早复谓之重积德。重积德，则无不克。无不克，则莫知其极。莫知其极，可以有国。有国之母，可以长久。是谓深根固蒂，长生久视之道。
　　居位章第六十
　　治大国，若烹小鲜。以道莅天下，其鬼不神。非其鬼不神，其神不伤民。非其神不伤民，圣人亦不伤民。夫两不相伤，故德交归焉。
　　谦德章第六十一
　　大国者下流，天下之交。天下之交牝，牝常以静胜牡，以静为下。故大国以下小国，则取小国。小国以下大国，则取大国。故或下以取，或下而取。大国不过欲兼畜人，小国不过欲入事人。两者各得其所欲，故大者宜为下。
　　为道章第六十二
　　道者，万物之奥，善人之宝，不善人之所保。美言可以市，尊行可以加人。人之不善，何弃之有？故立天子，置三公，虽有拱璧，以先驷马，不如坐进此道。古之所以贵此道者何？不曰求以得，有罪以免邪。故为天下贵。
　　恩始章第六十三
　　为无为，事无事，味无味。大小多少，报怨以德。图难於其易，为大於其细。天下之难事，必作於易。天下之大事，必作於细。是以圣人终不为大，故能成其大。夫轻诺必寡信，多易必多难。是以圣人犹难之，故终无难。
　　守微章第六十四
　　其安易持，其未兆易谋。其脆易破，其微易散。为之於未有，治之於未乱。合抱之木，生於毫末。九层之台，起於累土。千里之行，始於足下。为者败之，执者失之。是以圣人无为故无败，无执故无失。民之从事，常於几成而败之。慎终如始，则无败事。是以圣人欲不欲，不贵难得之货。学不学，复众人之所过。以辅万物之自然，而不敢为。
　　淳德章第六十五
　　古之善为道者，非以明民，将以愚之。民之难治，以其智多。是故以智治国，国之贼。不以智治国，国之福。知此两者，亦楷式。尝知楷式，是谓玄德。玄德深矣远矣，与物反矣，然后乃至大顺。
　　后己章第六十六
　　江海所以能为百谷王者，以其善下之，故能为百谷王。是以圣人欲上人，以其言下之。欲先人，以其身后之。是以处上而人不重，处前而人不害。是以天下乐推而不厌。以其不争，故天下莫能与之争。
　　三宝章第六十七
　　天下皆谓我道大，似不肖。夫惟大，故似不肖。若肖，久矣其细也。夫我有三宝，保而持之：一曰慈，二曰俭，三曰不敢为天下先。夫慈，故能勇。俭，故能广。不敢为天下先，故能成器长。今舍其慈，且勇。舍其俭，且广。舍其后，且先。死矣。夫慈，以战则胜，以守则固。天将救之，以慈卫之。
　　配天章第六十八
　　善为士者不武，善战者不怒，善胜敌者不一，善用人者为之下。是谓不争之德，是谓用人之力，是谓配天，古之极也。
　　玄用章第六十九
　　用兵有言：吾不敢为主，而为客。不敢进寸，而退尺。是谓行无行，攘无臂，仍无敌，执无兵。祸莫大於轻敌，轻敌则几丧吾宝。故抗兵相加，一反者胜矣。
　　知难章第七十
　　吾言甚易知，甚易行。而天下莫能知，莫能行。言有宗，事有君。夫惟无知，是以不我知。知我者希，则我者贵。是以圣人被褐怀玉。
　　知病章第七十一
　　知不知，上。不知知，病。夫惟病病，是以不病。圣人不病，以其病病，是以不病。
　　爱己章第七十二
　　民不畏威，则大威至。无狭其所居，无厌其所生。夫惟不厌，是以不厌。是以圣人自知不自见，自爱不自贵，故去彼取。此。
　　任为章第七十三
　　勇於敢则杀，勇於不敢则活。此两者，或利或害。天之所恶，孰知其故。是以圣人犹难之。天之道，不争而善胜，不言而善应，不召而自来。繟然而善谋。天网恢恢，疏而不失。
　　制惑章第七十四
　　民常不畏死，奈何以死惧之。若使民常畏死，而为奇者，吾得执而杀之，孰敢。常有司杀者杀。夫代司杀者杀，是谓代大匠斲。夫代大匠斲，希有不伤其手矣。
　　贪损章第七十五
　　民之饥，以其上食税之多，是以饥。民之难治，以其上之有为，是以难治。人之轻死，以其求生之厚，是以轻死。夫惟无以生为者，是贤於贵生。
　　戒强章第七十六
　　民之生也柔弱，其死也坚强。万物草木之生也柔脆，其死也枯槁。故坚强者死之徒，柔弱者生之徒。是以兵强则不胜，木强则共。故坚强居下，
　　柔弱处上。
　　天道章第七十七
　　天之道，其犹张弓乎。高者抑之，下者举之，有余者损之，不足者与之。天道损有余而补不足。人之道则不然，损不足以奉有余。孰能以有余而奉不足於天下，唯有道者。是以圣人为而不恃，功成不处，其不欲见贤。
　　任信章第七十八
　　天下柔弱莫过於水，而攻坚强者莫之能胜，其无以易之。故柔胜刚，弱胜强，天下莫不知，莫能行。是以圣人言：受国之垢，是为社稷主。受国不祥，是为天下王。正言若反。
　　任契章第七十九
　　和大怨，必有余怨，安可以为善。是以圣人执左契，而不责於人。故有德司契，无德司彻。天道无亲，常与善人。
　　独立章第八十
　　小国寡民，使有什佰之器而不用。使民重死，而不远徙。虽有舟舆，无所乘之。虽有甲兵，无所陈之。使民复结绳而用之。甘其食，美其服，安其居，乐其俗。邻国相望，鸡犬之声相闻，民至老死不相往来。
　　显质章第八十一
　　信言不美，美言不信。善者不辩，辩者不善。知者不博，博者不知。圣人不积。既以与人，己愈有。既以与人，己愈多。天之道，利而不害。圣人之道，为而不争。
　　道德真经卷下竟
　　
