太上飞步南斗太微玉经
　　经名：太上飞步南斗太微玉经。撰人不详，当出於唐宋间。言飞步南斗六星法术。一卷。底本出处：《正统道藏》洞神部本文类。
　　太上飞步南斗太微玉经
　　南上太虚真王南岳赤君松子，学道时，来即乘龙驾凤轩，於太微之室药玉琼房也。偃息朱明，坐荫苦木，消炁於虚，藏神於无，玄精不开以道，为我握固以天。上清丹华紫灵真女，映曜罗之晖於景霄之外，飞登玉纬，旋行朱纲，招洞阳之真，把南辰之柄，逍遥太微，逸响九清，云回电满，身合杳冥，下观世界。以赤君金颜淑资，德方行圆，心空无尘，如夜半月，念断离业，如水中莲。以下教赤君上真高上之道，飞斗丹天足蹑南辰太微玉经。道言空洞，植根於有无之表，二曜悬精於太虚之间，蔓秀芒於两极之际，赤杲流演，六星丽天，所以大象有物，鸿蒙发源，必自南斗，陶冶烹治成焉。故六合为匡郭，六仪为鼎器，两仪为水火，盈缩为进退，太一临炉，帝君推策，飞丹九千万岁，三辰布焕，群星纪纲焉。故天为盖，地为舆，日月为轮，四时为马，巾南辰，佩北斗，建皇极，作万物，是太微妙旨，高真秘言。南昌丹陵，六星为贵，蹑之者先知真名，然后佩服真形，有履其魂，次蹑其魄，然后登星，往返三周，六辰映形。行之五年，为上清之真，九年见六真，告其至情，与兆同伦。十五年手结朱网，坐主万灵，乘六飞龙升乎玉清。
　　南斗六星真
　　花阔廉持竟井
　　一星符
　　二星符
　　三星符
　　四星符
　　五星符
　　六星符
　　丹书青素，方六寸。三日、六日、十六日、二十三日、二十六日，南向再拜服之。祝曰：
　　太微绿景，真炁洞开，绛珠丹实，贯蒂玉阶，彤光宝宫，龙虎紫文，有无婴儿，朱绣锦裙，腰带玉铃，对御北清，吞芒蹑景，与帝同兴，凤辇虎旗，翊侍真卿，我为道主，亿劫无倾。
　　又丹书青素，广等六寸，锦囊带心前，飞登行事，凶事悉解，着新净衣。
　　五星魂名
　　玦珍珀琳瑛
　　魂五星，自玦步起，双足至瑛上，往返三过。存我同登星，有五真人，着朱衣，戴玉冠，形如婴儿，与我俱行。因垂两手，以二指各捻虎口，叩齿五通，登言曰：
　　巍峨洞清，南魂五星，流转天维，陆降上灵，丹袍玉颜，谐我携登，神师帝友，离合无形，坐咤仙圣，太极太清，身飞迅呜，四一合明。
　　步围九尺碧地，以青点星，以黄为纲。
　　七星魄名
　　钊镂鉴铿镠镐铺
　　魄七星，自钊步起，只足至铺，往返三过。存我登星，有七玉女，着黄衣，顶宝髻，形如婴儿，与我同行。因举两手，以大指捻三指根纹，叩齿七通，登言曰：
　　旋朱贯霞，孕光丹灵，七玉女美，媚蔓天精，缜云散丝，黄裳大神，坐神草昧，含引氤氲，与我道枢，灵迈苦尘，金辇大辂，龙衣被身，正坐明堂，卫列万神，扶登七映，调理玉清。
　　步围九尺碧地，以黄点星，以朱为纲。每步魂魄时，一星辄祝一名，存一神，后亦如之。烧香左右。飞斗六辰之道，约其步之修阻，凡双足一步，不可至星，当缘纲为丁纲，令至星上，双足可也。双足步星不可及者，复双足缘纲，令只足据纲可也。只足蹑也，双足步也，蹑纲也。蹈星纲空，位为仙王。
　　六星秘讳
　　朱光帝尧昌明
　　此六星秘讳，知之神仙。临星忆之，开洞房之光，禁万天之正炁。
　　第一宝光玉玄上真道君，治丹玉琼华药阙。
　　初登第一星时，脱履席外，先前左足，以右足根并前足，右二指捻大拇指根纹，垂左手，三咽气，存玉玄上真道君，着丹锦朱袍，状如婴儿，在天星药阙中，口吐紫炁，注我百骸，焕然金光，与空等无异色，我当忘形祝曰：
　　焕然太极，神光流金，丹华紫阙，上上高尊，化玉孩子，开我金门，紫霄
　　郁回，洞焕九清，渺冥虚观，恍惚忘形，主生帝宫，为至道根。
　　右名曰谒星玉玄。
　　第二丹精玄明宝室上真道君，治七宝药金华阙。
　　登第二星时，以右手按山源，以左手按两眉之交三九过，闭炁七息，存宝室上真道君，着紫绣羽袍，腰流金铃，状如婴儿，坐丹床，道君两手携南斗六星，如绛弦贯流珠，丹光焕彻，掷入我泥丸中，令定位照我，身神森然，如累目瞳，祝曰：
　　身浮丹纲，履登神精，宝室真王，呼吸风雷，翻珠揉卿，飞景泥丸，紫黄转回，金房炁宣，俯控亿空，形载飞龙。
　　右名曰丹精炼生。
　　第三灵瑶宝曜赤天上真道君，治金洞虹城丹英光阙。
　　登第三星时，以手掩两耳，俯存我足下，周回五百里，转如车轮，有紫云合沸，如釜中汤声，沸气鼓数百千里雷，星光中有婴儿，无衣，长六分，自星中跳入我口中下．极紫户。祝曰：
　　朱烟洞合，星光交缠，黄淫高空，镇制赤天，通我心神，化景玉仙，乘炁涵风，身入玉房，笑辱庶汇，垂裳帝轩，调丹布黄，真宰真君。
　　右名曰飞真化形。
　　第四景明碧虚真王天德上真道君，治九灵粹极紫阳朗诀金明玉阙。
　　登第四星时，垂手左右握，都关目闭炁，登星，存星开如莲花，见道君柔形婴儿，着绿锦宝衣，手柄金钺，坐青玉之猊座，口吐青炁，入我肝中九过，思肝中之气化成宝珠，光流威明，内有童子，巾青帔玄，手援玉琴，其声漻然，透一体内，间关平怡，良久，祝曰：
　　天魂九灵，火弟木兄，生光滋流，郁葱精明，道君柄钺，童子鼓琴，青烟妙微，熏我神窗，面见紫皇，锡我帝台，虎书金廓，建候北清，金形飞空，神道一冥。
　　右名曰凝精华童。
　　第五极真太玄宝仙玉皇太上上真道君，治紫晖霞阳洞神玉阙。
　　登第五星时，叉手当星跪，叩齿七通，闭炁。次以手呜脑户，令习习有声，思见风雷水火勃发左右，我因藏气星光之心，忘形弃生，不知所之。又忆我身忽成婴儿，着朱花绣帔，溶溶於内，祝曰：
　　真极亦化，化极归真，水火风雷，役使万灵，忘我生死，彻知幽冥，念失气寐，天地返相，以忆所至，湛然之身，胎形芳雅，仁德回元，超神劫初，与混芒并。
　　右名曰摄生遁真。
　　第六紫宸绛房玄玄大帝玉真上德道君，治光玉玄台六华云阙。
　　登第六星时，正身向图再拜，闭炁，思星出一龙，龙作珠色，灵光紫霞，散照无外，六星魂魄及以神身，携手笑接，乘龙高升碧霄，蕊彩亿万之程，上合空洞无真之真。再拜祝曰：
　　六气浩荡，为道为玄，神物无常，随作随迁，我入天一，混化精轮，万万离合，长获胜先，燕登金阙，循简帝真，裹囊阴阳，再光再昌，圣人神人，是空是尘。
　　右名曰摄真六龙。
　　步祝都竟，贮图函中，烧香，乃复。六星南辰朱纲上道，以授高真之得道者，翱翔玉清玉帝高灵。上清丹华紫灵真女，始学赤君，赤君授我於丹玉琼阙绛台凤轩之间。行之者位为仙卿，行之者为太上真人矣。盟用金珠六枚，绛纹六十尺，以贽告南辰，奉礼六真。慢之者，不得为仙，三官考魂。此至道之精，真玄之母也。
　　太上飞步南斗太微玉经竟
　　
