太上玄灵斗姆大圣元君本命延生心经
　　经名：太上玄灵斗姆大圣元君本命延生心经。撰人不详，约出於宋元。劝修练大丹者尊奉斗母元君。一卷。底本出处：《正统道藏》洞神部本文类。
　　太上玄灵斗姆大圣元君本命延生心经
　　老君曰：斗姆上灵光圆大天宝月中有骞树，色莹瑠璃，玉兔长生，铸炼大药。凡天地气运休否，日月星辰错行，雨旸晦明不时，风寒暑湿不节，亢旱水火，疫疠凶灾，至如刀兵虫蝗，妖精鬼怪，疾病伤生，争讼横挠，种种不祥，悉皆乖气所致。斗姆降以大药，普垂医治之功，燮理五行，升降二炁，解滞去窒，破暗除邪，愆期者应期，失度者得度，安全胎育，治疗病病，润益根荄，阳回气候，生成人物，炼度鬼神，散禳百结，资补八阳，辅正全真，召和延祚，潜施药力，职重天医，生诸天众月之明，为北斗众星之母，斗为之魄，水为之精，主生人身光，凝性水，众水一月，众月一光，有情无情，均禀灵光，道炁一一资其生养护卫，恩深德重，皆莫能知，是以人心面有七窍，内应乎心，魄有七真，受魄於斗。斗母尊号曰：九灵太妙白玉龟台夜光金精祖母元君，又曰：中天梵炁斗母元君，紫光明哲慈惠太素元后金真圣德天尊，又化号大圆满月光王，又曰东华慈救皇君天医大圣，应号不一，主治中天宝阁，祖劫在玄明真净天修行玄灵妙道，勤奉元始至尊，慧香氤氲，智灯朗曜，每发至愿，愿生圣子，补裨造化，统制乾坤，愿力坚固，终始如一。因沐浴於九曲华池中，涌出白玉龟台神獬宝座，斗母登于宝座之上，怡养神真，修炼精魄，冲然摄炁，炁入玄玄，运合灵风，紫虚蔚勃，果证玄灵妙道，放无极微妙光明，洞彻华池，化生金莲九苞，经人间七昼夜，其华池中光明愈炽愈盛，其时一时上腾九华天中，化成九所大宝楼阁，宝楼阁之中，混凝九真梵炁，自然成章，文曰□□□□□□□□□，前有天罡，光敷秘字，文曰□□，芒角炓然。是九章生神，应现九皇道体。一曰天皇，二曰紫微，三曰贪狼，四曰巨门，五曰禄存，六曰文曲，七曰廉贞，八曰武曲，九曰破军。天皇、紫微尊帝二星居斗口娑罗上宫，真光大如车轮，得见之者，身得长生，位证真仙，永不轮转。二星分作余晖，为左辅、右弼，为擎羊、陀罗，神化无方，总领玄黄正炁。七元星君斡运阴阳造化，功沾三界，德润群生，其功德力不可思议。夫修炼九还七返大丹者，持此顿悟玄关，灵光现前，三十九节自然生荣，了证太玄三一之道，知守本来具足之理，坚固真身，更能精修大定，乃至形神俱妙，与道合真，飞升玉京，逍遥自在。至此，则劫劫生生、玄祖宗亲，皆得解脱，同受玄恩，济度存亡，此为深妙，皈心持奉，静处璇玑，内景无漏於六根，外景不沦於万有，湛然清静，道在目前，顶礼真形。
　　恭敬咒曰：
　　玄灵节荣，永保长生。太玄三一，守其真形。五脏神君，各得安宁。
　　□□□□□□□□□，急急如律令！
　　太上玄灵斗姆大圣元君本命延生心经竟
　　
