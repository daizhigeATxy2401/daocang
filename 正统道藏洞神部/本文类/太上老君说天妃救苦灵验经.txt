太上老君说天妃救苦灵验经
　　经名：太上老君说天妃救苦灵验经。撰人不详，出於明初。假托太上老君及广救真人说天妃（妈祖）降世救苦护民之事。一卷。底本出处：《正统道藏》洞神部本文类。
　　太上老君说天妃救苦灵验经
　　仰启勑封号无极，仁慈辅斗至灵神。
　　威容显现大海中，德广徧施天下仰。
　　护国救民无壅滞，扶危救险在须臾。
　　或游天界或人间，或徧波涛并地府。
　　邪魔鬼魅总归依，魍魉妖精皆潜伏。
　　变凶为吉如弹指，赐福消灾若殄微。
　　凡人有祷捧金炉，一切归心从恳祷。
　　至心归命礼：浦沱胜境，兴化湄州，灵应威德非常，孝感神通广大，救厄而平波息浪，扶危而起死回生，大慈大悲，救苦救难，勑封护国庇民明着妙灵昭应弘仁普济天妃。
　　启请咒
　　奉请三天都总管，九天游奕不曾停。
　　上圣天妃功护国，勑封灵惠卫朝廷。
　　头戴花冠乘凤辇，身披翚服仗龙形。
　　东列西华排鬼将，南征北讨助神兵。
　　剑佩斗牛光凛冽，简书勑命扫妖精。
　　威容显现人钦仰，心运慈悲雨露均。
　　救民护国施恩德，扶害除灾利泽兴。
　　威德周圆通上界，垂慈降世度群生。
　　山河社稷永安镇，雨顺风调保太平。
　　散影分辉遍三界，人间天上日月明。
　　天龙鬼神咸恭敬，奉勑皆令达上清。
　　我今誓愿永受持，一心归命奉真经。
　　奉礼咒
　　阴德始生，阳光吉贞。威容烜赫，救度生民。斩鬼除魔，速达上清。三台来护，众圣皆迎。戴天履地，步斗魁星。无忧不灭，无愿不成。诵持神咒，道炁长存。
　　尔时太上老君在无极境界，观见大洋溟渤、河渎川源、四海九江、五湖水泽、蛟蜃鱼龙，出没变化精妖鬼怪，千状万端。有诸众生，或以兴商买卖，采宝求珍，出使遐荒，交通异域，外邦进贡，上国颁恩，轮运钱粮，进纳贡赋，舟船往复，风水不便，潮势汹涌，惊涛仓卒，或风雷震击，雨雹滂沱，其诸鬼神，乘此阴阳变化，翻覆舟船，损人性命，横被伤杀，无由解脱，以致捉生代死，怨怒上冲，何由救免。於是广救真人上白天尊曰：斗中有妙行玉女，於昔劫以来，修诸妙行，誓扬正化，广济众生，普令安乐。
　　於是天尊乃命妙行玉女降生人间，救民疾苦，乃於甲申之岁，三月二十三日辰时，降生世间。生而通灵，长而神异，精修妙行，示大神通，救度生民，愿与一切含灵解厄消灾，扶难拔苦，功圆果满，白日上升，土神社主奏上三天。於是老君勑下辅斗昭孝纯正灵应孚济护国庇民妙灵昭应弘仁普济天妃。於是天妃听宣法音，弘是愿言：自今以后，若有行商坐贾，买卖求财，或农工伎艺，种作经营，或行兵布阵，或产难不分，或官非挠聒，或口舌所侵，多诸恼害，或疾病缠绵，无有休息，但能起恭敬心称吾名者，我即应时孚感，令得所愿遂心，所谋如意。吾常游行天界，徧察人间，以致地府泉源江河海上，一切去处，令诸所求，悉皆遂愿。
　　於是广救真人闻是愿言，稽首归依，而说偈曰：
　　勑封辅斗，显迹威灵。飞符走印，统领天丁。收捕奸盗，斩灭妖精。扶危济险，护助天兵。邪魔永殄，疾病安宁。敬顺者泰，横逆者倾。厌息火盗，断绝邪冥。东西南北，四方肃清。神威震肃，家国咸宁。
　　英烈天妃，善庆明时。游行三界，徧察灵祇。风雷卫护，兵将维持。中临人世，为殄灾非。下通地府，徧告神司。枉横者戮，杀人者诛。施人者爱，谋人者追。一心归仰，万物咸熙。急急如律令！
　　尔时天妃闻说偈已，稽首天尊道前，而说誓言：一者，誓救舟船达于彼岸。二者，誓护客商，咸令安乐。三者，袪逐邪祟，永得消除。四者，荡灭灾述，家门清浄。五者，搜捕奸盗，屏迹潜形。六者，收斩恶人，诛锄强梗。七者，救民护国，民称太平。八者，释罪解愆，离诸报对。九者，扶持产难，母子安全。十者，庇护良民，兔遭横逆。十一者，卫护法界，风雨顺时。十二者，凡有归向，保佑安宁。十三者，修学至人，功行果满。十四者，求官进职，爵禄亨通。十五者，过去超生，九幽息对。
　　是时老君闻天妃誓言，乃勑玄妙玉女锡以无极辅斗助政普济天妃之号，赐珠冠云履，玉佩宝圭，绯衣青绶，龙车凤辇，佩剑持印，前后导从，部卫精严，黄蜂兵帅，白马将军，丁壬使者，柽香大圣，晏公大神，有千里眼之察奸，顺风耳之报事，青衣童子，水部判官，佐助威灵，显扬正化。世间若有男女恭敬信礼，称其名号，或修斋设醮，建置道场，或清浄家庭，或江河水上转诵是经一徧，乃至百徧千徧，即得袪除灾难，殄灭邪魔，疾病自痊，官灾永息，行兵临阵，凶恶自离，囚狱之中，自然清泰，贼寇不侵，恶言无害，田蚕呎百倍，牛畜孳生，财禄盈余，经营获利，行商坐贾，采宝求珍，海途平善，无诸惊恐，求官作事，遂意称心。
　　是时天尊说是经毕，天龙鬼神咸愿护持，於是广救真人复说偈曰：
　　金阙圣后，勑封辅斗。天人显迹，岳渎毓秀。三月建辰，下弦应候。护国灵长，嵩呼万寿。□福不臻，何难不救。与道合真，玉皇眷佑。依经转诵，魔灵束首。烧香散花，修斋设醮。应有急难，即当虔告。如法受持，无不应验。急急如律令！
　　真后斗仙，位列九天。上佐金阙，下及泉源。七元使者，道合自然。人间皈仰，福报无边。昊天罔极，降福绵延。
　　英烈天妃，应感无方。人间天上，成敬其名。贞风显佑，国土清平。臣今遵奉，永保利贞。
　　是时广救说是偈已，妙行天妃稽首天尊，奉辞而退。三界灵祇，天龙神鬼，咸生欢喜，信受奉行。
　　天妃救苦灵符
　　勑符咒曰
　　辅斗真人，感应化生。一符一水，救济万民。除灾去障，永保安宁。急急如律令！
　　齐天圣后，北斗降身。三界显迹，巨海通灵。神通变化，顺济称名。三十二相，相貌端成。随念随应，至圣至灵。威光显赫，护国庇民。海风吹浪，至祝降临。一心瞻仰，显现真身。虚空出现，统领天兵。威神下降，鬼伏神惊。莆田土主，圣化竹林。北斗大圣，驱逐邪精。消灾散祸，家国安宁。急急如律令！
　　右天妃灵符，如有急告焚香，念前咒七遍，书此符，用井花水磨乳香调服，自然安好，无不应验。
　　太上老君说天妃救苦灵验经竟
　　
