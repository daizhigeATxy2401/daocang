太上说十炼生神救护经
　　经名：太上说十炼生神救护经。撰人不详，约出於唐代。假托太上老君为众生说念诵十方天尊名号，除罪延生之法。一卷。底本出处：《正统道藏》洞神部本文类。
　　太上说十炼生神救护经
　　尔时，太上老君分形变化，广历十方，兴隆教法，救度存亡，随於帝代，为其师范，教诸众生，常令诵念：
　　东方慈悲救苦天尊，
　　南方好生救苦天尊，
　　西方平等救苦天尊，
　　北方大慈救苦天尊，
　　东北方普济救苦天尊，
　　东南方无量救苦天尊，
　　西南方等观救苦天尊，
　　西北方惠化救苦天尊，
　　上方徧慈救苦天尊，
　　下方广度救苦天尊。
　　老君曰：受吾指教，敬诵十方救苦天尊名号，能为拔赎苦魂，令得悟解。汝等四辈众生，应有三业六根，杀生偷盗邪淫、贪嗔嫉妬、愚痴颠倒、妄言绮语、恶口两舌、骂詈咒诅、违天逆地、不孝不义、不仁不直，罪根无量，致招殃咎。若能奉此真经圣号，俱蒙解脱，孤魂滞魄获生天堂，尘沙罪咎尽使消除，又或见存四辈众生，能常清静持诵此经，凡诸厄难，亦得蠲消，寿命延长，身心安泰，稽首归命天尊，敬信奉行。
　　太上说十炼生神救护经竟
　　
