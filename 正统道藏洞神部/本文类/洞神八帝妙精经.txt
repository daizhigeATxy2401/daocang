洞神八帝妙精经
　　经名：洞神八帝妙精经。撰人不详，约出於东晋。系洞神部古经之一。言符咒及养生法街，末附《抱朴密言》。一卷。底本出处：《正统道藏》洞神部本文类。
　　洞神八帝妙精经
　　斋持八戒法
　　帝君曰：一切动静去来，云为善恶之数，要申三五，名同事异，前后互行，更相统摄，终归一源。一源窈冥，深邃眇邈，难可卒至，缘历遂多。多法以治多欲，欲多不可须祛，防遏断除，使之日损。损之又损之，以至於无为，无为而无不为，无不为则有欲非其欲矣。欲以益物，己无复须，己无复须，所须足矣。足矣在己，无损於他，他无所损，己又益焉。益物非以求增，增损都自无矣。我无增损，增损#1在物。物顺物自益，非我益之也。物逆物自损，非我损之也。损益非我，我为损益之主。主非我求，求我是物。使感生化，化物物顺。顺以守静为先，静能安动，动以缘静安定。安定之阶，以斋为本，斋以齐整为急。急以齐整身心，身心齐整，保无乱败。败起多端，大略有八：一者杀生自活，二者盗他自供，三者淫欲放意，四者妄语为能，五者醉酒恣适，六者杂卧高广大林，七者竞玩香爱华饰，八者耽着歌舞作倡。励心之子、学圣真仙，不为此八事，则八败无从起，八败无从起，则八成自然立。立久不失，延年保命，神通洞达，智慧渊注，能隐能显，与世和光。是故斋者，受持八戒：不杀则怨报之败不起，慈仁长寿之成自立；不盗则穷苦卑退之败不起，富饶廉让之成自立；不淫则孤独忧伤之败不起，贞素萧邈之成自立；不妄语则欺诬枉滥之败不起，悟愉贞确之成自立；不醉则昏迷荒狂之败不起，智慧聪达之成自立；不卧高广大床，则痴浑死惧之败不起，清净无畏之成自立；不香爱华饰，则缠缚毁废之败不起，光鲜解脱之成自立；不歌舞作倡，则悲怨摇荡之败不起，和音柔畅之成自立。此败不起，此成自立，如影随形，未尝谬矣。能使八败不起，八成自立，修斋持戒，佩服神符，思真行道，通而无穷，显验必速，皆如所期也。　　
　　三皇三一经
　　三皇所受，要在三一：太一、真一、玄一，是谓三一者也。号为三元，元炁生神，神炁降人，人成神矣。
　　头上上元神，字元先。太一君也，非心也，天神也。心守之，合天也，与天合，号神人。此神之号南极老人，下在太一宫中。人顶上直下三寸，名太极官，一号太一官。常以平旦、日出、日中，甲午之日，呼之曰：南极元先太一君，某欲得神丹长生之道。因瞑目念心中太一童子，衣绛衣，其炁色正赤黄如日，九十息顷止。
　　心中中元神，字玄坚，太一中极君也，在脾中，脾为玉堂，一曰玉房太一偃息宫。
　　养兆身。常以鸡鸣食时、日昳黄昏，戊辰、戊戌、己未、己丑之日，呼之曰：中极玄坚太一君，某欲得真人黄庭神仙之道。因暝目念黄炁满胸中，脾上有一人，五十息顷止。
　　脐下下元神，字玄妙，北极谷玄道母也。肾为双合宫，对上南极，故号北极。常以夜半时，甲子、戊子、丙子、庚子、壬子之日，呼之曰：北极谷玄道母，某欲得金液醴泉可饮食者。因瞑目念肾间有白炁，中有神龟，龟上有玄女，右有司命，左有司录，见之呼曰：司录六丁玉女，削某死籍，更着长生玉历。呼神法，皆重言之，然后道某欲得长生也。
　　能知三神字，依日时修之，可延年、可不死、可变化、可神仙。此三神者，天神道君，三元贵神，人之先也。常念勿忘，独静心存，见神赤貌。若在众中，见神衣冠，各有服色，了了然焉。
　　太一者，胞胎之精，变化之主，魂魄生於胎神，命炁生於胞府，变合帝君，混化为人。故太一之神，生之母也。帝君之尊，生之父也。父母本合，号曰元炁，应化分形，号曰父母。母称太一，名务犹收，字归会昌，又名解明，一名寄烦。知此名字，慎勿告人，存之在身，长生不死。帝君名逢凌梵，字履昌灵神。夫人知者，形不入地，玉童玉女，侍入九天。天神是此帝君之子。帝君治太极宫紫房，与太一混合，亦号太一元君，非男非女，光明妙绝，或为老君，或为婴兄，应感无穷，变化无极也。
　　阳歌九章
　　斋直持戒，守一和神。精感遐彻，九天帝皇遣神童来下，侍卫录图。并命玄女咏阳歌九章，以宣通妙炁，布吉消凶。学者行道巡回之时，宜习诵之，以会神契也。
　　清韵阳歌梵，飘飘彻十方。青青万卉耀，携我造九重。西弦抗音调，感悟东王公。
　　元洞启运首，始阳萌万芽。和风振琼条，高林耀云罗。句芒劝植善，日羽焕东遐。仙贤游玄圃，飞梵起瑶笳。
　　控景太霞室，齐轮九天庭。众仙抗飞梵，阳歌时流声。自非灵人德，焉能礼仙真。
　　惠和阴阳歌，二仪禀于天。栖憩志仙飞，不乐时所牵。未觉凌虚远，超超已高玄。悟叹驰竞子，不知养命根。
　　郁已盛阳茂，吟咏南金梁。融风拂林表，朱凤互来翔。鸣梵乘虚起，逍遥奏九章。
　　结驾素林秀，命节扣金钟。凤吟八音和，真华耀玉容。阳歌仙房上，飞箫兼来从。吾我自相韵，谁能明契中。
　　游浪昆蓬杪，迢迢戏玄都。泠泠高仙客，窈窕咏阳歌。齐声九弦唱，德合妙音和。
　　明灯续长夜，玄炅照幽堂。飞梵凤林表，清风拂玉珰。阳歌交来唱，四轩耀朱光。
　　烈烈广寒庭，辽辽燕仙室。玄冥唱阳歌，八景披云出。炼沐含阳精，长梵咏太一。自非笃志贤，安能好遥逸。
　　九皇图
　　初天皇　天皇君长九寸，披青锦帔，着青锦裙，戴九天宝冠，执飞仙玉策。
　　初地皇　地皇君长九寸，披白锦帔，着素锦裙，戴三晨玉冠，执元皇定录之策。
　　初人皇　人皇君长九寸，披黄锦帔，着黄锦裙，戴七色宝冠，执上皇保命玉策。
　　右初三皇，是虚无空之变化，应感同人，同而又异。学士存之，男女不得和混，勿履殗秽，有犯考由左官。三年不犯，神降对言，授长生之诀，登三清之宫也。
　　中天皇　天皇君人面蛇身，十三头。平初元年十一月八日出治。姓望，名获，字闰。将从青云中阵兵万万九千人，主治云中百二十魑鬼，千二百游行鬼贼、万二千阴邪之魁。
　　中地皇　地皇君人面蛇身，十一头。太始元年七月五日出治。姓岳，名铿，字紫元。将五岳岳兵万万九千人，主治八荒四极三河四海山川溪谷龙蛇龟鳌电鳌老魁为人作精祟者。
　　中人皇　人皇君人面龙身，九头。太平元年正月三日出治。姓恺，名胡桃，字文生，将天地水三官兵万万九千人，主治一切七世父母、三曾五祖三鬼五神、内外男女伤死客亡、堕水产乳、恶禽猛兽木石所杀、刑岳刀兵之鬼，为人作精崇者。
　　右中三皇，是玄元始之应变。学士斋戒，传道行法，救患消灾，存思启告，请此皇君，将从兵士，与中天大将军一人、三五大将军三人，兵士各百万众，一合同集，齐心并力，率某身中吏兵，各典所主，宣行神炁，布散威风。助某收治逆鬼，恶史凶人，悉皆诛戮，奉承禁忌，荡除六天故炁，精魔咸即降伏，使神役鬼，应心即验，所治者愈，所召者到，所求者得，所申者通，功成事立，以为效信。
　　后天皇　天皇君人面蛇身，姓风，名庖牺，号太吴。
　　后地皇　地皇君人面蛇身，姓云，名女娲，号女皇。
　　后人皇　人皇君牛面人身，姓姜，名神农，号炎帝。
　　右后三皇，玄元始三炁化为三元，变为三台，应形以异，率异归同。学士建功，象效三台。仁礼信义智为五通，通此五德，三五炁和，八达六通，成真圣也。
　　右九皇君，其神本一，其应则殊，引初及中，阶级亦异，至於极诣，故复还同也。初皇不言为化，中皇微言以教，后皇结绳而治。学士谛识九皇，先学后三，须能结绳，次至微言，乃极无言，与道同。
　　招真降灵符
　　天皇招真符
　　地皇招真符
　　人皇招真符
　　右三符，薄纸广一寸，长三寸，向皇属方朱笔书之。用满日王相时，临登坛，水服之。真神灵官，即来降己，晻暧见形，久则分明也。受事竟，未拜谒，便服此符，后欲服食，复向属以次吞之。亦可向东，以水服之。一皇一符，二皇二符，三皇三符，合六符也。未能服食，可以白素方五寸，朱界绿书之。清斋，王相日启皇君，卷内绛囊中，缀之心前。失食不饥，饱亦不病，久久存皇君，神炁降符中，真灵附兆身，叉成神仙矣。
　　升天符
　　右一符，以竹中白衣方三寸，青笔向王书之。受道毕，行功竟，欢升天，先服此符，乃飞去也。昔卫叔卿授李少君，登天之日传。
　　凡学道修真，功行未备，不能通神，洞见祸福，皆当沐浴浣濯，闲居烧香，读经览图，炼戒思省身心，首过改恶。其同志人，独建立善，有同好者，共相劝励，损己济物，守本崇源。凭估三尊，乞功德成就。欲验法自试，施用皇文，或传授启告、招真降灵，皆先静寂定心，清斋服符，安卧求梦，诀判吉凶，登坛入室，有疑勿行。当如精洁，久久有征。慎勿褊促，冒疑强行，人神相误，殃考无原，详审谛忆，无负今言。
　　西城要诀三皇天文内大字
　　西城仙人施用立成，隐之玄丘之阴。帛公记录天汉元年正月三日受。
　　西城仙人王君曰：天地合德，乃共长存。然其中含妙资阴阳之真。阳布於外，则品物咸章，阴凑乎内，则鬼神致妙。斯乎咸章，乃群品鼓动，致乎存妙，然后众物可殚。苟得其法，则祆精可使，若获玄数，神祇立至。不精不慎，更为损害。
　　帛公曰：前汉太初二年，王君明授余大道之诀，使烧香清斋，三日三夜乃见告。
　　仙人曰：无名之名，盖我之宅。有名之名，乐我之橐。无作之作，令我之德。有货之货，亡我之贼。罪莫大於淫，祸莫大於贪，咎莫大於谗。此三者，祸之车也。小则危身，大则残家。
　　仙人曰：少不学道真，年衰更心营。已病方事医，临死乃求生。譬渴乃穿井，饥乃趋起耕，俱无及矣，必反窈冥。
　　仙人曰：夫欲学道修真，延寿长生，当避诸禁忌如左：
　　禁无施泄命夭没，禁无大食炁脉闭，
　　禁无大饮膀胱急，禁无大温消髓骨，
　　禁无大寒伤肌肉，禁无寒食生病结，
　　禁无涕唾失肌汁，禁无久视令目蔑，
　　禁无久听总明闭，禁无久泣神悲戚，
　　禁无卒呼惊魂魄，禁无内念志恍惚，
　　禁无恚怒神不乐。
　　仙人曰：人但知食可以疗饥，不知学道可以疗死。人但知饮可以止渴，不知修道可以止命。人但知容媚为好，不知存神以益寿。人但知良药可去病，不知服食已助己。人但知夜可以逃身，而不知为藏形之数。人但知僻侧之避难，不肯为变化之法。人但知请求天命，不知留己则生身。道深则知方，养至则命通。
　　仙人曰：太阴之草，名曰钩吻，得如食之，入口便死。太阳之草，名曰黄精，得如食之，可以长生。而世俗之徒，信钩吻之杀人，不信黄精之益寿，但畏钩吻之毒，不知黄精延命。但知畏死，不知寻生。此六溺之夫，五浊之徒。尔若能栖心事外，始可与言求生。
　　仙人曰：於是告小丹法，用雄黄，栢子、拘魂制魄之方，用签之如左：治栢子千下，细筛去滓，松脂十斤，以和栢子。雄黄一斤，色如赤李者，合药中，复捣如法。蒸药一日，引之如饴。正坐北向，平旦顿服五丸，百日之后，与神交。
　　又小丹法
　　用水银、丹砂、雄黄，凡三物，各使分等治，和以白蜜，丸如大豆。清旦早起，无云雾日，东向服七丸，漱以华水。一日再服，服之三年，身有光，长服可不死。
　　拘魂法
　　夫拘魂制魄，三一当分泥丸、绛官、丹田。三者一体之灵府。暮卧思存，日如径一尺镜大，使去面五寸，游於泥丸三府之间。朝存月，大小法度如存日。此道使人心坚神正，魂魄不邪，乃令妖精畏之，百鬼可得而制者也。
　　仙人曰：余复受此法，乃顿伏不起。师曰：法浅未足总邪。余乃稽首，有言於　　仙人曰：少以不才，羁累世业，三隅未返，远寻生途，妄存道旨，于今十年。然后知圣妙之法，不死之验，已微灼矣。夫鸟兽睹幽房而戚高宇，是人之所安。积川重渊，鱼鼉之所便，人民之所恶。方之於己，唯道是亲。既受玄旨治身之方，当奉以施行，与身同处，而意犹钻仰，心虽未尽在。昔尝闻役使鬼神之数，召致百灵之法，安坐则群邪立凑，施发则千祇合和，未审则逆察冥漠，有害乃咄嗟却祸。实闻其法，未睹其文。然天地有常，道德而弗教也。犹扁鹊不以人死而弃其针也，愿蒙启悟以开其心。师乃使余还坐，见语：子未可教大道，后三年将语子也。乃退席却反，执巾栉三年竟，未及启白，师曰：汝可成也。可更斋三日，烧香沐浴，告汝要道，三皇天文大字、太清中经金液神丹之法。汝泄非其人，灭族，父母之鬼，受刑於玄丘也。余拜曰：昔卞和断足而不释璞者，识真之谛也。今赐一言，更生之愿，谨无泄矣。
　　仙人曰：皇文乃是三皇以前，鸟迹之始大章者也。三皇安业，则天和地静，纪纲阴阳，维制鬼神，伏辜万精，与身俱生。乃王母之所玩贵，仙官之所崇仰，真宝文者也。世有此文者少，有之者，泰玄仙都九老仙君，辄遣一直符，卫此真文，书白录者有过，可不慎哉。有之者但以瞽行，朝夕正心，拜敬斯经，则可享其所尽，五兵五毒，灾祸之鬼，一不敢视，若施用之者，岂可论邪。今为疏禁忌节度、仙官校录，致人罪考如左，子勤而戒之。
　　授经非其人，自说及天文，罪至有天文，罪至族刑，死父母之鬼，受罚於太玄都。
　　授经斋三日，受经斋三日，烧香沐浴，礼拜而施用。如不尔者，身面生疮。
　　授经后而不相爱，爱经后而不相亲，使鬼召神无度，鞭挞众精无已，九天丈人使乱其胸心，及四肢血伤，志向终败。
　　受经毕，至甲子日夜，西向存三皇文三卷，相去一尺许。毕，乃起向西，三拜大字，存於东方一拜。衣不借人，违之者神不附体，求道无应。
　　修道之科也。奉之者昌，反之者必亡，余伏受节度毕，师出怀中立成，如左：
　　高上名，静斋五日，丹书帛五寸，盖着靖室中。召高士太和，食顷立形至。
　　天皇名，召司命。青书丝一尺，清斋七日，着应中，食顷，司命形见，可问吉凶，勿久留之。
　　高天名，可召司录，如召司命法，妇女带淫目心闭。
　　太上名，可召司阴，亦如召司命法，书带此符辟兵。
　　皇天名，可召司危。告斋三日，赤书青，着浄屋中，司危立至，可问吉凶。
　　苍天名，可召天神。斋五日，丹书素五寸，以丹着室中。
　　高皇名，可召河伯，如召山神法。着水中，河伯立至，可问水早。
　　上帝名，可召大丞相。告斋三十日，丹书黄，着室中。立至，可问立身可否、吉凶。
　　天帝名，可召九天父母，斋如丞相法，问我后世及求愿，带此书无伤。
　　斋四日，丹书纸上，召六丁於室中。
　　斋四日，召日月将军於宅中
　　斋五日，召日游。
　　斋五日，召蜚廉。
　　斋七日，召天御史。
　　斋五日，召社公。
　　斋六日，召土公。
　　斋五日，召阡陌亭长。
　　斋五日，召百邪之长。
　　斋五日，召门丞户尉。
　　斋五日，召百蛇之精。
　　斋五日，召河中童。
　　斋五日，召太一。
　　斋七日，召天一。
　　斋三日，召魂神魄鬼。
　　斋五日，召百鸟之精，鸟头人身。
　　斋四日，召地中百精之神。
　　斋七日，召九天录史。
　　斋七日，召九天扶命。
　　斋九日，召北斗。
　　斋九日，召南斗。
　　斋二十日，召百里精。
　　斋十日，召东岳君。
　　斋十日，召西岳君。
　　斋十日，召南岳君。
　　斋十日，召北岳君。
　　召中岳君，主丹。欲作神丹，先召问一生度。
　　召四渎夫人，斋日同。
　　右召五岳及四渎，皆丹书，若东岳君用青一尺也，皆於山草之间，通不令人见，召时也。
　　斋七日，召河中夫人，丹书绛水上。
　　斋六日，召六甲父母，丹书帛於阴室。
　　斋五日，召北君夫魁纲主者。
　　斋十日，召南海夫人。
　　斋十日，召高仙君。
　　斋五日，召平山大王。
　　斋十日，召蓬莱地主。
　　斋七日，召高仙玉女。
　　斋百日，召王母，青书帛一尺，於净屋之中，拜而与之。
　　斋七日，召衡山世子。
　　斋七日，召都官司命夫人，主变化，先召之法。
　　斋百日，召九天父母之世种。
　　斋百日，召黄山大伯中明子。
　　斋二十日，召鬼使，使如人随所向也。
　　斋三十日，召虎豹之精，於山中，丹书枫木一尺，广四寸，精亦人也。
　　斋十日，召百草之精，丹书锋一尺，於草间，亦人也。
　　斋五日，召百木之精。丹书黄一尺，於林间。
　　斋九日，召河中将军。
　　斋千日，召海中三大夫。
　　斋七日，召源渎摄都尉。
　　斋五十日，召北斗父母。
　　斋百日，召西岳父母。
　　斋百日，召东岳父母。
　　斋百日，召南岳父母。
　　斋百日，召北岳父母。
　　斋百日，召中岳父母。
　　斋五十四日，召四渎父母。
　　右用缯广九寸丹，所用色也。书於室中，随方面所用色。
　　斋三十日，召三河父母。
　　斋二十日，召九江夫人。
　　斋五日，召天门吏。
　　斋九日，召百灵魃魅，可取役使。
　　斋十三日，召三公父母。
　　斋百日，召东王父。丹书碧於净室，广一尺八寸，认而与之。
　　斋百日，召天皇君。
　　斋百日，召人皇君。
　　斋百日，召地皇君。带此於心前，令人发不白，延年长生。
　　斋百日，召九都仙伯。
　　斋百日，召太山君王。
　　斋百日，召天帝游女。
　　斋三十日，召东越三王。
　　斋五十日，召洛水将军。
　　斋十日，召地胇丈人。
　　斋三十日，召土地百鬼师，以供使役。
　　斋七日，召土地百伤，亦可使。
　　斋十日，召玉女子安。
　　斋三十日，召高皇太祖，符着衣领中，人为之服。
　　斋三十日，召高上圣母。
　　斋百日，召司阴世祖。
　　斋三十日，召西海赵夫人。
　　斋九十日，召九炁丈人。入山带此，蛇朅远人一里。
　　斋七日，召正一功曹。
　　斋二十日，召西岳世子。
　　斋三十日，召太一丈人。
　　斋三十日，召七世祖父母埋符於门，死者不还家。
　　斋三十日，召咤水王、南岳郎，二人俱。
　　上从高上名至天帝名，合九行，下注所施召，与鲍公内经节度有异。若按王君施行，当从九行所注。
　　书符之法，不得与众共笔共墨共砚。皆烧香清斋，在密处。斋日毕，夜於洁宅净屋之中，随月建仙衣，服而召之。召天神者，以字向上。召五岳三河江海百地之灵，皆以字向地。倚立须臾，则或睹所召到矣。天地神祇，及山川之精，或形如人，或鸟兽头人身，或鸟兽龙蛇身人头，或长或短，或香或臭，或媚美色，或可畏恶。当正色静躬，不得恐怯，然后按事而问之，彼亦登时答对。又天神来，不得久留，当即遣之，问非其道亦杀人。皆丹书，襟广一尺二寸，长亦同。书不得中息而语也。若己疏，用五色，节度广挟之制，一如之。其无注记用缯色长短广狭者，一如丹书，襟广长尺二，置以室中。室中或家人，经死亡秽殗，或履乳妇，或六畜生产，皆为不整，虽斋戒精勤，而天灵不至也。
　　抱朴密言
　　抱朴子曰：洪闻五浊之世，则真源不立，譬於清水流乎浊波之川，不得独激其镜灼矣。按天文所召，体在其家，家自无缘，都无有十余日不见秽污者也。如此当不如意，已分明矣。例欲在山，唯独处不交人也，好斋而待之，必如反掌也。洪以咸和元年四月戊午，於所居西，养特牛近二十头，时既有荒饥，家道述否，又县多虎灾，不可防遏，虎来侵损群牛，前后百日，已六七头矣。尔乃出别止，告斋十日，按法召高山君，使断暴虎之害。夜乃行事，顷久乃见一人，着黄单衣，戴进贤冠，冠上又有赤鸟形，长短中人，手指可长一尺许，昂昂甚有威仪，自称为高山地主。吾因有言，令断虎害，见答唯唯。虎取牛时，此君#3球先射之，中髀，箭登时折在肉中。寻竹中死虎，果髀破，又得球箭铁，益审明也。自后一里虎暴遂绝。初受此文，唯先召高山君耳。自后数召土公、社公及小鬼，或河渎之小神，皆如言登时到。但洪精诚微薄，心未专正，未敢自信，难召天皇世祖、五岳十将、三天九仙之大神，恐不得宜序，而祸见及也。
　　三皇文及大字，皆仙人王君所集撰，抄撮次第为一卷，可按而用之。往闻鲍南海说：天文三皇大字，有四万言。洪所见者疑少。鲍云：是三天八会群方文也，随其所用，按而集之。此所撰立成，当不尽也。鲍云：弥演天道，与真人参，情当归其本也。要召役施行，皆当详而获福，宁可轻哉。按科不敬，交致罪考，何况召致失据乎。鲍君不以洪浅薄，乃见授三文要道，但才极凡流，遂不能究洞神鬼之幽耳。长房、贺然、谈昌、慱生、方展、赵准，并役使鬼神，挞戮万灵。而此数子，亦因术骄奢，不正其身，遂并不获其终，岂不悲哉。人间之交，犹存冲卑，以自先持，时有不免於罪罚者，况为鬼神主者。当使心形不负於毫末，适乃过半耳，而可纵恣其本性邪。洪尝闻：李先生道经之宗。李先生自说：往在瀛州，诣董仲君。仲君有九天《大有经》四卷，《小有经》四卷。字方二寸，落落疏秀，卷大如五寸竹。按目录云有百万言。先生疑其文少字多。仲君言：此文非世上文也，乃三天八会之大章也。一字有三十三字，东西上下，随形所用分集之。指擿大有上数字见授，真上宿之奥典也。以此方三皇内文天文大字，何缘四卷无四万言也。又鲍先生《节解》说：三皇大字，抄出大小有文，而别名之耳。如是而论，益了了也。又斋日当以三皇大字着左右也，心常正思，慕其灵象也。又宜傍存六甲直符，今日甲子直符王文卿也。
　　洞神八帝妙精经竟
　　#1 「损」字据上下文义补。
　　#2 君：原作「居」，据文义改。
　　
