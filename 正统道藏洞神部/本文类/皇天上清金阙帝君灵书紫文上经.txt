皇天上清金阙帝君灵书紫文上经
　　经名：皇天上清金阙帝君灵书紫文上经。简称《灵书紫文》。撰人不详，约出於东晋。系早期上清派重要经典。一卷。底本出处：《正统道藏》洞神部本文类。
　　皇天上清金阙帝君灵书紫文上经
　　五老上真仙都君受，圣君命授青童君，青童君以传王远游，使下教骨相玄名有仙籍之人，应得此文者。
　　方诸东宫东海青童大君，清斋於灵榭丹阙黄房之内三年，时乘碧霞三灵流景云舆，建带飞青翠羽龙帔，从桑林千真，上诣上清金阙，请受灵书紫文上经。金阙中有四帝君，其后圣君处其左，居太空琼台丹玕之殿，侍女众真三万人，毒龙雷虎玃天之兽，备门抱关，蛟蛇千寻，卫於墙析，飞马奔雀大翅之乌，叩啄奋爪，陈于广庭，天威焕赫，流光八朗，风鼓玄旌，回舞旄盖，玉树激音，琳草作籁，众吹云歌，凤呜青泰，神妃合唱，鹏舞鸾迈。青童既到，匍匐而前，捧首北面而言曰：小臣梵湄，敢献言於圣帝明皇几前，在昔统拔太虚，领宰飞真，察五灵之广肆，司玄师之逸观，腾濯清阳，呜铃素町，朗秀三观，庵蔼妙觉，廓落灵囿，濯澜青谷，是以逡巡长罗，高步玄老，齐九鸾於阆崿之墟，放流光於冥华之上，浪达双玄，穷标灵观，冲漠静於龙空，藏毫芒於丹室，启神扉而委化，随形迁而散累。是其时也，缠梏披越，神气微夷，萧脱五神，流练空洞，鳞跃碧津，慷慨条畅，虽自足於八观，实无阑於霄映矣。顾念真才未启，灵璞寝磨，欲使风洒兰林，奏籁云涯，发拔七爽，剖凝喻幽，不审灵书紫文，可得而下教乎。于时后圣君方拥机外化，高拂遐想，方注笔於大洞玄经，以教授诸上真左卿，及灵童玉女数百人也。既不耳青童之陈辞，又未暂缀咏於视矣。於是青童君重启，伏膝进行，固请不已。尔乃圣君良久推机偃处，忽尔长叹曰：苦辞玄达，精诚来悟，子甩心之至矣。於是指点虚域，有愍焉之容也。爰乃引云钧之琴，抚而弹之，清灵响粲，激落百音，琼振九虚，彻朗太霄，而歌大洞神州之章，凝魂之曲，玄诗灵藻，天韵希微，领照仲气，频音清徽，其辞曰：
　　玄虚上清气，三素凌华蒙。渊向启灵扉，七门扇羽童。豁落丹霄观，清寥冥运彰。有觉悟玄会，涯栖飞太空。肠台太洞野，幽逸英芝光，遗界翳虚轮，绝宅自冥通。高会玄辰阙，寒首朝玉皇。神映朱灵音，虚鼓响琼钟。九辔纵云軿，逍遥紫霞峰。丹陵启碧室，绿庭披五房。金阙焕嵯峨，蔼沬木盖切上清宫。味此日月华，盼彼无形方。玄致三灵觉，萧条劫仞中。何为当涂坐，五难乘子胸。何不御赤婴，乘我泥丸公。不死亦不生，不始亦不终。
　　於是圣君吟歌毕，顾引青童使坐，设流霞之浆，环刚之果，赤树白子，绛木青实。乃命五老上真仙都左公，开紫蕊玉笈云锦之囊，出灵书紫文上经，以付青童君，下授有玄宫玉名，当为真人者。青童君退席，稽首拜而受之，以还方诸东宫。
　　《灵书紫文上经》，是后圣李君自少学道，所受修行要文者也。乃太微天帝、紫微上真天帝玉清君，二天帝口传之诀，为真之法，上皇大度要事，皆料拔撰集施行祝说，先后相比条例，相次为一卷，刻以紫玉为简，青金为文。於是龟母案笔，真童拂筵，天妃侍香，玉童结编，名之曰灵书紫文上经，以付五老上真仙都左公，藏於紫蕊玉笈，盛以云锦之囊。侍文者命玉女十人，在文之左右，侍圣君列纪者，命玉童十人，并司察有书之道士，言功纠罪，上闻上清玄中先师。大过被考於三官，小过夺纪以促年，大罪祸及於三祖，小罪止身以受殃，轻慢则神去，污秽则文藏也。学仙者开视灵文，皆当起拜，盥手烧香也。天灵司察，可不慎敬矣。诸非传授，皆不得妄说篇目，说则犯泄漏天文之科。
　　上清金阙灵书紫文，采饮飞根吞日气之法，昔受之於太微天帝君，一名赤丹金精石景水母之经也。当常见日初出之时，乃对日东向，叩齿九通毕，心中阴咒，呼日魂之名，日中五帝之字曰：日魂朱景照韬绿映回霞赤童玄炎飙像。
　　凡心祝呼此十六字毕，仍瞑目握固，存见日中五色流霞，皆来接一身，下至两足。又存令五色上至头顶，於是日光流霞五色，俱来入口中。又日光流霞之中，自复有紫气，大如目童者，累重数十，炫焕在五光之中，名之曰飞根水母也。并俱与五气来入口中，向日吞霞，作四十五咽气。咽气毕，又咽液九过，毕，又叩齿九通，微咒曰：
　　赤庐丹气，圆天育精，刚以受柔，炎火阴英，日辰元景，号曰大明，九阳齐化，二烟俱生，凝魂和魄，五气之精，中生五帝，乘光御形，采飞以虚，辍根得盈，首巾龙华，披朱带青，辔乌流玄，霞映上清，赐书玉简，金阁刻名，饮食朝华，与真合灵，飞仙太微，上升紫庭。
　　毕，向日再拜。真仙之中，万人已上，无有一人知日魂之名者矣。此道玄妙，非血食臭骸可得听闻者也。天阴无日，可於室中所卧洁处，存而为之。清修道士，精通上感者，都可不待见日而修之也。若道士休粮山林，长斋五岳，绝尘人间，远思清真者，得日日饮日根之霞，吞太阳之精，则立觉体生玉泽，面有流光也。如其外累人事，未获静形，浮游世路，心拘荣网者，要以月朔、月三日、月五日、月七日、月九日、月十三日、十五日、十七日、十九日、二十五日，案而为之如上法，一月之中十过也。此日是日魂下接，飞根盈满，水母辟梦之时也。行之十八年，上清当炼以金真，莹以玉光，位为玉皇，飞行太空，乘华三素，以映天下。
　　太微饮日气开明灵符
　　若不能常以月晦夜半书符者，要不可失奇月晦也。
　　右月晦夜半，朱书青纸上，东向吞之，以先告日魂也。临饮符时，闭气，左手执符，心祝曰：
　　太微丹量阙，名曰开明，致日上魂，来化某形，平旦严装，发自圆庭，飞华水母，日根金精，紫映流光，号为五灵。祝毕，乃饮符。
　　上清金阙灵书紫文、采饮阴华吞月精之法，昔受之於太微天帝君，一名黄气阳精藏天隐月之经也。当思见月初出之时也，乃对月西向，叩齿十通，毕，心中阴祝，呼月魄之名，月中五夫人之字曰：月魄暧萧芬艳翳寥婉虚灵兰郁华结翘淳金清荧艮容台标。
　　凡心祝呼此二十四字毕，乃瞑目握固，存见月中五色流精，皆来接一身，下至两足。又存令五气上至头顶，於是月光流精五色，俱来入口中。又月光精之中，自复有黄气，大如目童者，累重数十，相随在月精光五色之中，名曰飞黄月华之精也。并俱与五气来入口中，向月吞精，作五十咽毕，咽液十过毕，又叩齿十通，微祝曰：
　　黄情玄晖，元阴上气，散蔚寒飙，条灵敛胃，虚波澜颖，挺濯淳器，月精夜景，玄宫上贵，五君夫人，各保母位，赤子飞入，婴儿续至，回阴三合，光玄万方，和魂制魄，五胎流通，乘霞飞精，逸虚於东，首结灵云，景华招风，左带龙符，右佩虎章，凤羽朱帔，玉佩金珰，骞树结阿，号曰木王，神基控根，有亏有充，明精内映，玄水吐梁，赐书玉札，刻名云房，饮食月华，与真合同，飞仙紫微，上朝太皇。
　　祝毕，向月再拜。存日月，坐立任所便耳。仙官之中，无有一人知月魄之名者矣。其真人当时有知之者，若天阴无月，可於室中为之。施行要诀，如饮日光法。夕夕为之，则立觉体生光照，目有飞精也。要法月二日、四日、六日、八日、十日、十四日、十六日、十八日、二十日、二十二日、二十四日，一月之中十一过，亦足成仙也。此日之夕、是阴阳之合，三炁盈溢，月水结华，黄神下接之时也。行之．一十八年，上清当炼魂易魄，映以玉光，乘玄辔景，飞行太空。
　　紫微饮月精太玄阴生符
　　若不能常以月晦夜半书符者，要不可失偶月晦也。正月为奇，二月为偶。
　　右月晦夜半，黄书青纸上，东向饮之，先以告月魄也。是时当先饮开明灵符也。饮月符，闭炁，右手执符，心祝曰：
　　紫微黄书，名曰太玄，致月华水，养魄和魂，方中严事，发自玄关，藏天隐月，五灵夫人，飞光九道，映朗泥丸。祝毕，乃饮符。
　　太微灵书紫文拘三魂之法
　　月三日、月十三日、月二十三日夕，是此时也，一二魂不定，爽灵浮游，胎光放形，幽精扰唤。其爽灵、胎光、幽精，三君是三魂之神名也。其夕皆弃身游遨，飚逝本室，或为他魂外鬼＇所见留制，或为魅物所得收录，或不得还及，离形放质，或犯於外魂，二气共战、皆躁竞赤子，使为他念，去来无形，心悲意闷也。道士皆当拘而留之，使无游逸矣。拘留之法，当安眠向上，下枕伸足，交手心上，暝目闭气三息，叩齿三通，存心有赤气如鸡子，从内仰上出於目中，从目中出外，赤气转大覆身，下流身体，上至头顶，变而成火，因以绕身，使匝一身，令内外洞彻，有如然炭之状。都毕。其时当觉体中小热，乃又叩齿三通，毕，存呼三魂名，爽灵、胎光、幽精，三神急住，因微祝曰：
　　太微玄官，中黄始青，内炼三魂，胎光安宁，神宝玉室，与我俱生，不得妄动，鉴者太灵，若欲飞行，唯得诣太极上清，若欲饥渴，唯得饮徊水玉精。
　　太微灵书紫文制七魄之法
　　月朔、月望、月晦夕，是此时也，七魄流荡，游走秽浊，或交通血食，往鬼来魅，或与死尸共相关入，或淫惑赤子，聚奸伐宅，或言人之罪，诣三官河伯，或变为魍魉，使人厌魅，或将鬼入身，呼邪杀质。诸残病生人，皆魄之罪，乐人之死，皆魄之性，欲人之败，皆魄之疾。道士当制而励之，炼而变之，御而正之，摄而威之。其第一魄名尸狗，第二魄名伏矢，第三魄名雀阴，第四魄名吞贼，第五魄名非毒，第六魄名除秽，第七魄名臭肺，此皆七魄之阴名也，身中之浊鬼也。制检之法，当正卧，去枕伸足，两手掌心掩两耳，令指端相接，交於项中，闭息七过，叩齿七通，存鼻端有白气如小豆，须臾渐大，以冠身九重，下至两足，上至头上。既毕，於是白气忽又变成天兽，使两青龙在两目中，两白虎在两鼻孔中，皆向外，朱雀在心上，向人口，苍龟在左足下，灵蛇在右足下，两耳中有玉女，着玄锦衣，当耳门，两手各把火光。良久，都毕。又咽液七过，叩齿七通，呼七魄名毕，乃微祝曰：
　　素气九回，制魄邪凶，天兽守门，娇女执关，炼魄和柔，与我相安，不得妄动，看察形源，若汝饥渴，听饮月黄日丹。
　　右祝诵都毕，於是七魄内闭，相守受制。若常行之，则魄浊下消，反善合形，上和三宫，与元合灵。
　　人一身有三元宫神，命门有玄关大君，及三魂之神，合七神，皆在形中，欲令人长生，仁慈大吉之君也。其七魄亦受生於一身，而与身为攻伐之贼，故当制之。道士徒知求仙之方，而不知制魄之道，亦不免於徒劳。
　　三元宫所在，其上元宫，泥丸中也，其神赤子，字三元先，一名帝卿；中元宫，绛房中心是也，其神真人，字子南丹，一名中光坚；下元丹田宫，脐下三寸也，其神婴儿，字元阳昌，一名谷下玄。此三一之神矣。欲拘制魂魄时，皆先阴呼其名，存三神皆玉色金光，有婴孩之貌，中上二元皆衣赤，下元衣黄，头如婴儿始生之状也。行道服气时，亦存呼名字。
　　命门，脐也，玄关是始生胞肠之通路也。其中有生宫，宫内有大君，名桃康，字合延，着朱衣，巾紫蓉冠，坐当命门，其三魂神侍侧焉。大君常手执天皇象符，以合注元气，补胎反胞。暮卧，先闭气二十四息，乃心祝大君名三通，因咽液五十过，又三叩齿，微祝曰：
　　胎灵大神，皇纲天君，手执胞符，首冠紫冠，黄回赤转，上精命门，化神反生，六合相因，形骸光泽，玉女栖身。
　　毕。能常行之十八年，大君将能左激三田，右御三气，田化成飞举，气
　　化成玄龙，仰役二十四神，俯使魂灵，呼阳官六甲，召阴官六丁，千乘万骑，白日升天，皆桃君之感致也。
　　太微天帝君天皇象符
　　一名帝君九迥元五通八间符。若礼祝於别室，当先书此符，盛以锦囊，佩之，然后乃得行之。
　　右天皇象符，以付生宫大君桃康合延，合元上气，理胞运精。朱书青纸，月旦、月望夜半，北向服之，以左手执符，闭气，心祝曰：
　　天帝玄书，皇象灵符，以合元气，运精反胞，万年婴孩，飞仙天枢，生宫大君，披丹建朱，首戴紫蓉，与我同谋。
　　毕，乃服，服毕，起再拜。服符时，於所寝状上也。
　　若道士有行还精之道，回黄转赤，朝精灌命，注津溉液，使男女共丹，面生玉泽者，宜知大君之名要，服象符以不老矣。若徒行事，而不知神名，还精而不知服此符，不见其祝说，不测其宫府所住者，虽获千岁之寿，故自归尸於太阴，徒积历纪之生，故应还骨於三官也。道士暮卧，常存大君，为祝说之法，朔望服符，以运胎精之益者，如此亦成仙人，可不烦男女还补之术也。然御女以要飞腾，回气以求天仙，崄巇甚於水火，杀伐速於斧釿，自非灰心抱一之性，殆不可以此取丧失者也。中才行之，所谓吞剑而欲喉咽不伤，当可得耶。生宫大神君，忌人食生血，忌烧六畜毛，忌烧葫蒜皮叶，及诸荤菜辈，皆伐乱胎气，臭伤婴神，慎之焉。
　　皇天上清金阙帝君灵书紫文上经竟
　　
