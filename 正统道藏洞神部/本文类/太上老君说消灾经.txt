太上老君说消灾经
　　经名：太上老君说消灾经。撰人不详，约出於唐宋间。假托太上老君为诸仙真说经，授予尹喜。劝人诵经念神，消灾除病。一卷。底本出处：《正统道藏》洞神部本文类。
　　太上老君说消灾经
　　老君以庚寅年四月二十八日丙午，与诸天大圣俱坐碧霞之殿、五云之座，真仙侍卫，无鞅数众建节捧香，罗列左右，一时同会。即召天仙地仙、五岳众仙、天仙三十六皇主、地仙二十四皇主、神仙十皇主、飞仙大圣众，又别国主上仙三十六万人，中仙二十五万人，下仙十四万人，八大龙主、八大鬼主、八大畜主、三五之君、二十四性，悉皆来集。勅勅天都录事地都名字，即使摄录天下邪魔恶鬼、魑魅魍魉、盗贼虎狼、及横官口舌、兵戈水火、疾病灾害急厄，患之者，莫问男女，皆当香汤沐浴，斋戒然灯，烧香礼诵，供养此经。若家有众魔野盗精邪疾疫，急厄难之时，当呼三十六金刚，二十五神王、二十七力士、三十七天师，凡此金刚神王力士天师等名号者，皆主知万病灾变，吉凶好恶悉皆由也。若有善信男女，能长斋烧香，礼诵此经，功德无量，所有千灾万病，恶逆盗贼虎狼，一切病难，自然消灭。天尊降福，覆护其人，所向从心，无不获福，家门安泰，子孙隆昌，修习之人，皆致灵感，轻慢之者，祸及九祖，令可告男女，令知报应，皆得利焉。
　　元炁金刚，混沌金刚，总领金刚，
　　万兆金刚，捉鬼金铡，部录金刚，
　　收炁金刚，好生金刚，镇守金刚，
　　去邪金刚，保命金刚，守形金刚，
　　守炁金刚，行真金刚，除伪金刚，
　　除邪金刚，破惑金铡，上奏金刚，
　　下卫金刚，上明金刚，保身金刚，
　　长生金刚，变化金刚，清定金刚，
　　定身金刚，朱雀金刚，玄武金刚，
　　大圣金刚，成道金刚，天道金刚，
　　地道金刚，神道金刚，火头金刚，
　　威怒金刚，大力金刚，灭魔金刚；
　　天大神王，地大神王，王大神王，
　　元素神王，素生神王，阴德神王，
　　炼炁神王，炼精神王，炼生神王，
　　开化神王，造化神王，真道神王，
　　神道神王，护身神王，破邪神王，
　　执正神王，破夷神王，破贼神王，
　　觅鬼神王，斩鬼神王，远行神王，
　　安身神王，杀鬼神王，食魅神王，
　　捕精神王；
　　除奸力士，除佞力士，破怨力士，
　　破迷力士，开道力士，消灾力士，
　　散祸力士，解厄力士，消魔力士，
　　把揽力士，领鬼力士，收鬼力士，
　　收邪力士，抄录力士，定文力士，
　　定罪力士，上奏力士，对君力士，
　　奉承力士，天显力士，地广力士，
　　摄邪力士，破军力士，征伐力士，
　　摄神力士，横天力士，食精力仕；
　　启元天师，道光天师，开化天师，
　　进仙天师，重光天师，朗清天师，
　　清定天师，定邪天师，收鬼天师，
　　制魔天师，斩鬼天师，启天天师，
　　部录天师，上奏天师，除死天师，
　　定生天师，保护天师，普济天师，
　　济厄天师，救死天师，护生天师，
　　度命天师，度人天师，好生天师，
　　好善天师，变化天师，神妙天师，
　　皇上天师，万福天师，至极天师，
　　玉辰天师，上圣天师，虚皇天师，
　　无量天师，明皇天师，洞深天师，
　　普摄天师。
　　老君曰：此天师者，位在三十六天之上也，仍下统世界，普领鬼神，及一切精邪疫疾，虎狼毒兽，时瘟疫炁，口舌咒诅，悉皆由也。若人不信道法，违背仙经，专事邪神，或修俗教，或习邪风，或祭祀鬼神，如此等类，罪由转盛，无知秽俗，背正信邪，故受考对，万劫无明，千劫受罪，乃得还生畜生之类，非人之形，任他役使，不可思议，死经地狱，无有还期，其罪深重，不可尽言，如此之人，纵受生，恒遭疾病，贫穷苦厄，无时安静，官府所克，众人所害，年命短促，死入长夜冥冥地下，人所不知，百劫受罪，乃得返人之形。若能洗心易行，而得生也，若迷而不回者，而近於死也，将以长处恶道，无由重生也，今重告子，明慎之焉。是时诸真大仙，欢喜踊跃，稽首而作颂曰：
　　道言甚微妙，普济度天人。习者皆成道，背者悉殃身。此经能消灾，荡秽绝嚣尘。众生无智慧，违者信邪神。死入寒冰苦，受罪甚艰辛。回心归正道，方可受真身。一心归仙路，乃得度天津。永享无期寿，分形百万真。九幽长披散，七祖离冥津。自然天厨食，皆赖圣皇恩。灵歌唱玄路，万劫保清真。随世人人度，三真应圣皇。五方而静默，道法渐时光。似如人半日，妖魅入心藏。阴阳或衰盛，百姓并饥荒。真人将去世，混杂实难当。潜龙欲重起，闭目在幽房。狂人颠倒业，不久自遭殃。沉沦地狱下，痛毒被刑伤。皆由心邪见，致使受燋惶。金刚令上道，威力破迷荒。行歌而交泰，至道永开张。风调而雨顺，五谷满盈仓。四方皆宾伏，麟凤自呈祥。明君时有道，万劫保年长。
　　老君谓尹喜曰：此经尊贵，乃众仙得真之要也，子今受吾之要，直须精专，内自保之，勿示非人，唯学仙道士，及善信男女，此可依经传受，明宣道法，令深慎科戒，勿使失时，今重告子曰，不得妄传，吾言甚秘，宜慎之焉。喜即稽首跪拜受经。是时诸真众仙闻说经毕，退席恭敬，侍立俄顷，有诸仙驾浮空而下，无鞅数众各捧香花，持符执节来诣道前，一时稽首，奉请老君还玉京。老君於是欢喜临驾，重谓喜曰：吾当上升矣，子受此经，必成道矣。喜即莽然悲涕，俯伏礼谢，忽失其所在，唯闻音乐震动山川，因仰面视诸龙驾，云炁旋远，五色鲜明，世之莫识，须臾渐远，隐而不见矣。
　　太上老君说消灾经竟
　　
