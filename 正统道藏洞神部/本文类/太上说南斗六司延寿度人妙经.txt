太上说南斗六司延寿度人妙经
　　经名：太上说南斗六司延寿度人妙经。撰人不详，约出於北宋初。假托太上老君传授天师账道陵，言醮祀南斗六司延寿消灾之事。一卷。底本出处：《正统道藏》洞神部本文类。
　　太上说南斗六司延寿度人妙经序
　　三天大法师正一真人张道陵、弟子左玄真人王长、右玄真人赵升同记述
　　太清境太上老君两度降蜀之临邛，往大邑至于鹤鸣山，初授与征士张道陵正一盟威秘箓二十四阶品，次授朝拜日月高奔郁仪结璘之真诀，并三八谢罪灭除黑簿超度玄祖之文。道陵先於中岳已获得黄帝九鼎丹书，后始在鹤鸣山隐居，遂备药物，乃依其方法，修炼三年，丹成，未敢服之，乃谓弟子王长曰：神丹成就，若服饵之，当必冲天，便为真人矣。然吾未有大德，宜须为国为家除害兴利，利济民庶，所谓先施勤劳，后可服丹，即轻举上升，臣事三境，则吾无愧焉。由是果蒙太上老君亲降法驾，荐授真文，修行千日，忽於一时能内顾五藏，外集万神。
　　太上复遣清和玉女，教以吐纳清和之炁，行三步九迹，交乾履斗，呼召九元，以齐七政，随罡之所指，立摄伏精邪，因吞饵大还，寻灭除小丑，至是乃与六天鬼魔，战夺二十四治，改为福庭，名之化宇，降其帅为阴官，置道者令焚修，於是明分昼夜，人鬼殊途。又於陵州仁寿县，降挚十二天游玉女，化地作咸泉煎炼为盐，因名其地曰陵郡。
　　道陵道之成也，至第三度，又蒙太上降临，授以经籍千轴，皆修行之要道，将传付有道者，令生身受度，使永劫长存，即与道陵同游成都。太上驾龙车，道陵乘白鹤，顿下五云，至太昊玉女修大丹之所，感地踊玉局座，高丈余，太上登于座中，道陵稽首座下，老君此时为说北斗七元经，削死延生之法，即汉桓帝永寿元年太岁乙未正月七日也，至其月十五日上元之辰，老君又复为道陵说《南斗六司延寿度人妙经》耳。
　　太上说南斗六司延寿度人妙经
　　尔时，太上老君於永寿元年正月十五日上元之辰，再降於成都太昊玉女修丹之所，地神复涌玉局宝座，於是老君升于座中。告道陵曰：夫九天八会之真文，三洞三清之上道，乃元始天尊昔经历于七亿万劫，天地始终，人伦生死，五运迁变，万汇兴衰，而天尊於是宴居景云之上上清之境，修炼至真，敷扬妙道，愍念苍生，大慈不舍，吾昔得传付是经，今当授之於汝，汝宜选奉道之士，谨修行之人。天阳地阴一合而生成日月两曜，两曜行度五纬周天，是谓七政，则七星九元北斗也，每以杓，随月建分，指节气二十四气、二十八舍，应下土七十二候、三十六禽，舍中有斗宿六星，是则号南斗六司，与北斗七政分职，共理三才六合八卦九宫，总辖中外百辟官品，乃紫微、太微两极都曹也，上系十二分次天真灵神，下统十二分野地祇主者，四渎五岳、九州八纮、名山大川、城隍社庙，中及人民群类万物，无不系其簿籍掌握。北斗位处坎宫，名同月曜，降神於人，名之为魄也，主司阴府，宰御水源，将济生聚，功莫大焉。南斗位处离宫，名同日曜，降神於人，名之为魂也，主司阳官，宰御火帝，将济动用，德莫大焉。洎有天地，迄至于今，二司两极，同共陶铸万品，生成万物，注拟天人之爵秩，增减士庶之禄俸，延促年龄，去留 灾福，莫不由其与夺也。所以然者，乃知阳日阴月，南北二司魁斗魒纲，受性水火，禀质阴阳，助天地而育物，体道德而垂光，物得而丰也，非此而孰能乎，人得而生也，非此而孰为乎。是故天尊殷懃嗟愍，观尔含灵，一如赤子，开放救护，令保生性，其救护法，使一切善男子善女人，不以高卑，皆应至心常行，恭仰於所见时睹日曜月曜南斗北斗，则郑重叩头，请乞佑护，愿赐恩福，上言呼称：至圣至尊真宰真君。扲哀凡冗，宥赦过咎，即再拜，不得怀於轻慢，反招殃累。
　　老君曰：尔等男女，能依吾所授奉教而行者，若有所告请，欲消灾度厄，增福延年，保家属之团圆，祝封疆之宁谧，或兔息冢讼，削死注生，皆当上章投词设醮，求请无不如意也。於是老君为道陵重宣言曰：
　　南斗火官除毒害，北斗水神灭凶灾。
　　一切所求皆称遂，万般滞闷悉通开。
　　能依经法冥心醮，必当随愿契灵台。
　　凡在有清常顶礼，祸厄无因辄敢来。
　　老君曰：神真之妙，凡世难言，凡夫愚昧，贵远贱近。近者身也，目见日月星斗，耳闻风雷韶雅，鼻嗅兰麝腥臊，舌了甘辛酸苦，口宣言语音响，至於手执足行，自生及老，皆不可离于水火。今凡夫见之若不见，闻其言如甚聩，殊不知成立生性，实是天地日月星斗与之，假於四大，正兹一气，生生之生，全系水火，水火比於道之真体，故不可暂离，可离而获存者，非物非人。吾今叮咛与在世男女，说此要道，普令发心求请醮献，知有神真，信吾教示，更能於四时月旦、八节二十四气、三元三会、五腊本命，是诸良时吉日，皆可上章拜表，投词献款，请乞恩福，谢过忏罪消 灾，然灯献果，供养拜请，其福无量。
　　南斗第一天府司命上将镇国真君
　　南斗第二天相司录上相镇岳真君
　　南斗第三天梁延寿保命真君
　　南斗第四天同益算保生真君
　　南斗第五天枢度厄文昌炼魂真君
　　南斗第六天机上生监簿大理真君
　　右符六道，朱书，男左女右佩带，令人长命，无诸灾害。
　　道言：六星真君、六星童子、火铃将军，凡人转诵此经，切须至诚，虔心祷祝，无不应验。唯在精懃，拜表上章，真圣自降，必获延年长生道性。
　　老君曰：此六司真君，神性急速，能倾心求请，无愿不从，神真感人心，随事皆谐偶也。且夫万行之本，一身之根，在乎道气保固形命，形命保固，在乎教法，教法存乎科仪之细密，声发响应，形动影随，形从心移，发足动步，神灵微妙。
　　南斗北斗陶魄铸魂，魂既受炼，乃迁转生，人能依吾教法，谢已往之非，补将来之短，洗涤众灾，拜迎百福，唯在严洁崇敬，罄志投诚，必获度世之仙道，与日月之同年。若有深信之士，能修设两极二斗，同醮一坛，各像斗星，立坛柱，列香灯，铺排净茅，供献果食，可糖饼、油饼、荷蒸乳蒸煎枣汤细茶，不须酒脯。此最为要道，以斯迎请神真，真圣欢喜降临，还得赐其福佑。
　　惟时老君演此妙经既竟，天师道陵及诸弟子再拜礼谢，信受奉行。
　　太上说南斗六司延寿度人妙经竟
　　
