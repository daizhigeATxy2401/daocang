
　　太上说东斗主算护命妙经
　　经名：太上说东斗主算护命妙经。撰人不详，约出於北宋初。假托太上老君传授正一天师，言醮祀东斗帝君忏罪延命之事。一卷。底本出处：《正统道藏》洞神部本文类。
　　太上说东斗主算护命妙经
　　老君告正一天师曰：天道冥运，文象玄应，昭而不言，经星常宿中外，官品各有司主，凡一百一十八名，积数七百八十二星，二十八宿，两曜五星，皆在璇玑，以齐七政，五天大号，灵斗帝君，南北建候，东西均平，光极中央，临照四方，吾为汝说玄文洞章，世人受诵，变灾为祥，至士得之，玄景灵光。吾已为汝说北斗本命之诀，南斗六司之文，度人无量，劫劫长存，吾今复为汝说玉灵瑶篇东斗帝君之名，主算延年，使传下世，能度三涂五苦八难之厄，能与削死上生，大计之令，总监形魂，玄妙真默，无极无穷。
　　老君曰：东方之神，以斗为邻，长生大圣，韩君丈人，执我之柄，不死之神，辅我之左，长生之君，弼我之右，司马大神，行我之政，司命司录，延寿益算，无量度人，青帝与我护魂，太上与我扶身，巴元丑伯，魔王之真，从我所愿，延救天人，急急如律令！
　　咒曰：
　　大道着明，寂默玄冥。五斗中运，四时生成。北都万鬼，遏人年龄。我有洞章，度世长生。供养尊礼，主人精神。玄中有玄，峨峨玉京。急急如律令！
　　东斗第一苍灵延生真君，
　　东斗第二陵光护命真君，
　　东斗第三关天大卫集福真君，
　　东斗第四大明和阳保和真君，
　　东斗第五尾极总监真君。
　　老君曰：凡人受诵，必须至诚斋心，东向叩齿，心拜跪坐，闭目存神，如见东方无极之乡，玄灵帝君、至真大圣、无鞅之众，罗列周匝，如得监度，有灾之日，宜於本命生辰，或月之朔望，月之九日；或家庭观宇，以时花珍果，焚香静念，望东斗帝君，醮谢罪业，求益寿年，大灵所与，获福无量，至人授度，逍逼上清。此经玄奥，深不可详。
　　太上说经周竟，於玉局座谓天师曰：玄文秘法，授非其人，殃及九祖，所以赐汝流行正道，救度天人，令得长生。天师再拜顶礼受之，如法奉行，自此传於世矣。
　　太上说东斗主算护命妙经竟
　　
