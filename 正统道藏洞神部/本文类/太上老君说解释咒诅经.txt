太上老君说解释咒诅经
　　经名：太上老君说解释咒诅经。撰人不详，约出於唐宋间。假托太上老君为尹喜真人说解除咒诅厌魅之法。一卷。底本出处：《正统道藏》洞神部本文类。
　　太上老君说解释咒诅经
　　尔时太上老君在于阗国中仙度之所，语尹喜曰：上古之时，人民淳朴，心行正直，禀性柔和，不相嫉妬。末世浮浇，人心狡诈，不修善行，唯习凶恶，不奉大道，倚托邪神，作法咒诅，专害人命。是时尹喜真人稽首再拜，上告太上老君曰：悯念苍生沈沦下鬼，魂被考劾，魄无依倚，愿赐解脱之法，诸众生免遭枉横。
　　老君语尹喜曰：汝当谛听，吾所说者，切见中古之人，专行厌祷，便於天下地上邪鬼庙社之中，画其形像，书其姓名庚甲，私窃咒誓，以水喷洒，以脚践踏，努目张口，种种形势，专行无道，枉害良善，若自作，若教他作者，令受其殃。善男子善女人，或被恶人咒诅厌祷者，皆当香汤沐浴，建立道场，请三洞道士转诵此经，功德不可思议，其病即瘥。若男若女被人咒诅，便可解释，免沈身命，奉请五方五帝部从兵马各九百万人，为弟子某於四面八方上下中央，剪除邪魅不祥之鬼，令弟子福寿延长。即说咒曰：
　　大法堂堂，天圆地方。天有九柱，地有九梁。厌咒之人，自受其殃。六柱三梁，厌蛊消亡。三梁六柱，还其本主。六甲六乙，厌蛊速出。六丙六丁，厌蛊不行。六戊六己，厌蛊不起。六庚六辛，厌蛊不真。六壬六癸，厌蛊自死。咒诅速解，急急如律令！
　　奉请三五将军、八风使者、九州社令、万古将军兵士百千万众，追取厌蛊五音之人三魂七魄，付北阴天狱，咒诅恶人，精魂散越，神志猖狂，头破作七分，一如律令！
　　吾今所说解除咒诅厌魅经法，若有善男子善女人得闻此经，为人转诵，救治病难，度脱众灾，令得安乐，身强体轻，福寿延长，永无灾障，冤家债主，速蒙消释，魅害驱除，三尸堕落，得道成真。是时老君而作偈曰：
　　我昔游中国，位登无上天。今来入竺国，教化诸众生。九十有六种，其中各有缘。令其敬信者，展转自相传。精进心不退，得生无上天。有诵此经处，斯人寿命延。百灵来护卫，万病悉皆痊。见世得安乐，身如金石坚。至真无上法，消灾福自然。
　　太上老君曰：无始以来，诸仙圣众救度群生，便得安宁，驱荡妖邪，解释咒诅，凶殃散灭，吉瑞扶持。是时大圣众真欢喜踊跃，咸愿受持，稽首叩头作礼而退。
　　太上老君说解释咒诅经竟
　　
