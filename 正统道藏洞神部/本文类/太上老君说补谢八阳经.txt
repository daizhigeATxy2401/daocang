太上老君说补谢八阳经
　　经名：太上老君说补谢八阳经。撰人不详，约出於唐代。假托太上老君为三官及诸神说禳灾安宅之法。一卷。底本出处：《正统道藏》洞神部本文类。
　　太上老君说补谢八阳经
　　道言：天地水三官，日月五星，二十八宿，南北二斗，五土八卦，大地十二诸神，十方众圣，尽来听言。
　　老君曰：为见四方三界、国土州县、城市乡坊，每有动土兴工，修造宅宇，添新换旧，东西南北，四维上下，种种施工，建修之后，频遭三灾九厄，十苦八难，土气流行，生死轮回，劫劫殃深，无由解谢，乃敕日游月煞将军，太岁游龙伏龙，天煞地煞岁煞月煞日煞时煞，大煞小煞灾煞劫煞，六甲六神，天中十二神，地中十二时神，黄旛豹尾官符病符死符，蚕官蚕命蚕室奏书，大耗小耗五土八卦门丞户尉，行年本命星官，天上地下千二百禁忌诸神，已往未作动土兴工，修造之后，但当烧香受持供养，读诵此经，永无忌讳，土气潜藏，普令和顺，国土安乐，干戈永息，风雨无愆，民安物泰，万事昌荣，出入水陆，公私利益，非横不生，家门肃睦，眷属和平，入宅大吉，常纳光明，龙神拥护，鬼祟潜形，灾消祸散，福禄臻盈，诸如所愿，天下太平，永保元吉，克遂心诚，人天奉法，依律敬焉。
　　太上老君说补谢八阳经竟
　　
