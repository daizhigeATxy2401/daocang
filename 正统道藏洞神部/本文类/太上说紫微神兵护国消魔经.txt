太上说紫微神兵护国消魔经
　　经名：太上说紫微神兵护国消魔经。撰人不详。二经同卷。底本出处：《正统道藏》洞神部本文类。
　　太上说紫微神兵护国消魔经
　　尔时太上老君以上皇二年建辰之月八日，於紫微上宫，为大梵天帝、四极高真、九天元生、三天真皇，说紫微神咒灵宝大有自然神兵护国消魔品。时开皇甲申，数极百六。天地不闭，灾气流行。五谷不丰，人相谋害。兵灾四起，国人不安。其有积善积德之人，修真之士，超度洪厄，位列仙官。凡夫不学，不顾宿命，不遵经法，是非纷乱，四见昏迷，六情所染，心不自尊。造恶之时，无所畏惧。此盖众生业感，故使其然。是时邓都六洞诸天魔鬼，昼伏夜出，变现丑恶之形。其鬼魔各将眷属，行五种瘟病。患者昏死，鬼气冲人，变为疾疹。是时牧宰群品，文武兆庶，镇山压野，驰迸惊怖，男号女哭，悲苦切楚，时感动上天。
　　天尊观见，愍念苍生，受诸苦恼。乃勃虚危二宿，托精应变。以真为父，以元为母，以始为姓。三气降於广灵之宫，化为大块，形如混沌。上出九光，精荧耀日，霞彩焕烂，影射太微。常有玉女金童，巨虹狮子，四直符吏，守护圣胎。至建申之月上七之辰，其胎自坼。若大雷震，脱落紫胞，洞应玉形，耸身五百丈。自云真武之神，披发皂袍，仗剑穿靴。神兵符吏，雷公电母，四直使者，捧从其身。
　　是时，天尊令真武，於酆都山降伏鬼魔。真武奉天尊劫，遂令北酆杀鬼天猷副将，部领神霄大兵，九炁功曹，三天玉女，七炁神君，五灵真宰，黄甲大神，天兵符吏，百千万众。与六洞鬼魔，大战於洞阴之野。是时，鬼主又以坎离之气，化苍龟巨虺，欲施变现。真武以神力摧伏，摄於足下。真武复遣金铃掷火大神，念伏魔之章。嘘气出口，化大火轮，乃烧鬼众。毛发焦烂，妖力无施。回心悔过，乃发大愿，归命至真。是时真武遣天兵符吏，乃锁鬼众，送於酆都大洞。
　　天尊言：阴极告变，阳数之来。或则黄星聚彩，赤符表瑞。紫气冲庭，五星聚井。流虹贯月，大电远枢。然后禀岳降灵，诞星孕辅，而成历数，乃有天下也。圣君出世，贤臣辅弼。奸邪伏匿，五兵销偃。九谷丰登，慈孝日生，人民乐业。真君有功於世，为民除害，德动上穹。
　　天尊遣金华玉童、绣衣使者，赍九龙符命下诏曰：汝有馘毒伐恶之功，可封为北极总统玄天大将。是时大圣驭苍龙，朝谢三清。尔时下界真仙及诸圣众，翘仰云路，顾盼神光，目送霞飙，拜辞真帝。须臾之顷，天垂紫云，地起轻雾。云雾交合，唯闻天乐，渐渐高远。会中大众，各还本土。一依金口，宣扬道化，流布宝经。四天之下，皆蒙真佑，福德无尽，永当奉行。
　　太上说紫彻神兵护国消魔经竟
　　
