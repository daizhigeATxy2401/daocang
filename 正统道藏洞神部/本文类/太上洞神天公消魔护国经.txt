太上洞神天公消魔护国经
　　经名：太上洞神天公消魔护国经。撰人不详，约出於唐宋间。三卷。上卷假托元始天尊为无极真人说消灾护国之法。中下二卷假托太上老君为尹喜真人说道教经箓斋科，劝人修行天合斋法，消灾护福。底本出处：《正统道藏》洞神部本文类。
　　太上洞神天公消魔护国经卷上
　　开度品第一
　　尔时，元始天尊与诸天天帝、十方至真、无极大圣、妙行真人、十方得道诸大圣众、金童玉女、太上三师、侍卫众真，在玄都玉京山紫微宫内说法，广度一切众生。是时日月光照，天地宁闲，天尊放五色光明，遍照诸天无极世界，上至三十二天，下至幽冥地狱，神光照耀，普济无穷，令幽显众生，咸得安稳，受诸快乐，无有疾伤，天香普熏，祥风聿布，饥餐金饭，渴饮玉浆，饿鬼穷魂，皆得满足，神魂超度，业报悉原，地狱宁闲，仙阶渐陟，速得离苦，面睹天尊，上生华胥，常居法会。是时众中有一真人，名曰无极，即从座起，身披霞帔，手执玉英，严整衣冠，恭敬作礼。礼毕，冥心长跪，稽首上白天尊曰：臣幸因前福，得预斯会，闻天尊金口敷阐妙门，悉令大地幽显一切众生，咸得安稳。臣今观见下方国土一切人民，有种种诸恶，或被水 灾，或逢火难，或有饥馑，或有劫贼，或遭时疫，或遇大旱，五谷不熟，草木燋枯，国界不安，人民惊惧，种种罪累，忧愍在心，思欲救之，为无方便，臣今发愿救理众生，上黩高真曲垂方便，道之利用，生育为先，乞济众生，令免斯厄。
　　是时，元始天尊语无极真人曰：善哉善哉，子今能为大地一切众生发大誓愿，作大利益，至心救护，令免灾厄，利物之功，深矣远矣！我今勑九天总统三界大魔、三五将军、六甲神将、天丁力士、妙行真人、慈悲真人、玉清真人、洞皇真人、百千万众、玉清神童二十万众、天灵赤官、功曹主簿、长生司马、韩君丈人八百万众，天仙地仙三十万众，威剑神王、摄毒神王、消魔神王、食邪神王、破魔神王、飞仙神王百千万众，禁戒三师、雷实雷风雨闪电诸神，游历世间，救诸厄难。凡有众生，若遇水火之厄，但能冥心至祷，开转此经，若遇贼盗，当转此经，若遭时疫，当转此经，若遇大旱，当转此经，国界不安，当转此经，五谷不熟，当转此经，万事不谐，当转此经。此经若有书写供养之人，自感九天总统三界大魔、三五将军、六甲神将、天丁力士、妙行真人、慈悲玉清洞皇真人、玉清神童、功曹主簿、长生司马、天仙神仙、威剑神王、消魔摄毒、食邪食鬼、破魔收瘟飞仙神王、禁戒三师、风伯雨师、雷公电母，千乘万骑，浮空而来，云集转经之所，乃获无量之福。是诸恶毒悉皆消灭，是诸恶贼悉皆破散，是诸疫毒自得消除，水 灾火厄，自然止息，国界不安，当得宁静，四夷归凑，异国来朝，疫病差除，口舌消灭，官横枷锁，速得解散，伏连断绝，邪魔不兴。
　　是时，无极真人又白天尊曰：天下之内，一切众生，时遭炎旱，如此热恼，作何方法，乃得风雨调和，五谷丰熟？
　　天尊语无极真人曰：子今受吾教法，勤而行之，可於高山，或在水岸，或在洞穴岩前，或在清净之地，或於观宇，或在家庭，建立坛场，安置尊像，悬诸旛盖，五色旌幢，杂色宝盖，燃灯烧香，沐浴斋戒，以诸花果供养，广为演说，启设坛场，转经行道，上献三清上圣、玉皇大天帝、十方灵宝无量天尊、三十二天帝、天父地母、三官五帝、九天五斗九曜众星，及诸仙众、一切灵官、并诸龙神，作大利益，天尊当遣飞、天神王、五帝大魔、风伯雨师，兴雷动雾、巡绕世界，须臾之间，即令风雨应祈、江河溪涧、上下田畴，令得普润，草木丛林，一切花果五谷之类，悉皆生成，枝叶茂盛。
　　元始天尊即说赞曰：
　　北风飘飘至，西云郁郁来。南丹凤风翔，东九龙徘徊。真人奉天符，部领天雨雷。来盖昆仑上，普润诸苦荄。
　　是时无极真人重告天尊曰：臣从无量劫来，稀见难遇，今日得闻微妙经典，及救治一切众生，种种变化，不可思议，是经当何名之，臣等如何受持？
　　天尊曰：此经名曰《太上灵宝天公消魔护国经开度品》，子好宣传，恭敬顶戴，若有愚人轻贱，当堕恶道，长夜受苦。是时座中天人仙众，悉皆奉受，作礼而去。
　　太上洞神天公消魔护国经卷上竟
　　太上洞神天公消魔护国经卷中
　　应机品第二
　　尔时，太上老君於太清仙境灵宝殿中，凭几而坐，手执玉尘，说法度人。尹喜真人、十方仙众、金童玉女，执节捧香，列侍左右。时有顶门金阙郎中，引一灵官，捧一朱书青函，於瑶池前奏对，奏讫进函，逡巡而返。於是尹喜真人前进作礼，上白老君 曰：喜侍太上，迄至于今，凡是众仙朝会，诸天敷奏，自有真仪，适见金阙郎中，引一灵官，至瑶池前奏对进函，逡巡而去，喜愚昧不敏，伏愿圣慈曲垂宣示。
　　老君曰：汝能发问，吾愿应机，此乃世间剑州临津县，奉道佩箓修金丹弟子王法进，修灵宝天公道场斋，一日一夜，言功拜章，飞龙驿骑，腾达上奏，至于顶门，是时金阙郎中依仪引见故也。
　　老君曰：夫天公斋者，出於九等斋科告谢之格，所以世间善信男女，悟大道生成，感乾坤覆载，三元上烛，五行下滋，寒暑相推，水火相济，分五土之利，顺四时之宜，上奉天真，下滋长幼，一家富乐，万类从心，神明护门，邪精伏匿。每六斋十直之月，选择良辰，精洁宅宇，法天像地，悬像挂旛，建设道场，中设三清玉皇，次设十方上圣、五方五帝、三元三官、三十二天、天皇地后、诸天列宿、三界群仙、风伯雨师、雷公电母、虚空监察太岁尊神、伏羲神农、左社右稷、财库保命延生、名山大川、五岳四渎、四直使者、土地灵官、奏事监官、卫坛场将吏，一家精洁，冥树至诚，请正一三洞法师，或三人五人七人，或一日或三日；以时新五果、茶酒香华、苹藻斋羞、浄巾镇信、银钱云马、命米纹缯，然灯烧香，依法行道，坛场告毕，言功赏真，拜表投词，仰祈福佑，以凭四直使者上章词，灵官奏事监官驿龙骑吏腾达章表，上奏三清，三清录言，举功迁善，勑下三官九府、五帝考官、彼境仙官、城隍社令、司命司录土地之神，咸奉天符，拥护修斋之所，以此之故，故有是焉。
　　尹喜真人与诸仙众一切礼谢，重白老君曰：灵宝天公斋者，果感灵验，深不可详，未委此斋由何而有？喜愚未悟，愿闻圣言。
　　老君曰：吾昔在三清境上，观见世间一切众生，因时浇漓，大朴渐散，下民失道，邪风勃行，不敬二仪，厌患风雨，弃贱百谷，枉费丝绵，不孝不慈，不仁不义，专事邪教，妄祀鬼神，嫉贤妬能，悭贪淫欲，不崇大道，害物伤生，致使鬼神害盈，天地降丧，水火相继，五谷不滋，疫毒流行，瘟魔竞起，万民涂炭，怨天尤地，哀愍众生，不悟罪福，遂说三十六部尊经，演三洞上清宝符，设九等斋科，述九转丹诀，俾一切众生，因经悟道，佩箓除邪，持斋感真，修真炼行，归真得道，乃□#1长生。夫三十六部尊经者，太上灵宝洞真十二部也，太上灵宝洞玄十二部也，太上灵宝洞神十二部也，凡三十六部，计一百八十八万四千二百二十卷。洞真十二部者，言天地造化，阴阳出没，九转还丹，金液炼形飞仙之道也。洞玄十二部者，言消灾治病，谢过祈禳，济度荐拔存亡之道也。洞神十二部者，言治国治家修身之道也。三洞灵符者，上清部、中法部、正一部也。九等斋科者，三九二十七等也。太真斋、金箓斋、玉箓斋、明真斋、自然斋、黄箓斋、三元斋、涂炭斋、洞神斋、神咒斋、九天斋、指教斋、正一斋、天宝斋、九幽斋、五炼斋、太平斋、太一斋、八帝斋、三皇斋、上清斋、大洞斋、金房斋、北帝斋、五帝斋、化胡斋、灵宝斋、天公斋，皆因其事随而修之。惟金箓、玉箓、九天斋者，是帝王之斋，非臣庶所修也。黄箓斋者，则广救三涂，遐被群有，荐拔存殁也。灵宝天公斋者，则荷大道生成，酬乾坤覆载，解百生过咎，祈未来福祥，希风雨顺时，百谷丰稔，除瘟灭毒，降福延龄。凡修此斋者，切须涤虑凝神，效心诚恳，福德立降如响应声也。
　　是时，老君重谓尹喜曰：昔我祖师太上元始天尊，与玉晨大道君处三清之上，观见西域于阗等八十一国，禀西方金精之气，其臭膻，其性犷烈，耽淫好杀，残害生灵，不君不臣，不父不子，酷虐无量，罪业转深，吾受元始大道金口之言，令往西域化胡。至函谷关，汝为关吏，吾见汝性命合道，专一崇真，遂授金丹於汝，千日功就，期於大蜀青羊肆，与汝白日升天，经历九天，上朝玉皇。汝虽得道，未晓元始大道微妙通变之由，汝当至心，当为汝说。昔天地未分，日月未明，星辰未敷，万物未朕，浩浩荡荡，沌沌蒙蒙。於是元始天尊生於天地之先，无祖无宗，凝然独化，无名无象，微妙玄通，变化无穷，深不可测，遂生一气，孕育五行。五行相生，遂生天地，天地既判，动植流形，故天得一气，上澄为天，地得一气，下凝为地，中和一气，化生万灵。日生於阳精，月生於阴魄。安东斗於东方，五行属木，主春发生。设南斗於南方，五行属火，主夏长养。布西斗於西方，五行属金，主秋成熟。建北斗於北方，五行属水，主冬收藏。排中斗於中央，五行属土，主於四季，万物得土，自然化生。五斗既敷，众星列位，天文垂象而岂徒哉，明显水火金丹之道，见之者昌。
　　尔时老君而说赞曰：
　　天地之前，元始上仙。无宗无祖，独化凝然。孕生一气，五行为先。浊气为地，清气为天。中和为人，散为山川。星辰列布，日月高悬。木星东上，金星西边。北斗坎位，南斗离偏。春夏秋冬，递互推迁。金自水生，与木相连。火生其土，相逆相怜。九还七返，配之在天。见之者昌？炼之者仙。至道深妙，玄之又玄。
　　老君曰：元始天尊以一炁生三炁，三炁生九炁。三炁者，玄元始也，以玄一之炁，化为玉清圣境大罗之天，琼楼宝殿，玄都玉京，紫微宫阙，太上元始天尊都焉，号龙汉之劫。又以元一之气，化为上清真境禹余之天，玉楼琼殿，宝树为林，玉晨大道君都焉，时号赤明中劫。是时太上道君师资元始天尊，元始天尊於始青天中，召十方无极圣众，於宝林之内证度说法传道。又以始一之炁，化为太清仙境，珠楼金阙，七宝为殿，是吾之处也，时号开皇今劫，吾又师资玉晨大道君。其三清三圣，各相去一劫化生，号三清上境大罗天中玄都玉京也。又三炁各生三炁，化成九炁，以成九天。三清之外，又列九天，九天帝君居焉。九天仙号曰：
　　第一郁单无量天，
　　第二上上禅善无量寿天，
　　第三梵监须延天，
　　第四寂然兜术天，
　　第五波罗尼密不骄乐天，
　　第六洞元化应声天，
　　第七灵化梵辅天，
　　第八高虚清明天，
　　第九无想无结无爱天。
　　九天之外，别有三十二天，三十二天帝居焉。
　　东方八天仙号曰：
　　太皇黄曾天，太明玉完天，清明何童天，玄胎平育天，虚无越衡天，太极蒙翳天，元明文举天，上明七曜摩夷天。
　　南方八天仙号曰：
　　赤明和阳天，玄明恭华天，耀明宗飘天，竺落皇笳天，虚明堂曜天，观明端靖天，玄明恭庆天，太焕极瑶天。
　　西方八天仙号曰：
　　元载孔升天，太安皇崖天，显定极风天，始皇孝芒天，太皇翁重浮容天，无思江由天，上揲阮乐天，无极昙誓天。
　　北方八天仙号曰：
　　皓庭霄度天，渊通无洞天，太文翰宠妙成天，太素秀乐禁上天，太虚无上常融天，太释玉隆腾胜天，龙变梵度天，太极平育贾奕天。
　　虽有诸天，犹拘劫运，於是玉晨道君撰《元始灵书》四篇，凝云作篆，每字方广一丈，八角垂芒，一篇镇东方八天，一篇镇南方八天，一篇镇西方八天，一篇镇北方八天，以此保制劫运，使天长存。
　　东方八天灵书曰：
　　亶娄阿荟，无和观音。须延明首，法揽菩昙。稼那阿奕，忽诃流吟。华都曲丽，鲜菩育臻。苔落大梵，散烟庆云。飞洒玉都，明魔上门。无行上首，回跖流玄。阿陀龙罗，四象吁员。
　　南方八天灵书曰：
　　南阎洞浮，玉眸诜诜。梵形落空，九灵惟前。泽洛菩台，绿罗大千。渺莽九丑，韶谣缘邅。云上九都，飞生自骞。那育郁馥，摩罗法轮。霐持无镜，揽姿运容。馥朗廓奕，神缨自宫。
　　西方八天灵书曰：
　　刀利禅猷，婆泥咎通。宛薮涤色，太眇之堂。流罗梵萌，景蔚萧嵎。易邈无寂，宛首少都。阿滥郁竺，华莫延由。九开自辩，阿那品首。无量扶盖，浮罗合神。玉诞长桑，栢空度仙。
　　北方八天灵书曰：
　　玃无自育，九日导乾。坤母东覆，形摄上玄。陁罗育邈，眇气合云。飞天大丑，总监上天。沙陁劫量，龙汉瑛鲜。碧落浮黎，空歌保珍。恶奕无品，洞妙自真。元梵恢漠，幽寂度人。
　　由是日月运行，星辰列照，五行迭用，四序调流，一昼一夜，一寒一暑，雷公电母，风伯雨师，仰顺天常，各司其局。赞曰：
　　玄元始炁，自道而生。三炁变化，化为玉京。琼楼玉殿，宝树峥嵘。大罗天主，三清都焉。三清仕师，三劫乃全。三炁仍引，又生九天。九天应变，三十二天。七宝为殿，镇玉之篇。保制劫运，使天长年。日月运转，星宿联绵。五行无忒，四气相宣。一昼一夜，无党无偏。雷公电母，风伯雨师。奉承天命，各司其司。玉烛既调，万物咸滋。至道天地，功深无私。
　　太上洞神天公消魔护国经卷中竟
　　#1此字不清，暂以□代之。
　　太上洞神天公消魔护国经卷下
　　统御品第三
　　老君曰：天公者，天道公平无私也，天父地母，玉皇大天帝也，天地万物既备，元始大道退居无为，遂命玉皇统御三界，覆育苍生，公平无私也。命地母为地后，勑天官司天曹，勑地官司地府，勑水官司水府。又列四渎五岳，名山大川，洞府福地，各勑仙官而主领。又遣司命司录，日游月行，年月日时、四直使者，虚空监察，当境主司土地山神，分司列职，巡绕天下，纠察是非，故人间天子，法象天地，乃於中原建邦设都，外布九州百郡，四夷八蛮。设春夏秋冬四时之官，三公九卿，文武百僚，分司列职，统御天下。夫天子者，非世间之人也，禀真元精一之炁，历代降生，在仙为上仙，在宿为上宿，皆受大道玉皇之命，承运而下降，承运而上升，皆天之历数也。是故北辰在上而众星拱之，天上有帝座星、后妃星、太子星、庶子星、三台星、内座四辅星、诸侯星、君基星、臣基星、民基星、文星武星，下有万物，上应万星。天地实大道之子，万物实大道之孙，大道为天地之始，二仪为万物之根，阴阳升降，天地气通，然后播种百谷，普济苍生，大道乾坤，功深莫测，潜养万物，不德不仁，万物知归，其功不宰，故斋直以报大道天地之恩。赞曰：
　　天父地母，后土玉皇。天地既立，三清退藏。玉皇承命，统御万方。天地水府，三官主张。岳渎洞府，众仙之房。司命司录，日游月行。年月日时，四直神王。巡游天下，纠察不祥。人间天子，建国立邦。仰观俯察，乃构明堂。法天象地，背阴向阳。九州万国，四夷遐荒。三台四辅，文武百僚。分司列职，以收万方。无为无事，凝冕垂裳。上仙上宿，下为帝王。承天历数，上下无常。北辰在上，三台在旁。后妃太子，诸侯百王。天子穆穆，诸侯煌煌。下育群品，上奉天苍。功格天地，降福降祥。云行雨施，普润无疆。百谷有收，万物无伤。大济众生，千仓万箱。大道天地，玄功无量。故设天斋，以贺平康。
　　老君曰：夫人者，皆禀妙道天地之气而生，故头圆象天，足方象地、肉象土，骨象石，气象风，血象水，眼象日月，发象草木，听象原洞，言象雷叫，寤象昼，寐象夜，行象云，坐象山，喜象晴，怒象雨，五脏象五行，四肢象四气，九窍象洞穴，以应阳之数也。且人生四肢五脏六腑，动静喜怒，既象天地，岂不是妙道天地之气所生哉！
　　老君曰：凡人受胎，即天降司命司录，常来拥护，以至生下男，则万神称善，女则万神唱恭，籍系三元，名书上帝，东斗注算，西斗记名，北斗落死，南斗上生，元辰保命，中斗延龄，大道生之，至德畜之，五行成之，高天覆之，厚地载之，日月照之，星辰佑之，神明护之，四气运之，风雨润之，丝绵衣之，人伦奉之，大乐和之，大礼检之，大君临之，大道天地生育之功妙矣哉，大矣哉，至矣哉！凡厥众生，若悟此者，咸宜至心奉道，笃敬天地父母，日月星辰，上顺天常，下分地利，父慈子孝，兄友弟恭，为臣克忠，为君克圣，大道垂佑，天地降祥，金液炼形，长生久视。若轻侮大道，不敬天地，弃贱五谷，枉费丝绵，背道崇邪，淫欲杀害，诃风骂雨，訾毁经文者，则道不生，天不覆，地不载，日月不照，星辰不佑，神明不护，四气不运，风雨不调，五谷不养，丝绵不衣，人伦不奉，大乐不和，大礼不检，大君不临，贫穷下贱，疾病缠绵，受业将尽，司杀来诛。既谢人寰，沉沦地狱，受诸苦掠，痛毒难忍，热抱铜柱，寒卧铁床，锯金介刀伤，吞火食炭，永堕恶趣，无有出期。吾今为汝及一切众生，说此妙经，敬而奉之，勤而行之。即说赞曰：
　　大道乾坤，生育为理。人及万物，咸禀一气。言之为常，验之乃贵。头圆象天，足方象地。肉土骨石，气风血水。声象雷鸣，发象草矣。阴霾为怒，晴明象喜。昼则象寤，夜则象寐。动似云行，坐如山止。五脏四肢，五行四炁。扰扰苍生，戴发含齿。大道乾坤，生尔育尔。一切众生，退而自省。男女媾精，胞胎始营。司命司录，卫而降灵。父之天气，母之地精。十月脱胎，子母分形。男则覆生，女则偃生。男则万神称善，女则万神怡情。上系天曹，中系星辰。三元掌籍，五帝司迎。东斗主 算，西斗记名。北斗落死，南斗上生。元辰保命，中斗延龄。道德生育，天地覆载。三元照曜，昼夜相代。四时五行，物无不赖。五谷资生，丝绵被体。和之以乐，检之以礼。天子穆穆，人伦济济。天地大道，功深无里。上孝父母，下友兄弟。用天之道，亦无 灾沴。勤奉天地，长生罔逝。反此而行，致远恐泥。贫穷下贱，疾病迍滞。赃满罪定，司杀来制。沉沦地狱，永谢人世。万劫受殃，莫之可计。善男善女，邪心永誓。
　　老君曰：言此经尊贵，乃众生谢过祈恩修真之要，可以本命元辰、四时八节六斋十直之日，或禳水旱，或祈五谷，或祈福佑，或谢过消灾，或解咒诅，随其所愿，虔心至祷，请正一三洞法师，或一或二，或三或五，或七人，随力建功，转诵此经，修斋行道，福德立降，消诸不祥。或於三春天地发生之时，或於秋冬万物成熟之际，烧香修奉，开转此经，以荷大道天地生育之功，天能听卑，道能通感，录兹至祷，咸赐福祥，玄理深微，威恩莫测，敬之哉，敬之哉！凡修天公斋直，须斋洁，预禁荤辛，扫 洒宅院，是事精洁，大道天地，鉴录诚恳，切忌使常用之物，及孝子孕妇、鸡犬僧尼不洁之物，犯伤天真大道，天地赏罚无私，恭慢之应，威不可当。凡斋科供养之具，直须事事丰足，若稍轻慢，上帝不饮，反成殃累，一切男女敬而甚慎之。此天公勑邪神咒，若有信心奉道善信男女，凡欲持课，先须烧香顶礼，冥心三清上真、诸天天帝、天父地母、日直香官、土地灵只。然后叩齿三通，诵之七遍，自然灵应感彻，天真护持，百邪不干，万罪消灭也。
　　太上说经既已，尹喜真人及侍卫仙众，一时顶礼恭敬再拜，勤而奉行。
　　太上洞神天公消魔护国经卷下竟
　　
