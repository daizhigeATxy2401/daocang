太上说中斗大魁掌算伏魔神咒经
　　经名：太上说中斗大魁掌算伏魔神儿经。撰人不详，约出於宋元。假托太上老君说诵经伏魔之事。一卷。底本出处：《正统道藏》洞神部本文类。
　　太上说中斗大魁掌算伏魔神咒经
　　老君曰：大道无形，常居杳冥，圣中之圣，灵中之灵，包罗无数，含养众生，是以有情者禀，识性者通，逆之者死，顺之者生，子欲超升上界，不入幽冥，至意斋心，旦暮诵经，诵之百遍，魂魄安宁，诵之千遍，龙神卫形，诵之万遍，伏灭邪精，所愿皆得，所作皆成，降伏恶鬼，束缚妖灵，见我者死，闻我者惊，慢我者灭，敬我者生，诵之万遍，神通自在，举身皆轻，所求如意，得驾云軿，朝拜天地，位列仙官，子孙获福，门户兴荣。世俗弟子，若能谛听，吾不诳汝，但发精诚，若居郊野，或值刀兵，或遇灾横之中，或陷围闭之城，或逢虎狼虫蛇，或遭恶鬼妖精，一切恐怖，但诵吾经，不得高念，勿令出声，清净斋心，至意存诚，吾降神兵，立消灾祸，自得福生。一切神名，急呼者应，十万天师续命，十万真人注生，十万金童守魂，十万玉女卫形，十万天丁吃鬼，十万力士吞精，十万将军斩妖，十万金刚缚邪，十万龙王大怒，雷公掣电交横，所逢者吞，不问姓名，扬波闭日，山岳纵横，风雷浩浩，霹雳轰轰，五帝五岳，相从六甲，兼使六丁，魔鬼闻之脑裂，妖精无处潜形，虎狼忙走，白刃不惊，诵者志心，不得妄轻，万遍道备，自赴蓬瀛，大帝之功，五帝曾行，急急如太上玄都律令！
　　太上说中斗大魁掌算伏魔神咒经竟
　　
