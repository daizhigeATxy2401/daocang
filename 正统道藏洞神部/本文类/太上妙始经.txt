太上妙始经
　　经名：太上妙始经。撰人不详，约出矜南北期。一卷。底本出处：《正统道藏》洞神部本文类。
　　太上妙始经
　　太上老君曰：道出於无形，无名无声，无色无味。淡然以虚无为宗，自然为生，以清微玄元之气为本，有无极之功。无表无裹，亦无上下，无有前后，静为一体，先天地而生。其要妙广远弥漫，不可得名，故字之曰道。合则为元气，散则天地。天地三千六百亿万岁一合会。数穷於三五七九，而天地寿尽。寿尽之时，阳精化为火，阴精化为水。先以火烧，其上至六天，下至九地。然后以水平之，混而归一。复三千六百亿万岁一开，方复分别元气，清者为天，浊者为地。天玄而清，地本而黄。太阳之精为日，太阴之精为月。复分日月之精为星辰二十八宿。天有四时、五行、六甲、十二时。天地之气交合，然后人民、禽兽、草木、蛤行、蠕动，森然皆生。乃有五岳、四渎、三十六山，兴云布雨，置立三皇五帝，胤冑百姓，更相产孺。如此元气一合一开，无有穷极。从始至终，益已数千百万岁，开合不可复计。天地终讫之时，万物形象皆成虚无，惟真人道士功德无量，能千变万化，炼易其形，在九天玄元之上，乃解穷天地数千百万变易，有此无极之气耳。当此之时，惟有神明元气。元气以道为先，故天下莫大於道。夫天地六合，其外如鸡子，又似车轮，元气绕之，如日之晕。元精之所散也，六合中央广方各一万八千里。此山尽黄金、瑁璃、水精为之上。宫室、草木、禽兽，皆有七宝之形。其上即天帝之所主，主录天下三万六千神。万物死皆属之昆仑山。上复有九天。九天，都名耳，有数千万重天。但大域穷於九，九是数之极也。诸天宫室皆悬在空虚中，言天中人皆有空虚之身，能飞行，目能微视，耳能微听，变化三天，是无上正真道界。最有功德，乃得生此天中。此天以下各随功德多少，所生各有重界。昆仑山以下有九地，地下有一重水，水下有风。如是风水之地各各有九重，更相擎持。今之地动者，是风水摇也。王者有大功德，若有冤酷，故天地为之动，鬼神为之感。此九地之下各有诸鬼官府及诸地狱。九天中亦有狱。九天之上，仙圣所住。九天之下，鬼神之所住，即是今之邪官邪伪之所统。其中各有君王，更相主录，无有毫差也。天门在西北，地户在东南。天门地户，正相对之神。东名曰钧天，有八十一国，纵广八万一千里，今之土国也。山之南名曰炎天，有六十四国，纵广六万四千里。山之西名曰素天，有四十九国，纵广四万九千里。山之北名曰玄天，有二十五国，纵广二万五千里。如此四天之民，土界各异，别日月星辰、五岳四渍、三十六山。彼三天所生不同，在人罪福。故书所不载，自今及古，天生圣人，不使书说，正在此一国土，君臣、父子、尊卑、善恶，此天之民最苦，耕织赋役，有饥渴、疾病、官府，死生之痛。人生时能备道科，或死七日后，皆生诸天中福舍安稳之处，长在道气气中，无复谪罚，福流子孙，能解脱七世重罪。若下生人中，必为豪贵子孙。生时惟恶无善，死时入地狱，考治魂魄，苦痛备至，归罪谪罪，以力偿人。若出为人，必生下贱痴愚之中。昆仑四天以外有铁围山，山外有日月所不照，名日八冥界，则泰山府君之位，统领储狱。人死归之，简录罪福，然后分遣其人入於诸狱中。狱中有擭汤、转输、铜柱、铁锥、刀剑诸苦痛，不可具言。过此九天九地、昆仑四方，六合穷此。此外惟有元气周匝虚无所，复有圣贤所不能辩。地气黄，黄主中央，故昆仑山者如车毂，六合施之也。今之日月出从汤谷，汤谷中有木名扶桑。日出时上其上半天而行，暮没时入蒙泛。蒙泛、汤谷，皆水名耳，与地一重水相通。故今地与日月相逮而行，出入、长短、亏盈、机衡之数，从此而始，天地死生变化穷。六合之内，一生一死，辗转相起。诫子：欲离三官忧苦，但当备持法戒，存师念道，道不欺人。道常在世问，世世救度一切众生。或为帝王，或为下吏，或为凡人，或为踬人，或为乞儿，或为禽兽，或为老物，或为星辰，故人莫能知之。诸贤者若能行善无恶，功德备足者，可得白日升天。尸解神仙自不能尔，命过寿终，其当归死。人有宿命，不可怨道也。又诸天中之人，身长丈三。人之形长八尺以还，鬼之形长五尺以还。人与天地正等，有三万六千神，万八千官府，三百六十机关，故十月而生，取天地十方数也。人面有五岳四渎之形，有八卦五行六甲十二辰，有四象。四象者，风水火土也。合此四气，然后成人。故人生必受父母阴阳和合，万神具足，乃得为胎，生胞衣中，谓之罗网。罗网未脱之时，皆识昔日由来。一生能啼之后，入人道则尽忘之也。故能来动摇血脉，骨肉温暖，此皆四象之所为也。故死时气绝风去，身玲火去，血聚水停，坚强土住也。六畜亦受阴阳五行，但不尽备知，以为下贱耳。人生之时有和气合其形，死之时劲风解其身也，故日生死也。故诸天道之法自然。是以人生之时施行善恶，而罪福自应如影之随形，响之应声也。子当思真念一，可道遇此也。故其法清严，不可妄施。道常在人问，不去须臾，但人不知之耳。月朔、十五日、月晦，此三日天帝当遣六部都录使者，案行天下，主书人之善恶，可不慎之。可不慎之。
　　老子曰：吾自开辟已来所说诸经，有数百万卷，或有藏在兰台玉函石室之中，秘不出世者，不可计数。至周幽王时衰乱，吾乃至函谷关，教关令尹喜道术。喜得道为真人，将尹喜西入胡国。先至厨宾间崛山中行道，为国王所烧，不以为困。道见虚空之身，项负日光，体有金刚，七十二相，八十一好。国王服受其道。复为胡作四万言经，名曰《般若波罗蜜》、《道德五千文》三十品。复与尹喜至舍卫国，四月八日化生为王国太子。年十五去国学道，道成日释迦佛。佛，胡语，汉言仙也。关令尹喜易名日阿难，沙门弟子学其法者，千二百五十人，称菩萨。菩萨者，胡类，今之道民也。教化胡毕，以五月十五日尸解，托入泥丸。泥丸，无为也。道无常名，无有常形，或称释迦文佛，或称维摩请，或称转轮王，如此分身别气，辗转教化，化有万端。故明法效其形，立浮屠，作泥人，美采木象也。还汉中而号太上。大道无为，太上者，言无复过其上者。老君，言先天地而生，有无极之气，故称老也。道法无为，乐生恶杀，以慈心为大。世人不知，乃杀生梼杞以求生，弃无为之事，更作有为之业，故令世人疫疠纵广，疾病弥起，不时太平。吾当演出正一盟威之道，统领八极四海之内三万六千神、群仙兵马、将吏军士、六丁八史等，威伏群邪，降魔伏鬼，皆上就真一。天上天下无复为邪，祆恶群魔，一朝罢息。道之教化，以师为主。故授张镇南正一之法，令世世子孙执持文教，化喻万民，布置男女道士，化领民庶。天地变易之时，道当点持名录，更相救度。诸贤者明听：经戒，道之本起，三洞经戒科律甚众，恐人不能悉备，故出盟威正法，以救凡俗。今以相一不，子宜慎之。
　　太上妙始经竟
　　
