太上老君说救生真经
　　经名：太上老君说救生真经。撰人不详，约出於唐宋间。假托太上老君说诵经保命延生之法。一卷。底本出处：《正统道藏》洞神部本文类。
　　太上老君说救生真经
　　尔时，太上老君与八千徒众，在紫微宫中瑠璃七宝殿上，广说妙法赞叹世间中国男子女人，光如日月持斋存念真经，所有非灾横祸，尽乞消除，广布受生，延年益算，千冤和释，万恶潜藏，灾害不生，祸乱不作，罪障消沉，福祥臻集。
　　尔时，太上老君敕令六甲六丁守护受经之人，常使永无殃咎，疾病不侵，四时平善，八节康宁，盗贼潜藏，妖怪伏匿，念诵此经一七徧至二七徧乃至三七徧，功德无量，慕道皆成，常令耳目聪明，身强体轻。
　　尔时，太上老君说此真经，救生保命，永无灾障，生生遇道，世世逢真，若能抄写此经，受持供养，永保平安，寿算延长，咸仰皈依，信受奉行。
　　太上老君说救生真经竟
　　
