太上老君说报父母恩重经
　　经名：太上老君说报父母恩重经。撰人不详，似出於唐代。假托太上老君为海空智藏等圣真说报恩因缘。一卷。底本出处：《正统道藏》洞神部本文类。
　　太上老君说报父母恩重经
　　尔时，太上老君於西那玉国郁利山中，敷畅道德，宣阐科戒，广为十方说因缘事。於时随从五万人，俱往彼处恭幸遭筵会，擎拳叉手，礼诸尊颜，问讯既周。是时众中有一真人，名曰海空智藏，出班长跪，白太上曰：臣等禀受发肤，皆因父母，父母恩深，无由报效。惟愿大慈愍伤一切，如蒙启训，生死荷恩。
　　尔时，太上恻然良久，告海空智藏言：善哉善哉，子之所问，要乎深矣。子可谛听，当为解说。夫形直者其影必正，形不直者其影必斜，其声清者其响必浄，声不清者其响必浊。孝与不孝，其义如是。若孝悌者，一家之中老少安乐，天人钦仰，神明守护，子孙相承，孝慈不断，招感孝顺，以为其子。若不孝者，世世相继，一门之内总是冤家，虽为父子，甚於雠敌，招五逆以为其儿，父子兄弟各财异食，同园别菜，共田分谷，隐藏珍馔，吃食如偷，虽是人形，不如禽兽，神明不佑，天下轻欺，一生所为，诸不吉利，死入地狱，受一切苦罪毕，受报为百劳鸟，生子能飞，共食其母，百劫之后，托生人中，聚集五逆，诸不孝缘，共为父子，更相残害，死生忧苦，轮转无穷，天下苦痛，莫过於此。夫人生世，父母为亲，非父不生，非母不养。是以天地覆荫，寄托母胎，气识相凝，怀娠十月，萦妊胞重，坐卧失常，岁满月充，诞育之候。其母恐怖性命，惙然恻怛，心神忧丧，产孕之日，内触外触，苦痛交切，失声号叫，受大苦恼，匍匐战惧，骇愕惊嗟。及至生已，手摩其顶，堕於草上，呱呱号啼，安藏被褥，侧身三月，常畏邪魔之所侵害。饥时须饭，非母不哺，渴时须饮，非母不乳，计饮母乳八斛四升，千日提携，遮盖尘垢，推乾就湿，咽苦吐甘，非义不亲，非母不养。忽离栏车，出於地上，十指爪中，食子不浄。母或东西，碓磨邻里，官私急切，不得时还，即知我儿家中啼哭，母子天亲，心性相感。分母百骸，而为两身，气血相传，两体无二。儿既忆母，母即心惊，驰步走归，两乳涌出。还到门外，见子庭中，或在栏车，或房门际，或有人抱，或无人抱，或在床上，或在地下，或时坐不浄，或时把泥草，或尚啼哭，或啼哭欲止，举眼见母，啼笑嘘嘻，摇头弄脑，曳腹而行。呜乎呜乎！哀向其母，母乃为儿屈身下就，长舒两手，拭除不浄，吹嘘其口，以乳与之。含乳看母，嘻嘻其声，母见儿喜，儿见母喜，二情思想，慈爱亲重，情亲相念，莫过於此。二岁三岁，弄意始行，寒热屎尿，非母不悉，笑时怀喜，啼时知嗔，唯乐饮食，所余无愿。父母行来，值他酒座，或得饼肉，不敢不食，怀挟将归，向与其子。十回九回，恒常欢喜，一回不得，娇声佯啼，以此为常。娇生不孝，孝子不娇，必有慈顺。及年长大，朋友相随，年生少壮，耽玩逸乐，梳头摩发，欲得好衣，拣择精妍，持为其子，粗疏弊恶，父母自充，忽无衣裳，经求四远，倾心南北，逐子东西，横簪向头，为索妻妇。情爱偏重，其母转疏，私房之中，共相笑语。父母年老，气力渐衰，终朝至暮，不来省问，独守空房，犹如外客，少衣少食，饥冻切身，手脚胼胝，耳聋眼暗，单床飘薄，度日如年。身既尪赢，多饶虮虱，蚊虻噆体，通夕不寐。长吟叹息：何罪之有，生此不孝之子。柱杖巡唤，低头下气，欲伸所欠，未尽前言，其儿兴声，瞋目骂詈，回头却退，扶壁而归，槌胸自非，流动目肿，连声唱苦，不如早亡。母告儿言：汝初小时，非吾不育，饮食遮蔽，非吾不养，怀汝十月，如携重担，气息奔喘，剧於走驰，或时寒热，坐卧不安，腹皮拆裂，心胸填满，发落消瘦，不能饮食。临生产时，逆前一月，常怀忧怖，恐不相离，或有时安，或有时患。当生之日，命如风烛，四肢百脉，及以五藏，或如刀刺，或如钩牵，或热如火，或冷如水，比当解离，或死或生尽世间苦，口不能述。既得生已，喜惧交集，诸苦诸痛，不可堪忍。三年携抱，日夜不离，坐卧不浄，眠食失时，视儿气色，将息饥渴。或有疾病，父母心痛，闻子忍苦，母不能食，心口乾燥。万种求福，黄金白银，衣服玩具，心念子可，无所吝惜。念汝小时，东西随我，不离寸步，食亦随我，眠亦随我，一日无我，终日不食，一夜无我，啼哭不眠。如何长大，忽成冤对，今虽有汝，不如本无，付之於天，幽冥当鉴。愿我早过，与你相离，奈何奈何！
　　尔时，太上说斯事已，即现神变，令此大地一切震动，於震动中，忽见此方地狱之内，无数众生足践刀山，手穿剑树，拔出其舌，铁柱刺之，酷痛号哭，身体脓斓，毛孔之内，悉皆流血，大小狼藉，流曳楚毒。於是海空智藏肃寒毛竖，流泪呜咽，上启太上曰：斯之罪魂，何罪令尔？
　　是时，太上告海空智藏言：斯罪人也，生不慈孝，违弃母，诽谤三宝，侮慢出家，今之受报，涂炭何极，日趣长远，无可如何。尔时太上仍说偈言：
　　善善自会善，恶恶归恶根。生前不慈孝，死后报何恩。苦哉萦痛毒，往返十八门。非吾三赦日，何得暂蒙原。
　　尔时，太上说此偈已，大众悲号，流恸不止，便即抗手弹指。於弹指中，即令大众回面顾视，盻於南方，即见南宫天堂之内，善男女等威仪庠序，华容挺出，天厨百味，珍玩无有穷者，恣形妍盛，娱乐自在。智藏欢喜，重白道言：不审此人承何福对，得处天堂，衣食自然，受此快乐。
　　尔时，太上答海空智藏言：此人生时，至心慈孝，供养父母，礼敬三宝，布施持戒，信重出家，今受福庆，果报无穷。是时太上仍说偈曰：
　　前缘至孝慈，供养礼无违。敬信於三宝，无期福会归。天堂裹容曳，福祉高巍巍。斯乐今无极，由来福庆随。
　　尔时，太上说斯偈已，叹息良久，告海空智藏言：善哉善哉，父母恩重，昊天罔极。呜呼慈母！云何可报。吾忆前世，诞於洪氏胞，凝神琼胎之府，积三千七百年。逮至上皇，重胞李母，阴阳数极八十一年。思报母恩，至今劫期，犹恐不复。何况子等凡流之辈，而不报恩。竭力尽心，尚亏礼敬，况犯上事，而有差违。诸教戒中不宣其目，三十六部不着斯言，千圣万圣，谁不遵教，况子学道而不报恩。汝等众人，深宜笃志，外存孝养，内蕴弘慈，粉骨糜身，亦不能尽。若有众生，能为父母书写此经，读诵受持，烧香礼拜，於中元日设大斋醮，市办名香，缘山摘蕊，造诸浄供，夙夜殷懃，请福祈恩，拔度先祖，名报父母养育之恩，五逆十恶罪得消灭。若能每月一日日中，清斋烧香，行道礼拜，诵念转读此经，罪亦消灭，名报父母。又於此日，当请高上浄德法师，开讲此经，宣通妙义，劝众生等发慈孝心。如此功德，最上第一，不可思议。千万功德，不如相劝讲诵报恩。於其中问闻此经者，忽生孝心，供养父母，福德无量。上感诸天一切大圣，中感幽冥一切灵识，下流后世远代子孙，皆生孝顺，恭敬不绝。
　　尔时，大众及海空智藏真人等闻太上说无上恩重报父母经，各怀涕泪，受斯语已，愈感孝诚，刻骨不忘，尊敬殷重，各还本国，稽首奉行。
　　太上老君说报父母恩重经竟
　　
