太上玄灵北斗本命延生真经
　　经名：太上玄灵北斗本命延生真经。撰人不详，约出许北宋初。假托太上老君在蜀郡傅授汉天师张陵，言醮祖北斗七元君除罪祈福之事。一卷。底本出处：《正统道藏》洞神部本文类。
　　太上玄灵北斗本命延生真经
　　尔时，太上老君，以永寿元年正月七日，在泰清境上太极宫中，观见众生亿劫漂沉，周回生死，或居人道，生在中华，或生夷狄之中，或生蛮戎之内，或富或贵，或贱或贫，暂假因缘，堕於地狱，为无定故，罪业牵缠，魂系阴司，受苦满足，人道将违，生居畜兽之中，或生禽虫之属，转乖人道，难复人身，如此沉沦，不自知觉，为先世迷真之故，受此轮回。乃以哀悯之心，分身教化，化身下降，至於蜀都，地神涌出扶一玉局，而作高座。於是老君升玉局坐，授与天师北斗本命经诀，广宣要法，普济众生。
　　是时，老君告天师曰：人身难得，中土难生，假使得生，正法难遇，多迷真道，多入邢宗，多种罪根，多肆巧诈，多恣淫杀，多好群情，多纵贪嗔，多沉地狱，多失人身，如此等缘，众生不悟，不知正道，迷惑者多。我今哀见此等众生，故垂法教，为说良缘，令使知道，知身性命，皆凭道生，了悟此因，长生人道，种子不绝，世世为人，不生无道之乡，不断人之根本，更能心修正道，渐入仙宗，永离轮回，超升成道，我故示汝妙法，令度天民归真知命。可以本命之日，修斋设醮，启祝北斗三官五帝九府四司，荐福消灾，奏章恳愿，虔诚献礼，种种香华，时新五果，随世威仪，清净坛宇，法天像地，或於观宇，或在家庭，随力建功，请行法事，功德深重，不可具陈，念此大圣北斗七元真君名号，当得罪业消除，灾衰洗荡，福寿资命，善果臻身，凡有急难，可以焚香诵经，克期安泰。於是说大圣北斗解厄应验曰：
　　大圣北斗七元君能解三灾厄，
　　大圣北斗七元君能解四杀厄，
　　大圣北斗七元君能解五行厄，
　　大圣北斗七元君能解六害厄，
　　大圣北斗七元君能解七伤厄，
　　大圣北斗七元君能解八难厄，
　　大圣北斗七元君能解九星厄，
　　大圣北斗七元君能解夫妻厄，
　　大圣北斗七元君能解男女厄，
　　大圣北斗七元君能解产生厄，
　　大圣北斗七元君能解复连厄，
　　大圣北斗七元君能解疫疠厄，
　　大圣北斗七元君能解疾病厄，
　　大圣北斗七元君能解精邪厄，
　　大圣北斗七元君能解虎狼厄，
　　大圣北斗七元君能解虫蛇厄，
　　大圣北斗七元君能解劫贼厄，
　　大圣北斗七元君能解枷棒厄，
　　大圣北斗七元君能解横死厄，
　　大圣北斗七元君能解咒誓厄，
　　大圣北斗七元君能解天罗厄，
　　大圣北斗七元君能解地网厄，
　　大圣北斗七元君能解刀兵厄，
　　大圣北斗七元君能解水火厄。
　　於是七元君，大圣善通灵。济度诸厄难，超出苦众生。若有急告者，持诵保安宁。尽凭生百福，咸契於五行。三魂得安健，邪魅不能停。五方降真炁，万福自来并。长生超八难，皆由奉七星。生生身自在，世世保神清。善似光中影，应如谷里声。三元神共护，万圣眼同明。无灾亦无障，永保道心宁。
　　老君曰：北辰垂象，而众星拱之，为造化之枢机，作人神之主宰，宣威三界，统御万灵，判人间善恶之期，司阴府是非之目，五行共禀，七政同科，有回死注生之功，有消灾度厄之力，上至帝王，下及庶人，尊卑虽则殊途，命分俱无差别。凡夫在世迷谬者多，不知身属北斗，命由天府，有灾有患，不知解谢之门，祈福祈生，莫晓归真之路。致使魂神被击，祸患来缠。或重病不痊，或邪妖克害，连年困笃，累岁迍邅，冢讼征呼，先亡复连，或上天谴责，或下鬼诉诬。若有此危厄，如何救解？急须投告北斗，醮谢真君，及转真经，认本命真君，方获安泰，以至康荣。更有深妙，不可尽述。凡见北斗真形，顶礼恭敬。
　　北斗第一阳明贪狼太星君子生人属之，
　　北斗第二阴精巨门元星君丑亥生人属之，
　　北斗第三真人禄存真星君寅戌生人属之，
　　北斗第四玄冥文曲纽星君卯酉生人属之，
　　北斗第五丹元廉贞纲星君辰申生人属之，
　　北斗第六北极武曲纪星君巳未生人属之，
　　北斗第七天关破军关星君午生人属之，
　　北斗第八洞明外辅星君，
　　北斗第九隐光内弼星君，
　　上台虚精开德星君，
　　中台六淳司空星君，
　　下台曲生司禄星君。
　　如是真君名号，不可得闻。凡有见闻能持念者，皆道心深重，宿有善缘，得闻持诵，其功德力莫可称量。若正信男女，值此真经，智慧性圆，道心开发，出群迷径，入希夷门，归奉真宗，达生荣界，於三元、八节、本命、生辰、北斗下日，严置坛场，转经斋醮，依仪行道，其福无边，世世生生，不违真性，不入邪见，持经之人，常持誧七元真君所属尊号，善功圆满，亦降吉祥。即说北斗咒曰：北斗九辰，中天大神。上朝金阙，下覆昆仑。调理纲纪，统制乾坤。大魁贪狼，巨门禄存。文曲廉贞，武曲破军。高上玉皇，紫微帝君。大周天界，细入微尘。何灾不灭，何福不臻。元皇正炁，来合我身。天罡所指，昼夜常轮。俗居小人，好道求灵。愿见尊仪，永保长生。三台虚精，六淳曲生。生我养我，护我身形。□□□□□□魁尊帝，急急如律令！
　　老君曰：凡人性命五体，悉属本命星官之所主掌，本命神将、本宿星官常垂荫佑，主持人命，使保天年。凡俗无知，终身不悟。夫本命真官，每岁六度降在人间，降日为本命，限期有南陵使者三千人，北斗真君七千神将，本命真官降驾，众真悉来拥护，可以消灾忏罪，请福延生，随力章醮，福德增崇。其有本命限期将至，自身不知，不设斋醮，不修香火，此为轻生迷本，不贵人身，天司夺禄，减算除年，多致夭丧。迷误之者，虽遇经诀，怀不信心，毁谤真文，如此之人，身谢之后，沦役三途，漂沉诸趣，永失人身，深可悲哀，自致斯苦。若本命之日能修斋醮，善达天司，一时於本命限期，开转真经，广陈供养，使三生常为男子身，富贵聪明，人中殊胜，其有生身果薄，虽在人中，贫穷下贱，纵知本命，无力修崇，能酌水献花，冥心望北极稽首礼拜，念本命真君名号者，亦不虚过本命限期，皆得延生注福，系系人身，灾厄蠲除，获福无量。天师欢喜，踊跃作礼，赞叹难可得遇无上法桥。
　　老君重告天师曰：世人罪福善恶，皆属天司，忏罪消灾，莫越修奉，遇本命生辰，告身中元辰，驿马削落三灾九厄，保见今眷属安宁。凡有上士於本命生辰持此真文者，外伏魔精，内安真性，功沾水陆，善及存亡，悔过虔恭，渐登妙果，重立玄功，证虚无道，乃得圣智圆通，隐显莫测，出有入无，逍遥云际，升入金门，与圣合真，身超三界，水不轮转，寿量无穷，快乐自在。凡有男女於本命生辰及诸斋日，清净身心，焚香持此真文，自认北极本命所属星君，随心祷祝，善无不应，灾罪消除，致感万圣千真，俱来卫护。此文所在之处，千真敬礼，万圣护持，魔鬼潜消，精灵伏匿，世有灾殃，悉皆消灭。是名《北斗本命延生经诀》，乃修真之径路，得道逍遥，皆因此经，证圣成真，皆因此经，出离生死，皆因此经，保护男女，皆因此经，保命延年，皆得自在，永为身宝，福寿可称，保而敬之，非人勿示。
　　老君说经将毕，龙鹤天仙来迎，还於玉京。是时天师受得妙法，而作是言，誓愿流行，以传善士，若有男女受持读诵，我当与十戒仙官所在拥护，於是再拜老君，而说赞曰：
　　家有《北斗经》，本命降真灵。
　　家有《北斗经》，宅舍得安宁。
　　家有《北斗经》，父母保长生。
　　家有《北斗经》，诸厌化为尘。
　　家有《北斗经》，万邪自归正。
　　家有《北斗经》，营业得称情。
　　家有《北斗经》，阖门自康健。
　　家有《北斗经》，子孙保荣盛。
　　家有《北斗经》，五路自通达。
　　家有《北斗经》，众恶永消灭。
　　家有《北斗经》，六畜保兴生。
　　家有《北斗经》，疾病得痊瘥。
　　家有《北斗经》，财物不虚耗。
　　家有《北斗经》，横事永不起。
　　家有《北斗经》，长保亨利贞。
　　老君曰：善哉！善哉！汝可宣扬正教，福利无边，普及众生，永沾胜善。天师稽首礼谢，信受奉行。
　　太上玄灵北斗本命延生真经竟
　　
