太上洞神五星诸宿日月混常经
　　经名：太上洞神五星诸宿日月混常经。撰人不详，约出於宋元。言日月星宿之精化身降世济人之事。一卷。底本出处：《正统道藏》洞神部本文类。
　　太上洞神五星诸宿日月混常经
　　北斗之星，太一之精，常以四孟元日为卜人，游於聚落之处，识度谈论，与常人异。傥虔心求问者，无不应耳。
　　木，岁星之精，其性仁。常以立春后甲乙日，游於寺观，为人端正，中形少髭鬓，衣绿衣裳，参问禅侣，谈玄诘难，理无所敌。恭敬和雅，貌殊众人，目精明朗，好齿口、善接对。知者寻而问之，以礼待之，言论有所求者，但以心事白之，无不从允。若求钱财，俯对以仁，常取辰日伏於东岳。
　　火，荧惑之精，其性礼。立夏后，以丙丁日为朱衣童子，好颜色，形容端正，衣异色之锦，异花之绫，耳目聪俊，多仪范，揖让进退，举止合仪，言语分明。好与小兄同群偶，讴谣邑中之事，警觉先知，识者而问之好，人求心事，俯对以礼，是人皆得从志，常以未日伏於南岳。
　　土，镇星之精，其性信。常以四季及季夏土王戊己日，游於市肆酒店，衣黄衣，形状殊异。好美饮食，自赍持访人同食，有遇者得饮食钱物，求者如请，以常多奇道理游行李下，常欲济人，遇者子孙富贵，钱财日自资长，常以辰日伏於嵩山。
　　金，太白星之精，其性义。立秋后庚辛日游於女色之家，衣白衣，长大，善音乐，能言语，有宝物遗人。识者求之，无不称遂。或为老人骑白马，亦有执乐器，求之亦愿与人。常以戌日伏於华山。
　　水，辰星之精，其性智。常以壬癸日游於溪涧幽奇之处，或台榭之上，苍黑色衣服，执尺书吟咏，优游自乐，言语诙谐，多道理。识者求之，以文书术数授与人。常以戊己日伏於恒山。
　　日者，太阳之精。常以四孟丁巳日，游於大泽中，衣黄赤衣，乘驄马，独行，歌唱自娱乐，马上有文书囊，如识者以此日泽中访之，道礼义书不死之术，行大郡好女之家，有遇者，必得仙术耳。
　　月者，太阴之精。常以辛酉日为女，好色能言语善，行出好容仪，独游闲中，识者多问兵机奇胜之术，亦广济人，遇者国王好爱，自然得好官职，一生贵富，亦爱与人宝物，常以丙子日伏於军旅之中，慱慈广爱，求之者皆如意，自於别处得钱衣物，三年之内称意富贵。觉是已上七精者，常以礼待宾接，一生富贵，官职称意，所求皆得，有所得者，即是度世不死之术。
　　角星之精，常以立春后寅卯日，游於寺观中，形少髭鬓，参问禅理，理无所敌。或游於酒肆，自饮乐，衣青苍衣，识者求之，多示人养生播种之术。
　　亢、氏、房三星之精常以寅卯日同行，衣青苍衣，皆乘驄马，游於人众中，或大斋会处。容貌殊异，头上微有紫气，即是求之，多与人救世之术，不令贫苦。
　　心、尾、箕 三星之精，常以辰日同衣黄衣，或为道士游於寺观中，每自手中皆执一色异物，身形端正，少言语，识者求之，示人医术方药。是此七星之精往见但能识察者求之，皆得随意，自然富贵亦令人多精神聪明智利。
　　井、鬼二星之精，常以巳日为师僧，端正执珠如意，游於忠孝之家、好事及贵人家，求好饮食及酒，与之，不求，自得富贵。此日阴阳合者，定生贵子。所求皆得自通，亦好妙巧功於外，人亦无所求取矣。
　　柳、星二星之精，常以甲午日作道士，好精神，能言语，爱以道术不死之法诱人，求者皆得白日上升。其形中，衣黄白衣，衣下更有珠衣裳。识者以礼待之，若生不敬之心，即遇贼败。
　　张、翼、轸三星之精，同为老人，衣黄衣，骑黄牛，执酒器，游於大墅聚落。求之者，多遗人酒，饮者求为地仙不死；若言语谤议，即生不具之子，三年内破家；若敬仰，即生贵子，钱财日自资生长。凡前七星之神精，遇者不为重臣，即为当世术士，遇者，一月内，肥白充溢，钱财不求自得，贤人哲士不求自至，皆得遇之。
　　奎、娄、胄三星之精，为美少年，奇文足巧，衣帛不定，乘好白马，亦是驰骋。常以申酉日游於聚落，好将珍宝物相随，识者求之，皆得所与，遗好果子吃，吃者不死，若女人吃，即生贵子，重臣奇才。
　　昴、毕二星之精，常以庚子日为少年，善音乐，或执乐器游於贵人重臣之门，生才艺贵子，若生女子，即为妃后，好饮酒，与者大富。
　　觜、参二星之精，常以戊戌日为童子，好姿颜，多媚好，乘驴，衣黄衣，手中执金银器，花叶形状，与时人不同。遇者求之，皆得所欲，即自然得好官职，好妻妾，好衣裳，常有人自然遗之，盖非力也。凡此七星之精，所到人家，累世不贫，识之不死，所求如意。若不以礼待之，三年之内，家破人亡，生不具目之子，亦令人生贼恶子。
　　斗、牛二星之精，常以壬子日为老母，好颜色，衣青黑色衣，能言语，妙祗对，持好衣裳卖，好游善人之家及好事家，所得则乃敬重之，若衣之入朝，即天子好爱，官职不求自得，女人衣之，即生贵子，聪明多艺，地下金银，不求自得之。
　　女星之精，常以癸巳日为少女，可年二十已来，容貌无比，鲜衣服，妙行步，能梳掠，善化人。游於聚落，以度男子，得遇者，时得富贵，为国重臣，不出三年，君自征召。若非理祇对，言语干黩，不出三年，患大疾。合者若有求术，即得太阴玄女不死之术，白日上升。
　　虚、危、室、壁四星之精，常以癸丑日为尼师，好颜色，衣鲜洁衣服，游於聚落。或至人家门户，广说譬喻，以度男子。得遇者，当年田、蚕、六畜家业，。日日资长，生贵子，必为重臣，大富贵不求自得，髭发不白。意有所求，若不随意者，一年之内，家破人亡，生无目之子。凡前七星，遇者得一切钦敬，有所欲者即应？一切不求自得，老者反少。
　　凡前诸宿之精，识者多矣。但诸宿之精所临分野，及至圣明官长所治之邦，亦皆见此。太公识太白之精，李斯识镇星之精，诸葛亮识荧惑之精，得兵机秘要之诀，黄帝识太阴月之精，白日上升。张良识岁星之精及太白之精，韩信识角亢之精，李靖识南方七星之精，得万胜兵诀，雷公之式。曹操识日精，李淳风识东方七星之精，通玄象识气候。若遍论，识者甚多矣，自古及今，非一人而得之，文烦不能具载，寻往往见之，见者自然聪明，皆自富贵，识度与常人不同，即须在意。
　　太上洞神五星诸宿日月混常经竟
　　
