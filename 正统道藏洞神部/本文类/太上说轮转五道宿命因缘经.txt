太上说转轮五道宿命因缘经
　　经名：太上说转轮五道宿命因缘经。撰人不详，似出於唐代。假托太上老君为左玄真人等说宿命因缘。一卷。底本出处：《正统道藏》洞神部本文类。
　　太上说转轮五道宿命因缘经
　　尔时，太上老君在迦维罗卫国精舍中，与诸天仙、地仙、仙童、玉女等一千二百五十人俱。九月长斋，一时讫，竟从神舍中出，往到舍卫国祇树下给孤独园。二国中间，有一大树名尸俱类，高一千八百六十里，枝叶方圆覆六百三十里。其树上有子数千万石，食之甘香，其味如蜜。甘果熟落，人民食之，众病自愈，耳目精明。吾坐树下，是诸仙等取果食之。
　　左玄真人告诸仙等，吾观天地万物，各有宿命因缘。诸仙等即前作礼，长跪白天尊言曰：何等宿命因缘，此诸弟子愿闻也。唯具演说，开化未闻。真人答曰：善哉，若有乐闻者，一心谛听。
　　道言：夫人作福亦如此树，小小渐大，收子无限。人今生在世，豪贵为帝王国主，诸侯方伯，此人先身从礼拜三宝中来。今身为人大富，财物无量者，此人先身从布施中来。今身为人长寿，无有疾病者，此人先身从持戒中来。今身为人端正，颜色洁白，晖容第一，手足柔奕，众人见之，皆各喜悦，视之无厌者，此人先身从忍辱中来。今身为人精进，无有懈怠者，此人先身从福德精进中来。今身为人安详，言行审谛者，此人先身从精思中来。今身为人聪明，达解经法，赞扬妙法，开悟愚蒙，人闻其言，莫不谘受宣明为珍者，此人先身从智慧中来。今身为人音声清澈者，此人先身从歌咏三宝中来。今身为人洁净，无有疾病者，此人先身从慈心中来。
　　诸仙等上白天尊曰：云何为慈心。左玄真人答曰：一慈念众生如母爱子。二慈念世间一切众生各得自在。三解道意，心常欢喜。四为一切不犯众恶。此是为慈心也。
　　道言：今身为人姝美者，此人先身恭敬人故。今身为人丑陋者，此人先身喜嗔恚故。今身为人无所知者，此人先身不学问故。今身为人颛愚暗塞者，此人先身不教人故。今身为人喑痖者，此人先身无辜谤毁人故。今身为人聋盲者，此人先身不喜看经，不肯听经故。今身为人奴婢者，此人先身负债不偿，亦不礼三宝故。今身为人丑黑者，此人先身遮翳光明故。今身生在裸国人中者，此人先身轻衣裸露唐突精舍故。今身生在马蹄人国中者，此人先身布施作福还悔惜心故。今身生獐麂鹿中者，此人先身意惊恐人故。今身堕在龙中者，此人先身喜相调戏故。今身生恶疮癞疾难瘥，医药不治，苦毒难言者，此人先身无辜鞭打众生故。今身为人所僧，人不欲见，见不欢悦者，此人先身见人不欢喜故。今身为人，人见欢喜敬念者，此人先身见人喜悦故。今身为人，数遭县官击闭牢狱，节核其身，枷锁在体者，此人先身无辜笼罩系缚众生不得纵意故。今身为人兔缺者，此人先身坐钓鱼口缺故。如此之罪，不可不慎也。
　　道言：今世愚人，闻人好言善语，心不乐闻，於中两舌乱人非是者，此人后世当作龛音答耳狗。若世人闻经，心不听采者，后生当堕驴中。若世人悭贪独食者，后生堕饿鬼之中，得生出世，或为独身，或为人贫穷饥饿，衣不盖形，食不供口。若世人好食，自啖恶食施人者，后死当作猪豚蜣螂之中。若世人劫夺人财物，生剥脱人衣服者，后死当堕羊中，人还生剥其皮，偿其宿罪。若世人喜杀，一生捕鱼者，后死为水上蜉蝣之虫，朝生暮死。若世人无辜盗取人财物者，后死出世，当生奴婢牛马之中。若世人喜淫人妇女，不避三光者，死径入地狱之中，男抱铜柱，女卧铁床。后得出世，必生鸡鸭之中。若世人好妄语，传人善事以作恶言者，死径入地狱，洋铜灌口，拔出其舌，以牛犁之。后得生世，当作鸱枭恶鸟，人闻其声，莫不惊怖，皆言变怪，众口咒之，必令其死。若世人喜酒耽醉者，犯三十六失，死堕泥犁之中。后生出世，愚痴甚无所知。若世人夫妇不相和顺，数共斗争，更相驱遣者，后生堕鸠鸽之中。若世人贪人力者，后生当作象形。
　　道言：若世人为州郡令长者，禀食於官，奉於禄爵，或私侵於民，鞭打捶杖，逼强输送，告诉无所考劾，击录不得宽纵。此人罪重，死径入地狱之中，神经百痛数千万劫，罪毕出世，当作水牛，贯穿其鼻，牵车挽重，大棒打之，偿其宿罪。
　　道言：今身为人不沐浴者，此人先身从猪豚蜣螂中来。今身为人悭贪，不让讥辞多声者，此人先身从恶狗中来。今身为人狠戾自用意者，此人先身从羊中来。今身为人言不安详，不能忍事者，此人先身从猕猴中来。今身为人身体腥臭者，此人先身从鱼鳖中来。今身为人趋恶行毒心者，此人先身从蝮蛇中来。今身为人好作美食，杀害众生，无有慈心者，此人先身从豺狼虎豹中来。今身生在边方六夷国中者，此人先身不信道法故。今身为人背伛者，此人先身礼拜三宝不申背故。今身为人疾病多有针灸者，此人先身作大医师，为人针灸，或瘥或剧，而无功效，便取他物直之故。
　　道言：今身为人安序文身，直理多智，开畅妙义，人所尊贵者，此人先身宣通真义，从诸天中来。今身为人学问清彻，聪明不贪者，此人先身积福无量劫中来。今身为人洁白，花色了了者，此人先身常喜持旛华奉上三宝中来。今身为人身体口气香洁者，此人先身行无有过，口无有恶，今故如此也。今身为人被烧死者，此人先身常喜放火，烧杀众生之故。今身为人溺水死者，此人先身无辜以众生投掷水中故。今身为人自缢死者，此人先身无辜以绳索系众生故。今身为人被遭恶虎毒蛇死者，此人先身无辜受贷杀人故。今身为人被天雷霹雳死者，此人先身为行多恶，欺骂长者，陵慢父母，污秽三光故。今身为人孤独至老，无有儿子者，此人先身常阴怀恶憎，忌他人儿孙故。今身为人生而短命，胞胎伤堕，出世未已而早夭终，在三涂数千万劫可得出也。
　　道言：今身为人眼目眇者，此人先身常不喜看经文，收拭老人眼目中来。今身为人巧匠，兴造观治工巧者，此人先身从诸天宫殿中来。今身为人明彻解了妙音者，此人先身常喜听受经法教人中来。今身为人盲聋，六根不具者，此人常好狎人及众生故。今身为人早失父母孤独者，此人先身杀人父母故。生於分离，各异乡土，为人下贱，奴婢驱使者，此人先身常好作劫贼，或破人家，或要路断道，捉人打拍缚束转卖，使人父母懊恼，肝心寸绝，至死无益。今偿宿罪，如此之故。
　　左玄真人曰：吾见宿世以来，罪福如此，明可慎之。
　　道言：凡人作功德者，皆应身自行香福食及以转经，不请人食，而不尽愿者。如借人食，岂自得饱者乎。善思作福为惠也。
　　左玄真人曰：烧香行道，斋戒诵经，然灯续明，尽愿以为常法布施。得福并达智慧，无所挂碍，诸神将接，万恶皆消，众魔不敢复当。懈怠之人，无有精进心者，一朝疾病，无有吉利，方欲烧香，便云作福，诸恶以降，众魔守前，竞来作诸变怪。以是之故，常当精进。罪福随人如影响也。
　　道言：植种福田，如尸俱类树，本种几根也。诸仙等即前作礼上白太上言：本一根，小小渐大，收子无限。
　　太上语诸仙曰：施一得万倍，言岂虚也。道乃颂曰：
　　贤者好布施，天神自扶将。施一得万倍，安乐寿命长。今日施善人，其福不可量。皆当得仙道，度脱诸十方。
　　太上告诸仙人等：世人无智，生死肉眼，不知罪福。吾以道眼睹无数劫来，至于今日。罪福报应，由如掌中视宝珠瑠璃，内外无有狐疑。诸天仙人等即起，整顿衣服，作礼上白太上曰：演说斯义，未能解悟，愿赐开谕。
　　太上曰：此名为《五道轮转宿命因缘报应经》，若善男子善女人能诵咏宣传者，功德无量。
　　是时，左玄真人与诸天仙人等，世闻人民闻说是经，皆大欢喜，因缘各起，围绕三匝，稽首作礼而退。
　　太上说转轮五道宿命因缘经竟
　　
