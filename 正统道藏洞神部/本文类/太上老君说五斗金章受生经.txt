太上老君说五斗金章受生经
　　经名：太上老君说五斗金章受生经。撰人不详，约出於唐宋间。假托太上老君为五斗星君等宣说五方金章灵符，劝人施财设醮，诵经祈福。一卷。底本出处：《正统道藏》洞神部本文类。
　　太上老君说五斗金章受生经
　　尔时，太上老君在太清境上、大赤天中、黄金殿内，召五老帝君及东斗注算君、南斗上生君、西斗记名君、北斗落死君、中斗总监君、九天生神君、九天注生君、九天注禄君、九天掌籍掌算君、九天财库禄库君、九天消灾散祸君、九天圣母九天太一元君、九天监生大神、北斗七元星君、南斗六司星君、本命元辰建生星斗君，各随本部功曹灵官、金童玉女无量圣众，一时同会，稽首礼拜，烧香散花，步虚旋绕，长跪道前，谛听法言。
　　太上老君广宣要妙，告示五方五老一切圣众曰：吾昔於混沌之中，天地未分，元化体一，布气十方，成就万象，生天生地，负阴抱阳，阳气上升，化生诸天，阴气下降，化生诸地，阳之余气化为男子，阴之余气化为女人，阴阳二气，混合自然，生生化化，乃有人伦。既有人伦，宿命因缘，有善有恶，有长有短，有贵有贱，有富有贫，善恶之报，如影逐形，如响应声，作善善应，作恶恶成，种兰得香，种粟得粮，为善降祥，为恶降殃，一切因缘，皆由福业。且人生下土，命系上天，人之生也，顶天履地，有阴有阳，各有五行正气，各有五斗所管，本命元辰，十二相属，且甲乙生人东斗注生，丙丁生人南斗注生，戊己生人中斗注生，庚辛生人西斗注生，壬癸生人北斗注生，注生之时，各禀五行真气，真气混合，结秀成胎，受胎十月，周回十方，十方生气。包罗元始，杳杳冥冥，其中有精，恍恍惚惚，其中有物，视不见我，听不得闻，离种种边，名为妙道。妙道在人，不可轻失，失之甚易，保之甚难，多迷真道，多逐邪源，多好淫杀，多好贪嗔，多沉地狱，多失人身。受生之时，五斗星君，九天圣众，注生注禄，注富注贫，注长注短，注吉注凶，皆由众生，自作自受。若人在世之日，心崇大道，供养天尊，孝顺父母，和同六亲，不嫉不妬，不贪不淫，或持斋戒，或作善缘，或受三戒五戒，十戒十二可从戒，十四持身戒，二十四戒，三十六戒，七十二戒，一百八戒，三百大戒；或修上清斋、金箓斋、三元斋、三七斋、庚申斋、甲子斋、本命斋，如是斋戒，若有善男子善女人受持之者，名系天人，世世生生，不失人身，富贵聪明，人中殊胜，五体具足，十相端严。且人之生也，皆受五方五老帝君各降真气，金章灵符，混合自然，化生为人。
　　吾今宣说东方第一金章灵符真文神咒：
　　东方九炁，始青天中。青灵始老，九炁天君。
　　真人按笔，下注人身。木德结秀，会道合真。
　　此章灵符镇人肝中，若人肝受病，以朱书烧灰服之，立愈。
　　南方第二金章灵符真文神咒：
　　南方三气，赤灵丹天。丹灵真老，三气天君。
　　司命司录，绛阙尊神。火德明秀，会道合真。
　　此章灵符镇人心中，若人心受病，以朱书烧灰服之，立愈。
　　中央第三金章灵符真文神咒：
　　总监众灵，十二之天。元灵元老，十二天君。
　　都录校籍，主镇脾神。土德镇秀，会道合真。
　　此章灵符镇人脾中，若人脾受病，以朱书烧灰服之，立愈。
　　西方第四金章灵符真文神咒：
　　西方七气，太白之天。皓灵皇老，七气天君。
　　记名安魄，主镇肺神。金德坚秀，会道合真。
　　此章灵符镇人肺中，若人肺受病，以朱书烧灰服之，立愈。
　　北方第五金章灵符真文神咒：
　　北方五气，玄中之天。五灵玄老，五气天君。
　　追生落死，主镇肾神。水德善秀，会道合真。
　　此章灵符镇人肾中，若人肾受病，以朱书烧灰服之，立愈。
　　尔时，老君再说此五方真文神咒，即召五方五斗星君，降此灵符真文神咒，各授五斗星君，即以金书玉篆，各依其方，总得受持，注生世人，以此灵文安镇五脏，各镇人身。凡人性命，皆由九天生气五斗星君本命元辰主掌灵神，若复有人能知根本，但遇三元五腊本命生辰北斗下日，严置坛场，随力章醮，供养五方五老，乃吾化身注生圣众五斗星君、本命元辰，醮献钱财，以答众真，注我生身，得生中国，得遇大道荫佑之恩。当生之时，天曹地府愿许本命钱，且甲乙生人，命属东斗九气，为人受生之时，曾许本命银钱九万贯文；丙丁生人，命属南斗三气，为人受生之时，曾许本命银钱三万贯文；戊己生人，命属中斗一十二气，为人受生之时，曾许本命银钱一十二万贯文；庚辛生人，命属西斗七气，为人受生之时，曾许本命银钱七万贯文；壬癸生人，命属北斗五气，为人受生之时，曾许本命银钱五万贯文。若有善信男女，种诸善根，善根不断，世世为人，当须醮送五本命钱，天曹地府各有明文，十二本命，十二库神。
　　子生之人第一库中，辰生之人第二库中，申生之人第三库中，亥生之人第四库中，卯生之人第五库中，未生之人第六库中，寅生之· 人第七库中，午生之人第八库中，戌生之人第九库中，巳生之人第十库中，酉生之人第十一库中，丑生之人第十二库中。
　　乃是生人各有财禄命库，若人本命之日，依此烧醮了足，别无少欠，即得见世安乐，出入通达，吉无不利，所愿如心，自有本命星官常垂荫佑，使保天年，过世之时？不失人身，得生富贵文武，星临财星禄星，五福照曜身命胎宫，安乐长寿，不值恶缘。若有男女生身果薄，无力章醮，可於本命之日，请正一道士，或一或二，或三或五，或於宫观、或就家庭，持诵《五斗金章宝经》，或以自愿持讽，每诵一遍，折钱一万贯文，又志心持念托化受生天尊，或千或万，当来托生人中，三世长为男子之身，五体全备，十相端严，一切恭敬，得遇无上正真之道。
　　是时五方五老帝君、五斗星君、南斗六司星君、北斗七元星君、九天圣众、本命星官、元辰星官、功曹灵官、金童玉女、一会神仙，得闻老君说此真经，一时欢喜，礼谢玄元，各愿受持。时有始老帝君，出班长跪，而作是偈，稽首礼谢，珍重而退。
　　稽首真元无上尊，一心信奉不思议。
　　如斯妙法未曾闻，今日今时尽得之。
　　能为黑暗开光明，能为疾病作良医。
　　妙哉神咒五灵符，誓愿归依各受持。
　　太上老君说五斗金章受生经竟
　　
