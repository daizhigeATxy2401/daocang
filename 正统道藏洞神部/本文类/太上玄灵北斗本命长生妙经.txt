太上玄灵北斗本命长生妙经
　　经名：太上玄灵北斗本命长生妙经。撰人不详，约出於北宋初。假托太上老君传授天师张道陵，劝人礼拜北斗七元君，延生保命。一卷。底本出处：《正统道藏》 洞神部本文类。
　　太上玄灵北斗本命长生妙经
　　开经无上妙品灵章
　　稽首太上尊，归命礼北辰。仰启二尊帝，朝现七元君。经始蜀都出，道为天人根。消灾解危厄，保命守玄真。南陵三千使，北斗七千神。俱来卫法座，同入清净门。臣今至心诵，道炁自然存。
　　太上老君在永寿元年正月七日下降蜀都，授与天师张道陵《北斗延生妙经》，未悉其章，复授长生妙诀。
　　太上曰：天一生水，生自北方，故紫微之垣，高崇北辰，北辰之宿，列为七元，首引贪辰，尾明破曜，中立文曲，以为天地之枢轴，是以北斗司生司杀、养物济人之都会也。凡诸有情之人，既禀天地之气，阴阳之令，为男为女，可寿可夭，皆出其北斗之政命也。今见众生无门进修真之路，无诚向礼斗之科，我故哀悯，大阐玄灵，汝当谛听，广布流行，使人人皆跻仙阼，不蹈轮回。天师再拜，喜跃无任。
　　太上曰：
　　北斗之尊，众宿停轮。运天转地，去秽除氛。春秋冬夏，生物生人。东南西北，立纪立阍。号曰九皇，北极真君。三台华盖，司人精魂。七元政令，结人元神。故名本命，始出玄文。众生释难，道合乾坤。时时朝礼，身命常存。
　　太上说是玉音，十方诸天心如冰涣，一时欢喜，今日欣遇无上法桥。天师膝行近玉座，而说偈曰：
　　天地生元气，灵光聚北辰。紫微开帝座，玄阙列真君。消释诸凶厄，生成万类人。大哉文曲宿，斡运道如春。
　　天师说偈都竟，仙班回部，圣驾复天，稽首玄穹，众生受度也。
　　太上玄灵北斗本命长生妙经竟
　　赞咏圆满灵咒
　　大哉北极，生物无息。枢机运动，乾坤定立。太上垂教，众生遇植。消灾解难，神目电及。臣今斋沐，上帝可格。克终克始，保家保国。讽诵道言，作是惟一。此经难遇，劫数万亿。既遇之者，请必有得。仁仁元灵，证明功德。
　　
