无上三元镇宅灵箓
　　经名：无上三元镇宅灵箓。撰人不详，约出於南北朝末或隋唐之际。假托玉皇降授金明七真。一卷。底本出处：《正统道藏》洞神部神符类。
　　无上三元镇宅灵箓
　　无上上上元始太上玉皇无极大道君，以岁在壬申十月十五日寅时，道君临降於昆仑山层城上宫。尔时列真於虚空之中，威光伟灿虚凝霄景之上，明命告金明七真曰：尔当为来运十方天人正法中师，以不若欲为真者，先当以救世为急，即应广加功德，开度天人也。其功 无上，功成德普，自得道矣。
　　是时七真存真，具相十观，金元飞景入寂，玄朝天尊於无无无上上上大寂上妙，稽首作礼，请问天尊：自顷年以来，三界崩沦，天地之间人鬼兵戈之气，日夜讻讻，末劫之世，岂七真下愚冥昧能知所济也。伏愿开示未悟，令七真於斯方登正觉，以为救世法桥，不但今生蒙惠，亦当济后，惟广度来生。唯愿天尊赐见，哀原七真不及之愆也。
　　尔时，天尊即告金明七真曰：子运应受记，当来为十方至真大圣正法中师，转是金真正法轮也。且法轮之功，则无上上妙正法中真大乘中之王也。其功德巍巍，大焉广囿，盖斯万象之·上，实有 无量功德无能比者。自非至人高尚之子，焉能建其功德，树斯福基也。但三界苍生沦溺苦海，亡者骸沉幽夜，魂爽受诸涂炭，生者不幸。值此末劫，在於三灾五浊之运，百恶臻趣，灾兵并行，为日已久，岂不为之哀哉。但大乘上业功德，故非天下兆民之、所恒修是功也。今故以上元天官上灵检神筑鬼收魔摄精大箓，以持相付，即名曰《 无上三元安镇宅箓》也。以持助天地正气，辅国佐时符命三元，以此可持济世矣。封以太上三元之章也，镇於天人堂户之上，以持驱除十方五方天地妖精鬼疫瘟灾，百毒凶害不祥之气，魔邪魍魉变异之象，并使制之，使万殃兵灾鬼精不泄，永保兆之 无为矣。有得之者，则保尔曹得度三灾，及於五浊之中大难也。若其国有道之君当值吾道，其祚太平，君臣行道，即社稷长存也。七真於是稽首再拜，请受灵箓。
　　尔时天尊告七真曰：今当为尔普告天地，共来证盟也。以镇灵箓之首，即使检摄不正之气，以来入正法也。七真作礼奉受，上启天尊：谨当依法奉行。受事毕竟，天尊腾虚隐形而去。
　　无上三元镇宅灵箓
　　无上上上元始太上玉皇无极大道君，今降金明七真无上三元安镇某宅灵箓，则以岁在壬申十月十五日寅时，普告 无上清微禹余大赤三天真皇玉司天官、高上九天玉皇玉司之官、三十二天上帝司命之官、十方飞天神皇司录之官、无上玉帝太帝天帝太一司命司录把算生神度命延年益寿之君、九天九地诸司天官、诸天日月星宿璇玑玉衡七星北斗五帝四司、 无上无下无幽无隐无深无浅无极无穷十方冥寂凝住无量至真大圣尊神、三界一切官属无量神明、居天地水三元九宫八卦六甲诸官君将吏、五岳灵山大泽三河四渎九江淮济溟律大海九州里域山林孟长十二溪女、根源本始土地之王、社稷真官将吏、 无高无卑天真大神，俱与金明七真对盟告誓。自今封兆《无上三无镇宅灵箓》之后，不得又犯违约，放纵魔兵鬼神灾毒疫煞，侵害兆之门户家室，男女长幼。若有邪来干正之者，则付守宅三 无九部上灵大将军吏兵，收部送北酆太阴之北，寒冰九夜之庭，以付风刀水火诸官，依九都官律，考九万劫无原。急急一如元始太上玉皇大道君律令。
　　无上上元清微天正法玉典司正上灵镇防大将军一人，官将守宅兵士三十六万人。
　　无上上元清微天都正玉司上灵镇防大将军一人，官将守宅兵士三十六万人。
　　无上上无清微天正法玉司大都监上灵镇防大将军一人，官将守宅兵士三十六万人。
　　无上上上元始太上玉皇无极大道君，命无上上元清微天正夫玉司镇防三将军等，各都守宅兵士各三十六万人，精押所部兵士，镇防大道清真正法弟子某宅，四面八方上下中央，守卫各三十六万重。若有欲来侵害某家门户，干犯正法弟子之者，将军兵士当振动天威，一时收取群奸鬼贼，瘟灾不正之神，即迁逐部送北酆风刀水火之官拷。若将军兵士众等有容隐之者，亦同其罪。自非某家宗祠之鬼，一不得进。封宅之后，永保兆家大小男女箓籍，令得度三灾之运。急急一如律令。
　　无上中元禹余天司正明威上灵镇防大将军一人，官将守宅兵马三十六万人。
　　无上中元禹余天司法明威上灵镇防大将军一人，官将守宅兵马三十六万人。
　　无上中元禹余天司非明威上灵镇防大将军一人，官将守宅兵马三十六万人。
　　无上上上元始太上玉皇大道君，命无上中元禹余天司正司法司非明威三将军等，各部守宅兵马各三十六万人，精押所部兵马神官，镇防大道清真正法弟子某宅，四方四维汰甲，十二时上检勒宅中。青龙白虎朱雀玄武勾陈伏龙，共相营卫，各三十六万重，周匝兆宅，外防众非，司察五方瘟灾疫毒魍魉，空中俘游鬼魅，地中沉尸伏杀金银铜铁玉石之精，六天故气，巫祝房庙之灵，在某宅内或在四面为精为祟之者，将军兵马即动天威，振烈神功，收取部送北酆九幽之狱，驱除不祥，今兆封宅箓之浪，非亲祠之鬼，一不得进。将军兵马若有容非，为某作祸害，同与邪伍执拷 无原。急急一如律令。
　　无上下元大赤天正法四镇直灵镇防大将军一人，官将守宅吏兵三十六万人。
　　无上下元大赤天正法四司直灵镇防大将军一人，官将守宅吏兵三十六万人。
　　无上下元大赤天正法四望直灵镇防大将军一人，官将守宅吏兵三十六万人。
　　无上上上元始太上玉皇大道君，命无上下元大赤天四镇四司四望直灵大将军等，各部下元守宅吏兵各三十六万人，精加守防大道清真正法弟子某家宅舍，防卫各三十六万重，勅勒某家宅内。十二时上所有禁忌太岁大将军，门丞户尉井灶，并某家上世先亡及土地真官，并同今约，七真今依玄科， 无上上上元始太上玉皇大道君上妙大乘正法，为某封宅， 无上三元镇宅上灵大箓。某即稽首，称大道清真弟子，即封以太上三元之章。是日幽显共明，诸天玉司监盟，三天告命， 无幽不闻，无冥不应，无天不奉，无地不承。自今以去，不得使某门户，更相招引灾殃横厄，阴阳水火，六天故气，魔精鬼贼，非亲祠而一切客死鬼神，为凶祸侵害某门户，大小男女。而不臣正法之者，将军吏兵即振威八方，收取群精，部送北酆寒冰夜庭水府，九都考士执系，长劫 无原。急急一如九都律令。
　　谨条某甲先亡名目如左：
　　亡曾祖父某、亡曾祖母某、亡祖父某、亡祖母某、亡父某、亡母某。
　　右某家三世先亡，今封以付 无上三天天官将军兵士等。此皆某所宗祠之限，自非常节，皆不得妄生责望生人饮食，作诸祸祟，疾病子孙后胤生人。若有犯者，俱同部送九都，永付律官。若为福者利某家门，三天玉司生官并镇宅将军，即当为举迁，言名上三天，奏其功德，升上九天元生福堂，给以自然衣饭，逍遥 无为也。长居福界，佑利生人，一如律令。无上上上元始太上玉皇无极大道清真正法。弟子某甲，属某郡县乡里，某甲年若干岁，男某女某。
　　右一户男女若干口，七真今封以太上三元之章，以付无上三天玉司正法神生之官，以无上三元各三将军，保赏某家男女年命，以镇防某宫宅，各领守宅兵马吏兵所部，营卫某宅各三十六万重。一如 无上元始太上玉皇大道君律令。
　　太岁某年某月日朔子时，真师金明七真於某里封。
　　无上三天玉司正法律曰：封无上三元镇宅上灵大箓，当勅箓中三部天符之时，即存象见无上上上元始太上玉皇大道君，形相金容朗彻，与金明三尊俱来降也，凝住云空上。又存见三天各三将军、兵士兵马吏兵等，各三十六万人，布满十方，俱来镇防，营卫某宅三十六万重，皆如人中兵马 无异也。而勅符咒曰：
　　虚无玉皇，玉天开便，玉清出号，号曰金真，玉虚明威，三天生神，正法玄范，符命九天，摄气辅兆，检精流烟，策鬼召魔，扫除无蠲，灵将镇防，天兵为邻，正道运行，保兆今晨，万精摧灭，敢干兆身，吾命神公，普拂妖尘，有善者迁，有逆者槟。急急一如律令。
　　无上三天玉司正法律曰：十方天人地兆，初封无上三元镇宅上灵箓，当送玄都系命籍之米二石四斗，五方镇彩随方疋数，紫纹命素各一疋，钱二贯四百文。持法上元二十四生气，以应二十四生神之元命，亦象二十四洞混生之府，下为二十四神以表三元之数也。皆如律品不得有违。
　　七真曰：天人地兆，初及此科者，亦可一石二斗，钱一贯二百文，绢一十二疋；亦可八疋，钱八百文，绢八疋也。一十二数，以应十二神真，八数以法八卦也。
　　无上三天玉司正法律曰：十方天人地兆，封无上三元镇宅上灵箓者，年输玄都上元生气命米二石四斗，五方镇彩命纹命素绢钱等，以付法师门下也。法师得弟子命米绢钱等，则当出八数以供功德，为十方诸天帝皇、所在帝主国王，修建金真转法轮大斋。又以八数准建三元，为弟子迁赏镇防将军兵士，言功进秩；八数准以供施天下贫穷，及山栖道士也。若有违者，准九都刑律论。
　　七真曰：天人多有贫穷者，亦可输钱绢米等，不计多少，以充法师供功德限明也。
　　无上三天玉司正法律日：十方天人地兆，封无上三元镇宅上灵箓者，若不输命信米限，则三天司命减兆算十。若依年限奉送法师门下，则司命加兆算十。皆如律准。
　　弟子皆当修身洁己，建自然斋，烧香行道，转经礼忏，然灯照夜，一日一夕六时请福，并迁赏镇防上天天官也。兆居所若无法师行道者，亦许家男女，止可心存金明，持中而已，其亦要矣。是三元日弟子不修斋持戒者，上元玉司天官不上兆名於生元之箓，法准三刑律论。
　　无上三天玉司正法律曰：夫天子王侯，若欲宁国安民，以享无穷之祚，保於社稷者，皆封是灵箓，以镇帝主国王宫合之门上也。
　　七真曰：十方及诸上天天帝、太帝、上帝，并各各封是灵箓，於诸天琼门玉合之上也。况复下界天子王侯乎。
　　无上三天玉司正法律曰：十方飞天帝皇，及诸梵天天王，并五方五帝天君，并各封是灵箓，以镇天地之运，以保固天元之正度，和适阴阳之气，致得用自然之化，君乎自然之运也。
　　七真曰：灵箓者，十方诸天上帝、至真大圣中尚奉之，况复天下人乎。
　　无上三天玉司正法律曰：法师为弟子封灵箓，收命米镇信等限，若不为三品准用，施散入功德用者，法师结考九都之官，即入九劫刑律论。
　　无上三天玉司正法律曰：法师收弟子年偿命米镇信等，自入己身供於父子，而不为弟子建功立福者，罪准九都考官，名入三刑五劫律论。
　　无上三天玉司正法律曰：法师三元大庆之日，若不为弟子建功，迁赏将军兵士者，法师身收殃罚於死王之都，名入三刑考律论。
　　无上三天玉司正法律曰：法师三元日不得为弟子家言名三天玉司生神上官者，法师身见世受诸灾害，死入九幽九刑律论。
　　无上三天玉司正法律曰：十方诸天诸地无极世界，百姓男女人家门，若有灾□变怪，妖异猖亡，客鬼招引群凶，恒为天人作诸祸祟者，则应依正法，赍命米命彩命素钱等，诣法师封於灵箓也。
　　七真曰：若得灵箓者，保兆不但止辟灾厄也，亦辟大小阳九、大小百六於水火风刀之穷年。
　　无上三天玉司正法律曰：十方天人正法弟子，封是灵箓镇於官宅门户上者，则使人神澄气清，宫宅肃然，诸天拥护，三界之官俱来卫门，天神地祇奉承正法弟子，恒来稽首朝拜灵箓，并营卫门庭， 无敢生害心者。
　　无上三天玉司正法律曰：十方天人正法弟子，若家门有诸疾患厄会，阴肠水火盗贼欲来加害，或恒有为侵乱者，弟子家长一人，可沐浴整肃衣服，持斋烧香於灵箓之下，礼九拜，即而启言灾厄轻重，随由请乞，心存三部。
　　无上三天玉司正法律曰：十方天人地兆，若家门增口三年之后，则应更封灵箓。若家门失福，减口三年之后，亦当更封灵箓。若三年元增元减，即不用封也，可至九年改箓更封。若不改箓，将军兵士则应受功升天而去，是以应顶改箓。若九年不改，弟子即准入三刑律论。
　　无上三天玉司正法律曰：十方天人地兆封灵箓，不得礼拜符庙鬼神邪师巫祝，并脆物求福，有犯者准三刑律论。
　　无上三天玉司正法律曰：十方天人地兆封灵箓之后，弟子家门不得招引非人，故气师姑女郎歌舞宅内。非真之事，准罪幽都三刑律论。　　　
　　无上三天玉司正法律曰：十方天人地兆封灵箓，不得违师背约，若有犯者，将军兵士则升天宫，终不复镇防守人宫宅也。准罪太阴刑律论。
　　无上三天玉司正法律曰：十方天人地兆封灵箓之后，当助法师立三千善功，开化天人，树胜福田，即加真十品，位登上仙。
　　无上三天玉司正法律曰：十方天人地兆封灵箓之家，当以正月十五日、七月十五日、十月十五日，此则诸天三元校试天地水官人鬼名目，以定生死簿箓罪福之日，封箓将军兵士兵马吏兵，各三十六万人，其象如见，了然有也。围绕宫宅，振威镇防，收检摄捕群凶也。
　　七真曰：有能如是者，未见无灾不消，无厄不度，无祸不灭，无福不生，无盗不灭，无善不宜，无凶不除，无精不却，无恶不伏， 无吉不臻。
　　无上三天玉司正法律曰：十方天人正法弟子，若欲除却灾害，消精灭祸者，当呜天鼓三十六通，而咒曰：
　　无上上清微天清微天清微天三将军官将兵士各三十六万人，为某检摄兵灾之气。 无上禹余天无上禹余天无上禹余天三将军官将兵马各三十六万人，为某消除五方非灾六害鬼精不正之气。 无上大赤天大赤天大赤天三将军官将吏兵各三十六万人，为某收除瘟灾毒疫兵灾水火疾害之气，即得殄灭。为某振威动兵，镇防各三十六万重，守固某宅，四面八方营卫禁备。一如 无上上上元始太上玉皇大道君律令。
　　七真曰：弟子若家门怖畏，并有不祥光异怪魅，家室忧诸灾厄，或邻家有凶更相破害，或夜中梦想不真，或惧怖瘟灾水火盗贼，诸欲加害者，皆当如是咒也。其祸立消，即保尔曹 无为者也。
　　无上三天玉司正法律曰：法师为十方天人弟子封镇宅灵箓，当一依付度玄箓章仪典次序，以奏言表事也。言奏事竟，即与弟子於灵坛上南北相对，说度灵箓上将军兵士，弟子皆称名。受度官毕，法师即勅箓符咒，次封以太上三元之章也。法师而授灵箓与弟子，弟子即稽首作礼於法师前，称言大道清真正法弟子某甲，而礼九拜。
　　七真曰：封灵箓事出官章表刺事，并依付度治箓仪典也。此更 无差别，唯改易章中小小回用。
　　无上三天玉司正法律曰：十方天人弟子封灵箓之后，不得作诸劫盗抄略，与凶人更相招引，出入门户。若为天官司札弟子家宗，即入九都煞律三刑罪论。
　　无上三天玉司正法律曰：十方天人弟子封箓之后，不得泄慢灵箓，以秽神气，罪入九幽律论。
　　无上三天玉司正法律曰：十方天人弟子安置灵箓，并镇堂户之上，以制万灵非正诸气。
　　无上三天玉司正法律曰：十方天人弟子，不得以灵箓贱除，罪同准九都煞律论。
　　无上三天玉司正法律曰：十方天人弟子，不得取灵箓弃置非己之家，罪准三刑不敬律论。
　　无上三天玉司正法律曰：十方天人出入门户，皆当存心思神像，见将军兵士列於宫宅，恒不忘之者，灾害立消，神气常存也。
　　无上三天玉司正法律曰：上部三将军，形长三千六百丈，身相金刚之状，手握玉皇九色召神八煞灵节，乘三色毒龙，虚凝太空之中，去地千丈，将领兵马，神功玄降，即使百刃摧心，万凶时消也。十方天人弟子，常当象见如是矣。
　　无上三天玉司正法律曰：中部三将军，形长三千四百丈，身相与上将军形状相似，手握九天七色神虎大煞灵节，乘辟邪之兽，虚凝去地五百丈，将领神兵玄降，即使千毒摧刃，万奸逃亡。十方天人弟子，常当存见形状如是也。
　　无上三天玉司正法律曰：下部三将军，形长三千二百丈，身相同一相似也，手握三天三色神金制魔三煞灵节，乘防非之兽，将军虚凝，去地五丈，吏兵在地，从上至下弥罗盖覆一宅，将领兵马玄降，即使五方瘟灾疫毒奔逸 无民之地，妖精殄却，保兆平存而得吉贞。十方天人弟子，常当存见灵将神兵之状如是也。
　　无上三天玉司正法律曰：正道则正法，正法则正教，正教则正觉。十方天人弟子，既登正一道，则无民而化正法，是与天人弟子、可不同归正范也。
　　七真曰： 无民而化者，道本妙无之宗，而妙应於大无，其真空无，至空即至道，通真上妙，岂仁智能所大量也。以指太虚也，太虚以自难究，何况至道乎。道妙有妙 无，无中自然之功用，致此大有焉。故总智以为神，总神以归慧也。可谓智慧而成此大明之妙中，自然之正智也。正智者则正道矣。其运自功，其化自用，是以四象用之而为主，妙之上妙也。故弘焉万道之上，更何民哉。十方诸天至真大圣，莫不尊仰稽首，称乎弟子，上帝天真大神亦复如是，况复天人乎，况复地兆乎，况复鬼神乎，而不欲师之矣。正化既范，更何民之有也。有稽首於法师者，皆是清真正法弟子也。既称弟子，可谓 无民而致化道也。即在其中矣。
　　无上三天玉司正法律曰：十方天人弟子封灵箓之后，不得共相合进，造立兵仗，谋图所住国主，反逆帝皇，欺天罔地。有如此者，罪准九幽地下女青八煞律论。
　　无上三天玉司正法律曰：十方天人弟子封箓之后，不得口是心非，欺陵孤弱，当平等心识，天神来护。若造恶者，法准九幽女青三刑律论。
　　无上三天玉司正法律曰：十方天人弟子封箓之后，不得煞害人命，凶悖自任，不臣法诚。有犯者，准罪九幽都官三刑律论。
　　无上三天玉司正法律曰：十方天人弟子封箓录之后，不得背师欺君。有犯者，准罪九幽长劫律论。
　　无上三天玉司正法律曰：十方天人弟子封箓之后，法师相去既远，即许命米，准弟子家门男女八节本命之日，以供弟子持斋功用也。若不准斋，又不送法师门下，准罪九幽八煞律论。
　　无上三天玉司正法律曰：法师封箓命米，不得居仓聚积，以拟荒年贷取贵直，法师皆准三千九刑律论。
　　无上三天玉司正法律曰：法师收弟子命米命钱命绢限，不得聚在仓库而不施散。有犯者法师，准罪三千九幽煞官律论。
　　无上三天玉司正法律曰：法师收弟子命米，不得居仓库，三年不作功德。有犯者，准罪三千幽都八煞律论。
　　无上三天玉司正法律曰：十方天人弟子，若失灵箓者，皆罚灵宝一堂谢愆，事竟，然后方许诣法师更封。若不斋而法师辄为封箓者，法师与弟子罪同三刑律论。
　　无上三天玉司正法律曰：十方天人弟子，若遇灾兵水火厄会，去失灵箓者，则许不劳斋正，诣法师封箓而已。弟子若不更封，准罪九刑阴女青律论。
　　无上三天玉司正法律曰：法师不得欺罔弟子，妄有所责望，贪利无已，罪皆准三刑律论。
　　无上三天玉司正法律曰：十方天人弟子自觉有衅，即当诣法师，发露忏悔谢罪也。其愆自除。若不尔者，准罪三刑律论。
　　无上三天玉司正法律曰：法师不得因弟子休否，有所贪索，罪同幽都九刑律论。
　　金明七真序
　　盖正法者，则正道也。故能朗觉至於大觉，乃登正觉，入乎妙觉，的然大妙矣。实妙之穷微微之上妙，岂以言象能论之哉。自非玄圣，谁敢指之於象外，而引之於象内也。夫灵箓者，本出 无上上上元始太上玉皇君传，从无穷劫中来，常於季劫行焉。出世度人，济苦於阳九，保百六而无伤。是以道君眷眷之化，岂为已哉。且正教实犹慈母，念念於赤子，亦如良医之治病，岂愿之而不有效也。但救世法乘也，复如之者矣。故三界苍生，在斯烦热患难之中，命若灯烛，焉知其苦，亦言乐在其中耳。我观群迷，真不乐也。所以年寿只如电转，终沦八难，悠悠长劫，五毒备经，十苦幽徒，将何乐哉。身未谢之间，见世讻讻，灾兵莫察，况复此沉骸也。可谓慈真下教，则使幽途朗觉，九夜方明冥昧，发其智镜之门，以照群生未悟之始，令之通此六慧，晓然 无滞。使生者家门吉贞，亡者升化天堂，游神自在，以利后世子孙之安存者，则此灵箓之正教，而致保兆得度五浊，至於三灾六害不使加身，其功能制天地之运，况复鬼神乎，而不灭爽。但 无上三天玉司正法，所部如是威神，乃自然之灵将也。兵士亦然唯我信矣，兆民岂能悟哉。
　　无上三元镇宅灵箓竟
　　
