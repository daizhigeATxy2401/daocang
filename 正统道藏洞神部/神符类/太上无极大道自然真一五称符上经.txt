太上无极大道自然真一五称符上经
　　经名：太上无极大道自然真一五称符上经。又名《灵宝真一五称经》。撰人不祥，约出於东晋，系古灵宝经之一。原本一卷，后分作二卷。底本出处：《正统道藏》洞神部神符类。参校本：敦煌P.2440号抄本。
　　太上无极大道自然真一五称符上经卷上
　　此乃太上宝之於紫微台，众真藏之於名山洞室，一曰秘於劳山之阴。
　　老君曰：混沌之初，微妙之源。开辟以前，如有灵宝自然真文，象帝之先，吾为灵宝大道之渊门，受其精妙，即为天地人之神，五符清浊气分，吾将去矣。符经秘於紫房，传告无穷。　葛玄曰：道行无穷时也。
　　老君曰：太上灵宝，生乎天地万物之先，乘於无象空洞大道之常，运乎无极无为而混成自然。贵不可称，尊无有上，曰太上。大无不包，细无不经，理妙叵寻，天地人所由也。在天五星运气，日月耀光，在地五岳致镇，山高海渊，王侯中原，在人五体安全。夫天无灵宝，何以耀明。地无灵宝，何以表形。神无灵宝，何以入冥。人无灵宝，何以得生。故天地人三五合冥，同於一也。是故万物芸芸，以吾为根，以我为门。何以为根门，吾有灵宝文，诣蓬莱府，谒为真人。诸天中央入明堂，历璇玑，登无极紫宫，拜为道君。下治万物，来入中原，秘於劳山之阴。五帝代禅，不得妄传，妄传必有死殃。
　　老君曰：蛇得灵宝，化为神龙，禽鸟得之为凤凰，凡兽得之，改为麒麟，凡夫得之，号曰圣人。何谓圣人？子有通圣真文，能常服之，游戏五岳，逍遥太空，改易五内，变化形容，崇积精朴，执役鬼神，通彻十方，隐见无常，登高乘云，远游高清，诣蓬莱府，谒为真人，上朝紫宫，与大圣尊神合同功德。　昔黄帝受之，上为太乙帝君，携五帝同时升天，上仙之道也。人能奉是经，一心供养之者，名入太上金阙，号曰仙真真人。
　　老君曰：国之将兴，修致此文。人欲富贵不老，能致灵宝。天子得之，凤凰来仪，五星合度，日月光辉，四方宾服，天下清安，祆恶不生，诸侯同归，寿与天地，万兆不衰。诸侯得之，列宿含光，利国宜家，位至升迁，长生久视，终保无殃。大夫得之，长延无穷，贵位重禄，升进侯王二千石。小吏至于庶民，仰看俯察，洞达神灵，心开内发，逆知未然，高官富贵，环佩锵锵＃1，延年益寿，子孙盈堂。女人得之，妃后君王，玉童从出，青腰侍旁，既生贵子，颜如玉英＃2，寿与日月，色流三光也。　仙公曰：古者以来，至道皆授国王，道有仙名者＃3，乃当值＃4见是经耳，崇奉必得神仙，白日升天，王侯供养，保全身命，益寿算，保宗庙，安国家，永享元吉。吾言至矣。
　　老君曰：灵者，道通也。能通大道至灵，使役＃5万神。宝者，能与天地相保，故曰灵宝。太上，道之极尊。五谓天地人符命也。洞玄者，与空洞本真大＃6也。五行之母，故曰五称自然符。上应＃7五星，制＃8致五斗合盟，下表五岳，五行同根，中宝五藏，五道之根，五音合沓。夫道士得之，五内易己，通天之灵，役使万神，坐致行厨，乘云驾龙，白日升天，能上能下，变化无常，恣意任情。道法不烦，秘之玉匮，慎勿轻传。此可经无数之劫，永无穷时。 仙公曰：言天地有劫数期会，道无极时也＃9 。
　　老君曰＃10：东方岁星大帝句芒灵宝东称符＃11，字通明。东岳泰山官，属四千三百人，姓刘，字盖卿。直符青腰玉女，主之於肝。於体主两目、左手胁。王东方，其时春，其行木，其音角，其色青，其数九，法天少阳之气，其兽青龙，其日甲乙。诸道士欲求神仙，长生不老，役使万神，以青缯为地，朱笔为文，盛以青囊，着左肘，修德行道，其神自诣。诸百姓取青石朱刻符文，镇东方也。 仙公曰：五帝各受太上灵宝自然真文一篇，经乃分为五篇。其本同其一篇＃12也。其一篇＃13是道之真文，弥纶天地万方也。
　　老君曰：诸百姓颜色忽变，口中青者，肝必有病，木伤於金。急行南称符着西方，北称符就东方，更作东称符服之，以安其神，以延其命，以救其病。三九二十七日，万病无不愈者。所谓临危得济，死而复生者也。
　　老君曰：诸百姓凡欲得钱财，索妇女，结言之定要誓，规图善事，愿成济，上章求贵人，通词讼，理冤枉，青腰玉女主之。诸欲得此福愿者，先行东称符五九四十五日，次行北称符就之。
　　老君曰：诸百姓治生不利，钱聚复散，兴造校计，所图不成，为人所疾，数见加诬，怨无所告，穷无所诉。欲消此灾，解此罪者，先行东称符九十日，次行北称符五十日。
　　老君曰：南方荧惑赤帝太皓＃14 灵宝南称符，字通阳。南岳衡山＃15 官，属九百九十人，姓黄，一姓陈，字幼林。直符赤圭＃16玉女，主之於心。於体，主口、唇、舌、胸。王南方，其时夏，其行火，其音征，其色赤，其数三，法三光太阳之气，其兽朱雀，其日丙丁。诸道士欲求神仙，长生不老，役使神灵，以赤缯为地，黄笔为文，盛以赤囊，着心前，修德行道，其神自诣。诸百姓取赤石黄刻符文，镇南方也。 仙公曰：南帝受一篇。
　　老君曰：诸百姓颜色忽变，口中赤者，心必有病，火伤於水。急行中称符着北方，东称符就南方，更作南称符服之，以安其神，以延其命，以救其病。六七四十二日＃17，万病无不愈。所谓气绝复续，口噤复开也。
　　老君曰：诸百姓辟五兵，却虎狼，安己身，管护家门，保子宜孙，内外和睦，人见则喜，不见则悔，责宜从军，可远行止咎，他人谋议己不成，患祸己不生，杜奸邪之路，塞妖怪之门，咒咀还受其殃，厌蛊返得其罪，断县官之气，绝口舌之源，赤圭玉女主之。诸欲得此福愿者，行南称符三九二十七日，次行东称符就之。
　　老君曰：诸百姓患於疮痍，厄於畜生，身多疾病，数亡子孙，室家不和，内外斗争。或自相咒咀，呼天称怨，或自恚恨，或密相厌蛊，神卫散去，归天王相，不复营护，奸邪入其门，妖怪起其室，从军不归，远行不还，困於口舌，厄於县官。欲消此灾，解此罪者，先行南称符三十日，次行东称符九十日。
　　老君曰：西方太白星白帝少昊灵．宝西称符，字通阴。西岳华山官，属千人，姓周，字元起。直符白素玉女，主之於肺。於体，主两耳、右手胁。王西方，其时秋，其行金，其音商，其色白，其数七，法七星少阴之气，其兽白虎，其日庚辛。诸道士欲求神仙，长生不老，役使万神，以白缯为地，黑笔为文，盛以白囊，着右肘，修德行道，其神自诣。诸百姓取白石黑刻符文，镇西方也。　仙公曰：西帝受一篇也。
　　老君曰：诸百姓颜色忽变，口中白者，肺必有病，金伤於火。急行北称符着南方，中称符就西方，更作西称符服之，以安其神，以延其命，以救其病。五七三十五日，万病无不愈。所谓临绝复苏，死复得生、不烦医药者也。
　　老君曰；诸百姓凡欲奉君主，事师长，回其心＃18，得其意，专宠奉，见敬爱＃19，学问＃20聪明，仕宦迁贵，波江海，入山泽＃21、求得所愿，贾市索利＃22，杜疾病之路，塞丧祸之门，白素玉女主之。诸欲得此福愿者，行西称符七七四十九日，以中称符就之。
　　老君曰：奉君主得罪见逐，尊师长有过见遣，举动进退无可，亡官失位，心意闭塞，经河粱则数陷溺，入山泽＃23则厄恐惊惧，贾市折钱，疾病不休，死亡不绝。欲消此灾，解此罪者，先行西称符七十日，次行中称符十日。
　　老君曰：北方辰星黑帝颛顼灵宝北称符，字通神。北岳恒山官，属二千人，姓徐，字子雅。直符太玄玉女，主之於肾。於体，主腰、脐、阴、两足。王北方，其时冬，其行水，其音羽，其色黑，其数五，法太阴之气，其兽玄武，其日壬癸。诸道士欲求．神仙，长生不老，役使万灵，以黑缯为地，青笔为文，盛以黑囊，着背上，令当心，修德行道，其神自诣。诸百姓取黑石青刻符文，镇北方也。 仙公曰：北帝受一篇。
　　老君曰：诸百姓颜色忽变，口中黑者，肾必有病，水伤於土。急行东称符着中央，次行西称符就北方，更作北称符服之，以安其神，以延其命，以拔其病。五九四十五日，万病无不愈。所谓气绝复息，目昏复视，脉散身寒，然后复温，巫祝不施，针灸不设者也。
　　老君曰：诸百姓欲屈贤来归己，却凶谄逆人，倾神灵之心，得百姓之意，无丈夫女子莫不爱己，得心中所愿，得意中所欲，为人忧事救恶，莫不成济，为我所求，莫不见听，借贷请求，莫不知意，闭盗贼之门，塞亡失之户，太玄玉女主之。诸欲得此福愿者，行北称符五五二十五日，以西称符就之。
　　老君曰：诸百姓为众贤所弃，神灵所损，喜怒无常，忽然若狂，百姓离心，子女不附，顽痴转更为错，意愿欲求所愿，转得更不成＃24，为人忧事，发觉得罪＃25，因人结忿，更益忧患，盗贼数来，亡遗不绝。欲消此灾、解此罪者，先行北称符五十日，次行西称符七十日。
　　老君曰：中央镇星黄帝文昌灵宝中称符，字万福。中岳嵩高山官，属九百人，姓武，字太仓。直符黄素玉女，主之於脾。於体，主腹。王中央，治四季，其行土，其音宫，其色黄，其数一。法地中和之气，其兽螣蛇，其日戊己。诸道士欲求神仙，长生不老，役使万神，以黄缯为地，白笔为文，盛以黄囊，着衣领中，令缘领＃26，亦可头上，修德行道，其神自诣。诸百姓取黄石白刻符文，镇中央也。　仙公曰：中央帝受一篇也。
　　老君曰：诸百姓颜色忽变、口中黄者，脾必有病，土伤於木。急行西称符着东方，南称符就中央，更作中称符服之，以安其神，以延其命，以救其病。三七二十一日＃27，万病无不愈。所谓魂往复来，魄去复还，不须上问，解除祸祟者也。
　　老君曰：诸百姓欲田种大得，六畜滋蕃，奴婢安家，不敢逃亡，疾病得愈，县官至解，斗争得胜，百事吉利＃28 。憎我者则心痛口乾，爱我者则得福无患，道我善者则营护日至，说我＃29恶者则连逢县官。杜衰绝＃30之户，开福佑＃31之门，黄素玉女主之。诸欲得此愿者，行中称符三九二十七日＃32，以南称符就之。
　　老君曰：诸百姓田种不收，虫蝗＃33萎枯，桑蚕疆死，六畜不滋，奴婢逃亡，身多隐疾，治之加剧不胜，为人所憎，争讼小事，逆致县官，祸多福少，虚耗日臻。欲消此灾，解此罪者，先行中称符十日，次行南称符三十日。
　　老君曰：太上灵宝五称自然符，先天而生，与道气同化，吾道之真也。所从出生天地，天地万神皆归於灵宝也。子欲清静＃34精室，山居致神灵，禳灾却害，与道合真。应得灵宝真文，道之本也。十方仙人＃35天地万神，莫不来谒也，山精地灵皆来朝拜也。子欲服灵宝大道之渊门，身佩五符，万神区区来归己也。子有骨命，宿名仙箓上清宫者，当得灵宝经，斋洁服符，长生不死不老。当知所处静室山居，家在何岳，分野所应之星。假令居家属东岳之部，先从东称通明符始＃36。当以立春时，若甲乙王相日，入斋堂服符如法。暝目握固，心召东方青帝乘青龙来迎己，共之东岳泰山之上。心存岳神来卫己身，青腰玉女常侍己左，平颜＃37正视，欣欣如见神。存肝正青，如鸡子，从腹出口中。次存东方岁星正青，有青道如丝，从星下来注口中，与肝会同。咽如吞之。三九二十七日，东方直史神日原、太玄，甲寅、甲辰神，东岳官属，青腰玉女皆至，东方无极之仙＃38亦至。次以丙丁王相日，若立夏时，行南称通阳符，心召南方赤帝乘赤龙来迎己，共之南岳衡山＃39 之上。心存岳神来卫己身，赤圭玉女恒侍＃40己前。存心正赤，如鸡子，从腹出口中。次存南方荧惑星正赤，有赤道如丝，从星下来注口中，与心会同，咽如吞之。三八二十四日，南方直史神临刚、柱史，甲午神，南岳官属，赤圭玉女皆至，南方无极之仙＃41亦至。次以庚辛王相日，若立秋时，行西称通阴符。心召西方白帝乘白龙来迎己，共之西岳华山之上。存岳神来卫己身，白素玉女常侍己右。存肺正白，如鸡子，从腹出口中。次存西方太白星正白，有白道如丝，从星下来注口中，与肺会同。咽如吞之。三七二十一日，西方直史神建刚、玄精，甲申、甲戌神，西岳官属，白素玉女皆至，西方无极之仙＃42亦至。次以壬癸王相日，若立冬时，行北称通神符，心召北方黑帝乘黑龙来迎己，共之北岳恒山之上。存岳神来卫己身，太玄玉女常在己后。存肾正黑，如鸡子，从腹出口中。次存北方辰星正黑，有黑道如丝，从星下来注口中，与肾会同，咽如吞之。三五十五日，北方直史神天建、月精，甲子神，北岳官属，太玄玉女皆至，北方无极之仙＃43亦至。次以戊己王相日，若四季之时，行中称万福符，心召中央黄帝乘黄龙来迎已，共之中岳嵩高山之上。存岳神来卫己身，黄素玉女常在其侧。次存脾正黄，如鸡子，从腹出口中。次存中央镇星正黄，有黄道如丝，从星下来注口中，与脾会同，咽如吞之。三六十八日，无极大道神皆至，诸十方八史、六甲父母、六阴六阳诸玉女、天官列宿、四时五行皆至，上下四隅阳八极十方之仙＃44亦至，山精地灵百万之官，无敢不到。自此之后，名已入仙，宿患百病皆自愈，身清目明、通彻四方。各按图经修德行法，一年易气，二年易血，三年易肉，四年易肌＃45，五年易髓，六年易筋，七年易骨，八年易发，九年易形，形体尽易，大道毕矣。万神来朝，灵宝皇张＃46，与四时为盟，日月合明，上与天帝为宾，诣司命＃47去死籍，关守命门也。
　　太上无极大道自然真一五称符上经卷上竟
　　＃1 环佩锵锵：敦煌本作「玉质蚕蛮」。
　　＃2 玉英：教煌本作「太阳」。
　　＃3 道有仙名者：敦煌本作「道士有仙名」。
　　＃4 值见：原作「但见」，据教煌本改。
　　＃5 使役：敦煌本作「致役」。
　　＃6 真大：教煌本作「真本」。
　　＃7 上应：教煌本作「上乘」。
　　＃8 制：教煌本作「剬」。
　　＃9 按此句复之东称符，以及彼文所载南称、中称、西称、北称等符文，教煌本均与道戴本不同。其符画较简略。
　　＃10 老君曰：教煌本作「老子曰」。下文凡「老君曰」，敦煌本均作「老子曰」。
　　＃11 东称符：教煌本作「东胜符」。按本篇中所有东称符、西称符、南称符、北称符、中称符、五称符等符名，敦煌本「称」字均作「胜」或「滕」。下文不复出校记。
　　＃12＃13其一篇：教煌本作「真一篇」，於义为长。
　　＃14 太皓：原误作「大临」，据敦煌本改。「皓」字亦可作「昊」。
　　＃15＃39 衡山：敦煌本均作「潜山」。
　　＃16赤圭：原误作「直圭」，据敦煌本改。
　　＃17 六七四＋二日：教惶本作「一三卌三日」。
　　＃18 回其心：敦煌本作「@其心」。
　　＃19 敬爱：原作「敬受」，据敦煌本改。
　　＃20 学问：原误作「学门」，据敦煌本改。
　　＃21＃23 山泽：教煌本作「山林」。
　　＃22 索利：敦煌本作「便易」。
　　＃24 意愿欲求所愿转得更不成：敦煌本此句作「意愿欲求，所愿辄更不成」。
　　＃25 发觉得罪：教煌本作「反得其罪」。
　　＃26 令缘领：敦煌本作「令缘头」。
　　＃27 三七二十一日：敦煌本作「一四七廿九日」。
　　＃28 百事吉利：原误作「可事皆利」。据敦煌本改。
　　＃29 说我：敦煌本作「谤我」。
　　＃30 衰绝：敦煌本作「衰祸」。
　　＃31 福佑：敦煌本作「福德」。
　　＃32 三九二十七日：敦煌本作「一四九卅六日」。
　　＃33 虫蝗：原作「虫螺」，据敦煌本改。
　　＃34 清静：原作「清洁」，据敦煌本改。
　　＃35 仙人：教煌本作「佛人「。
　　＃36 「始」 字据敦煌本补。
　　＃37 平颜：原作「平镇」，据敦煌本改。
　　＃38＃41＃42＃43 无极之仙：教煌本均作－无极之佛】。
　　＃40 侍：原作『 在』 ，据教煌本改。
　　＃44 十方之仙，教煌本作『 十方之佛』。
　　＃45 易肌，敦煌本作【 易骸】 。
　　＃46 皇张：教煌本作『 生能J 。
　　＃47 司命：原误一可命J ，据教煌本改。
　　太上无极大道自然真一五称符上经卷下
　　老君曰：服灵宝五符，使八卦之精常在人堂枢前，上治太微华盖，中知人家吉凶。子欲求仙道，当先通八精。八精，道下之八神也，皆知天命也。灵宝常致，止八史。当於家分#1为八方十二辰，辰上及门外左右，各种通神芝草，凡十四株。取奏画#2八卦，作玄洞通灵符於八方，五称符着堂中中梁上。令人通神灵，一门之内，男女儿童同心，昭然如日月，坐知四方#3，长生不老，致神仙。清除堂中为斋室，方二丈四尺，分等为#4八方十二辰，取章拒#5十四人。先取直门者於堂枢外，禁百邪不得入于#6内。次取十二辰，从寅始，於堂前各刻为人，得阳者为男，阴者为女，各安着堂中。辰上凿地作场，令平其头子当於中央。先以春分时五寅臼，取兰艾#7作汤沐浴，至五#8卯日，取水酿菊作浆於寅卯地。至后日，取章拒。当取之时，清除其傍，以小席为座，作十四藉处，烧香，各祭以酒脯，再拜咒曰：
　　章拒之生，体廉身贞，守宫十二，气通神灵，今当与子，俱合神卿，与子为友，同游某岳之阳，呼子当应，问子当唱，约不相欺，合契为盟。
　　三上酒毕，收祭。握其根#9刻为人，随成名之，别其男女。明旦，天值东井日，於户前长跪，自说：曾孙某甲#10，以今日沐浴毕，入室施安章拒。须至五称之日，各取其笔，以其#11日书符，随法着之五符，凡十日毕，即时烧香。至日，各祭章拒於辰上。先以其字呼之，咒曰：某君通神灵，今与君同字，十二辰六旬之后，当应人十二日。祭毕，后但#12自烧香，存念八史，识其姓字，并取白华，乾治，服方寸匕，於堂中以通身神，与史共为友。后得天值东井日，解符，辄出沐浴毕，还着之。至后日复出如法。凡五沐浴，令满一百二十四日，神皆已至，或已闻其声，或已见其形，如图状。明旦祭之堂枢下，神辄与子共语。诸神六甲玉女青腰承翼，皆已至，但不与人语。故八史先侍，子知人情#13，子当请问八史，求神仙长生之法。史即为人入天宿，省录籍，语人也。子#14若先无仙录生籍，去仙远矣。适可修奉使致富贵#15，延命至三四百岁耳。徒服神丹金液药石，其与道错。若欲长生，役使八史变化，致行厨万物，当解置称符，盛以五彩囊，悬着所卧帐中，取朱笔书白素，作八卦玄洞通灵八威神符，着心前，以役#16使之也。常使五符及章拒，致八史，使不得去。八符主威制使之耳，不能长全，致令#17停住也。收取章拒人，各一皮囊盛之。竹作一笼函，形状如壶，贮受十二人，以皮衣内外盖其上，名曰和菟通神秘奥室，着所卧帐中。旦再拜，咒之曰：通灵某君，常与曾孙共通神灵，愿#18与今日史甲，同乘青龙，出入幽冥之乡，今日所道，闻语#19辄听户下二人，追所通#20户安之。当出行#21之时，呼直户通神某君，不得#22令五恶邪魅进于#23玉房，当进神仙道明玉女#24，六甲诸神，以今日人着衣中，念符存史出行#25，史随人所止也。若欲隐形变身，以人着左肘#26存史，即隐行人中，人不见也。欲为瑞应怪异#27咒行人，随口教令所施为，留着处所，人自语#28作声响，史为其变化，无所不为也。此道#29既成#30，万物可藏录#31，对见#32鬼神，坐见八荒，能令日月，一暗#33一光，能令五色，乱#34其青黄，能令星辰，纬度#35改常，能令五岳，回转纵横#36，能令四时，交易阴阳#37。冬生草木，夏结冰霜，能令雷电，砰磕轰以#38，能令云雾，蓊郁飞扬。福扫既臻#39，除彼凶殃，子#40能修之，拜为仙王。变化#41既至，凡百并通，生者#42可救，命短可长、济度无穷，哀护众生。不得轻陵#43天下万民，妄为非道，百姓惧怖，祷祀#44天神#45，天宿责人，道去甚远，慎之焉。若使史三年，无#46犯违神灵，虽无生籍，史为人请命，得延年一千岁#47也。仙公曰：勤立善功，功满三百，即延命千岁矣。善功谓济危救命者也。不须#48役使六甲矣。学仙#49务长生升度，度世为急#50也。年寿有限；常不侍#51人，常与年竞，庶几免死矣#52。
　　老君#53曰：佩灵宝五称符入斋堂，致六甲阴阳之神#54，亦如法，但不与八史同。用百日之限，及通神草#55各不同也。六甲斋法，以四时日佩符，一年#56之中乃毕。六甲尊於天，五斗为六甲职吏耳#57。一千#58二百四十日，应得六甲父母，六甲通灵图#59、通灵符、宝录图，乃可致神，役使之耳。六甲#60父母，得所处岳分属之山阳地者。凡山亦#61有应知山精所属之岳，乃可用耳。此父母一名#62鬼箭，一名鬼督邮，一名独摇#63。取其根，根有#64十三魁，一大魁在其#65中央，名六甲父母，十二魁#66各在四面十二辰上，处阳为六甲，阴上为六丁#67。丙戊庚壬随甲，乙巳辛癸随丁，此阴阳相配#68也。取其根，各刻为人，如图状。识其辰入室#69，以中央字为魁刚圣主，六甲父母十二人，皆令#70得本辰，各各为六甲。至甲日，各祭以酒脯#71，前至三月三日，取虎头毛，种之中庭中央，以羊#72乌血灌之。又生六甲父母，又有十三株，下亦有魁，其色正青，汁亦青。取其汁，书通灵符#73。诸所应书，并用其汁。书毕，取其根，治为散，於#74堂中，各以其日，服以井花水。日出服符，日中#75服散，皆如图状#76。三年之后，五符着堂四壁，黄帝符#77着中央梁上。道成之后，各盛以五彩囊#78，秘室中也。仙公曰：学道得成，天地神灵、三界大魔王官属，皆来役使，何烦致之哉#79，不必当醮六甲也。求仙者#80以升腾云汉，驾龙为先也#81。
　　老君#82曰：太上灵宝，常先天地而生，从本无鞅数劫#83来。混沌自然，道真者也。在道为道本，在教为教先#84。十方之教#85，皆始於#86灵宝也。子服五符，众通真人#87区区。灵宝在东方为香林馆#88，其真人名入精进#89，字敬首，治震卦，其神字建刚。灵宝在#90南方为乐林馆，其真人名不舍精进，字觉首，治离卦，其神字月精。灵宝在西方为华林绾，其真人名习精进，字宝首，治兑卦，其神字太玄。灵宝在北方为首林馆，其真人名行精进，字惠首，治坎卦，其神字天建。灵宝在东北方为莲林馆，其真人名悲精进，字德首，治艮卦，其神字日原。灵宝在东南为金林馆，其真人名尽精进，字目首，治巽卦，其神字玄精。灵宝在西南为宝林馆，其真人名上精进，字明首，治坤卦，其神字柱史。灵宝在西北为金刚馆，其真人名一界精进，字法首，治乾卦#91，其神字临刚。灵宝在上方为宝林宫，其真人名至精进，字贤首，治华盖，其神字八精#92。灵宝在下方为水精宫，其真人名梵精进，字智首，治五音水府，其神字八史#93。八史者，天地八精，常令人通神灵。
　　诸道士及学仙之士#94、百姓子，欲奉吾十方真道#95，求神仙长生不老，当服灵宝，先致八史，种通神芝草於精舍宫馆灵庙#96中，十二辰上，如法以四时日佩灵宝文。正月十五日，若七月七日，作灵宝五称符於精舍宫殿#97，下着四面中央。着严精舍中者，着四壁，中央符着中梁上，皆隐之，勿使非常凡人见之。烧香修法，存十方灵宝太上真教名#98，诵咏道经，愿念高仙飞行太极府八史，字清洁。至立春日，东北无极之众#99，悲精进真人#100德首，同来至大道真人#101艮神日原，俱启之，随子身光#102青黄金色，得如服之，寿万劫。春分之日，东方无极之众，入精进真人敬首，同来至真人震神建刚，俱启之，随子身光青如蓝，得如服之，寿二万劫。立夏之日，东南无极之众，尽精进真人目首，同来至真人巽神玄精，俱启之，随子身光青赤黄，得如服之，寿三万劫。夏至之日，南方无极之众，不舍精进真人觉首，同来至真人离神月精，俱启之，随子舍利赤如丹，得如服之，寿四万劫。立秋之日，西南无极之众，上精进真人明首，同来至真人坤神柱史，俱启之，随子舍利黄如金，得如服之，寿五万劫。秋分之日，西方无极之众，习精进真人宝首，同来至真人兑神太玄，俱启之，随子舍利白如银，得如服之，寿六万劫。立冬之日，西北无极之众，一界精进真人法首，同来至真人乾神临刚，俱启之，随子舍利苍黄金，得如服之，寿七万劫。冬至之日，北方无极之众，行精进真人惠首，同来至真人坎神天建，俱启之，随子舍利水苍色，得如服之，寿八万劫。四季之时戊己之日，上下无极之众，至精进、梵精进真人贤首、智首，同来至真人八精、八史，俱启之，随子身光青赤白黑黄，得如服之，与大道洞合，永无极也。服符一年，十方无极之众，及十方诸已得道#103真人，无不尽至者，八史启之前，随子身光，与真相见#104，仙道长生，成於此矣。道士、百姓子，不能修法行道，但家有此符经，刻石安镇，施种章拒，身光自至，令人长生，心开内发，甚若日月，百病皆愈，魍魉邪魔，凶恶灾害消亡，宜官重禄，钱财如云，男贤女贞，子孙盈堂，惠及众生，福德巍巍。
　　老君曰：诸百姓自天子以下，至乎庶民，本非道士，当有宿恩#105，得吾灵宝经，命皆自得延。即欲行符，取大石五枚，各令色纯，重百斤以还，七十斤以上。一枚正青，朱刻东称符；一枚正赤，黄刻南称符；一枚正白，黑刻西称符；一枚正黑，青刻北称符；一枚正黄，白刻中称符。各安其文，以镇宅五方。五行相生，无相克害，百病自愈，五邪六害#106，灾祸非常，各自消亡，居官重禄，五兵#107不当，富贵日臻，钱财如云#108，传世延命，子孙元元。
　　画八卦玄洞通灵八威神符於八方，种通神长生草於十二辰上，令人心开，通彻四方，逆知未然，昭昭若日月。若游居船车，行贾市#109，渡江湖，入河海，辟风波水精毒疫，保身利财兼十倍#110，不遇凶害，恒与吉会。取一瓶形状如壶，取五色奏#111，五色笔，画灵符#112，内瓶中，朱画瓶外，作八卦通灵#113八威神符。祭毕，以黄缯衣瓶，令掩其口，取黄材作签其上#114，黄丝绳封之，题签五星通灵保镇符，印文五星通灵之印，以着船车中。行远近五岳四渍、五湖三河#115，神精#116皆来奉迎侍卫，所在土地、山精地灵、禽兽虎狼，皆来朝拜。还家，以瓶着中梁上。诸欲禳灾，行五石镇宅，皆如上法。
　　以其日烧香，并取白华，乾治，服方寸匕，令人通神致福。白华者，二十四名。一名章拒十四人#117，一名章明，一名章生，一名章草，一名章陆，一名通神明，一名通精，一名通灵，一名玉女，一名家仙，一名家宝，一名家芝，一名延命，一名长生草，一名守宫，一名守宅十二神，一名夜呼，一名夜唱#118，一名致精，一名阳明，一名阴明，一名赤葛，一名白华，一名当陆。凡二十四名，象吾二十四号，上应天地二十四气，道家之灵宝用也。符者，天人命也。子有宿命，得吾五符，与白华共致神精，慎勿轻泄与世人。子妄泄示，违负天气，殃致灭身，上及七世父母，下及七世子孙。若神灵告子应与有骨命者，五八年一出，传付五人。皆令五音合其宫商征羽角，天值东井日，沐浴入室，按五方之数烧香，左三右七，前九后一，中央四。二十四日，应天二十四气。吾在中央五星，下临五斗，五岳神灵，同致帝座，五帝授符，受者长生。座长二丈，中央圆，皆重缯为席。
　　甲乙王相日，以金钱三栽至东方福德地，席香#119烧之毕。复以丙丁王相日，以金钱九千至南方福德地，席香烧之毕。复以庚辛王相日，以金钱七千至西方福德地，席香烧之毕。复以壬癸王相日，以金钱一千至北方福德地，席香烧之毕。复以戊己王相日，以金钱四千於中方，若都市福德地，席香烧之毕。并使尽合用金钱二万四千，皆己自斋具。烧香不得调求五音。天宿东井日，沐浴兰汤，清洁身体，斋忌入室烧香。先始东方，二十四日毕。天气纳和，传付五音。子若惜钱财，妄有分损，不如天气，或未应传如擅传，天气不和，五星不照，五帝不授，五岳不开#120，五藏伤疾，殃致灭身。　仙公曰：乡县#121道士多贫，今#122以金铜钱准之#123，可传经也。弟子自具信直，皆以恭斋法事，及救困穷，不得私用。具五合香烧之#124，以效至心也。
　　老君曰：灵宝为道之先，神灵常所凭，诸天诸地诸圣#125之所共宗。玄洞通灵神真符，三皇天文大字，洞真经本，同於灵宝。故先撰为五称符，余者入天气，故曰天文字，及为皇符也。并可以施召，役使天地之灵，皆先、佩服灵宝，施文乃得神，得神至#126，辄凭己，不为人#127祸殃也。子无灵宝文，何以畜天真。慎於所施，召神不常凭己，反为人殃，害及子孙。既有灵宝符，当得灵宝图，图有二十四首，天之真气也。吾之法号也，大道之真法也。子欲求道法，先沐浴去臭秽，当得东井图。子欲定五帝，役山精，当得五岳图。子欲通神灵法，先决八精，当得八史真形图。子欲通五行，致行厨，当得六甲通灵图。子欲存五牙#128，致天神，当得九宫紫房图。子欲奉道法，当得泰清图。子欲奉顺道，当得混成图。子欲得通道机#129，当得西升保录图。子欲通道变化，当得灵化图。子欲蹑天道#130，当得九天图。子欲脱身形，当得九变图。子欲隐存守身神，当得常存图。子欲定身守神宝，当得含影图。子欲恬泊守一以存身，当得养身图。子欲寂嘿养其志，当得精诚守志图。子欲清静洁白致芝英，当得芝英玉女图。子欲娉六丁，当得六阴玉女图。子欲致仙录，当得九九导仙图。子欲食道气，当得导引图。子欲治道术，当得洞中洪宝图#131。子欲为变化，当得隐测图。子欲临炉定九丹金液，当得太一图。子欲登五岳求神仙芝药，当得开山芝药图。子欲保身形#132，别邪精魔魅，当得明镜图。子既有明镜图，应得含镜图。凡二十四真图，吾之灵宝也。洞中黄录章，中黄九都文，各有秘要经，即吾之别号也。皆得灵宝自然符为宗元，相须而成真人。子能得之，必能长生，萧萧高仙，飞步太清，亿劫犹日顷也。
　　黄帝曰：天老以小兆未知天气，故授兆灵宝五称符经。请按东井谶#133，清洁吉日#134沐浴斋静，受灵宝符也。正月十日人定时，二月八日黄昏时，三月六日日入时，四月四日下哺时#135，五月一日上哺时，二十九日日哺时，六月二十七日日中时#136，七月二十五日禺中时，八月二十二日日出时，九月二十日鸡三呜时，十月十八日鸡初呜时，十一月十五日过夜半时，十二月十三日夜半时。此皆天气月宿东井时，与神仙合香，此日时#137沐浴，神降己也。沐浴兰汤，言道士欲通神人也，谓诸百姓不须此沐浴也。又上法行五石镇宅#138，按《开明经》：家有灵宝，万岁不老。君有五称八威，众宝不衰。谓不复须镇也。必以治民，无此文者施耳。又《玉札记》#139云：五符，五方之称者，道之真一也。故不以此经符宝文尊书以入神房静室中，与众书会也。使常在帐中，又通灵八符威制八方之神，皇符难服，故别祭如受之以威使八神也。
　　太上太极真人曰：学道者受此经后，四十年传一人。已延寿者，四百年传一人。得地仙者，四千年传一人。得天仙者，四万年传一人。得无上洞寂太上至真者，四万劫传一人。太上灵宝大法传授之科备矣。此经言高仙浚虚之道具矣。太上弘普之教陈矣，渊远之辞彰矣，玄真之真，希微之旨，不可思而议矣。仙公曰：故历代凡贤，有绝思之谣也。
　　太上玄一真人曰：道德五千文，经之至赜，宣道之意，正真之教尽也。焕乎奇文#140矣。诵之千日，虚心注玄，白日升仙，上为太上四华真人。此高仙之宗也，亦能致庆於七祖矣。
　　仙公曰：五千文经之伟矣，其妙赜难为辞者也。学人心不尽於荣华之想，常存於内外，以读此经而望天真，未可睹矣。才若君子之辈，便使世咸知斯文之不虚诞也。能弘希微之辞者，犹火中生莲华乎。夫体道至真，六通巳备，不生不死，德合自然，飞行洞听，身出水火，而能以道度人。恐海水入毛孔，火中生莲，未言其无也。案经戒至道难成，起一遗之功，时修修乎，如人千里行始一步，要须历劫积善，乃可自然而会焉#141。
　　太上无极大道自然真一五称符上经卷下竟
　　#1『分』字据教煌本补。
　　#2奏画：原作r春书』，据教煌本改。奏，表纸也。
　　#3敦煌本『四方』下有『五方、十方』四字。
　　#4『为』字据敦煌本补。
　　#5章拒：敦煌本作『章柜』。案章拒即章陆根刻作人形，睨之以析福。本篇下文中『章拒』，敦煌本均作『章柜 』。不复出校记。
　　#6#23于：教煌本作『乎』。
　　#7兰艾：教煌本作『兰菊』。据下文，当作『菊』。
　　#8『五』字据教煌本补。
　　#9握其根：教煌本作『掘取其根』。
　　#10某甲：教煌本作『王甲』。
　　#11『其』字据教烧本补。
　　#12彼但：教煌本作『后旦』。
　　#13知人情：教煌本作『知人精诚』。
　　#14『子』字据敦煌本补。
　　#15使致富责：原作『史至富贵』，据敦煌本改。
　　#16役：原作『后』，据教煌本改。
　　#17『令』字据教煌本补。
　　#18『愿一字据教煌本补。
　　#19闻语：原作『闻诸』，据敦煌本改。
　　#20『通』字教煌本作『止』。，
　　#21教煌本『出行』下有『山林』二字。
　　#22不得：原误作『不六』，据敦煌本改。
　　#24玉女：原误作 『玉亦』，据敦煌本改。
　　#25出行：原误作『出一』。
　　#26左肘：原误作『左有』，据敦煌本改。
　　#27怪异：原误作『怪魁』，据敦煌本改。
　　#28自语：原误作『自六』，据敦煌本改。
　　#29敦煌本『此道』二字上有『乃可免於凶耶之厄矣』九字。
　　#30既成：原误作『既相』，据敦煌本改。
　　#31可藏录：敦煌本作『可通』。
　　#32『见』字据敦煌本补。
　　#33一暗：原误作『室腌』，据敦煌本改。
　　#34乱：敦煌本作『易』。
　　#35纬度：原误作『违皆』，据敦煌本改。
　　#36纵横：原作『踪横』，据敦煌本改。
　　#37阴阳：原误作『脯阳』，据敦煌本改。
　　#38轰以：当作『轰娘』。敦煌本无『能令雷电』至『蓊郁飞扬』等十六字。
　　#39既臻：敦煌本作『自然』。
　　#40子：原误作『下』，据敦煌本改。
　　#41变化：敦煌本作『道德』。
　　#42生者：原误作『生符』，据敦煌本改。
　　#43轻陵：原误作『於凌』，据敦煌本改。
　　#44祷祀：敦煌本作『祝祠』。
　　#45天神：原误作『天中』，据敦煌本改。
　　#46无：原误作『黄』，据敦煌本改。
　　#47一千岁：原误作『囊千岁』，据敦煌本改。
　　#48不须：原误作『致须』，据敦煌本改。
　　#49学仙：敦煌本作『学士』。
　　#50急：原误作『仙』，据敦煌本改。
　　#51不待：原误作『不得』，据敦煌本改。
　　#52矣：原误作『老』，据敦煌本改。
　　#53老君：原误作『数君』，据敦煌本改。
　　#54之神：原误作『教神』，据敦煌本改。
　　#55通神草：原误『众神草』。据敦煌本改。
　　#56一年：原误作『名年』，据敦煌本改。
　　#57职吏耳：原误作『职在耳』。敦煌本作『职史身』。
　　#58敦煌本『一千』上有『斋』字。
　　#59通灵图：原误作『止灵图』，据敦煌本改。
　　#60六甲：原误作『得中』，据敦煌本改。
　　#61亦：原误作『女』，据敦煌本改。
　　#62一名：原误作『行名』，据敦煌本改。
　　#63独摇：敦煌本作『蜀摇』。
　　#64有：原误作『肘』，据敦煌本改。
　　#65『其』字据敦煌本补。
　　#66魁：原误作『异』，据敦煌本改。
　　#67六丁：原误作『语丁』，据敦煌本改。
　　#68相配：原误作『成配』，据敦煌本改。
　　#69入室：原误作『入一』，据敦煌本改。
　　#70皆令：原误作『度令』，据敦煌本改。
　　#71酒脯：原误作『酒阴』，据敦煌本改。
　　#72以羊：原误作『娘手』，据敦煌本改。
　　#73书通灵符：原误作『书通灵者』。敦煌本作『书通符灵』。
　　#74於：原误作『轻』，据敦煌本改。
　　#75日中：原误作『日神』，据敦煌本改。
　　#76状：原作『法』，据敦煌本改。
　　#77黄帝符：原作『无帝符』，据敦煌本改。
　　#78五彩囊：原误作『五彩一』，据敦煌本改。
　　#79何烦致之哉：原作『例烦不之我』，据敦煌本改。
　　#80求仙者：原作『求急者』，据敦煌本改。
　　#81也：原作『死』，据敦煌本改。
　　#82老君：原作『矣君』，据敦煌本改。
　　#83无鞅数劫：原误作『无鞅老劫』，据敦煌本改。
　　#84敦煌本『先』字上较道藏本少十八字。
　　#85十方之教：敦煌本作『十方之佛』。
　　#86『於』字据敦煌本补。
　　#87众真人：原误作『通真人』。敦煌本作『众佛』。
　　#88香林馆：敦煌本作『香林剎』。按后文乐林馆、华林馆、首（敦煌本作道）林馆、莲林绾、金林馆、宝林绾、金刚馆、宝（敦煌本作欲）林宫、水精宫等九条，敦煌本均以『馆』字或『宫』字作『剎』。疑系僧人抄写所致也。
　　#89其真人名入精进：原本『名入』误作『一文』，据敦煌本改。按敦煌本此句作『其佛名入精进菩萨』。后文中『其真人名不舍精进』、『其真人名习精进 』等九条，敦煌本皆以『真人』二字作『佛』，句末加『菩萨』二字。疑系僧人改抄。
　　#90在：原本误作『吏』，据敦煌本改。
　　#91乾卦：原本误作『境卦』，据敦煌本改。
　　#92字八精：敦煌本作『字日八精』。
　　#93字八史：敦煌本作『字月精八史』。
　　#94及学仙之士：敦煌本作『沙门尼』。
　　#95真道：敦煌本作『真佛』。
　　#96官馆灵庙：敦煌本作『佛图浮庙』。
　　#97精舍宫殿：敦煌本作『佛图剎寺』。下文『严精舍』亦作『剎精舍』。
　　#98真教名：敦煌本作『真佛名』。
　　#99无极之众：敦煌本作『无极之佛』。下文『东方无极之众』、『东南无极之众』等句， 『众』字敦煌本均作『佛』。不复出校记。
　　#100悲精进真人：敦煌本作『悲精进菩萨』。下文『入精进真人』、『尽精进真人』等句，敦煌本『真人』二字均作『菩萨』。不复出校。
　　#101同来至大道真人：敦煌本作 『同来至大道真佛』。下文东方、南方等各条中『同来至真人』句，敦煌本『真人』二字均作『真佛』。不复出校记。
　　#102身光：敦煌本作『含利』。下文中凡『身光』二字，敦煌本均作『舍利』。道藏本多作『身光』，亦有作『舍利』者。不复出校记。
　　#103得道：敦煌本作『得佛』。
　　#104与真相见：敦煌本作『与佛相见』。
　　#105宿恩：敦煌本作『宿因』，近是。
　　#106六害：原作『六畜』，据敦煌本改。
　　#107五兵：原作『五岳』，据敦煌本改。
　　#108钱财如云：敦煌本作『钱宝自足』，近是。
　　#109游居船车行贾市：敦煌本作『船车游行山林』。
　　#110敦煌本无『兼十倍』三字，疑系衍文。
　　#111五色奏：原本缺，据敦煌本补。奏，表纸也。
　　#112画灵符：敦煌本作『书灵宝符』。下文『朱画』，敦煌本作『朱书』。
　　#113『灵』字据敦煌本补。
　　#114取黄材作签其上：敦煌本作『取黄杖作枢，检其上』。下文『题签』，敦煌本作『题检』。
　　#115五湖三河：敦煌本作『五湖三江四海』。
　　#116神精：敦煌本作『神王精灵』。
　　#117『十四人』三字据敦煌本补。
　　#118夜唱：敦煌本作『夜明』。
　　#119席香：敦煌本作『市香』。下文同此。
　　#120不开：原误作『不关』，据敦煌本改。
　　#121乡县：敦煌本作『赤县』。
　　#122『今』字据敦煌本补。
　　#123准之：原作『倍之』据敦煌本改。
　　#124『弟子自具信直』至『具五合香烧之』，此段文字原本作『弟子自具五合香』七字。据敦煌本补。
　　#125诸天诸地诸圣：敦煌本作『诸天诸地诸水诸佛』。
　　#126乃得神得神至．r敦煌本作『乃得行神，神至』。
　　#127『人』字据补本补。
　　#128存五牙：敦煌本作『存吾身』，近是。
　　#129得通道机：敦煌本作『通道机』。下文『通道变化』，敦煌本作『通道变』。
　　#130蹑天道：原误作『跚天道』，据敦煌本改。
　　#131洪宝图：敦煌本作『皇宝图』。
　　#132保身形：敦煌本作『保神形』。
　　#133东井识：敦煌本作『东井记』。
　　#134『吉日』下敦煌本有『吉时』二字。当有此二字。
　　#135下哺时：敦煌本作『日跌时』。下文『上哺时』，敦煌本作『日中时』。『日哺时』，敦煌本作『巳时』。
　　#136日中时：敦煌本作『食时』。下文『禺中时』，敦煌本作『早食时』。
　　#137『时』字据敦煌本补。
　　#138敦煌本此句作『又太上法行石五石镇官宅』。
　　#139玉札记：敦煌本作『玉机记』。
　　#140奇文：原作『其文』，据敦煌本改。
　　#141案『夫体道至真』以下注文，原本缺，据敦煌本补。凡八十三字。又案较煌本与道藏本之异文尚不止以上所记。其无关经旨者不录，以免烦杂。
　　
