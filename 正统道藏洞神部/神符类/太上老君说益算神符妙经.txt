太上老君说益算神符妙经
　　经名：太上老君说益算神符妙经。撰人不详，似出於唐代。假托太上老君为天师及其弟子说佩带北斗诸星神符，除病益算之法。一卷。底本出处：《正统道藏》洞神部本文类。
　　太上老君说益算神符妙经
　　尔时，太上老君与天师真人，俱游禅黎国土碧落界中，见诸众生尽遭横祸，疾病灾衰，暴厄困苦，夭化者多。於是真人从座而起，上白太上老君曰：如是众生，未审行何科法，作何功德，可以济度，今生永寿，无有灾衰？
　　老君曰：是诸众生，为身各有四大之苦，不明正道，迷惑致此。天师稽首踊跃，请问罪源。
　　老君为说偈曰：
　　一为前生不信道，二为夙世不修行，
　　三为有身不回向，四为立身爱诸缠，
　　致使招灾及众祸，疾厄衰病便联绵。
　　若要扶衰禳灾患，无过清斋转益算，
　　灵符佩带常拥护，得保长年驱恶缘。
　　老君说是偈已，时上元甲子正月七日。老君乘紫云之车，与天师俱往蜀都，是月十五日，於赤石城敷座说法，普济众生。时有赵升、王长信奉道法，诣前长跪，乞为弟子。於是老君命天师召集诸天星官、长生司命、六甲将军、天神地祇，无鞅数众，俱来就坐，同议灵音，将救众生，令各免难，时即刻石为信，传度神符，传说妙经，流通世间，以为益算。真人於是再拜启白：虽蒙开暗，众生犹未晓了，若乃善男子善女人，依凭斋戒，能遵教法，不负师慈，永脱诸苦，如是毁谤不信之人，复与何说，令得济度。
　　老君曰：善哉，尔心悯诸众生，启问如是。君有世代奉道之者，笃敬不渝，烧香礼拜，转诵真经，即得身心安泰，寿算延长，福禄增崇，日臻至道。
　　老君曰：道能覆爱，道能育养，道能生成，道能救护，若有命尽之者，是道能增一万二千九百九十九算，与道齐坚，天地合德，万物滋荣，真君下世，与弟子长生益算，灾祟咸宁。若有诸迍衰危厄难，一切苦病之者，即命六甲将军、诸天星官、四万八千圣众，俱来救治。甲子将军王文卿，遣官一百二十人，生弟子某身算万二千道，所护人身，为除百病。甲戌将军展子江，遣官一百二十人，定弟子某心算等万二千道，所护人身，为除魔惑。甲申将军扈文长，遣官一百二十人，添弟子某禄算万二千道，所护人身，为除虚耗。甲午将军卫上卿，遣官一百二十人，为添弟子某福算万二千道，所护人身，为除横害。甲辰将军孟非卿，遣官一百二十人，保弟子某财算万二千道，所护人身，令无衰损。甲寅将军明文章，遣官一百二十人，永弟子某寿算万二千道，所护人身，令无夭折。
　　老君曰：六百甲子三元道泰君，万生益算君，大慈曜明等三千五百真人，一时下降，救护人身，得延万岁，升入正真。尔时，诸天星宿大圣，为绝冤雠。
　　北斗贪狼星君，主松恶气。
　　北斗巨门星君，主秩伏尸。
　　北斗禄存星君，主袪百鬼。
　　北斗文曲星君，主袪恶梦。
　　北斗廉贞星君，主袪口舌。
　　北斗武曲星君，主袪官事。
　　北斗破军星君，主袪虚耗。
　　北斗左辅星君，主人命算。
　　北斗右弼星君，主人身形。
　　三台星君共增禄寿，令无祸殃。
　　第一恶星，第二良星，第三辟星，第四荧惑星，第五危星，是诸众星尊神，各为弟子某消灾度难，辟除天下疫气疾病、奸淫始妬妨害之鬼，各令速去千里万里之外，急急如太上神符律令！
　　老君曰：吾今宣传妙经，广说道法，以符救人，佩带之者，当须精勤，心常敬信，无不安宁，千灾万祸，俱时消化，行藏动静，善瑞日臻，所求所愿，皆得遂心。於是天师受得妙法，而作颂曰：
　　神符神符，泄自太无。生天生地，与道卷舒。佩奉之者，厄难消除。得成真道，身升玄都。
　　天师说是颂毕，与弟子赵升、王长稽首奉辞而退。
　　太上老君说益算神符妙经竟
　　
