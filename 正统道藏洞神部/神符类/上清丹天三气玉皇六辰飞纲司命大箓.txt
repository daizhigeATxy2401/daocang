上清丹天三气玉皇六辰飞纲司命大箓
　　经名：上清丹天三气玉皇六长飞纲司命大箓。撰人不详，约出於唐宋间。言飞步南斗六星法术，配以符图。一卷。底本出处：《正统道藏》洞神部神符类。
　　上清丹天三气玉皇六辰飞纲司命大箓
　　高真紫灵，秀乎南丹，坐穹窿绛阙之房，结想高华，攀维云条，光洞赤精，南斗焕明，炯耀万天，以召六真玉皇大帝道君出，回旋飞登朱纲之道，教诸真人，开天闭地，呼日引月，敕制千灵，司命之真，妙气生灵。玉清玄书，握之登辰，告命六真，南斗上生，生道永存。一人授书，叶叶仙名，坐在立亡，履波过火，灾厄不干。行其要道，为仙王帝卿，形炼魄度，与劫无穷。刻丹天凤宝之堂，盟诸上真，行尸露文，考骨殃身，入五道门。受者丹书，锦囊佩之，与身俱行，按规修之，当策名东华，宾侍帝晨。用丹锦，红兰之金，上升玄台，对天约诚。下官初真，道德未备，度气黄籍，更当歃血割发，长斋练精，稽颡而传焉。
　　道欲施行丹天六辰之道，飞腾步星上升之法，先着蹈空之符，安两屦中，地有伏尸秽毒百精，自远逃伏。然后星精降地，地不污黄，土神解牢，地沦而空，布图以登，下洞渊源，通而不塞，浮而不沈，明而不暗。步星其上，星光入形，形与道并，星气无常，随所感也。
　　以黄书紫薄上，以着足下。卷内符，除声说外，并朱书。
　　蹈空背土之符，安右足下。
　　蹈空背土之符，安左足下。
　　道欲为真，形器已陈，心魂不精，当存南斗在头中，一星安眉间，一星安顶中，余星自玉枕大椎骨布之。日夜思之，令星芒贯脊膂中，炎炎起骨萎形枯败。又思六星，徐咽之，令人长生。卧坐食沐勿南向。又以丹砂作六真君像，悬左肘，女右肘。吉凶祝之，饮食临想，大胜。
　　道欲为真，须思六星在手足中、心中、脑中，久之六真降精，为子练形，飞神玉清。人形如真人，锦衣赤星。
　　道欲暮卧，当思星满帐中，如火然，祝曰：
　　丹玄玉室，光照命门，六真上皇，镇御南轩，我柄妙气，入映帝台，拔炼九祖，朱陵度魂，紫笔赤书，开道生源，恶梦不祥，速付帝君。
　　顶中符
　　肘间符
　　存六心府
　　卧帐中符
　　道学南斗之法，飞登南天绛都之楼，当以六月六日、本命生日祭之，必新芳。以人所爱上祭之，以日中祭讫，步之大吉。
　　上清丹天三气
　　第一丹天梁明之炁
　　第二丹天虹敏之炁．
　　第三丹天光梵之炁．
　　上清丹天南斗上贤玉女五百人，红绣衣，执幢。
　　幢红，后同。
　　玉女并红绣衣，间命取宜装。余并同。
　　上清丹天南斗步魂玉女五百人，红绣衣，执幢。
　　上清丹天南斗履魄玉女五百人，红绣衣，执斧。
　　上清丹天南斗登辰玉女五百人，红绣衣，执珪。
　　上清丹天南斗真讳玉女五百人，红绣衣，执节。
　　上清丹天南斗飞步玉女五百人，红绣衣，执旛。
　　上清丹天南斗谒者玉女五百人，红绣衣，执柁。
　　上清丹天南斗司禁玉女五百人，红绣衣，执戟。
　　上清丹天南斗司命玉女五百人，红绣衣，执雁。
　　南斗第一混洞白微之气
　　南斗第二赤元清微之气
　　南斗第三威华九要之气
　　南斗第四太无高上之气
　　南斗第五至真太素之气
　　南斗第六高上玉皇之气
　　南斗玉宫后圣之臣，金阙司命长生九灵六真之箓
　　南斗丹天之符告金阙司命
　　南斗丹天之符告日中司命
　　南斗丹天之符告月中司命
　　南斗丹天之符告飞步六真司命
　　南斗丹天之符告星中玄女
　　上升南斗长生左券
　　上清玉清高上玉皇大帝金阙司命玄图，授诸飞步南辰朱绪之仙人也。有此书，别致箱，安南斗像前，行事佩之，或取所存行作之。不步而有此书，长生仙也。但不授下学之夫尔。南陵使者，与上清丹天三气吏兵六万人，在子治中，卫箓保真。其无绿骨文脑，不得闻也。得此书，应为金阙之真，然不举地官贪世之人。
　　道欲授书，盟如上清之科，禁如律。臣某年赍宝布，诣师请丹天司命大箓，飞登六星，上升玉清，告闻九天，使兆通玄长生，亿远司命帝官。
　　上清丹天三气玉皇六辰飞纲司命大箓竟
　　
