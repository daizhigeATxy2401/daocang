太上通灵八史圣文真形图
　　经名：太上通灵八史圣文真形图。撰人不详。一卷。底本出成：《正统道藏》洞神部灵图类。
　　太上通灵八史圣文真形图
　　皇天史罡字临罡，高天史罡字建罡，
　　天帝史罡字天罡，上帝史罡字日源。
　　第一史，夫临罡，妻字柱下。
　　巳午未日，在人家，赤衣、分积、白笔、进贤冠。
　　第二史，夫建罡，妻字玄精。
　　申酉戌日，在人家，白衣、分绩、白笔、进贤冠。
　　第三史，夫天罡，妻字月精。
　　亥子丑日，在人家，黑衣、分积、白笔、进贤冠。
　　第四史，夫日源，妻字太玄。
　　寅卯辰日，在人家，青衣、分积、白笔、进贤冠。
　　此八史名，以此日下人家，若以占甲，当呼其字问之，即令人知消息。若女问事，呼妻名字。此诸史上下直九日，及三日复上，周而复始。凡事八史皆爱口，不得骂晋，毁辱八史，皆不惊唤。若三年以上，皆可求请。若有疾病，欲命尽时，亦可使行请，命必得矣。
　　黄帝曰：国之欲，兴修知此。文人之欲，富招致此。神能致此，神财物如云，所向克平安，保子孙诸欲事。八史安魂定魄，能求此神，头发不白，得寿长，清身洁泽。
　　欲求内学，斯文可措，故记八史之象。若有逆召，可念八史，吉凶远近之事，史皆知之。以语人，若不能事者。但家有此文，令人意昭如日月也。
　　凡欲聪明者，当作逢占，致八史已致之，后可知阴密之事。预知未然之意，审察万里委曲之旨，适可知吉凶，不能却灾矣。
　　凡君子内发小事之为致财也，使
　　八史戒百日，以其日召之，不须跪。若不得语，且可心知也。八史像，当自随之。若有丧辱，可封着器中，他室中有污辱，神则不下矣。
　　又说斋洁百日后，始召八史，时各以其史下日，呼史字於室中，左枢内果子一盘，酒一杯，咒曰：曾孙某，好乐道术，今愿八史之道。谨奉甘果美酒，当以祭之。
　　若致八史，法各以其日下酒果等，祭之二史。一祭於堂户问，以小席衣户枢为坐，以盘盛枣栗二盘，酒二杯，着坐前，道士面向户枢。如祭之不拜，也言曰：曾孙某甲，爱好道术，谨斋洁上供甘果枣珍饥美酒芳香，奉请皇天八史临罡柱下，愿大饮大食醉饱为度，使某甲通神明达，所占先知阴密之事，须知未然之意，察万里之验委曲之旨，与其为友俱行俱止，从今日为始，然后必有音响光影之应，勿怪也。至后史下日，复祭之如前法。此法各当呼其名史字，皆一祭之有应验之征，复经年历岁，疏问不应者，复祭之耳。
　　此八卦皇天帝神符，以梧桐木板，广三寸长九寸，朱涂上，墨书符。如戒百日，置之如方面，其神即来，下令人富贵，消官事，消口舌，宜钱财，灭祸除怪。宜酌酒祭其神，所以知验。
　　右二符巳午未日，下在人家。
　　右二符申酉戌日，下在人家。
　　右二符亥子丑日，下在人家。
　　右二符寅卯辰日，下在人家。
　　八史通灵符
　　黄帝曰：玄洞八卦神符，上帝秘於华盖太微斗宿中，先师仰看画之，以为玄洞威灵神精演道符，持以入胡，以吾为此图。婆罗门因造变化术数万，来还中原，以吾为道君，知玄洞与天同功也。神之明察也，威神验也，使精之信也，演道之德。以受小兆，敢常佩之，因藏於华盖，重秘之。如贤人、道士名已入宿者，得此通灵符，文仙也。君子以明达，神为使令。愚人得之，心开得位，坐致富贵。秘如华盖，李君同升也。
　　黄帝曰：华盖玄洞通灵演道乾符，字昊成，位西北方二宿，治北斗太微华盖帝座下，临呈之神主也。清洁上士，名已入宿，以小纸书，佩之。神附躬，令人通神灵，百病消除，坐在立亡，出入无间，三年之后，白日升天星中。朱书白素，附以兆身，八史事人，役使万端，百病自愈，坐见天下未来之事。愚士不正，慎勿佩此。但秘之藏之，举家无患，明达富贵，高官自至。
　　黄帝曰：华盖玄洞通灵演道坤符，字间冲，柱史之神主也。位西南二宿，治北斗太微华盖座下，用如乾法。
　　黄帝曰：华盖玄洞通灵演道震符，玄举建罡之神主也。治东方二宿，属北斗第一星，用如前法。
　　黄帝曰：华盖玄洞通灵演道巽符，字明一，玄精之神主也。治东南二宿，属北斗第二星，用如此前法。
　　黄帝曰：华盖玄洞通灵演道坎符，字仁王，天罡之神主也。治北方，属北斗第三星，法如乾。
　　黄帝曰：华盖玄洞灵宝演道离符，字明上，月精之神主也。治南方，属北斗第四星，法如乾。
　　黄帝曰：华盖玄洞灵宝演道艮符，字·过意，日原之神主也。治东方二宿，属北斗第五星，用如乾法。
　　黄帝曰：华盖玄洞通灵演道兑符，字见阳，太玄之神主也。治西方二宿，属北斗第六星，如乾法用。
　　黄帝曰：天地各归其原，乾坤合德，治在斗中，五帝为主，太微为君。众卦布度，二十八宿，永受本气，运由机关，还治各属一星之符。制令八精，所凭临罡柱下，须此乃行。子孙修之，得为真人，秘而藏之，千金勿传。
　　黄帝曰：子能修道，当先修身。安魂定魄，慎勿妄言。洁斋百日，沐浴华泉。先祠八神，近於堂枢。次用八符，史辄来凭。俱行俱止，为人使令。八节佩符，通达皇星。发白更黑，齿落更生。随史乘龙，出幽入冥。禳灾却害，变化示子。所如法一非反，逆子勿行之，天宿责人。
　　黄帝曰：凡人求占，阳日子以符着左肘，阴日丑以符着右肘，存真人念史以着符，手指八史即语子来，人事阴密，委曲节次，八史即皆知以语，子当论以。凡占慎言史知之，真人上斗中，神怒后不为人使也。若问者有病官之事，应禳灾命，子如法便还斗中参之。有命福德者，合为救之先。令主某处求师，药及物急往便得。史辄应口，前往处持物候人，或令置得之也。史法为神气，病人见物便差，若物所令惊出，史或作鸾惊之。若山林明暗，上中覆盖之，下不知何物，呼史问之，即已知语子也。
　　黄帝曰：子行此道，当爱惜言语，不得妄言吉祥。民有凶恶衰祸怪异之事，史随子口便发，以求兆为人作凶异。今百姓惧怖，慎勿附符念，史所有责怒，史又为人作害灾刑，恣意所开，志意洞达，前知未然，昭如日月，魍魉邪恶凶谗敢发，辟兵宜官，财钱富贵为之不难，此道要秘。
　　黄帝曰：子有光恩当得星符，不能行修，当盛以五彩袋悬在卧帐中。若有贤明知，欲修之如上法，盛绛袋在子衣中。今当五藏以绛宫真人子丹主之神，常来与子丹为友，若禳灾却害诸所事，皆更着符如下法。当带符之时，以除净时醮祭符，以烧香、枣果、参、茯苓汤置席前，以黄绢帛为净道，再拜祝曰：
　　曾孙臣某甲言，今日清明良日吉时，宜醮八卦通天神八明，谨奉栗枣甘美芳香，谒请八君九君神皇伏羲，枕中太乙雄供乾皇天君父，师道明太上行符真人，八君临照，曾孙贤者辅身八史天官，今日开阳大化，受符纳真，开通以降自然愆恶不当，请问来事吉兆，告以未来，推行仁义，福延无穷，长享吉利，受占未央。
　　黄帝曰：既祭之，子未知皇天睹其直，子当以夜半时，北向现曰：吾行天地，足蹑文昌，心托太清，和气成形，二十八宿，径造皇庭。若知旨诀，八精最真，合光天神，八史所凭，八卦天君，伏羲天皇，须得星符，神乃得行。服之益知，便见未然，先祠八神，次用八符，天地合香，前知未兆，却知已殃。上旬沐浴，斋洁兰香，愿除死籍，更着长生，与史为友，俱朝皇星，身托日月，参同四龙，长受吉利，万寿无疆。
　　黄帝曰：子央天地大事，为人求命，当以符着头上，尽存其字意，命史甲乘青龙还斗中，参知天地某甲家吉凶。史即上入斗宿，下语人天地灾否，及人命有吉凶之事，应禳便令史救之，请命得寿无不验。
　　黄帝曰：子欲禳灾却害，转祸为福，当先念八史字，今日昊成，当使临呈，为某甲家禳灾，应须得某物，原真人剎刚驰行疾反，即随口所召无不得也。以祸为福，莫杀人，亦勿偏有所命，使人狂走来爱己也。若宜有所责命，当解置符，而命史暮卧，有房室之事亦然，令妇人不知耻也。
　　黄帝曰：若妇人有好道者，当令奉神用。亦如法史图曰：男子奉其夫，女子奉其妻，夫妻共奉之，若乾坤之顺天行也。故二人同心，其利断金。共修之善，其利甚探。乃可乘青龙，与神同游天下也。秘之秘之，勿令不节三女，恶行始妇为之，不能修此，反误子尔。但勤为之，道成之后，神知子真人，天自使以青腰玉女。
　　黄帝曰：先师李君，坐寂诤之庭，着太微帝位斗宿中，见此八符文，以授小兆。吾以小兆未知逆顺，即叩头宿下祭。如写八史，即来，凭八史八卦精神，八卦之符也能制，八史不为人家作害也。人家皆有八史，在堂枢前更直，斗中上曰：斗君道人事，须得星符，能制不道，恶犯违也。受符修之，神乃行。史星符禁重，不得转传自非贤人君子，兆慎之。千金勿传，传必得贤，非贤致殃。若有其人，当以吾祭，皆法祭符，斗下不祭。如受斗君，不知令人史神惊，既不为使上启，斗君责人并受其殃。祭作五帝座四，座长二丈，法缯为席座，座三案严净，香灯枣汤七，五果七，中史员座一，案香灯各一，五果三，青栗枣一盘，符置中央，员座上五，盘果五，香火，请五帝、斗神、二十八宿、太上老君、伏羲神皇，次呼八卦字行符真人，某甲好道，比来求请，今当受其星符，传付贤明，五彩为座，随色鲜明，汤茶时果，随事精严，克励丹诚，虽不挂念，放斗下祭之，勿与多人，神不下临。祭毕，送付贤者，拜而受之，真便附也。先斋如法，及可付也。祭符及斗下，并不得口请令声大，但心念请之尔。
　　太上通灵八史圣文真形图竟
　　
