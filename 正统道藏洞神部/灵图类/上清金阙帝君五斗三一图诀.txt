上清金阙帝君五斗三一图诀
　　经名：上清金阙帝君五斗三一图诀。撰人不详，约出朴南北期。假托金阙帝君授仙人涓子。官卉守三元真一，飞升北斗之法。一卷。
　　底本出处：《正统道藏》洞神部灵图类。又见《云笈七签》卷四九。
　　上清金阙帝君五斗三一图诀
　　至春分日夜半时，起坐东向，瞑目存我身中三宫三一、三卿及我，合七人，我在中央也，俱乘紫炁之烟，共登北斗阳明星。阳明星者，北斗之东神也。於是存入星中央坐，咽紫炁三十过，行之久久，自见阳明星东元太上宫，宫中有青玄小童，授子真光也。先存北斗星下紫炁大如弦，从上直注我前，然后乃存三一也。
　　周君口诀：存七人并巾斗七星，而共登阳明，雁行，我居#1中央也。巾星者，以魁覆头，柄杓前指也。咽紫炁三十过，我存紫炁而咽之也。又思三一、三卿，并同时咽之毕，更存七人缘向者紫炁中来下，还兆三宫中，良久，心祝曰：
　　三尊上真，太玄高神，阳明主春，万童开门，丹元主夏，朱炁合烟，阴精主秋，天威六陈，北极主冬，万邪塞奸，五土庚壬，戊己天关，所摧皆灭，所向莫干，炼我七魄，和我三魂，生我五脏，使我得真，登飞上清，浮景七元，长生顺往，啸命千神。
　　毕，亦可眠存之。四节共此一祝耳。
　　夏至之日夜半时，起坐南向，暝目存我身中三宫三一、三卿及我，合七人，我在中央也，俱乘紫炁之烟，共登北斗丹元星。丹元者，北斗之南神也。於是存入星中共坐，咽紫炁三十过，行之久久，自见丹元星南极太上宫，宫中有朱阳灵妃，授子绛书宝文也。
　　至秋分之日夜半时，起坐西向，暝目存我身中三宫三一、三卿及我，合七人，我在中央也，俱乘紫气之烟，共登北斗阴精星。阴精星者，北斗之西神也。於是存入星中共坐，咽紫炁三十过，行之久久，自见阴精星西元太上宫，宫中有白素少女，授子玉章虎书也。 
　　至冬至之日夜半时，起坐北向，瞑目存我身中三宫三一、三卿及我，合七人，我在中央也，俱乘紫炁之烟，共登北斗北极星。北极星者，北斗之玄神也。於是存入星中央坐，各咽紫炁三十过，行之久久，自见北极星北元太上宫，宫中有玄精真人，授子金书秘字三五顺行。
　　至六月一日，或十五日，令与秋分、夏至日相避，夜半时，坐西南向，暝日存我身中三宫三一、三卿及我，合七人，我居中央也，俱乘绛紫青黄四炁之烟，共登北斗天关星，天关星者，北斗之中神也。於是存入星中共坐，并临目吞四色炁各十过，先吞绛气，以次也。行之久久，自见天关星中元太上宫，宫中有太上威真大王，授子灭魔符，攫邪钺黄衣兵箓。
　　八节各守八日耳，以节日夜半为始，余日唯存三宫中安坐而已。极精想，使有至彷佛耳。
　　右守五斗真一经口诀。
　　道士志学，山林隐静，久遁岩室，远绝人间，为之者益精，而神速至也。必如此者，多不知推算历度分数，作历日也。不知历日之道，则二十四气、八节之日，永不可得知也。复不能年年出人间，寻问求写，亦是学士之一疑也。今请按北帝自然之经法云：用正月三日当立春，二月十五日当春分，四月一日当立夏，五月十六日当夏至，七月七日当立秋，八月十二日当秋分，十月五日当立冬，十一月十一日当冬至。山林之士，当用此法也。若晓外历日之八节，自宜按之。历之八节，盖璇玑之至度也，万真灵仙神明朝晏之日也。
　　北帝自然法，月数之中二景相适之日，亦大吉时也。宜以建修道德，并而论之，吾从唯一。
　　外国以月一日为建，二日为除，以次数之。今穷无历日，此乃可用。匈奴国以正月一日为甲寅，朔六甲，周而复始，正月大、二月大、三月小、四月大、五月小、六月大、七月小、八月大、九月小、十月大、十一月小、十二月大。
　　若穷景深林，外迹冥绝者，亦当按此耳。
　　每至建日，或月一日平旦，存三一从己三宫中出，坐己前，乃心起再拜，若见之彷佛，因心祝曰：
　　天尊三帝，守某命门，出游虚中，六炁玄分，养我五神，正我三魂，五藏自生，长生飞仙。毕，又存从虚中还三宫，良久，咽液三十过。为之，夜当梦见三一及三卿也。或梦见白乌白鹤，白虎金玉之物，皆三一之化景示象也。如此守之勿怠，则想见之像也，对面之渐也。
　　每至除日夜半时，密起向北，仰视北斗七星之内象，见三一从辅星中下，来入己三宫中，毕还寝静，精思存之，彷佛似见，乃微祝曰：
　　太上天辅，三帝所游，三卿扶胥，与真合俱，下入我身，安寂坐无，吐精灌形，魂魄和濡，使我飞仙，云车行浮。毕，咽液二七过。月取一除日耳。
　　每至开日夜半时，起坐东向，免冠，亦可散发，更梳栉结之，良久毕，微咒曰：
　　上元三真，真中婴儿，散发开烟，上通天台，泥丸坚凝，与天同时，使我飞仙，交行洞台。毕，咽液十九过毕，乃戴冠而寝，精心存三一、三卿，各安其宫，帝与卿相对而坐。存三一、三卿各呼炁宫中，三十过已。存时亦自呼炁三十过也。呼炁者，开口吐炁之谓也。其时亦当觉一体热，则和神凝魂之验也。存一临两目，内视神宫也。
　　存一之道，使太上三素炁见三宫中。三素者，紫青绛三杳色炁也，紫在上也。则存守三一在其中，因想见北极紫房玉宫，使天官序列，思我将在帝前对坐，所乞所求，乃心拜焉。
　　太上是上清也，上清之帝，极贵者也。北极紫房，乃帝之房耳。亦存己三一，与帝论飞真生生之道也。
　　凡临盛馔，皆正心存三一，因想一先饮食，然后兆乃食之也。常如此，则邪气远退真气来前。饮食毕心祝曰：
　　百谷入胃，与神合炁，填补血液，尸邪亡坠，超登金关，长生天地，役使六丁，灵童奉卫。
　　守一之法，以甲午、甲辰、甲寅日夜半，扫除静寝之庭，方圆一丈布席，烧香向北再拜，亦可心拜而已。因仰视北斗七星，使紫炁从斗中出，入兆身中三宫之内，向北接手两股上，存三一、三卿与兆，俱乘紫炁上登太极。太极，北斗星也。令忘身失体，恍焉如升天之状，如此则仙道近矣。仙人谓之大静也。阴雨，可於寝床上思之，亦可预作坛於净处，使方圆一丈，篱四面高数尺，至日常当修之，此大静之道也。
　　守一之道，常伺月初出之时，向月再拜，拜毕，心祝曰：
　　太阴玄精，明月夫人，初生流光，照我三宫，神仙上飞，高游八方，所向所愿，皆在福中。
　　守一之道，常存七斗覆头上，柄指前，如此百邪不敢干，凶炁自灭亡，要诀也。
　　守一之人，忌食五辛及一切肉，履产妇家。甲子日存思，又忌见大醉人，及诸殗臭，皆避而慎之，勿疑也。又勿抱婴孩，及近乌兽虫类。不与人共衣履，同床席而存一也。思真静神，念道招灵，皆欲得别处，非徒此一事而已。
　　后圣金阙君所受《三元真一经》、《太极帝君真符》、《五斗真一经》、《大极帝君宝章》，凡四诀。后以传仙人涓子。涓子钓河获鲤，剖得青玉函，发视获二符二经法是也。此太上内隐法，地真之上道，亦得朝宴上清，游眄太极，飞遨空洞，寝息昆玄矣。
　　按四极明科照生灵符之法，诸有地真上经者，皆有出传年限，盟誓三官，委帛血坛，割券之约，乃得授付。
　　受者斋百日，或五十日，或三十日，或十日，或七日。唯心向教，精心信真者，当传授之耳。守三元之真，用二帝之符，登五斗之道者，是地真之上道也。法以四十年得传一人，四百年得传十人止。若无其人者，白素写一通，封付五岳隐密岩室之中，须四十年辄写一通，封付五岳耳。夫五岳者，趣在一山而已，不必均匝周布五岳山，盖取所止处近者也。若不及岳山，名山亦可也。若夫北之抱犊，西之地胇，南之罗浮、大和，东之天台、括霍，此是之类，皆名山也。若四十年中有十人可授者，授之，过限不得复出。违科犯泄，不遵法度，身诣水官，受风刀之拷，子孙殃灭后也。其脆约之代血誓者，是青童君所受出，以示晚学，为永用之节度矣。若受三元真一经，当施盟结誓脆也。盟以保神，脆以坚心，故万物弗能犯，天地弗能违。其受上一之法，用紫纹四十尺，明镜一枚；其受中一之法，用绛四十尺，镮两双；其受下一之法，用白素随年之数，以一尺为一岁，计此为率，金镮两双。经师受此盟物，以待林泽山柄之穷，以救行路急病之困，不得妄用赡己之私矣。违而不奉，死为下鬼，受风刀之拷。父子传授，亦盟如科，传授是经者，交相师友，此天人之法也。
　　有授大洞守一经者，则为师也。受是经者，则为弟子也。所以崇建本之尽若，明天诚之苦至，期神灵之所宗，托阶级以师友。师友理其外，三一镜其内，帝君欣其宫，赤子悦其宅。於是紫房秀霄，丹田曜焕，三老降其室，三华憩其寝。将必神登太霞，信济空洞，体合妙灵，白日升天。违是道者不全，泄是禁者身残，闻此道者延年，行此道者神仙。可不慎欤。
　　夫自非宿有仙骨玄录，及金玉名，亦自不得闻见真一之妙道也。或宿世行善，功满三百，或慈惠至德，仁及乌兽，或本命运遇，与神合会，诸如此者，皆得三一。昔子晋得之，驾鹤乘云，安期得之，回转五辰，涓子得之，上造太清，柱史得之，飞飙北冥。斯道妙矣，得长生也。
　　上清金阙帝君五斗三一图诀
　　#1『居』字原本作『君』。
　　
