道德真经疏义(二)
　　经名：道德真经疏义。唐赵志坚注。六卷（原缺卷一至三）。底本出处：《正统道藏》洞神部玉诀类。
　　道德真经疏义卷之四
　　原阙卷一至三
　　德经
　　上德章第一
　　道是微妙之本，本尊故称上。德是慈济之迹，迹卑故言下。今此卷中合有四十四章，大分三别，初一章立宗，次四十二章广谈义理，后一章结会归宗。初章之中，自有五别，初明德有要执，遂成上下，次明五德降杀，由人与时，三明意渐浇讹，失道行礼，四明忠信不足，华薄有余，五明有道丈夫，去华归实。四句一。
　　上德不德，是以有德。
　　德者得也。与道相得，故云德也。德有二义：一者本德，道之妙用，随类生长，咸令有益。二者修证，契道之人，初得真性，终复本道，既能自得，又令他得，所得者道，故云上德。不德者，上德也。德与道契，利物弘深，功成逵隐，德不彰露，百姓日用而不知，万代资之而不识，此诠有德，高胜无比，故称为上。
　　下德不失德，是以无德。
　　夫心境两忘，物我齐贯，与道玄同者，方谓之德。今则矜执未袪，封着犹在，虽则德亦备矣。自见犹存，为未全忘，故名为下。下十一句二。
　　上德无为，而无以为。
　　以，用也。无为言内心虚澹，无欲为为。无以为谓境物虚净，俗所有法，皆无用为。此迷上德之妙也。
　　下德为之，而有以为。
　　未能虚遣贵爱，有为成功立事，故云为之。欲荣利以润家，国名谥以扬己，故云有用为也。
　　上仁为之，而无以为。
　　仁者，恩惠之进。恤人不足，损己惠之，矜人有过，私恩宥之，此为之也。成济不以为功，施恩不望其报，此无以为也。荷恩者，众怀惠者多，从化如流，承风自靡，仁道最优，故称上也。
　　上义为之，而有以为。
　　义，宜也。人无分理，物失其宜，时有刚洁之士，不容私邪，明断是非，审分曲真，咸得分理，不失其宜者，义士之所为也。近徇荣禄，远吊功名，此有用为也。
　　上礼为之，而莫之应，则攘臂而仍之。
　　礼，履也。俯仰进退，履践合度，谓之礼。攘，奋臂也。仍，引也。备得节文，名之为上。夫礼者制形之法，淳风渐浇，人情险薄，心不相与，形又倨傲，从外设法，且制容仪。庶使心逐形柔，内随外顺，身既合礼，心渐得理。然有情貌相反，形顺心违，心有奸欺，形不应礼，故有忿怒，奋臂更相牵引，此谓失礼之初，乱之首也。下四句三。
　　故失道而后德，失德而后仁，失仁而后义，失义而后礼。
　　道即上德也。后德谓下德也。上德合道，故名为道。初为对道，所以称德。今对后德，复以为道。人既不能行於上德虚忘之道，而行下德有为之执。下德者，诸行备足，但不忘耳。仁者恩惠仁恕，德中之一行。时人不能具德，此独偏有一行。仁中最胜，故称为上。仁由行仁以得人，其次行义以断割。义以刑伏，仁以恩从。故仁胜义也。义犹用刑以伏心，礼唯制形以应节，故外有屈折之容，内无柔顺之行，斯则外君子而内小人，故有攘臂忿争者也。下六句四。
　　夫礼者，忠信之薄，而乱之首。
　　忠则诚心唯一，信则从命无二，自淳至浇，礼为下极，忠信之心歇薄，空事容仪，身遂心邪，故为乱首。且道心无限，唯贵淳一，故拥肿鞅掌之与居，而遗其屈折也。礼文有数，务存规矩，故进退俯仰之中，节称以为上。此则道贵心而礼贵形，夫制心者入道，制形者从俗，心无道而从俗，不乱如何。
　　前识者，道之华，而愚之始。
　　前识有二：一者心实未知，口先言知，识在知前，故云前识。二者役此之心，竞为先识，夫知者先以心知而后口言，今乃心不知而口言，知者则口识在於知前，此为道中之华薄也。失淳厚之风，长贪竞之俗，故为失道之初，浇愚之始。下六句五。
　　是以大丈夫处其厚，不处其薄。
　　丈，长也。夫，扶也。有大德而能长养群品，扶护苍生者，谓之大丈夫。其行心也，处其厚，不处其浇薄，唯道是务，岂知礼之所用乎。厚薄同是一物，但有好恶华实，则论真假，故华假不及实真。
　　居其实，不居其华。
　　大丈夫有道者也。心守真实，不处华伪，以此励人。
　　故去彼取此。
　　立身为行，去彼华薄，取此实厚。为厚实近道以为此，华薄远道故以为彼。
　　昔之章第二
　　大段之首，其中四十二章，广论诸义，前章明五德降杀至礼为乱，此明万人守本归道会理，前指其失，今示其得，随机汲诱，所以次之。章中四别，初明有色有形同资一气，次明生徒虽众咸劝无为，三明损高就卑示为久要，四明舍贵就贱方得归真。八句一。
　　昔之得一者，
　　一元气道之始生者也。古昔天地万物，同得一气，而有生成，此句总说生由下别陈得一。
　　天得一以清，地得一以宁，
　　一气分为阴阳，阳气清上澄为天，天得一中之清气而为天，故清明也。阴气浊下凝为地，地得一中之浊气而为地，故安宁也。
　　神得一以灵，谷得一以盈。
　　一气之中有非阴非阳者，名曰和。阴阳既判，和之阴多者为鬼神，及山川之精，神鬼等为得一，精灵应用而不穷，川谷流益而不竭，川谷精灵亦如人之有神也。
　　万物得一以生，侯王得一以为天下正。
　　万物者，怀生之总名。人最有灵，而居万物之首。王侯偏得中和之秀，而为众人之长，天下政教之主。
　　其致之。
　　致，得也。结上六事，同得一气，而有生成。下六句二。
　　天无以清，将恐裂；地无以宁，将恐发；
　　一者气之始，至虚无象者也。天地得之以清宁，亦须守之以长久，若有为有欲，自当失一，则天无一以保清，将有昏浊破裂之象。地无一以守宁，恐招振动发泄之祸。夫一者可以始终得，不可始得而终失。此一初得之不由己，后失之必由人。故举裂发为戒也。
　　神无以灵，将恐歇；谷无以盈，将恐竭；
　　神若用一，冲虚自得，灵异不测，如则骄矜，必当功用休歇。川渎精灵，自大自满，与一相违，则川泽乾桔，水源焦灼。
　　万物无以生，将恐减；侯王无以贵，将恐蹶。
　　一者道之妙气，有形之本。人若能归本守一，则生全。逐末失一，则性灭。王侯无一以处贵，恐速败蹶，言崩坠也。此六事同戒憍盈，其天地神谷亦言及者，为天地神谷俱有精灵，因人戒勖，故遍及之。故序诀云：天地鬼神所宗奉，文同无一异矣。下五句三。
　　故贵以贱为本，高以下为基。
　　夫守一道者，唯有冲虚，无论贵贱，其有谦损下贱则近道而安全，矜夸贵高则违道而毁灭也。
　　是以侯王自谓孤、寡、不谷，此其以贱为本耶？非乎？
　　孤、独、鳏、寡，人中恶名。不谷，亦不善也。谷，禄也。自谦无德，不堪受禄，行心若是，岂非以贱为此言，能用一处贵耶，非者，问云是以也。下三句四。
　　故致数誉，无誉。
　　誉，赞美也。就誉推数，无可誉者，王因众责，共名为王。推王实体，无王定相，何则？四肢百体，各自有名。无名王者，若共名为王，则假合非实。检寻名起，从百姓来，由百姓自是虚假，名王何能有实。内则无王定体，外亦无王实名，内外皆无，非内非外，谁为名者。以此数誉，无誉可得。一切诸法例同此，妄有本作。舆及车者，并同此释然。此经文约理广义，体多含推斥，众缘洞忘，心相老君、庄子，具有成文。故庄子云：假於异物，托於同体，异物既假，同体未真。又云：今指马百体而不得马，而马系於前，谓之马也。又《西升经》云：合会地水火风四气，时往缘。地水火风言四大也。四气谓四时之气。四大假合，因时代谢，暂得成身，四大不能各生，要待众缘合会共成。人身四大各散身在何处，依文说义，不作此释。要须使依先儒训解，何以别於道俗之典乎。其傅奕徒，既其文未既其实，乃云流俗道士，染习胡义，若以道士可诬，遂云染习，欲将经论置在何方。
　　不欲琭琭如玉，落落如石。
　　古本琭琭玉貌，硌硌石次玉也。今依仙公本禄禄驱驱之称，玉者人间所贵。落落废弃之名，石者物中之贱。为道者不欲如玉之贵，驱驰不息，宁当如石之贱，安闲归道。今不言处玉石之间者，为此章唯从下从贱，元无取中之意。
　　返者章第三
　　前明同气受生有为者，此明同人处代无事者，生逐末归本，对明得失有两别。前明弃迹有为归本无事，后明指陈生本令物依寻。两句前。
　　返者道之动，弱者道之用。
　　返，归本也。动者，事业也。凡人以移故就新为动。为道者舍末返本，是有道人之事业，故云道之动。身安心寂，不动也。舍有归无，云动也。亦犹远曰返先，既不去非远也，为无体名远也。今亦不来非近也，为身有之名返也，道无来往而有远返之名，心安然亦有返动之义。内心虚静，外行柔弱者，是返本之行。故云：弱者道之用。下三句后。
　　天下之物生於有，
　　有，一气也。虽未形，已是有气。故言有天地万法，皆从一气而生，故云生於有。
　　有生於无。
　　无，道也。一气从道生，故言生於无。推极生源指道为者，欲令众兆归心有所前，言返者返归此无也。
　　上士章第四
　　前明示道根本令物同归，此明上士不疑勤行信用。前勤后习，所以次之有三别。初明三人闻道信谤不同，次明引古法盲教人隐德，后明唯道善贷平等生成。七句一。
　　上士闻道，勤而行之。
　　道即前言无能生有为物返归者。上士闻有此道，信用勤行，心不疑惑，上士也。
　　中士闻道，若存若亡。
　　存，有也。亡，无也。虽闻有道，心不全信，时欲归趣，复疑是虚者，中士也。
　　下士闻道，大笑之。
　　闻道虚无寂莫，无为无形，不信此妙，拊掌大笑者，下士也。以此信谤辩士之上下。
　　不笑，不足以为道。
　　不足犹不得也。下士以柔弱为怯，不竞为愚，故笑之。下士不笑者，以多闻为强，辩争为德，诈妄为智，苟得为能此，实非道而为下士所重，故以为德而不笑。此岂可为道，故不足为道也。下十三句二。
　　是以建言有之：
　　以此虚忘柔弱，为下士所笑。故引古法言证成所笑之法，为是建言上圣法言也有之，则下文是也。
　　明道若昧，进道若退，
　　此是古圣法上士信而勤行，内心明而进修，外迹如暗若退。
　　夷道若类。
　　内心如道平夷，外迹不殊俗颣。有本作颣，谓节颣也。心平迹颣，与颣未殊。
　　上德若谷，大白若辱，广德若不足。
　　谷者，虚容受纳，上德类之。内心洁素，外如洿辱，德业广备，迹似庸愚，
　　故如不足。
　　建德若偷，质真若渝。
　　偷，盗也。渝，变也。建立德行，如彼私窃，恐人知觉，意在藏名，因斥夸衒。有古本作输，谓委也。又云愚也。又作揄，引也。奕云异此字者，非书义也。但老君大圣为俗说经，务在当机得意为善，岂假腐儒训释，然后成经，虽有输揄，以偷义为正。渝又云浅色，内心纯质，守道不移，外迹顺时，随物变易。言浅者其迹非秽非净，似青白难辩之象也。
　　大方无隅，大器晚成。
　　此下四大，明道业成就方正也。行至正之道者，无小隅角，不修细行，细行妨道，小隅害正。大器者道心也。有为之物，虽大早成，无为道器，非久不成，故言晚成也。以此宽朝为暮望者。
　　大音希声，大象无形。
　　大音谓诠道之言也。怀道者几感后应，无问无言，问道者寡，故大音希也。因戒多言，怀道抱德，身崇质素，不事修节，故云无形。此戒饰容仪。下三句后。
　　道隐无名。
　　此明道体至道无形，人共不见，故言隐，无体可名，所以无名。衣被通生，强名大道，前八若四大皆法，此道外隐内明，以为宗旨。
　　夫唯道，善贷且成。
　　此明道用。夫，叹也。唯，独也。叹美万法之中，独有道善能贷气，成就万物。言贷者暂借非长与也，且者权成非久固也，欲使蒙贷者不长往，得成者非久住，感贷荷成早来。有成有归由乎贷，且之功文有深意善贷。
　　道生章第五
　　前明道唯善贷成就德业，此明道有神妙为生源成德生形，所以为次有四别，初明生物因由令识根本，次明凡愚妄惑向背情生，三明举果戒因示其损益，四明强梁非命重最迷徒。四句一。
　　道生一，一生二，二生三，三生万物。
　　道至无也，一妙有也。至无不无，能生於一。道是一体，一是道气。气因体生，故云道生一。道虽生一，还在一中，神用资通，粗妙异耳。一外本道，元无亏减。一者，元气也，亦曰太和。以数言之谓之一，以德言之谓之和。为气之始复云元。气妙有不有，无色无声，不有而有，能生於二。二者粗气谓阴阳也。且一之为物也，从无涉有，至微至妙，理殊空寂，不得言无，器象未形，不可言有，包含万象，混在其中，有神用能清能浊，清气为阳，浊气为阴，阴阳同出，故云生二。阴阳分判，一布二事，二外本一，全然若旧。二又生三，三者形质已具，谓天地人也。纯阳清而为天，纯阴浊而为地，和气为人。和者一气兼阴阳之妙，三合为和。若以和清浊而为天地人者，此便以三生三。今言二生三，生为和，是一气布在二中，故唯言二。亦犹道遍三才，直以天地人为三，不可兼道为四。其天地人各怀阴阳和三气备足，然天地人外，阴阳和本气亦无耗损，其天地阴阳万物，若无和气不能自立，况能生物乎。已上从无适有，自妙向粗，谓之生非如今日以形相生也。其人始生而得和清浊二气，虚凝聚结，化生成形，其神识即和道之精秀，与天地同受气而生。故《西升经》云：吾与天地分一气而治，自守根本是也。三生万物者，天地生万物，人又生人，兼长养之，万物成得遂性。自此之后，皆是阴阳交感，以形相生，故云三生万物也。下五句二。
　　万物负阴而抱阳，冲气以为和。
　　负，背也。抱，向也。冲，中也。人以背后为阴，故言负。心前为阳，故言抱。和气在中，通贯阴阳，调和腑脏然后形神全具，故云冲气以为和。草木从地而生，向天而长，同是负阴抱阳，等有和气，但无识异耳。
　　人之所恶，唯孤、寡、不谷，而王公以为称。
　　此下明情欲萌生，爱恶斯起，则是众生造业之始。孤、寡、不谷，众人同恶，唯图富贵以自益，人共不与，反更害之。王公取孤、寡以自目，人共爱之。下两句三。
　　故物，或损之而益，益之而损。
　　物者，人之总称。王公以孤、寡自目，此自损也。终居富贵而益也。众人损物利己益之也。自益招损众人也。此文通结前后，下五句四。
　　人之所教，亦我义教之。
　　亦，易也。俗人所教，莫不易我无为之法，而行有为之教，故心无谦损，命有夭殇。
　　强梁者不得其死。
　　勇悍果决，损人益己，自强若梁，众物摧押，中途夭折，非理而亡，既非善终，不得其理而死。
　　吾将以为教父。
　　吾，老君也。父，本也。老君为强梁之徒，死不得免，故说自损抑之。教以为学者之本，校量损益，明示将来。此章初说生源使人思慕，后陈祸咎令知畏舍，此则前招后劝者，务使去末归本也。
　　天下章第六
　　前明强梁之徒不得其死，此明柔弱之类而合真举。柔对刚，所以为次有两别，前明雅志柔弱能破坚强，后明叹美无为俗情稀及。四句前。
　　天下之至柔，驰骋天下之至坚。
　　至柔至坚，各有二义：一外二内。一外者万法之中，至柔者道也，至坚者金石也。驰骋犹走骤也。金石虽坚，为道贯穿，来往驰骋，其中若走骤。故《西升经》云：道之所以柔弱者，包裹天地，贯穿万物。二内者至柔谓道心也，至坚谓烦恼也。千生烦恼，坚如金石，唯有柔弱道心，善能攻击，咸得销也。
　　无有，入於无间。吾是以知无为之有益。
　　无有者心也，无间者道也。心除缘念，诸有皆尽，故云无有。至道虚妙，无瑕无隙，故曰无间。入者契合也。道虽微妙，间乃为心，无所有者，契道内空，心外弥宽，以此校量，故知虚心之德，无为之行，於人大益。下三句后。
　　不言之教，无为之益，天下稀及之。
　　知道者以身率众，口不言也。学道者目击心行，身无劳也。身无所为，心无所欲，先破烦恼，后入无间，无为之益也。夫不言者，则听者耳无所闻，无为者，则视者目无所见，闻见之外，则非常人之所知。故天下众人少能及此，有能察迹知心者，得不言之教也。
　　名与章第七
　　前明无为之德，不言利人，此明有为之俗，多贪害己。前得后失，所以次之有三别。初明校量名利於身孰亲，次明贪爱既深危亡亦重，后明断贪知足自得长生。三句一。
　　名与身，孰亲。
　　名者身外之虚誉，身者性命之实体。命无身则绝，身无名则久。故智者藏名远祸以全身，愚者贪名丧神以害命。所以设问身之与名二者谁亲。使自校量审令识悟，老君为时，人有杀身成名，伤其迷妄，故设此问，以戒君子。
　　身与货，孰多？
　　货，财之通名。求货者本拟养身，今有贪财亡身者，似以货多身少，愚之至也。是一臂重於天下，况全身之利多可计乎。此戒小人。
　　得与亡，孰病？
　　此双问。名利以失名利为病，得为不病。以道观之，得乃辱行伤义，以招祸患。此其病也。亡则身安，德茂福佑，生全是无病也。夫名利者，人所共资，当则为福，过则为祸，当过之分明者，鉴之。下句二。
　　是故甚爱必大费，多藏必厚亡。
　　此以释答问名者。凶器爱之甚者，伤神害命，丧功损气，故是大费。贪求不已，得不能散，多积深藏，自招攻劫。凡为名利致死非理受害者，皆厚亡也。下三句三。
　　故知足不辱，知止不殆，可以长久。
　　知足者止分内，其分有二，一者性分，二者物分。性分者如人饥须食，寒须衣，腹饱身温，性已足矣。其盈裘不衣，余食不味者，性分外也。足则能止谓知也。若饱而更食，自成腹疾。温而又衣，交成热病。内有伤生之丑，外招饕餮之名，故是辱也。二物分者，我所应有之物，则是己分，分外不取为知止也，故无危殆。不止者分外强取，必有危亡。及之饱而更食，虽不知足食是己分，非他物也。为不自节，故有辱名。辱虽行丑，不至危亡。此则知足德优不足过浅，知止行劣不止过深，因行既有足止，不为辱殆所及者，故得保天年无夭损，自取长久，谁能短之。
　　大成章第八
　　前明贪名竞利身则两亡，此明遗利忘名德业成满，举福戒祸，所以次之有两别，前明有德能损方成满大，后明躁致缺损静符正道。五大前。
　　大成若缺，其用不弊。
　　弊犹穷乏也。行业大成者，终日谦虚，犹如缺损，德充於内，利物於外，其犹良井，随用不竭，故无弊乏。前为求名丧身者，由不忘也。今以忘名晦迹者，德寿全也。
　　大满若冲，其用不穷。
　　道德大满者，外相冲虚，如彼不足，随机应用，永无穷尽，既成又满，体德周备。
　　大直若屈，
　　心符正道，杜绝私邪，大直也。迹随尘俗，委顺无违，若屈也。
　　大巧若拙，
　　善为方便，妙得其宜，大巧也。因循故事，无所创为，若拙也。
　　大辩若讷，
　　甄别真伪，剖析嫌疑，大辩也。口无便佞，得意忘言，若讷也。下三句后。
　　躁胜寒，静胜热。
　　此谕说胜极也。寒，杀气也。热，生气也。阳气躁极则至寒，寒则万物凋落。阴气静极则至热，热则万物生长。以谕於人，为行躁极则德业自亏，故无成无满。恶多杀气则善事凋落，故实缺实冲。虚静极则有为自损，故若缺若冲。善气积则功德增长，故大成大满也。
　　清静为天下正。
　　清者外尘不染，静者内心不动。不染则六根清静，不动则五神安宁。以此和静之德，可为天下轨范，故云为正也。
　　天下章第九（原阙）
　　不出章第十（原阙）
　　为学章第十一（原阙）
　　圣人章第十二（原阙）
　　出生章第十三（原阙）
　　道生章第十四（原阙）
　　归元章第十五（原阙）
　　道德真经疏义卷之四竟
　　道德真经疏义卷之五
　　德经
　　使我章第十六
　　前明开兑有为，危亡难救，此明用知行道，畏惧诚深，殷勤戒勖，所以为次有三别，初明假设法言令物依信，次明人好邪道财德两伤，后明盗以夸人足验非道。三句一。
　　使我介然有知，行於大道，唯施甚畏。
　　使我者假设之辞。介，大也。臧刘并以为小。今依二德，有知者有图之，智小有智，心行大道，施为教方，以劳己十。杀一人父兄犹戒，况有知施教者。上悖日月之明，下烁山川之精，中堕四时之施，蠕之虫，坐而受害，淳常之俗，因以浇漓，三才不和，五行失据，天下可畏，孰有比此所损若是，故不敢以纤芥之心有知行化。下九句二。
　　大道甚夷，民甚好径。
　　径，邪道也。仁义小行，有为薄福，俱非正道，并以为邪，繁徒逐之，唯
　　恐不及，心迷远大，岂知非正哉。大道平夷，无欲无事，内不劳心虑，外不费资财，安坐无为，天下从化，此谓大道之行也。人莫能知之。
　　朝甚除，田甚芜，仓甚虚。
　　朝者，弘道之庭也。五等同会，四夷共归，应表之以谦柔，旌之以俭素。除，殿阶也。亦谓除故饰新也。毁茅茨土阶之质，饰飞轩文陛之华，极雕峻以夸人，肆崇侈而自贵，此言朝甚除也。夺农功，役丁壮，东皋不作，南亩荒凉，田甚芜也。嘉谷不登，垣颓室露，百姓不足，家国无储，仓甚虚也。理身者朝谓心也，心为五神百灵之所会，名利得失之所交，是非思虑都集於心，故以为朝也。自可损之又损，以至无为，而乃轻质素，鄙淳朴，言无信实，词尚浮华，朝甚除也。嗜欲盈怀，是非积虑，灵府昏秽，智识不生，心田芜也。道业不修，功行亏阙，竖颈陈允，仓甚虚也。
　　服文彩，带利剑，厌饮食，资货有余。
　　身尚华饰，衣必轻绮，服文彩也。心好贪残，益己损物，带利剑也。百味盈前，无堪举着，厌饮食也。海内珍奇，积充府库，资货有余也。下两句三。
　　是谓盗夸。盗夸非道。
　　此前所有之货，本非己有，割剥百姓，如行盗矜己所有，谓之夸。祸咎诚深，何得是道，上来所斥，俱为不行大道。行仁义者已云废道，况仁义之外别游邪径哉。
　　善建章第十七
　　前明好径无厌，损人益己，此明贵真守分，修身利物。前病后药，所以次之。有三别，初明善人建志守道不移，次明修身及家为利渐广，三明以此观彼知为至亲。三句一。
　　善建不拔，善抱不脱。
　　建者，立事之初。拔者，倾败之后。立志为道，正其始固其基，不为时事倾拔者，可谓善其始也。抱，守持也。脱，失离也。守道坚固，终无脱失者，善抱也。
　　子孙祭祀不辍。
　　辍，止也。子孙祭祀，夫有宗庙者，子孙兴，则祭祀续。子孙衰，则祭祀绝。若建立雅志，守道无亏，积善之家，余庆弘远，上延祖弥，下及子孙，代有贤明，相继不绝，或有以子孙为浅俗者，然此《经》所说不以道俗为限，有子孙者岂不得怀道邪。下文则云修身，修家，广及天下，故知《经》意普被，道俗咸资，不可以黄服先生，顿隔白衣道士。下五句。
　　修之身，其德能真。
　　用道修身者，去嗜欲，除邪伪，精专守一，其德真矣。
　　修之家，其德能有余。
　　翼成后飞，德备能化，修身事毕，以此理家，兼使妻子还淳，安贫乐道，俗态时尽，德行日新，道业滋长，故是有余。
　　修之乡，其德能长。
　　有道居乡，邻里景慕，尊卑识序，贪竞知廉，其德增优，故曰长也。
　　修之国，其德能丰。
　　用道理国，人咸受润，风移俗易，人淳物盈，故云丰也。
　　修之天下，其德能普。
　　道之所在，类彼传灯，人无独亲，我有重积，化被遐迩，恩及幽明，蓬艾咸安，蠢动得性，无所不利，故谓之普也。下七句二。
　　故以身观身，以家观家，以乡观乡，以国观国，以天下观天下。
　　夫欲观人，先自观身，然观有多法，今略言三，一者有观，二者空观，三者真观。一有观者，河上公云：以修道身观不修道身，孰存孰亡，乡国天下例然，但以存亡有迹观边，以知修与不修，故云有观。二空观者，观身虚幻无真有处定志。《经》云：要诀当知三界之中，三代皆空，虽有我身，皆应归空，故云空观。三真观者，则依此《经》为观，当观此身因何而有，从何而来，是谁之子，四肢百体，以何为质，气命精神，以谁为主，寻经观理，从道流来，初经一气，次涉阴阳，道布为精神，元和为气命，阴阳为质绪，大道为都匠，总此数物，陶治成身，心是阴阳之精，而为嗜欲之主，神是至道之精，而为气命之主，一身之用，无不周矣。诸缘共聚，各有精粗，精者为贤圣，粗者为庸愚，及诸鸟兽，皆遇然耳。此谓初身。从此已后，则以形相生，有识无情，各自为种，蓬恶渐起，读以成业，草木无情，种性不易，人兽有识，随业流转，以此文理，次第审观，历历分明。知道为母，道既是母，己即道子，识母知子，应早归母，故文云：天下有始，以为天下母。既得其母，以知其子。既知其子，复守其母。此诚真理，非明慧不知，故云真观。以是当须自爱自惜，不坠道风，专心事母，竭诚孝养，不可纵情贪染，轻入死地，将道种性沦没三涂，既知有母，不可安然有意寻求，先须知母所在，作何相貌。今且当观母之为物，既不是有，又不是无，来无所从，去无所适，离诸色象，不可相貌，求出彼空有，不可以方所定。迎不见首，随不见后，恍惚如失，不知所之。观母既知神妙莫测，实可尊贵深忆深思，勤行法则。法则之要事须异俗，不得住有，不得住无，空无所据、孤然不动，久而又久，不觉怡然，如有所得，向心比母，安措之法，虚静相类，心既类母，与一和同，道至神怡，故如有得。心冥此地，则是弱丧至家，玄珠已得，万事毕矣，余何所求。身既如是，次观家国，乃至天下，上从真圣，下及虻虫，同母共气，一法性耳。孔怀兄弟未独为亲，故《西升经》云：道非独在我，万物皆有之。万物不自知，道自居之，以身观身，要在於此。
　　吾何以知天下之然？以此。
　　老君假称吾以起问，示人得知之所由之，然犹如是也。以此，则此《经》也。此《经》为识母之良规，告悟真之要术，总万类而归一，混天地而大同者，唯此《经》独得之矣。《经》理虽明，得之者终须行，合绝思虑杜事萌无为，坐忘自验，非谬若勤，如披诵则语熟心迷，亦犹击潭求影，徒施鉴力。其空观者见空则诸有不染。真观者识真则伪妄自息。然则见空之心，犹对於有悟真之慧。空有俱真空，唯舍有真出空有也。文由理着，理为情通，了则无言，希同得意。
　　含德第十八
　　前明用道修身乡国同化，此明含德养物毒害无加。自人及物，所以为次有两别，前明淳和内充外物无害，后明知和有益不知致损。十句前。
　　含德之厚，比於赤子。
　　含怀道德深厚者，和气内充，物邪无害，其德深远，人莫能知，赤子共见，故借为喻。
　　毒虫不螫，猛兽不据，攫鸟不搏。
　　毒虫蛇蜴类，蛇以口啮，蜴以尾刺。螫，行毒也。攫，搏也。又云爪持物也。此鸟能以爪搏持人将远食之。猛兽，虎狼之属。含德赤子并为淳和内充，故得毒虫猛兽不加搏捉，善气感物，乃至於此。
　　骨弱筋柔而握固。
　　赤子初生，未有毛发，肉赤蠢蠢，故云赤子。此时筋骨虚弱。以四指握拇指谓之握固。握者闭固和气也。淳凝未散，握不劳疲，自然如此，非为有心故然。
　　未和牝牡之合而腹作，精之至。
　　朘，赤子阴作动也。牝牡，牝雌，牡雄。未知阴阳交合之事，而阴动作者，良为和气充盈，非关情欲使然也。
　　终日号而不嘎，和之至。
　　嘎，声嘶咽也。终日号啼，声而不嘶咽者，和气内全之验也。下七句后。
　　知和曰常，知常曰明。
　　夫和之在身，声啼而不嘶，物毒而无害，人知有此益者，故日日勤行，守和之事以为常业，此是修行不断之常。下常是延生不变之常，身既得常，生知益明，故云曰明。上知但知和可行，此知心犹暗，下知为守和得益，则身常心明，前因后果，理自明矣。
　　益生曰祥，心使气曰强。
　　祥者，吉凶之征侯。行益则吉候，行恶是凶候。益生者多贪厚养，日加祆怪，不祥之候也。气，和气也。心虚静则和气归，奔躁则和气散，变柔为刚，日益强猛。刚强者死之徒，与死同类，故是不祥。
　　物壮则老，谓之非道，非道早已。
　　物壮则老者，法喻双举内，言一身取诸物，先壮后老，天道之常，何乃非道。今言贪欲盛谓之壮，心识昏谓之老，二者俱失，故云非道已止也。既能告之以非道，则不可使久行，须加劝勉，令其早止。
　　知者章第十九
　　前明益生使气谓之非道，此明闭门塞兑方谓之真。以谓对失，所以为次有两别，前明塞兑不言敏於知道之行，后明忘贵与贱成於离俗之心。九句前。
　　知者不言，言者不知。
　　夫道贵行，不贵言。心能知道，身力行之，不以利口多言，谓之知道。何则知道，离言言则非道，故不言也。若知而不行，言亦非道，况不知道，唯事多言。
　　塞其兑，闭其门。
　　门、兑，前已具释。塞闭有二，一以事闭，二以理闭。事闭者，口多贪味，以熏血成罪，自是非他，出言招祸。耳目闻见过患弥多，诸根起恶，昼夜不息。此则依《经》戒闭塞二理。闭者为能闻道，境不乱心，欲食亦无所味，欲言亦无所道，恣耳目之视听，不足见闻，放心神於有城，寂然不动，中人闭塞，先事后理，上士悛悟，心境齐忘，心虚境无，诚谓善闭。
　　挫其锐，解其纷。
　　挫，折除也。纷，结恨也。六情外闭，三毒内销，道来居心，纷锐自息，昔有今无，由道挫解，非谓尚在，将道销除。
　　和其光，同其尘。
　　和光晦已明也。同尘顺俗事也。此六句前文已有，今又言者，为其於人切要丁宁戒劝，故再言之。
　　是谓玄同。
　　玄者，无滞之名，是前诸行，内能知道，外能顺俗，内外中间亦无住着，与理冥一，故云玄同。下七句后。
　　故不可得亲，不可得疏。
　　玄同之德，虚淡之士，神凝物表，志洽道源，雅趣悬殊，故不可以俗情亲附。有道君子德芳兰桂，近益体熏，望风愈疾，故不可以常嫌疏远。
　　不可得利，不可得害。
　　无营无欲，不可以财色利。无过无名，不可以刑名害。
　　不可得贵，不可得贱。
　　鄙薄荣宠，不可以爵命贵。有道可尊，不可同厮役贱。夫亲疏利害，生於有心者也。今既万虑都损，嗒焉丧偶，利害贵贱，何能及之。
　　故为天下贵。
　　天下可贵者，唯前行也。至德高邈，玄同清远，荣利不能加，俗事无能动，幸逢此德，谁能不贵。已上六者，时代之所婴，常人之所患，唯当有道者，方能免焉。
　　以政章第二十
　　前明塞兑修身以知道为务，此明为道毕次当化人自我及物，所以为次三别，初明三德为用广局不同，次明假问知由示其可验，三明我但不作国富人淳。五句一。
　　以政治国，
　　用政治国者，诸侯也。政谓仁义礼信法令科条等，以为政教理人之法。然行之者烦，从之者劳，可以理小，不可以化大，故云治国。
　　以奇用兵，
　　奇，诈也。用兵者，如四凶逆人，悖乱天常，万姓不安，应须良策，用兵静难，智者当之，难则权道贵诈，不可久行。
　　以无事取天下。
　　取天下者，谓帝王也。无为无事者，是帝王之德。心无所欲，事无所为，不召於人，百姓归慕，四方同至者，不为有心取得，故云无事取天下。下十句二。
　　吾何以知天下之然？以此。
　　何以知，发问也。之然，犹如是也。以此者，只此三事校量以答释。奇政无事者才也。军国天下者位也。位得才则事理，才得位则道行，是故见才则知位之理乱，观位足辩才之优劣，故云以此也。
　　天下多忌讳，而民弥贫。
　　此明有事取天下者，损物如下忌讳，言上政弥贫，明下损忌非一类，故云多。忌讳则法令也。严科峻法，密若凝脂，拱手则内迫饥寒，从事则外罗刑宪，今约事明讳者，略言有三。一者家国忌讳，言谈者失其意。二者阴阳忌讳，为事者失其时。三者法令忌讳，营生者失其业。法之所设，本拟利人，以众从己，则於人不便。违则犯禁，从则失利，故贫也。以此验之，知非无事之主，若行至礼不讳，则人皆自富。
　　民多利器，国家滋昏。
　　人者贵贱之通称。利器谓机权谋计。堪以损人益己者，咸谓之利器。唯家与国，好事有为，上务权智以禁下，下生奸计以侮上，上下相谋，不行正道，人庶伪妄，君臣昏惑。
　　民多智巧，奇物滋起。
　　滋，益也。夫智巧者，忧劳之奇物，谓非常所有智巧之徒，好为异物，竞相夸尚，日益奇能，良由上贵珍奇，所以百姓浇华益甚。
　　法物滋章，盗贼多有。
　　法物谓刑罚之具，严科酷法，枷锁椎楚之属。施法物本拟防盗，楚法多而盗贼甚者，良由上好奇物，下无则盗，法网虽密，盗者弥巧，犯盗者众，故云多有。下五句二。
　　故圣人云：我无为，民自化；
　　此下明无事者之得我天王也。假设天王辞云：我在上无为，万方自然从化。无为言上政，自化明下益，四修义意例然。
　　我无事，民自富。
　　上无赋役之事，下无劳扰之人。万姓安居，四民复业，女功杼轴，男事耕耘，淳德充於内，良谷盈於外，故云富也。
　　我好静，民自正；
　　人犹水也，不动则清平，平则可以正物。不动由静，下动上行，物断私邪，人复淳正。上文云清静为天下正。
　　我无欲，民自朴。
　　欲者，须求爱染之始。朴者，心淳未散之前。上能无欲，下息贪淫，厌薄浮华，自还素朴。老君之教意，不徒然举此无为之益，对前有事之损，皇王得失，龟镜在斯。
　　其政章第二十一
　　前明化有奇政人逐浇淳，此明政有宽猛物致全缺，除繁未尽，所以次之有三别，初明政有宽急利害不同，次明祸福循环未有穷极，三明无为之政直己率人。四句一。
　　其政闷闷，其民淳淳。
　　闷闷，宽缓也。有本作闵闵，同门音，蒙昧也。淳淳，质直也。君上瞢瞢如暗，政教宽缓，则人皆任实淳厚若愚。变浇反淳，福之始也。
　　其政察察，其民缺缺。
　　察察，严急明政教之初。缺缺，具陈亡败之后。此为福修身者，心王宽静，则五脏安和，百关调理，如其好用。聪察则行业亏於外，神气丧於内，因以夭寿，故云缺缺。下八句二。
　　祸，福之所倚。福，祸之所伏。
　　倚，依也。伏，藏也。祸福者，善恶之报也。人能空虚其心，不为善恶，既无善恶，何有福祸。及其心行善恶，祸福自来，祸投於恶，福亦在中，但祸彰则言有，福隐则言无。人能改恶行善，则福从祸中而起，祸藏而福见，故云祸为福之倚。得福憍奢而行恶，则福灭祸生，祸为福之所伏。如其善恶不止，祸福终无尽期。心为善恶之主，其祸福倚伏，同在心中，祸福无形，随感即至耳。
　　孰知其极？其无正。
　　正者处中之主谓心也。福由善至，祸为恶来，祸福循环，谁知限极。良为偏邪之心，妄生善恶，其能忘善恶之心者，为正心也。
　　正复为奇，善复为祆。
　　上虽心忘，善恶为正，未能无心，执心为正，非至正也。异他善恶故为奇。不招祸福，虽言善未堪入道，复是祆。祆者，道之邪也。契道则滓秽未尽，处俗则憎恶有余，适为己之怪行，未始近於真善。
　　人之迷，其日固久。
　　奇是住正之癖，祆是执善之祸，怀病不悟，故谓之迷。舍邪恶，执正善，如在囊槛，谓之固。始乎祸福，终乎祆善，年劫长远，故谓之久。圣慈善救，属在下文。下五句三。
　　是以圣人方而不割，廉而不秽，
　　方，正也。割，截也。秽，恶也。有本作刿，伤害也。凡有执正直邪为己祆行，圣人行大方正，混万法以为一，不割截邪曲，以从正直，自以性足，不求非为己廉，恶人贪秽以此内心真廉，亦同秽俗。破彼生祆，执善之行。
　　直而不肆，光而不曜。
　　肆，陈也。身行正直，口不申陈，扬名激贪，为己怪行四句，智德名义各殊，论其内心虚忘一也。善得虚忘名不出众，则愚者各自得见，智者效我韬光，明不乱群，暗无所慕，无为之化，於此大行。
　　治人章第二十二
　　前明祸福无极由乎政教有为，此明化人及天先以无为法式。化前从后，所以次之章中三别，初明无为法式化及人天，次明能用无为可以有国，后明无为久固自得长生。十一句一。
　　治人及天，莫若式。
　　及，犹至也。天，自然也。有本作事，事业也。式，法也。上文云圣人抱一为天下式。有本作啬，谓俭约也。然俭啬一行，未足以伏天下，故以式为正。化理百姓，遐迩同心，咸得至於自然之理者，无过，用无为之道，以为法式，则人无不理，天无不合，其事业者，理化万人，行无为以为事业者，既得万人之心，又合自然之道。
　　夫唯式，是以早伏。
　　伏，从也。率化万人，四夷早伏者，唯此无为法式，最为切要。
　　早伏谓之重积德。
　　德者，行道之迹，备含万德，增修不止，谓之重积。难化之人，早得从道者，，良为此德深广，重迭厚积，故得也。
　　重积德，则无不克。
　　克，犹果获也。惟德在躬，可以动天地，感鬼神，是物无违，何往不克。
　　无不克，莫知其极。
　　德既重积，物共尊崇，承风慕道，何有穷极。
　　莫知其极，可以有国。
　　莫知极有二。一者积德深广，量等太虚，无可涯测。二为人归者众数无限，极德至於此方可为主，以养一国之人。下两句二。
　　有国之母，可以长久。
　　国之母，则道也。道有生养之功，故以为母。人能有道用道，理国则国安人泰，祚历长久。下两句三。
　　是以深根固蒂，长生久视之道。
　　为前积德之人，以道为国母而得长久，未言守母得久所由。今此具陈全生保国之妙用，戒理人之益。夫木之为物，下有本，上有实，本根深则不拔，实蒂固则不落。积德之人，身有道，心有德，无为守道，则命根深。虚心养德，则生。蒂固根深，则命不绝。蒂固则身不灭，命延则长生，身全则久视。长生言体，久视言用，故知深根固蒂者，而得长生久视之道也。
　　治大国章第二十三
　　前明无为化国泽被人天，此明以道莅人恩及神鬼。德覃幽显，所以次之有三别，初明举事为喻以明不可有为，次明就理正说以明人鬼蒙庆，后明德被幽显人鬼交亲。两句一。
　　治大国，若烹小腥。
　　烹，煮也。腥，有本作鲜，俱小鱼也。煮小鱼，任之则全，挠之则碎，喻理国者不可用有为也。上无为则天下理而国存，上有为则天下乱而国亡。天下存亡，大事也。人多不晓。煮鱼小事，可以喻大理。国既尔，况修身者敢事有为乎。下六句三。
　　以道莅天下，其鬼不神。
　　莅，临也。用无为之道临天下者，非直人无恶，逆以犯上，亦令下鬼无神，祟以害人。
　　非其鬼不神，其神不伤人。
　　非为鬼无神灵而不伤害於人者，为上有道德之主，下鬼不敢妄作精邪。
　　非其神不伤人，圣人亦不伤人。
　　此明归功於圣人，非为鬼有神，自不伤人，直为沐圣人之化，鬼亦怀恩履正，不敢伤害於人。下两句三。
　　夫两不相伤，故德交归。
　　两谓人鬼也。人处明不为掘冢戮尸，诃骂神鬼，此人不伤鬼也。鬼无灾怪祸祟於人，此鬼不伤人也。人以正道往天下，恩沾白骨，祭祀以时，则人德交於鬼也。鬼以神灵卫护福佑於人，则鬼德交於人也。此无祸相及，有福交归。
　　大国章第二十四
　　前明以道临物人鬼怀恩，此明大国行谦华夷慕德。前则用道被物，此乃行谦物归，有三别，初明大行谦下示其柔胜刚劣，次明大小俱谦更相畜事，后明偏戒大国特宜谦下。四句一。
　　大国者下流，天下之交。
　　地广人众，谓之大国。自谦处卑，谓之下流。小国慕德，竞来交会。
　　天下之交，牝常以静胜牡。
　　牝雌，柔和静明行谦者。牡刚强躁暴，喻夸竞者。雌静谦下，则为天下交归，故胜也。刚猛躁暴，则人皆叛散，故劣也。下八句二。
　　故大国以下小国，则取小国。
　　大国为能谦下於小国，则取得小国来归。修身者心自谦柔，则为众人归仰。王骀聚众，则其人也。
　　小国以下大国，则聚大国。
　　小国自知劣弱，卑词屈节，伏事大国，故得聚会大国之中，钦风请益，亦犹小见之流，除局促，慕弘远，内遣我人，外询有道，不自矜大谦损推人者，此人之下流也。
　　故或下而取，或下而聚。
　　或，不定也。大小虽殊，俱行谦下。大者取得小国，小者聚於大国。谦下是同，取聚斯异，故言或。
　　夫大国不过欲兼畜人，小国不过欲入事人。
　　大国行谦之意无过，只欲兼畜小国之人。小国意者亦无过，欲事大国。夫谦者，立身之道，岂为欲图畜事，然后行谦。今为大小自谦，同气相感，小者入大如归家，大者畜小如子弟，情得意洽，同由行谦，近既同人，远亦同道，圣人说法，时有浅深，为诱人我，强梁且言，不过畜事耳。下四句三。
　　夫两者各得其所欲。
　　两者，大小二国也。大欲畜小，今已得之。小欲事大，今又得之。两遂其愿，故云各得其欲。
　　故大者宜为下。
　　大小行谦，从来自下。今重云宜为下者，但为大有凌小之法，仍恐谦非久固，所以别戒大者，令其善始令终也。
　　道者章第二十五
　　前明大人有国天下归崇，此明至道无形怀生共宝。从德之道，所以次之有四别，初明道奥深玄唯善能宝，次明不善愚暗轻而不珍，三明圣心平等普救无遗，四明求之易得有罪咸免。三句一。
　　道者，万物之奥，善人之宝。
　　奥，深室也。道之深妙，如奥室之内，不可测量也。人从道生，人自不知，道在人中，人又不知者，良为人愚，道奥不识不重，唯当上智淑人，方能宝爱。下三句二。
　　不善人所不宝。
　　不善人谓下士也。行有邪恶，故名不善。心无明慧，所以不宝。
　　美言可以市，尊行可以加人。
　　小人之求利也，甘词美说，佞媚前人，如市肆交易，苟求贱得。君子之争名也，尊高己行，意在加於人，上情图我，胜务取人先。此并不善之人，非有道者。下七句三。
　　人之不善，奚弃之有。
　　上来不善之人，非乐然也。情昏未悟，宁应则弃，方便设教，渐有庶几。
　　故立天子，置三公。
　　三公，师、傅、保也。既云不弃，须有教方，故立天子、三公。行权制伏，悬厚赏以进善，设严刑以止恶，此天子之不弃也。
　　虽以拱璧，以先驷马，不如坐进此道。
　　此道则万物之奥，善人所宝者。拱璧如两手合拱，驷马谓一乘之马。天子、三公之所乘。居则拱璧盈目，行则驷马先驱，诚为富贵之极，终不如无为坐忘，进修妙道。何则，璧马荣华，未免忧患，坐忘进道，上获神真。以此校量，不如远矣。此劝天子、三公，进修上道，前化不善令舍恶，今化王公令舍善。下四句四。
　　古之所以贵此道者何？不曰求以得，有罪以免邪？故为天下贵。
　　此明修道得益，不曰求言，不须劳身苦心，日日远索，然后称得。直以无为坐忘，道自来止，故云得也。《西升经》云：人能空虚无为，非欲於道，道自归之。罪是往时恶报，今因坐忘，罪自销灭。不曰求明，得之甚易，以免明销罪不难，有此神妙，故为上古皇王贤明出处共所尊贵也。
　　为无章第二十六
　　前明道奥精微不日而得，此明不日能作唯在无为。须陈得由，所以为次有三别，初明无为之行以德报冤，次明无为之心难大不起，后明圣绝机兆患难不生。五句一。
　　为无为，事无事，味无味。
　　事味者恒人之务也。无为、无事、无味者，为道者之业也。进德之人，以三事为正业，故能得道。凡人失道得罪者，皆由有为事味等。今欲免罪，得道者要籍舍有为，行无为，此明心也。身废营构，以无事为业，此明身也。厌薄甘肥，绝除有味，餐服玄道，此明口也。身、口者事味之所由，论其本则心也。若心得虚忘，则万累都尽，何独事味乎。
　　大小多少，报怨以德。
　　大小言事味等之体。多少言事味等之数。侵夺名利为小，杀伤人物为大。怨，恚恨也。或事有小能成大，积少成多，一小为大，犹自难图，况积少成多，何可除绝。唯当行无为者，旧罪日销，新业永断，以此德报对宿怨，则何怨不尽。故云：报怨以德也。下八句二。
　　图难於易，为大於细。
　　难是罪之报，易是因之小。无为无事之人，已无因矣，罪无从生。其有为有事之人，初因尚小，当即除绝，省功易尽，既不断除，渐至於大，事成重大难可图谋。
　　天下难事必作於易，大事必作於小。
　　作，起也。言天下者，谓凡是难大之事，皆起於易小之时。色类既众，不可具言，故以天下总之。
　　夫轻诺必寡信，多易必多难。
　　夫，凡也。诺，许也。凡是轻易许人者，其言易也。为无其行后必违之，是寡信也。违则彼人致嫌，因生忿恨，故多难也。前举事物，今就人流，咸言先易后难，欲使在因绝易。两句三。
　　是以圣人犹难之，故终无难。
　　圣人以是凡有易许，多无信实，自招后患，不息前因，是故圣有犹难之慎，得无患难之苦，轻易之因。圣犹不作，常人庸浅，得不戒慎。此皆引圣励凡之辞，非谓圣人自畏若是。
　　其安章第二十七
　　前明积习无为怨患自息，此明宿心未动祸难不生。前习后防，同志相接，有四别，初明心神安静嗜欲无萌，次明因小不除积成祸败，三明圣无败失由守无为，四明务学断除资辅天性。六句一。
　　其安易持，其未兆易谋。
　　持者守其故，谋者慎其新。在安之时，心尚虚静，既未动乱，守持甚易。其次未兆者心已微起，未有所着，心之与事，未结萌兆，此时谋绝得免成事，用力甚少，岂非易邪。
　　其脆易破，其微易散。
　　微者，从无生有，已彰色象，形段轻虚，易可销散。此时不除，渐至聚结。其次虽有形状，质犹微弱，除破不难。此四句论心从无向有，自微成着，皆劝早图，於事甚易，如其不早除绝，事渐成长，从斯已往，滋蔓难图。从微至着，理合其微在前，何也，为微气轻虚，与无相近，体微易散，状等烟尘，故知时初而事微也。其脆为虽未坚牢，已全体质破，则云易。分段犹存，良为时久，而事着也。以此推究，微前可知。又前有其安未兆，后云未有未乱，彼四句皆先妙后粗。此微脆两句在中，则先粗后妙。此便文可不次义，夫伦绪今以微后脆前者，或恐录《经》者误耳。若是圣人本意，愚所未详。
　　为之於未有，理之於未乱。
　　未有者，心未起时。未乱者，心未染时。此两句覆结其安未兆，以起后义。若在安能理，不至有兆，有兆能息，不至微脆，微脆早破，不至合抱，积小成大，祸起细微，具陈祸起所由，次第除遣，下流不信，戒欲如何。下八句二。
　　合抱之木，生於毫末。
　　合抱言大也。毫末言小也。今日之大，从往小来，在小不除，渐成今大，大则来风蔽日，卒难除断，喻人初心起染，细如毫末，长恶深广，荫盖真性，如庭树也。
　　九层之台，起於累土。
　　层，重也。为台九重，初因一篑之土，积而不已，层成九重。此明今生积恶，以至高大。
　　百仞之高，起於足下。
　　七尺曰仞，登高山者，先起一足之下，移足不休，高至百仞。此明从今已去，为恶未止，垒土起足，是其为也。九层百仞，成高危也。因下渐高，终至死败。有本作千里之行者。百仞、千里，意义相似。但恐古人为九层、百何，俱从下起，义势以重，故改为千里，不应本文。千里改为百仞。今取百仞为定。
　　为者败之，执者失之。
　　未有者营为逐之。已有者执而不散。为逐不已，则败身事。执有不散，则失命财。微脆不除，终遭败失。下七句三。
　　是以圣人无为故无败，无执故无失。
　　圣人为凡败失，皆因有为有执而来，欲使人无败失，故自说无为无执。夫有败者必败於成。今既无为，则无成。无成何所败。失者必由有得，我无执取则无得。无得何所失。此结上易持易破等不早断除，至此败失。无为无执言能守初心，无败无失，明免诸后患。
　　人之从事，常於几成而败之。
　　几，近也。从，行也。人之行事，无论道俗。有始者众，能终者寡。功业近成，已自隳败，有为之事，从来不久，无为之业，须能令终，无终有败，天之恒理。
　　慎终如始，则无败事。
　　中人之性，有始无终。初虽有心，寻以退堕，若能在始之心，见终之败，至终之戒，终始不移者，真道可成，况诸俗事。下四句四。
　　是以圣人欲不欲，不贵难得之货。
　　夫难得之货，为贪欲者之所贵，无欲者之所贱。故凡人欲为有欲则贵难得而贪之，致有败失。圣人欲行不欲者为贱难得而遗之，故无败失。然於圣人，本无欲不欲之二心，但为有欲者假云欲为於不欲，使诸欲者效己无欲，得无败失。
　　学不学，备众人之所过。
　　备，防也。众人之过，事非一条。略言其要。欲学为首欲者，贪求之本，不欲以导小人。学者分别之源，不学以劝君子，除本塞源，则人无争盗，无为无事，天下同德，贱货不学，其利在斯。
　　以辅万物之自然，而不敢为。
　　自然者，物之本性也。性因欲学所伤，欲学除则物性复，故以不学辅助万物之性。言万物者，及无情也。为人多欲自损，傍及无情，人除欲学，物性得全。故兼万物也。有此言者，意在救物，不敢自有营为。
　　古之章第二十八
　　前明从事有为自成败失，此明为道弃智贼害不生。因动教安，自符玄德，有三别，初明弃智如愚令过不起，次明用智不用校量损益，后明能知损益德业深玄。五句一。
　　古之善为道者，非以明人，将以愚之。
　　为，修也。古者善能修道之士，内修德业，藏晖隐耀，若愚而已。不欲示人明白，令众尊崇俗，则贵智贵明，损人益己，为道者自愚自昧，利己利人，此行入道。故云善。为夫穿窬盗窃者，小害也。聪智乱群者，大害也。能除大害，小害不生，故以自愚，而除智害也。
　　人之难治，以其智多。
　　上用智，下用诈。奸猾多端，谬妄非一。进图荣宠，退避罪罚，网之愈密，避者愈巧。下人有此难禁，由上用智为政也。下四句二。
　　故以智治国，国之贼。不以智治国，国之德。
　　夫智有二：一道智，二俗智。道智者，心如道迹，若过以无知为上业，以无事为胜功。俗智者，知道不足，聪察有余。不仁之人，怀矫以求赏。奸佞之类，用智以兆刑。上下欺违，更相利害。为国大贼者，用智之流也。其不用智者，无为任物，度品愚淳，取而不污其廉，与而不至其报，下人至此，由上之德也。下七句三。
　　知此两者，亦楷式。
　　两者，谓用智不用也。言亦者，为上文皆云以无为理国，今复云不用智理国，故云亦。能知用智是害国之贼，不用智是养人之德者，是为得安国修身之法式。
　　常知楷式，是谓玄德。
　　始终不改谓之常。能知不用智，可为理国修身之法式。始终常行而不废者，乃是合道玄之上德。
　　玄德深远，与物反，然后乃至大顺。
　　下彻曰深，傍周曰远，其德如是，谓之为玄。道被幽明，德充宇内，谓之远矣。凡人贵智，玄德贵愚，凡人贵积，玄德贵散，凡人从俗，玄德从道，故云反。迹每安国利人，故云顺。而言大顺者，上顺天道，下顺万民，在物无逆，故云大顺。
　　道德真经疏义卷之五竟
　　道德真经疏义卷之六
　　德经
　　无为章第二十九（原阙）
　　俭武章第三十（原阙）
　　偃武章第三十一（原阙）
　　胜德章第三十二（原阙）
　　辩德章第三十三（原阙）
　　任成章第三十四（原阙）
　　仁德章第三十五（原阙）
　　微明章第三十六（原阙）
　　为政章第三十七（原阙）
　　民之章第三十八
　　前明人不畏死君事诛刑，此明人庶多饥由君税重。过由君上须戒时王，章中三别，初明赋役烦重财德俱贫，次明养生过分轻自残夭，后明忘生得寿胜彼贵生。六句一。
　　民之饥，以其上食税之多，是以饥。
　　食，费用也。税，赋敛也。百姓饥穷，人无财食者，良由君上费用无度，赋税烦多，外疲输役，内无储蓄，故饥也。初明国本虚，次句出事有因，起后句，结成上义。
　　百姓之难治，以其上有为，是以难治。
　　风教上行，人从下化，财食不足则争盗，浇竞有余则奸欺，诈伪滋甚，故难治也。初句明避之愈密，次句明攻之愈巧，后句结成所由。下三句二。
　　民之轻死，以其求生之厚，是以轻死。
　　久遭饥寒，常忧不足，所以取不以道。公罚私雠，养过其极，伤生损性，虽则人自轻死，终由政化使然，故知施教不可有为也。下两句三。
　　夫唯无以生为者，是贤於贵生。
　　贤，善也。无以生为者，谓忘生也。多贪厚养，速致其死，唯此忘生之士，胜彼贵生之人，忘生而生存，善莫过此，故谓之贤也。
　　人之章第三十九
　　前明善解养生忘生为胜，此明欲生不死柔弱为能。前既厚养忘生，此又坚强入死，同气相类，所以次之两别，前喻说坚强入死柔弱出生，后结说刚强不及柔弱。五句一。
　　人之生柔弱，其死坚强。
　　生有和气，则筋骨和柔。及其死，和气去身，则肢体坚硬。举死对生，以明柔弱者胜，强勇者劣。
　　万物草木之生柔脆，其死枯槁。
　　言万物者，兼通有识。人及草木，气绝体并坚强，生全形例柔弱。此喻说也。下六句二。
　　故坚强者死之徒，柔弱者生之徒。
　　夫坚刚之性，无往不为，或刚勇凌人，或强夺润己，志唯在得，无所怯惧，虽危必履，纵强亦凌，此谓行尸之人，与死者为类。行柔弱者，身虽未免於死，行与长生者同，此当正说。
　　是以兵强则不胜，木强则共。
　　此举两事为证。兵强者，众来攻之，故灭，而不胜也。木强者，泥瓦压之，故折也。
　　故坚强居下，柔弱处上。
　　兵强者，众攻之，力强者，众伏之，故居下。柔弱者，德之至，身危则众济，体和则众推，故处上也。
　　天之章第四十
　　前明去强取弱示是得生之方，此明举下抑高令得中道之要。前粗后妙，所以次之四别，初举喻明道务从中适，次明天以谦益人以盈损，三明损己益物有道方能，四明圣智忘功务藏名迩。六句一。
　　天之道，其犹张弓，高者抑之，下者举之，有余者损之，不足者与之。
　　天道玄远，人莫能知。举喻张弓，令凡共解。但弓之为用，贵在其调。调与不调，张而后见，牵挽纵舍，视其调不调。把处高抑令下，把处下举就高。上力有余损去木，下力不足加以筋，上下均强弱等，方有弓用。为政之法，理合如斯。修道举真，亦当则此。高下喻贵贱，有余不足喻贫富。或云弛弓之时，两弰外曲，把处凸高。张之时，则两弰内高，把处隆外。以为高下若然者，亦如过犹不及，何则弛便面高，张则背高，终当不平，又非恒久，故未合天道。下六句二。
　　天之道，损有余补不足。人之道则不然，损不足以奉有余。
　　自然之理，空无所有，有余则损，似若有情，势数必然，莫知所以。圣人以为信实，引作明戒。人能损己有余，补人不足者，上合天道。损人不足，奉己有余者，行人道也。二行邪正，相去远矣。下三句三。
　　孰能有余以奉天下？唯有道者。
　　谁能损己有余，以奉不足之人。凡皆不能，唯当慈悲善人。有道君子，方始能之。下四句四。
　　是以圣人为而不恃，成功不处，其不欲见贤。
　　示，见也。贤，能也。为者则损有余者。前劝损己济物，因恐恃功，故引圣人示其轨范，令有济物功而心不处，施为开导而德不恃者，不欲使名彰也。高人达士，所以恶贤能之名者，一为恃德矜名，未堪入道，二为名下有利，长伪生贪，损无益有，天所诛也。
　　天下章第四十一
　　前明天道平均损多益少，此明水性柔弱利下攻强。非刚是柔，义味为次有三别，初明以柔破刚在用无易，次明理事昭朗人不知行，后明容非致福愚人不信。五句一。
　　天下柔弱莫过於水，
　　万物之中，至柔至弱者，无过於水。此明水体，使为道者法之。
　　而攻坚强者莫之能胜，其无以易之。
　　坚强者，山石之类。水之为用，穴石崩山，余物不及。体则无累，用则有功。体用两能，在物无易，此明用也。在人坚强者，烦恼也。柔弱者，道心也。欲破烦恼，唯有道心能之，不可以他物代易。下四句二。
　　故柔胜刚，弱胜强，天下莫能知，莫能行。
　　刚谓烦恼，为道心所销，故心胜也。人我强梁，被柔弱之行摧伏，故强劣也。此皆目验可见，众不能知者，愚也。或有知而不能者，无信心也。下六句三。
　　是以圣人言：受国之垢，是谓社稷主。受国不祥，是谓天下王。
　　老君引古圣法言以劝今，垢谓恶言谤讟，不祥谓非罪加身，则万方有过，在余一人是也。为下柔弱，志在谦虚，而能容受垢谤，故得位居公侯，为社稷之主。能受不祥，其德弥大，得为皇王帝主。六合钦风，其道学之流，虚怀若谷，近为人天化主，远则真圣法王。
　　正言若反。
　　向说柔弱攻坚受垢而为王者，皆是合道。正言信实非谬，但为常流所闻，将似反俗。
　　和大章第四十二
　　前明化用柔弱忍垢为王，此明王德无为大怨不起。前既物归，后须养物，章中三别，初明有怨能和未若令怨不起，次明行道如契怨自不生，后明天道无亲终符有善。三句一。
　　和大怨，必有余怨，安可以为善？
　　和，犹消停也。大怨，被杀伤也。衣食足知礼节，彼此有怨，良为不足，不足则偷夺杀伤，怨怨相次，怨怀雪耻，必图报复，杀期誓得以快其心，使甘辞善说暂得和销，怨报不行，怨心犹在。夫此怨虽息，后怨更起，天下至广，怨雠巨多。欲使善辩之流，家到户至，以此和释，何可为善。若令天下大同，则无怨可和，此为善也。然唯明主之德，能乎其有，修身者欲出生死宿怨患累，新染者必须心处无为，身行无事，则得本怨永断，余怨不作，用此和怨，可谓善矣。下五句二。
　　是以圣人执左契，而不责於人。
　　契，信也。古者未有文字，刻木为契，雄雌两合，左雄君执，右雌臣执，用为政化。其法若当，则天下如一，彼信此信，秤斗不行，人亲我亲，爱敬无二。强不陵弱，贵不欺贱，则何以生。故明王之在上，要观风俗，人有斗争，察其所由，知从上来，革其契令，罪在於己，不责於人。言人者则有大怨者也。身自修行者，以道养生，无为保性，人有怨己，但自责躬，不敢怨天尤人，傍及神鬼。
　　故有德司契，无德司彻。
　　彻，犹失也。有德之君，见人有过，但自伺察，己法不当，而不罪责於人。无德之主，唯知伺人过失，不知人过之由己，故罪责於人，而不责己。下两句三。
　　天道无亲，常与善人。
　　天，自然也。无亲，谓平等也。善人则通及君臣万姓。人能有过责己，虚淡无为，则自然之道与己符合，虽则执左契，如契得无怨。未若行大道者，不立契而无怨，且鬼神暗伏，况人伦乎。
　　小国章第四十三
　　前明善与道同人无怨争，此明君与臣合上下无为。前犹执契销怨，此便有法不用，从粗至妙，所以次之三别，初明君臣有道人物安全，次明人安所居乐道知足，后明相忘道术不事往来。六句一。
　　小国寡民，使有什伯之器而不用。
　　土境不宽，名为小国。士庶盖少，名曰寡民。为能行道，家富人足。什伯者，家具杂物之大数，或什或伯。物皆备有，无为省事，故不用之。修身者，国身也，人六识也，言寡小者谦也。什伯之器谓伎术，伎术可用，故云器。言不用者，为虚忘也。
　　使民重死，而不远徙。
　　君上有道，使人欣生恶死，以死为难重，故不轻入死地。周身自足，无烦厚积，故不远徙他、乡营求分外。若心王有道，神识恬和，无欲无求，恶销累尽，平生小过，尚不轻犯，况死事若重，辄肯身为。
　　虽有舟舆，无所乘之。虽有甲兵，无所陈之。
　　舟舆则什伯器具之首。举大言之，但云四事。舟运於水，舆载於陆，既为道足於身，财足於家，无所须求，故不乘也。甲谓介冑，将被身首，以御外敌。兵者戈锋，手持以斫剌。亦云兵中精最者谓之甲兵。修身者昔时情识刚勇如兵，今汨柔挺委顺若水，唯希利物，不欲损人，仪相则有，施用则无，故虽有而无所陈也。
　　使民复结绳而用之。
　　复，反本也。结绳谓淳古之政也。以时言之，则古淳而今浇。就心言之，则道心淳而俗心浇。原其始也。心欲萌生则变淳为浇，心除贪嗜则变浇为淳。此则时之浇淳随心变易，如四夫淳素，唯资一身，无能易俗，若使天下还淳，时同上古，要待有道之主，方始得之。下四句二。
　　甘其食，美其服，安其居，乐其俗。
　　心无嗜俗，蔬食自甘。志唯俭素，裘褐为美。所居得悦、蓬庐足安，乐道无为，岂间风俗。下四句三。
　　邻国相望，鸡狗之声相闻，使民至老不相往来。
　　邻国相望，为国小相近，故目望所及，晨鸡夜狗相闻，明其不远。从小至老，经时已久，不相往来，由其各足。道足则无所谘询，财足则不须借贷，至足相忘，故不来往也。
　　信言章第四十四
　　《道德二经》八十一章，初既开宗，中间广说，此章居后，理当结会，结束诸义，同会一源。就此章中四科结释，初结一切言教简别真伪，次结诸学人甄明得失，三结上德圣人财法无积，四结天圣二道通明人法诸义。两句一。
　　信言不美，美言不信。
　　信实之言谓名教也。夫《经》法所言，当理直说，词质义举，而无虚饬美艳，无隐无曲，易知易行，此直《经》也。巧说美言，绮饰词句，虚陈祸福，引诱贪愚，虽来浅俗，更迷深理，此则有华无实，非真《经》也。以此信美二文，通辩一切名教真伪
　　下四句二。
　　善者不辩，辩者不善。
　　知言内心，善言外行，心知身行，不分辩己，知斥异众人者，真善人也。若自辩己是，唯事非他，以利口屈人，以多言伏物者，非善人也。此六句通论学人得失，人法真伪，求诸精最，龟镜在斯，幸遇同心，庶留明鉴。下三句三。
　　知者不博、博者不知。
　　能知道者，知道非言，则不可以多言。博识取知，则为博溺，心翻更迷惑，故言不知。此则为知，故不博。为博，故不知。
　　圣人不积。
　　积，藏蓄也。积有二义：一积德，二不积。树德立功，积而又积，所谓重积德也。不积者有德教愚，有财施贫，机有堪授，己无所惜，积言自修，不积言利物。
　　既以为民，己愈有。
　　既，尽也。为，施教也。愈，益也。圣人有德，无所吝惜，尽以教人，施为教方，随机利物。前人受润，圣德日新，故云愈有。
　　既以与民，己愈多。
　　以财施贫己益丰，有法无状象，至精至微，唯可心神冥会，不可持捉，故言为也。财是形质，可以手度，故言与也。下四句四。
　　天之道，利而不害。
　　天道即自然之道也。言其体也，空无所有，神妙恍惚。语其用也，无所不生，无所不成。此为利普，终无损害。
　　圣人之道，为而不争。
　　圣人者，无为上德也。圣教微言，务存虚己，为而不恃，功必推人。让犹不取，於事何争，利则益物，为则有功。功益无争，虚忘之极，妙与道合，德之至也。夫心口者，争之具也。天道圣德，混沌玄同，万物生成，事由天圣，非天不生，非圣不成。故天道无言，广利生蓄，视同刍狗，终无损害。圣有心口，而与好争者同。然则同其相，异其用，故同心口而有教，异心口而无争。既有天圣名殊，须陈争害迹异，故天言无害，圣言无争。若以玄同言之，天道自无争，圣道亦无害，应迹设教，故有二名。损教归理，寂无天圣，天圣之本，既曰无矣。争害之进，岂有异乎。一部妙《经》，事终於此，随立随遣者，意在忘言会道。故以此章结遣五千奥旨，斯意若得，则何言不通。夫道者，遍覃诸有，即有求之，终莫能得。有物之外，非则无道。离物求之，又无得法。信知道无不在，所在皆无。欲有真求，无论方所。比见诸家注解，多依事物，以文属身，则节解之意也。飞炼上药，《丹经》之祖也。远说虚无，王弼之类也。以事明理，孙登之辈也。存诸法象，阴阳之流也。安存戒亡，韩非之喻也。溺心灭质，严遵之博也。加文取悟，儒学之宗也。又俗流系有，非老绝於圣智；僧辈因空，嗤李被於家国。良由孔乏采真之务，释无诠道之功，徒使竭性力而扬后名，罄珍资而市来福。所以坐三隅而自是，擅一曲而暧昧，长迷大道，终天致惑，斯并争探理，窟角辩虚，玄正辟行，心傍一亏理物然。此《经》洪源深广，随用精粗，亦犹大鸟冲天，遐迩同望，远睹如燕，近见如鸿，北人视之以为南，南方观之以为北，心心既异，造适遂殊，今则思去物华，念归我实，道资身得，隳体坐忘，修之有恒，稍觉良益。故知不龟手之药，是一漂絮裂地之殊信哉。
　　道德真经疏义卷之六竟
　　
