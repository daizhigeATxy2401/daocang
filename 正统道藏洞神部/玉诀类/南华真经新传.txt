南华真经新传
　　经名：南华真经新传。北宋王雱(字元泽)撰，约出朴绍圣丙子年(1096）。二十卷。底本出处：《正统道藏》洞神部玉诀类。参校本：一、清《四库全书》 本(简称四库本)；二、清光绪二年浙江书局刻印本(简称浙江书局本)；三、宋陈碧虚《庄子阙误》(简称阙误)。
　　南华真经新传卷之五
　　宋王元泽传
　　大宗师篇
　　夫德之充者，入於道。道者，天下莫不由之也。虽天地之至大，万物之至多，皆同归而一致矣。此庄子作大宗师之篇，而所以次之於德充符也。
　　知天之所为，知人之所为者，至矣。
　　天人皆出於道，而尽道者，能知天人之所为。夫天之所为者，无为也；人之所为者，有为也。无为则静，静则复命；有为则动，动则有义。能知义，命之极，则物之所宗师也。故曰至矣。
　　知天之所为者，天而生也；知人之所为者，以其知之所知以养其知之所不知，终其天年而不中道夭#1者，是知之盛也。虽然，有患。
　　夫知天人之所为者，以不知知之也，以不知知天，则达於无为之妙理而命之所以至也，以不知知人，则尽於有为之极致而物之所以最也。命之至，则其生自然，物之最，则与天为徒；然而人之所为务知而不上，则是任智而已。任智则知之过甚矣。故曰是知之盛也。夫任智而过知，则反伤生。故曰虽然有患。
　　夫知有所待而后当，其所待者持未定也。庸讵知吾所谓天之非人乎？所谓人之非天乎？
　　天者，一气之所凝，人亦一气之所聚。庄子达观而知天具一人，知人具一天，天人大同而无所分别矣。故曰庸讵知吾所谓天之非人乎？所谓人之非天乎？
　　且有真人而后有真知。何谓真人？古之真人，不逆寡，不雄成，不谟士。若然者，过而弗悔，当而不自得也。若然者，登高不栗，入水不濡，入火不热。是知之登假於道也若此。
　　与化为一，直内而不假於物者，真人也。真者，言乎其性也，以其性之如是，其所知则非出於人为之伪矣。故曰且有真人而后有真知。真知者，不知也。然而真人之所以为真人者，持其顺以待少，守其雌而若缺，不谋不致而士自来合。故曰不逆寡，不雄成，不谟士，真人如此而安有於过欤？且或有过，则不以得失介于心。不介于心，则无心於物也。无心於物则与物不迕，而物亦莫能伤之矣。故曰若然者，过而弗悔，当而不自得也。若然者，登高不栗，入水不濡，入火不热。夫如是，非真人有异於人，尽以真知而入道矣。故曰是知之能登假於道也若此。
　　古之真人，其寝不梦，其觉无忧，其食不甘，其息深深。
　　真人绝累而忘情，其寝所以不梦也；乐天而知命，其觉所以不忧也，味其无味，其食所以不甘也；静复於静，其息所以深深也。
　　真人之息以踵，众人之息以喉；屈服者，其嗌言若哇，其嗜欲深者，其天机浅。
　　踵者，身之根也；喉者，导於气也；根不可以卒动，气不可以久窒。真人之息以踵者，盖能归根而静也；众人之息以喉者，由其窒气之出也。归根而静，其息愈久；窒气之出，其息不久。愈久者，由其忘於嗜欲也，不能久者，由其深於嗜欲也。
　　古之真人，不知说生，不知恶死；其出不欣，其入不距；翛然而往，翛然而来而已矣。不忘其所始，不求其所终；受而喜之，忘而复之，是之谓不以心捐道，不以人助天。是之谓真人。若然者，其心志；其容寂，其颡頯；凄然似秋，暖然似春，喜怒通四时，与物有宜莫知其极。
　　真人寓六骸，象耳目，安时处顺而哀乐不能入。故曰不知悦生，不知恶死。所往无不应，无入不自得。故曰其出不欣，其入不距。翛然而往者，游於形器之外也；翛然而来者，不在形器之内也。入道之妙而不忘其始，与化冥合而不求其终。故曰不忘其始。如不求其所终，自得而无愠。故曰受而喜之。忘己而复命，故曰忘而复之。如此，则纵心之所得而不离道，仕物之自然而不过益其真，所以真真也。故曰是之谓不以心捐道，不以人助天，是之谓真人。夫真人之所以如此者，其真君安然而无虑也，其状貌咒然而无动也，其颡頯朴然而无饰也。不怒而威，不仁而爱，与四时所以合；其序处万物，无有其不当，孰能测其终极乎？故曰若然者，其心志，其容寂，其颡頯，然凄然似秋，暖然似春。喜怒通四时，与物有宜而莫知其极。
　　故圣人之用兵也，亡国而不失人心；利泽施乎万世，不为爱人。故乐通物，非圣人也；有亲，非仁也；天时，非贤也；利害不通，非君子也；行名失己，非士也；亡身不真，非役人也。若狐不偕、务光、伯夷、叔齐、箕子、胥余、纪他、申徒狄，是役人之役，适人之适，而不自适其适者也。
　　夫真人者，以吾丧我，以道从身；不易内，不徇外；役物而不役於物，适性而不适於性也。若狐偕申徒狄之数子者，不能丧我而又丧其真，不能徇道而又徇於时，故役於物而不役於物，适於性而不适性，此所以不能立命也。故曰是役人之役，适人之道#2而不自适其适也。
　　古之真人，其状义而不朋，若不足而不承，与乎其肌而不坚也，张乎其虚而不华也；邴邴乎其似喜乎#3，崔乎其不得已乎#4。痛乎进我色也，与乎止我德也；厉乎其似世乎。警乎其未可制也；连乎其似好闭也，悗乎忘其言也。以刑为体，以礼为翼，以知为时，以德为循。以刑为体者，绰乎其杀也；以礼为翼者，所以行於世也；以知为时者，不得已於事也；以德为循者，言其与有足者至於丘也；而人真以为勤行者也。
　　刑者，天刑也。天刑者，天之命也。万物皆有命，而备於我，所谓以刑为体也。礼者，履也，履得其道，则不行而至，所谓以礼为翼也。知者，知也，知不凝滞，则与世推移，所谓以知为时也。德者，以自得於内，则日可见其所安行，所谓以德为循也。夫物我之死，暂往也，吾何系吝於其间？故曰以刑为体者，绰乎其杀也。道无终极而我履而不息，故曰以礼为翼者，所以行於世也。与世推移而非有心於事，故曰以知为时者，不得已於事也。自得而安行虽有足者，亦何行而升上，故曰以德为循者，言其与有足者至於丘也。此四者，真人非有意於行，而人寔谓之力行也。故曰真人以为勤行者也。
　　故其好之也一，其弗好之也一。其一也一，其不一也一。其一与天为徒，其不一与人为徒。
　　真人无心其好恶，所以一也。真人抱一一不一，所以同也。无心而一，则任自然。故曰与天为徒也。抱一而同，则或使然，故曰与人为徒也。
　　天与人不相胜也，是之谓真人。死生，命也，其有夜旦之常，天也。人之有所不得与，皆物之情也。彼特以天为父，而身犹爱之，而况其卓乎。人特以有君为愈乎己，而身犹死之，而况其真乎。泉涸，鱼相与处於陆，相呴以湿，相濡以沫，不如相忘於江湖。与其誉尧而非桀也，不如两忘而化其道。
　　毁誉者，世情之变。圣人虽为之应，而心完无有。若夫遗世情，而特以兼忘为是者，此庄子之所非，而世之愚儒反以非庄子也。
　　夫大块载我以形，劳我以生，佚我以老，息我以死。故善#5吾生者，乃所以善吾死也。
　　真人无佚老息死，此特为载形劳生言耳。
　　南华真经新传卷之五竟
　　#1四库本、浙江书局本『天』均作『夭』，故改。
　　#2 四库本『道』为『适』。
　　#3《阙误》引文成张本『喜乎』作『喜也』。
　　#4又引文成张本『已乎』作『已也』，并据四库本、浙江书局本『已』上有『得』字，故补。
　　#5『善』，原脱，据郭庆藩本补。
　　
