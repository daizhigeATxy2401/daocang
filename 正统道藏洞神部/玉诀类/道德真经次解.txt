道德真经次解
　　经名：道德真经次解。唐无名氏着。上、下两卷。底本出处：《正统道藏》洞神部玉诀类。原经无章次，整理者补。
　　道德真经次解序
　　述：夫事有万端，义归一揆。鼎分三教，理出百家。皆体古而存今，尽遣邪而归正。莫不明标轮贯，互说端倪，欲使是者是而非者非，白者白而黑者黑。其那淳风虽散，天道犹同。众圣肩随，群贤角立。孔子有言不顺之诮，丘明有事不辄之称。转治转繁，益整益乱。所以《礼》尚大顺，《易》贵随时。天既无言，人从何欲。洎乎造化之内，品物之中，虽任自然，各循本性。匹夫所能，圣人其有不识，匹夫所为，圣人其有不解，况复玄元妙旨，大道精微？岂可轻言，妄称得理。先者经过遂州，见龙兴观石碑上镌道德二经，细而览之，与今本又别。字多差错，全无注解，亦无篇题。事既异同，义皆向背。旧云为而不恃，此云为而恃。旧云不尚贤，此云不上贤。旧云不敢为，此云不敢不为。旧云跂者不立，此云喘者不久。旧云田甚芜，此云田甚苗。旧云多言，此云多闻。旧云无私，此云无尸。旧云不释，此云不汋。旧云不克，此云不充。旧云小鲜，此云小腥。略叙一十条，不可徧举。其於义类，自有区分。后学前贤，各怀所见。睹斯遗阙，宁无补云。不度荒虚，随文解释，分为二卷，名曰次解。不继他人之作，自成一家之文。孰是孰非，世多鉴裁。聊示同好，希毋忽焉。谨序。
　　道德真经次解
　　经名：道德真经次解。唐无名氏着。上、下两卷。底本出处：《正统道藏》洞神部玉诀类。原经无章次，整理者补。
　　道德真经次解卷上
　　道经
　　此本与旧本虽不同，自有义理。细而议论，别有旨趣。将来君子，勿妄移改商较也。
　　一章
　　道可道，非常道，
　　道之一字分为三等，上道字属无为无名之大道，中道字是有形可名之道，下道字谓常行应用之道。
　　名可名，非常名。
　　亦分为三等，上名字是未有名之名，中名字是可呼之名，下名字谓常行应用之名。
　　无名，天地始；初也有名，万物母。
　　当天地未分时，为无名之始。及其清浊既分，清为天，浊为地，天覆地载，万物尽在其间，如母之养子。母犹大道也。
　　常无欲，观其妙；常有欲，观其徼。
　　万物之在世也，圣人观其要妙，本从道生，复从道灭。缴犹尽也，妙犹生也。
　　此两者，同出而异名，
　　有欲无欲，同出於道。
　　同谓之玄。玄之又玄，众妙之门。
　　既有同，可谓玄矣。其中皆有妙用，为之又玄。世间万物，并属於此妙门而出也。
　　二章
　　天下皆知美之为美，斯恶已；
　　万物从妙门出后，故有五色眩目，五音聆耳，五味爽口，为美矣。殊不知五色盲目，五音聋耳，五味烂肠，斯为恶矣。
　　皆知善之为善，斯不善已。
　　世人善解施设，上至军国，下及黔黎，皆能巧立机权，日生万变，成功立事，应用无穷矣。殊不知机权先起於心，应变全劳於己，功未成而身已殂，事未立而名已丧，为不善矣。
　　有无相生，难易相成，长短相形，高下相倾，音声相和，去声先后相随。
　　无中生有，有中生无，有难必有易，有长必有短，有高必有下，有音必有声，有先必有后。相生相成，形势倾夺，唱和随逐，世之六者，苟不相舍。下文云圣人以无为为治，故免於斯。
　　是以圣人治，处无为之事，行不言之教。万物作，兴也而不为始，先也为而侍，侍凭於道。成功不处。夫唯不处，是以不去。
　　圣人以无为而治天下，不烦言教，万物自然。万物兴而不与争先，所行倚恃於道，成功立事，不处其中。若夫不处，其功不去。
　　三章
　　不上贤，使人不争；
　　不居贤能之上，故人不与争位。
　　不贵难得之货，使人不盗；
　　不积聚难得之宝货，故人无可盗窃。
　　不见可欲，使心不乱。
　　情欲不起，心神不乱。
　　圣人治，虚其心，实其腹，弱其志，强其骨。
　　虚心适道，实腹修德，弱志顺物，强骨安身。
　　常使无知无欲，使夫知者不敢不为也。
　　常使世人尽知，无为无欲，知后不敢不为，圣人之治世也。
　　为无为，则无不治。
　　若以无为治世，天下无不治也。
　　四章
　　道冲而用之，又不盈，渊似万物宗。挫其锐，解其忿，和其光，同其尘，湛似常存。
　　道性冲虚，用之又不盈满，根本深邃，与万物同宗。圣人禀之，天下莫及也。所以挫锐如愚，解忿守纯，和光共位，同尘浑俗，故得湛然常存於世。
　　吾不知谁子，象帝之先。
　　圣人与大道差肩，故不为人子。大道在天地前生，圣人亦在天地前生，故称象帝之先。象帝，天地也。
　　五章
　　天地不仁，以万物为刍狗；
　　刍草狗畜
　　圣人不仁，以百姓为刍狗。
　　圣人奉天地，合道德之生成，不以仁莅物，谓百姓与万物各有自然之性也。
　　天地间，其犹橐钥，
　　橐，囊也，钥，管也。
　　虚而不屈，动而愈出。多闻数穷，不如守忠。
　　橐钥空虚如天地，受气愈出，谓行道也。多闻惑正见，不如守忠诚。
　　六章
　　谷神不死，是谓玄牝。玄牝门，天地根。绵绵若存，用之不勤。
　　谷，养也。玄属鼻，主生，为天也。牝属口，主死，为地也。鼻纳清气，口吐浊气，使联绵不绝，恬淡养神，外不入，内不出，即终身无勤劳之事。唯圣贤能修，世人罕有能行之者。
　　七章
　　天地长久，天地所以能长久者，以其不自生，故能长久。
　　天地体道而生，任万物自生，故能长久。
　　是以圣人后其身而身先，外其身而身存。以其无尸，土也故能成其尸。
　　圣人后身先人，外身守道，不为万物主，故万物赖其为主也。
　　八章
　　上善若水，水善利万物又不争，处众人之恶，故几近也於道。
　　水性体道，形质柔弱，临高就下，随方顺圆，众恶皆归，含容一切，不与物争，为万物利，故近道。
　　居善地，
　　随地形，势高下。
　　心善渊，
　　水心空虚，如道不实。
　　与善仁，
　　水性有仁行，善利济万物。
　　言善信，
　　应物如响。
　　政善治，
　　洗濯一切不净。
　　事善能，
　　青黄赤白，并从所须。
　　动善时。
　　顺时而动，不失其宜。
　　夫唯不争，故无尤。
　　如此不与物争，故无过尤。
　　九章
　　持而盈之，不若其已；揣度也而锐之，不可长宝，金玉满堂，莫之能守；富贵而骄，自遗其咎。名成，功遂，身退，天之道。
　　执持有为，纵得盈满，不如其止。揣度世事，得其佛锐，未是身宝。堆金积玉，得满堂屋，不可长守。倚恃富贵，但恣骄倨，必招殃咎。是以圣人成功立事，顺天道而退之。道盈虚，晦明不定。
　　十章
　　载营魄抱一，道也能无离。
　　神曰魂，形曰魄，身如车乘，载其魂魄。抱守其一，日夕经营，使魂魄不离其身。
　　专气致柔，能婴儿。
　　专守元气，使其柔弱如婴兄，无有分别。
　　涤除玄览，要妙能无疵。
　　洗涤要妙，使无疵病。疵犹病也。
　　爱人治国，而无知。
　　当委大道，不俟见知。
　　明白四达，而无为。
　　通达四方，使契无为。
　　天门开阖，而为雌。
　　天门者，长养之门也。常守雌，不为雄。
　　生之畜之，生而不有，为而不恃，长而不宰，是谓玄德。
　　圣人生长其身，畜养其身，不有其身，不恃其身，不宰伐其身，可谓玄妙之德也。
　　十一章
　　三十辐共一毂，当其无，有车之用；埏埴造器皿具以为器，当其无，有器之用；凿户牖以为室，当其无，有室之用。有之以为利，无之以为用。
　　此说无中生有也。假令造车一乘，有轮有辐有毂，当其未成车之时，心中亦有此用也。譬如埏埴，是造器皿之具，当其未成器之时，心中亦有此用也。又比屋室，当其未成门户窗牖之时，心中亦有此用也。有形之后，便成利济；无形已前，可为妙用也。
　　十二章
　　五色令人目盲，
　　青黄赤白黑，若观外色，失其正色，是盲。
　　五音令人耳聋，
　　宫商角征羽，若听他声，失其正声，是聋。
　　五味令人口爽，
　　酸苦甜咸辛，若就其味，失其於恬淡。
　　驰骋田猎令人心发狂，
　　捕逐物命，放荡神情，令人颠狂，生贪欲心。
　　难得之货令人行妨。
　　金银珍宝，好之者妨人正行。
　　是以圣人为腹不为目，故去彼取此。
　　为腹修内，为目修外，故去彼修外而取此修内。
　　十三章
　　宠辱荣贱若惊，贵大患若身。何谓宠辱？宠为下，
　　失意宠增。
　　得之若惊，失之若惊，
　　宠辱相依，得失俱惊。
　　是谓宠辱若惊。何为贵大患若身。
　　五行相克，四大相侵，故为大患。
　　吾所以有大患者，为我有身。及吾无身，吾有何患？
　　不有其身，不恃功名，故无大患。
　　故贵以身於天下者，可托天下；爱以身於天下者，可寄天下。
　　宠从辱起，患自身生。圣人宠至不喜，辱来不惧，故无大患。贵身无辱者，可托天下与之。爱身无患者，可寄天下与之。此是人君寄托天下，与圣贤共治也。
　　十四章
　　视之不见名曰夷平也，听之不闻名曰希达也，博取也之不得名曰微妙也。此三者不可致诘问也，故混而为一道也。其上不皦明白，其下不忽，蝇蝇为不绝义不可名，复归於无物。是无状之状，无物之像，是谓忽怳物色也。迎之不见其首初也，随之不见其后终也。执古之道常行之道，以御今之有今时之事。能知古始温故，是谓道纪。
　　大道不可目视耳听，博取穷诘，故混一以求之。在上位不皦白，在下位不疑忽，其义不绝，复归於道，谓之无物。是形状之状，物色之像，忽有忽无，乃号忽怳。道无初终，故迎随不见。但执古来常行之道，可御今之有为。能知自古始终，是谓道之纲纪也。
　　十五章
　　古之善为士者，
　　修道之士。
　　微妙玄通，深不可识。夫唯不可识，强为之容：豫若冬涉川，
　　有所畏惧。
　　犹若畏四邻，俨若容，
　　常行敬礼。
　　涣若冰将汋泮散，混若朴，旷若谷，
　　谷能广大。
　　沌若浊滥也。浊以静之徐清，
　　滥中得理。
　　安以动之徐生。
　　身安后万物生。
　　保此道者，不欲盈。
　　若见此道，故无盈满。
　　夫唯不欲盈，能弊复成。
　　古来善修道之人，有玄妙深邃之事，遁迹藏名。世人不识，强作容貌，以混时俗。如冬涉川有所恐惧，如居处畏邻里，如客有礼，如冰结而散，纯质如朴，旷荡如谷，常如浊滥。於浊滥处能清，於安静处能生，又不盈满，常处弊暗，能守处其道。
　　十六章
　　致虚极，
　　至大道域。
　　守静笃厚也。万物并作兴也，吾以观其复。
　　万物所归曰复。
　　夫物云云，
　　各有所生。
　　各归其根。归根曰静，
　　修道至虚极之处，乃见万物或生或灭，又见万物云云，尽有根本所归，还归於静。
　　静曰复命。复命曰常，
　　不变易也。
　　知常曰明。不知常，妄作，凶。
　　认得其道，乃知分命谓明。见其道一也，若不知常於分上，妄有作为，是凶。言越分而行也。
　　知常容，容能公，公能生，
　　无私自生。
　　生能天，
　　有长养恩。
　　天能道，
　　体道而行。
　　道能久，
　　无生无灭。
　　没身不殆。
　　既知其常，能容世上一切好恶曰公。至公无私，能生万物，如天与道同德，知此者终身不见危殆也。
　　十七章
　　太上，
　　居高太上谓之太上。
　　下知
　　知物类情。
　　有之；
　　故有其道。
　　其次，亲之
　　能顺万物，
　　誉之
　　善其所生。
　　其次，畏之
　　畏有生灭。
　　侮之。
　　轻侮万物，不得其道。
　　信不足，有不信，其犹贵言。成功遂事，百姓谓我自然。
　　圣人睹万物纷乱，常存信贵言，成功立事，百姓不知其所由，谓是自然之道矣。
　　十八章
　　大道废，有仁义；智慧出，有大伪；六亲不和，有孝慈；国家昏乱，有忠臣。
　　大道之行也，无平陂，无诈伪，无亲疏，无忠孝。大道之废也，有仁义，七义出於不平；有智慧，智慧因於为立言；有孝慈，孝慈为无敬恭；有忠臣，言主失其治道也。
　　十九章
　　绝圣弃知，人利百倍；
　　圣人立法化人，智者设计兴利。有法则有罪，有利则有害。
　　绝仁弃义，人复孝慈；
　　仁能济物，义可立事，济有不济，事有不事。
　　绝巧弃利，盗贼无有。
　　巧作机权，利美天下，贼从奸生，盗因利诱。
　　此三者，言为文不足，故令有所属。
　　言三者不足为文法。故令有所属。别立教令，使其各有所属。
　　见素抱扑，少私寡欲。
　　见素，去华也。抱扑，纯质也。少私，去己也。寡欲，无忧也。使人属此四者。
　　二十章
　　绝学无忧。
　　学有所不足，绝之守道则无忧。
　　唯之与阿，相去几何？美之与恶，相去何若？
　　唯诺不相离，美恶不相舍。
　　人之所畏，不可不畏。
　　谓生死二途，未见之时，不得不畏。
　　莽其未央。
　　大道无有中央四方。
　　众人熙熙，如享大牢，如春登台。
　　熙熙，和乐也。大牢，事宴之属。春台，有所观瞻。
　　我魄未兆，若婴兄之未孩，魁首也无所归。
　　如婴儿未有分别归依也。
　　众人皆有余，我独若遗。
　　众人有为，常有余剩。圣人虚寂，如遗弃物。
　　我愚人之心，纯纯。
　　纯如愚人，无所见闻。
　　俗人昭昭，明也我独若昏；
　　俗人事明，圣人守暗。
　　俗人察察，我独闷闷。
　　俗人孜孜若不及，圣人闷闷常无事。
　　忽若晦，寂无所止。
　　如处中夜，无所正取。
　　众人皆有以，
　　用也。
　　我独顽以鄙。
　　众人举止皆有作用，圣人守朴如顽鄙夫。
　　我欲异於人而贵食母。
　　众人有恢殷之心，圣人如子求食於母，言不自作为也。
　　二十一章
　　孔德之容，惟道是从。
　　大德之人能圆容一切，谓从於道也。
　　道之为物，唯怳唯惚。怳惚中有物，怳惚中有像。
　　道无形质，忽有忽无，於有无之间，能生物像。
　　窈冥中有精，其中有信。
　　窈冥，道也。有其真精，求之必应，不失信也。
　　自古及今，其名不去，以阅览也终未也甫善也。吾何以知终甫之然哉？以此。
　　从古至今，不勉此法，用阅诸善。圣人知诸善自然从此而生也。
　　二十二章
　　曲则全，枉屈也则正，洼则盈，弊则新，少则得，多则惑。是以圣人抱一为天下式。
　　曲己则事全，枉身则表正，洼浅则盈．溢，故弊则自新，少求则得多，多求则惑乱，所以抱一为法式也。
　　不自是，故彰；不自见，故明；不自伐，故有功；不自矜，故长。
　　不自是则别有能，不自见则更见远，不自伐则善立功，不自矜则道理长。
　　夫唯不争，故莫能与争。古之所谓曲则全，岂虚语？故成全而归之。
　　曲己从物，物莫能争，古行此道，岂是虚言。事成之后，全归圣人。
　　二十三章
　　希言自然。飘风不终朝，骤雨不终日。孰为此？天地。天地尚不能久，而况於人？
　　道本无言，常贵自然。飘风，猛风也，不终一朝。骤雨，暴雨也，不终一日。天地尚不能用风雨行权，世人争以言教立事。
　　故从事而道者，道得之；同於德者，德得之；同於失者，道失之。信不足，有不信。
　　随从其道者得其道，随从其德者得其德，随从其失者失其道。但存其信，物无不信，谓不重言也。
　　二十四章
　　喘者不久，跨者不行，自见不明，自是不彰，自饶无功，自矜不长。其在道曰余食馔行，物有恶之，故有道不处。
　　喘谓失道也。跨，执道也。失道者不久，执道者不行也。言自见自是，自饶自矜之人，如有残吃食，如负馔而行，其有道者皆恶之。
　　二十五章
　　有物混成，先天地生。寂漠独立不改，周行不殆，可为天下母。
　　道本虚寂，无有伴党，不以晦明改节，周行天下而无危殆，煦育万物，如母养子。
　　吾不知其名，字之曰道，强为之名曰大。大曰逝往也，逝曰远物不及也，远曰返归也。故道大，天大，地大，王大。域中四大，而王居其一。
　　道生在天地之前，行在天地之后，求之则不见形，用之则有应，故强立名为大。大求不得为逝，逝求不得为远，远求不得为返。返谓却归於道，道与天地并，王皆称其大，而王还守其道。
　　人法地，地法天，天法道，道法自然。
　　地生万物，故人法之。天养万物，故地法之。道生天地，故号自然也。
　　二十六章
　　重为轻根，静为躁君。
　　轻佻为枝叶，重厚为根本。躁挠为民，安静为君。
　　是以君子行终日不离辎重。
　　谓抱道怀德，如有辎重也。
　　虽有荣观台榭，燕处宫室超然。如何万乘之王国君，以身轻天下。轻则失本道也，躁则失君。
　　君若不重，则失其道，躁挠则失其位也。
　　二十七章
　　善行无辙迩，善言无遐适，
　　无有踪迹，所在皆到，无有言教，所在皆行也。
　　善计不用筹算，
　　世有不策之事，筹算不到，非道莫知。
　　善闭无关楗不可开，善结无绳约不可解。
　　有关楗绳约者，铃可开解，以其道关结者，不可开解。
　　是以圣人常善救人而无弃人，常善救物而无弃物，是谓袭承也明。
　　以善救不善人，总令归善。圣人不唯救人，亦善救物，此是承袭昭明之理。
　　故善人，不善人之师；不善人，善人之资。
　　善人教不善人，故称其师。不善人受教行道，故有资益於善人。
　　不贵其师，不爱其资，虽智大迷，
　　世有不为人师者，是不爱资益也。虽有其智，是大迷惑也。
　　此谓要妙。
　　以教人救物为要妙也。
　　二十八章
　　知其雄，守其雌，为天下蹊。常德不离，复归於婴兄。
　　雄强雌弱也，守弱如蹊众流，则德不离身，使懦弱似婴儿也。
　　知其白，守其黑，为天下式。法也常德不贷，与也复归於无极。
　　知其洁白，守其暗昧，是法式也。又不将洁白贷与人，令其同欲，自欲归於至极之理也。
　　知其荣，守其辱，为天下谷。常德乃足，复归於朴。
　　荣自辱生，荣失归辱，不如守辱。辱如谷，受天下之恶，为德足合於质朴也。
　　朴散为器，圣人用为官长，是以大制无割。
　　成器之后便为朴散，有大制者不宰割天下，言官长从朴而能理也。
　　二十九章
　　将欲取天下而为之，，吾见其不得已止也天下神器，不可为作也。为故败之，执持也。者失之。
　　天下万物有盛衰，陵谷有迁变，四时如流，奇器能神不可止也。其有窃神器，逆天物，强欲为治者，是返道
　　败德也。
　　夫物或行或随，或嘘或吹，或强或羸，或接或隳。是以圣人去甚，去奢，去泰。
　　夫物行善则恶随，行恶则善随，冷者要嘘，热者愿吹，强者恃壮，弱者授羸，未有可接，早有所隳。是以去甚，恶极也。去奢，恶华也。去泰，恶骄也。
　　三十章
　　以道佐人主者，不以兵强天下，其事好还。
　　兵用讨不庭，以道治天下者，四海自宾，不假用於强兵，其事自归於人主之德。还犹归也。
　　师之所处，荆棘生。
　　兴兵之后，在处伤残，田园荒废，故生荆棘。
　　善者果敢也而已，不以取强。
　　善为治者，果敢於道，故不敢强。
　　果而勿无也骄，果而勿矜，果而勿伐，
　　不自恣也，不衒己也，不恃功也。
　　果而不得已，是果而勿强。物壮则老，谓之非道，早已。
　　果敢於不得已，则是其道也。不於强壮果敢，谓不涉於道。言非道者，事不可也。
　　三十一章
　　夫佳善也好也兵者，不祥吉也之器，物或恶之，故有道者不处。
　　善好用兵者，谓之不吉。万物皆恶，是有道不同兵也。
　　君子居则贵左，用兵则贵右。
　　左主治，右主权。。
　　兵者不祥之器，非君子之器，不得已而用之，
　　君子以道为器，失道用兵。
　　恬淡为上，故不美。
　　恬淡为无征伐也。有战争则於国不为美事。
　　若美必乐之，是乐杀人。夫乐之者，则不可得意於天下。
　　若美用兵，是乐战争，乐战争是乐杀人，乐杀人必失天下之人意也。
　　吉事军礼尚左，丧礼尚右戎丧。偏将军居左，上将军居右，言以丧礼处之。杀人众多，以悲哀泣之，战胜以丧礼处之。
　　国君居中，故有左右。左属阳，主治。右属阴，主杀。偏将佐邦统，右将主权变。古者以礼乐征伐，虽兴兵，常怀恻慜之心，及其胜也，哀慜焉，谓之丧礼也。
　　三十二章
　　道常无名，朴虽小，天下不敢臣。
　　道本无名，字朴又微小，人有守之者，不被天下臣服，言不能使有道德之人也。
　　王侯若能守，万物将自宾。
　　国君富有天下，若能守无名之大道，万物尽宾。
　　天地相合，以降甘露，人莫之令而自均。
　　天行甘泽，在处皆徧，非人力所均，言道能普也。
　　始制有名，
　　新造成万物也。
　　名亦既有。
　　成器也。
　　夫亦将知止，
　　万物休也。
　　知止不殆。
　　不见危殆。
　　譬道在天下，犹川谷与江海。
　　万物始因道而生，生而复灭，不有其生，则不危殆。如川谷下流，往而不返，有所归也。
　　三十三章
　　知人者智，自知者明。
　　以智知人，不若自知。用智损心，自知明道。
　　胜人者有力，自胜者强。
　　以力胜人，不若自胜，自胜者强於胜人。
　　知足者富，
　　世财无限，己身有限，苟或知足，便是富有。
　　强行有志。不失其所者久，死而不亡者寿。
　　强行上件之事，有志於道，不失其由，可以长久。人死之后，魂气归於天，形魄归於地，道德不亡，可谓寿矣。
　　三十四章
　　大道泛，其可左右。
　　大道泛溢，无有涯际，不可立其左右。
　　万物恃以生而不辞，功成不名有。依被万物不为主，可名於小；万物归之不为主，可名於大。
　　万物虽恃大道而生，名立功成，不知名属於大道。万物依大道，不恃其主，故名於小。万物终赖大道为主，故名其大也。
　　圣人终不为大，故能成其大。
　　圣人体道，不有其名，故成可大之名。
　　三十五章
　　执大象，大道也天下往。往而不害，安平泰。乐五音也与饵饮馔也，过客止不久住也。道出言，淡无味，视不足见，听不足闻，用不可既。
　　圣人执大道，往天下而治，人多安泰。安泰之后，皆重欢乐饮馔，乐极则哀，礼烦则乱，又以道约之。欢乐似游客所止，不久便过，不如守淡静无味之道，即用不可尽也。既犹尽也。
　　三十六章
　　将欲噏之，必固张之；
　　先以道张之。
　　将欲弱之，必固强之；
　　先以道强之。
　　将欲废之，必固兴之；
　　先以道兴也。
　　将欲夺之，必固与之。
　　先以道与之。
　　是谓微明。
　　此为返掌之道，能用此者，事无不从。
　　柔弱胜刚强。鱼不可脱於渊，国有利器，不可示人。
　　柔弱是水，刚强是鱼，鱼不可离於水也。利器为柔弱，治国可以示人。柔弱欲行理，道用柔弱为利器也。
　　三十七章
　　道常无为而无不为，王侯若能守，万物将自化。化而欲作，吾将镇定也之以无名之朴。无名朴亦将无欲，无欲以静，天下自正。
　　大道本无为，则无所不为。王侯将有为化万物，万物被化之后，复示以浮。朴令人无为，无为则无欲，无欲则安静。王侯以安静治，则天下自然归於正道。
　　道德真经次解卷上竟
　　道德真经次解卷下
　　德经
　　述夫道者，万物之始也无形；德者，万物之用也有象。德生於道，道成於德，至德至道，一也。得之者生，失之者死。圣人居道德之先，故无生无死。世人在道德之后，故有死有生。得之者无取，失之者莫寻。在无德无取之中谓之得道，於有作有用之际谓之得德。矧乎其有，全不知道德浮泛、生死流浪性命者，不可胜纪，故老子说《道经》焉、《德经》焉。
　　三十八章
　　上德不德，是以用也有德；下德不失德，是以无德。
　　上德之人，不恃其德，故有其德。下德之人，常执其德，故无其德。
　　上德无为而无以为，下德为之而有以为。
　　上德无为，无事可为。下德有为，有所作为。
　　上仁为之而无以为，上义为之而有以为。
　　上仁合德，亦无可为。上义制断，以有可为。
　　上礼为之而莫之应，则攘臂而仍之。
　　上礼有求，故无以应之。攘臂者，时谓展手取物也。礼为执行五常也。
　　故失道而后德，失德而后仁，失仁而后义，失义而后礼。夫礼者，忠信之薄而乱之首。
　　失自然而后有德业，失德业有仁行，失仁行有义路，失义路有礼仪。存礼仪，则薄於忠信，而失自然，为紊乱之首也。
　　前识者，道之华而愚之始。
　　世之愚人，只见其前，不顾其后，只慕其始，不保其终，譬之果木，但爱其华叶，不取其结实也。
　　是以大丈夫处其厚不处其薄，居其实不居其华，
　　处其重厚，不居浮薄。取其结实，不爱华叶。
　　故去彼取此。
　　去彼之华，取此之实。
　　三十九章
　　昔之得一者，天得一一谓正道以清清静也，地得一以宁安宁也，神得一以灵通灵也，谷得一以盈盈满也，万物得一以生生长也，王侯得一以为天下政政化也。其致之谓弃一也，天无以清将恐裂毁裂也，地无以宁将恐发发泄也，神无以灵将恐歇虚歇也，谷无以盈将恐竭空竭也，万物无以生将恐灭灭绝也，王侯无以贵高将恐蹙颠蹙也。
　　故贵以贱为本，高以下为基。
　　贵因贱显贵，高因下显高。
　　是以侯王自谓孤寡不毂，
　　车毂也，谓众辐所凑。
　　此其以贱为本耶？非？故致数誉无誉。
　　孤单寡少也。王侯德及天下，故数其美誉，非欲受其美誉也。
　　不欲琭琭如玉，落落如石。
　　玉少而贵，石多而贱，有德者不求贵而求贱也。
　　四十章
　　反者道之动，弱者道之用。天下之物
　　生於有，有生於无。
　　动静合道，柔弱用道。万物因有而生，却归於无也。
　　四十一章
　　上士闻道，勤能行之；中士闻道，若存若亡；下士闻道，大笑之，不笑不足以为道。
　　上士禀清气而生，闻道勤行。中士禀和气而生，闻道如存若亡。下士禀浊气而生，全不知道。道与俗反，故有可笑。
　　建言有之：
　　初立言时。
　　明道若昧，
　　道明之后，常如暗昧。
　　进道若退，
　　遁迹隐名，为进其道。
　　夷平也道若类，
　　大道平正，有如类物。
　　上德若俗，
　　德虽居上，不离凡俗。
　　大白若辱，
　　洁白之人，常如受辱。
　　广德若不足，
　　德广无边，故常不足。
　　建德若偷，
　　立德之人，如偷盗物，畏人知也。
　　质真若渝，
　　真正之人，常似渝滥。
　　大方无隅，
　　四方阔远，难定疆隅。
　　大器晚成，
　　造大器物者，不可以卒成。。
　　大音希声，
　　至大者莫若於雷，不可以长吼。
　　大象无形，
　　大象，天地也，无有定形。
　　道隐无名。
　　道不可以名字呼也。
　　夫唯道，善贷且成。
　　唯道贷与人精气，使各遂其生成也。
　　四十二章
　　道生一，一生二，二生三，三生万物。万物负阴而抱阳，冲气以为和。人之所恶，唯孤寡不毂，而王公以为名。故物或损之而益，益之而损。
　　道生一气，一气生二仪，二仪生三才，三才生万物。万物负荷其阴，常抱其阳，用冲气和上下。取孤寡比王公，损益之道，人之常也。
　　人之所教，亦我义教之。强梁者，不得其死。吾将以为教父。
　　以强梁者为鉴戒，欲使人常守柔弱之道矣。
　　四十三章
　　天下之至柔，驰骋天下之至坚。
　　柔弱胜刚强也。
　　无有入无间，是以知无为之有益。不言之教，无为之益，天下希及之。
　　无间是无间隔之处，将无为之道入得无间也。不言之教，无为之益，天下少有人得之。希犹少也。
　　四十四章
　　名与身，孰亲？身与货，孰多？得与亡，孰病？是故甚爱必大费，多藏必厚亡。故知足不辱，知止不殆，可以长久。
　　名疏身亲，不可损身而逐名。身少货多，不可丧身而求货。得有得病，失有失病，有爱有费，有藏有亡。欲要长久，知足守分，不见危殆矣。
　　四十五章
　　大成若缺，其用不弊故也。大满若冲，其用不穷匮也。大直若屈，大巧若拙，大辩若讷。躁胜寒，静胜热，清静能为天下政。
　　道德成满之后，以亏缺冲和为称，则其用无故弊穷匮，所以直似屈，巧如拙，辩由讷。躁热皆烦挠之名，寒静则无事之境，为正理之本也。
　　四十六章
　　天下有道，却去也走马亦戎马也以粪事田园也。天下无道，戎马甲兵也生於郊。
　　国君有道，不事走马而事田园。无道则戎马徧於郊野，言好甲兵也。事田园，劝农也。事甲兵，害物也。
　　罪莫大於可欲，祸莫大於不知足，咎莫甚於欲得。故知足之足，常足。
　　可欲之罪，求遂志也，殃咎及身。若不知足，是好贪欲也。故知足，凡事皆足矣。
　　四十七章
　　不出户，知天下；不窥牖，见天道。其出弥远，其知弥少。是以圣人不行而知，不见而名，不为而成。
　　天下之道，一也。户内与天下无二也，但修其内，自知其外。天道与人道合，但修其身，天道必应，何假远行窥牖也。故圣人不以出门求，不以见闻取，不以言论得，自然而成也。
　　四十八章
　　为学日益，为道日损，损之又损之，以至於无为。无为无所不为。取天下常以无事，及其有事，不足以取天下。
　　为博学日有所益。为道德日有所损，谓损情欲也。使至於无为无事之际，则天下之心无难取矣。
　　四十九章
　　圣人无常心，以百姓心为心。
　　百姓有欲，圣人无为。以无为之心，从有欲之心，随其性矣。
　　善者吾善之，不善者吾亦善之，得善。信者吾信之，不信者吾亦信之，得信。
　　善者，善解祗对，不善者，亦善解祇对，为得其善道。信者，信之，不信者，亦信之，为得其信理也。
　　圣人在天下惵惵，为天下浑其心。百姓皆注其耳目，圣人皆忄亥恤之。
　　圣人惵惵孜孜，与百姓混同其心，百姓注目望恩，圣人皆忄亥恤之。
　　五十章
　　出生入死，
　　修道则出生，耽欲则入死。
　　生之徒十有三，死之徒十有三，人之生动之死地十有三。夫何故？以其生生之厚。
　　人之在世，生死是常。纵死十分之中三分，有其生路。纵生十分之中三分，是其死路。为其求生之厚，不免有死有生，故动则犯其死地。
　　盖闻善摄养也生者，陆行不遇兕虎，入军不被甲丘乃。
　　害人者，兕有角，虎有爪，兵有刃。
　　兕无所驻其角，虎无所错其爪，兵无所容其刃。夫何故？以其无死地。
　　陆行知晨夕，入军识进退，能养生，善避害，故无死地。
　　五十一章
　　道生之，德畜之，物形之，势成之，是以万物莫不尊道而贵德。
　　万物赖道生德畜，形立身成，故尊道而贵德。
　　道尊德贵，夫莫之爵而常自然。
　　道德自然，非因爵赏而称尊贵。
　　故道生之，德畜之，长之育之，成之熟之，养之覆之。生而不有，为而不恃，长而不宰，是谓玄德。
　　谓道能生、畜、长、育、成、熟、覆、养之后，不宰其生，为之玄妙也。
　　五十二章
　　天下有始道也，以为天下母。既得其母，以知其子，万物也。既知其子，复守其母却守其道，没身不殆。
　　万物从道而生，故为其母。母须知其子，子须知其母，子母守为，不失其道，故身无危殆。
　　塞其兑目也，闭其门口也，终身不勤。开其门，济其事，终身不救。
　　守道者，口不贵言论，目不观好恶。违之者，事无穷救，身受勤劳。
　　见小曰明，
　　明见其微
　　守柔曰强。用其光，道也复归其明，无遗身殃，是谓袭常。
　　凡事从小至大，守柔自强，动用归道，莫失其常，故无身殃。
　　五十三章
　　使我介善也然有知，行於大道，唯施是畏。
　　使我善知，有其大道。所畏者，施行不得俗为，知道易，行道难也。
　　大道甚夷，其人好径。
　　大道如平路，人不好行，尽往邪径。
　　朝甚除，
　　日有除改，为改易衣服器皿，好玩仆马宅舍之属，
　　田甚苗，仓甚虚，
　　田畴虽有苗稼，其那仓库空虚，言费用多。
　　服文彩，
　　衣美服饰，谓绫罗绵绣也。
　　带利剑，
　　好弓剑也。
　　厌饮食，
　　烹宰不暇。
　　资货有余，
　　积聚宝货，多金玉也。
　　是谓盗跨，非道也哉。
　　如此所好，与盗贼无殊。跨是者，非道德也。
　　五十四章
　　善建立也不拔，
　　善建立事者，不可抽拔。
　　善抱不脱，
　　善抱道者，不可脱落。
　　子孙祭杞不辍。
　　有道德者，子子孙孙世世不绝祭祀。
　　修之於身，其德能真；
　　正真无邪。
　　修之於家，其德有余；
　　德业有余。
　　修之於乡，其德能长；
　　为事长远。
　　修之於国，其德能丰
　　万物丰饶。
　　修之於天下，其德能普。
　　德泽普褊。
　　故以身观身，
　　修身则吉，不修则凶。
　　以家观家，
　　修家则理，不修则乱。
　　以乡观乡，
　　修乡则和，不修则争。
　　以国观国。
　　修国则政，不修则亡。
　　以天下观天下。
　　修天下则混同，不修则渍散。
　　吾何以知天下之然？以此
　　圣人用此道，可以观天下。
　　五十五章
　　舍德之厚，比於赤子。毒虫不螫伤也，攫鸟猛兽不搏。
　　厚舍容道德之者，常如赤子，无心於物，故鸟兽见之不为伤害。搏犹害也。
　　骨弱筋柔而握固，
　　赤子柔弱，虽柔弱而能熟持坚固，为元气在也。
　　未知玄牝之合而竣精气结实作，精之至。终日号而不嗄声散为嗄。和之至。
　　玄牝，夫妇之道也。其未知之，则正精常存。号而不散，言和气至也。
　　知和曰常，益生曰详，
　　审度精气。
　　心使气曰强。
　　不使则住。
　　物壮则老，谓之非道。非道早已。
　　能知和气常存，用心审度，使资益於身为强明，又长守柔弱，壮则非道也。
　　五十六章
　　知者不言，言者不知。塞其兑，闭其门，挫其锐，解其忿，和其光，同其尘，是谓玄同。故不可得亲，不可得疏，不可得利，不可得害，不可得贵，不可得贱，故为天下贵。
　　知道者不言，为守道也。不知道者常以言语，欲行其道也。知道者塞兑闭门，挫锐解忿，和光同尘，所以无有亲疏、利害、贵贱，与道同於玄德，故得天下贵之。不知道者反此。
　　五十七章
　　以政之国，以奇用兵，以无事取天下。吾何以知天下之然？以此。
　　政可以治国，奇可以用兵。用兵将奇谋异茉，驱之死地，不可示以哀诚。治国欲安治民，莫示以奇诈。先除己之患难，然后可以拓土开疆。圣人知此二者，为政治之然也。
　　天下多忌讳，而人弥贫；
　　忌多叛乱，故立其制。讳不从所欲，故行其刑。
　　人多利器，国家滋昏；
　　人以利害为器用，是国家政治之昏乱。
　　人多知巧，奇物滋起；
　　人足奇巧，多异物以惑众。
　　法令滋彰，盗贼多有。
　　贼盗数起，畏法令而为之。
　　故圣人云：我无为而人自化，
　　不肃而成。
　　我无事而人自富，
　　各从所欲。
　　我好静而人自政，
　　不设法，以临人。
　　我无欲而人自朴。
　　不立名教，无人委知。
　　五十八章
　　其政闷闷，其人蠢蠢；其政察察，其人缺缺。
　　为政闷闷，其人蠢静。为政孜切，其人残缺。
　　祸，福之所倚侍也；福，祸之所伏藏也。孰谁也知其极？
　　人倚有祸，修福助之。不知福生，却有祸至。
　　其无政。
　　失其治也。
　　政为奇，善复为谈。人之迷，其日固久。是以圣人方而不割，廉而不秽，直而不肆，光而不耀。
　　失其政洽，政事翻作奇诈，善事复为訞乱，人迷惑久固於斯。圣人方圆而不割，廉慎而不秽浊，正直而不申肆，韬光而不晶耀也。
　　五十九章
　　治人事天，莫若式法也。夫唯式，是以早伏。早伏谓之重积德，重积德则无不充，无不充，莫知其极。能知其极，可以有国。有国之母母犹道也，可以久长。深根固蒂深植其根，蒂无标落。长生久视之道。
　　治人情，事天时，莫若守法式，故得万物早归伏。归伏之后为重积德，积德充满，莫知物之穷极。能知穷极，可以治国，然后为母。深根固蒂，为善保国家，可大可久也。
　　六十章
　　治大国，若烹小腥小腥杂类。以道莅临也天下，其鬼不神。非其鬼不神，其神不伤人，非其神不伤人，圣人亦不伤人。夫两不相伤，故德交归。
　　圣人在上，禽鱼遂性，而况於国乎？以道莅天下者，时气雍和，淫厉不作，故鬼不能为神也。万物皆有其神，为神则伤人。唯正神不伤人，圣人体道，亦不伤人，故交归於德。
　　六十一章
　　大国者下流，天下之郊，天下之郊牝。
　　牝，雌也，为柔。
　　常以静雌守静也胜牡。
　　牡，雄也，为刚。大国如川源下流，众物皆归，天下混一，四方为郊，常以柔胜刚也。
　　故大国以下小国，则取小国；小国以下大国，则聚大国。故或下而取，或下而聚。夫大国不过欲兼畜人，小国不过欲入事人。夫两者各得其所欲，大欲畜，小欲事。故大者宜为下。
　　大国以礼小国，小国以礼大国，大国欲畜人，小国入事人。虽两有所求，大者宜下取。
　　六十二章
　　道者万物之奥，善人之宝，不善人之所不保。
　　深奥者莫过於道，善人所为你宝，不善人不解所保持。
　　美言可以市，尊行可以加人。
　　善能取与。
　　人之不善，奚弃之有？故立天子，置三公，
　　天子治三公，三公治百职，百职治万民，故无弃人。
　　虽有拱璧以四马骏马，不如坐进此道。
　　道与四马拱璧皆能行，唯修道者身不往。
　　古之所以贵此道者，何不曰求以得，有罪以免？故为天下贵。
　　古者云：不须日行大道，济利一切，但无罪僭，便为贵也。
　　六十三章
　　为无为无作用也，事无事不劳役也，味无味守淡泊也。大小多少，报怨以德。
　　大之与小，多之与少，尽以德服之，必无怨恶也。
　　图难於易，为大於细微也。天下难事，必作於易，大事必作於小。
　　凡事先易后难，从小至大，则难事易为，大事易作。
　　夫轻诺必寡信，
　　先轻唯诺，后必无应。
　　多易必多难。
　　容易施为，终难成立。
　　是以圣人犹难之，故终无难。
　　历试诸难，后成功德。
　　六十四章
　　其安易持，
　　安静则易保持。
　　其未兆易谋，
　　未有形兆，则易谋度。
　　其毳易破，
　　当织毳时，则易破除。
　　其微易散。
　　物微小，则易为分散。
　　为之於未有，治之於未乱。
　　治乱於未乱之前，为事於未成之际，豫备不虞。
　　合抱之木，生於毫末；九重之台，起於累土；百仞之高，起於足下。
　　从微至着，以小成大。
　　为者败之，执者失之。是以圣人无为，故无败，无执，故无失。人之从事，常於几微也成而败之。慎终如始，则无败事。
　　世人执着有欲，动则乖违。圣人常事无为，不见衰盛。世人又不能敬始慎终，才拟施为，早已败失。
　　是以圣人欲不欲，不贵难得之货；学不学，备众人之所过，以辅万物之自然而不敢为。
　　欲於不欲，学於不学，不重货财，不贪名位，如此则备见众人之过，乃辅成万物，以至於自然，此盛人之旨也。
　　六十五章
　　古之善为道者，非以明人，将以娱之悦乐也。人之难治，以其知故谓有分别。以智治国，国之贼害也，不以智治国，国之德富有其事。知此两者以智不以智也，亦为楷式定法也。常知楷式，是谓玄德治本玄。德深远，与物反，然后乃至大顺。
　　古之为治者，非要人明好恶，有分别，只欲使其娱乐，无识无知。如有所知，故为难治。智慧生奸，诈深为贼，害之端。玄德用楷式，时情尽遣，归於大顺。
　　六十六章
　　江海所以能为百谷王者，以其善下之，故能为百谷王。
　　江海下流，百谷归之。
　　是以圣人欲上人，以其言下之；
　　谓存恤也
　　欲先人，以其身后之。
　　行济度也
　　是以处上其人不重责也，处前而人不害损也，是以天下乐推而不厌。以其无争，故天下莫能与之争。
　　圣人在位有接下奉上之心，处前有先人后己之德，众无厌倦，常日乐推，谁能与争？
　　六十七章
　　天下皆以我大，不笑。夫唯大，故似不笑。若笑久，其小。
　　天下以道至大，故不可笑校，谓其大，故不笑校。若人笑校得久，有也其小矣。
　　我有三宝，宝而持之。一曰慈，二曰俭，三曰不敢为天下先。
　　以慈俭不先为三宝，圣人如珍宝执持。
　　夫慈，故能勇；
　　慈为救物，故勇。
　　俭，故能广；
　　俭能节用，故广。
　　不敢为天下先，故能成器长。
　　不为先，能谦让，故得为长。
　　今舍其慈且勇，舍其俭且广，舍其后且先，死矣。
　　今勇而不慈，广而不俭，先而不后，为取死之道也。
　　夫慈，以陈军阵也则正，以守狩音则固守城邑也。天将救之，以慈卫之。
　　阵以慈则不杀，守以慈则不害。应天顺人，自有救卫。
　　六十八章
　　古之善为士者不武存治道也，善战者不怒不尚煞也，善胜敌者不争能阵无战，善用人者为下。
　　两军相交，礼在其间。
　　是谓不争之德，是谓用人之力，是谓配天古之极。
　　武以定难，善治国者无难，故不尚武也。若事不获己而用兵戈，不怒其寇，不与敌争，以礼下人，务取其胜，将德配天，是古之极法也。
　　六十九章
　　用兵有言。
　　古人有言。
　　吾不敢求为主为祸之首而为客，
　　言不获己。
　　不敢进寸而退尺。
　　无侵吞之意也。
　　是谓行无行，
　　有令无行。
　　攘无臂，
　　有收无取。
　　执无兵，
　　有兵无用。
　　仍无敌。
　　以法行军，何敌之有。
　　祸莫大於侮敌，
　　怀轻敌也。
　　侮敌则几亡吾宝。
　　自己兵也。
　　故抗拒也兵相加，若哀者胜。
　　善战虽无敌可当，若轻敌必丧自己。夫两兵相加，柔者胜强。
　　七十章
　　吾言甚易知，甚易行。
　　无私也，无难也。
　　天下莫能知，莫能行深奥也。言有宗，事有君。
　　出言依宗祖，为事存君臣。
　　夫唯无知，是以莫我知。
　　世有所不知，圣人亦不能知之。
　　知我者希，则我者贵。
　　知道者希，则道者贵。
　　是以圣人被褐怀玉。
　　弊衣为被褐，抱道为怀玉。
　　七十一章
　　知不知，上
　　得其道也。
　　不知知，病。
　　强去知解。
　　圣人不病，
　　无所思虑。
　　以其病病，是以不病。
　　病於所知，故得无病。
　　七十二章
　　人不畏威，则大威至。
　　出入慎虑，必无大过。
　　无狭其所居，
　　无容愁悴，常存止取。
　　无厌其所生。
　　生期有限，何可逼迫。
　　夫唯不厌，是以不厌。
　　乃可长生。
　　故圣人自知不自见，自爱不自贵。
　　不求见闻，自知也。不爱荣华，自贵也。
　　去彼取此。
　　去彼亡生，取此得道。
　　七十三章
　　勇於敢则杀，
　　汏去便往。
　　勇於不敢则活。
　　审度事宜。
　　此两者，或利或害。天之所恶，孰知其故。
　　人不知天道贵无欲，恶利害。
　　天之道，不争而善胜，不言而善应，不召而自来，不言而善谋。天网恢恢，疏而不失。
　　天道常健，所以自胜自应，自来自谋。万物虽众，以道网罗，拟往何之？故无疏失。
　　七十四章
　　人常不畏死，奈何以死惧之。
　　人世少有全身远害者。多恣贪叨，不畏刑法，是不惧死也。
　　若使人常不畏死，而为奇者，吾试得而杀之，
　　若人不畏死，世有奇者，焉得取次而杀之？
　　孰敢？
　　谁敢杀识死之人也。
　　有司杀者杀。
　　主刑宪者
　　夫代司杀者，是代大匠斲。
　　秉法之人斲权也。
　　夫代大匠斲，希不伤其手。
　　虽大匠少有伤其手，或失之轻，或失之重。
　　七十五章
　　人之饥，以其上食税之多，是以饥。
　　赋敛重也。
　　人之难治，以其上有为，是以难治。
　　酷法临人。
　　人之轻死，以其生生之厚，是以轻死。
　　重滋味，积珠金。
　　夫唯无以生为者，是贤於贵生。
　　求生之厚者，死。求生之薄者，生。
　　七十六章
　　人之生柔弱，其死坚强。
　　神魂在则柔弱，其散也坚强。
　　万物草木之生也柔义，
　　微生曰义。
　　其死也枯槁。
　　气存则柔弱，其绝也枯槁。
　　故坚强者死之徒，柔弱者生之徒。是以兵强则不胜，木强则拱。
　　兵务和众，木要中材。
　　故强大居下、柔弱处上。
　　枝梢处上，根株在下。兵士在前，主军在后。
　　七十七章
　　天之道，其由张弓。高者抑之，下者举之，有余者损之，不足者与之。天之道，损有余补不足。人道则不然，损不足奉有余。
　　天贵和顺，弓尚调均，大小无偏，高下有等，以此治世，谓之太平。人道不然，奉强遏弱，将少就多，谓就权要。
　　孰能有余奉天下？唯有道者。
　　分上所有，将济不足。
　　是以圣人为而不恃，成功不处，斯不贵贤。
　　圣人推功让禄，德及贤良。
　　七十八章
　　天下柔弱莫过於水，而攻坚强莫之能先，其无以易之。
　　水能淬铁，不可易也。
　　故柔胜刚，弱胜强。天下莫能知，莫能行。
　　阴能消阳，柔能胜强，天下少有知者，少有行者。
　　受国之垢，是谓社稷主；受国不祥，是谓天下王。正言若反。
　　国之艰难，诸侯当之。天下多难，唯王治之。是谓为政之道。
　　七十九章
　　和大怨，必有余怨，安可以为善？
　　先有怨恶，后能平治，未足为善。
　　是以圣人执左契符契也，不责於人，故有德司契，无德司辙。
　　有德者，凡事与人符契，不责於人。无德者，常欲使人合辙，故有怨雠。辙犹迹也。
　　天道无亲，常与去声善人。
　　天道无有亲疏，常与善人合德。
　　八十章
　　小国寡人，有什伯之器才智之人而不用不任用也，使人重死而不徙。
　　小国无用大道治国之臣，而任有才智之士，使严立法制，禁戢人民，使人冒死而远适他国。圣人欲行大道，不用才智，使人重死而不去也。徙犹移也。
　　虽有舟举，无所乘之；
　　不劳运动。
　　有甲兵，无所阵之；
　　无有战争。
　　使人复结绳而用之。
　　却使还淳。
　　甘其食，美其服，
　　不饥不寒。
　　安其居，乐其俗。
　　家给人足，无有徭役。
　　邻国相望，
　　四境不侵。
　　鸡狗之声相闻，
　　邻里相近
　　使人至老死，不相往来。
　　使人一世自足，至死不相借贷。
　　八十一章
　　信言不美，美言不信。
　　直露情诚。
　　知者不博，博者不知。
　　不必采访。
　　善者不辩，辩者不善。
　　不假繁艳。
　　圣人不积恣音，既尽也以为人己愈胜也有，既以与人己愈多。天之道，利而不害；圣人之道，为而不争。
　　圣人无积聚，圣人为人，人为圣人，圣人与人，人与圣人，所以转多转有也。天道有利而不害，圣人有德而不争也。
　　道德真经次解卷下竟
　　
