通玄真经缵义
　　经名：通玄真经缵义。元人杜道坚撰，约出於至大三年。底本出处：《正统道藏》洞神部玉诀类。参校本：《二十二子》影印光绪三年重刻明武英殿聚珍版本（简称众珍本）。
　　目　录
　　文子
　　序
　　卷一
　　道原篇
　　卷二
　　精诚篇
　　卷三
　　九守篇
　　卷四
　　符言篇
　　卷五
　　道德篇
　　卷六
　　上德篇
　　卷七
　　微明篇
　　卷八
　　自然篇
　　卷九
　　下德篇
　　卷十
　　上仁篇
　　卷十一
　　上义篇
　　卷十二
　　上礼篇
　　通玄真经缵义释音
　　文　子
　　文子，姓辛，名钘，一名计然，葵丘濮上人也。师事老子。楚平王问曰：闻子得道於老聃，可得闻乎？对曰：道德匡邪以为正，振乱以为治。醇德复生，天下安宁，要在一人。故积德成王，积怒成亡。尧舜以是昌，桀纣以是殃。王曰：敬闻命矣。后‘南游吴越，范蠡师之。越欲伐吴，蠡谏曰：臣闻之师曰：兵，凶器。战，逆德。争者，事之末也。阴谋逆德，好用凶器，试身於所末，不可。勾践不听。败於夫椒。后位以上大夫，弗就。隐吴兴余英禺山。相传以为登云而升。按《寰宇记》《吴兴志》俱载：余英东南三十里，有计筹山，越大夫计然尝登此山，筹度地形。因名焉。今山阳白石顶通玄观，乃故隐处也。其紫云关升元观，即古常清观，宋乾道间改赐今额。山之半有曰登云石者在。着《文子》十二篇，唐封通玄真人，书为《通玄真经》。
　　通玄真经缵义序
　　《文子》者，《道德经》之传也。老子本《易》而着书，文子法老而立言。所以发明皇帝王伯之道。欲为君者，必羲轩之君；为民者，皆大庭、葛天之民。其垂意於世亦深矣。后人莫究，或相诋訾。今南谷杜高士探易老之赜，合儒老之说，每以着书立言为心。其行于世者，有《道德原旨》若干卷。初居吴兴计筹山，授奇访古，得文子故居之地，创白石通玄观，复得《文子全书》。遂为析篇章，分句读，缵义附说，使学者目击道存。予尝谓乾坤开辟之后，天道自北而南，圣朝肇基，朔方元运。一转六合合为家，洪荒之世复见。今日南谷应运着书以昭皇道，将措斯世於华胥氏之域。山林士不忘致君泽民之心，诚可尚也，吾教有人，喜而序其端云，至大三年六月旦日，玄教嗣师昊全节敬书。
　　古之士用人家国，必有世外隐者为之师，磨砻淬厉，受其书，尽其道，然后功成而名立。越有上将军范蠡，其师为计然。计然亲见圣人於衰周，怀至宝而不耀，尝究观天道、人事、强弱、兴废、自然之理，着书十有二篇，蠡用之平吴而霸越，又以其绪余全身肥家，三积三散，保其令名。观蠡之始终以信其师之道，观蠡屡对勾践之言，皆其师之言也。其书与诸子为道家。柳子厚芟除冗驳，掇取精微，自为一书，颇发其意，惜不传。南谷先生按图以得计然旧居之山，踞高峰之峻峙，俯具区之渺弥。既为之筑室肖象，复取《文子》作缵义，融会贯通，削崄就夷，发舒皇帝、王伯之蕴，与所着《玄经原旨》并行於代。先生有道者，其清勤俭素不争而善胜，深得柱下宗旨。立言立事，见於荐绅韦布之所论着，固已勒坚石而锓华梓矣。抑太史公之论陶朱，谓其苦身戮力与越深谋，又谓苦身戮力致产数千万，复言之不厌。先生於此，事异而同其功，名高而不享其富，则其所以得於计然之书者，岂在文字章句之末？去之千载，真有若合符契者焉。独恨名卿大夫知先生者多，登门问道不少，乃未能尽用其说，如古人之谋国，岂信道之未笃欤？山林之士不忘斯世，肉食其忘之欤？不然，所以尊吾老子之道者，何所为而然也？余故表记范师友之所从，受于篇端，以俟至大。庚戌仲夏，庐山道士寓南真馆黄石翁序。
　　古之君天下者，太上无为，其次有为。是故皇以道化，帝以德教，王以功劝，伯以力率。四者之治，若四时焉。天道流行，固非人力之能强，然则时有可行，道无终否。冬变而春存乎岁，伯变而皇存乎君。此文子作而皇道昭矣。文子，晋之公孙，姓辛氏，名钘，字计然，文子其号。家睢之葵丘，属宋地，一称宋钘。师老子学，早闻大道。着书十有二篇，曰《文子》归本老子之言，历陈天人之道，时变之宜，萃万古於一编，诚经世之枢要也。楚平王聘而问道，范蠡从而师之，勾践位以大夫。佐越平吴，功成不有，退隐封禺之地，登云仙去。吴兴计筹之肠，乃其故处。唐玄宗时征士徐灵府隐修衡岳，往文子之书上进，遂封通玄真人，号其书为《通玄真经》。仆生江左，身老吴邦，访文子之遗综，建白石通玄观，因获《文子》故编，暇日分章缵义，参赞玄风，若夫化教劝率、道德功力之辩，则不无望於世之大贤云尔。后学当涂南谷子杜道坚谨序。
　　通玄真经缵义卷之一
　　南谷子杜道坚纂
　　《文子》於章首多称老子曰者，尊师也。此盖当时记习老子之言，故不敢自有其名。书十有二篇，凡一百八十八章。道坚不揆浅陋，随义析之，增八十一章，章别其旨，题曰《缵义》，以便观览云。
　　道原篇
　　老子曰：有物混成，先天地生，惟象无形，窈窈冥冥，寂寥澹泊，不闻其声，吾强为之名，字之曰道。夫道者，高不可极，深不可测，苞裹天地，禀受无形，源流泏泏，冲而不盈，浊以静之徐清，施之无穷，无所朝夕，表之不盈一握，约而能张，幽而能明，柔而能刚，舍阴吐阳，而章三光。山以之高，渊以之深，兽以之走，鸟以之飞，鳞以之游，凤以之翔，星历以之行。以亡取存，以卑取尊，以退取先。
　　道原於天，万物斯长。道且强名，何名非强？是故生天地，育万物，变化有无，不测其妙者，道也；安天下，抚兆民，进退存亡，不失其正者，圣人也。惟知道，则亡可存，卑可尊，退可先矣。
　　古者三皇得道之统，立於中央，神与化游，以抚四方，是故能天运地滞，轮转而无废，水流而不止，与物终始，风兴云蒸，雷声雨降，并应无穷。已雕已琢，还复於朴。无为为之而合乎生死，无为言之而通乎道#1德，恬愉无矜而得乎和，有万不同而便乎生。和阴阳，节四时，调五行，润乎草木，浸乎金石，禽兽硕大，毫毛润泽，鸟卵不败，兽胎不殰，父无丧子之忧，兄无哭弟之哀，童子不孤，妇人不孀，虹蜺不见，盗贼不行，含德之所致也。
　　上古之君，法天道为治本，与造化以同游。故道纯德全，民康物阜，靡不各遂生成之性。道不悖，则物无伤焉。
　　大#2常之道，生物而不有，成化而不宰。万物恃之而生，莫之知德；恃之而死，莫之能怨。收藏畜积而不加富，布施禀受而不益贫。忽兮恍兮不可为象兮，恍兮忽兮用不诎兮，窈兮冥兮应化无形兮，遂兮通兮不虚动兮，与刚柔卷舒兮，与阴阳俛仰兮。
　　能生生而不自生，能化化而不自化，夫是之谓大常之道。圣人则之，君天下而子庶民。化行道合，盛德之世也。
　　老子曰：大丈夫恬然无思，担然无虑，以天为盖，以地为车，以四时为马，以阴阳为御。行乎无路，游乎无怠，出乎无门。以天为盖，则#3无所不覆也；以地为车，则无所不载也；四时为马，则无所不使也；阴阳为御，则无所不傋。是故疾而不摇，远而不劳，四支不动，聪明不损，而照见天下者，执道之要观无穷之地也。故天下之事不可为也，因其自然而推之；万物之变不可究#4也，秉其要而归之。是以圣人内修其本而不外饰其末，厉其精神，偃其知见，故漠然无为而无不为，无治而无不治也，所谓无为者不先物为也，无治者不易自然也，无不治者，因物之相然。
　　道在吾身，与天为一。夫国之有臣佐，犹天之有岁时也。大丈夫出佐明君，为民司命，察天时，明物理，循自然之道，行无为之化，则吾之身修，而政无不治矣。
　　老子曰：执道以御民者，事来而循之，物动而因之，万物之化，无不应也，百事#5之变，无不耦也。故道者，虚无、平易、清静、柔弱、纯粹素朴，此五者，道之形象也。虚无者道之舍也，平易者道之素也，清静者道之鉴也，柔弱者道之用也，反者道之常也，柔者道之刚也，弱者道之强也，纯粹素朴者道之干也。
　　大道无形，太平无象，而曰虚无。平易清静，柔弱纯粹，素朴为道。形象者，其形岂其形，其象岂其象哉？惟不以形象执而造虚玄之用者，乃可与言御民之道也。
　　虚者中无载也，平者心无虑#6也，嗜欲不载虚之至也，无所好憎平之至也，一而不变静之至也，不与物杂粹之至也，不忧不乐德之至也。
　　太极中虚，神明与俱，人能心虚而道自居。一有所载，则嗜欲窒；好憎生，神将去矣。神去道丧，形有不亡者乎？惟至德之人不与物杂，一而不变，心虚气平，忧乐何有哉？
　　夫至人之治也，弃其聪明，灭其文章，依道废智，与民同出乎公，约其所守，寡其所求，去其诱慕，除其嗜欲，损其思虑。约其所守即察，寡其所求即得。故以中制外，百事不废，中能得之，则外能牧之。中之得也，五藏宁，思虑平，筋骨劲强，耳目聪明。大道坦坦，去身不远，求之远者，往而复返。
　　文灭质，博溺心，外重则内轻，是以大丈夫处其实，不居其华。至人之治无他，恭默无为而已。返身而求道，岂远乎哉？
　　老子曰：圣人忘乎治人，而在乎自理，贵忘乎势位，而在乎自得，自得即天下得我矣。乐忘乎富贵而在乎和知大已而小天下，几於道矣。故曰：致虚极也，守静笃也，万物并作，吾以观其复圣人无名，未忘其功；神人无功，未忘乎己。至人无己，非无吾身也，大己而小天下也。唯有所待而后行，故圣人之大宝曰位。
　　夫道者陶冶万类#7，终始无形，寂然不动，大通混冥，深宏广大不可为外，析豪剖芒不可为内，无环堵之宇，而生有无之总名也。真人体之以虚无、平易、清静、柔弱、纯粹素朴，不与物杂，至得天地之道，故谓之真人。
　　道无形，故能陶冶万物；道无名，故能总括诸有。真人体道，虚心静神，则天地之道得矣。
　　真人者，大己而小天下，贵治身而贱治人，不以物滑和，不以欲乱情，隐其名姓，有道则隐，无道则见，为无为，事无事，知不知也。怀大#8道，包天心，嘘吸阴阳，吐故纳新，与阴俱闭，与阳俱开，与刚柔卷舒，与阴阳俛仰，与天同心，与道同#9体。无所乐，无所苦，无所喜，无所怒，万物玄同，无非无是。夫形伤乎寒暑燥湿之虐者，形究而神杜；神伤於喜怒思虑之患者，神尽而形有余。故真人用心复性，依神相扶，而得终始，是以其寝不梦，觉而无忧。
　　外曲者，人之道也；内直者，天之道也。内直外曲，天人相应，未有不济者矣。是以真人隐其姓名，有道则隐，不夺人之功也；无道则见，将救时之弊也。惟能与天同心，与道同体，故能复性依神，相扶而得终始矣。
　　孔子问道，
　　老子曰：正汝形，一汝视，天和将至；摄汝知，正汝度，神将来舍；德将为汝容，道将为汝居；瞳兮若新生之犊，而无求其故；形若枯木，心若死灰，真其实知而不以曲，故自持恢恢，无心可谋，明白四达，能无知乎。
　　道有体用，圣无二心。玄圣素王，体用二而道则一也。孔子天纵之圣，岂不知道？而乃问於老子，必有得於言外之意者。故有犹龙之欺。
　　老子曰：夫事生者应变而动，变生於时，知时者无常之行。故道可道，非常道；名可名，非常名。书者言之所生也，言出於智，智者不知，非常道也。名可名，非藏书者也。多言#10数穷，不如守中，绝学无忧，绝圣弃智，民利百倍。
　　书载言，言载道。贵书所以贵道也。是故知时者，事生而变，应变而动；知书者，言出於智，智者不知。惟不泥於书而滞於事，绝其学，弃其智，始可与言应变之权。
　　人生而静，天之性也；感物而动，性之欲也；物至而应，智之动也。智与物接，而好憎生焉，好憎成形而智出於外，不能反己而天理灭矣。是故圣人不以人易天，外与物化而内不失情，故通於道者，反於清静，究於物者，终於无为。以恬养智，以漠合神，即乎无门。循天者与道游也，随人者与俗交也，故圣人不以事滑天，不以欲乱情，不谋而当，不言而信，不虑而得，不为而成，是以处上而民不重，居前而人不害，天下归之，奸邪畏之，以其无争於万物也，故莫敢与之争。
　　天性本静，物欲滑之。静者动，则天性凿矣。惟圣人外与物化，心与天游，物我玄同，何争之有？
　　老子曰：夫人从欲失性，动未尝正也，以治国则乱，以治身则秽。故不闻道者，无以反其性，不通物者，不能清静。原人之性无邪秽，久湛於物即易，易而忘其本，即合於其若性。水之性欲清，沙石秽之；人之性欲平，嗜欲害之，唯圣人能遗物反己。是故圣人不以智役物，不以欲滑和，其於乐不忻忻，其於忧不惋惋。是以高而不危，安而不倾，故听善言便计，虽愚者知说之，称圣德高行，虽不肖者知慕之。说之者众而用之者寡，慕之者多而行之者少，所以然者牵於物而系於俗，故曰：我无为而民自化，我无事而民自富，我好静而民自正，我无欲而民自朴。
　　心静则明，水静则清，理也。学术不正，习与性成，则静者动，明者昏矣。遇贤师而闻善言，心有所悟，则可复其性。初之天合於大道，以之修身则身修，以之治国则国治。是以圣人之道，上无为民自化，上无事民自富，上好静民自正，上无欲民自朴。
　　清静者德之至也，柔弱者道之用也。虚无恬愉者，万物之祖也，三者行则沦於无形，无形者一之谓也。一者无心合於天下也。布德不溉，用之不勤，视之不见，听之不闻。无形而有形生焉，无声而五音鸣焉，无味而五味形焉，无色而五色成焉，故有生於无，实生於虚。音之数不过五，五音之变不可胜听也；味之数不过五，五味之变不可胜尝也；色之数不过五，五色之变不可胜观也。音者宫立而五音形矣，味者甘立而五味定矣，色者白立而五色成矣，道者一立而万物生矣。故一之理施於四海，一之嘏察於天地，其全也敦兮其若朴，其散也浑兮其若浊。浊而徐清，冲而徐盈，澹然若大海，泛兮若浮云，若无而有，若亡而存。
　　道无形而生有形，始乎无始，终乎无终。一元之炁，肇於太易。太易其万物之祖乎？一生二而阴阳分，五炁布而万化兴。圣人之心合於太易，清静虚无，德被四海，万物归焉而不为主，道大无形，与天为一。若夫耳之於声，目之於色，口之於味，则是与人同者也。圣人何容心哉？
　　老子曰：万物之总，皆阅一孔，百事之根，皆出一门。故圣人一度循轨，不变其故，不易其常，放准循绳，曲因其常。夫喜怒者道之邪也，忧悲者德之失也，好憎者心之过也，嗜欲者生之累也。人大怒破阴，大喜坠阳，薄气发暗，惊怖为狂，忧悲焦心，疾乃成积，人能除此五者，即合於神明。神明者得之内也，得其内者五藏宁，思虑平，耳目聪明，筋骨劲直。疏达而不悖，坚强而不匮，无所太过，无所不逮。
　　包众妙，总万物者，其道乎？神而明之，感而通之，显幽阐微，无乎不在。是故物得之而昌，民得之而康，时君得之则可以体皇极而御四方。
　　天下莫柔弱於水，水之道也，广不可极，深不可测，长极无穷，远沦无涯，息耗减益，过於不訾。上天为雨露，下地为润泽，万物不得不生，百事不得不成，大包群生而无私好，泽及蛟蛲而不求报，富赡天下而不既，德施百姓而不费，行不可得而穷极，微不可得而把握，系之不创，刺之不伤，斩之不断，灼之不熏，淖约流循而不可靡散，利贯金石强沦天下，有余不足任天下取与，禀受万物而无所先后，无私无公与天地洪同，是谓至德。夫水所以能成其至德者，以其悼约润滑也。故曰：天下之至柔，驰骋天下之至坚，无有入於无间。
　　天一生水，善利万物，功至博也。天不得水不运，地不得水不载，物不得水不生，民不得水不活。雨露四时，润泽群品；淖约流行，处下不争，禹德似之，故能顺水之性，而地平天成。
　　夫无形者物之太祖，无音者类之太宗。真人者通於灵府，与造化者为人，执玄德於心，而化驰如神。是故不道之道，芒乎大哉。未发号施令而移风易俗，其惟心行也。万物有所生而独知其根，百事有所出而独守其门，故能穷，无穷，极无极，照物而不眩，响应而不知。
　　道无定形，随物赋形，变化见矣。德无常师，主善为师，体用得矣。故真人者，蕴乎道德，通於神明。物有所生，独知其根。事有所出，独守其门。无穷无极，而与造化者为人。
　　老子曰：夫得道者志弱而事强，心虚而应当。志弱者柔毳安静，藏於不敢，行於不能，澹然无为，动不失时，故贵必以贱为本，高必以下为基，托小以包大，在中以制外，行柔而刚，力无不胜，敌无不陵，应化揆时，莫能害之。欲刚者必以柔守之，欲强者必以弱保之，积柔即刚，积弱即强，观其所积，以知存亡。强胜不若於己者，至於若己者而格；柔胜出於己者其力不可量。故兵强即灭，木强即折，革强即裂，齿坚於舌而先毙，故柔弱者生之干也，坚强者死之徒也，
　　物傋於我，道存乎心。知我之天，知人之天，而物之天者，得矣。水至柔也，载舟则刚，民至弱也，戴主则强。善用道者，可以守柔弱而胜刚强。
　　先唱者穷之路，后动者达之原。夫执道以耦变，先亦制后，后亦制先，何则不失所以制人，人亦不能制也。所谓后者调其数而合其时，时之变则间不容息，先之则大过，后之则不及，日回月周，时不与人游。故圣人不贵尺之璧，而贵寸之阴，时难得而易失，故圣人随时而举事，因资而立功，守清道，拘雌节，因循而应变，常后而不先，柔弱以静，安徐以定，功大靡坚，莫能与之争也。
　　事至而应，道贵得中。过与不及，皆能害事。惟先后不失其时，则中道得而凡事济矣。是以圣人出处以时，先后有度，夫我不失於制人，则人亦不能制我也。
　　老子曰：机械之心藏于中，即纯白之不粹。神德不全於身者，不知何远之能怀。欲害之心忘乎中者，即饥虎可尾也，而况於人乎。体道者佚而不穷，任数者劳而无功。夫法刻刑诛者，非帝王之业也；棰策繁用者，非致远之御也。好憎繁多，祸乃相随，故先王之法非所作也，所因也，其禁诛非所为也，所守也。故能因即大，作即细，能守即固，为即败。
　　执机械，逐饥虎，几不免虎口之患。惟我无机心，虎亦无伤焉。是故体道者佚，任数者劳。天下之理有不难见，易则易知，简则易从。夫法无刑诛之刻，则易於治；御无棰策之繁，则能致远。是以先王之法，因而不作，禁非止恶，守而不为，故可以成久大之业也。
　　夫任耳目以听视者，劳心而不明，以智虑而为理者，苦心而无功。任一人之材，难以致治，一人之能，不足以治三亩之宅。循道理之数，因天地自然，即六合不足均也。听失於非誉，目淫於采色，礼亶不足以防爱，诚心可以怀远。故兵莫憯於志而镆铘为下；寇莫大於阴阳，而枹鼓为细。所谓大寇伏尸不言节，中寇藏於山，小寇藏於民间。故曰民多智能，奇物滋起，法令滋章，盗贼多有，去彼取此，天殃不起。故以智治国，国之贼；不以智治国，国之德。
　　视听劳则心不明，智虑重则事不理。任一人之材而求为治也，难矣。志诚心可以怀远，众力可以成功，即六合不足，均也。夫病乎身者，阴阳冠之；贼乎国者，奸宄冠之。不以智为治，乃为国之福。
　　夫＃11无形大，有形细；无形多，有形少；无形强，有形弱；无形实，有形虚。有形者遂事也，无形者作始也，遂事者成器也，作始者朴也。有形则有声，无形则无声，有形产於无形，故无形者有形之始也。广厚有名，有名者贵全也；俭薄无名，无名者贱轻也。殷富有名，有名者尊宠也；贫寡无名，无名者卑辱也。雄牡有名，有名者章德也；雌牝无名，无名者隐约也。有余者有名，有名者高贤也；不足者无名，无名者任下也。有功即有名，无功即无名。有名产於无名，无名者有名之母也。夫道，有无相生也，难易相成也。是以圣人执道虚静微妙，以成其德。故有道即有德，有德即有功，有功即有名，有名即复归於道，功名长久，终身无咎。
　　天下之物，无生有，有生无，故无形为有形之始。道无名，物有名，而无名乃有名之母也。知名与身孰亲，身与货孰多，则名不必高，货不必厚。是以圣人执道以成其德，功成身退，自古及今，其名不去。
　　王公有功名，孤寡无功名，故曰：圣人自谓孤寡，归其根本，功成而不有，故有功以为利，无名以为用。古者民童蒙，不知西东，貌不离情，言不出行，行出无容，言而不文。其衣致暖而无采，其兵钝而无刃，行蹎蹎，视暝暝，凿井而饮，耕田而食，不布施，不求德，高下不相倾，长短不相形。风齐於俗可随也，事周於能易为也。矜伪以惑世，轲行以迷众，圣人不以为民俗。
　　古者，民童蒙不知西东，言无文，衣无彩，耕食凿饮，不施不求，各足於己。是故王公大人自称孤寡，而有道者不以名杀身，不以政事杀民，不以货财杀子孙，不以学术杀天下。后世不以功名利禄累其心。孰肯以矜伪惑世，轲行迷众者哉？
　　通玄真经缵义卷之一竟
　　＃1 道：聚珍本作『德』。
　　＃2 大：聚珍本作『天』。
　　＃3 则：原作『即』，据聚珍本改。
　　＃4 究：聚珍本作『救』。
　　＃5 事：原作『年』，据聚珍本改。
　　＃6 虑：聚珍本作『累』。
　　＃7 类：聚珍本作『物』。
　　＃8 大：聚珍本作『天』。
　　＃9 同：原作『为』，据聚珍本改。
　　＃10 言：原作『闻』，据聚珍本改。
　　＃11 夫：原作『天』，据聚珍本改。
　　通玄真经缵义卷之二
　　南谷子杜道坚纂
　　精诚篇
　　老子曰：天致其高，地致其厚，日月照，列星朗，阴阳和，非有为焉。正其道而物自然，阴阳四时，非生万物也，雨露时降，非养草木也，神明接，阴阳和，万物生矣。夫道者藏精於内，栖神於心，静漠恬澹，悦穆胸中，廓然无形，寂然无声。官府若无事，朝廷若无人，无隐士，无逸民，无劳役，无冤刑，天下莫不仰上之德，象主之旨，绝国殊俗，莫不重译而至，非家至而人见之也，推其诚心，施之天下而已。故赏善罚#1暴者，致#2令也，其所以能行者，精诚也。令虽明不能独行，必待精诚。，故总道以被民而民弗从者，精诚弗至也。
　　古之圣人官天地，府万物，藏精存诚，无形无声，正其道，而任物之自然。当是时也，朝无幸臣，野无遗逸，国无游民，干戈不起，劳役不兴，四民乐业，故不待家至人晓，而坐致隆平。
　　老子曰：天设日月，列星辰，张四时，调阴阳，日以暴之，夜以息之，风以乾之，雨露以濡之。其生物也，莫见其所养而万物长，其杀物也，莫见其所养而万物亡。此谓神明。是故圣人象之，其起福也，不见其所以而福起；其除祸也，不见其所由而祸除。稽之不得，察之不虚。日计不足，岁计有余。寂然无声，一言而大动天下，是以天#3心动化者也。故精诚内形气，动於天，景星见，黄龙下，凤凰至，醴泉出，嘉谷生，河不满溢，海不波涌；
　　日月星辰，天之神。水火土石，地之神。雨、风、露、雷、暑、寒、昼、夜，皆神也。人性最灵，是又神於物者矣。天之生物，不见所养，日见其长。圣人养民，除害兴利亦如之。皆由精诚内着，气感於天，阴阳顺之，神明佑之，而嘉祥至矣。
　　逆天暴物，即日月薄蚀，五星失行，四时相乘，昼冥宵光，山崩川涸，冬雷夏霜，天之与人有以相通。故国之殂亡也，天文变，世俗乱，虹蜺见，万物有以相连，精气有以相薄。故神明之事，不可以智巧为也，不可强力致也。故大人与天地合德，与日月合明，与鬼神合灵，与四时合信。怀天心，抱地气，执冲含和，不下堂而行四海，变易习俗，民化迁善，若出诸己，能以神化者也。
　　天人一气，隐显相通。和气致祥，沴气致殃，未有不由人主者也。故夫逆天暴物，悖道败德，皇天震怒，祸亦随之。有如成王悔过，偃禾返风；宋君一言，火星退舍，是皆精诚格天，转祸为祥之征。
　　老子曰：夫人道者，全性保真，不亏其身，遭急迫难，精通乎天。若乃未始出其宗者，何为而不成，死生同域，不可胁凌。又况官天地，府万物，返造化，含至和而已，未尝死者也。精诚形乎内，而外谕於人心，此不传之道也。
　　人之生也，受命於天者同。故性无不善，全性保真，不亏其身，精通于天，何为不成？至若返造化，含至和，而未尝死者，夫是之谓真人。
　　圣人在上，怀道而不言，泽及万民，故不言之教芒乎大哉。君臣乖心，倍谲见乎天，神气相应征矣，此谓不言之辩，不道之道也。夫召远者，使无为焉，亲近者，言无事焉，唯夜行者能有之，故却走马以粪，车轨不接於远方之外，是谓坐驰陆沉。天道无私就也，无私去也，能者有余，拙者不足，顺之者利，逆之者凶。是故以智为治者，难以持国，唯同乎大和，而持自然应者，为能有之。
　　圣人怀道泽及民，祥可见也。君臣乖心见乎天，殃可见也。远者无为，近者无事，神气应征，有不待召而至矣。无私就，无私去，有余不足，同乎大和。不言之教，自然而已。
　　老子曰：夫道之与德，若韦之与革，远之即近，近之即疏，稽之不得，察之不虚。是故圣人若镜，不将不迎，应而不藏，万物不伤，其得之也乃失之也，其失之也乃得之也。故通於大和者，暗若醇醉而甘卧以游其中，若未始出其宗，是谓大通。此假不用能成其用也。
　　道尊德贵，异名同出，存乎吾心，不从外得。生之畜之，不无不有。圣人之心，有如明镜，物来则应，物去则静。含乎精诚，纯乎道德，不为何败？不执何失？若未始出其宗，则鬼神不能识。
　　老子曰：昔黄帝之治天下，调日月之行，治阴阳之气，节四时之度，正律历之数，别男女，明上下，使强不掩弱，众不暴寡，民保命而不夭，岁时熟而不凶，百官正而无私，上下调而无尤，法令明而不暗，辅佐公而不阿，田者让畔，道不拾遗，市不预贾，故於此时日月星辰不失其行，风雨时节，五谷丰，凤凰翔於庭，麒麟游於郊。
　　观天之道，执天之行，黄帝得之而天下治。异时退捐天下，趋空同，礼下风，见广成子，问治身奈何而可以长久。广成子曰：至道之精，窈窈冥冥。至道之极，昏昏默默。无视无听，抱神以静。形将自正，必静必清。无劳汝形，无摇汝精，乃可以长生。
　　虙牺氏之王天下也，枕石寝绳，杀秋约冬，负方洲，抱圆天，阴阳所拥。沉滞不通者，窍理之逆气戾物、伤民厚积者绝止之。其民童蒙，不知西东，视暝暝，行蹎蹎，侗然自得，莫知其所由浮游，泛然不知所本，自养不知所如往。当此之时，禽兽虫蛇无不怀其爪牙，藏其螫毒，功揆天地。至黄帝要缪乎太祖之下，然而不章其功，不扬其名，隐真人之道，以从天地之固然，何则？道德上通而智故消灭也。
　　六纪将终，二皇不作，而后太昊#4氏出。当此之时，大朴散而人事萌，天下始有为矣。观象制器，结绳为网以伏牺牲。是谓伏牺，冶金为釜，庖生为熟，一号庖牺。当是时也，禽兽虫蛇，怀其爪牙，而不伤人焉。至若造书契，正人伦，功揆天地而不以为功，尊曰太昊，不亦宜乎？
　　老子曰：天不定，日月无所载，地不定，草木无所立，身不宁，是非无所形。是故有真人而后有真知，其所持者不明，何知吾所谓知之非不知与。积惠重货，使民忻忻，人乐其生者，仁也。举大功，显令名，礼君臣，正上下，明亲疏，存危国，继绝世，立无后者，义也。闭九窍，藏志意，弃聪明，反无识，芒然仿佯乎尘垢之外，逍逼乎无事之际，含阴吐阳而与万物同和者，德也。是故道散而为德，德溢而为仁义，仁义立而道德废矣。
　　道德之於五常，阴阳之於五行，一也。知日月代明，四时错行，而后岁成，则知人之道。道德五常可相有，不可相无。然则老子曰：绝圣弃智，绝仁弃义。何哉？所恶假其名而行之耳。使真有绝弃之心，则《道》《德》二篇不言圣人，不言仁义矣。是故有真人而后有真知。
　　老子曰：神越者言华，德荡者行伪，至精芒乎中，而言行观乎外，此不免以身役物也。精有愁尽而行无穷极，所守不定而外淫於世俗之风。是故圣人内修道德，而不外饰仁义，知九窍四支之宜，而游乎精神之和，此圣人之游也。
　　道德五常之祖有祖，而无子孙，不可也。有子孙而不知有祖，可乎？五常，五神也。道德存乎中，则神不越乎外。一失所守，神越言华，德荡行伪，鲜不丧於物役矣。惟圣人知九窍四支之宜，游乎精神之和，祖者存，子孙其有不存乎？
　　老子曰：若夫圣人之游也，即动乎至虚，游心乎太无，驰於方外，行於无门，听於无声，视於无形，不拘於世，不系於俗。故圣人所以动天下者，真人不过，贤人所以矫世俗者，圣人不观。夫人拘於世俗，必形系而神泄，故不免於累。使我可拘系者，必其命有在乎外者矣。
　　身不系於俗，则人不厌我。心不拘於世，则我无厌人。夫是之谓与造物者游。是以动天下者真人不过，矫世俗者圣人不观。志役於物，形系而神泄，贤人有不免，况众人乎？
　　老子曰：人主之思，神不见於胸中，智不出於四域，怀其仁诚之心，甘雨以时，五谷蕃植，春生、夏长、秋收、冬藏，月省时考，终岁献贡。养民以公，威厉不诫，法省不烦，教化如神，法宽刑缓，囹圄空虚，天下一俗，莫怀奸心，此圣人之恩也。夫上好取而无量，即下贪功而无让，民贫苦而分争生事，力劳而无功，智诈萌生，盗贼滋彰，上下相怨，号令不行。
　　车同轨，书同文，天下一俗。赏不僭，刑不泼，四海一心。能如是，则人主之思不出四域，而教化如神。上好取而无度，下贪功而不让。智诈起而民力残，上下相怨，天地不交，而万物不通矣。
　　夫水浊者鱼噞，政苛者民乱，上多欲即下多诈，上烦扰即下不定，上多求即下交争，不治其本而救之於末，无以异於凿渠而止水，抱薪而救火。圣人事省而求治寡而赡，不施而仁，不言而信，不求而得，不为而成，怀自然，保至真，抱道推诚，天下从之，如响之应声，影之象形，所修者本也。
　　天垂象，示吉凶，人皆见之。君布令，明赏罚，民皆信之。君其天矣乎？水浊鱼噞，政苛民乱，理所必然。是故上多欲，则民兴诈；上好静，则民不争。圣人抱道推诚，天下从之，可谓知本矣。
　　老子曰：精神越於外，智虑荡於内者不能治。形神之所用者远，则所遗者近。故不出於户以知天下，不窥於牖以知天道，其出弥远，其知弥少，此言精诚发於内，神气动於天也。
　　天地交而万物通，圣人作而万物睹，自然孚感之道也。人心与天通者，盖由赋形受命，元自天来。是故精诚发於内，则神气动於天。人心虚明，天光发辉，如镜鉴形，妍丑自见，心其可不慎乎？
　　老子曰：冬日之阳，夏日之阴，万物归之而莫之所极，自然至精之感，弗召而来，不去而往，窈窈冥冥，不知所为者而功自成。待目而照见，待言而使命，其於治难矣。皋陶暗而为大理，天下无虐刑，何贵乎言者也。师旷瞽而为大宰，晋国无乱政，何贵乎见者也。不言之令，不视之见，圣人所以为师也。
　　阳燧召火，非日不焰；方诸召水，非月不流。是故有其道，无其位，则事不立；有其位，无其道，则功不成。若唐虞之君臣道合，化成教行，百官正，万民服，圣人所以为百世之师。
　　民之化上，不从其言，从其所行。故人君好勇，弗使斗争而国家多难，其渐必有劫杀之乱矣。人君好色，弗使风议而国家昏乱，其积至於淫泱之难矣。故圣人精诚别於内，好憎明於外，出言以副情，发号以明指。是故刑罚不足以移风，杀戮不足以禁奸，唯神化为贵，精至为神，精之所动，若春气之生，秋气之杀。故君子者，犹射者也，於此毫末，於彼寻丈矣。故理人者慎其所以感之。
　　表正景直，源清流长，本末相资之道也。知心为身本，则知君为民本，是故人君之好，不可不正。好勇则劫杀之乱生，好色则淫泆之难起，惟好德者精神别於内，好憎明於外。刑罚不用，而奸邪服，本根既固，国家自宁。
　　老子曰：县法设赏而不能移风易俗者，诚心不抱也。故听其音则知其风，观其乐即知其俗，见其俗即知其化。夫抱真效诚者，感动天地，神踰方外，令行禁止，诚通其道而达其意，虽无一言，天下万民，禽兽鬼神与之变化，故太上神化，其次使不得为非，其下赏贤而罚暴。
　　石蕴玉而山辉，水含珠而渊媚，有诸内形诸外也。水石无言，人自信之。国家怀其仁诚，推其信实，罚不以怨，赏不以私，有不待县法设赏，而民将化之。故闻伯夷之风者，顽夫廉，懦夫有立志，伯夷何言哉？身化之也。言而不行，民弗从矣。
　　老子曰：大道无为，无为即无有，无有者不居也，不居者即处无形，无形者不动，不动者无言也，无言者即静而无声无形，无声者，视之不见，听之不闻，是谓微妙，是谓至神，绵绵若存，是谓天地之根。道无形无声，故圣人强为之形，以一字为名天地之道。大以小为本，多以少为始。天子以天地为品，以万物为资，功德至大，势名至贵，二德之美，与天地配，故不可不轨，大道以为天下母。
　　道、天、地、王，域中之四大。道无为故悠久，天无言故高明，地无声故博厚。兼而有之，王也。王乃天之子，地之主，民之父母，惟其爱养万物，不以为恩，故功德至大，势名至贵，无得而逾焉。
　　老子曰：赈穷补急，则名生起利，除害即功成。世无灾害，虽圣无所施其德，上下和睦，虽贤无所立其功。故至人之治，含德抱道，推诚乐施，无穷之智，寝说而不言，天下莫之知贵其不言者。故道可道，非常道也，名可名，非常名也。着於竹帛，镂於金石，可传於人者，皆其粗也。三皇五帝三王，殊事而同心，异路而同归。末世之学也，不知道之所体一，德之所总要，取成事之迹，跪坐而言之之，虽博学多闻不免於乱。
　　含道抱德，推诚乐施，处上之道也。赈穷补急，起利除害，处中之道也。自得胜求，不取胜与，处下之道也。达其时宜，通其变故，不拘仕隐，异事同功，有不假竹帛金石，而可与古为徒。
　　老子曰：心之精者，可以神化而不可说道，圣人不降席而匡天下，情甚於呼。故同言而信，信在言前也，同令而行，诚在令外也。圣人在上，民化如神，情以先之。动於上，不应於下者，情令殊也。三月婴儿未知利害，而慈母爱之愈笃者，情也。故言之用者变，变乎小哉；不言之用者变，变乎大哉。信君子之言，忠君子之意，忠信形於内，感动应乎外，贤圣之化也。
　　《黄帝书》曰：天性人也，人心机也。君者天地之心乎？心乃神明之府，情动乎中，言发乎外。善则千里之外应之，不善则千里之外违之。是以圣人在上，其化如神，不降席而匡天下。
　　老子曰：子之死父，臣之死君，非出死以求名也，恩心藏於中，而不违#5其难也。君子之憯怛，非正为也，自中出者也，亦察其所行。圣人不惭於景，君子慎其独也，舍近期远塞矣。故圣人在上，则民乐其治，在下则民慕其意，志#6不忘乎欲利人也。
　　士见危授命，临大节而不可夺者，忠孝使然也。若苌弘之死於君，申生之死於父，恩心藏於中，而不违其难，曾何以出死求名为哉？圣人在上，民乐其治，二帝三王也。圣人在下，民慕其意，玄圣素王也。
　　老子曰：勇士一呼，三军皆辟，其出之诚也。倡而不和，意而不载，中必有不合者也。不下席而匡天下者，求诸己也，故说之所不至者，容貌至焉，容貌所不至者，感忽至焉，感乎心发而成形，精之至者可以形接，不可以照期。
　　言出乎口，行发乎心，诚之动也。言出乎迩，行发乎远，诚之应也。勇士一呼，其出之诚，三军其有不避乎？若孙子之教战，勇出於诚也。斩王爱姬，则是吴王言出不诚，祸及下也。有国家者，言行其可不诚乎？
　　老子曰：言有宗，事有本，失其宗本，技能虽多，不如寡言。害众者倕而使断其指，以明大巧之不可为也。故匠人智为不以能以时闭不知闭也，故必杜而后开。
　　多言多事，圣人所戒。惟宗道本德，教行不言，故无败也。事处无为，故无害也。末俗之流，技能虽多，为巧所役，希不伤手？夫大匠之事，不以智能，故无关楗而不可开，杜而后开者，扃镉虽固，盗至则发。宗本何在哉？
　　老子曰：圣人之从事也，所由异路而同归，存亡定倾若一，志不忘乎欲利人也。故秦楚燕魏之歌，异声而皆乐，九夷八狄之哭，异声而皆哀。夫歌者乐之征，哭者哀之效也，愔於中发於外，故在所以感之矣。圣人之心，日夜不忘乎欲利人，其泽之所及亦远矣。
　　圣人非无欲，因其利而利之；圣人非无事，当其为而为之。异路同归，存亡一致，损己利人，不忘天下。虽殊方异域，俗变风移，语音不同，性情则一。愔於中，发於外，乐则歌，哀则哭，随感而发，皆吾民也，而可忘乎？若周公之夜以继日，坐以待旦，则是昼夜不忘者也，泽及远矣。
　　老子曰：人无为而治，有为也，即伤无为而治者，为无为；为者不能无为也，不能无为者，不能有为也。人无言而神有言也，即伤无言而神者，载无言则伤有神之神者。
　　身有形，神无形。有则有言，无则无言。知有无之相生，则无不害有，有不害无。是以圣人无为而治者，身不伤神，神不伤身也。夫知不神，所以神。故两不相伤矣。
　　文子曰：名可强立，功可强成。昔南荣趎耻圣道而独亡於己，南见老子，受教一言，精神晓灵，屯闭条达辛苦#7，十日不食，如享太牢。是以明照海内，名立后世，智络天地，察分秋毫，称誉华语，至今不休，此谓名可强立也。故田者不强，困仓不满；官御#8不厉，诚心不精；将相不强，功烈不成；王侯懈怠，后世无名。至人潜行譬犹雷霆之藏也，随时而举事，因资而立功，进退无难，无所不通。
　　困知强行，成功则一，若南荣赵斯亦学知利行者乎？趎耻圣道而独亡乎己，於是托业于庚桑楚之门。异时南见老子，得闻卫生之经，明照海内，名立后世，则是名可强立，功可强成。圣人潜行，随时举事，因资立功，进退何难哉？
　　夫至人精诚内形，德流四方，见天下有利也，喜而不忘天下有害也，怵若有丧。夫忧民之忧者，民亦忧其忧，乐民之乐者，民亦乐其乐，故忧以天下，乐以天下，然而不王者，未之有也。圣人之法始於不可见，终於不可及，处於不倾之地，积於不尽之仓，载於不竭之府，出令如流水之源，使民於不争之官，开必得之门。不为不可成，不求不可得，不处不可久，不行不可复。大人行可说之政，而人莫不顺其命，命顺则从小而致大，命逆则以善为害，以成为败。
　　至人、圣人、大人宜有别矣。夫至人视民犹己，同乎利害，人乐亦乐，人忧亦忧，未有不王者也；圣人之法始不可见，终不可及，今出如流；大人行可说之政，顺时而出命，顺则人从，逆则民伤。
　　夫所谓大丈夫者，内强而外明，内强如天地，外明如日月，天地无不覆载，日月不照明。大人以善示人，不变其故，不易其常，天下听令如草从风。政失於春，岁星盈缩，不居其常；政失於夏，荧惑逆行；政失於秋，太白不当，出入无常；政失於冬，辰星不效其乡；四时失政，镇星摇荡，日月见谪，五星悖乱彗星出。春政不失禾黍滋，夏政不失雨降时，秋政不失民殷昌，冬政不失国家康宁。
　　人禀天地之灵，心乃神明之府。大人者则又灵於人者也，一念之动，若善若恶，天铃鉴之。是故政有得失，见於灾祥，随事而应。罔有差忒。《书》曰：慢神虐民，皇天弗保。有官守者，不可慎欤。
　　通玄真经缵义卷之二竟
　　＃1 罚：原作『伐』，据聚珍本改。
　　＃2 致：聚珍本作『政』。
　　＃3 天：聚珍本作『无』。
　　＃4 太昊：原作『天皇』，据聚珍本改。
　　＃5 违：原作『遗』，据聚珍本改。
　　＃6 志：原作『忘』，据聚珍本改。
　　＃7 屯闭条达辛苦：聚珍本作『屯闵条达勤苦』。
　　＃8 御：原本无，据聚珍本增。
　　通玄真经缵义卷之三
　　南谷子杜道坚纂
　　九守篇
　　老子曰：天地未形，窈窈冥冥，混而为一，寂然清澄，重浊为地，精微为天，离而为四时，分而为阴阳，精气为人，粗气为虫，刚柔相成，万物乃生。精神本乎天，骨骸根於地，精神入其门，骨骸反其根，我尚何存。故圣人法天顺地，不拘於俗，不诱於人，以天为父，以地为母，阴阳为纲，四时为纪，天静以清，地定以宁，万物逆之者死，顺之者生。故静漠者神明之宅，虚无者道之所居。夫精神者所受於天地，骨骸者所禀於地也。道生一、一生二、二生三，三生万物。万物负阴而抱阳，冲气以为和。
　　一者形之始，九乃数之成。九，究也。圣人究於九而守乎一，道在我矣。一即心，心即天，天即人，人即物，物即道，道即我，我即始。能知古始，是谓道纪。
　　老子曰：人受天地变化而生，一月而膏，二月而血脉，三月而胚，四月而胎，五月而筋，六月而骨，七月而成形，八月而动，九月而躁，十月而生，形骸已成，五藏乃分。肝主目，肺主鼻，脾主舌，肾主耳，瞻主口。外为表，中为里，头圜法天，足方象地。天有四时五行九曜三百六十日，人有四支五藏九窍三百六十节；天有风雨寒暑，人有取与喜怒。胆为云，肺为气，脾为风，肾为雨，肝为雷，人与天地相类，而心为之主。耳目者日月也，血气者风雨也。日月失行，薄蚀无光，风雨非时，毁折生灾。五星失行，州国受其殃。
　　物之所始，一之所起，变而化之，万物生焉。父天母地，阴阳交感，胚胎孕育。杂糅之气为物，纯粹之气为人，是故天地万物备於吾身。夫翕张与夺，天之道也。逆之则死，顺之则生。
　　天地之道，至闳以大，尚犹节其章光，爱#1其神明，人之耳目，何能久熏而不息，精神何能驰骋而不乏。是故圣人守内而不失外。夫血气者，人之华也，五藏者，人之精也，血气专乎内而不外越，则胸腹充而嗜欲寡，嗜欲寡，则耳目清而听视聪达，听视聪达谓之明。五藏能属於心而无离，则气意胜而行不僻，精神盛而气不散，以听无不闻，以视无不见，以为无不成，患祸无由入，邪气不能袭。故所求多者所得少，所见大者所知小。
　　天之生物，不动则植。动者横行，植者直立。人兼动植之用，故灵於万物。四支百体，精神血气，可不自爱？胡可以多求？王公大人，受天下之寄，则又兼乎人，兼乎物，爱之畜之，不异其身，然后为尽道。
　　夫孔窍者精神之户牖，血气者五藏之使候，故耳目淫於声色，即五藏动摇而不定，血气淹荡而不休，精神驰骋而不守，祸福之至，虽如丘山，无由识之矣。故圣人爱而不越，圣人诚使耳目精神玄达，无所诱慕，意气无失清静，而少嗜欲，五藏便宁。精神内守形骸#2而不越，即观乎往世之外，来事之内，祸福之间，可足见也。故其出弥远者，其知弥少，以言精神不可使外淫也，故五色乱目，使目不明，五音入耳，使耳不聪，五味乱口，使口生创，趋舍滑心，使行飞扬，故嗜欲使人气淫，好憎使人精劳，不疾去之，则志气日耗。
　　河水虽广，风日耗之。精神虽王，物欲滑之。未有不消减者也。圣人玄达，无所诱慕，精神内固，形体外便，心室空虚，神明来舍。往世之外，来事之前，靡不洞烛，心虚故也。养生之道无他，术如养马焉，去其害马者而已。
　　夫人所以不能终其天年者，以其生生之厚。夫唯无以生为者，即所以得长生。天地运而相通，万物总而为一，能知一，即无一之不知也，不能知一，即无一之能知也。吾处天下，亦为一物，而物亦物也，物之与物，何以相物。欲生不可事也，憎死不可辞也，贱之不可憎也，贵之不可喜也。因其资而宁之，弗敢极也，弗敢极，即至乐极矣。
　　物有不待使而生，求而养，天也。必待使而生，求而养，则人矣。人或过，有使之求之之心，则偃苗助长。反致伤生失养之害，不能全其天年。圣人，天地相通，与物为一。不益生，不外死，贱而不憎，贵而不喜，因其资而宁之。弗敢极，则至乐极矣。
　　守虚一
　　老子曰：所谓圣人者，因时而安其位，当世#3而乐其业。夫哀乐者德之邪也，好憎者心之累也，喜怒者道之过也，故其生也天行，其死也物化，静即与阴合德，动即与阳同波，故心者形之主也，神者心之宝也。形劳而不休即蹙，精用而不已则竭，是以圣人遵之，不敢越也。以无应有，必究其理，以虚受实，必穷其节，恬愉虚静，以终其命。无所疏，无所亲，抱德炀和，以顺於天，与道为际，与德为邻，不为福始，不为祸先，死生无变於己，故曰至神。神则以求无不得也，以为无不成也。
　　圣人虚己以游世，顺天而行，因时而作；不以利害动其心，不以死生变於己；以虚受实，抱德炀和；祸不为先，福不为始；事至而应，响答如神，应己则静，是谓守虚。
　　守无二
　　老子曰：轻天下即神无累，细万物则心不惑，齐生死则意不慑，同变化则名不眩。夫至人倚不挠之柱，行无关之途，禀不竭之府，学不死之师，无往而不遂，无之而不通，屈伸俛仰，抱命不惑而宛转祸福，利害不足以患心。夫为义者，可迫以仁，而不可劫以兵，可正以义，不可县以利，君子死义，不可以富贵留也，为义，不可以死亡恐也，又况於无为者乎。无为者无累，无累之人，以天下为影柱。上观至人之伦，深原道德之意，下考世俗之行，乃足以羞也。夫无以天下为者，学之建鼓也。
　　无不生无而生有，有丧则复归於无。有不可以无无，无无则有，不能以自有。知有乃无之利，无乃有之用，则知无不无无，不无无即道；有不常有，不常有即物。是以圣人富不以有，贫不以无。齐物我，一死生，而不累於神，自有不亡者，在是谓守无。
　　守平三
　　老子曰：尊势厚利，人之所贪，比之身则贱，故圣人食足以充虚接气，衣足以盖形御寒，适情辞余，不贪得，不多积清目不视，静耳不听，闭口不言，委心不虑，弃聪明，反太素，休精神，去知故，无好无憎，是谓大通。除秽去累，莫若未始出其宗，何为而不成。知养生之和者，即不可县以利，通内外之符者，不可诱以势。无外之外至大，无内之内至贵，能知大贵，何往不遂。
　　道贵乎守，有守则成；心贵乎平，平则不倾。世之尊势厚利，人所共贪。贪则不平之心生，非可守之道也。故圣人食取充腹，衣适被体，无厚积之贪。是以心平气定，神不外驰，合乎大常之道，是谓守平。
　　守#4易四
　　老子曰：古之为道者，理情性，治心术，养以和，持以适，乐道而忘贱，安德而忘贫。性有不欲，无欲而不得；心有不乐，无乐而不为。无益於性者，不以累德，不便於生者，不以滑和，不纵身肆意，而制度#5可以为天下仪。量腹而食，制形而衣，容身而居，适情而行，余天下而不有，委万物而不利，岂为贫富贵贱失其性命哉。夫若然者，可谓能体道矣。
　　多易必多难，此以事言也。以道言则不然。夫古之为道者，治心理性，易其身而后动，定其意而后举，乐道安常，不为难能之事。故制度有法，容止可观，安而行之，是谓守易。
　　守清五
　　老子曰：人受气於天者，耳目之於声色也，鼻口之於香臭也，饥肤之於寒温也，其情一也。或以死，或以生，或为君子，或为小人，所以为制者异也。神者智之渊也，神清则#6智明，智者心之府也，智公则#7心平。人莫鉴於流潦，而鉴於澄水，以其清且静也。故神清意平，乃能形物之情，故用之者，必假於不用也。夫鉴明者，则尘垢不污也，神清者，嗜欲不误也。故心有所至，神即溉然在之，反之於虚，则消躁藏息矣，此圣人之游也。故治天下者，必达性命之情而后可也。
　　水清则鉴物，神清则见道。人之受气於天者，固若同然。吾之见道於心者，夫何独异，心清故也。圣人之心，明如止水，物来则见，物去则静，曾何滞於吾心哉？澄鉴不挠，是谓守清。
　　守真六
　　老子曰：夫所谓圣人者，适情而已，量腹而食，度形而衣，节乎己，而贪污之心无由生也。故能有天下者，必无以天下为也，能有名誉者，必不以越行求之。诚达性命之情，仁义乃因附也。若夫神无所掩，心无所载，通洞条达，澹然无事，势利不能诱，声色不能淫，辩者不能说，智者不能动，勇者不能恐，引真人之游也。夫生生者不生，化化者不化。不达此道者，虽智统天地，明照日月，辩解连环，辞润金石，犹无益於治天下也。故圣人不失所守。
　　夫圣人者，循自然，守至真，顺其时宜，达其众心，惟不逆万物之情，故能心凝形释，纯一不己，是谓守真。
　　守静七
　　老子曰：静漠恬澹，所以养生也，和愉虚无，所以据德也。外不乱内，即性得其宜，静不动和，即德安其位，养生以经世，抱德以终年，可谓能体道矣。若然者，血脉无郁滞，五藏无积气，祸福不能矫滑，非誉不能尘垢，非有其世，孰能济焉。有其才不遇其时，身犹不能脱，又况无道乎。夫目察秋毫之末者，耳不闻雷霆之声，耳调金玉之音者，目不见太山之形，故小有所志，则大有所忘。今万物之来，擢拔吾性，攓取吾精，若泉源也，虽欲勿禀，其可得乎。今盆水若清之，经日乃见眉，浊之不过一挠，即不能见方圆。人之精神，难清而易浊，犹盆水也。
　　天地之道静，故物不使而自长；圣人之治静，则民不教而自能。一有喜功生事之心，挠其自然，乱其天常，则静者失，动者惑矣。惟不事奇变，是谓守静。
　　守法八
　　老子曰：上圣法天，其次尚贤，其下任臣。任臣者，危亡之道也，尚贤者，痴惑之原也，法天者，治天地之道也。虚静为主，虚无不受，静无不持，知虚静之道，乃能终始，故圣人以静为治，以动为乱，故曰：勿挠勿撄，万物将自清，勿惊勿骇，万物将自理，是谓天道。
　　上圣法天，百骸理，万化安。其次尚贤，法由己出，惑之原也。其下任臣，法出众口，危亡之征矣。修身无法，则事惑而精神丧；治国无法，则政乱而民人伤。惟体道为主，是谓守法。
　　守弱九
　　老子曰：天子公侯，以天下一国为家，以万物为畜，怀天下之大，有万物之多，即气实而志骄，大者用兵侵小，小者倨傲凌上，用心奢广，譬犹飘风暴雨，不可长久。是以圣人以道镇之，执一无为，而不损冲气，见小守柔，退而勿有，法於江海，江海不为，故功名自化，弗强，故能成其王，为天下牝，故能神不死，自爱，故能成其贵，万乘之势，以万物为功名，权任至重，不可自轻，自轻则功名不成。夫道大以小而成，多以少为主，故圣人以道莅天下，柔弱微妙者，见小也，俭啬损缺者，见少也，见小故能成其大，见少故能成其美。
　　弱者道之用，非怯也，守其冲和而已。天子以天下为家，公侯以国为家。视民犹己，不以势位自强，不以兵甲暴众。远人不服，则修文德以来之。大资小而成众，戴寡为主，往而不害安平泰，是谓守弱。
　　天之道，抑高举下，损有余，补不足，江海处地之不足，故天下归之奉之。故圣人卑谦清静辞让者，见下也，虚心无有者，见不足也。见下故能致其高，见不足故能成其贤。矜者不立，奢者不长，强梁者死，满溢者亡。飘风暴雨不终日，小谷不能须臾盈。飘风骤雨行强梁之气，故不能久而灭，小谷处强梁之地，故不得不夺。是以圣人执雌牝，去骄奢，不敢行强梁之气，执雌牝，故能立其雄牡，不敢骄奢，故能长久。
　　天之道，损有余补不足，恶盈好谦也。以力者霸，以德者王，弱胜强矣。人之苛政虐民，天之暴风折木，元气怒泄，强不可久。是故圣人谦卑，惟弱是守。
　　老子曰：天道极即反，盈即损，日月是也。故圣人日损，而冲气不敢自满，日进以牝，功德不衰，天道然也。人之情性，皆好高而恶下，好得而恶亡，好利而恶病，好尊而恶卑，好贵而恶贱，众人为之，故不能成，执之，故不能得。是以圣人法天，弗为而成，弗执而得，与人同情而异道，故能长久。故三皇五帝有戒之器，命曰侑卮，其中则正，其满则覆。夫物盛则衰，日中则移，月满则亏，乐终而悲。是故聪明广智守以愚，多闻博辩守以俭，武力勇毅守以畏，富贵广大守以狭，德施天下守以让，此五者，先王所以守天下也。服此道者，不欲盈，是以能弊不新成。
　　道极则反，物盛则衰，理之常也；卮满则倾，刃刚则折，物之常也。人能观乎物理之常，不以势力暴众自强，则无颠蹶之害。柔弱保身，可以长久。
　　老子曰：圣人与阴俱闭，与阳俱开，能至於无乐也，即无不乐也，无不乐，即至极乐矣。是以内乐外，不以外乐内，故有自乐也，即有至，贵乎天下，所以然者，因天下而为天下之要也，不在於彼，而在於我，不在於人，而在於身，身得则万物备矣。故达於心术之论者，即嗜欲好憎外矣，是故无所喜，无所怒，无所乐，无所苦，万物玄同，无是无非，故士有一定之论，女有不易之行，不待势而尊，不须财而富，不须力而强，不利货财，不贪世名，不以贵为安，不以贱为危，形神气志，各居其宜。
　　天将雨，础先润；时将春，冻先解；人将死，舌先强，炁使之然也。柔弱者生之徒，坚强死之徒；强梁而不得其死者，则又强梁之尤者也。惟气形和弱，与物玄同，并育而不害者，其殆庶几。
　　夫形者生之舍也，气者生之元也，神者生之制也，一失其位，即三者伤矣。故以神为主者，形从而利，以形为主者，神从而害。贪饕多欲之人，颠冥乎势利，诱慕乎名位，几以过人之知位高於世，即精神日耗以远，久淫而不还，形闭中拒，即无由入矣，是以时有盲忘自失之患。夫精神志气者，静而日充以壮，躁而日耗以老。是故圣人持养其神，和弱其气，平夷其形，而与道浮沉，如此则万物之化，无不偶也，百事之变，无不应也。
　　神依形生，精依气盈。交相养而不失其和者，养生之主也。若夫虚嚣恃气，与物为斗，则将精耗神毙，时有盲忘之失，近死之征矣。是故圣人弱其形，和其气，韬其神，而得九守之道。圣人岂欺我哉？希圣亦圣，希贤亦贤。
　　守朴
　　老子曰：所谓真人者，性合乎道也，故有而若无，实而若虚，治其内不治其外，明白太素，无为而复朴，体本抱神，以游天地之根，芒然仿佯尘垢之外，逍遥乎无事之业，机械智巧，不载於心，审於无假，不与物迁，见事之化，而守其宗，心意专於内，通达祸福於一，居不知所为，行不知所之，不学而知，弗视而见，弗为而成，弗治而辩。感而应，迫而动，不得已而往，如光之惧，如影之效，以道为循，有待而然，廓然而虚，清静而无，以千生为一化，以万异为一宗，有精而不使，有神而不用，守大浑之朴，立至精之中，其寝不梦，其智不萌，其动无形，其静无体，存而若亡，生而若死，出入无间，役使鬼神，精神之所以能登假于道者也，使精神畅达，而不失於元，日夜无隙，而与物为春，即是合而生时於心者也。故形有靡而神未尝化，以不化应化，千变万转，而未始有极，化者复归於无形也，不化者与天地俱生也，故生生者未尝生，其所生者即生化，化者未尝化，其所化者即化。此真人之游也，纯粹之道也。
　　真人守大浑之朴，游天地之根，同乎大通，廓然无眹。惟不有我，故不无物，人笑亦笑，人哭亦哭，千变万化而未始有夫极也。化者复归於无形，而有化不化。不化者，与天地俱生，而有生不生。前之九守，后之守朴，则是一变为九，而十复为一。夫是之谓与造物者游。
　　通玄真经缵义卷之三竟
　　＃1 爱：原作『授』，据聚珍本改。
　　＃2 骸：原作『体』，据聚珍本改。
　　＃3 世：原作『时』，据聚珍本改。
　　＃4 守：原作『中』，据聚珍本改。
　　＃5 制度：原作『席制』，据聚珍本改。
　　＃6＃7 则：原作『即』，据聚珍本改。 
　　通玄真经缵义卷之四
　　南谷子杜道坚纂
　　符言篇
　　老子曰：道至高无上，至深无下，平乎准，直乎绳，圆乎规，方乎矩，包裹天地，而无表里，洞同覆盖，而无所碍，是故体道者，不怒不喜，其坐无虑，寝而不梦，见物而名，事至而应。
　　符以示信，言以达诚，世有谓符命、符玺、金符、玉符者，以能示信达诚，此感彼应，故曰符言。夫道高下无极，遐迩贯通，无形无名，有情有信。圣人体道，不私喜怒，见物而名，事至而应。不言之言，可以符信。
　　老子曰：欲尸名者必生事，事生即舍公而就私，倍道而任己，见誉而为善，立名而为贤，即治不顺理，而事不顺时，治不顺理则多责，事不顺时即无功，妄为要中，功成不足塞责，事败足以灭身。
　　名者杀身之具，圣人所戒。夫欲尸名者，必违天悖道，舍公就私，要誉立名，生事害众。故治不顺理，功不掩责，事败灭身，信不诬矣。
　　老子曰：无为名尸，无为谋府，无为事任，无为智主，藏於无形，行於无怠，不为福先，不为祸始，始於无形，动於不得已，欲福先无祸，欲利先远害。故夫为而宁者，失其所宁即危，夫为治者，失其所治则乱。故不欲碌碌如玉，落落如石。其文好者皮必剥，其角美者身必杀，甘泉必竭，直木必伐。华荣之言后为愆，石有玉伤其山，黔首之患固在言前。
　　善恶之报，如影随形。作善降祥，不善降殃。恶不可作，名可尸乎？夫求为宁者，宁失即危。求为治者，治失则乱。皮文好而剥，身角美而杀，未有不由自召而至。
　　老子曰：时之行，动以从，不知道者福为祸。天为盖，地为轸，善用道者终无尽，地为翰，天为盖，善用道者终无害。陈彼五行，必有胜，天之所覆无不称，故知不知，上不知知，病也。
　　天为盖无不覆，地为较无不载。天地之於人，恩大无极。圣人法之，因时而行，有动必从。如彼五行，相生相胜。善用道者，知不言知上也，不知言知病矣。
　　老子曰：山生金，石生玉，反相剥，木生虫，还自食，人生事，还自贼。夫好事者未尝不中，争利者未尝不穷，善游者溺，善骑者堕，各以所好，反自为祸。得在时，不在争，治在道，不在圣。土处下不争高，故安而不危，水流下不争疾，故去而不迟。是以圣人无执故无失，无为故无败。
　　天地人物更相盗而为养，盗得宜则安，盗失宜则害。是故食能养人，亦能害人，民能戴主，亦能悖主。夫士之立法创事以盗民力，初若利之，至於末流，未有不自贼者也。知得在时不在争，治在道不在圣，则无相盗之失矣。
　　老子曰：一言不可穷也，二言天下宗也，三言诸侯雄也，四言天下双也。贞信则不可穷，道德则天下宗，举贤德，诸侯雄，恶少爱众，天下双。
　　言寡尤，行寡悔，在行不在言。执大象，天下往，在德不在险。惟口出好兴戎，言可不慎乎？
　　老子曰：人有三死，非命亡焉。饮食不节，简贱其身，病共杀之；乐得无已，好求不止，刑共杀之；以寡犯众，以弱凌强，兵共杀之。
　　生必有死，人孰免焉？非命而亡，良可哀也。嗜欲死病，利欲死刑，强梁死兵。夫三者所死不同，非命则一。
　　老子曰：其施厚者其报美，其怨大者其祸深。薄施而厚望，畜怨而无患者，未之有也。察其所以往者，即知其所以来矣。
　　施报之理，种瓜得瓜，种果得果。恩怨之报，理一如之。
　　老子曰：原天命，治心术，理好憎，适情性，即治道通矣。原天命，即不惑祸福，治心术，即不妄喜怒，理好憎，即不贪无用，适情性，即欲不过节，不惑祸福，即动静顺理，不妄喜怒，即赏罚不阿，不贪无用，即不以欲害性，欲不过节，即养生知足。凡此四者，不求於外，不假於人，反己而得矣。
　　天命、心术、好憎、情性，四者相通，如月在水，亏盈圆缺，随象现影。心术邪正，祸福随之。
　　老子曰：不求可非之行，不憎人之非己，修足誉之德，不求人之誉己，不能使祸无至，信己之不迎也，不能使福必来，信己之不让也，祸之至，非己之所生，故穷而不忧，福之来，非己之所成，故通而不矜。是故闲居而乐，无为而治。
　　信己何求？非己何憎？德行由己，非誉由人。是故誉不加劝，毁不加沮，居闲而乐，治不以为。
　　老子曰：道者守其所已有，不求其所未得。求其所未得，即所有者亡，循其所已有，即所欲者至。治未固於不乱，而事为治者必危；行未免於无非，而急求名者必挫。故福莫大於无祸，利莫大於不丧。故物或益之而损，损之而益。夫道不可以劝就利者，而可以安神避害。故常无祸不常有福，常无罪不常有功。道曰芒芒昧昧，从天之威，与天伺气，无思虑也，无设储也，来者不迎，去者不将，人虽东西南北，独立中央，故处众枉不失其直，与天下并流不离其域，不为善，不避丑，遵天之道，不为始，不专己，循天之理，不豫谋，不弃时，与天为期，不求得，不辞福，从天之则。内无奇福，外无奇祸，故祸福不生，焉有人贼。故至德，言同路，事同福，上下一心，无歧道，旁见者遣退之於邪，开道之於善，而民向方矣。
　　贪得忘失，众所同病。无欲故静，斯谓至人。理之在天下，有不可必。夫守其已有，则未得或至；求其未得，则所有或亡。是以有道者，内无奇福，外无奇祸，与天为徒，人岂能贼之哉？
　　老子曰：为善即劝，为不善即观，劝即生贵，观即生患。故道不可以进而求名，可以退而修身。故圣人不以行求名，不以知求誉，治随自然，已无所与。为者有不成，求者有不得，人有穷而道不通。有智而无为，与无智同功，有能而无事，与无能同德，有智若无智，有能若无能，道理一达而人才灭矣。人与道不两明，人爱名即不用道，道胜人则名息，道息而名章，即危亡。
　　为善不求福而福至，为恶不求祸而祸生。遗臭万世，流芳千古，宜有间然。是故爱名重，则心不用道；造道深，则身不求名。此天人之所以分。
　　老子曰：使信士分财，不如定分而探筹，何则，有心者之於平，不如无心者也；使廉士守财，不如闭户而全封，以为有欲者之於廉，不如无欲者也。人举其疵则怨，监见其丑即自善，人能接物而不与己，即免於累矣。
　　分财探筹，有心不如无心之平；守财闭户，有欲不若无欲之康。举疵则怨，在彼则不爱；键丑自善，在我则爱之。惟物接而无与於己者，我无是心，人亦无疵焉。
　　老子曰：凡事人者，非其宝币，必以卑辞，币单而欲不厌。卑体免辞，论说而交不结。约束誓盟，约定而反先日，是以君子不外饰仁义而内修道德，修其境内之事，尽其地方之广，劝民守死，坚其城郭，上下一心，与之守社稷。即为民者不伐无罪，为利者不攻难得，此必全之道，必利之理。
　　事人以宝币者，币单而欲不厌。结交以卑辞者，辞穷而约反先。惟内修道德，上下一心，则可以守社稷，保民人，其道全矣。
　　老子曰：圣人不胜其心，众人不胜其欲。君子行正气，小人行邪气。内便於性，外合於义，循理而动，不击於物者，正气也。推於滋味，淫於声色，发於喜怒，不顾后患者，邪气也。邪与正相伤，欲与性相害，不可两立，一起一废，故圣人损欲以从性。目好色，耳好声，鼻好香，口好味，合而说之，不离利害嗜欲也。耳目鼻口，不知所欲皆心为之制，各得其所。由此观之，欲不可胜亦明矣。
　　道心人心，天理人欲之分也。理胜则所为皆天，欲胜则所为皆人，此又君子小人之分矣。理欲相胜，邪正相伤，君子不为，况圣人乎？
　　老子曰：治身养性者，节寝处，适饮食，和喜怒，便动静，内在已者得，而邪气无由入；饰#1其外伤其内，扶其情者害其神，见其文者蔽其真。夫须臾无忘其为贤者，必困其性，百步之中无忘其为容者，必累其形。故羽翼美者，伤其骸骨，枝叶茂者，害其根爹，能两美者天下无之。
　　真道养神，人道养形。在内者得，在外者轻。远声色，薄滋味，养形之道也。绝思虑，守精气，养神之道也。治身养性，内外兼得，岂可以声音笑貌为哉？
　　老子曰：天有明，不忧民之晦也，地有财，不忧民之贫也。至得道者若丘山块然不动，行者以为期，直己而足物，不为人赐，用之者亦不受其德，故安而能久，天地无与也，故无夺也，无德也，故无怨也。善怒者必多怨，善与者必善夺，唯随天地之自然而能胜理，故誉见即毁随之，善见即恶从之，利为害始，福为祸先，不求利即无害，不求福即#2无祸，身以全为常，富贵其寄也。
　　圣人明照海内而民不昏，富藏天下而民不贫。顺天地之自然，任万物之自生，不私与故无公取，不轻赏故无重刑。视富贵如浮云，乃可以全其真。
　　老子曰：圣人无屈奇之服，诡异之行，服不杂，行不观，通而不华，穷而不慑，荣而不显，隐而不辱，异而不怪，同用无以名之，是谓大通。
　　素隐行怪，君子不为。屈奇之服，诡异之行，岂圣人之事哉？光而不耀，廉而不刿，与民同用而已。夫是之谓大通。
　　老子曰：道者直己而待命，时之至，不可迎而返也，时之去，不可追而援也，故圣人不进而求，不退而让。随时三年，时去我走，去时三年，时在我后，无去无就，中立其所。天道无亲，唯德是与。福之至，非己之所求，故不伐其功，祸之来，非己之所生，故不悔其行。中心其恬，不累於德，狗吠不惊，自信其情，诚无非分。故通道者不惑，知命者不忧。帝王之崩，藏骸於野，其祭也祀之於明堂，神贵於形也，故神制形则从，形胜神则穷，聪明虽用，必反诸神，谓之大通。
　　道乃天下之所共由。圣人直己待命，时来时去，不将不迎。立乎中央，以制四方。不伐功，不悔行，其心恬然，通道知命，聪明虽用，必反诸神。
　　老子曰：古之存己者，乐德而忘贱，故名不动志，乐道而忘贫，故利不动心，是以谦而能乐，静而能澹。以数算之寿，忧天下之乱，犹忧河水之涸，泣而益之也。故不忧天下之乱，而乐其身治者，可与言道矣。
　　道尊德贵，悦诸心而存诸己也。故不以贫贱动其心志，身治则天下不足忧矣。其肯以不百年之身，过为天下忧乎？
　　老子曰：人有三怨，爵高者人妬之，官大者主恶之，禄厚者人怨之。夫爵益高者意益下，官益大者心益小，禄益厚者施益博，修此三者怨不作。故贵以贱为本，高以下为基。
　　爵高志骄，人必妬之。官大气豪，主必恶之。禄厚不施，人必怨之，高下相倾之道也。惟谦卑好施，贵不忘贱，高不忘下，故无怨尤。
　　老子曰：言者所以通己於人也，闻者所以通人於己也。即暗且聋，人道不通，故有暗聋之病者，莫知事通，岂独形骸有暗聋哉，心亦有之塞也，莫知所通，此暗聋之类也。夫道之为宗也，有形者皆生也，其为亲也亦戚矣，飨谷食气者皆寿焉，其为君也亦惠矣，诸智者学焉，其为师也亦明矣。人皆以无用害有用，故知不博而日不足，以博弈之日问道，闻见深矣。不闻不问，犹暗聋之比於人也。
　　受形而生，亲之恩也。飨谷而寿，君之惠也。由学而明，师之德也。长而成人，身亦贵矣。言乃心之声，通己於人，非言不达；通人於己，非言不闻。言其神矣乎。能不以私言废公言，无用害有用，则闻道深而不孤上之人矣。
　　老子曰：人之情，心服於德，不服於力，德在与不在求。是以圣人之欲贵於人者，先贵於人，欲尊於人者，先尊於人，欲胜人者先自胜，欲卑人者先自卑，故贵贱尊卑，道以制之。夫古之圣王，以其言下人，以其身后人，即天下乐推而不厌，戴而不重，此德有余而气顺也，故知与之为取，后之为先，即几於道矣。
　　礼贵乎先，言贵乎后，此人之情，故可服以德，不服以力，是以圣人进退有度，先后有节，故天下乐推而戴之。
　　老子曰：德少而宠多者讥，才下而位高者危，无大功而有厚禄者微，故物或益之而损，或损之而益。众人皆知利利，而不知病病，唯圣人知病之为利，利之为病。故再实之木，其根必伤，多藏之家，其后必殃。夫大利者反为害，天之道也。
　　德不厌广，分不可踰。水浅而舟大则胶，树大而根浅则拔。人之德薄才浅，怀不仁而据高位，鲜不技矣。惟知利病反覆，无甚爱多藏，得义利之和，又何病焉？
　　老子曰：小人从事曰苟得，君子曰苟义。为善者非求名者也，而名从之，名不与利期，而利归之，所求者同，所极者异。故动有益则损随之。言无常是，行无常宜者，小人也。察於一事，通於一能者，中人也。兼覆而并有之，技能而才使之者，圣人也。
　　圆颅方趾，含齿戴发，均是人也。禀气有异，智愚分焉。小人苟得，才胜德也；君子苟义，德胜才也。可上可下，则为中人，天纵多能，其圣人乎？
　　老子曰：生所假也，死所归也，故世治即以义卫身，世乱即以身卫义，死之日，行之终也。故君子慎一用之而已矣。故生所受於天也，命所遭於时也，有其才不遇其世，天也，求之有道，得之在命。君子能为善，不能必得其福，不忍为非，而未必免於祸。故君子逢时即进，得之以义，何幸之有；不时而退，让之以礼，何不幸之有。故虽处贫贱而犹不悔者，得其所贵也。
　　受命于天，赋形为人。生有所假，死有所归，所遭於时，或穷或通，何莫非命？有其才而不遇，天也。是以君子为善，福无必得；不为非，祸无必免。故得其时则驾，不得其时，则蓬累而行，贵在我矣。
　　老子曰：人有顺逆之气生於心，心治则气顺，心乱则气逆，心之治乱在於道。得道则心治，失道即心乱。心治即交让，心乱即交争，让即有德，争即生贼。有德即气顺，贼生即气逆。气顺则自损以奉人，气逆则损人以自奉。夫气者可以道而制也。天之道其犹响之报声也，德积则福至，祸积则怨至。学败於官茂，孝衰於妻子，患生於忧解，病甚於且愈，故慎终如始，则无败事。
　　《阴符》曰：五贼在心，施行於天，气顺则治，气逆则乱，治即交让，乱即交争。气逆乎心，则贼於其身。气逆乎时，则贼於其国。惟以道制气，则能损己奉人。虽官茂不能败吾之学，妻子不能衰吾之孝，曷有忧解之患，且愈之病哉？能慎厥终，罔有所失。
　　老子曰：举枉与直，如何不得。举直与枉，勿与遂往，所谓同污而异泥者。
　　不曰举枉措直，而曰举枉与直，何哉？举枉与直，是拔小人而归於君子，何不得乎？举直与枉，则是推君子而纳诸小人之域，君子不往矣。同污异泥，处小人之道，和而不流。
　　老子曰：圣人同死生，愚人亦同死生。圣人之同死生，明於分理，愚人之同死生，不知利害之所在。道县天，物布地，和在人，人主不和，即天气不下，地气不上，阴阳不调，风雨不时，人民疾饥。
　　和之用至矣。天得之万象明，地得之万物生，人得之万事成。人主之心，和其可失乎？失则天地不交，人民疾饥。夫圣愚同一死生，其不同者，义与利之间耳。利者义之和，圣人明於理，分利亦义也。愚人不知利害之所在，义亦利焉。
　　老子曰：得万人之兵，不如闻一言之当，得随侯之珠，不如得事之所由#3，得和氏之璧，不如得事之所适。天下虽大，好用兵者亡，国虽安，好战者危。故小国寡民虽有什伯之器而勿用。
　　禹拜昌言：班师振旅，而苗民格。闻一言之当，胜万兵也。得随珠和璧，不如得事之所由适。是以圣人贵道不贵宝，尚德不尚功。肯以兵自危哉？
　　老子曰：能成霸王者，必德胜者也；能胜敌者，必强者也，能强者，必用人力者也，能用人力者，必得人心者也，能得人心者，必自得者也，自得者，必柔弱者也，能胜不如己者，至於若己者而格，柔胜出於若己者，其事不可度，故能以众不胜成大胜者，唯圣人能之。
　　德胜者霸，得人心也。胜敌者强，得人力也。然非得人之心，未有能用人之力也。敌何由胜？强何由霸哉？德，自得也。自得则柔弱胜刚强。故能胜不若己者，至於若己者而格，是德相若也。柔胜出於若己者，其事不可度，则德又胜我矣。故能以众不胜成大胜者，惟圣人能之。
　　通玄真经缵义卷之四竟
　　＃1 饰：聚珍本作『适』。
　　＃2 无害，不求福即：原本无，据聚珍本增。
　　＃3 由：原作『田』，据聚珍本改。 
　　通玄真经缵义卷之五
　　南谷子杜道坚纂
　　道德篇
　　文子问道，老子曰：学问不精，听道不深。凡听者将以达智也，将以成行也，将以致功名也。不精不明，不深不达，故上学以神听，中学以心听，下学以耳听。以耳听者，学在皮肤；以心听者，学在肌肉；以神听者，学在骨髓。故听之不深，即知之不明；知之不明，即不能尽其精；不能尽其精，即行之不成。凡听之理，虚心清静，损气无盛，无思无虑，目无妄视，耳无苟听。专精积蓄，内意盈并，既已得之，必固守之，必长久之。
　　天性即道，性善即德，道德之在我者也。故圣人不学而知率之谓道，修之谓教，则是以在於我者，施於人矣。中人以上，中人以下，皆得而学之，听乎耳，悦乎心，如镜得磨，光明内发。岂非吾心之固有乎？因其学而明之，以之修身则道德着，以之治国则事业成。此以见学问之精而吾心之明。
　　夫道者原产有始，始於柔弱，成於刚强，始於短寡，成於众长。十围之木始於杞，百仞之台始於下。此天之道也。圣人法之，卑者所以自下也，退者所以自后也，俭者所以自小也，损者所以自少也，卑则尊，退则先，俭则广，损则大，此天道所以成也。
　　气形道德之体用乎？气乃无形之物，物乃有形之炁。炁无形故柔弱，物有形故刚强。则知炁者形之始也。道生德畜，由微至着。圣人法之，体立用行，天道成矣。
　　夫道者德之元，天之根，福之门，万物待之而生，待之而成，待之而宁。夫道无为无形，内以修身，外以治人，功成事立。与天为邻，无为而无不为，莫知其情，莫知其真，其中有信。天子有道，则天下服，长有社稷；公侯有道，则人民和睦，不失其国；士庶有道，则全其身，保其亲；强大有道，不战而克；小弱有道，不争而得；举事有道，功成得福。君臣有道即忠惠，父子有道即慈孝，士庶有道即相爱，故有道即和，无道即苛。由是观之，道之於人，无所不宜也。
　　道德根于心，精神着乎外。功成事立，与天为邻。自天子至於庶人，有道则亨，无道则屯。
　　夫道者，小行之小得福，大行之大得福，尽行之天下服，服则怀之。故帝者，天下之适也，王者，天下之往也，天下不适不往，不可谓帝王。故帝王不得人不能成，得人失道，亦不能守。夫失道者，奢泰骄佚，慢倨矜傲，见余自显，自明执雄；坚强作难结怨为兵，主为乱首，小人行之，身受大殃，大人行之，国家灭亡，浅及其身，深及子孙。故罪莫大於无道，怨莫深於无德，天道然也。
　　身之本在德，德之本在道。无小无大，行则得之，天下服之，服则怀之。帝适也，王往也，天下适往，是谓帝王。然得人则成，有道则守，无为兵主，无为乱首。失道则乱，失德则怨。天道然耳。
　　老子曰：夫行道者，使人虽勇，刺之不入；虽巧，击之不中，夫刺之不入，击之不中，而犹辱也，未若使人虽勇不敢刺，虽巧不敢击。夫不敢者，非无其意也，未若使人无其意。夫无其意者，未有爱利之心也。若使天下丈夫女子，莫不欢然皆欲爱利之，若然者，无地而为君，无官而为长，天下莫不愿安利之。#1
　　道非有心於应物，而物自应之。夫刺击不伤，未若欢然皆有爱利之心，虽无地而人君之，无官而人长之，天下莫不愿安利之。古之人有庚桑子者，其德似之。
　　文子问德，老子曰：畜之养之，遂之长之，兼利无择，与天地合，此之谓德。何谓仁？曰：为上不矜其功，为下不羞其病，於大不矜，於小不偷，兼爱无私，久而不衰，此之谓仁也。何谓义？曰：为上即辅弱，为下即守节，达不肆意，穷不易操，一度顺理，不私枉挠，此之谓义也。何谓礼？曰：为上即恭严，为下即卑敬，退让守柔，为天下雌，立於不敢，设於不能，此之谓礼也。故修其德则下从令，修其仁则下不争，修其义即下平正，修其礼则下尊敬，四者既修，国家安宁。故物生者道也，长者德也，爱者仁也，正者义也，敬者礼也。不畜不养，不能遂长，不慈不爱，不能成遂，不正不匡，不能久长，不敬不宠，不能贵重。故德者民之所贵也，仁者民之所怀也，义者民之所畏也，礼者民之所敬也。此四者文之顺也，圣人之所以御万物也。君子无德即下怨，无仁即下争，无义即下暴，无礼即下乱。四经不立，谓之无道。无道不亡者，未之有也。
　　德者，五常之总名。有德之人，五常备焉。七则慈，义则宜，礼则敬，知则明，信则实。有之是谓五常，一曰五德。君子未有无德而能为国家者矣。文子之问，为天下后世发也，其德博哉。
　　老子曰：至德之世，贾便於市，农乐於野，大夫安其职处，士修其道，人民乐其业。是以风雨不毁折，草木不夭死，河出图，洛出书。及世之衰也，赋敛无度，杀戮无止，刑谏者，杀贤士，是以山崩川涸，蠕动不息，野无百蔬。故世治则愚者不得独乱，世乱则贤者不能独治。故圣人和偷宁静，生也；志得#2道行，命也，故生遭命而后能行，命得时而后能明，必有其世，而后有其人。
　　天之视人，犹父之视子，其爱均也。君者，天之元子，民，天之赤子。上不恤下，天必示儆。夫至德之世，爱均合天，万物遂长，民乐其业。世之衰也，苛政干和，天怒震发，地见其灾，国家多难，流毒民人。惟圣人和愉宁静，志得道行，民物遂生。是之谓有其世而后有其人。
　　文子问圣智，老子曰：闻而知之，圣也；见而知之，智也。故圣人常闻祸福所生，而择其道，智者常见祸福成形，而择其行。圣人知天道吉凶，故知祸福所生；智者先见成形，故知祸福之门。闻未生，圣也，先见成形，智也，无闻见者愚迷也。
　　圣不曰生知而曰闻知，何哉？生知道在我者也，闻知事在外者也。圣人闻於未然，祸福先知。智则必待事成而后见，愚则溺於闻见，终不自知，迷亦甚矣。
　　老子曰：君好知，即信时而任己，弃数而用惠。物博智浅，以浅赡博，未之有也。独任其智，失必多矣。好智，穷术也；好勇，危亡之道也。好与则无定分，上之分不定，即下之望无止，若多敛即与民为条，少取而多与，其数无有，故好与，来怨之道也。由是观之，财不足任，道术可因明矣。
　　智者不为其所不能为，强所不能，则非智矣。然则智可好乎？好智则术易穷，好与则分不定。多敛民雠，来怨之媒也。
　　文子问曰：古之王者以道莅天下为之奈何？老子曰：执一无为因天地与之变化。天下大器，不可执也，不可为也，为者败之，执者失之。执一者见小也，见小故能成大也。#3无为者守静也，守静故能为天下正。处大满而不溢，居高贵而无骄。处大不溢，盈而不亏，居上不骄，高而不危。盈而不亏，所以长守富也；高而不危，所以长守贵也。富贵不离其身，禄及子孙，古之王道，期#4於此矣。
　　以道莅天下，曰执一无为，何哉？一则定矣。是以古之王者，因天地之变化，无为而治，见小不弃，守静不为，大器安而天下正矣。是故处大不溢，居上不骄，富贵可守，子孙可久。
　　老子曰：民有道所同行，有法所同守，义不能相固，威不能相必，故立君以一之。君执一即治，无常即乱。君道者，非所以有为也，所以无为也。智者不以德为事，勇者不以力为暴，仁者不以位为惠，可谓一矣，一也者，无适之道也，万物之本也。君数易法，国数易君，人以其位，，达其好憎，下之任惧，不可胜理。故君失一，基乱甚於无君也，君必执一，而后能群矣。
　　天下虽大，君以一之。君一则道不待为，民所同行；法不待变，民所同守。智不以德，勇不以力，仁不以惠，合而一之，君之道也。若夫君数易法，国数易君，则甚於无君也矣。
　　文子问曰：王道有几？老子曰：一而已矣。文子曰：古有以道王者，有以兵王者，何其不一也？曰：以道王者，德也；以兵王者，亦德也。用兵有五：有义兵，有应兵，有忿兵，有贪兵，有骄兵。诛暴救弱，谓之义；敌来加己，不得已而用之，谓之应；争小故不胜其心，谓之忿；利人土地，欲人财货，谓之贪；恃其国家之大，矜其人民之众，欲见贤於敌国者，谓之骄。义兵王，应兵胜，忿兵败，贪兵死，骄兵灭，此天之道也。
　　道为治本，君以道王。本丧乱生，兵革兴焉。然则古者有以道王，有以兵王，虽若不同而同归于有德。故五兵之用，唯义兵可王，是虽兵，亦道也。故曰一而已矣。其应兵胜，忿兵败，贪兵死，骄兵灭，此战国之事，非王者之兵也。
　　老子曰：释道而任智者危，弃数而用才者困。故守分循理，失之不忧，得之不喜，成者非所为也，得者非所求也。入者有受而无取，出者有授而无与。
　　因春而生，因秋而杀，所生不德，所杀不怨，即几於道矣。
　　道在乎治，数关於时。任智释道，用才弃数，危困之阶也。惟守分循理，得不喜成，失不忧退。物之入者，有受无取；物之出者，有授无与，因时而行，生不为德，杀不为怨，则近乎道矣。
　　文子问曰：王者得其欢心，为之奈何？老子曰：若江海即是也，淡兮无味，用之不既，先小而后大。夫欲上人者，必以其言下之，欲先人者，必以其身后之，天下必效其欢爱，进其仁义，而无苛气，居上而民不重，居前而众不害，天下乐推而不厌，虽绝国殊俗，蜎飞蠕动，莫不亲爱，无之而不通，无往而不遂，故为天下贵。
　　江海善下而有容，故百川归之。王者法之以为治。容民畜众，故得百姓之欢心，乐共推戴，天下归往矣。草木昆虫，亦将欣服，其贵可知。
　　老子曰：执一世之法籍，以非传代之俗，譬犹胶柱调瑟。圣人者应时权变，见形施宜，世异则事变，时移则俗易，论世立法，随时举事。上古之王，法度不同，非故相反＃5也，时务异也，是故不法其已成之法，而法其所以为法者，与化推移。圣人法之可观也，其所以作法，不可原也，其言可听也，其所以言，不可形也。三皇、五帝轻天下，细＃6万物，齐死生，同变化，抱道推诚，以镜万物之情，上与道为友，下以化为人。今欲学其道，不得其清明玄圣＃7，守其法籍，行其宪令，必不能以为治矣。
　　一炁运行，四时更变。有不容不尔者，天道然也。皇帝、王伯之治不同者，若出人为，实由天运。故不可执一世之法籍而为传代之治，惟随时而举事，随事而应变，则可以论世立法。如冬不可葛，夏不可裘，知天道者能之。
　　文子问政，老子曰：御之以道，养之以德，无示以贤，无加以力，损而执一，无处可利，无见可欲，方而不割，廉而不刿，无矜无伐。御之以道则民附，养之以德则民服，无示以贤则民足，无加以力则民朴。无示以贤者，敛也，无加以力，不敢也。下以聚之，赂以取之，俭以自全，不敢自安。不下即离散，弗养即背叛，示以贤即民争，加以力即民怨。民离散即国势衰，民背叛即上无威，人争则轻为非，下怨其上即位危。四者诚修，正道几矣。
　　古人以道德为政，后世以功力为政。以道德则民服而风俗淳，以功力则民怨而战争起。故御之以道，养之以德，无示以贤，无加以力，则无为而天下治矣。
　　老子曰：上言者下用也，下言者上用也，上言者常用也，下言者权用也。唯圣人为能知权，言而必＃8信，期而必当。天下之高行，直而证父，信而死女，孰能贵之？故圣人论事之曲直，与之屈伸，无常仪表，祝即名君，溺即捽父，势使然也。夫权者圣人所以独见，夫先迕而后合者之谓权，先合而后逢者不知权，不知权者善反丑矣。
　　上言下用，经者，权之体也。下言上用，权者，经之用也。经权相济，事无不宜。唯圣人知权，言而叉信，期而必当，与之屈伸而审其迕合。若夫执中无权，则不能随时而适变。胶柱鼓瑟，善反丑矣。
　　文子问曰：夫子之言，非道德无以治天下也，上世之王，继嗣因业，亦有无道各没其世而无祸败者，何道以然。老子曰：自天子至于庶人，各自生活，然其活有厚薄，天下时有亡国破家，无道德之故也。有道德，则夙夜不懈，战战兢兢，常恐危亡；无道德，则纵欲怠惰，其亡无时。使桀纣修道行德，汤武虽贤，无所建其功也。夫道德者，所以相生养也，所以相畜长也，所以相亲爱也，所以相敬贵也。夫聋虫虽愚，不害其所爱，诚使天下之民，皆怀仁爱之心，祸灾何由生乎。夫无道而无祸害者，仁未绝义未灭也。仁虽未绝，义虽未灭，诸侯已轻其上矣。诸侯轻上，则朝廷不恭，纵令不顺。仁绝义灭，诸侯背叛，众人力政，强者陵弱，大者侵小，民人以攻击为业，灾害生，祸乱作，其亡无日，何期无祸也？
　　古之治天下者，道德衰而仁义次之，仁义衰则祸乱作，战争兴焉。上世嗣王，如桀纣之主，国未云亡，诸侯已有轻上之心，则道德丧而仁义衰矣。故汤武起而夏商绝，若周之幽、厉视桀纣，才一间耳，故不免大戎之杀，骊山之死，诸侯力政，强陵弱，大侵小，六国从衡，与周俱亡，可不镒乎？
　　老子曰：法烦刑峻，即民生诈，上多事则下多态，求多即得寡，禁多则胜少，以事生事，又以事止事，譬犹扬火而欲使无焚也；以智生患，又以智备之，譬犹挠水而欲求其清也。
　　法本以求，治烦则生乱；刑本以禁，奸峻则兴诈。夫上多事而欲民无事者，是犹强之饮而责其醉也，则是罔民也矣。安可云治乎？
　　老子曰：人主好仁，即无功者赏，有罪者释；好刑，即有功者废，无罪者及；无好憎者，诛而无怨，施而不德。放准循绳，身无与事，若天若地，何不覆载？合而和之，君也；别而诛之，法也。民以受诛，无所怨憾，谓之道德。
　　好仁而不知为政，赏及无功，释及有罪，犹能害政。好刑而不知为法，废及有功，诛及无罪，其害深矣。惟至公不偏，合於道德，赏不致滥，刑不致酷，则百官尽职，万民服业，天下隆平。
　　老子曰：天下是非无所定，世各是其所喜，而非其所恶。夫求是者，非求道理也，求合於己者也，去非者，非去邪也，去逆於心者也。今吾欲择是而居之，择非而去之，不知世之所谓是非者也。故治大国若烹小鲜，曰勿挠而已。夫趣合者，即言中而益亲，身疏而谋，当即见疑。今吾欲正身而待物，何知世之所从规我者乎？吾若与俗遽走，犹逃雨也无之而不濡。欲在於虚则不能虚，若夫不为虚而自虚者，此所欲而无不致也。故通於道者，如车轴不运於己，而与毂致于千里，转於无穷之原也。故圣人体道反至，不化以待化，动而无为也。
　　名分法理，辩是非，别善恶之道也，不求公道而自取己见。以是为非，以恶为善，而望名分正，法理明，难矣。惟正身待物，不废公道，犹车行陆，舟行水，无往而不通，恶有陷於不平者哉？
　　老子曰：夫亟战而数胜者，则国必亡，亟战则民罢，数胜则主骄，以骄主使罢民，而国不亡者，寡矣。主骄则恣，恣则极物，民罢则怨，怨则极虑，上下俱极而不亡者，未之有也。故功遂身退，天之道也。
　　兵不常胜，败亦随之，反覆之道也，恶可亟战而求数胜哉？主胜而骄，民罢而战，伐国之斧矣。兵犹火也，不戢将自焚。其是之谓欤？
　　平王问文子曰：吾闻子得道於老聃，今贤人虽有道，而遭淫乱之世，以一人之权，而欲化久乱之民，其庸能乎？文子曰：夫道德者，匡邪以为正，振乱以为治，化淫败以为朴，醇德复生，天下安宁，要在一人。人主者，民之师也，上者，下之仪也。上美之则下食之，上有道德，即下有仁义，下有仁义，即无淫乱之世矣。积德成王，积怨成亡，积石成山，积水成海，不积而能成者，未之有也。积道德者，天与之，地助之，鬼神辅之，凤鸟翔其庭，麒麟游其郊，蛟龙宿其沼。故以道莅天下，天下之德也；无道莅天下，天下之贼也。以一人与天下为雠，虽欲长久不可得也。尧舜以是昌，桀纣以是亡。平王曰：寡人敬闻命矣。
　　文子家睢，与亳为邻，久师老子，闻道故博。平王聘而问道，文子对以积德成王，积怨成亡。尧舜以是昌，桀纣以是亡。平王曰：寡人敬闻命矣。以是观之，平王若有志於为治者也，何不能修德释怨，而乃信谗怀疑，辄诛伍氏？此文子所以去楚而适越也。子胥劝吴伐楚，遂致鞭尸之辱，甚矣。有国者，怨其可不释乎？
　　通玄真经缵义卷之五竟
　　＃1 聚珍本此句后有『故勇于敢则杀，勇于不敢则活』。
　　＃2 志得：聚珍本作『至德』。
　　＃3 执一者见小也，见小故能成大也：聚珍本作『执者见小也，见小故不能成其大也』。
　　＃4 期：聚珍本作『具』。
　　＃5 反：原作『返』，据聚珍本改。
　　＃6 细：原作『总』，据聚珍本改。
　　＃7 玄圣：原作『时君』，据聚珍本改。
　　＃8 必：原作『不』，据聚珍本改。
　　通玄真经缵义卷之六
　　南谷子杜道坚纂
　　上德篇
　　老子曰：主者国之心也，心治即百节皆安，心扰即百节皆乱。故其身治者，支体相遗也；其国治者，君臣相忘也。
　　德一也，有二焉，长养万物，天之德，爱养百姓，君之德。夫君者国之心，君有德则心广体胖，气不乱而身自治。治国犹治身，君臣相安，国其有不治者乎？故曰上德不德，则是有德，而不自恃以为德，是以有德。
　　老子曰：学於常枞，见舌而守柔，仰视屋树，退而目川，观影而知持后，故圣人虚无因循，常后而不先，譬若积薪，燎后者处上。
　　常枞，古之圣人也。老子学於常枞，犹孔子学於老子。目击道存，精神冥契，故能见舌而守柔。观影而知持后，是以圣人因循虚无，不争强，不敢先，夫是之谓上德。
　　老子曰：鸣铎以声自毁，膏烛以明自煎，虎豹之文来射，猨狖之捷来格，故勇武以强梁死，，辩士以智能困，以智知，而未能以智不知。故勇於一能，察於一辞，可与曲说，未可与广应。
　　人贵有德，不贵多智。智多则出乎己，而反乎己，鲜不自害，虎豹之文来射，猨狖之捷来格，士之勇死於强，智困於辩宜矣。惟不以智知，而以智不知者，则不局於一，而所应者广。
　　老子曰：道以无有为体，视之不见其形，听之不闻其声，谓之幽冥。幽冥者所以论道，而非道也。夫道者，内视而自反，故人不小觉，不大迷，不小慧，不大愚，莫鉴於流潦，而鉴於止水，以其内保之止而不外荡。月望日夺光，阴不可以承阳，日出星不见，不能与之争光。末不可以强于#1本，枝不可以大于#2干，上重下轻，其覆必易。一渊不两蛟，一雌不二雄，一即定，两即争。玉在山而草木润，珠生渊而岸不枯。蚯蚓无筋骨之强，爪牙之利，上食晞堁，下饮黄泉，用心一也。
　　道以无有为体，故可并行；物以有形为用，故不两立。无有为体，一则定矣。有形为用，两则争矣。然小大有间，君臣有分，人君怀道抱德，曾不我有，此道之所以大，德之所以久也。天下孰敢以争强为哉？
　　清之为明，杯水可见眸子，浊之为害，河水不见太山。兰芷不为，莫服而不芳；舟浮江海，不为莫乘而沉；君子行道，不为莫知而止，性之有也。以清入浊，必困辱，以浊入清，必覆倾。天二气即成虹，地二气即泄藏，人二气即生病。阴阳不能常，且冬且夏，月不知昼，日不知夜。川广者鱼大，山高者木修，地广者德厚。故鱼不可以无饵钓，兽不可以空器召。山有猛兽，林木为之不斩；园有螫虫，葵藿为之不采；国有贤臣，折冲千里。通於道者若车轴转於毂中，不运於己，与之致於千里，终而复始，转於无穷之原也。故举枉与直，何如不得，举直与枉，勿与遂往。
　　水清鉴影，心清镒物，明之故也，浊则昏矣。君子小人，势不两立。冬寒夏暑，时不并行。时并行则灾疠生，势两立则祸患作。虽然，为君子者，岂以小人在位，道不可行，而终不出乎？
　　有鸟将来，张罗而待之，得鸟者罗之一目。今为一目之罗，则无时得鸟。故事或不可前规，物或不可预虑，故圣人畜道待时也。欲致鱼者先通谷，欲来鸟者先树木，水积而鱼聚，木茂而鸟集，为鱼得者，非挈而入渊也，为猨得者，非负而上木也，纵之所利而已。足所践者浅，然待所不践而后能行，心所知者褊，然待所不知而后能明。川竭而谷虚，丘夷而渊塞，唇亡而齿寒，河水探，而壤在山。水静则清，清则平，平即易，易即见物之形，形不可并，故可以为正。
　　知有用之用，不知无用之用，不可与言政。治国者，要在一人，非众人则不能治。欲得贤而不先养士，可乎？是以圣人畜道待时，得人则兴，未有不为我用者也。
　　使叶落者，风摇之也，使水浊者，物挠之也。璧缓之器，礛之功也，镆铘之断割，砥砺之力也。虻与骥致千里而不飞，无裹粮之资而不饥。狡兔得而猎犬烹，高鸟尽而良弓藏，名成功遂身退，天道然也。怒出於不怒，为出於不为，视於无有，则得所见，听於无声，即得所闻。飞鸟反乡，兔走归窟，狐死首丘，寒螀得木，各依其所生也。
　　道可独行，事不可以独擅。人健走，日不百里而罢；得良马，则千里可致。怒出於不怒，文武所以安天下之民；为出於不为，尧舜所以成垂衣之治。为国家而善用人者，民孰不知归乎？
　　水火相憎，鼎鬲在其间，五味以和，骨肉相爱也，谗人间之，父子相危。犬豕不择器而食，愈肥其体，故近死。凤凰翔於千仞莫之能致，椎固於柄而不能自椓，目见百步之外而不能见其眦。因高为山，即安而不危，因下为渊，则鱼鳖归焉。沟池潦即溢，旱即枯，河海之源，渊深而不竭。聋无耳而目不可以蔽，精於明也，瞽无目而耳不可以蔽，精於听也。混混之水浊，可以濯吾足乎，泠泠之水清，可以濯吾缨乎。之为缟也，或为冠，或为。冠即戴枝之，即足碾之。
　　人无常是，物无常非。气顺则合，气逆则离。火炎上，水润下，鼎鬲和之，即既· 济之功成。父王慈，子主孝，谗人间之，即参商之怨起。犬豕体肥近於死，凤凰高飞莫能致。清斯濯缨，浊斯濯足，不能洁己，而为物污者，可不审诸？
　　金之势胜木，一刃不能残一林；土之势胜水，一匊不能塞江河；水之势胜火，一酌不能救一车之薪。冬有雷，夏有雹，寒暑不变其即，霜雪麃麃，日出而流。倾易覆也，倚易軵也，几易助也，湿易雨也。兰芷以芳，不得见霜，蟾蜍辟兵，寿在五月之望。精泄者中易残，华非其时者不可食。
　　生克制伏，固有定分。力小任大，未有不返受其制者。木胜金，水胜土，火胜水，终非其性。夫冬雷夏雹，终非其时。曾不朝夕之久#4人其可不自量乎？
　　舌之於齿，孰先弊焉，绳之与矢，孰先折焉。使影曲者形也，使响浊者声也。与死同病者，难为良医，与亡国同道者，不可为忠谋。使倡吹竿，使工捻窍，虽中节不可使决，君形亡焉。聋者不歌无以自乐，盲者不观无以接物，步於林者不得直道，行於险者，不得履绳。海内其所出，故能大，
　　处非其地，依非其人，难矣哉。齿刚先缺，矢劲先折。与死同病，难於为良医。与亡国同道，不可为忠谋。君不用道，而臣强之，谋出二心，功可成乎？
　　日不并出，狐不二雄，神龙不匹，猛兽不群，鸷乌不双。盖非撩不蔽日，轮非轴不追疾，撩轮未足恃也。张弓而射，非弦不能发，发矢之为射十分之一。饥马在厩，漠然无声，投刍其旁，争心乃生。三寸之管无当，天下不能满，十石而有塞，百斗而足。循绳而断即不过，县衡而量即不差，县古法以类，有时而遂，杖格之属，有时而施，是而行之谓之断，非而行之谓之乱。
　　日不并出，神龙不匹，猛兽不群，况於人乎？橑以张盖，轴以转轮，君臣相资之道也。饥马争刍，赏不可滥，循绳而断，法无过差，古法杖格，用之以时，在乎行之者耳。
　　农夫劳而君子养，愚者言而智者择。见之明白，处之如玉石，见之黯黣，必留其谋，百星之明，不如一月之光，十牖毕开，不如一户之明，蝮蛇不可为足，虎不可为翼。今有六尺之席，卧而越之，下才不难，立而踰之，上才不易，势施异也。助祭者得尝，救斗者得伤，蔽於不祥之木，为雷霆所扑。日月欲明，浮云蔽之；河水欲清，沙土秽之，丛兰欲修，秋风败之；人性欲平，嗜欲害之；蒙尘而却无眯，不可得洁。黄金龟纽，贤者以为佩；土壤布地，能者以为富。故与弱者金玉，不如与之尺素。
　　农夫不劳，君子无以养。君子不治，农夫其能安乎？蛇无足，虎无翼，不可两得。浮云盖日，失不在己。嗜欲害性，病不在人。
　　毂虚而中立三十辐，各尽其力，使一辐独入，众辐皆弃，何近远之能至。橘柚有乡，雈苇有丛，兽同足者相从游，鸟同翼者相从翔。欲观九州之地，足无千里之行，无政教之源，而欲为万民上者，难矣。凶凶者获，提提者射。故大白若辱，广德若不足。君子有酒，小人鞭缶，虽不可好，亦可以丑。
　　皇极居中，资八辅而后建。车毂虚中，籍众辐而后行。天子中天下而立，位万民之上，而无政教之源，是犹无千里之足，欲观九州之地，其何以行之？惟正位端居，百官分职，不下堂而天下治矣。
　　人之性便衣县帛，或射之即被甲，为所不便，以得其便也。三十辐共一毂，各直一凿，不得相入，犹人臣各守其职也。善用人者，若蚜之足，众而不相害，若舌之与齿，坚柔相磨而不相败。石生而坚，芷生而芳，少而有之，长而逾明。扶之与提，谢之与让，得之与失，诺之与己，相去千里。
　　作事有法，事无不成。用人有方，人无不济。车毂之各直一凿，明官事之各有守也。蚈足众而不相害，由用得其宜矣。石坚芷芳，随其材而用之，则贤者明，愚者力，成功一也。
　　再生者不获，华太早者不须霜而落。污其准，粉其颡，腐鼠在阼，烧熏於堂，入水而憎濡，怀臭而求芳，虽善者不能为工。冬冰可拆，夏木可结，时难得而易失。木方盛，终日采之而复生，秋风下霜，一夕而零。质的张而矢射集，林木茂而斧斤入，非或召之也，形势之所致。乳犬之噬虎，伏鸡之搏狸，恩之所加，不量其力。夫待利而登溺者，必将以利溺之矣。舟能浮能沉，愚者不知足焉。骥驱之不进，引之不止，人君不以求道里。
　　时难得而易失，民易困而难苏。故物再生者实不逮获，华太早者落不待霜，时不顺也。的张而矢集，林茂而斧入，势之所致。乳犬噬虎，伏鸡搏狸，情之所使。舟腐而载则况，骥疲而驱则毙。民其可重困乎？
　　水虽平必有波，衡虽正必有差，尺虽齐必有危。非规矩不能定方圆，非准绳无以正曲直，用规矩者，亦有规矩之心。太山之高，倍而不见，秋毫之末，视之可察。竹木有火，不钻不熏；土中有水，不掘不出。矢之疾不过二里，跬步不休，跛鳖千里。累土不止，丘山从成。临河欲鱼，不若归而织网。弓先调而后求劲，马先顺而后求良，人先信而后求能。巧冶不能消木，良匠不能断冰，物有不可，如之何君子不留意。使人无渡河，可使河无波，不可。无曰不辜，甑终不堕井矣。
　　水平不能无波，衡正不能无差，心其可不慎诸？君子之礼义康耻，犹匠石之规矩准绳也。弓先调而后求劲，马先顺而后求良。人不先之以信，能者其可致乎？故君子为其所可为，而不为其所无奈何。
　　刺我行者欲我交，呰我货者欲我市。行一棋不足以见知，弹一弦不足以为悲。今有一炭然，掇之烂指，相近也万石俱熏，去之十步而不死。同气而异积也，有荣华者，必有愁悴。上有罗纨，下必有麻。木大者根瞿，山高者基扶。
　　苦语利行，苦药利病。刺我行者欲我交，君子循义也。呰我货者欲我市，小人徇利也。人之福不可过，服不必侈，木大者根瞿，山高者基扶，民富则国昌矣。
　　老子曰：鼓不藏声，故能有声；镜不没形，故能有形。金石有声，不动不鸣；管箫有音，不吹无声。是以圣人内藏，不为物唱，事来而制，物至而应。天行不已，终有复始，故能长久。轮得其所转，故能致远。天行一不差，故无过矣。天气下，地气上，阴阳交通，万物齐同。君子用事，小人消亡，天地之道也。天气不下，地气不上，阴阳不通，万物不昌，小人得势，君子消亡，五谷不植，道德内藏。天之道，裒多益寡，地之道，损高益下，鬼神之道，骄溢与下，人之道，多者不与，圣人之道，卑而莫能上也。
　　心不藏物故能应物，鼓不藏声故能应声，不扣而鸣，则为怪矣。是以圣人内藏，不为物唱，应之而已。天地交通，万物齐同，此明良会遇，而君子用事之时也。一或反此，则是小人得势之日矣。惟圣人居高听卑，而不自满，无以上之。
　　天明日明，而后能照四方，君明臣明，域中乃安，域有四明，乃能长久。明其施明者，明其化也。天道为文，地道为理，一为之和，时为之使，以成万物，命之曰道。大道坦坦，去身不远，修之於身，其德乃真，修之於物，其德不绝。天覆万物，施其德而养之，与而不取，故精神归焉。与而不取者上德也，是以有德。高莫高於天也，下莫下於泽也，天高泽下，圣人法之，尊卑有叙，天下定矣。地载万物而长之，与而取之，故骨骸归焉。与而取者下德也，下德不失德，是以无德。地承天，故定宁，地定宁，万物形，地广厚，万物聚，定宁无不载，广厚无不容。地势深厚，水泉入聚，地道方广，故能久长，圣人法之德无不容。
　　君天道，臣地道。天尊地卑，君臣之分定矣。君明臣明，照于四方，岂非尧之光宅天下，百姓昭明者乎？故法天效地，以成万物者，道也。养之与之而不取者，上德也。与而取之，德斯下矣。
　　阴难阳，万物昌；阳服阴万物湛。物昌无不赡也，物湛无不乐也，物乐则无不治矣。阴害物，阳自屈，阴进阳退，小人得势，君子避害，天道然也。阳气动，万物缓而得其所，是以圣人顺阳道。夫顺物者物亦顺之，逆物者物亦逆之，故不失物之情性。污泽盈，万物节成；污泽枯，万物节荂。故雨泽不行，天下荒亡，阳上而复下，故为万物主。不长有，故能终而复始，终而复始，故能长久；能长久，故为天下母。阳气蓄而后能施，阴气积而后能化，未，有不蓄积而后能化者也。故圣人慎所积。阳灭阴，万物肥；阴灭阳，万物衰。故王公尚阳道则万物昌，尚阴道则天下亡。阳不下阴，万物不成，君不下臣，德化不行，故君下臣则聪明，不下臣则暗聋。
　　阳生阴杀，故君子好生，小人好杀也。王公尚阳道，则万物昌；尚阴道，则天下亡。阳贵下阴，故君下臣，则聪明而国理；不下臣，则暗聋而德化不行。
　　日出於地，万物蕃息，王公居民上，以明道德；日入於地，万物休息，小人居民上，万物逃匿。雷之动也，万物启，雨之润也，万物解，大人施行，有似於此。阴阳之动有常节，大人之动不极物。雷动地，万物缓；风摇树，草木败。大人去恶就善，民不远徙，故民有去就也，去尤甚，就少愈。风不动，火不出，大人不言，小人无述。火之出也，必待薪，大人之言，必有信。有信而真，何往不成？河水深，壤在山，丘陵高，下入渊，阳气盛，变为阴，阴气盛，变为阳，故欲不可盈，乐不可极。忿无恶言，怒无作色，是谓计得。火上炎，水下流，圣人之道，以类相求，圣人偯阳天下和同，偯阴天下溺沉。
　　天之日其人之君乎？日出於地，王公居民上，万物蕃息。日入於地，小人居民上，万物逃匿。阴阳之动有常节，故岁不乱时，大人之动不极物，故民不远徙。物极则变，欲不可盈。阴阳天也，治乱则关乎人。
　　老子曰：积薄成厚，积卑成高，君子日汲汲以成辉，小人日快快以至辱。其消息也，虽未能见，故见善如不及，宿不善如不祥。苟向善，虽过无怨；苟不向善，虽忠来恶，故怨人不如自怨，勉求诸人，不如求诸己。声自召也，类自求也，名自命也，人自官也，无非己者。操锐以刺，操刃以击，何怨於人？故君子慎其微。万物负阴而抱阳，冲气以为和，和居中央，是以木实生於心，草实生於荚，卵胎生於中央，不卵不胎，生而须时。地平则水不流，轻重均则衡不倾，物之生化也，有感以然。
　　阴阳感而成中和。故万物生君臣合而得中道，故万姓宁。是以君子和其心志，日汲汲以成辉。小人汨其天和，日快快以至辱。故君子慎微，正诸心而自求诸己。我不怨人，人亦无怨焉？
　　老子曰：山致其高，而云雨起焉，水致其深，而蛟龙生焉。君子致其道，而德泽流焉。夫有阴德者，必有阳#4报，有隐行者，必有昭名。树黍者不获稷，树怨者无报德。
　　为善而人不知谓之至善。为恶而人不知，谓之至恶。山藏云而成雨露，泽藏水而生蛟龙，君子怀其道，而泽流於世俗。有阴德者，必有阳报，天佑之也。有隐行者，必有昭名，人推之也。惟有天德者知之。
　　通玄真经缵义卷之六竟
　　＃1 ＃2 于：原作『为』，据聚珍本改。
　　＃3 久：原作『又』，据聚珍本改。
　　＃4 阳：原作『阴』，据聚珍本改。
　　通玄真经缵义卷之七
　　南谷子杜道坚纂
　　微明篇
　　老子曰：道可以弱，可以强，可以柔，可以刚，可以阴，可以阳，可以幽，可以明，可以包裹天地，可以应待无方。知之浅，不知之深，知之外，不知之内，知之粗，不知之精，知之乃不知，不知乃知之，孰知知之为不知，不知之为知乎？夫道不可闻，闻而非也；道不可见，见而非也；道不可言，言而非也。孰知形之不形者乎？故天下皆知善之为善也，斯不善矣。知者不言，言者不知。
　　微明者其道乎。视不以目，听不以耳，得之天而着之心，故能包裹天地，应待无方，不可以智知力求。惟知不知，为不为，言不言，则得之矣。
　　文子问曰：人可以微言乎？老子曰：何为不可。唯知言之谓乎？夫知言之谓者，不以言言也。争鱼者濡，逐兽者趋，非乐之也。故至言去言，至为去为，浅知之人，所争者末矣。言有宗，事有君。夫唯无知，是以不吾知。
　　道不可言，可言即物。言固非道。非言不明。文子问人可以微言乎，老子语以唯知言为可，则是言而不言，不言而言者矣。争鱼逐兽，是不知言者，执於言而着於物，则所争者末矣。安得去言去为之人，而与之言哉？
　　文子问曰：为国亦有法乎？老子曰：今夫挽车者，前呼邪轷，后亦应之，此挽车劝力之歌也。虽郑、卫、胡、楚之音，不若此之义也。治国有礼，不在文辩。法令滋章，盗贼多有。
　　有国家者犹天地也。天不言而四时行，地不语而百物生。文子问为国之法，老子语以挽车之歌，前呼后应，亦犹圣人先天弗违，后天奉时之意。治国有礼，初不在於文华之辩，不知治体，而滋章其法令者，适以为盗法贼民之资。
　　老子曰：道无正而可以为正，譬若山林而可以为材，材不及山林，山林不及云雨，云雨不及阴阳，阴阳不及和和不及道。道者所谓无状之状，无物之象也，无达其意，天地之间，可陶冶而变化也。
　　道无正形，物随而形。观山林变而至於云雨阴阳之和，则知凡天地间之无形无象者，皆可陶冶而变化。道其神矣夫。
　　老子曰：圣人立教施政，必察其终始，见其造恩。故民知书即德衰，知数而仁衰，知券契而信衰，知机械而实衰，瑟不鸣，而二十五弦各以其声应，轴不运於己，而三十辐各以其力旋。弦有缓急，然后能成曲，车有劳佚，然后能致远。使有声者乃无声也，使有转者，乃无转也。上下异道，易治即乱，位高而道大者从，事大而道小者凶。小德害义，小善害道，小辩害治，苛悄伤德。大正不险，故民易导，至治优游，故下不贼。至忠复素，故民无伪匿。
　　圣人立教施政，弗获己也，必察其始终，行其所无事而已，知书数券契机械，则是有心於事，德仁信实衰矣。君藉臣以为治，犹瑟之有声，辐之致远，执要用大，则无不治之世矣。
　　老子曰：相坐之法立，即百姓怨，减爵之令张，即功臣叛。故察於刀笔之迹者，不知治乱之本；习於行阵之事者，不知庙战之权。圣人见福於重关之内，虑患於冥冥之外。愚者惑於小利，而忘大害，故事有利於小而害於大，得於此而忘於彼。故仁莫大於爱人，智莫大於知人，爱人即无怨刑，知人即无乱政。
　　治不可以多事，法不可以数变。事多变数，则百姓怨，功臣叛，上有以召之矣。治乱之本，庙战之权，圣人玄鉴於无形之表，是必有先见之明也。
　　老子曰：江河之大，溢不过三日，飘风暴雨日中不出须臾止。德无所积而不忧者，亡其及也。夫忧者所以昌也，喜者所以亡也，故善者以弱为强，转祸为福，道冲而用之，又不满也。
　　国之苛政横出，犹江河之大溢，风雨之暴作，曾不少久，亡其及矣。惟忧无德而知变者，尚可转祸为福，以弱为强，其不可自满也明矣。
　　老子曰：清静恬和，人之性也。仪表规矩，事之制也。知人之性，即自养不悖，知事之制，则其举措不乱。发一号，散无竞，总一管，谓之心。见本而知末，执一而应万，谓之术。居知所以，行知所之，事知所乘，动知所止，谓之道。使人高贤称誉己者，心之力也，使人卑下诽谤己者，心之过也。言出於口，不可禁於人，行发於近，不可禁於远。事者难成易败，名者难立易废，凡人皆轻小害，易微事，以至於大患。夫祸之至也，人自生之，福之来也，人自成之，祸与福同门，利与害同邻，自非至精，莫之能分，是故智虑者祸福之门户也，动静者利害之枢机也，不可不慎察也。
　　天理人欲同乎一心，君子小人由乎一己，亦同出而异名者耶。执一而应万谓之术，见动而知止谓之道。言出乎口，行发乎心，夫祸福利害，有如影响，自非至精，孰能分之？可不察诸己，而慎诸心乎？
　　老子曰：人皆知治乱之机，而莫知全生之具，故圣人论世而为之事，推事而为之谋。圣人能阴能阳，能柔能刚，能弱能强，随时动静，因资而立功，，睹物往而知其反，事一而察其变，化即为之象，运则为之应，是以终身行之无所困。故事或可言而不可行者，或可行而不可言者，或易为而难成者，或难成而易败者。所谓可行而不可言者，取舍也；可言而不可行者，伪诈也；易为而难成者，事也，难成而易败者，名也。此四者，圣人之所留心也，明者之所独见也。
　　时有治乱，政存乎人。知治乱之机，而莫知全生之具者，失在人而不在时也。圣人随时动静，察其所变，终身行之而无所困。当时而秉政者，恶可自隋，而不知全生之具耶？
　　老子曰：道者敬小微，动不失时，百射重戒，祸乃不滋。计福不及，虑祸过之。同日被霜，蔽者不伤，愚者有备，与智者同功。夫积爱成福，积僧成祸，人皆知救患，莫知使患无生。夫使患无生易，施於救患难。今人不务使患无生，而务施救於患，虽神人不能为谋。患祸之所由来，万万无方。圣人深居以避患，静默以待时；小人不知祸福之门，动而陷於刑，虽曲为之备，不足以全身。故上士先避患而后就利，先远辱而后求名。故圣人常从事於无形之外，而不留心於已成之内，是以祸患无由至，非誉不能尘垢。
　　夫道者敬小微，动不失时，谨初也。愚者有备，与智者同功，人之祸患，不能弭於前，而求救於后者，虽神人不能为谋。故上士以避患远辱为先，而名之与利，则置之后而毋必。祸患何从而至，非誉何从而尘垢之哉？
　　老子曰：凡人之道心欲小，志欲大，智欲圆，行欲方，能欲多，事欲少。所谓心小者，虑患未生，戒祸慎微，不敢纵其欲也。志大者，兼包万国，一齐殊俗，是非辐辏，中为之毂也。智圆者，终始无端，方流四远，渊而不竭也。行方者，立直而不挠，素白而不污，穷不易操，达不肆志也。能多者，文武备具，动静中仪，举措废置，曲得其宜也。事少者，秉要以偶众，执约以治广，处静以持躁也。故心小者禁於微也，志大者无不怀也，智圆者无不知也，行方者有不为也，能多者无不治也，事少者约所持也。故圣人之於善也，无小而不行，其於过也，无微而不改，行不用巫觋，而鬼神不敢先，可谓至贵矣。然而战战栗栗，日慎一日，是以无为而一之诚也。愚人之智，固已少矣，而所为之事又多，故动必穷，故以正教化，其势易而必成；以邪教化，其势难而必败。舍其易而必成，从事於难而必败，愚惑之所致。
　　志欲大而心欲小，智欲圆而行欲方，能欲多而事欲少。斯六者，凡人之不可不勉也。志大则物无不容，心小则几微必戒，智圆则事无不通，行方则直而不挠，能多则为无不成，事少则约而有守。夫圣人之行不用巫觋，而鬼神不敢先，一之以诚而已。
　　老子曰：福之起也县县，祸之生也纷纷，祸福之数，微而不可见。圣人见其始终，故不可不察。明主之赏罚，非以为己，以为国也。适於己而无功於国者，不施赏焉；逆於己而便於国者，不加罚焉。故义载乎宜，谓之君子，遗义之宜，谓之小人。通智得而不劳，其次劳而不病，其下病而益劳，古之人，味而不舍也，今之人，舍而不味也。纣为象箸，而箕子啼，鲁以偶人葬，而孔子叹。见其所始，即知其所终。
　　祸福之机，有开必先，可不察欤？赏罚，人主之大柄，非以为己，以为国也。君子小人，有义利之间，治而不劳，政之上也；劳而不病，政之次也，病而益劳，政斯下矣。夫箕子之泣象着，孔子之叹偶人，国有不待终而知其亡。
　　老子曰：仁者，人之所慕也，义者，人之所高也。为人所慕，为人所高，或身死国亡者，不周於时也。故知仁义而不知世权者，不达於道也。五帝贵德，三王用义，五伯任力，今取帝王之道施五伯之世，非其道也。故善否同，非誉在俗，趋行等，逆顺在时，知天之所为，知人之所行，即有以经於世矣。知天而不知人，即无以与俗交，知人而不知天，无以与道游。直志适情，即坚强贼之，以身役物，即阴阳食之。
　　道之不行也，我知之矣，时异故也。五帝贵德，三王用义，五伯任力。当五伯之世，而施帝王之道者，不知於时也。不知时，则是不知天，不知人矣。何以经於世哉？
　　得道之人，外化而内不化，外化所以知人也，内不化所以全身也，故内有定一之操，而外能屈伸，与物推移，万举而不陷，所贵乎道者，贵其龙变也。守一节，推一行，虽以成满，犹不易，拘於小好，而塞於大道。道者寂寞以虚无，非有为於物也，不以有为於己也。是故举事而顺道者，非道者之所为，道之所施也。
　　龙虎变化，大人之道也。得道之人，与物推移而不陷，是故老子有犹龙之称。夫体道虚无，外不有於物，内不有於己，道无不施，天下化矣。
　　天地之所覆载，日月之所照明，阴阳之所煦，雨露之所润，道德之所扶，皆同一和也。是故能戴大圆者履大方，镜太清者视大明，立太平者处大堂，能游於冥冥者，与日月同光，无形而生於有形，是故真人托期於灵台，而归居於物之初。视於冥冥，听於无声，冥冥之中，独有晓焉，寂寞之中，独有照焉。其用之乃不用，不用而后能用之也；其知之乃不知，不知而后能知之也。
　　和也者天下之达道也。天之覆，地之载，同乎一和而已。王者戴圆履方，处大堂而立太平者，和其可失乎？真人归居於物之初，必有独见於冥冥之中。是故用有不用，而后能用。知有不知，而后能知。夫是之谓大和。
　　道者物之所道也，德者生之所扶也，仁者积恩之证也，义者比於心而合於众适者也。道灭而德兴，德衰而仁义生。故上世道而不德，中世守德而不怀，下世绳绳而恐失仁义，故君子非义无以生，失义即失其所以生；小人非利无以活，失利则失其所以活。故君子惧失义，小人惧失利，观其所惧，祸福异矣。
　　道德仁义裂，而皇帝王伯分，世变使之然也。道以导之，德以生之，仁以恩之，义以宜之。四代之治，固若不同，而其君臣有分则一焉。夫道而不德者皇，德而不怀者帝，恐失仁义者王。义失其宜，智诈兴矣。
　　老子曰：事或欲利之，适足以害之，或欲害之，乃足以利之。夫病温#1而强餐之热，病渴而强饮之寒，此众人之所养也，而良医所以为病也。快於目，说於心，愚者之所利，有道者之所避。圣人者，先逢而后合众，人先合而后逢，故祸福之门，利害之反，不可不察也。
　　事有欲利而害，欲害而利，非人力之所可必者，物或使之也。是故先迕而后合者，圣人之道；先合而后迕者，众人之道。祸福倚伏，利害相反，其不可不察也如此。
　　老子曰：有功离仁义者即见疑，有罪有仁义者必见信。故仁义者，事之常顺也，天下之尊爵也。虽谋得计当，虑患解图，国存，其事有离仁义者，其功必不遂也；言虽无中於策，其计无益於国，而心周於君，合於仁义者，身必存。故曰：百言百计常不当者，不若舍趋而审仁义也。
　　仁义者道之孙，德之子欤？四者若不相及，而未尝相离。故仁义天下之尊爵也，贵以身为天下者，可不舍趋而审诸仁义乎？
　　老子曰：教本乎君子，小人被其泽，利本乎小人，君子享其功。使君子小人各得其宜，即通功易食而道达矣。人多欲即伤义，多忧即害智，故治国乐所以存，虐国乐所以亡。水下流而广大，君下臣而聪明，君不与臣争而治道通，故君根本也，臣枝叶也，根本不美而枝叶茂者，未之有也。
　　君子小人，均是人也。为君子而教不被於小人，何德以资小人之养哉？治国乐其存，虐国乐其亡。君善下而不争，则群臣献其忠。柢固根深，而国安矣。
　　老子曰：慈父之爱子者，非求其报，不可内解於心。圣主之养民，非为己用也，性不能己也，及恃其力，赖其勋，而必穷有以为，即恩不接矣。故用众人之所爱，即得众人之力，举众人之所喜，即得众人之心。故见其所始，即知其所终。
　　父子之心天性也。父之爱子，君之养民，一有望报之心，恩其失矣。是故因其利而利之，则得众人之力；推其善而善之，则得众人之心。子其有不孝，臣其有不忠乎？
　　老子曰：人以义爱，党以群强，是故德之所施者博，即威之所行者远，义之所加者薄，即武之所制者小。
　　君以天下为心，人以义爱，则忠孝乃兴。党以群强，则奸雄遂起。安危所系，可不察而辩之？
　　老子曰：以不义而得之，又不布施，患及其身，不能为人，又无以自为，可谓愚人，无以异於枭爱其子。故持而盈之，不如其已，揣而锐之，不可长保。德之中有道，道之中有德，其化不可极。阳中有阴，阴中有阳，万事尽然，不可胜明。福至祥存，祸至祥先，见祥而不为善，即福不来，见不祥而行善，即祸不至。利与害同门，祸与福同邻，非神圣莫之能分。故曰：祸兮福所倚，福兮祸所伏，孰知其极。
　　祸福倚伏，如影随形。货倍而入，必倍而出。善积而不善用，如畜枭为子，寡不自害。利害之机，反兮覆兮，非神圣莫之能知。
　　人之将疾也，必先甘鱼肉之味；国之将亡也，必先恶忠臣之语。故疾之将死者，不可为良医，国之将亡者，不可为忠谋。修之身，然后可以治民，居家理，然后可移於官长。故曰：修之身，其德乃真；修之家，其德乃余；修之国，其德乃丰。民之所以生活，衣与食也，事周於衣食则有功，不周於衣食则无功，事无功，德不长。故随时而不成，无更其刑顺时而不成，无更其理，时将复起，是谓道纪。
　　国非民不立，民非食不生，不易之理也。是故民足於衣食则可活，不足於衣食则罔功。功不立则德不长矣。
　　帝王富其民，霸王富其地，危国富其吏，治国若不足，亡国困仓虚。故曰上无事而民自富，上无为而民自化。起师十万，日费千金，师旅之后，必有凶年。故兵者不祥之器也，非君子之宝也。和大怨必有余怨，奈何其为不善也。古者亲近不以言说，来远不以言使，近者悦，远者来。与民同欲即和，与民同守即固，与民同念者知，得民力者富，得民誉者显。行有召寇，言有致祸，无先人言，后人而已，附耳之语，流闻千里。言者#2祸也，舌者机也，出言不当，驷马不追。
　　无古今治乱，而不易者土宇也。古之今之，或治或乱，而不一者君民也。帝王富其民，霸王富其地，危国富其吏，治国若不足，亡国困仓虚。是故唐、虞之代天下往，战国之世无富民。
　　昔者中黄子曰：天有五方，地有五行，声有五音，物有五味，色有五章，人有五位，故天地之间有二十五人也。上五有神人、真人、道人、至人、圣人，次五有德人、贤人、智人、善人、辩人，中五有公人、忠人、信人、义人、礼人，次五有士人、工人、虞人、农人、商人，下五有众人、奴人、愚人、肉人、小人，上五之与下五，犹人之与牛马也。圣人者，以目视，以耳听，以口言，以足行。真人者，不视而明，不听而聪，不行而从，不言而公。故圣人所以动天下者，真人未尝过焉；贤人所以矫世俗者，圣人未尝观焉。所谓道者，无前无后，无左无右，万物玄同，无是无非。
　　中黄子者，古之真人欤？其言曰：人有五位，位各五等，合之凡二十有五焉。最上者神人，最下者小人，所谓上五之与下五，犹人之与牛马，谓小人违道悖德，若马牛而襟裾耳。圣人不及真人，贤人不及圣人，惟其造道有浅深，故品亦随之。
　　通玄真经缵义卷之七竟
　　＃1 温：聚珍本作『湿』。
　　＃2 者；原作『之』，据聚珍本改。
　　通玄真经缵义卷之八
　　南谷子杜道坚纂
　　自然篇
　　老子曰：清虚者，天之明也；无为者，治之常也。去恩惠，舍圣智，外贤能，废仁义，灭事故，弃佞辩，禁奸伪，即贤、不肖者齐於道矣。静即同，虚即通，至德无为，万物皆容。虚静之道，天长地久，神微周盈，於物无宰。
　　自然者天理，不自然者人欲。夫清虚而明，天之自然；无为而治，人之自然也。自然，贤不肖者齐於道矣。是以圣人神而明之，光宅天下，而物无宰焉。
　　十二月运行，周而复始。金木水火土，其势相害，其道相待。故至寒伤物，无寒不可；至暑伤物，无暑不可；故可与不可皆可。是以大道无所不可，可在其理，见可不趋，见不可不去，可与不可相为左右，相为表里。凡事之要必从一始，时为之纪，自古及今未尝变易，谓之天理。上执大明，下用其光，道生万物，理於阴阳，化为四时，分为五行，各得其所。与时往来，法度有常，下及无能，上道不倾，群臣一意，天地之道，无为而备，无求而得，是以知其无为而有益也。
　　宇宙之间，造化流行而不息者，气而已。有神焉，莫可得而识也。一为之始，时为之纪，古今不忒，是谓天理。道生万物，法度有常，有物主之，莫知或使，是以道之尊而德之贵。
　　老子曰：朴至大者无形状，道至大者无度量，故天圜不中规，地方不中矩。往古来今谓之宙，四方上下谓之宇。道在其中而莫知其所。故见不远者不可与言大，知不博者不可与论至。夫禀道与物通者无以相非，故三皇五帝法籍殊方，其得民心一也。若夫规矩勾绳，巧之具也，而非所以为巧也，故无弦虽师文不能成其曲，徒弦即不能独悲，故弦，悲之具也，非所以为悲也。至於神和游於心手之间，放意写神，论变而形於弦者，父不能以教子，子亦不能受之於父，此不传之道也。故肃者，形之君也，而寂寞者，音之主也。
　　朴大无形，道大无量。天圆地方，道在其中。故三皇五帝，法籍殊方，其得民心一也。若夫规矩勾绳，则是为巧之具，非所以为巧矣。师文之琴，有类乎是。
　　老子曰：天地之道，以德为主，道为之命，物以自正。至微甚内，不以事贵。故不待功而立，不以位为尊，不待名而显，不须礼而庄，不用兵而强。故道立而不教，明照而不察。道立而不教者，不夺人能也，明照而不察者，不害其事也。
　　古人质朴，其俗同，故不待教。后人浇漓，其俗异，故圣人忧道之不明而教立天，天地之道，以德为主，而道为之命，物各自正，自然而已。圣人何庸心哉？
　　夫教道者，逆於德，害於物，故阴阳四时，金木水火土同道而异理。万物同情而异形，知者不相教，能者不相受，故圣人立法以导民之心，各使自然。故生者无德也，死者无怨也。天地不仁以万物为刍狗，圣人不仁以百姓为刍狗。夫慈爱仁义者，近狭之道也。狭者，入大而迷；近者，行远而惑，圣人之道入大不迷，行远不惑，常虚自守，可以为极，是谓天德。
　　古之教者以道，今之教者以利，此道之所以不行也。夫圣人立法导民心，使各安其自然之分，生者自生，死者自死，德怨何有哉？
　　老子曰：圣人天覆地载，日月照临，阴阳和，四时化，怀万物而不同，无故无新，无疏无亲。故能法天也，天不一时，地不一财，人不一事。故绪业多端，趋行多方。故用兵者或轻或重，或贪或廉，四者相反，不可一也。轻者欲发，重者欲止，贪者欲取，廉者不利，非其有也。故勇者可令进斗，不可令持坚；重者可令固守，不可令陵敌；贪者可令攻取，不可令分财；廉者可令守分，不可令进取；信者可令持约，不可令应变。五者圣人兼用而材使之。夫天地不怀一物，阴阳不产一类。故海不让水潦以成其大，山林不让枉挠以成其崇，圣人不辞负薪之言以广其名。夫守一隅而遗万方，取一物而弃其余，即所得者寡，而所治者浅矣。
　　天之命者一，气感不同，性随质异，变有万殊，不可率而齐也。圣人宪天法道，不以殊方异俗为之间，而覆之载之，养之育之，一而已矣。
　　老子曰：天之所覆，地之所载，日月之所照，形殊性异，各有所安。乐所以为乐者，乃所以为悲也。安所以为安者，乃所以为危也。故圣人养牧民也，使各便其性，安其居，处其宜，为其所能，周其所适，施其所宜，如此则万物一齐，无由相过。天下之物无贵无贱，因其所贵而贵之，物无不贵。因其所贱而贱之，物无不贱。故不尚贤者言不放鱼於木，不沉鸟於渊。
　　善牧民者，不一其法，形殊性异，各有所安；反而置之，则生道失矣。然则庄周之谓《齐物论》者，岂齐物哉？齐物理也。天之生物，各因其材而笃之。
　　昔尧之治天下也，舜为司徒，契为司马，禹为司空，后稷为田畴，奚仲为工师。其导民也，水处者渔，林处者棌，谷处者牧，陆处者田。地宜其事，事宜其械，械宜其材。皋泽织网，陵阪耕田，如是则民得以所有易所无，以所工易所拙#1，是以离叛者寡，听从者众，若风之过萧，忽然而感之。各以清浊应，物莫不就其所利，避其所害。是以邻国相望，鸡狗之音相闻，而足迹不接於诸侯之境，车轨不结於千里之外，皆安其居也。故乱国若盛治国若虚亡国若不足，存国若有余。虚者非无人也，各守其职也；盛者非多人也，皆徼於末也；有余者非多财也，欲节而事寡也；不足者非无货也，民鲜而费多也。故先王之法非所作也，所因也，其禁诛非所为也，所守也，上德之道也。
　　古之君天下者，君逸臣劳，无为而治。尧之时，舜为司徒，契为司马，禹为司空，百官分职，各以其能。惟官得其人则民安其处，功成事遂，百姓皆谓我自然。
　　老子曰：以道治天下非易人性也，因其所有而条畅之，故因即大，作即小。古之渎水者因水之流也，生稼者因地之宜也，征伐者因民之欲也，能因则无敌於天下矣。物必有自然而后人事有治也。故先王之制法，因人之性而为之节文，无其性不可使顺教，有其性无其资不可使遵道。人之性有仁义之资，其非圣人为之，法度不可使向方，因其所恶以禁奸，故刑罚不用，威行如神。因其性即天下听从，拂其性即法度张而不用。
　　圣人因人性而设教，观风俗以为治。民之所好，好之；民之所恶，恶之。是以民心归往而无敌於天下矣。
　　道德者功名之本也，民之所怀也，民怀之则功名立。古之善为君者法江海，江海无为以成其大，窊下以成其广，故能长久为天下溪谷，其德乃足，无为，故能取百川，不求故能得，不行故能至，是以取天下。而无事不自贵故富，不自见故明，不自矜故长，处不有之地。故为天下王，不争故莫能与之争，终不为大，故能成其大。江海近於道，故能长久与天地相保，王公修道功成不有，不有即强固，强固而不以暴人，道深即德深，德深即页名遂成，此谓玄德，深矣远矣，其与物反矣。
　　道德非钓名之具，而名随之。古之善为君者，守无为之德，处不争之地，功成不有，故能与天地相为长久。
　　天下有始，莫知其理，唯圣人能知所以，非雄非雌，非牝非牡，生而不死。天地以成，阴阳以形，万物以生。故阴之与阳，有圆有方，有短有长，有存有亡，道为之命。幽沉而无事，於心甚微，於道甚当#2，死生同理，万物变化合於一道，简生忘死，何往不寿？去事与言，顺无为也，守道周密，於物不宰，至微无形。天地之始，万物周於道而殊於形，至微无物，故能周恤；至大无外，故为万物；盖至细无内，故为万物贵；道以存生，德以安形，至道之度，去好去恶，无有知故，易意和心，无与道在。夫天地专而为一，分而为二，反而合之。上下不失，专而为一，分而为五，反而合之，必中规矩。夫道至亲不可疏，至近不可远，求之远者，往而复反。
　　能知古始是谓道纪。道其天下之始乎？无形而大，不言而信，变化无方，莫知其理，唯圣人知之。是以日应万机，无与道迕，反而合之，为道之纪。
　　老子曰：帝者有名，莫知其情。帝者贵其德，王者尚其义，霸者通於理。圣人之道於物无有，通狭然后任智，德薄然后任刑，明浅然后任察。任智者心中乱，任刑者上下怨，任察者不求善以事上即弊。是以圣人因天地以变化其德，乃天覆而地载，道之以时，其养乃厚，厚养即治。虽有神圣，夫何以易之。去心知，省刑罚，反清静，物将自正。
　　开物之初，帝者为谁？太古三皇，民如婴兄，呼吸太和，无思无为。上古三皇，民如孩提，含哺鼓腹，为无所为。下古三皇，民童时，朴散道行，为所以为，庖生粒食，天下亲之。五帝贵德，天下誉之。三王尚义，天下畏之。五伯失理，天下侮之。玄圣不作，素王述之，立言垂教，为万世师，圣人复起，无以易之。
　　道之为君，如尸俨然玄默而天下受其福，一人被之不褒，万人被之不褊。是故重为惠，重为暴，即道逢矣。为惠者布施也，无功而厚赏，无劳而高爵，即守职者懈於官，而游居者亟於进矣。夫暴者妄诛，无罪而死亡，行道者而被刑，即修身者不劝善而为邪行者轻犯上矣。故为惠者即生奸，为暴者即生乱，奸乱之俗，亡国之风也。故国有诛者而主无怒也，朝有赏者而君无与也，诛者不怨，君罪之当也，赏者不德，上功之至也。民知诛赏之来，皆生於身，故务功修业不受赐於人，是以朝廷芜而无迹，田野辟而无秽。故太上下知有之，
　　春生秋杀，天之道也。人主法天行道，为臣子者，知所惩劝。刑赏之来，皆由自己。莫不务功修业，无侥幸之心。朝廷正而田野辟，太上之风宜可复矣。
　　王道者处无为之事，行不言之教，清静而不动，一定#3而不摇，因循任下，责成而不劳，谋无失策，举无过事，言无文章，行无仪表，进退应时，动静循理，美丑不好憎，赏罚不喜怒，名各自命，类各自以，事由自然，莫出於己。若欲狭之，乃是离之，若欲饰之，乃是贼之。天气为魂，地气为魄，反之玄妙，各处其宅，守之勿失，上通太一，太一之精，通合於天。天道默默，无容无则，大不可极，深不可测，常与人化，智不能得，运转无端，化遂如神，虚无因循，常后而不先。其听治也，虚心弱志，清明不暗，是故群臣辐凑并进。无愚智贤不肖，莫不尽其能，君得所以制臣，臣得所以事君，即治国之所以明矣。
　　有天下者，不患不治，患不得人。得人则王者无为乎上，守而勿失，上通太一。运转无端，化遂如神。群臣并进，各尽其能。是知国之治乱系乎人。
　　老子曰：知而好问者圣，勇而好问者胜，乘众人之智者即无不任也，用众人之力者即无不胜也，用众人之力者鸟获不足恃也，乘众人之势者天下不足用也。无权不可为之势，而不循道理之数。虽神圣人不能以成功。故圣人举事未尝不因其资而用之也，有一功者处一位，有一能者服一事，力胜其任即举者不重也，能称其事即为者不难也。圣人兼而用之，故人无弃人，物无弃材。
　　知仁勇，天下之达德也，好问则裕。合众人之智，用众人之力，而天下无敌矣。有一功者处一位，有一能者服一事，圣人兼而用之，故无弃人，无弃材。
　　老子曰：所谓无为者，非谓其引之不来，推之不去，迫而不应，感而不动，坚滞而不流，卷握而不散。谓其私志不入公道，嗜欲不挂正术，循理而举事，因资而立功，推自然之势，曲故不得容。事成而身不伐，功成而名不有，若夫水用舟，沙用，泥用輴，山用樏。夏渎冬陂，因高为山，因下为池，非吾所为也。圣人不耻身之贱，恶道之不行也；不忧命之短，忧百姓之穷也。故常虚而无为，抱素见朴，不与物杂。
　　无为者非木石其心而不动也。圣人应物不先物，因其自然之势，曲成万物，夫何为焉？
　　老子曰：古之立帝王者，非以奉养其欲也，圣人践位者，非以逸乐其身也，为天下之民，强凌弱，众暴寡，诈者欺愚，勇者侵怯，又为其怀智不以相教，积财不以相分，故立天子以齐一之。为一人之明不能徧照海内，故立三公九卿以辅翼之，为绝国殊俗不得被泽，故立诸侯以教诲之，是以天地四时无不应也。官无隐事，国无遗利，所以衣寒食饥，养老弱，息劳倦，无不以也。
　　帝王者天地之心乎？土地之广，人民之众，无君以主之，则强凌弱，众暴寡，智诈欺愚，民不安处。故立天子，设三公，作民父母，抚之育之。《易》日：后以财成天地之道，补相天地之宜，以左右民，则天地之心可见矣。
　　神农形悴，尧臞，舜熏黑，禹骿胝，伊尹负鼎而干汤，吕望鼓刀而入周，百里奚传卖，管仲束缚，孔子无黔突，墨子无暖席，非以贪禄慕位#4，将欲起天下之利，除万民之害也。自天子至於庶人，四体不勤，思虑不困，於事求赡者，未之闻也。
　　古之圣人，耳目口鼻与人同，饥赛渴饮与人同，其所不同者心也。为天下万世生民立极。凡在圣人之列者，鲜不劳其心志而后成其功，功成复不自有其功，此所以为圣也。
　　老子曰：所谓天子者，有天道以立天下也。立天下之道，执一以为保，反本无为，虚静无有，忽怳无际，远无所止，视之无形，听之无声，是谓大道之经。
　　天地者，人之大父母也。凡有血气者，皆天之所子而君为之长，代天作子焉。故称天子。天子视民犹赤子，不废所与养，则天视天听，此感彼应，夫是之谓大道之经。
　　老子曰：夫道者，体圆而法方，背阴而抱阳，左柔而右刚，履幽而戴明，变化无常，得之一#5原以应无方，是谓神明。天圆而无端，故不得观其形，地方而无涯，故莫能窥其门。天化遂无形状，地生长无计量。夫物有胜，唯道无胜，所以无胜者，以其无常形势也。轮转无穷，象日月之运行，若春秋之代谢，日月之昼夜，终而复始，明而复晦，制形而无形，故功可成，物物而不物，故胜而不屈。
　　道生天地，天地生人，犹祖生父而父生子。气神感化形万殊而道一焉。道无形，身有形，夫制形者无形，役物者不物，其神矣夫？
　　庙战者帝，神化者王，庙战者法天道，神化者明四时，修正於境内，而远方怀德，制胜於未战，而诸侯宾服也。古之得道者静而法天地，动而顺日月，喜怒法四时，号令比雷霆，音气不戾八风，诎申不变五度。因民之欲，乘民之力，为之去残除害。夫同利者相死，同情者相成，同行者相助。循己而动，天下为斗。故善用兵者用其自为用，不能用兵者用其为己用。用其自为用，天下莫不可用#6，其为己用，无一人之可用也。
　　日月夺明则蚀，阴阳失和则战。战则物必伤焉。庙战者，帝垂衣裳而天下治也。神化者，王班师振旅而苗民格也。使桀受修德，则牧野鸣条，何得因民之欲，用民之力，而故其主哉？惟民有皆亡之心，故不曰弒君而曰去残除害也。悲夫。
　　通玄真经缵义卷之八竟
　　＃1 聚珍本此句下有『以所长易所短』，六字。
　　＃2 当：聚珍本作『富』。
　　＃3 定：聚珍本作『度』。
　　＃4 贪禄慕位：聚珍本作『贪位慕禄』。
　　＃5 之一：聚珍本作『一之』。
　　＃6 用：原本无，据聚珍本增。
　　通玄真经缵义卷之九
　　南谷子杜道坚纂
　　下德篇
　　老子曰：治身，太上养神，其次养形，神清意平，百节皆宁，养生之本也。肥肌肤，充腹肠，开#1嗜欲，养生之末也。治国，太上养化，其次正法。民交让，争处卑，财利争受少，事力争就劳，日化上而迁善，不知其所以然，治之本也。利赏而劝善，畏刑而不敢为非，法令正於上，百姓服於下，治之末也。上世养本，而下世事末。
　　下德，执德也。太上养神，治身之本也。其次养形，治身之末也。太上养化，治国之本也。其次正法，治国之末也。降此而下，则又下德之下者焉。
　　老子曰：欲治之主不世出，可与治之臣不万一，以不世出求不万一，此至治所以千岁不一也。霸王之功，不世立也。顺其善意，防其邪心，与民同出一道，则民可善，风俗可美。所贵圣人者，非贵其随罪而作刑也，贵其知乱之所生也。若开其锐端，而从之放僻淫洗，而弃之以法，随之以刑，虽残贼天下，不能禁其奸矣。
　　明良会合，千载一逢。夫明君不世出，良臣不万一，以不世之君，得万一之臣，唐虞而下，若成汤之於伊尹，文王之於吕望，世不多见；如齐桓之管仲，亦不世出#2。是以治日少，而乱日多，抑由君子少而小人多欤？
　　老子曰：身处江湖#3之上，心在魏阙之下，即重生。重生即轻利矣。犹不能自胜，即从之，神无所害也。不能自胜而强不从，是谓重伤。重伤之人无寿类矣。故曰：知和曰常，知常曰明，益生曰祥，心使气曰强，是谓玄同。用其光，复归其明。
　　人有仕隐，道无屈伸。夫身江湖而心魏阙，畎亩不忘也。是故有道之士，隐以此道，任以此道，时止则止，时行则行。夫是之谓玄同。
　　老子曰：天下莫易於为善，莫难於为不善。所谓为善易者，静而无为，适情辞余，无所诱惑，循性保真，无变於己，故曰为善易也。所谓为不善难者，篡弒骄淫#4，躁而多欲，非人之性也，故曰为不善难也。今之以为大患者，由无常厌度量生也。故利害之地，祸福之际，不可不察。圣人无欲也，无避也。事或欲之，适足以失之；事或避之，适足以就之。志有所欲，即忘其所为矣。是以圣人审动静之变，适授与之度？理好憎之情，和喜怒之节。夫动静得，即患不侵也；授与适，即罪不累也；理好憎，即忧不近也；和喜怒#5，即怨不犯矣。
　　善恶异迹，同出於心。天下莫易於为善，莫难於为不善。祸福之阶，事不可必，欲得而反失之，欲避而反就之。是以圣人审动静之变，和喜怒之节，事无不善，何忧怨之有？
　　体道之人，不苟得，不让祸，其有不弃，非其有不制，恒满而不溢，常虚而易赡。故自当以道术度量，即食充虚，衣圉寒，足温饱七尺之形。无道术度量。而以自要尊贵即万乘之势，不足以为快；天下之富，不足以为乐。故圣人心平志易，精神内守，物不能惑。
　　修身有道，处世有术。夫体道之人，守其天常，安其命义，食止充虚。衣止御寒，不苟所得，不弃所有，祸不幸免，福不妄就，达不自骄，穷不易操，乐乎天真，与道同久。
　　老子曰：胜人者有力，自胜者强。能强者，必用人力者也；能用人力者，必得人心者也，能得人心者，必自得者也。未有得己而失人者也，未有失己而得人#6者也。故为治之本，务在安民；安民之本，在於足用；足用之本，在於不夺时；不夺时之本，在於省事；省事之本，在於节用；节用之本，在於去骄；去骄之本，在於虚无。故达生之情者，不务生之所无以为；达命之情者，不务#7知之所无奈何。目说五色，口惟#8滋味，耳淫五声，七窍交争，以害一性。日引邪欲，竭其天和，身且不能治，奈治天下何？
　　将胜乎人，先胜乎己。未有己不胜，而能胜人者也。胜人者有力，欲胜理也；自胜者强，理胜欲也。理胜则得人之心，人将自用其力；欲胜则用人之力，人将先离其心。天理人欲之异，宜有间然。
　　所谓得天下者，非谓其履势位，称尊号，言其运天下心，得天下力也。有南面之名，无一人之誉，此失天下也。故桀纣不为王，汤武不为放。故天子#9得道，守在四夷；天子#9失道，守在诸侯。诸侯得道，守在四境；诸侯失道，守在左右。故曰：无恃其不吾夺也，恃吾不可夺也。行可夺之道而非篡弒之行，无益於持天下矣。
　　抚我则后，虐我则雠。圣人运天下心，得天下力，而天下治。若夫桀纣之为君，有南面之名，无一人之誉，此汤武之所以不为之臣，天下失道，诸侯为守，谁之过欤？
　　老子曰：善治国者，不变其故，不易其常。夫怒者，逆德也，兵者，凶器也。争者，人之所乱也。阴谋逆德，好用凶器，治人之乱逆之至也。非祸人不能成祸，不如到其锐，解其纷，和其光，同其尘。人之性情，皆愿贤己而疾不及人。愿贤己，则争心生；疾不及人，则怨争生。怨争生，则心乱而气逆。故古之圣王退争怨，争怨不生，则心治而气顺。故曰：不尚贤，使民不争。
　　争之不足，让之有余，人己两全之道也。夫怒逆德，兵凶器，争者，人之所乱。阴谋逆德，好用凶器，治人之乱逆之至也。文子以其言而授之范蠡。越欲伐吴，蠡引以为谏，勾践不听，败于夫椒。则知欲祸人者，乃所以自祸也。贤者肯如是乎？
　　老子曰：治物者，不以物以和；治和者，不以和以人；治人者，不以人以君；治君者，不以君以欲；治欲者，不以欲以性；治性者，不以性以德；治德者，不以德以道。以道本人#10之性，无邪秽，久湛於物，即忘其本而合於若性。衣食礼俗者，非人之性也，所受於外也。故人性欲平，嗜欲害之。唯有道者，能遗物反已。有以自鉴，则不失物之情；无以自鉴，即动而惑营。夫纵欲失性，动未尝正，以治生即失身，以治国即风人。故不闻道者，无以反性。
　　性与欲固有间矣。人皆然，君惟甚。夫治物不以物以和者，先明己之性，而后明物之性。明物之性，则可以赞化育参天地矣。
　　古者圣人能得诸己，故令行禁止。凡举事者，必先平意清神。神清意平，物乃可正。听失於非誉，目淫於彩色，而欲得事正，即难矣，是以贵虚。故水激而波起，气乱则志昏；昏智不可以为正，波水不可以为平。故圣王执一以理物之情性。夫一者至贵，无敌於天下，圣王托於无适，故为天下命。
　　古之学者为己，为己之道立，而后为人之道行。圣人得诸己，故清明在躬，无远弗烛；得万物之情，而命令行於天下矣。
　　老子曰：阴阳陶冶万物，皆乘一气而生。上下离心，气乃上蒸；君臣不和，五谷不登。春肃秋荣，冬雷夏霜，皆贼气之所生也。天地之间，一人之身也；六合之内，一人之形也。故明於性者，天地不能胁也；审於符者，怪物不能惑也。圣人由近知远，以万异为一同。气蒸乎天地，礼义廉耻不设，万民不相侵暴虐，由在乎混冥之中也。廉耻陵迟及至世之衰，用多而财寡，事力劳而养不足，民贫苦而忿争生，是以贵仁。人鄙不齐，比周朋党，各推其与，怀机械巧诈之心，是以贵义。男女群居，杂而无别，是以贵礼。性命之情，淫而相迫於不得已，即不和，是以贵乐。故仁义礼乐者，所以救残也，非通治之道也。
　　天地一身，天下一气，阳变阴化，陶冶万物，皆乘一气而生。圣人爱养万民，视为一家，故天下和平也。若乃用多而财寡，事力劳而养不足，则民贫苦而忿争生。非通治之道矣。
　　诚能使神明定於天下，而心反其初，即民性善；民性善，即天下阴阳从而包之，是以财足而人赡，贪鄙忿争之心不得生焉。仁义不用，而道德定於天下，而民不淫於彩色。故德衰然后饰仁义，和失然后调声，礼淫然后饰容，故知道德，然后知仁义不足行也；知仁义，然后知礼乐不足修也。
　　圣人诚而明之，反其性初，民复於善。民性善，则天地阴阳从而包之，财足人赡，贪鄙不生，忿争乃息。仁义不用，而道德定於天下矣。
　　老子曰：清静之治者，和顺以寂寞，质真而素朴，闲静而不躁。在内而合乎道，出外而同乎义，其言略而循理，其行说而顺情，其心和而不伪，其事素而不饰。不谋所始，不议所终。安即留，激即行。通体乎天地，同精乎阴阳，一和乎四时，明朗乎日月，与道化者为人。机巧诈伪，莫载乎心。是以天覆以德，地载以乐，四时不失叔，风雨不为虐，日月清静而扬光，五星不失其行，此清静之所明也。
　　天清地静，故能长久。圣人以清静为治者，法天地也。心清则内合乎道，体静则外同乎人。是以不出户而化行。
　　老子曰：治世之职易守也，其事易为也，其礼易行也，其责易偿也。是以人不兼官，官不兼事，农士工商，乡别州异。故农与农言藏，士与士言行，工与工言巧，商与商言数，是以士无遗行，工无苦窳，农无废功，商无折货，各安其性。异形殊类，易事而不悖，失业而贱，得志而贵。
　　古人世守一官，官守一事，故治世之臣，职易守，事易为。后世兼官共事之法行。官益冗而史益繁，政出多门，反政害治。
　　夫先知远见之人，才之盛也，而治世不以责於民。博文强志，口辩辞给之#11人，知之溢也，而明主不求於下。敖世贱物，不从流俗，士之伉行也，而治世不以为化民。故高不可及者，不以为人量；行不可逮者，不以为国俗。故人才不可专用而度量，道术可世传也。故国法可与愚守也，而军旅可以法同也。不待古之英而人自足者，因其所有而并用之也。末世之法，高为量而罪不及也，重为任而罚不胜也，危为难而诛不敢也。民困於三责，即饰智而诈上，犯邪而行危，虽峻法严刑，不能禁其奸。兽穷即触，鸟穷即啄，人穷即诈，此之谓也。
　　才不可以胜德，言不可以过行。才盛而有先知之见者，治世不以责於人；闻博而有辩口之佞者，明主不以求於下。傲世伉行，责人以重难，强人以不能者，恶免人穷之诈哉？
　　老子曰：雷霆之声可以锺鼓象也；风雨之变，可以音律知也。大可睹者，可得而量也；明可见者，可得而蔽也；声可闻者，可得而调也；色可誉者，可得而别也。夫至大天地不能函也，至微神明不能领也。及至建律历，别五色，异清浊，味甘苦，即朴散而为器也。立仁义，修礼乐，即德迁而为伪矣。民饰智以惊愚，设诈以攻上，天下有能持之而未能有治之者也。夫智能弥多而德滋衰，是以至人淳朴而不散。
　　圣人剖大朴，法天地，观象以制器，若雷霆之於锺鼓，风雨之於音律，皆得象而为之。至若天地之大，神明之微，则有所不能尽究也。惟至人淳朴不散，而可以为万世之师。
　　老子曰：夫至人之治，虚无寂寞，不见可欲，心与神处，形与性调，静而体得，动而理通，循自然之道，缘不得已矣。漠然无为而天下和，淡然无欲而民自朴，不忿争而财足。施者不德，受者不让，德反归焉，而莫之惠。不言之辩，不道之道，若或通焉，谓之天府。取焉而不损，酌焉而不竭，莫知其所由出，谓之摇光。摇光者，资粮万物者也。
　　北辰，天之尊帝也。端居天心，而众星拱之。至人取法为冶，心与神处，漠然无为，而天下和。摇光居北斗之杓，资粮万物，随天左旋，日转一周。斗不降禄，生民周食。舜察璇玑以齐七政，其知天矣乎？
　　老子曰：天爱其精，地爱其平，人爱其情。天之精，日月星辰，雷霆风雨也。地之平，水火金木土也。人之情，思虑聪明喜怒也。故闭四关，正五道#12，即与道沦。神明藏於无形，精气反於真，目明而不以视，耳聪而不以听，口当而不以言，心条通而不以思虑，委而不为，知而不矜，直性命之情，而知故不可害。精存於目，即其视明；存於耳，即其听聪；留於口，即其言当；集於心，即其虑通。故闭四关，即终身无患，四支九窍莫死莫生，是谓真人。地之生财，大本不过五行，圣人节五行，即治不荒。
　　人有五性应天，五星应地。五行五性动，而七情出，身可不知爱乎？夫神藏於心，精藏於肾，魂藏於肝，魄藏於肺，意藏於脾，神明藏於无形。莫生莫死，是谓真人。
　　老子曰：衡之於左右，无私轻重，故可以为平；绳之於内外，无私曲直，故有以为正；人主之於法，无私好憎，故可以为令。德无所立，怨无所藏，是任道而合人心者也。故为治者，知不与焉。水戾破舟，木击折轴，不怨木石，而罪巧拙者，智不载也。故道有智则乱，德有心则险，心有眼则眩。夫权衡规矩，一定而不易，常一而不邪，方行而不留。一日形之，万世传之，无为之为也#13。
　　人有私心，罔不害道。人主无私，故法一而令行。是故德有心则险，心有眼则眩。知权衡规矩一定而不易，则知一者无为之为。百王用之，万世传之。
　　老子曰：人之言曰：国有亡主，世无亡道。人有穷而理无不通，故无为者，道之宗。得道之宗，并应无穷也，故不因道理之数，而专己之能，其穷不远也。夫人君不出户而知天下者，因物以识物，因人以知人。故积#14力之所举，即无不胜也。众智之所为，即无不成也。千人之众无绝粮，万人之群无废功。工无异伎，士无兼官，各守其职，不得相干，人得所宜，物得所安，是以器械不恶，职事不慢也，夫债少易偿，职寡易守也，任轻易劝也。上操约少之分，下效易为之功，是以君臣不相厌也。
　　天不自天，有为天者，地不自地，有为地者。为者其谁耶？国有亡主，世无亡道。伊尹五就桀而不用，是专己之能，而不知因人之道也，故伊尹不为夏而为汤矣。夏其有不亡，汤其有不兴乎？
　　老子曰：帝者体太一，王者法阴阳，霸者则四时，君者用六律。体太一者明天地之情通道德之伦；聪明照於日月，精神通於万物，动静调於阴阳，喜怒和於四时；覆露皆道，并贶而无私；蜎飞蠕动，莫不仰德而生；德流方外，名声传於后世。法阴阳者，承天地之和，德与天地参光，明与日月并照，精神与鬼神齐灵，戴圆履方，抱表寝绳，内能治身，外得人心，发号施令，天下风从。则四时者，春生夏长，秋收冬藏，取与有节，出入有量，喜怒刚柔，不离其理，柔而不脆，刚而不壮，宽而不肆，肃而不悖，优柔委顺以养群类，其德含愚而容不肖，无所私爱也。用六律者，生之与杀也，赏之与罚也，与之与夺也，非此无道也，伐乱禁暴，兴贤良废不肖，匡裹以为正，攘险以为平，矫枉以为直，明施舍开塞之道，乘时因势，以服役人心者也。帝者，不体阴阳即侵；王者，不法四时即削；霸者，不用六律即辱；君者，失准绳即废。故小而行大，即穷塞而不亲；大而行小，即狭隘而不容。
　　不曰皇，而曰帝、曰王、曰霸、曰君，何哉？尊皇也。帝者失道而后德，王者失德而后仁，霸者失仁而后义，君者失义而后礼。大者立，则小者在焉；小者立，则大者失矣。
　　老子曰：地广民众，不足以为强；甲坚兵利，不可以恃胜；城高池深，不足以为固；严刑峻法，不足以为威。为存政者，虽小必存为；亡政者，虽大必亡。故善守者，无与御。善战者，无与斗，乘时势因民欲，而取天下。故善为政者，积其#15德；善用兵者，畜其怒。德积而民可用也，怒畜而威可立也。故文之所加者深，权之所服者大，德之所施者博，威之所制者广。广则我强而敌弱。善用兵者，先弱敌而后战，故费不半而功十倍。千乘之国，行文德者王；万乘之国，好用兵者亡。王兵先胜而后战，败兵先战而后求胜，此不明於道也。
　　行文德者，虽小必存。好用兵者，虽大必亡。夫善为政者积其德，善用兵者畜其怒。惟知兵本以止乱，而不以为乱，则民不伤而国长存。
　　通玄真经缵义卷之九竟
　　＃1 开：聚珍本作『供』。
　　＃2 出：原作『立』，据聚珍本改。
　　＃3 湖：聚珍本作『海』。
　　＃4 淫：聚珍本作『诈』。
　　＃5 和喜怒：聚珍本作『喜怒节』。
　　＃6 失己而得人：原作『得人而失己』，据聚珍本改。
　　＃7 务：聚珍本作『忧』。
　　＃8 惟：聚珍本作『肥』。
　　＃9 天子：原作『天下』，据聚珍本改。
　　＃10 人：原本无，据聚珍本增。
　　＃11 之：原本无，据聚珍本增。
　　＃12 正五道：聚珍本作『止五遁』。
　　＃13 此句下有『者无为，百王用之，万世传之而不易也』。据聚珍本删。
　　＃14 积：原作『即』，据聚珍本改。
　　＃15 其：原作『有』，据聚珍本改。
　　通玄真经缵义卷之十
　　南谷子杜道坚纂
　　上仁篇
　　老子曰：君子之道，静以修身，俭以养生。静则下不扰，俭则民不怨；下扰则政乱，民怨则德薄。政乱，贤者不为谋；德薄，勇者不为斗。乱主则不然，一日有天下之富，处一主之势，竭百姓之力，以养耳目之欲。志专於宫室台榭、沟池苑囿、猛兽珍怪。贫民饥饿，虎狼厌刍豢，百姓寒冻，宫室衣绮绣。故人主畜兹无用之物，而天下不安其性命矣。
　　上仁者静以修身，俭以养民，君子之所当为者也。下扰政乱，民怨德薄，君子不为矣。肯作无益以害有益，畜无用以蠹有用哉？
　　老子曰：非淡漠无以明德，非宁静无以致远，非宽大无以制断#1。以天下之目视，以天下之耳听，以天下之智虑，以天下之力争，故号令能下究，而臣情得上闻，百官修达，群臣辐凑。喜不以赏赐，怒不以诛罪。法令督而不苛，耳目通而不暗，善否之情，日陈於前而不逆。故贤者尽其智，不肖者竭其力，近者安其性，远者怀其德，得用人之道也。
　　淡漠宁静，宽大正平，仁政之事也。夫用人之道，以天下之目视耳听，则聪明广；以天下之智虑力争，则功业大。故贤者尽智，愚者竭力，近者怀恩，远者服德。此三代之所以久，后世无以及之。
　　夫乘舆马者，不劳而致千里；乘舟楫者，不游而济江海。使言之而是，虽商夫刍盖，犹不可弃也；言之而非，虽在人君卿相，犹不可用也。是非之处，不可以贵贱尊卑论也。其计可用，不羞其位，其言可行，不贵其辩。暗主则不然，群臣尽诚效忠者稀，不用其身也。而亲习邪枉，贤者不能见；疏远卑贱，竭力尽忠者不能闻也。有言者，穷之以辞，有谏者，诛之以罪，如此而欲安海内，存万方，其离聪明亦以远矣。
　　造物假我则有，夺我则无，假之为用大矣哉。夫舆马之代步，舟楫之济涉，千里可不劳而至者，假得其力也。君假臣以为治，臣假君以行志，失假借之用，独夫而已。惟明君而后足以与此。
　　老子曰：能尊生者，虽富贵不以养伤身，虽贫贱不以利累形。今受先祖之遗爵，必重；生之所由来久矣，而轻失之，岂不惑哉。故贵以身治天下，则可以寄天下；爱以身为天下，乃可以#2托天下。
　　人莫重於生而曰尊生。尊生者，无嗜欲杀身之害也。人受父祖之泽而不自保守过，有求於所养，反至丧身倾家之祸者，惑滋甚矣。
　　文子问治国之本，老子曰：本在於治身。未尝闻身治而国乱，身乱而国治也。故曰：修之身，其德乃真。道之所以至妙者，父不能教子，子亦不能受之於父。故道可道，非常道；名可名，非常名也。
　　国之本在家，家之本在身。文子问洽国之本，老子语以本在治身，则是身治而后家治，家治而后国治矣。身犹国也，国犹身也。诗云：执柯伐柯，其则不远。
　　文子问曰：何行而民亲其上。老子曰：使之以时，而敬慎之，如临深渊，如履薄冰。天地之间，善即吾畜之，不善即吾雠也。昔者商夏之臣，反雠桀纣而臣汤武；宿沙之民，自攻其君，而归神农氏。故曰：人之所畏，不可不畏也。
　　舜有善行，天下慕之。文子问何行而民亲其上，老子语以使之以时，而敬慎之，善即吾畜，不善即吾雠。则是君之视臣如犬马，臣之视君如寇雠矣。民能戴君，能覆君，斯可畏也。
　　老子曰：治大者，道不可以小；地广者，制不可以狭；位高者，事不可以烦；民众者，教不可以苛。事烦难理，法苛难行，求多难赡。寸而度之，至丈必差；铢而称之，至石必过。石称丈量，径而寡失。大较易为智，曲辩难为慧。故无益於治，有益於乱者，圣人不为也；无益於用，有益於费者，智者不行也。故功不厌约，事不厌省，求不厌寡。功约易成，事省易治，求寡易赡，任於众人则易。故小辩害义，小义破道，道小必不通，通必简。
　　量有宽狭，智有浅深。地广民众，非浅智狭量所能理。况任高治大，其可以丛脞猥惰为哉？小辩害义，小义害道，此小人之事也，君子不为矣。
　　河以逶迤故能远，山以陵迟故能高，道以优游故能化。夫通於一伎，审於一事，察於一能，可曲说，不可广应也。夫调音者，小弦急，大弦缓；立事者，贱者劳，贵者佚。道之言曰，芒芒昧昧，因天之威，与天同气者帝，同义者王，同功者霸，无一焉者亡。故不言而信，不施而仁，不怒而威，是以天心动化者也。施而仁，言而信，怒而威，是以精诚为之者也。施而不仁，言而不信，怒而不威，是以外貌为之者也。故有道以治之，法虽少，足以治；无道以治之，法虽众，足以乱。
　　小器易盈，必不可久；大器晚成，必得其寿。与天同气者帝，同义者王，同功者霸，无一者亡。故有道以理之，则法简而易治；无道以理之，则法烦而易乱。
　　老子曰：鲸鱼失水，则制於蝼蚁；人君舍其所守，而与臣争事，则制於有司。以自为持位，守职者以听从取容，臣下藏智而不用，反以事专其上。人君者不任能而好自为，则智日困而自负责。数穷於下，则不能伸理；行堕於位#3，则不能持制。智不足以为治，威不足以为刑，即无以与天下交矣。喜怒形於心，嗜欲见於外，即守职者离正而阿上，有司枉法而从风。赏不当功，诛不应罪，即上下乖心，君臣相怨。百官烦乱，而智不能解；非誉萌生，而明不能照。非己之失，而反自责，即人主愈劳，人臣愈佚。是代大匠斲也，夫代大匠斲者，稀有不伤其手矣。
　　人主失道，受制於臣，犹鲸鱼失水，为蚁所制也。夫为君之道，在乎命贤，择相而已。相得其贤，百官未有不正，天下未有不治。一失所守而与臣下争能者，不待下之所制，将自困矣。
　　与马逐走，筋绝不能及也，上车摄辔，马使衡下。伯乐相之，王良御之，明主乘之，无御相之劳，而致千里，善乘人之资也。人君之道，无为而有就也，有立而无好也。有为即议，有好即谀；议即可夺，谀即可诱。夫以建而制於人者，不能治国。故善建者不拔，言建之无形也。唯神化者，物莫能胜。中欲不出，谓之扃；外邪不入，谓之闭。中扃外闭，何事不节？外闭中扃，何事不成？故不用之，不为之，而有用之，而有为之。不伐之言，不夺之事，循名责实，使自有司，以不知为道，以禁苛为主，如此则百官之事，各有所考。
　　夫与马逐走，是君与臣角力也。登车致远，是任臣以成治也。有为即议，有好即谈，唯神化者，凡用可节，私谒不行，官尽职而事有考矣。
　　老子曰：食者，民之本也；民者，国之基也。故人君者，上因天时，下尽地利，中用人力。是以群生遂长，万物蕃植。春伐枯槁，夏收百果，秋蓄蔬食，冬取薪蒸。以为民资，生无乏用，死无传尸。先王之法，不掩群而取镺誂，不涸泽而渔，不焚林而猎。豺未祭兽，罝罘不得通於野；獭未祭鱼，网罟不得入於水；鹰隼未击，罗网不得张於谷；草木未落，斤斧不得入於山林；昆虫未垫，不得以火田；育孕不杀，谷卵不探；鱼不长尺不得取，犬豕不期年不得食。是故万物之发生，若蒸气出。先王之所以应时修备、富国利民之道也。非目见而足行之也，欲利民不忘乎心，则民自备矣。
　　富国者民养。民者，食基本之论也。因天时，尽地利，用人力，三才之道备，然后群生遂长，万物蕃植，民赖以食，国藉以富。岂不谓生财有大道者乎？
　　老子曰：古者明君，取下有节，自养有度，必计岁而收，量民积聚，知有余不足之数，然后取奉。如此即得承所受於天地，而不罹於饥寒之患。憯怛於民也，国有饥者，食不重味；民有寒者，冬不被裘；与民同苦乐，则天下无一反民。暗主即不然，取民，不裁其力；求下，不量#4其积，男女不得耕织之业以供上求。力勤财尽，有旦无暮，君臣相疾。且人之为生也，一人跖耒而耕不益十亩，中田之收，不过四石，妻子老弱，仰之而食。或时有灾害之患，无以供上求。即人主愍之矣，贪主暴君，涸渔其下，以适无极之欲，则百姓不被天和，履地德矣。
　　尧之为君，视民犹己，取下有节，奉有度，故人无恶逆，比屋可封。以明君之治，必计岁丰歉，量民虚实然后取。奉民无怨，咨天亦无谴焉。
　　老子曰：天地之气，莫大於和。和者，阴阳调，日夜分。故万物春分而生，秋分而成，生之与成必得和之精。故积阴不生，积阳不化，阴阳交接，乃能成和。是以圣人之道，宽而栗，严而温，柔而直，猛而仁。夫太刚则折，太柔则卷，道正在於刚柔之间。夫绳之为度也，可卷而怀之，引而伸之，可直而布之。长而不横，短而不穷，直而不刚，故圣人体之。夫恩推即便，便即不威；严推即猛，猛即不和；爱推即纵，纵即不令，刑推即祸，祸即无亲；是以贵和也。
　　气以和为主，天地和而万象明，阴阳和而百物生，君臣和而朝廷治，父子和而家道成，上下和而人事济，荣卫和而身康宁，和之义大矣哉。
　　老子曰：国之所以存者，得道也；所以亡者，理塞也。故圣人见化以观其。德有昌衰，风为先萌。故得存道，虽小必大；有亡征者，虽成必败。国之亡也，大不足恃；道之行也，小不可轻。故存在得道，不在於小；亡在失道，不在於大。故乱国之主，务於地广，而不务於仁义，务在高位，而不务於道德。是舍其所以存，而造其所以亡也。若上乱三光之明，下失万民之心，孰不能承？故审其己者，不备诸人也。
　　天下通行之谓道，万古不易之谓理。故道理最大。自古有国家者，得道则昌，失理则亡。夫务高位地广而不务道德仁义，犹木之无根，槁仆可俟也。
　　古之为君者，深行之谓之道德，浅行之谓之仁义，薄行之谓之礼智。此六者，国家之纲维也。深行之则厚得福；浅行之则薄得福；尽行之天下服#5。古之修道德即正天下，修仁义即正一国，修礼智即正一乡。德厚者大，德薄者小，故道不以雄武立，不以坚强胜，不以贪竞得。立在於天下推己，胜在於天下自服，得在於天下与之，不在於自取。故雌牝即立，柔弱即胜，仁义即得，不争即莫能与之争。故道之在天下也，譬犹江海也。
　　道德、仁义、礼智，根于心者，一夫行之有浅深，施之有厚薄，名从实立，六者分焉。虽然，同一善也，上者善则下者莫敢不善。后世不修道德，专以势力为治，而国危矣。
　　天之道，为者败之，执者失之。夫欲名之大，而求之争之，吾见其不得已。虽执而得之，不留也。夫名不可求而得也，在天下与之。与之者归之。天下所归者，德也。故云：上德者天下归之，上仁者海内归之，上义者一国归之，上礼者一乡归之。无此四者，民不归也。不归即用兵，用兵即危道也。故曰：兵者，不祥之器也，不得已而用之，用之杀伤人，胜而勿美。故曰：死地，荆棘生焉，以悲哀泣之，以丧礼居之。是以君子务道德，而不用重兵也。
　　天道自然，有为则失。名者，实之宾。名之大莫如君，君有德则名不待求而天下与之。与之者，归之也。此二帝、三王之所以优，而五霸、七雄之所以劣。不用道德而务用兵者，去天道远矣。
　　文子问曰：仁义礼智何以为薄於道德也。老子曰：为仁者，必以哀乐论之；为义者，必以取与明之。四海之内，哀乐不能徧，竭府库之货财，不足以赡万民。故知不如修道而行德，因天地之性，万物自正，而天下赡，仁义因附。是以大丈夫居其厚，不居其薄。夫礼者，实之文也；仁者，恩之效也。故礼因人情而制，不过其实；仁不溢恩，悲哀抱於情，送死称於仁。
　　文子问仁义礼何以薄於道德，老子语以为仁者，必以哀乐论之；为义者，必以取与明之。夫哀乐取与，涉於有为，海宇之民可哀者众，可乐者寡；府库之财，取之有限，与之易竭；道德无为，任万物之自正，而天下赡足。
　　夫养生，不强人所不能及，不绝人所不能已，度量不失其适，非誉无由生矣。故制乐足以合欢，不出於和，明於生死之分，通於侈俭之适也。末世即不然，言与行相悖，情与貌相反，礼饰以烦，乐扰以淫，风俗浊於世，非誉萃于朝，故至人废而不用也。与骥逐走，即人不胜骥；托於车上，即骥不胜人。故善用道者，乘人之资以立功，以其所能托其所不能也。主与之以时，民报之以财；主遇之以礼，民报之以死。有危国，无安君；有忧主，无乐臣。德过其位者，尊；禄过其德者，凶。德贵无高，义取无多。不以德贵者，窃位也；不以义取者，盗财也。圣人安贫，乐道，不以欲伤生，不以利累己，故不违义而妄取。
　　天下之生久矣，得其养则生益蕃，故贤君不强人所不能及，亦不绝人所不能已，值民均得其养。是故安贫而乐道，不以欲伤生，不违义而取其可，多欲乎？
　　古者无德，不尊；无能，不官；无功，不赏；无罪，不诛。其进人也，以礼；退人也，以义。小人之世，其进人也，若土之天；其退人也，若内之渊。言古者，以疾今也。相马，失之酸，，选士，失之贫。豚肥充厨，骨赀不官。君子察实，无信谗言。君过而不谏，非忠臣也；谏而不听，君不明也。民沉溺而不忧，非贤君也。故守节死难，人臣之职也；衣寒食饥，慈父之恩也。以大事小，谓之变人；以小犯大，谓之逆天，前虽登天，后必入困。故乡里以齿，老穷不遗；朝廷以爵，尊卑有差。
　　选士之法，如德行、言语、政事、文学，有一於是，宜可仕也。四无一焉，则是沐猴而冠矣。古者无德不尊，无能不官，无功不贵，无罪不诛，故官不失人，人不失用。
　　夫崇贵者，谓其近君也；尊老者，谓其近亲也；敬长者，谓其近兄也#6。生而贵者骄，生而富者奢。故富贵不以明道自鉴，而能无为非者寡矣。学而不厌，所以治身也。教而不倦，所以治民也。有贤师良友，舍而为非者寡矣。知贤之谓智，爱贤之谓仁，尊贤之谓义，敬贤之谓礼，乐贤之谓乐。
　　父子主恩，君臣主义，知恩义而忠孝之本。立能崇贵，尊老敬长，可谓知本矣。能知贤、爱贤、尊贤、敬贤、乐贤，则求贤、养贤、用贤之道得矣。
　　古之善为天下者，无为而无不为也，故为天下有容。能得其容，无为而有功；不得其容，动作必凶。为天下有容者，豫兮其若冬涉川，犹兮其若畏四邻；俨兮其若客；涣兮其若冰之液；敦兮其若朴；混兮其若浊；广兮其若谷。此谓天下之容也。豫兮其若冬涉川者，不敢行也；犹兮其若畏四邻者，恐自伤也，俨兮其若客者，谨为恭敬也；涣兮其若冰之液者，不敢积藏也；敦兮其若朴者，不敢廉成也；混兮其若浊者，不敢清明也；广兮其若谷者，不敢盛盈也。进不敢行者，退而不敢先也；恐自伤者，守柔弱不敢矜也；谨於恭敬者，自卑下尊敬人也；不敢积藏者，自损弊不敢坚也；不敢廉成者，自亏缺不敢全也；不敢清明者，处浊辱而不敢新鲜也，不敢盛盈者，见不足而不敢自贤也。夫道退故能先，守柔弱故能矜，自卑下故能高人，自损弊故实坚，自亏缺故盛全，处浊辱故新鲜，见不足故能。贤道，无为而无不为也。
　　孔德之容，惟道是从。古之善为天下者，无为而无不为，天下之大，民物之众，无不容矣。此无为之功所以大，而天下之民所以戴之而不重也。
　　通玄真经缵义卷之十竟
　　＃1 非宽大无以制断：聚珍本作『非宽大无以并覆，非正平无制断』。
　　＃2 乃可以：聚珍本作『所以』。
　　＃3 位：原作『仁』，据聚珍本政。
　　＃4 量：原作『重』，据聚珍本改。
　　＃5 服：原作『胜』，据聚珍本改。
　　＃6 也：原作『色』，据聚珍本改。
　　通玄真经缵义卷之十一
　　南谷子杜道坚纂
　　上义篇
　　老子曰：凡学者，能明於天人之分，通於治乱之本，澄心清意以存之，见其终始，反於虚无，可谓达矣。治之本，仁义也；其末，法度也。人之所生者，本也；其所不生者，末也。本末一体也，其两爱之性也。先本后末，谓之君子；先末后本，谓之小人。法之生也，以辅义，重法弃义，是贵其冠履，而忘其首足也。仁义者，广崇也。不益其厚而张其广者，毁；不广其基而增其高者，覆。故不大其栋，不能任重，任重莫若楝，任国莫若德。人主之有民，犹城之有基，木之有根。根深即本固，基厚即上安。故事不本於道德者，不可以为经；言不合於先王者，不可以为道。便说掇取一行一功之术，非天下通道也。
　　上义者明於天人之分，通於治乱之本。治有本末，知所先后，则近於道德矣。术其可以治天下乎？
　　老子曰：治人之道，其犹造父之御驷马也。齐辑之乎辔衔，正度之乎胸膺，内得於中心，外合乎马志，故能取道致远，气力有余，进退还音旋曲，莫不如意，诚得其术也。今夫权势者，人主之车与也；大臣者，人主之驷马也。身不可离车舆之安，手不可失驷马之心。故驷马不调，造父不能以取道；君臣不和，圣人不能以为治也。执道以御之，中才可尽；明分以示之，奸邪可止。物至而观其变，事来而应其化。近者不乱，即远者治矣。不用适然之教，而得自然之道，万举而不失矣。
　　天地一马，万物一指。圣人格物之至，而以车舆譬乎权势，驷马譬乎大臣，人主因而乘之，不烦智力，无远不服，是乃治之方也。安得执御者而与之言乎？
　　老子曰：凡为道者，塞邪隧，音遂暗路防未然。不贵其自是也，贵其不得为非也。故曰：勿使可欲，无日不求；勿使可夺，无日不争。如此则人欲释而公道行矣。有余者，止於度；逮於用，故天下可一也。夫释职事而听非誉，弃功劳而用朋党，即奇伎逃亡，守职不进；民俗乱於国，功臣争於朝。故有道以御人，无道则制於人。
　　良医不治已病，治未病。为道者，塞邪隧，治未然，其亦良医之谓欤？故不贵自是，贵不为非，则无可欲之求，可夺之争矣。故有道则可以御人，无道则受制於人。
　　老子曰：治国有常，而利民为本；政教有道，而令行为右。苟利於民，不必法古；苟周於事，不必循俗。故圣人法与时变，礼与俗化。衣服器械，各便其用；法度制令，各因其宜。故变古未可非，而循俗未足多也。诵先王之书，不若闻其言；闻其言，不若得其所以言。得其所以言者，言不能言也。故道可道，非常道也；名可名，非常名也。故圣人所由曰道，犹金石也，一调不可更事；犹琴瑟也，曲终改调。法制礼乐者，治之具也，非所以为治也。故曲士不可与言至道者，讯寤於俗而束於教也。
　　道乃法之体，法乃道之用。夫治国有常，而利民为本者道也。政教有道，而令行为右者法也。圣人法与时变，礼与俗化，法度制令，各因其宜。故曲士不可与论至道，为其束於教耳。
　　老子曰：天下几有常法哉？当於世事，得於人理，顺於天地，详於鬼神，即可以正治矣。昔者三皇，无制令而民从，五帝有制令而无刑罚，夏后氏不负言，殷人誓，周人盟。末世之衰也，忍垢而轻辱，贪得而寡羞。故法度制令者，论民俗而节缓急。器械者，因时变而制宜适。夫制於法者，不可与远举；拘礼之人，不可使应变。必有独见之明，独闻之聪，然后能擅道而行。夫知法之所由生者，即应时而变；不知治道之源者，虽循终乱。今为学者，循先袭业，握篇籍，守文法，欲以为治，犹持方柄而内圆凿也，欲得宜适亦难矣。夫存危治乱，虽智不能；道先称古，虽愚有余。故不用之法，圣人不行也；不验之言，明主不听也。
　　圣人立法，本为禁奸恶、平冤抑、保人民也。三皇无制令而从；五帝而下，所制法令赏罚，代各不同者，时变故也。明主其可不究乎？
　　文子问曰：法安所生？老子曰：法生於义，义生於众适。众适合乎人心，此治之要也。法非从天下也，非从地出也，发乎人间，反己自正。诚达其本，不乱於末。知其要，不惑於疑；有诸己，不非於人；无诸己，不责於所立。立於下者，不废於上；禁於民者，不行於身。故人主之制法也，以自为检式。故禁胜於身，即令行於民。
　　文子问法安所生，老子语以法生於义。义者，宜也。先王立法，务适众情，故先以身为检式，所禁於民者，不敢犯於身。是故令行而天下从之。
　　夫法者，天下之准绳也，人主之度量也。县法者，法不法也。法定之后，中绳者赏，缺绳者诛。虽尊贵者，不轻其赏；卑贱者，不重其刑。犯法者，虽贤必诛；中度者，虽不肖无罪。是故公道行而私欲塞。古之置有司也，所以禁民，使不得恣也；其立君也，所以制有司，使不专行也。法度道术，所以禁君，使不得横断也。人莫得恣，即道胜而理得矣。故反於无为。无为者，非谓其不动也，言其从己出也。
　　法者，人主示度量，为天下准绳也。法定之后，不二所施，夫犯法者，虽尊贵必诛；中度者，虽卑贱无罪。故私欲塞而公道行矣。古之置有司，立人君，制礼法，三者不废，天下无怨民，世可反朴，法令何庸哉？
　　老子曰：善赏者，费少而劝多；善罚者，刑省而奸禁；善与者，用约而为德；善取者，入多而无怨。故圣人因民之所喜以劝善，因民之所憎以禁奸。赏一人，而天下趋之；罚一人，而天下畏之。是以至赏不费，至刑不滥。圣人守约而治广，此之谓也。
　　生长杀藏，天之道也；赏罚取与，人之道也。圣人上法天道，下因民心，而为平治之本。夫有天下者，能於四者之柄，每事尽善。故赏一人，而天下趋之；罚一人，而天下畏之。
　　老子曰：臣道者，论是处当，为事先唱，守职明分，以立成功。故君臣异道即治，同道即乱，各得其宜，处有其当，即上下有以相使也。故枝不得大於干，末不得强於本，言轻重大小有以相制也。夫得威势者，所持甚少，所任湛大，所守甚约，所制甚广。十围之木，持千钧之屋，所得势也；五寸之关，能制开阖，所居要也。下必行之令，顺之者利，逆之者害，天下莫不听从者，顺也。发号令行禁止者，以众为势也。义者，非能尽利於天下之民也，利一人而天下从之；暴者，非能尽害於海内也，害一人而天下叛之。故举措废置，不可不审也。
　　君依臣而立，臣依君而行。君无为乎上，臣有为乎下。论是处当，守职明分，臣之事也。君臣各得其宜，即上下有以相使，小大有以相制。故异道即治，举措废置，有关於治乱为君者不可不审也。
　　老子曰：屈寸而伸尺，小枉而大直，圣人为之。今人君之论臣也，不计其大功，总其略行，而求其小善，即失贤之道也。故人有厚德，无问其小节；人有大誉，无疵其小故。夫人情莫不有所短，成其大略是也，虽有小过，不足以为累也。成其大略非也，闾里之行，未足多也。故小谨者无成功，疵行者不容众。体大者节疏，度巨者誉远，论臣之道也。
　　世之全材难得，自古皆然。夫工师之求栋梁，能不拘小节，故大材可得。人主之论臣佐、知屈寸而伸尺，则大贤可得矣。盖人无十全，事无尽美，舍小取大，何功不成？舍短从长，何事不济？
　　老子曰：自古及今，未有能全其行者也。故君子不责备於一人。方而不割，廉而不刿，直而不肆，博达而不訾，道德文武，不责备於人。力自修以道，而不责於人，易偿也。自修以道，则无病矣。夫夏后氏之璜，不能无瑕；明月之珠，不能无秽，然天下宝之者，不以小恶妨大美。今志人之所短，忘人之所长，而欲求贤於天下，即难矣。众人之见，位卑身贱，事之洿辱而不知其大略。故论人之道，贵即观其所举，富即观其所施，穷即观其所不受，贱即观其所不为。视其所处难，以知其所勇；动以喜乐，以观其守；委以货财，以观其仁；振以恐惧，以观其节。如此，财人情可得矣。
　　自恕者不改过，责人者不全交。夫君子不责备於人者，知人非尧舜，不能每事尽善也。人有大材，讵可以小节而弃之乎？
　　老子曰：屈者，所以求伸也；枉者，所以求直也。屈寸伸尺，小枉大直，君子为之。百川并流，不注海者不为谷；趋行殊方，不归善者不为君子。善言贵乎可行，善行贵乎仁义。夫君子之过，犹日月之蚀，不害於明。故智者不妄为，勇者不妄杀，择是而为之，计礼而行之，故事成而功足恃也，身死而名足称也。虽有智能，必以仁义为本而后立。智能并行，圣人一以仁义为准绳中绳者谓之君子，不中绳者谓之小人。君子虽死亡，其名不灭；小人虽得势，其罪不除。左手据天下之图，而右手刎其喉，虽愚者不为，身贵於天下也。死君亲之难者，视死如归，义重於身也。故天下大利也，比之身即小；身之所重也，比之仁义即轻。此以仁义为准绳者也。
　　屈伸相感之道，君子小枉而大直，犹龙蛇之蛰奋。善言善行，润泽群生，皆自屈身养德中来。圣人以仁义为准绳，知身重於天下，义重於身，故能死君亲之难。是以君子身死而名不亡。
　　老子曰：道德之伦，犹日月也，夷狄蛮貊，不能易其指。趋舍同，即非誉在俗；意行均，即穷达在时。事周於世，即功成；务合於时，即名立。是故立功名之人，简於世而谨於时，时之至也，间不#1容息。古之用兵者，非利土地而贪宝赂也，将以存亡平乱，为民除害也。贪叨多欲之人，残贼天下，万民骚动，莫宁其所。有圣人勃然而起，讨强暴，平乱世，为天下除害，以浊为清，以危为宁，故不得不中绝。
　　人之道德，天之日月也。人之五性，天之五星也。虽夷狄蛮貊，无以易之。夫趣舍在己，非誉在人，用不用关於时，行不行系乎命。是以君子得时行道，间不容息。
　　赤帝为火灾，故黄帝擒之。共工为水害，故颛顼诛之。教之以道，导之以德，而不听，即临之以威武。临之不从，则制之以兵革。杀无罪之民，养不义之主，害莫大焉。殚天下之财，赡一人之欲，祸莫深焉。肆一人之欲，而长海内之患，此天伦所不取也。所为立君者，以禁暴乱也，今乘万民之力，反为残贼，是以虎傅翼，何为不除？夫畜鱼者，必去其编獭；养禽兽者，必除其豺狼。又况牧民乎？是故兵革之所为起也。
　　国家五运，其来久矣。赤帝火运，君失其德，火乃为灾；共工水运，君失其德，水乃为灾，以知人君失德，随运为灾，此兵革之所为起也。凡有土之君，其可失德致灾，而不知做儆乎？
　　老子曰：为国之道，上无苛令，官无烦治，士无伪行，工无淫巧。其事任而不扰，其器完而不饰。乱世即不然，为行者，相揭以高；为礼者，相矜以伪。车舆极於雕琢，器用邃於刻镂。求货者，争以难得以为宝；诋文者，逐烦挠以为急；士#2为伪辩，久稽而不决，无益於治，有益於乱，工为奇器，历岁而后成，不周於用。夫神农之法曰：丈夫丁壮不耕，天下有受其饥者；妇人当年不织；天下有受其寒者。故身亲耕，妻亲识，以为天下先。其导民也，不贵难得之货，不重无用之物。是故耕者不强，无以养生；织者不力，无以衣形。有余不足，各归其身。衣食饶裕，奸邪不生，安乐无事，天下和平，智者无所施其策，勇者无所措其威。
　　古今为国，其道不同者，俗变故也。古人淳朴，上无苛令，官无烦治，士无伪行，工无淫巧，是故人心易足，为治不难。后世俗变风移，上行下效，奢侈相尚，贪欲无厌，是以人心难足，为治不易。
　　老子曰：霸王之道，以谋虑之，以策图之。挟义而动，非以图存也。将以存亡也。故闻敌国之君，有暴虐其民者，即举兵而临其境，责以不义，刺以过行。兵至其郊，令军帅曰：无伐树木，无掘坟墓，无败五谷，无焚积聚，无捕民虏，无聚六畜。乃发号施令曰：其国之君，逆天地，侮鬼神，决狱不平，杀戮无罪，天之所诛，民之所雠也。兵之来也，以废不义而受其德也。有敢逆天道、乱民之贼者，身死族灭。以家听者禄以家，以里听者赏以里；以乡听者侯以乡#3；克其国，不及其民；废其君，易其政，尊其秀士，显其贤良，振其孤寡，恤其贫穷，出其图圄，赏其有功。百姓开户而纳之，渍米而储之，唯患其不来也。义兵至於境，不战而止。不义之兵，至於伏尸流血，相交以前。为地战者，不能成其王；为身求者，不能立其功。举事以为人者，众助之；以自为者，众去之。众之所助，虽弱必强；众之所去，虽大必亡。
　　《文子》十二篇，三而四之。先皇后霸，帝王在焉。霸之世，时之秋欤？观其非以图存，将以存亡之语，则兴废继绝之风，蔼然在目，视后世不义之举，远矣。
　　老子曰：上义者，治国家，理境内，行仁义，布德施惠，立正法，塞邪道，群臣亲附，百姓和辑，上下一心，群臣同力。诸侯服其威，四方怀其德。修政庙堂之上，折冲千里之外。发号行令，而天下响应，此其上也。地广民众，主贤将良，国富兵强，约束信，号令明，两敌相当，未交兵接刃而敌人奔亡，此其次也。知土地之宜，习险隘之利，明苛政之变，察行阵之事。白刃合，流矢接，舆死扶伤，流血千里，暴骸满野，义之下也。兵之胜败，皆在於政。政胜其民，下附其上，即兵强；民胜其政，下叛其上，即兵弱。仁＃4义足以怀天下之民，事业足以当天下之急，选举足以得贤士之心，谋虑足以决轻之权，此上义之道也。
　　兵法先举者为主，应敌者为客。用兵有言，吾不敢为主而为客，谓兵不可轻举也。夫不得已而用之，则义举为上，敌奔次之，战斯下矣。
　　老子曰：国之所以强者，必死也。所以死者，必义也。义之所以行者，威也。是故令之以文，齐之以武，是谓必取；威义并行，是谓之强。白刃交接，矢石若雨，而士争先者，赏信而罚明也。上视下如子，下事上如父；上视下如弟，下事上如兄，视下如子，必王四海；视上如父必正天下。上视下如弟，即不难为之死；下事上如兄，即不难为之亡。故父子兄弟之寇，不可与之斗。是故义君内修其政，以积其德；外塞於邪，以明其势。察其劳佚，以知饥饱。战期有日，视死如归，恩之加也。。
　　治天下有道，奚以兵为哉？不得已也。强国之兵又死者，义迫之也。然则有道之主，忍以强国而置民於死地乎？上视下如子，下事上如父，是故义君修政积德，国将自强，世固有之矣。
　　通玄真经缵义卷之十一竟
　　＃1 不：原作『于』，据聚珍本改。
　　＃2 士：原作『事』，据聚珍本改。
　　＃3 侯以乡：聚珍本作『封以乡』，其下多『以县听者侯以县』。
　　＃4 仁：原本无，据聚珍本增。
　　通玄真经缵义卷之十二
　　南谷子杜道坚纂
　　上礼篇
　　老子曰：上古真人呼吸阴阳，而群生莫不仰其德以和顺，当此之时，莫不领理、隐密自成，纯朴未散，而万物大优。及世之衰也，至虙牺氏，昧昧懋懋，皆欲离其童蒙之心而觉悟乎，天地之间，其德烦而不一。及至神农黄帝窍领天下，纪纲四时，和调阴阳，於是万民莫不竦身而思，戴视听，故治而不能和。下至夏、殷之世，嗜欲连#1於物，聪明诱於外，性命失其真。施及周室，浇醇散朴，离道以为伪，险德以为行，知巧萌生，狙学以拟圣，华诞以胁众，琢饰诗书，以贾名誉。各欲以行其智，伪以容於世，而失大宗之本。故世有丧性命，衰渐所由来久矣。是故至人之学也，欲反性於舞，游心於虚；世俗之学，耀德攓性，内愁五藏，暴行越知，以譊名声於世，此至人所不为也。攓性绝生也。若夫至人定乎生死之意，通乎荣辱之理，举世而誉之不加劝，举世而非之不加沮，得至道之要也。
　　上礼者，吉、凶、军、宾、嘉，五礼之谓欤？上古真人，则玄古之君也。当时群生纯朴，万物大优，虙牺氏逮於神农黄帝，施及三王，治各不同，礼亦随变，至五伯、战国而大宗之。本失矣。
　　老子曰：古者被发而无卷领，以王天下，其德生而不杀，与而不夺，天下不非其服，同怀其德。当此之时，阴阳和平，万物蕃息，飞鸟之巢可俛而探也，走兽可系而从。及其衰也，鸟兽虫蛇皆为人害，故铸铁锻刃以御其难，夫民迫其难即求其便，因其患即造其备，各以其智去其所害，就其所利。常故不可循，器械不可因，故先王之法度，有变易者也。故曰：名可，名非常名也。五帝异道而德覆天下，三王殊事而名立后世，此因时而变者也。譬犹师旷之调五音也，所推移上下，无常尺寸以度，而靡不中者，故通於乐之情者，能作音。有本主於中，而知规矩钩绳之所用者，能治人。故先王之制不宜，即废之，末世之事善，即着之。故圣人之制礼乐者不制於礼乐，制物者不制於物，制法者不制於法，故曰：道可道，非常道也。
　　天道靡常，世变愈下。古者之君，被发而无卷领，天下不非其服者，民物蕃息，同怀其德矣。及其衰也，鸟兽虫蛇皆为人害，法度器械因时而变，由是兵革兴焉。
　　老子曰：昔者圣王，仰取象於天，俛取度於地，中取法於人。调阴阳之气，和四时之节，察陵、陆、水泽肥墽高下之宜，以立事生财，除饥寒之患，辟疾疢之灾。中受人事以制礼乐，行仁义之道，以治人伦；列金木水火土之性，以立父子之亲而成家；听五音清浊，六律相生之数，以立君臣之义而成国；察四时孟、仲、季之叙，以立长幼之节而成官；列地而州之，分职#2而治之；立大学以教之，此治之纲纪也。得道即举，失道即废？夫物未尝有张而不弛、成而不败者也唯圣人可成而不衰。
　　天地一元之理，人身一生之理乎？知生之始即开物之初，则知生之前乃开物之前矣。人之幼而壮即元之会而运，壮而老即运而世也。知少化即壮，壮化即老，老化即死，则开物之后可知矣。若夫化化而不化者，其唯圣人乎？
　　圣人初作乐也，以归神杜淫，反其天心；至其衰也，流而不反，淫而好色，不顾正法，流及后世，至於亡国。其作书也，以领理百事，愚者不以忘，智者以记事；及其衰也，为奸伪以解有罪以杀不辜。其作囿也，以奉宗庙之具，简士卒以戒不虞；及其衰也，驰骋弋猎以夺民时，以罢民力。其尚贤也，以平教化，正狱讼，贤者在位，能者在职，泽施於下，万民怀德；及其衰也，朋党比周，各推其所与，废公趋私，外内相举，奸人在位，贤者隐处。
　　文子之书，万世之龟鉴也。圣人建事之初意，乐则归神，杜淫书以领理，百事囿以成宗庙之具，尚贤以平教化，正狱讼之情。及其衰也，乐则淫色，书则奸伪，囿则弋猎，贤则朋党，奸人在位，贤者隐处，宜矣。
　　天地之道，极则反，益则损。故圣人治弊而改制，事终而更为，其美在和，其失在权。圣人之道曰：非修礼义，廉耻不立，民无廉耻，不可以治，不知礼义法不能正，非崇善废丑不向礼义，无法不可以为治，不知礼义不可以行法。法能杀不孝者，不能使人孝，能刑盗者，不能使人廉。圣王在上，明好恶以示人经，非誉以导之，亲贤而进之，贱不肖而退之，刑错而不用，礼义修而任贤德也。故天下之高以为三公，一州之高以为九卿，一国之高以为二十七大夫，一乡之高以为八十一元士。
　　天地之大，非人不立。帝主之尊，非民何戴？四方之众，非礼义康耻不能为治。是以圣人革弊更制，必以礼义康耻为之四维。贤者在职，礼义修而刑错不用矣。
　　智过万人谓之英，千人谓之，百人者谓之杰，十人者谓之豪。明於天地之道，通於人情之理，大足以容众，惠足以怀远，智足以知权，人英也；德足以教化，行足以隐义，信足以得众，明足以照下，人也；行可以为仪表，智足以决嫌疑，信可以守约，廉可以使分财，作事可法，出言可道，人杰也；守职不废，处义不比，见难不苟免，见利不苟得，人豪也。英豪杰各以大小之材处其位，由本流末，以重制轻，上唱下和，四海之内一心同归，背贪鄙，向仁义，其於化民，若风之靡草。今使不肖临贤，虽严刑不能禁其奸。小不能制大，弱不能使强，天地之性也。故圣人举贤以立功，不肖之主举其所与同，观其所举，治乱分矣，察其党与，贤不肖可论也。
　　古者选士之法，道德为上，仁义礼乐次之，书数法度又次之。英豪杰乃以智取之，岂战国之法欤？夫天下之理，小不足以制大，弱不足以制强。从衡牌阖之论行，虽严刑不能禁其奸矣。
　　老子曰：为礼者雕琢人性，矫拂其情，目虽欲之，禁其度。心虽乐之，节以礼。趋翔周旋，屈节卑拜，肉凝而不食，酒澄而不饮，外束其形，内愁其意，钳阴阳之和而迫性命之情，故终身为哀人。何则不本其所以欲，而禁其所欲，不原其所以乐，而防其所乐，是犹圜兽不塞其垣，而禁其野心，决江河之流而雍之以手，故曰：开其兑，济其事，终身不救。夫礼者，遏情闲欲，以义自防，虽情心咽噎，形性饥渴，以不得已自强，故莫能终其天年。礼者，非能使人勿欲也，而能止之；乐者，非能使人勿乐也，而能防之。
　　礼者，检身之式，防邪之具，天下之通道也。如颜子之视听言动，以礼存心，则非礼者自不能入矣。夫礼之用，以和为贵。君子之心满腔，是礼诚於中，形於外，而自然之和，盎乎天地。人情以之洽，阴阳以之和，万物以之育。
　　夫使天下同畏刑而不敢盗窃，岂若使无有盗心哉？故知其无所用，虽贪者皆辞之，不知其无所用，廉者不能让之。夫人之所以亡社稷，身死人手，为天下笑者，未尝非欲也。知冬日之扇，夏日之裘，无用於己，则万物变为尘垢矣。故扬汤止沸，沸乃益甚，知其本者，去火而已。
　　盗窃之难治也，久矣。窃钩者诛，窃国者为诸侯。是盗在上而不在下。若尧之茅茨不剪，朴桷不斲，虽赏之不窃也。倾宫瑶台琼室玉门，桀纣之过，身死人手，悲夫。
　　老子曰：循性而行谓之道，得其天性谓之德。性失然后贵仁道失然后贵义，仁义立而道德废，纯朴散而礼乐饰，是非形而百姓眩，珠玉贵而天下争。夫礼者，所以别尊卑贵贱也；义者，所以和君臣、父子、兄弟、夫妇、人道之际也。末世之礼，恭敬而交为义者布施而得，君#3臣以相非，骨肉以生怨也。故水积即生相食之虫，土积即生自肉之狩，礼乐饰即生诈伪。
　　事物之用，未有久而不弊者也。虽道之可循，德之可得，苟非其时，亦不能行。君臣尚义，犹不免於相非；父子主恩，或不免於生怨。是岂人心之固有哉？
　　末世之为治，不积於养生之具，浇天下之淳，散天下之朴，滑乱万民，以清为浊，性命飞扬，皆乱以营，贞信烂慢，人失其性，法与义相背、行与利相反，贫富之相倾，人君之与仆虏不足以论。夫有余则让，不足则争。让则礼义生，争则暴乱起，故多欲则事不省，求赡则争不止。故世治则小人守正，而利不能诱也；世乱则君子为奸，而法不能禁也。
　　人以食为命，一日不食则饥，三日不食则病，七日不食则死。古者，国有十年之储，故能当九年之水、七年之旱、而民不死也。末世之为治，不积养生之具，盖由人主多欲，不能省事，上不足赡，则必取於下，下不足养，则必争於时。食其重矣哉。
　　老子曰：衰世之主，钻山石、挈金玉、摘硥蜃、销铜铁，而万物不滋。刳胞焚郊，覆巢毁邦，凤凰不翔，麒麟不游。构木为台，焚林而畋，竭泽而渔，积壤而丘处，掘地而井饮，浚川而为池，筑城而为固，拘兽以为畜，则阴阳缪戾，四时失叙，雷霆毁折，雹霜为害，万物焦夭，处於太半，草木夏枯，三川绝而不流。分山川溪谷，使有壤界，计人众寡，使有分数，设机械、阴阻以为备，制服色，等异贵贱，差殊贤不肖，行赏罚，则兵革起而忿争生，虐杀不辜，诛罚无罪，於是兴矣。
　　盈而不知止者，天地鬼神之所共谴也。夫阴阳缪戾，四时失叙，雷霆毁折，雹霜为害，万物焦夭，川绝不流，是皆亏盈、变盈、害盈之所政。不能省愆，则又有人道恶盈之祸起。是可畏也。
　　老子曰：世之将丧性命，犹阴气之所起也，主暗昧而不明，道废而不行，德灭而不扬，举事戾於天，发号令逆四时，春秋缩於和，天地除其德，人君处位而不安，大夫隐遁而不言，群臣准#4上意而坏常，疏骨肉而自容，邪人谄而阴谋遽，戴骄主而像其乱，人以成其事，是故君#5臣乖而不亲，骨肉疏而不附，田无立苗，路无缓步，金积折廉，璧袭无赢，壳龟无腹，蓍筮日施，天下不合而为一家。诸侯制法、各异，习俗悖，拔其根而弃其本，凿五刑为刻削，争於锥刀之末，斩刈百姓尽其大半，举兵为难，攻城滥杀，覆高危安，大冲车，高重垒，除战队，使阵死路，犯严敌百往#6一反，名声苟盛，兼国有地，伏尸数十万，老弱饥寒而死者不可胜计。自此之后，天下未尝得安其性命，乐其习俗也。
　　阳生阴杀，二气更迁。国运兴衰，固若有数。然则六运交终，一阴肇始，洚水示儆，九年为灾，自非有尧舜禹三圣人者出，□类绝矣。是故兴衰有数，治乱由人。
　　贤圣勃然而起，持以道德，辅以仁义，近者进其智，远者怀其德，天下混而为一，子孙相代辅佐，黜谗佞之端，息末辩之说，除刻削之法，去烦苛之事，屏流言之迹，塞朋党之门，消智能，循大常，隳肢体，黜聪明，大通混淇，万物各复归其根。夫圣人非能生时，时至而不失也，是以不得中绝。
　　古人立教，三公论道，燮理阴阳，存其亡，治其乱。有圣贤者起，持以道德，辅以七义，黜邪佞之臣，去烦苛之事，屏流言之迹，塞朋党之门，混天下为一家，子孙相代而治。
　　老子曰：酆水之深，十仞而不受尘垢，金石在中形见於外，非不深且清也。鱼鳖蛟龙莫之归也。石上不生五谷，秃山不游麋鹿，无所荫庇也。故为政以苛为察，以切为明，以刻下为忠，以计多为功，如此者，譬犹广草也，大败#7大裂之道也。其政闷闷，其民淳淳；其政察察，其民缺缺。
　　水太清者，鱼鳖不入，惧网罟之害也。山不毛者，麋鹿下游，失荫庇之安也。石上不生五谷，无着根之地也。末世之政，以苛为察，以切为明，以克下为忠，以计多为功者，明主不取焉。
　　老子曰：以正治国，以奇用兵，先为不可胜之政，而后求胜於敌，以未治而攻人之乱，是犹以火应火，以水应水也。同莫足以相治。故以异为奇，奇静为躁，奇治为乱，奇饱为饥，奇逸为劳，奇正之相应若水、火、金、木、之相伐也，何往而不胜。故德均即众者胜寡，力敌则智者制愚，智同即有数者禽无数。
　　文子之书，前以皇起，后以霸终，其皇帝王霸之书也。以正治国，以奇用兵，此古今之通论。霸者则不然，用兵以奇，治国亦以奇，则是政复为奇，善复为妖矣。於戏，治国失政而以奇为务者，尚何足以多算云哉。
　　通玄真经缵义卷之十二竟
　　＃1 连：聚珍本作『达』。
　　＃2 职：聚珍本作『国』。
　　＃3 君：原作『尹』，据聚珍本改。
　　＃4 准：聚珍本作『拒』。
　　＃5 君：原作『群』，据聚珍本改。
　　＃6 往：原作『姓』，据聚珍本改。
　　＃7 败：原本作『即』，据聚珍本改。
　　
