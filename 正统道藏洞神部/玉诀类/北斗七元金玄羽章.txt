北斗七元金玄羽章
　　经名：北斗七元金玄羽章。撰人不详，约出於宋代。内载北斗七元星君玄章，据称乃汉明帝於终南山遇北斗七真所授。附录符咒、诵经诀、二使者说等。一卷。底本出处：《正统道藏》洞神部玉诀类。
　　北斗七元金玄羽章
　　贪狼星君玄章第一
　　北斗延生，回真四灵。流辉下映，朗达玄冥。七元纪籍，名列紫琼。保身续寿，永亨利贞。耳目开爽，魂魄长宁。摄养精炁，与神同明。延生自然，上升玉清。
　　巨门星君玄章第二
　　北斗保命，玄灵散陈。丹田通畅，运合仙真。七元定籍，名列紫文。护身注寿，福庆维新。辟除妖恶，善瑞日臻。去来无碍，与神同轮。保命自然，上升玉宸。
　　禄存星君玄章第三
　　北斗度厄，高仙上灵。流辉徧照，内外肃清。七元禄籍，名列紫庭。扶身延寿，禄位长亨。藏腑开朗，动止咸宁。光运合景，与神同荣。度厄自然，上升玉京。
　　文曲星君玄章第四
　　北斗消灾，玄黄开阳。仙灵影现，明彻十方。七元掌籍，名列紫房。卫身益寿，长启福详。明真降佑，涤荡凶殃。华精炁结，与神同乡。消灾自然，上升玉堂。
　　廉贞星君玄章第五
　　北斗扶衰，真宗降灵。流霞散光，仙仗交盈。七元典籍，名列紫营。固身养寿，庆合连并。高玄接引，优游五明。驾景飞翔，与神同龄。扶衰自然，上升玉庭。
　　武曲星君玄章第六
　　北斗散祸，玄映御空。威灵备守，妖邪绝踪。七元注籍，名列紫彤。荣身增寿，享福无穷。仙官扶卫。步蹑云中。正真降集，与神同聪。散祸自然，上升玉宫。
　　破军星君玄章第七
　　北斗益算，明霞散敷。流光普市，真炁长扶。七元度籍，名列紫书。、治身添寿，常处欢娱。飞仙蹈舞，游宴玄都。彻视表里，与神同居。益算自然，上升玉舆。
　　右羽章，昔汉明帝於终南山，亲遇北斗七真之所授。
　　金玄羽章真符
　　贪狼星，子生人属此星，泰山松柏树下生，急性食粟，有厄，带此符并粟七粒。
　　巨门星，丑亥生人属此星，泰山松树下生，食黍子，有厄，带此符并黍子七粒。
　　禄存星，寅戌生人属此星，泰山柏树下生，食稻，有厄，带此符并稻七粒。
　　文曲星，卯酉生人属此星，泰山柏树下生，食小麦，有厄，带此符并小麦七粒。
　　廉贞星，辰申生人属此星，泰山松树下生，食麻子，有厄，带此符并麻子七粒。
　　武曲星，巳未生人属此星，泰山桑树下生，食大豆，有厄，带此符并大豆七粒。
　　破军星，午生人属此星，泰山松树下生，食小豆，有厄，带此符并小豆七粒。
　　咒曰
　　咒者祝也，以心通天，用神合炁，形声相应，咒而祝之，法立而有，不疑乃中。
　　天灵节荣，愿保长生。
　　天灵在圆盖之下，昆仑之上，谓之天谷神穴，神穴者，百关之总会也，人有三十九关，三百六十骨节，能守太玄之一者，则关节流通，真炁荣也。人之病者，关节凝滞，真炁衰也。而真炁流通，则病安从生？病既不生，长生可冀也。神农、黄帝曰：百病不愈，焉得长生，此之谓也。夫百节之众，惟举天灵一穴者，乃百神朝宗之所，得一而万事毕矣。庄子谓之见独，黄帝谓之呼吸精炁，独立守神，太上谓之寂兮寥兮，独立而不改，周行而不怠。独者一之称也，所谓守一以资神，依神而守一者也。
　　太玄之一，守其真形。
　　太玄之一者，玄灵之宝，此经之诀也。夫守玄一者，可以与天地相毕，寿命无穷，陆辟恶兽，水辟蛟龙，不畏魍魉、挟毒之虫，鬼不敢进，刃不敢中，能守之者，出行万里，入军旅，涉大川，不须择日时起土，移徙入新屋舍，皆不须按星历，而不避太岁太阴将军、月建月耗之神、年命之忌，终不复置殃咎也。若在一切厄难凶恶之处，守一勿怠，众恶远屏，不敢为害也。若忽偶忘守一而为百鬼所害，或卧而魇者，出中庭视见辅星，握固守一，鬼即去矣。若天阴雨者，但止室内，向北存思见之而矣。真人曰：守玄一之法，与真一同功，乃先贤保命之道，皆得良验，其道当须告天盟地而后传之。今注守玄一之道，先当百日洁斋，乃可侯而求之，亦不过三四日可见矣，见而守之，时无暂息，则长生矣。《老子》曰：知其白，守其黑。又曰：归根曰静，静曰复命是也。夫玄一者，提我元命真人也，但坐而守之，守之极静，於至静之中，圆光之内，忽见我之真形者，是玄一，得之守之，则不复去矣。《黄庭经》 云：玄元上一魂魄炼，一之为物颇卒见，须得至真乃顾盼，至忌死气诸秽贱。其余应验，如前十二之利益矣。
　　五藏神君，各保安宁。
　　《内景》曰：心神丹元字守灵，肺神皓华字虚成，肝神龙烟字含明，肾神玄明字玉婴，脾神长在字魂庭，皆在心内运天经，昼夜存之自长生。三元五藏之神，存之於我，各保安宁矣。
　　急急如律令！
　　律令者，太上之敕，天神地祇无不遵奉，敕其身神，奉其律令而安且宁也。修真之士，若能急急依太上之令，奉行璇玑玄一停轮之道者，则神能举形，飞升可待矣。
　　诵经解厄诀
　　先凝神叩齿，端息正坐。良久，闭目静思泥丸宫中有九官九星，各处一宫而坐七人，如人间道士之状，衣褐披发，二人辅弼之服。讫，复存天上北斗，星光灿然如见，即以舌拄上愕，成仙桥一道，五藏出五色之炁五条，乘桥而上，横亘斗中，即呼四直使者从桥而入斗中，通告某事；次见擎羊使者、陀罗使者二人，如玉女之状，青衣执剑，一人捧花盘，一人捧羊头，从斗中而下，度桥而过，入我身中九宫之内，复出一室之中，检校都毕，复入斗中。良久，但见斗中九皇九人，如已形中九人之服，乘云气自桥而下，入泥丸九宫之室，与我九人各相对坐，倏然形聚合为九人，杳冥之际，复合为一人，自泥丸宫中乘云而下，入黄庭之内，端坐而诵北斗九辰天中大神之咒七徧，然后诵经求解某厄，或运式以行持任意毕，复诵北斗长生聪明神咒七徧而毕，则倏然忘形，良久而退，则宗师临坛口诀极有良验。
　　二使者说
　　《飞步捉神法》曰：北斗乃天一贵人也，行法之士，当变形为所属贵人，役二使者以治事。夫陀罗者，陀者大也，罗者都也，斗中都大之官也。擎羊者，擎者掌也，羊者善也，斗中掌善之官也。巳丑为天一所坐之正位，於内则陀罗使者以总诸事，巳未为天一所出之正位，在外则擎羊使者以总诸事也。执花擎羊以像而立形耳。有曰：擎羊非擎羊也，擎杨柳耳，祭斗以柳眼代茶，其神必降，此自是祭法中好乐之物，非使者之喻也，大抵丑未为天一贵人出入之位，二使者掌之，则曰大吉小吉者可矣。使者形容不定，或仙衣如玉女之形，或通天之冠如直使之状，或青赤之面发直冲冠若力士之服，或绣袍玉带若内侍之官，然执羊花仗剑不易者矣。此二使者，上通於天，下通於地，中通於人，三才六合之内，有事隶於斗宫者，无不总会焉。大法有参斗入神，元纲流演，九晨飞步，回元隐遁，变化飞升之法，皆须二使者引导而后行之，其职大矣，又有无知之者，曰桃花杀，羊刃杀也，罪莫大焉。
　　
