太上老君说常清静经注(四)
　　经名：太上老君说常清静经注。金朝道士侯善渊注。一卷。底本出处：《正统道藏》洞神部玉诀类。
　　太上老君说常清静经注序
　　源之未发，流无不清；风之未扇，物无不静。及乎流以汨之，则清者浊矣；吹而散之，则静者动矣。此理之常也。道之生物，自然之性，何尝不湛然而清，寂然而静，感而遂通。性以情迁，失其天真，逐而忘返，至于流浪生死，常沉苦海。顾不哀哉？太上以大慈悲、大方便，引接迷徒，将与复其本元，使得见道。谓道虽不可以言传，而目击道存之士，且几何人？斯谓道虽不可以象教，而得鱼忘荃之喻，若有所待。故经之所以作也。是经谆谆明诲，始曰清者浊之源，静者动之基，人能常清静，天地悉皆归；继而曰人神好清而心扰之，人心好静而欲牵之，常能遣其欲而心自静，澄其心而神自清；又继之曰，内观其心，心无其心，外观其形，形无其形，远观其物，物无其物，湛然常寂，寂无所寂，即是真静，真静应物，渐入真道。复曰，虽名得道，实无所得，为化众生，名为得道。此真经之大旨欤？盖自西王母授之，仙人葛玄等传之，太玄真人赞之，世世遵奉。奈何愚者有终身不灵，惑者有终身不解，鲜克仰副太上慈悲方便之意。今骊山侯公先生，游方之外者也，念经之言，能悟之者，可传圣道，乃即其说，为之训解，辞简而甚易明，理达而甚易行，神而明之。自遣欲而灭三毒，由观心而识无空；屏执着之妄心，诫贪求之烦恼；祖述圣作，以开以明。其间有云，悟而无为者是，得而有作者非。有云，大道中无文字，文字中无大道，天文玉诀，须凭师匠口耳相传。有云，不执空为空，不着有为有。有云，抱出灵华洁，回还一体光。学者傥於是经诵持不退，当得造於目击之玄，不有待於忘荃之后也。平水老人毛麾谨序。
　　太上老君说常清静经注
　　姑射山太玄子侯善渊注
　　老君曰：大道无形，
　　无形者，阳渊渺邈，旷大无穷，颐心同体，微妙无方。故言大道无形矣。颂曰：大道本无形，无形亦假名。视之非有物，审听绝音声。觉性通幽静，颐神透目清。太空无伴侣，孤月照蓬瀛。
　　生育天地；
　　天地有形象，皆因大道育养之，故曰生育天地矣。颂曰；一炁生天地，三光在彼中。四时分造化，万物得和融。欲了无生法，知心物外穷。至真明不尽，常与道之通。
　　大道无情，
　　道无情者，湛然非象，虚极无心，万物生成，无为自化。故曰大道无情矣。颂曰：无情通大道，育养本无情。掌握乾坤秀，包容天地明。上穿金阙界，下彻九幽冥。荡荡无穷测，玄玄覆玉京。
　　运行日月；
　　日月者，道化玄明，人神之主，运行四通，普照而不昧也。颂曰：大道澄空廓，天边日月长。运行周匝界，升入遍他方。现出灵华洁，回还一体光。达人知此意，咫尺是仙乡。
　　大道无名，
　　无名者大道，通玄微妙，至理无穷，混元一炁，先天地而生，本无名也。颂曰：道化虚空体，权为假立名。有名非有相，无物亦无形。上彻三天莹，横担四海明。阐开清静眼，飞跃似流星。
　　长养万物。
　　道大无形，湛然不动，皓皓纯一，覆藏天地，运行日月，流转江河，掌握山川，包含溪谷，滋溢园林，成熟五谷，结秀花果。一切万物皆禀道炁而所生，本自无为，感时而自化。道本无形，育於有象。故曰长养万物矣。颂曰：道化芸芸长，机生物自。烟岚光万顷，郁秀照千山。渌野连溪壑，清音对碧天。悟兹真福地，此处隐飞仙。
　　吾不知其名，
　　太上言，我不知道之名，为独处无碍，太真玄妙之机，无生无灭，无增无减，隐显无方。众生不悟，太上垂慈，假立有名矣。颂曰：妙道迷难悟，心开慧自灵。元神生固蒂，虚谷证圆明。海藏凝珠璨，山头混日精。满天昕宝鉴，光照玉京城。
　　强名曰道。
　　道本无名。既以有名，着於物相；若以无心，死入落空。有无相生，杳冥相对。应物现形，日用不离。难分正教之法，强名曰道矣。颂曰：道本无言说，强名分辨别。心清秀炁凝，性静灵云结。海上起新风，天边生古月。冲虚物我明，万象齐俱摄。
　　夫道者，有清有浊，
　　有清者，清空旷大，神谷寂虚，一炁冲和，故名有清矣。有浊者，周罗万物，无所不容，无所不入，贯穿世界，细透毫毛，故曰有清有浊矣。颂曰：清浊定浮沉，阴阳运古今。天空垂玉象，地厚产琼林。晴倚曹溪路，神凝法海深。但能明此理，方显道人心。
　　有动有静。
　　有静者，大道寂然无心。有动者，神用感而通玄。一动一静，可成真道矣。颂曰：动静道弘张，神丹射太阳。天魂收坎位，地魄入离乡。海底龙翻浪，山头虎战苍。生擒归昊境，性命得延长。
　　天清地浊，
　　天清者，混元一炁，拍塞冲虚，玄远极深也。地浊者，生人发地，无所不种，无所不收，处万民之污，故曰天清地浊矣。颂曰：地气接空苍，清天满四方。中间埋古迹，上下越新光。达者归真路，修然入道场。玉婴登宝殿，远望汨罗江。
　　天动地静。
　　动静者，主天圆地方，则自然千变万化，星移斗转，运斡枢机也。地静者，风吹浪卷，蠢然不避污染而不争。故名天动地静矣。颂曰：地静本无为，天枢斗柄随。生成无造作，设化有灵机。极目秋蟾朗，凝睛莹日辉。一阳收入鼎，进火养神龟。
　　男清女浊，
　　男者，阳也；女者，阴也。故曰是真阴真阳。此言非世中男女，见之不用，用之不见。故《德经》云：万物无不负阴而抱阳。故外阳而内阴。外者，身也；内者，心性也。何以故？乃至修行之人身静，岂不为男清，心性扰乱不宁，岂不为女浊矣。颂曰：物静心非静，身清性不清。迷真疑恍惚，意乱岂安宁？返照归金鼎，回光入宝瓶。分明开道眼，何虑不圆成？
　　男动女静。
　　男动者，非是交媾之为主。动则不定，定则不动。故动者，阳道所生，如拨云见日，磨镜得明。故曰阴返归阳，是名男动也。女静者，谓阳道开自然，神化虚明，不淫不邪，不憎不爱，不贪不嗔，不嫉不妬，不起不念，不妄不想，岂不为女静矣。又曰：离中虚，坎中实，明取坎中实点化离中虚，是名阴阳颠倒、还返之法，可成纯阳之道矣。颂曰：颠倒阴阳法，炉中采汞铅。清光辉满地，红焰迸周天。白虎池中卧，青龙火里眠。炼成真玉貌，身外舞胎仙。
　　降本流末而生万物。
　　降本者，末所生也。道德其本，一炁冲虚，发自然之理也。万物得其本，长养而不槁，枝叶荣旺，人得其本，神灵莫测，通现无方也。颂曰：降本冲和秀，随机物自生。两行红雾起，一道素烟倾。虎饮金乌髓，龙吞玉兔精。两般真至宝，悟者自神灵。
　　清者浊之源，
　　水清而渊明鉴照，其形自显，异於浊也。是清之泉源比喻於修行之人也。颂曰：心渊明彻底，道静鉴元通。玉户阳精溢，金关浩炁冲。合和收坎殿，匹配送离宫。始觉玄珠降，冲天耀日红。
　　静者动之基。
　　静者道，太虚空也。神得其用，出入无间，杳冥同体。故曰动之基也。颂曰：默默空无物，神明道体同。天清冲浪碧，地静涌波红。四象钻炉口，五行入鼎中。炼成丹赫赤，饵觉赴仙宫。
　　人能常清净，
　　天常清净，日月星皎白而虚明也。人常清净，精炁神宁而不散。故曰人能常清净矣。颂曰：色欲无情染，红尘绝往还。性光飞皎日，心地泛寥天。一炁烹元象，双关炼小鲜。精神穿宇宙，晱烁遍三千。
　　天地悉皆归。
　　人能清净，神通妙理，升入无为，周罗天地，细入微尘。故言天地悉皆归也。颂曰：清静处无为，无为达妙机。蟾宫奔玉兔，日殿走乌飞。闪出千光灿，冲开万象辉。包罗诸色相，天地悉皆归。
　　夫人神好清而情扰之，
　　人神者，天地秀炁，结聚灵明也。本自清静，随物生情，占尘惹垢。故言情扰之也。颂曰：富贵遮心翳，荣华眯眼尘。虽然观日月，不见本来真。寂湛颐元性，澄空炼至神。灵童开碧嶂，仙子跨麒麟。
　　人心好静而欲牵之。
　　心者，神明也。知内而为性，显外而为神。神本清静，随风错乱，物动情牵之也。颂曰：开眼露天玑，人心着处迷。恋情情欲扰，逐境境还随。抱朴通精粹，一真烹万象，混合太渊齐。
　　常能遣其欲而心自静，
　　人能遣其欲者，割爱离亲，除情去欲，捐念望机，自然性静心寂矣。颂曰：常能守静笃，方寸育神灵。闭户眠金子，垂帘抱玉婴。玄霜烹至宝，紫粉炼真情。结就玄珠灿，收来献上清。
　　澄其心而神自清，
　　澄心定意，湛寂渊明，返本还元，如水不动，故曰澄其心而神自清也。颂曰：欲要识灵源，知空在目前。澄澄心月现，湛湛性光圆。炁秀通神圣，神风化羽仙。逍遥归海岛，三界独绵绵。
　　自然六欲不生，
　　六欲者，眼、耳、鼻、舌、身、意是也。不生者，眼观无色，神不邪视；耳听无音，声色不闻；鼻息冲和，不容香臭；舌餐无味，不甘酸甜；意抱天真，不迷外境。故曰六欲归真，自不生也。颂曰：归真除六害，漏尽免三灾。识性通玄路，知心道眼开。木人游昊景，石女玩仙阶。日落清秋夜，天边抱月来。
　　三毒消灭。
　　三毒者，身业、意业、口业。消灭者，善养精炁神，除尽贪嗔嫉。故曰三毒消灭也。颂曰：六欲成金藏，三灾化宝珠。七情无染着，十恶永消除。拂拭冰台净，光华不卷舒。抱将游陆地，独步入清虚。
　　所以不能者，
　　修道不能除情去欲也。心有所着矣。 颂曰：不能行此道，性返转生疑。打坐劳心力，参禅柱用脾。住行安有分，坐卧镇相随。要见开清眼，神光满室辉。
　　为心未澄，
　　心性不宁，扰乱乃多。神游外景，观於徼、着於物矣。颂曰：上善水心渊，澄清照碧天。世情多苦恼，人被业缘牵。逐浪迷真性，随波昧本源。一灵归苦海，万劫不回还。
　　欲未遣也。
　　终身不救，物转於心矣。颂曰：修幻妄施功，於真事不同。有为如电影，执相若飘风。物假心非假，身空性不空。一灵知有主，万法悉皆通。
　　能遣之者，
　　转於万物，心处无形，颐神居妙也。颂曰：颐心达圣机，无相等虚齐。潋滟澄波静，阳渊极渺弥。流通周匝界，游历大神威。月照乾坤莹，清风相送归。
　　内观其心，心无其心；
　　返观其心，默然而无心。其心者，开目澄空，明见真心。真心者，湛寂无物，混日纯一。故名其心也。颂曰：返照见天心，圆明湛碧深。无无真实相，有有觅难寻。山海无遮障，天灾祸不侵。真人谁作伴，风月是知音。
　　外观其形，形无其形；
　　形者，是地、水、火、风也。此者是名有漏之身。非有漏之身，是故无相之真。无相之真，如仰水看月，似天空运转纯风，神凝炁聚，可成真道矣。颂曰：外观有漏相，幻化即真形。去住何移迹，安然不暂停。中间藏恍惚，内外窈冥冥。涣若冰将释，沉沉觉海清。
　　远观其物，物无其物。
　　内外皆无，即远而何有？此者无物。无物之中，别有奇异之物。经云：恍恍惚惚，其中有物。故言物无其物也。颂曰：恍惚遍无涯，壶中景物嘉。炉门倾玉药，鼎眼泛金花。虎绕明珠戏，龙喷万里霞。拨开云雾看，捧出夜明砂。
　　三者既悟，
　　此三者，说心、形、物，即於虚无也。悟者，了达也。颂曰：喻说分三体，知玄一也无。有无皆是幻，无虑道相扶。法眼为丹鼎，天门是药炉。炼成朱汞结，倾入一冰壶。
　　唯见於空。
　　表里中间，俱无所着，圆明坦荡，心入无为。故曰唯见於空也。颂曰：观空非色相，色相即真空。物我俱忘泯，方知太古同。周行行不尽，遍计计无穷。天网玄网大，夷罗覆载通。
　　观空亦空，
　　观空者，道弘无相，万法无形。亦空者，神通妙化，一体归真也。颂曰：炳耀涤晴空，神游四海通。杳冥天地匝，恍惚太虚同。耿耿青霄月，飘飘碧落风。纵横穿上下，南北与西东。
　　空无所空。
　　空者不执空，为空不着有。为有心同，太极之中聚於玄妙矣。颂曰：落落遍无隅，冥冥运化虚。无形呼大道，离相号真如。一体无分别，三明有所居。廓然开妙法，万道素光舒。
　　所空既无，无无亦无。
　　了心达本，识性归宗，何执有无之教？有无之教，亦是假名。若无假名，真心何显？故有即於无。无者非落空之法，无备於有，有者非以物类穷之。故曰有无自然也。颂曰：至诀清虚道，明知物外中。娟娟辉昊景，奣奣耀苍空。鼎破心珠赫，炉开慧日红。澄凝丹汞结，运入广寒宫。
　　无无既无，湛然常寂。
　　能知空是不空，执有而不有，故本性湛然常寂矣。颂曰：湛湛无瑕谪，通幽过目星。乾坤冲拍塞，天地旷然明。性觉虚心寂，神暝绝梦惊。豁然开古道，月照水晶城。
　　寂无所寂，欲岂能生？
　　不寂而所以寂，故曰天真满目，妙道归源。欲岂能生也？颂曰：寂静物皆捐，虚心养浩然。面容如朗月，碧眼似寒泉。皎皎归真趣，昏昏法性蠲。一潭秋水莹，万派素波渊。
　　欲既不生，即是真静。
　　欲既不生者，涤除繁虑，诸欲消亡，寂无所欲，欲岂能生？真静者，神光
　　虚焕，通显灵明，返归清净矣。颂曰：清净心通圣，无为化有功。珠凝金鼎内，宝结玉壶中。明似天空日，清如洞里风。冲虚生瑞彩，光罩五明宫。
　　真常应物，真常得性。
　　得性者，为真常妙道，应物随机，随机见性，见性明空，自得其性矣。颂曰：真静静无疑，阳光照眼希。步虚通妙理，旋绕达玄机。物物皆相应，般般总不知。返观烟浪碧，笑指洞天归。
　　常应常静，常清净矣。
　　常应者，见物见心，见心离物，离物明空，故曰真常得性矣。颂曰：清净本根元，於中性自然。二关精郁郁，一道炁绵绵。混合明真理，凝然悟太玄。空中知有象，应化出先天。
　　如此真静，渐入真道。
　　如此勤行真清真静之人，方达希夷妙理，物外天真。故言渐入真道矣。颂曰：大道冽空渊，昕光照满天。一明分造化，二契养胎仙。性达忘忧苦，心通合自然。点开无色界，返本复归元。
　　既入真道，名为得道。
　　道本无名，假名立道。认得无生无死之法，炼凡为圣，炼圣成神，神合其炁，炁通元首，名为得道者也。颂曰：得道幽深远，仙风播世高。九天居自在，三海任逍遥。行满金书诏，功成玉簿标。神道登碧落，飞步越丹霄。
　　虽名得道，实无所得。
　　了达而不居，体用而无形，取有而无物，故曰实无所得也。颂曰：迷隔千山远，悟来一物无。取无无所得，弃有有相扶。有有将何有，无无亦假呼。观天明大道，露现一轮孤。
　　为化众生，名为得道。
　　假名立字，化於未悟之人，权为证果之教，故曰实无所得，实有所修也。颂曰：得者非为得，无修未是修。道弘包万象，心不系丝头。地魄腾空踊，天魂海底收。此般真至宝，不悟一生休。
　　能悟之者，可传圣道。
　　能悟真常之道者，摄群心而同归一体，变化无穷，出入无碍，可明圣道矣。颂曰：神明天叹骨，月照洞渊深。剖出荆山玉，挥开满藏金。自然通圣道，方显本来心。变化无穷测，移神入大音。
　　老君曰：上士无争，
　　太上言：上德之人处於无侣太空，天真妙道，寂然不动，无所争讼也。颂曰：上士知天命，焉能有所争？丹田琼药放，心地玉芝生。静室居闲坐，清空任便行。灵童含宝月，神用得精宏。
　　下士好争。
　　执於引教之术，动生人我，竞起是非，发於争讼矣。颂曰：下士好争强，功名自显彰。何劳着有相，争似贵韬光。闭目凝神室，开睛混太旸。自然知古道，心地得清凉。
　　上德不德，
　　上德者，注：太始无象，四极渊明，知心无心，故曰上德不德者也。颂曰：上德悟无德，无修解有修。道存圆觉海，神若载天舟。得岸离生灭，辞澜不再游。任从空外去，返性入瀛洲。
　　下德执德。
　　下德之人执着小乘之术，施为政事，德而落空，是名不德。如此之见，永离真道矣。颂曰：下德施功果，徒劳有相求。滞空沉妄想，执幻落阴囚。太始无名号，玄元有所修。回阳如见日，神炁自和柔。
　　执着之者，不名道德。
　　道者，无为清净，空寂湛然也。德者，神通万变，体用居常也。道德混纯，其理皆一也。执着者，执着种种有为之功也。颂曰：执碍法非通，虚劳谩费功。有为迷假相，无作契真空。恍惚乾坤象，杳冥天地踪。上清施大道，神用在其中。
　　众生所以不得真道者，为有妄心。
　　不得真道者，为人执着种种引教之术也。妄心者，为取小法，施为政事，常存於妄想之心也。真道者，通变无方，应用不离，至神至圣，其理自然，非为执见，不以妄心，是名清静，断除邪见也。颂曰：大道非空远，都缘翳膜遮。离微翻圣智，逐物返妖邪。心静俱无碍，神清岂有差。一轮炎日莹，照破洞云霞。
　　既有妄心，即惊其神。
　　既惊其神者，既有妄心，眼见心移，神不居妙。经云：常无欲以观其妙，常有欲以观其徼。既观其徼，即惊其神也。颂曰：不悟本元神，何言身外身。妄缘生嫉坏，逐念起责嗔。永失玄元道，常迷太古真。虽然明日月，满眼是红尘。
　　既惊其神，即着万物。
　　不居其妙所，观其物迷沉颠倒，滞於边徼矣。颂曰：生死因矜泰，轮回为有情。妄缘心失理，系物道难成。离欲观空莹，归真眼界明。周行无障碍，心上坦然平。
　　既着万物，即生贪求。
　　万法不明，万物所拘，系物生情，贪爱无休歇也。颂曰：即物转责求，迷情甚日休。利名心未罢，财色意中收。念念依他起，熙熙不自由。一生虚过了，争觉悟清眸。
　　既生贪求，即是烦恼。
　　贪求不止，烦恼忧苦，返归殃咎矣。颂曰：贪爱六根深，情迷入罪林。忧愁宜早拨，烦恼莫交侵。清净修身命，无为炼本心。定睛观昊景，物外见清音。
　　烦恼妄想，忧苦身心，
　　身受有为，劳而无功，身苦心恼，性乱神散矣。颂曰：贪心驰劣马，纵意任猿猴。妄想生颠倒，忧煎苦用求。神昏着物相，性昧逐沦流。背觉灵明体，迷沉万劫休。
　　便遭浊辱，
　　身心忧苦，混浊於耻辱，禀於错乱之人也。颂曰：邪淫身受触，浊滥昧心情。睃目扶清粹，舒眉转碧睛。张罗天地秀，豁落太渊清。混合乾坤象，阳精万派明。
　　流浪生死，
　　心滞於物，返正归邪，生死流浪。颂曰：生死何时了，轮回甚日休。依清静理终朝抱日头。满空昕宝镒，遍照大神洲。
　　常沉苦海，
　　悟者为觉海，迷者为苦海。常沉者，迷昧真源常沉苦海矣。颂曰：心欲情无底，身如破漏舟。水深难出离，生死随波浪，岸阔怎生收？生死随波浪，轮回逐境流。迷沉归苦海，性命一齐休。
　　永失真道。
　　不达至理，乱取施为，多能已胜，驰聘落空之法，永失真道矣。颂曰：不论真常道不定，刚寻有所为。性迷终不定，心乱转生疑。上善如清水，灵源似渺弥。金泉高泛涨。溢满照天池。
　　真常之道，
　　真常者，日用而虚化，故言常道矣。颂曰：神用至真常，明知道德乡。玉炉收白雪，金鼎聚红霜。地裂明心印，天开睒性光。灵童归海藏，独卧水晶堂。
　　悟者自得。
　　自得者，不修而修，不为而为。悟者目隐玄机，明开妙道，通现真空矣。颂曰：敛意转睛瞳，自然见法身。运天明日月，叩道照乾坤。奣耀龙珠灿，煌辉琥珀殷。玉婴眠宝殿，莹净绝红尘。
　　得悟道者，
　　得悟者，为明开道眼，了达无为也。颂曰：知玄通古道，得悟了真常。郁秀缭空野，氤氲满太苍。日魂光雪莹，月魄照银霜。放出神光灿，圆明入故乡。
　　常清静矣。
　　天清垂象，地静安宁。人能清静，神契大道，守一居常矣。颂曰：意静觉心清，风临对月明。满天珠露降，大地水银平。玉户明金子，金门现玉婴。撞开天斗柄，走上太阳星。
　　仙人葛玄曰：吾得真道，曾诵此经万遍。此经是天人所习，不传下士。吾昔受之於东华帝君，东华帝君受之於金阙帝君，金阙帝君受之於西王母，西王母皆口口相传，不记文字。吾今於世书而录之。上士悟之，升为天官；中士悟之，南宫列仙；下士得之，在世长年，游行三界，升入金门。
　　左玄真人曰：学道之士持诵此经者，即得十天善神拥护其人，然后玉符保神，金液炼形，形神俱妙，与道合真。
　　正一真人曰：人家有此经，悟解之者，灾障不干，众圣护门，神升上界，朝拜高尊，功满德就，相感帝君。诵持不退，身腾紫云。
　　太上老君说常清静经注竟
　　
