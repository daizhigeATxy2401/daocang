道德真经集解
　　经名：道德真经集解。金赵秉文集解。四卷。底本出处：《正统道藏》洞神部玉诀类。参校本：无求备齐影印清成丰四年钱培名刊小万卷楼丛书本（简称小万本）。
　　道德真经集解卷之一
　　赵学士集解
　　道可道章第一
　　道可道，非常道，
　　莫非道也，而可道者不可常。今夫仁义礼智，此道之可道者。不可道，仁不可以为义，礼不可以为智。可道则不可常＃1，不可道则能常。然后在仁为仁，在义为义，在礼为礼，在智为智。可道不常而道不变，不可道之能常如此。
　　名可名，非常名。
　　道不可道，而况可得而名之乎。凡名皆其可道者也。名既立，则方圆曲直之不同，不可常矣。严遵君平曰：有名非道也，无名非道也；有为非道也，无为非道也。无名而无所不名，无为而无所不为。
　　无名，天地之始；有名，万物之母。常无，欲以观其妙；常有，欲以观其徼。
　　自其无名，形而为天地，天地位而名始立。播而为万物，万物道而名不胜用，所以无名者道之体，而有名者道之用也。圣人体道以为天下用，入於众有而常无，将以观其妙也，体其至无而常有，将以观其徼也。若夫行於其徼而不知其妙，粗而不神矣；流於其妙而不知其徼，精而不通矣。司马君实曰：名天地之始曰无，名万物之母曰有。王秀曰：有无同体，始母之言亦筌蹄也。王弼以为有欲以观其徼，苟为有欲矣，则将况溺转徙於□□物，又何徼之能观乎。末有天地，孰得而名之哉。无名，天地之始；有名，然后万物生焉，故有名万物之母。庄子云：老氏建以常无有，不立一物，兹谓常无；不废一物＃2，兹谓常有。常无在理，其上不皦，天下之至精也，故观其妙。常有在事，其下不昧，天下之至变也，故观其徼。弃有则着空，徇末则忘本，是以大智并观焉。
　　此两者，同出而异名，同谓之玄。
　　以形而言，有无则信两矣。安知无运而为有，有复而为无，未尝不一哉。其名虽异，其本则一，知本之一也，则玄矣。凡远而无所至极者，其色必玄，故老子常以玄寄极也。太平光师曰：有对则名。
　　玄之又玄，众妙之门。
　　玄玄则极矣，然犹有知玄之心在焉。玄之又玄则尽矣，不可以有加矣，众妙之门所从出也。光曰：忘玄之玄，则曰玄玄。赵秉文曰：此章明重玄之极致，非但可道非道，不可道亦非道。庄子云：语默皆不足以尽道，非但道常无名，有名无名亦不足以尽道。无名者，道之似也。常无者，佛氏所谓真空也；常有者，佛氏所谓妙有也。有无皆不足以尽道，故又寄之重玄。政和曰：玄者天之色，色之所色者彰矣，而色色者未尝显。玄之又玄，所谓色色者也。玄妙之理，万物俱有。天之所以运，地之所以处，人之所以灵，百物之所以昌，皆妙也，而皆出於玄，故曰众妙之门。
　　天下皆知章第二
　　天下皆知美之为美，斯恶已，皆知善之为善，斯不善已。故有无之相生，难易之相成，长短之相形，高下之相倾，音声之相和，前后之相随。
　　天下以形名而言美恶，其所谓美且善者，岂信美且善哉。彼不知有无、难易、长短、高下、音声、前后之相夺，皆非其正也。方且自以为长，而有长於我者临之，斯则短矣。方且自以为前，而有前於我者先之，斯则后矣。苟从其所美而信之，则失之远矣。肇曰：有无相生，其犹高必有下，然则有无虽殊，俱未免於有也。此乃言象之所以形，故借出有无之表者以袪之。光曰：此六对者，物之所以不齐，唯丧偶者能同之。政和曰：道无异相，熟为美否；性本一致，熟为善否。有美也，恶为之对，故曰天下皆知美之为美，斯恶已。有善也，不善为之对，故曰天下皆知善之为善，斯不善已。太易未判，万象同体，两仪既生，物物为对。此六对者，群变所交，百虑所生，殊涂所起，世之人所以陷溺而不能自出者也。
　　是以圣人处无为之事，行不言之教。
　　当事而为，无为之之心者；当教而言，无言之之意者。夫是以出於长短之度，离於先后之数，非美非恶，非善非不善，而天下何足以知之。吕惠卿曰：圣人终日为而未尝为，终日言而未尝言。
　　万物作而不辞，生而不有，为而不恃，功成不居。
　　万物为我作，而我无所辞。我生之为之而未尝有，未尝恃。至於功成，亦未尝以自居也。此则无为不言之教，其为美且善也，岂复有恶与不善继之哉。
　　夫唯不居，是以不去。
　　圣人居於贫贱，无贫贱之忧；居於富贵，无富贵之累，此所谓不居也。我且不居，彼尚何从而去哉，此则居之至也。政和曰：万物并作，随感而应，无所辞也。自形自化，自生自色，孰有之哉？赵曰：有对待无为，有真无为；有对待无言，有真无言。有为无为，有言无言，对待也，与有无高下何异。若夫真无为、无言，丧偶绝待者也。
　　不尚贤章第三
　　不尚贤，使民不争；不贵难得之货，使民不为盗；不见可欲，使心不乱。是以圣人之治，虚其心，实其腹，弱其志，强其骨。
　　尚贤，则民耻於不若而至於争；贵难得之货，则民病於无有而至於盗；见可欲，则民患於不得而至於乱。虽然天下知三者之为患，为欲举而废之，则惑矣。圣人则不然，未尝不用贤也，独不尚贤耳；未尝弃难得之货也，独不贵之耳；未尝去可欲也，独不见之耳。夫是以贤者用而民不争，难得之货、可欲之事毕
　　效於前，而盗贼祸乱不起，是不亦虚其心而不害腹之实，弱其志而不害骨之强也哉。今将举贤而尚之，宝货而贵之，衒可欲而示之，则是心与腹皆实也。若举而废之，是志与骨皆弱也。心与腹皆实，则民无不争；志与骨皆弱，则事无以立矣。赵曰：虚心实腹，则上不尚不贵不见，使民无知无欲是也。或云虚心养道，虽於义无害，非此章本指。
　　常使民无知无欲，使夫知者不敢为也。
　　圣人之治，务使民得其性命而已。多知以残性命之分，多欲以伤性命之情。名曰治之＃3，乱孰甚焉。故常使民无知无欲，不以妄者衒之，则民不知所慕，淡乎其无所欲，虽有知者无所用巧矣。赵曰：知无所慕，不敢为也。政和曰：辩者不敢骋其善，勇者不敢奋其忮，能者不敢矜其材，智者不敢施其察，此所谓使夫知者不敢为也。
　　为无为，则无不治矣。
　　即用三者之自然，而不尚不贵不见，所谓为无为也。政和曰：圣人之治，岂弃人绝物，而想然自立於无事之地哉，为出於无为而已。物有作也，顺之以观其复；物有生也，因之以致其成，岂有不治者哉。
　　道冲章第四
　　道冲而用之，或似不盈，渊兮似万物之宗。
　　夫道冲然至无耳，然以之适众有，虽天地之大，山河之广，无所不遍，以其无形，故似不盈者。渊兮深渺，吾知其为万物宗也，而不敢正言之，故曰似万物之宗。
　　挫其锐，解其忿，和其光，同其尘，湛兮似或存。
　　人莫不有道也，而圣人能全之。挫其锐，恐其流於妄也；解其忿，恐其与物构也。不流於妄，不构於物，外患已去而光生焉，又从而和之，恐其与物异也。光至洁也，尘至杂也，虽尘无所不同，恐其弃万物也。如是而后全，则湛然其常存。虽存而人莫之识，故曰似或存耳。开元曰：道无不在，在光在尘，皆与为一。一光尘耳，而妙本非光尘也。王弼曰：存而不有，没而不无，有无莫测，故曰似存。政和曰：锐则伤，纷则杂。挫其锐则不争，解其纷则不乱。和其光，庄子所谓光矣而不耀也。同其尘，庄子所谓与物委蛇而同其波也。泰定之中，天光自照，惛然若忘而存。
　　吾不知谁子，象帝之先。
　　道虽常存，终莫得而名，然亦不可谓无也，故曰此岂帝之先耶。帝先矣而又先於帝，则莫或先之者矣。赵曰：此章首尾言道，挫锐解纷，和光同尘，下知者不言章言人，体道者绝待玄同，亦非与俗雷同也。
　　天地不仁章第五
　　天地不仁，以万物为刍狗；圣人不仁，以百姓为刍狗。
　　天地无私而听万物之自然，故万物之自生自死，死非吾虐之，生非吾仁之也。譬如结刍为狗，设之於祭祀，尽饰以奉之，夫岂爱之，时适然也。既事而弃之，行者践之，夫岂恶之，亦时适然也。圣人之於民亦然，特无以害之，则民全其性。死生得丧，吾无与焉，虽未尝仁之，而仁亦大矣。政和曰：恩生於害，害生於恩，以仁为恩，害则随至。天地之於万物，圣人之於百姓，辅其自然，无爱利之心焉，仁无得而名。为刍为狗，祭祀所用，适则用之，过则弃之，彼万物之自生，百姓之自治，曾何容心焉。
　　天地之间，其犹橐钥乎？虚而不屈，动而愈出。
　　物之而有橐有钥也，方其一动，气之所及，无不靡也。不知者以为机巧极矣，然橐钥则何为哉。盖亦虚而不屈，是以动而愈出耳。天地之间其所以生杀万物，雕刻众形者，亦若是而已矣。政和曰：橐钥虚而能受，受而能应，故应而不穷。有实其中，则触处皆碍。
　　多言数穷，不如守中。
　　见其动而愈出，不知其为虚中之报也，故告之以多言数穷，不如守中之不穷也。陆曰：万物资天地而生，天地无取於万物也；百姓仰圣人而治，圣人无假於百姓也，犹刍狗因神明而成，神明无用於刍狗也。夫唯无用则无私，无私则无恩，是以天地无恩而大恩生，圣人不仁而大仁成。故百姓不辞德於圣人，万物不谢生於天地。何以知其然哉？吾观天地之间，犹橐钥之无心也。橐钥无心，故其声不屈，其气愈出；天地无心，故生成而不息；圣人无心，故为治而不至於多言。多言而无实，则动数穷矣，未若无为无言乃守中之术也。
　　谷神不死章第六
　　谷神不死，是谓玄牝谷
　　至虚而犹有形，谷神则虚而无形也。虚而无形，尚无有生，安有死耶。谓之谷神，言其德也；谓之玄牝，言功也。牝生万物而谓之玄焉，官见其生之，而不见其所以生也。孙思邈曰：谷神虚而灵者也。政和曰：有形则有盛衰，有数则有成坏。形数具而生死分，物之理也。谷应群动而常虚，神妙万物而常寂，真常之中，与道为一。不丽於形，不堕於数，生生而不穷，故云不死。谷神以况至道之常，玄牝以明造物之妙。
　　玄牝之门，是谓天地根。
　　玄牝之门言万物自是出也，天地根言天地自是生也。
　　绵绵若存，用之不勤。
　　绵绵，微而不绝也。若存，存而不可见也。能如是，虽终日用之而不劳矣。王弼曰：欲言存耶，不见其形；欲言亡耶，万物以生。故绵绵若存，无物不成，而用不劳，故曰不勤。赵曰：此章言道无为无形，生天生地，自古以固存。河公以玄牝为口鼻，养生者尚之，何其小哉？
　　天长地久章第七
　　天长地久，
　　天地虽大，未离於形数，则其长久盖有量矣。然老子言长久极於天地，盖以人所见者言之耳。若夫长久之至，则所谓天地根者是也。
　　天地所以能长且久者，以其不自生，故能长生。是以圣人后其身而身先，外其身而身存。非以其无私耶？故能成其私。
　　天地生万物而不自生，立於万物之外。故能长生。圣人后其身而先人，外其身而利人，处众人之表，故能先且存。如使天地与物竞生，而圣人与人争得，则天地亦一物耳，圣人亦一人耳，何以大过之哉。虽彼其无私，非以求成私也，而私以之成，道则固然耳。巨济曰：圣人与天地同，则后身外身，如天地之不自生，身先身存，如天地之能长生。后身则人下之，故身先；外身则人保之，故身存。政和曰：自营为私，未有能成其私者也。
　　上善若水章第八
　　上善若水，水善利万物而不争，处众人之所恶，故几於道。
　　《易》曰：一阴一阳之谓道，继之者善也，成之者性也。又曰：天一生水。盖道运而为善，犹气运而为水也，故曰上善若水。二者皆自无而始成形，故其理同。道无所不在，无所不利，而水亦然。然而既已丽於形，则於道有间矣，故曰几於道矣。然而可名之善，未有若此者也，故曰上善。
　　居善地，心善渊，与善仁，言善信，政善治，事善能，动善时。
　　避高趋下，未尝有所逆，善地也。空虚静默，深不可测，善渊也。利泽万物，施而不求报，善仁也。规必旋，方必折，塞必止，决必流，善信也。洗涤群秽，平侧高下，善治也。遇物赋形，不留於一，善能也。冬凝春泮，涸溢不失节，善时也。
　　夫唯不争故无尤
　　有善而不免於人非者，以其争也。水唯不争，七善而无尤。
　　持而盈之章第九
　　持而盈之，不如其已；揣而锐之，不可长保。
　　知盈之必溢以持固之，不若不盈之安也。知锐之必折而以揣先之，不知揣之不可必恃也。若夫圣人有而不有，尚安有盈；循理而后行，尚安有锐。无盈则无所用持，无锐则无所用揣矣。政和曰：持盈以防溢而盈之，则重溢也，故势必倾危。如欲勿溢，则莫如勿盈也。揣所以虑失而锐之，则重失也。如欲勿失，则莫如勿锐也。
　　金玉满堂，莫之能守；富贵而骄，自遗其咎。功成，名遂，身退，天之道。
　　日中则移，月满则亏，四时之运，功成者去。天地尚然，而况於人乎。政和曰：宝金玉者累於物，累於物者能勿失乎，故莫之能守。富贵而骄则害於德，害於德者能免於患乎，故自遗其咎。
　　载营魄章第十
　　载营魄，抱一能无离乎？
　　魄之所以异於魂者，魄为物，魂为神也。《易》曰：精气为物，游魂为变，是故知鬼神之情状。魄为物，故杂而止；魂为神，故一而变。谓之营魄者，言其止也。盖道无所不在，其於人为性，而性之妙为神。言其纯而未杂则谓之一，言其聚而未散则谓之朴，其归皆道也，各从其实言之耳。圣人性定而神凝，不为物迁，虽以魄为舍，而神所欲行，魄无不从，则神常载魄矣。众人以物役性，神昏而不治，则神听於魄。耳目困於声色，口鼻劳於嗅味，魄所欲行而神从之，则魄常抱神矣。故教之以抱神载魄，使两者不相离，此固圣人所以修身之要＃4。至于古之真人，深根固蒂，长生久视之道，亦犹是也。陆曰：载夫也，发语之端也。政和曰：魄，阴也。丽于体而有所止，故老氏於魄言营。魂，阳也。托於气而无不之，故《易》於魂言游。圣人以神御形，以魂制魄，故神常载魂，而不载於魄。天一生水，於物为精；地二生火，於物为神。精神生於道，形本生於精，守而勿失，与神为一，则精与神合而不杂。以精集神，以神使形，以形存神。精全而不亏，神用而不与，形生而不敝，如日月之丽乎天，如草木之丽乎土，未尝离也。
　　专气致柔，能如婴儿乎？
　　神不治则气乱，强者好斗，弱者喜畏，不自知也。神治则气不妄作，喜怒各以其类，是之谓专气。神，虚之至也，气，实之始也，虚之极为柔，实之极为刚，纯性而亡气，是之谓致柔，婴儿不知好恶，是以性全。性全而气微，气微而体柔，专气致柔，能如婴儿，极矣。政和曰：静而不杂谓之专，和而不暴谓之柔。婴兄居不知其所为，行不知其所之，不藏是非美恶，故气专而致柔。孟子曰：蹶者，趋者，是气也。而反动其心＃5，心不能以专气，则气有蹶趋之不正，而心至於动，动则不可系。圣人虚己以游世，心无使气之强，则其静而不杂，和而不暴，与婴兄何择，故曰能如婴儿乎。
　　涤除玄览，能无庇乎？
　　圣人外不为魄所载，内不为气所使，则其涤除尘垢尽矣。於是其神廓然玄览，万物知其皆出於性，等观静秽而无所瑕庇矣。涤除万行而不有，玄览妙理而默识。
　　爱民治国，能无为乎？
　　既以治身，又推其余以及人＃6，虽至於爱民治国，一以无心遇之。苟其有心，则爱民者适足以害之，治国者适足以乱之也。
　　天门开阖，能为雌乎？
　　天门者，治乱废兴所从出也。既以身任天下者＃7，其开阖变会之间，众人贵得而患失，则先事而徼福。圣人循理而知天命，则待唱而后和。《易》曰：先天而天弗违，非先天也；后天而奉天时，非后天也。言其先后，常与天命会耳。不然，先天者必早，后天者必暮，皆失之矣。故所谓能为雌乎者，亦不失时而已。政和曰：知其雄，守其雌，为天下溪。
　　明白四达，能无知乎？
　　内以治身，外以治国，至於临变，莫不有道，非明白四达而能之乎。明白四达，心也，是心无所不知，然而未尝有能知之心也。夫心一而已，苟又有能知之心者，则是二也，自一而二，蔽之所自生，愚之所自始也。今夫镜之於物，来而应之则已矣，又安得知应物者乎。本则无有，以意加之，此妄之源也。政和曰：聪明圣智，守之以愚。
　　生之畜之，生而不有，为而不恃，长而不宰，是谓玄德
　　其道足以生畜万物，又能不有不恃不宰。虽有大德，物莫知也，故曰玄德。王雱曰：此篇自为士以至於体神入圣，修身之序尽矣。
　　三十辐章第十一
　　三十辐共一毂，当其无，有车之用；埏埴以为器，当其无，有器之用；凿户牖以为室，当其无，有室之用。故有之以为利，无之以为用。
　　竭知尽物以为器，而器之用，常在其无有中。非有则无无以致其用，非无则有有以施其利，是以圣人常无以观其妙，常有以观其徼，知此两者之为一而不可分，则至矣。
　　五色章第十二
　　五色令人目盲，五音令人耳聋，五味令人口爽，
　　视色听音尝味，其本皆出於性，而未有物也，至矣。及其目缘五色，耳缘五音，口缘五味，夺其所缘，而忘其本，则虽见而实盲，虽闻而实聋，虽尝而实爽也。罗什曰：不知即色之空，与声相空，与聋盲何异。
　　驰骋田猎令人心发狂，难得之货令人行妨。是以圣人为腹不为目，故去彼取此。
　　圣人视色听音尝味皆与人同，至於驰骋田猎，未尝不为，而难得之货未尝不用也。然人着以为病，而圣人独以为福，何也？圣人为腹而众人为目，目贪而不能受，腹受而未尝贪故也。彼物之自外至者，此性之凝於内者也。陆曰：为腹则知止足，不为目则不见可欲。
　　宠辱章第十三
　　宠辱若惊，贵大患若身。
　　古之达人惊宠如惊辱，知宠之为辱先也；贵身如贵大患，知身之为患本也。是以遗宠而辱不及，忘身而患不至。
　　何谓宠辱？宠为下，得之若惊，失之若惊，是谓宠辱若惊。
　　所谓宠辱非两物也。辱生於宠而世不悟，以宠为上，以辱为下者，皆是也。若知辱生於宠，则宠固为下矣。故古之达人得宠若惊，未尝安宠而惊辱也。所谓若惊，非实惊也，若惊而已。光曰：唯凡圣情尽者无惊。
　　何谓贵大患若身？吾所以有大患者，为吾有身，及吾无身，吾有何患。
　　贵之为言难也。有身大患之本，而世之士难於履大患，不难於有身。故圣人因其履患，而教之以难於有身，知有身之为难而大患去矣。性之於人，生不能加，死不能损，其大可以充塞天地，其精可以蹈水火、入金石，凡物莫能患也。然天下尝患亡失本性，而惟身之为贵，见爱身之情笃，而物始能患之矣。生死疾病之变，攻之於内，宠辱得失之变，缨之於外，未有一物而非患者。夫惟达人知性之无坏，而身之非实，忽然忘身，而天下之患尽去，然后可以涉世而无累矣。赵曰：肇云大患莫若於有身，故灭身以归无，此则二乘境界。谈道者以不惊宠辱、遗身灭智为极则，岂知圣人之旨哉。政和曰：据利势，擅赏罚，作福威＃8，天下畏之如神明，尊之如上帝，可谓贵矣。圣人则不以贵自累，故能长守贵而无患。譬如人身，堕支体，黜聪明，离形去智，通於大同，则无入而不自得也。世之人以物易性，故累物而忘势；以形累心，故丧心不能忘形，其患大矣。夫死生亦大矣，而无变於己，况得丧福祸之所介乎。此古之至人所以不以利累形，不以形累心，视万物与我，将择焉不可得，则吾身非吾有也。上与造物者游，下与外死生、无终始者为友，吾有何患。且宠者世所荣也，而以为辱；贵者人所乐也，而以为患。盖外物之不可恃，理固然矣。诚能有之以无有，则虽宠而不辱，虽贵而无患。
　　故贵以身为天下，若可寄天下；爱以身为天下，若可托天下。
　　人之所以骛於权利，溺於富贵，犯难而不悔者，欲将以厚其身耳。今也禄之以天下，而重以身任之，则其忘身也至矣。如此而以天下予＃9之，虽天下之大，不能息之矣。政和曰：天下，大器也，非道莫运；天下，神器也，非道莫守。圣人体道，故在宥天下，天下乐推而不厌。其次则知贵其身，而不自贱以役於物者，若可寄而已；知爱其身，而不自贼以困於物者，则可托而已。故曰：道之真以治身，绪余以治国家，土苴以治天下。世之君子，乃危身弃生以徇物，岂不悲哉。光曰：物为身患，身为道患，忘物则身全，忘身则道备。虽忘外累，贵爱尚存，可寄可托而已。身物俱忘，以道自任，藏天下於天下也。赵曰：以天下之患为身之患，则忘贵爱矣，故可以寄托天下。古之圣人，身处南面之尊，其自视如山林道人，不以声色富贵动其心，则天下不能为之累矣。
　　视之不见章第十四
　　视之不见名曰夷，听之不闻名曰希，搏之不得名曰微。此三者，不可致请，故混而为一。
　　视之而见者，色也。所以见色者，不可见也。听之而闻者，声也。所以闻声者，不可闻也。搏之而得者，触也。所以得触者，不可得也。此三者虽智者不能诘也，要必混而归於一而后可尔。所谓一者，性也，三者性之用也。人始有性而已矣，乃其与物构，然□□裂四出，为视为听为搏，日用而不知反其本，□□□而为一，则日远矣。若推而广之，则佛氏所谓六入皆然矣。《首楞严》有云：反流全一，六用不行。此之谓也。赵曰：曰夷曰希，曰微曰一，皆道之强名。道体之妙，心困焉而不能知，口辟焉而不能言，岂可以视听搏取也哉。世人视不过色，听不同声，非真知也。若能无见之见，见不以目而以耳；无闻之闻，闻不以耳而以目，则眼如耳，耳如鼻，六根互用，此庄子所谓气听，列子所谓视听。不以耳目，则混而为一矣。
　　其上不皦，其下不昧。
　　物之有形者，皆丽於阴阳，故上皦下昧不可逃也。道虽在上而不皦，在下而不昧，不可以形数推之。陆曰：上与日月同光，其光不皦；下与瓦砾同寂，其明不昧。
　　绳绳不可名，复归於无物。
　　绳绳，运而不绝也。人见其运而不绝，则以为有物矣，不知其卒归於无物也。
　　是谓无状之状，无物之象，是谓惚恍。
　　状其着也，象其微也，无状之状，无物之象，皆非无也。有无不可名，是谓惚恍。陆曰：绳绳然运行而不绝，不可得而名之，虽千变万化复归於无物。然道体真精，本非无物，但不可以视听搏执而得之，故谓之无质之状，无形之象。言其状则惚然若无，言其象则恍然若有。
　　迎之不见其首，随之不见其后。
　　道无所不在，故无前后可见。陆曰：莫知其始，故迎之不见其首；莫知其终，故随之不见其后。
　　执古之道，以御今之有。能知古始，是谓道纪。
　　古者，物之所从生也。有者物之今，则无者物之古也。执其所从生，则进退徐疾在我矣。陆曰：唯能执古无为之道，御今有为之名者，乃可还淳反朴，复於太古之初。能知太古之淳朴＃10，斯乃大道之纪纲。吕曰：所谓古者，非异於今也，以知古之所自始也。所谓今者，非异於古也，以知今之所从来也。诚知古之所自始，则知今之所从来，始无所自，来无所从，此所谓无端之纪。
　　古之善为士章第十五
　　古之善为士者，微妙玄通，深不可识。
　　粗尽而微，微极而妙，妙极而玄，玄则无所不通，而深不可识矣。
　　夫唯不可识，故强为之容：豫若冬涉川，
　　戒而后动曰豫。其所欲为，犹迫而后应，豫然若冬涉川，逡巡如不得已也。
　　犹若畏四邻
　　疑而不行曰犹。其所不欲，迟而难之，犹然若畏四邻之见之也。
　　俨若容
　　无所不敬，未尝堕也。
　　涣若冰将释，
　　知万物之出於妄，未尝有所留也。政和曰：水凝而为冰，冰释而为水，其实一体。蔽於执一者如水之凝，通於大同者如冰之释。
　　敦兮其若朴、
　　人伪已尽，复其性也。政和曰：敦者，厚之至。性本至厚，如木之朴，未散为器。
　　旷兮其若谷，
　　虚而无所不受也。政和曰：旷者，广之极。心源无际，如谷之虚，受而能应。
　　浑兮其若浊。
　　和其光，同其尘，不与物异也。
　　孰能浊以静之徐清？孰能安以动之徐生？
　　世俗之士，以物汨性，则浊而不复清。枯槁之士，以定灭性，则安而不复生。今知浊之乱性也，则静之，静而徐自清矣。知灭性之非道也，则动之，动而徐自生矣。《易》曰：寂然不动，感而遂通天下之故。今所谓动亦若是矣。
　　保此道者，不欲盈。
　　盈生於极，浊而不能清，安而不能生，所谓盈也。
　　夫唯不盈，故能弊不新成。
　　物未有不弊者也，夫唯不盈，故其弊不得新成而自去。雱曰：知道者，浊以久而徐清，安以久而徐生，又不欲盈而有之，故无新成之弊。
　　致虚极章第十六
　　致虚极，守静笃。
　　政虚不极则有未亡也，宁静不笃则动未亡也。丘山虽去，而微尘未尽，未为极与笃也。盖致虚存虚？犹未离有；守静存静，犹陷於动，而况其他乎？不极不笃而责虚静之用，难矣。光曰：虚为有待，政虚极者绝其待，绝其待则即有而虚。静为动偶，守静笃者亡其偶，亡其偶则即动而静，故虚静不至者，无以明道。政和曰：虚故足以受群实，静故足以应群动。致虚而要其实，守静而至于笃，则万态虽杂而吾心常彻，万变虽殊而吾心常寂，此之谓天乐。
　　万物并作，吾以观其复。
　　极虚笃静以观万物之变，然后不为变之所乱。知凡作之未有不复者也，苟吾方且与万物皆作，则不足以知之矣。光曰：物先无物，物从无而并作。陆曰：雷在地中，天地之复也；动在静中，圣人之复也＃11。政和曰：物之生，有所乎萌，终有所乎归。方其并作，而趋於动出之涂，吾观其动者之必静，及出者之必复，而因以见天地之心，则交物而不与物俱化，此之谓观其复。
　　夫物芸芸，各复归其根。
　　万物皆作於性，皆复於性，譬如花叶之生於根而归於根，涛澜之生於水而归於水耳。光曰：夫物芸芸，如水作波。各归其根，如波复水。
　　归根曰静，
　　苟未能自复于性，虽止动息念以求静，非静也。故唯归根，然后为静。光曰：道为动静之根。根非动静，非动静者，静之至也。
　　静曰复命，
　　命者，性之妙也。性犹可言，至於命则不可言矣。《易》曰：穷理尽性以至於命。圣人之学道，必始於穷理，中於尽性，终於复命。仁义礼乐，圣人所以接物也，而七义礼乐之用，必有知其所以然者。不知其所以然，则徇其名而为之，世俗之士也；知其所以然而后行之，君子也，此之谓穷理。虽然尽心以穷理，而后得之，不求则不得也。事物日构於前，必求而后能应，则其为力也劳，而为功也少。圣人外不为物所蔽，其性湛然，不勉而中，不思而得，物至而能应，此之谓尽性。虽然此吾性也，犹有物我之辩焉，则几於妄矣。君之命曰命，天之命曰命，以性接物而不知其为我，是以寄之命也，此之谓复命。
　　复命曰常，
　　方其作也，虽天地山河之大，未有不变坏。而常者惟复於性，而后湛然常存矣。
　　知常曰明。
　　不以复性为明，则皆世俗之智，虽自谓明，而非明也。
　　不知常，妄作凶。
　　不知复性则缘物而动，无作而非凶，虽得於一时，而失之远矣。
　　知常容，
　　方迷於妄，则自是而非彼，物皆吾敌，吾何以容之？苟知其皆妄，则虽仇雠，犹将哀而怜之，夫何所不容哉？
　　容乃公，
　　无所不容，则彼我之情尽，而尚谁私乎？
　　公乃王，
　　无所不公，则天下将往而归之矣。
　　王乃天，
　　无所不怀，虽天何以加之。
　　天乃道，
　　天犹有形，至於道则极矣。然而虽道亦不能复进於此矣。
　　道乃久，没身不殆。
　　政和曰：道者，万世无弊，赵曰：此章谈归根复命以虚静为本。老氏所谓命，佛氏所谓性也。惟性无死生为常，知性则容且公矣。流俗以益生为命，此庄子所谓心死奚益妄作者也。
　　太上章第十七
　　太上，下知有之，
　　以道在宥天下而未尝治之，民不知其所以然，故惟知有之而已。
　　其次亲之誉之，
　　以仁义治天下，其德可怀，其功可见，故民得而亲亲之＃12。其名虽美，而厚薄自是始矣。
　　其次畏之侮之。
　　以政齐民，民非不畏也，然力之所不及，则侮之矣。
　　信不足，有不信。
　　吾诚自信，则以道御天下足矣。唯不自信，而加之以仁义，重之以刑政，而民始不信矣。
　　犹其贵言，功成事遂，百姓谓我自然。
　　圣人自信有余，其於言也，犹然贵之不轻出诸口，而民信之矣。及其功成事遂，则民日迁善远罪，而不自知矣。
　　大道废章第十八
　　大道废有仁义；
　　大道之隆也，仁义行於其中，而民不知。道既废，而后仁义见矣。
　　智慧出，有大伪；
　　世不知道之足以赡万物也，而以智慧加之，於是民始以伪报之矣。
　　六亲不和，有孝慈；国家昏乱，有忠臣。
　　六亲方和，孰非孝慈？国家方治，孰非忠臣？尧非不孝也，而独称舜，无瞽瞍也；伊尹周公非不忠也，而独称龙逢比干，无桀纣也。涸泽之鱼，相煦以沬，相濡以湿，不如相忘於江湖。
　　绝圣弃智章第十九
　　绝圣弃智，民利百倍；
　　非圣智不足以知道，使圣智为天下，其有不以道御物者乎？世之人不足以知圣智之本，而见其末，以为巧胜物者也，於是驰骋於其末流，而民始不胜其害矣。故绝圣弃智，民利百倍。
　　绝仁弃义，民复孝慈；
　　未有仁而遗其亲者，未有义而后其君者。仁义所以为孝慈，及其衰也，窃仁义之名以要利於世，於是子有违父，父有虐子，此则仁义之迹为之也，故云。
　　绝巧弃利，盗贼无有。
　　巧所以便事也，利所以济物也，二者非以为盗，而贼盗不得则不行，故云耳。
　　此三者，以为文不足，故令有所属。见素抱朴，少私寡欲。世之贵此三者，以为天下之不安，由文之不足故也。是以或属之以圣智，或属之以仁义，或属之以巧利，盖将以文治之也。然而天下益以不安，曷不反其本乎？见素抱朴，少私寡欲，而天下各复其性，虽有三者，无所用之矣。故曰我无为而民自化，我好静而民自正，我无事而民自富，我无欲而民自朴，此明圣智之大，仁义之至，巧利之极也。然孔子以七义礼乐治天下，老子绝而弃之，或者以为不同。《易》曰：形而上者谓之道，形而下者谓之器。孔子之虑后世也深，故示人以器而晦其道，使中人以下守其器，不为道之所眩，以不失为君子，而中人以上，自是以上达也。老子则不然，志於明道而急於开人心，故示人以道而薄於器，以为学者惟器之知，则道隐矣，故绝仁义，弃礼乐，以明道。夫道不可言，可言皆其似者也。达者因似以识真，而昧者执似以陷於伪，故后世执老子之言以乱天下者有之，而学孔子者无大过＃13。因老子之言以达道者不少，而求之於孔子者常若无所从入＃14。二圣人者，皆不得已也，全於此必略於彼矣。赵曰：投石於海，必至於底则已，不至则无以测海之深；谈道者不至於未始有物，无以见道之。极政。方其扫荡，则圣智绝弃，及其建立，则事物不弃，况圣智乎？
　　绝学无忧章第二十
　　绝学无忧。
　　为学日益，为道日损。不知性命之正，而以学求益，曾其所未闻，积之不已，而无以一之，则以圆害方，以直害曲，其中纷然而不胜其忧矣。患夫学者之至此也，故曰绝学无忧。若夫圣人未尝不学而以道为主，不学亦不少，多学亦不乱，廓然无忧，安用绝学耶。光曰：未绝学者，计善恶，期於有用，此有用之小用也。绝学者，知道一生死，齐得丧，无往，而不适，故无忧，此无用之大用也。肇曰：习学谓之闻，绝学谓之邻。过此二者，谓之真过，然则绝学之外，向上犹有事在。
　　唯之与阿，相去几何？善之与恶，相去何若？
　　学者溺於所闻，而无以一之，则唯之为恭，阿之为慢，不可同日言矣，而况善恶之相反乎？夫唯圣人知万物同於性，而皆成於妄矣。如画马牛，如刻虎彘，皆非其实，泯焉无是非同异之辩，孰知其相去几何哉？若知此矣，则万物并育而不相害，道并行而不相悖，理无足怪矣。
　　人之所畏，不可不畏。
　　圣人均彼我，一同异，其心无所留，然岂以忽遗世法，犯分乱理而不顾哉？人之所为，吾亦为之，人之所畏，吾亦畏之，虽列於君臣父子之间，行于礼乐刑政之域，而天下不知其异也。其所以不缨於物者，其志之已。政和曰：鼓万物而不与圣人同忧者，道也。吉凶与民同患者，事也。体道者无忧，涉事者有畏。人之所畏，而不知为之戒，能无患者鲜矣，故君子以恐惧修省。
　　荒兮，其未央哉。
　　人皆徇其所知，故介然不出畦畛。圣人兼涉有无，无入而不可，则荒兮其未央也。赵曰：苏说为名教得矣。然以道言之，人之所畏，喜唯而怒阿，是善而非恶，未能忘善恶，一是非。绝学无忧，荒兮其未渠央哉，下言独异於众人可知。
　　众人熙熙，如享太牢，如春登台，我独泊兮其未兆，如婴儿之未孩。
　　人各溺於所好，其美如享太牢，其乐如春登台，阁然从之而不知其非。圣人深究其妄，遇之泊然不动，如婴兄之未能孩也。
　　乘乘兮，若无所归。
　　乘万物之理而不自私，故若无所归。
　　众人皆有余，而我独若遗。
　　众人守其所知，各自以为有余。圣人包举万物而不主於一，超然其若遗也。政和曰：功盖天下，而我不自己。
　　我愚人之心也哉，纯纯兮。
　　纯纯，若愚而非愚也。政和曰：天机不张而默与道契。
　　俗人昭昭，我独若昏，俗人察察；我独闷闷。
　　世俗以分别为知，圣人知众妄之不足辩也，故其外若昏，其中若闷。
　　忽焉若晦，寂兮似无所止。
　　忽焉若晦，不见其津涯也。寂然无眹，不见其所止宿也。
　　众人皆有以，我独顽似鄙。
　　人各有能，故世皆得而用之。圣人才全德备，若无能焉，故疑似顽鄙。
　　我独异於人，而贵食母。
　　道者万物之母。众人徇物而忘道，而圣人脱遗万物，以道为宗，譬如婴儿无所杂食，食於母而已。
　　道德真经集解卷之一竟
　　＃1 则不可常：原本『则』作『之』，据小万本改。
　　＃2 不废一物：原本『不』作『也』，据小万本改。
　　＃3名曰治之：原本『治』作『始』，据小万本改。
　　＃4 固：原本作『因』，据小万本改。
　　＃5 反动其心：『心』原作『身』，据小万本改。
　　＃6 又：原本作『人』，据小万本改。
　　＃7 者：原本作『方』，据小万本改。
　　＃8 作福威：原本脱『威』字，据小万本加。
　　＃9 予：原本作『子』，据小万本改。
　　＃10 太古，原本脱『太』字，据小万本加。
　　＃11 也：原本作『地』，据小万本改。
　　＃12 亲亲之：小万本作『亲誉之』。
　　＃13 大过：原本作『夫过』，据小万本改。
　　＃14 若：原本作『者』，据小万本改。
　　道德真经集解卷之二
　　赵学士集解
　　孔德之容章第二十一
　　孔德之容，唯道是从。
　　道无形也，及其运而为德，则有容矣，故德者道之见也。自是而推之，则众有之容，皆道之见於物也。
　　道之为物，惟恍惟惚。惚兮恍，其中有象；恍兮惚，其中有物。
　　道非有无，故以恍惚言之。然及其运而成象，着而成物，未有不出於恍惚者也。
　　窈兮冥兮，其中有精；
　　方有无之未定，恍惚而不可见。及夫有无之交，则见其窈冥深渺，虽未成形，而精存乎其中矣。
　　其精甚真，其中有信。
　　物至於成形，则真伪杂矣。方其有精，不容伪也。真伪既杂，自一而为二，自二而为三，纷然而错，不可复信矣。方其有精，不吾欺也。
　　自古及今，其名不去，以阅众甫。
　　古今虽异而道则不去，故以不去名之。惟未尝去，故能以阅众甫之变也。甫，美也。虽万物之美，不免於变也。
　　吾何以知众甫之然哉？以此。
　　圣人所以知万物之所以然者，以能体道而不去故也。光曰：道本无名无形，既假德以形道，则曰象、曰物、曰精、曰阅众甫之始，此德之容而道之见也。
　　曲则全章第二十二
　　曲则全，
　　圣人动必循理，理之所在，或直或曲，要於通而已。故与物不迕，故全也。
　　枉则直，
　　直而非理，则非直也。循理虽枉，天下之至直也。
　　洼则盈，
　　众之所归者，下也。虽欲不盈，不可得矣。
　　弊则新，
　　昭昭察察，非道也。闷闷若将弊矣，而日新所自出也。
　　少则得，
　　道一而已，得一则无不得矣。
　　多则惑。
　　多学而无以一之，则惑矣。
　　是以圣人抱一为天下式。
　　抱一者，复性者也。盖曲则全，枉则直，洼则盈，弊则新，少则得，多则惑，皆抱一之余也，故以抱一终之。叶曰：曲则全，洼则盈，必则得，理也；枉则直，弊则新，势也。枉非以求直，而枉之极必直，弊非以求新，而弊之反必新。理势之相成，或更为终始，或迭为得失，纷然其不可穷，而圣人独能抱一，不与之俱变，故以为天下式。
　　不自见，故明；
　　目不自见，故能见物；镜不自照，故能照物。如使自见自照，则自为之不暇，何暇及物哉。
　　不自是，故彰；不自伐，故有功；不自矜，故长。夫惟不争，故天下莫能与之争。
　　不自见，不自是，不自伐，不自矜，皆不争之余也，故以不争终之。
　　古之所谓曲则全者，岂虚言哉，诚全而归之。
　　世以直为是，以曲为非，将循理而行於世，则有不免於曲者矣，故终篇复言之曰：此岂虚言哉，诚全而归之。夫所谓全者，非独全身也，内以全身，外以全物，物我兼全，而归复於性，则其为直也大矣。
　　希言自然章第二十三
　　希言自然。
　　言出於自然，则简而中；非其自然而强言之，则烦而难信矣。故曰道之出口，淡乎其无味，视之不足见，听之不足闻，用之不可既，此所谓希言矣。光曰：希言者，言而不得所言之迹，则言而未尝言，合自然道喙鸣而已。
　　飘风不终朝，骤雨不终日。孰为此者？天地。天地尚不能久，而况於人乎？
　　阴阳不争，风雨时至，不疾不徐，尽其势之所至而后止。若夫阳亢而上，阴伏而下，否而不得泄，於是为飘风暴雨。若将不胜，然其势不能以终日。古之圣人，言出於希，行出於夷，皆因其自然，故久而不穷。世或厌之，以为不若诡辞之悦耳，怪行之惊目，不知其不能久也。政和曰：天地之造万物，风以散之，委众形之自化，而雨以润之，任万物之自滋，故不益生，不劝成，而万物自遂於天地之间，所以长且久也。飘骤则阴阳有谬戾之患，又或使之而被其害，故不能久。
　　故从事於道者，道者同於道，德者同於德，失者同於失。同於道者，道亦得之；同於德者，德亦得之；同於失者，失亦得之。
　　孔子曰：苟志於仁矣，无恶也，故曰仁者之过易辞。志於仁犹若此，而况志於道者乎？夫苟从事於道矣，其所谓合於道者得道，合於德者得德，不幸而失，虽失於其所为，然必有得於道德矣。肇曰：真者同真，伪者同伪，灵照冥谐，一彼实相，无得无失，无净无秽，明与无明等也。
　　信不足，有不信。
　　不知道者，信道不笃，因其失而疑之，於是益以不信。惟知道者，然后不以得失疑道也。雱曰：降乎希，则失性命之常，信不足必至於不信。赵曰：此章谈道妙当从僧肇，然文意不相连属，试为之说曰：希言自然，谈道本也。道德之失，而后有仁义礼智，苟从事於道矣，孰为得失？但后世至诚不足，有不信者，如飘风骤雨，而岂能终日哉。
　　跂者不立章第二十四
　　跂者不立，跨者不行，自见者不明，自是者不彰，自伐者无功，自矜者不长。
　　人未有不能立而且能行者也，苟以行立为未足而加之以跨跂者，未有不丧其行立者。彼其自见、自是、自伐、自矜者，亦若是矣。政和曰：跂而欲立，跨而欲行，违性之常而形之适难矣。自见则知不足以周物，故不明；自是则仁不足以同众，故不彰；有其善，丧厥善，故无功；矜其能，丧厥功，故不长。
　　其於道也，曰余食赘行。
　　譬如饮食，适饱则已，有余则病。譬如四体，充完则已，有赘则累。
　　物或恶之，故有道者不处。
　　有物混成章第二十五
　　有物混成，先天地生。
　　夫道非清非浊，非高非下，非去非来，非善非恶，混然而成体，其於人为性，故曰有物混成。此未有知其生者，盖湛然常存，而天地生於其中耳。光曰：道不可分曰混，亡功曰成，无始曰先。无物之物，先天地而独存者也。政和曰：天地亦待是而后生，故云先天地生。
　　寂兮寥兮，独立而不改，周行而不殆，可以为天下母。
　　寂兮无声，寥兮无形，独立於无匹而未尝变，周行於群有而未尝殆，俯以化育万物，则皆其母也。光曰：绝待曰独立，真常曰不改。政和曰：不涉於动，不交於物，湛然而已。大定持之，不与物化。言道之体，利用出入，往来不穷；言道之用，万物恃之以生。
　　吾不知其名，字之曰道，强为之名曰大。
　　道本无名，圣人见万物之无不由也，故字之曰道。见万物之莫能加也，故强为之名曰大。然其实则无得而称之也。光曰：不涉数量曰大。
　　大曰逝，逝曰远，远曰反。
　　自大而求之，则逝而往矣；自往而求之，远不及矣。虽逝虽远，然反而求之，一心足矣。陆曰：道强名为大，则实已逝矣远矣。其去不远，在知其反，以名反实，以事反理。光曰：孤运无住曰逝，近极绝待曰远，即近而弥远，即远而弥近曰反。
　　故道大，天大，地大，王亦大。域中有四大，而王居其一焉。人法地，地法天，天法道，道法自然。
　　由道而言之，虽天地与王皆不足大也。然世之人皆知三者之大，不信道之大也，故以实告之：人不若地，地不若天，天不若道，道不若自然。然使人一日复性，则此三者，人皆足以尽之矣。陆曰：域中云者，明道非六合之外也。光曰：三才法道，末不离本，自然即道也。遣道之强名，表重玄之极则也。赵曰：或问中条隐士袁用之曰，言道则涉中矣，以可道则非道也。
　　重为轻根章第二十六
　　重为轻根，静为躁君。
　　凡物轻不能载重，小不能镇大，不行者使行，不动者制动，故轻以重为根，躁以静为君。
　　是以君子终日行不离辎重。虽有荣观，燕处超然。
　　行欲轻而不离辎重，荣观虽乐而必有燕处，重静之不可失如此。
　　奈何万乘之主，而以身轻天下。
　　人主以身任天下而轻其身，则不足以任天下矣。
　　轻则失臣，躁则失君。
　　轻与躁无施而可，然君轻则臣知其不足赖，臣躁则君知其志於利，故曰轻则失臣，躁则失君。赵曰：古人谓高明为观。高明之观，楼观是也。虽有荣观，燕处超然，以况静也，荣如南荣。
　　善行无辙迹章第二十七
　　善行无辙迹，
　　乘理而行，故无迹。光曰：乘以尻轮，御以神马，此无时而发，彼无处而到，安有辙迹。
　　善言无瑕谪，
　　时然后言，故言满天下无口过。光曰：至人於言，喙鸣锺应，不存实义，即梦说梦，即言忘言，复何瑕谪。
　　善计不用筹算，
　　万物之数毕陈於前，不计而知，安用筹算。光曰：即尘了地，即滴竟海，即道穷物，以一知万，何假筹算。
　　善闭无关键而不可开，善结无绳约而不可解。
　　全德之人，其於万物，如母之於子，虽纵之而不去，故无关而能闭，无绳而能约。
　　是以圣人常善救人，故无弃人；常善救物，故无弃物。
　　彼方执算以计，设关以闭，持绳以结，其力之所及者少矣。圣人之於人，非特容之，又善救之，我不弃人，而人安得不归我乎。
　　是谓袭明。
　　救人於危难之中，非救之大者也。方其流转生死，为物所蔽，而推吾至明以与之，使暗者皆明，如灯相传袭而不绝，则可谓善救人矣。
　　故善人，不善人之师；不善人，善人之资。不贵其师，不爱其资。
　　圣人无心於教，故不爱其资；天下无心於学，故不贵其师。圣人非独吾忘天下，亦能使天下忘我故也。
　　虽智大迷，是谓要妙。
　　圣人之妙，智者亦有所不谕。光曰：病在药存，病瘳药遣，药病双遣，人法两忘，大悟如迷，方为要妙。
　　知其雄章第二十八
　　知其雄，守其雌，为天下溪。为天下溪，常德不离，复归於婴儿。知其白，守其黑，为天下式。为天下式，常德不忒，复归於无极。知其荣，守其辱，为天下谷。为天下谷，常德乃足，复归於朴。
　　雌雄，先后之及我者也。黑白，明暗之及我者也。荣辱，贵贱之及我者也。夫欲先而恶后，欲明而恶暗，欲贵而恶贱，物之情也。然而先后之及我，不若明暗之切＃1，明暗之及我，不若贵贱之深。古之圣人去妄以求复性，其性愈明，则其守愈下；其守愈下，则其德愈厚；其德愈厚，则其归愈大。盖不知而不为，不若知而不为之至也。知其雄，守其雌，知性者也。知性而争心止，则天下之争先者皆将归之，如水之赴溪，莫有去者。虽然，譬如婴兄，能受而未能用也，故曰复归於婴儿。知其白，守其黑，见性者也。居暗而视明，天下之明者，皆不能以形逃也。故众明则之以为法，虽应万物，而法未尝差，用未尝穷也，故曰复归於无极。知其荣，守其辱，复性者也。诸妄已尽，处辱而无憾，旷兮如谷之虚，物来而应之。德足於此，纯性而无杂矣，故曰复归於朴。
　　朴散则为器，圣人用之则为官长，故大制不割。
　　圣人既归於朴，复散朴以为器，以应万物。譬如人君分政以立官长，亦因其势之自然，虽制而未有所割裂也。政和曰：形而上者谓之道，形而下者谓之器。有形名焉，有分守焉，道全则天与人合而为一＃2，器散则天与人离而为二。赵曰：上言复归於朴，朴者道之全，割则分裂有二物矣，故大制不割。
　　将欲取天下章第二十九
　　将欲取天下而为之，吾见其不得已。
　　圣人之有天下，非取之也，万物归之，不得已而受之。其治天下，非为之也，因万物之自然而除其害耳。若取而为之，则不可得矣。
　　天下神器，不可为也。为者败之，执者失之。
　　凡物皆不可为也，虽有百人之聚，不循其自然而妄为之，则必有龃龉不服者，而况天下乎？虽然小物寡众，盖有可以力取而智夺者，至於天下之大，有神主之，不待其自归则叛，不听其自治则乱矣。
　　故物或行或随，或呴或吹，或强或羸，或载或隳。是以圣人去甚，去奢，去泰。
　　阴阳相荡，高下相倾，大小相使。或行於前，或随於后，或呴而暖之，或吹而寒之，或益而强之、或损而羸之，或载而成之，或隳而毁之，皆物之自然而势之不免者也。然世之愚人，私己而务得，乃欲拒而违之，其祸不覆则折。圣人知其不可逆，则顺而待之，去其甚，去其奢，去其泰，使不至过而伤物，而天下无患矣，此不为之至也。尧汤之水旱虽不能免，而终不至於败，由此故也。《易》之《泰》曰：后以财成天地之道，辅相天地之宜，以左右民。三阳在内，三阴在外，物之泰极矣。圣人惧其过而害生，故财成而辅相之，使不至於过，此所谓去甚、去奢、去泰也。
　　以道佐人主章第三十
　　以道佐人主者，不以兵强天下，其事好还。
　　圣人用兵，皆出於不得已。非不得已，欲以强胜天下，虽或能胜，其祸必还报之，楚灵，齐泯、秦始皇、汉孝武，或以杀其身，或以祸其子孙。人之所毒，鬼之所疾，未有得免者也。
　　师之所处，荆棘生焉。大军之后，必有凶年。
　　兵之所在，民事废，故田不修。用兵之后，杀气胜，故年谷伤。凡兵皆然，而况以兵强天下者耶。
　　故善者果而已，不敢以取强。
　　果，决也。德所不能绥，政所不能服，不得已而后以兵次之耳。
　　果而勿矜，果而勿伐，果而勿骄，果而不得已，是果而勿强。
　　勿矜、勿伐、勿骄、不得已四者，所以勿强也。
　　物壮则老，是谓不道，不道早已。
　　壮之必老，无不然也。唯有道者成而若缺，盈而若冲，未尝壮故未尝老，未尝死。以兵强天下，壮亦甚矣，而能无老乎？
　　夫佳兵章第三十一
　　夫佳兵者，不祥之器，物或恶之，故有道者不处。
　　以之济难，不以为常，是以不处。
　　是以君子居则贵左，用兵则贵右。兵者不祥之器，非君子之器，不得已而用之，恬淡为上。胜而不美，而美之者是乐杀人。夫乐杀人者，不可得志於天下。吉事尚左，凶事尚右。是以偏将军处左，上将军处右，则以丧礼处之。杀人众多，以悲哀泣之，战胜则以丧礼处之。
　　道常无名章第三十二
　　道常无名，朴虽小，天下不敢臣。侯王若能守，万物将自宾。
　　朴，性也，道常无名，则性亦不可名矣。故其为物，舒之无所不在，敛之不盈毫末，此所以虽小而不可臣也。故匹夫之贱守之，则尘垢□糠，足以陶铸尧舜；而侯王之尊不能守，则万物不宾矣。
　　天地相合，以降甘露，人莫之令而自均。
　　冲气升降，相合为一，而降甘露，吻然被於万物，无不均遍。圣人体至道以应诸有，亦如甘露之无不及者，此所以能宾万物也。
　　始制有名，名亦既有，夫亦将知止，知止所以不殆。
　　圣人朴散为器，因器制名，岂不徇名而忘朴，逐末而丧本哉。盖亦知复於性，是以乘万变而不殆也。
　　譬道之在天下，如川谷之与江海。
　　江海，水之锺也；川谷，水之分也。道，万物之宗也；万物，道之末也。皆水也，故川谷归其所锺；皆道也，故万物宾其所宗。赵曰：诸说皆以万物宾道，犹川谷之归江海。秉文独异之曰：若然则应言万物宾道，犹如川之归海。江河与焉，马诞疑与字，遂改作赴，皆非也。窃意此章言道本无名，及其始制有名，为日月星辰、山川草木，圣人用之，制为官长，名虽不同，同一道也。譬水之在天下，为川谷，为江海，为水不同，同一水也。欲学者忘名，还於无名之朴也，故夫亦将知止，止於道也。
　　知人者智章第三十三
　　知人者智，自知者明。
　　分别为智，蔽尽为明。分别之心未除，故止於知人而不能自知。蔽尽则无复分别，故能自知而又可以及人也。
　　胜人者有力，自胜者强。
　　力能及人而不能及我，能克己复性，则本非力之所及，故可谓强矣。
　　知足者富，
　　知足者所遇而足，则未尝不富矣。虽有天下，常挟不足之心以处之，则是终身不能富也。
　　强行者有志，
　　不与物争，而自强不息，物莫能夺其志也。
　　不失其所者久，
　　物变无常，而心未尝失，则久矣。
　　死而不亡者寿。
　　死生之变亦大矣，而性湛然不亡，此古之圣人能不生不死者也。什曰：在生而不生曰久，在死而不死曰寿。
　　大道泛兮章第三十四
　　大道泛兮，其可左右。
　　泛兮无可无不可，故左右上下，周旋无不至也。光曰；其可，不可也。大道不可以固必求，不可以对待取。
　　万物恃之以生而不辞，功成不名有。
　　世有生物而不辞者，必将名之以为己有；世有避物而不有者，必将辞之而不生。生而不辞，成而不有者，惟道而已。
　　衣被万物而不为主，故常无欲，可名於小；万物归焉而不为主。可名於大。是以圣人终不为大，故能成其大。
　　大而有为大之心则小矣。政和曰：覆露乎万物而示其宰制之功，故不为主。鼓舞乎群众而莫窥归往之迹，故不知主。夫道非大小之可名也，云可名者，道之及乎物者耳。孟子曰：大而化之之谓圣。夫大而能化，则岂有为大之累，所以能成其大。
　　执大象章第三十五
　　执大象，天下往。
　　道非有无，故谓之大象。苟其昭然有形，则有同有异，同者好之，异者恶之，好之则来，恶之则去，不足以使天下皆往矣。
　　往而不害，安平泰。
　　有好有恶，则有所利，有所害。好恶既尽，则其於万物皆无害矣。故至者无不安，无不平，无不泰。
　　乐与饵，过客止。道之出口，淡乎其无味，视之不足见，听之不足闻，用之不可既。
　　作乐设饵，以待来者，岂不足以止过客哉。然而乐阕饵尽，彼将舍之而去。若夫执大象待天下，天下不知好之，又况得而恶之乎？虽无臭味形色声音以悦人，而其用不可尽矣。
　　将欲歙之章第三十六
　　将欲歙之，必固张之；将欲弱之，必固强之；将欲废之，必固兴之，将欲夺之，必固与之，是谓微明。
　　未尝与之而遽夺，则势有所不极，理有所不足。势不极则取之难，理不足则物不服，然此几於用智也，与管仲孙武何异。圣人之与世俗，其迹故有相似者也，圣人乘理而世俗用智，乘理如医药巧於应病，用智如商贾巧於射利。知歙於张，知弱於强，知兴於废，知与於夺，非知几者孰能与此，故曰微明。
　　柔弱胜刚强。
　　圣人知刚强不足恃，故以柔弱自处。天下之刚强方相倾相轧，而吾独柔弱以待之。及其大者伤，小者死，而吾以不校，坐待其毙，此所谓胜也。虽然圣人岂有意为此以胜物哉，知势之自然，而居其自然耳。
　　鱼不可脱於渊，国之利器，不可以示人。
　　鱼之为物，非有爪牙之利，足以胜物也。然方其托於深渊，虽强有力者，莫能执之。及其脱渊而陆，则蠢然一物耳，何能为哉。圣人居於柔弱，而刚强者莫能伤也，又将以前制其后＃3，此不亦天下利器也哉。鱼惟脱於渊，然后人得而制之。圣人惟处於柔弱而不厌，故终能服天下，此岂与众人共之者哉。叶曰：事物之变，不可以尽穷。疑若有居无事而推行之者，故见其张者不知所欲歙，见其强者不知所欲弱，其於废兴与夺亦然。是虽微而可明，此柔之所以能胜刚，弱之所以能胜强。圣人之於天下，盖亦有运之者焉，而不可以示人，谓之利器。赵曰：开元注以为圣人用权，非也。圣智在所弃，况权诈乎？陆氏苏氏以为物理有之，几矣。叶氏以谓若有造物推行之，以证成柔弱胜刚强之义，当矣。所谓利器，岂所谓柔弱者欤？
　　道常无为章第三十七
　　道常无为，而无不为。
　　无所不为而无为之之意耳。
　　侯王若能守，万物将自化。化而欲作，吾将镇之以无名之朴。
　　圣人以无为化万物，万物化之，始於无为而渐至於作。譬如婴兄之长，人伪日起，故三代之衰，人情之变，日以益甚。方其欲作，而上之人与天下皆靡，故其变至有不可胜言者。苟其方作而不为之动，终以无名之朴镇之，庶几可得而止也。
　　无名之朴，亦将不欲。不欲以静，天下将自正。
　　圣人中无抱朴之念，外无抱朴之迹，故朴全而用大。苟欲朴之心尚存於胸中，则失之远矣。
　　道德真经集解卷之二竟
　　＃1 切：原本作『功』，据小万本改。
　　＃2 道全则天与人合而为一：原本此句『全则』二字错倒，据小万本改。
　　＃3 以前制其彼：原本『前』作『全』，据小万本改。
　　道德真经集解卷之三
　　赵学士集解
　　上德不德章第三十八
　　上德不德，是以有德，下德不失德，是以无德。
　　圣人纵心所欲不踰矩，非有意於德而德自足。其下知德之贵，勉强以求不失，盖仅自完耳，而何德之有。
　　上德无为而无以为，下德为之而有以为。
　　无为而有以为之，则犹有为也。唯无为而无以为之者，可谓无为也。其下非为不成，然犹有以为之，非徒作而无术者也。政和曰：不思而得，未勉而中，不行而至，上德也。不思则不得，不勉则不中，不行则不至，下德也。
　　上仁为之而无以为，上义为之而有以为。
　　仁义皆不勉於为之矣，仁以无以为为胜，义以有以为为功耳。德有上下，而仁义有上而无下，何也？下德在仁义之间，而仁义下者，不足复言可也。
　　上礼为之而莫之应，则攘臂而仍之。
　　自德以降而至於礼，圣人之所以齐民者，极矣。故为之而不应，则至於攘臂而强之，强之而又不应，於是刑罚兴而甲兵起，则徒作而无术矣。
　　故失道而后德，失德而后仁，失仁而后义，失义而后礼。夫礼者，忠信之薄，而乱之首也。
　　忠信而无礼，则忠信不见，礼立而忠信之美发越於外。君臣父子之间，夫妇朋友之际，其外灿然而其中无余矣。放顺之则治，违之则乱，治乱之相去，其间不容以发，故曰乱之首也。
　　前识者，道之华，而愚之始也。
　　圣人玄览万物，是非得失毕陈於前，如镒之照形，无所不见而孰为前后。世人视止於目，听止於耳，思止於心，冥行於万物之间，役智以求识，而偶有见焉，虽以为明，不知至愚之自是始也。
　　是以大丈夫处其厚不处其薄，居其实不居其华，故去彼取此。
　　世之鄙夫，乐其有得於下而忘其上，故喜薄而遗厚，采华而弃实。非大丈夫孰能去彼取此。陆曰：忠信之质衰於中，则制礼以防其乱，故礼居乱之首，非谓礼为乱之首。前识者，道德之华，发於外则崇礼以导其愚，非谓智乃愚之始也。仁义礼智，适时之用，执古御今，则以道德之本处其厚也。化今复古，则以礼为之始，从流反其源也。赵曰：原圣人之意，执古御今，欲渐复无为之治，故先陈道德，次迷仁义，末明礼乐，其渐必至刑政之苛，语驯致而然耳。流俗之士遂轻蔑仁义，毁灭礼法，使一日无仁义则乱，一日无礼法则几何其不胥而为禽兽也。此晋宋之士所以荡而忘返，以至於国破身亡而不自知也。岂知圣人立言之真指，与老氏论礼之本也哉。
　　昔之得一章第三十九
　　昔之得一者，天得一以清，地得一以宁，神得一以灵，谷得一以盈，万物得一以生，侯王得一以为天下正。
　　一，道也。物之所以得为物者，皆道也。天下之人见物而忘道，天知其清而已，地知其宁而已，神知其灵而已，谷知其盈而已，万物知其生而已，侯王知其为天下正而已，不知其所以得此者，皆道存焉耳。
　　其致之，天无以清将恐裂，地无以宁将恐发，神无以灵将恐歇，谷无以盈将恐竭，万物无以生将恐灭，侯王无以贵高将恐蹶。
　　致之言极也。天不得一，未遽裂也；地不得一，未遽发也；神不得一，未遽歇也；谷不得一，未遽竭也；万物不得一，未遽灭也；侯王不得一，未遽蹶也，然其极叉至於此耳。
　　故贵以贱为本，高以下为基。
　　天地之大，侯王之贵，皆一之所致。夫一，果何物也？视之不见，执之不得，则亦天下之至微也，此所谓贱且下也。
　　是以侯王自称孤寡不谷，此其以贱为本耶？非乎？
　　昔之为此称者，亦举其本而遗其末耳。
　　故致数舆无舆，不欲琭琭如玉，落落如石。
　　轮辐盖轸、衡轭毂轊，会而为车，物物可数，而车不可数，然后知无有之为车，所谓无之以为用者也。然则天地将以大为天地耶，侯王将以贵为侯王耶，大与贵之中有一存焉，此其所以为天地侯王者，而成者莫知之耳。故一处贵而非贵，处贱而非贱，非若玉之琭琭，责而不能贱，石之落落，贱而不能责也。赵曰：诸说皆以舆训车，义有未安，窃意与众也。又舆台皆贱者之称，上文言其致一也，此言故致数众也。众无众犹言皆舆人无舆人之称矣，无舆人亦无侯王之称也。容成氏曰：除日无岁，亦此意也。不欲如玉之琭琭，石之珞珞，贵贱之名殊，其为一也远矣。然未敢自以为是，姑俟来哲。王吕政舆作誉，亦近乎凿。
　　反者道之动章第四十
　　反者道之动，
　　复性则静矣，然其寂然不动，感而遂通天下之故，则动之所自起也。秀曰：反本则静，静乃能动。
　　弱者道之用，
　　道无形无声，天下之弱者莫如道，然而天下之至强莫加焉，此其所以能用万物也。
　　天下之物生於有，有生於无。
　　世不知静之为动，弱之为强，故告之以物之所自生者。盖天下之物，闻有以母制子，未闻有以子制母者也。
　　上士闻道章第四十一
　　上士闻道，勤而行之；中士闻道，若存若亡；下士闻道，大笑之，不笑不足以为道。
　　道非形不可见，非声不可闻，非知先万物之表，廓然无蔽，卓然有见，未免於不信也。故下士闻道，以为荒唐缪悠而笑之；中士闻道，与之存亡出没而疑之；惟了然见之者，然后勤行服膺而不怠。孔子曰：语之而不堕者，其回也。与斯所谓上士也哉。
　　建言有之：
　　建，立也。古之立言者有是说，而老子取之，下之所陈者是也。
　　明道若昧，
　　无所不照而非察也。
　　进道若退，
　　若止不行，而天下之速者莫之或先也。
　　夷道若颣，
　　或夷或颣，所至则平，而未尝削也。
　　上德若谷，
　　上德不德，若谷之虚也。
　　大白若辱，
　　使白而不受污，此不屑不洁之士，而非圣人也。
　　广德若不足，
　　广大而不可复加，则止於此而已，非广也。
　　建德若偷，
　　因物之自然而无所立者，外若偷堕而实建立也。
　　质真若渝，
　　体性抱神，随物变化，而不失其真者，外若渝也。政和曰：不曰坚乎，磨而不磷；不曰白乎，涅而不缁。
　　大方无隅，
　　全其大方，不小立圭角也。
　　大器晚成，
　　器大不可近用也。
　　大音希声，
　　非耳之所得闻也。
　　大象无形，
　　非目之所得见也。
　　道隐无名。夫惟道，善贷且成。
　　道之所遇无所不见，凡此十二者，皆道之见於事者也。而道之大全，则隐於无名，惟其所遇，推其有余，以贷不足，物之赖之以成者如此。
　　道生一章第四十二
　　道生一，一生二，二生三，三生万物。万物负阴而抱阳，冲气以为和。
　　夫道非一非二，及其与物为偶，道一而物不一，故以一名道，然则道非一也。一与一为二，二与一为三，自是以往，而万物生。虽有万不同，莫不负阴而抱阳，冲气以为和者，盖物生於三，而三生於一，理之自然也。雱曰：一太极，二阴阳，三冲气也。
　　人之所恶，唯孤寡不谷，而王公以为称。
　　世之人不知万物之所自生，莫不贱寡小而贵众大，然王公之尊而自称孤寡不谷，古之达者盖已知之。
　　故物或损之而益，益之而损。人之所教，亦我义教之。强梁者不得其死，吾将以为教父。
　　世以柔弱为损，强梁为益，不知其非也，故使天下之教者，皆以此教之曰：不见强梁者，不得其死乎。强梁，妄之极也。人知强梁之不免於死，则知妄之不可为，而后可与言道矣。故曰吾将以为教父。
　　天下之至柔章第四十三
　　天下之至柔，驰骋天下之至坚。无有入於无间，吾是以知无为之有益。不言之教，无为之益，天下希及之。
　　以坚御坚，不折则碎；以柔御坚，柔亦不靡，坚亦不病。求之於物，则水是也。以有入有，捍不相受，以无入有，无未尝劳，有未尝觉。求之於物，鬼神是也。是以圣人唯能无为，故能役使众强，出入众有，故终之曰不言之教，无为之益，天下希及之。
　　名与身章第四十四
　　名与身孰亲？身与货孰多？
　　先身而后名，贵身而贱货，犹未为忘我也。夫忘我者，身且不有，而况名与货乎？然贵以身天下，非忘我不能，故使天下知名之不足亲，货之不足多，而后知贵身，知贵身而后知忘我，此老子之意也。
　　得与亡孰病？
　　不得者以亡为病，及其既得而患失，则病有甚於亡者。唯齐有无，均得丧，而后无病。
　　是故甚爱必大费，多藏必厚亡。
　　爱之甚，则凡可以求之者，无所不为，能无费乎？藏之多，则攻之者必众，能无亡乎？
　　知足不辱，知止不殆，可以长久。
　　大成若缺章第四十五
　　大成若缺，其用不弊；大盈若冲，其用不穷。
　　天下以不缺为成，故成必有弊；以不冲为盈，故盈必有穷。圣人要於大成而不恤其缺，期於大盈而不恶其冲，是以成而不弊，盈而不穷也。
　　大直若屈，大巧若拙，大辩若讷。
　　直而不屈，其直必折；循理而行，虽屈而直。巧而不拙，其巧必劳；付物自然，虽拙而巧。辩而不讷，其辩必穷；因理而言，虽讷而辩。
　　躁胜寒，静胜热，清静为天下正。
　　成而不缺，盈而不冲，直而不届，巧而不拙，辩而不讷，譬如躁之不能静，静之不能躁耳。夫躁能胜寒而不能胜热，静能胜热而不能胜寒，皆滞於一偏而非其正也。唯泊然清静，不染於一，非成非缺，非盈非冲，非直非屈，非巧非拙，非辩非讷，而后无所不胜，可以为天下正矣。叶曰：寒暑者，天地之气也。有人於此，躁犹可以胜寒，静犹可以胜热，苟知其所胜，孰往而不可为，则清胜浊，静胜动，其效亦可已矣，而况於缺之胜成，冲之胜盈，屈之胜直，拙之胜巧，讷之胜辩。惟其不察此，故必求其能胜之者，苟求胜之，终非其正也，唯清静为天下正。
　　天下有道章第四十六
　　天下有道，却走马以粪；天下无道，戎马生於郊。
　　天下各安其分，则不争而自治，故却走马而粪田。天下无道，戎马生於郊矣。政和曰：以道治天下，民各乐其业，而无所争，粪其田畴而已。
　　罪莫大於可欲，祸莫大於不知足，咎莫大於欲得。
　　以其可欲者，示人固有罪矣，而不知其足者，其祸尤甚，所欲必得者，其咎最大。匹夫有一于身，患必及之，侯王而为是，必戎马之所自起也。陆曰：无道之君，毒痛天下，其恶有三：心见可欲，非理而求，故罪莫大焉；求而不已，害人必多，故祸莫大焉；欲而不得，其心愈炽，故咎莫大焉。
　　故知足之足，常足矣。
　　知足所遇而足，故无不足也。
　　不出户章第四十七
　　不出户，知天下；不窥牖，见天道。其出弥远，其知弥少。
　　性之为体，充遍宇宙，无远近古今之异。古之圣人其所以不出户牖而无所不知者，特其性全故耳。世之人为物所蔽，性分於耳目，内为身心之所纷乱，外为山河之所障塞，见不出视，闻不出听，户牖之微，能蔽而绝之。不知圣人复性而足，乃欲出而求之，是以弥远而弥少也。以身观身，以内知外，原小而知大，明近而谕远。
　　是以圣人不行而知，不见而名，不为而成。
　　性之所及，非特能知能名而已，盖可以因物之自然，不劳而成之矣。光曰：情封即滞，理契即神。陆曰：圣人当食而思天下之饥，当衣而思天下之寒，爱其亲以及天下之老，爱其子以及天下之幼，不俟出户而天下可知矣。己好生，则知天道之生万物；己成务，则知天道之成四时；己乐善，则知天道之与善人，安用窥牖而后见天道哉。夫不行而能察知人情，不见而能名天道；不为而成至治，反推身心故也。
　　为学日益章第四十八
　　为学日益，
　　不知道而务学，闻见日多，而无以一之，未免为学者也。孔子曰：多闻，择其善者而从之。多见而识之，知之次也。
　　为道日损。
　　苟一日知道，顾视万物，无一非妄，去妄以求复性，而性复实无几。孔子谓子贡曰：女以予为多学而识之者与？曰：然，非与？曰：非也，予一以贯之。
　　损之又损之，以至於无为，无为而无不为。
　　去妄以求复性，可谓损矣，而去妄之心犹存，及其兼忘此心，性纯而无余，然后无所不为，而不失於无为矣。损之在渐，初损损迹，又损损心，心迹俱忘，以至无为。
　　故取天下常以无事，及其有事，不足以取天下。
　　人皆有欲取天下之心，故造事而求之。心见於外而物恶之，故终不可得。圣人无为，故无事，其心见於外而物安之，虽不取天下而天下归之。
　　圣人无常心章第四十九
　　圣人无常心，以百姓心为心。善者，吾善之；不善者，吾亦善之，德者，信者，吾信之；不信者，吾亦信之，德信。
　　虚空无形，因万物之形以为形，在方为方，在圆为圆。如使虚空自有形则何以形万物哉。是以圣人无心，因百姓之心以为心，无善不善皆善之，无信不信皆信之。善不善在彼，而吾之所以善之者，未尝渝也，可谓德善矣。信不信在彼，而吾之所以信之者，未尝变也，可谓德信矣。不然，善善而弃不善，信信而弃不信，岂所谓常善救人，故无弃人哉。
　　圣人之在天下，惵惵为天下浑其心，百姓皆注其耳目，圣人皆孩之。
　　天下善恶信伪，方各自是，以相非相贼，不知所定，圣人忧之，故惵惵为天下浑其心，无善恶，无信伪，皆以一待之。彼方注其耳目，以观圣人之予夺，而吾一以婴儿遇之，於善无所喜，於恶无所嫉，夫是以善者不矜，而恶者不怒，释然皆化，而天下始定矣。叶曰：圣人之在天下，在而不治也。
　　出生入死章第五十
　　出生入死，
　　性无生死，出而为生，入而为死。
　　生之徒十有三，死之徒十有三，人之生动之死地十有三。
　　用物取精以自滋养者，生之徒也。声色臭味以自戕贼者，死之徒也。
　　二者既分生死之道矣，吾又知作而不知休，知言而不知默，知思而不知忘，以趣於尽，则所谓动而之死地者也。生死之道以十言之，三者各居其三矣。岂非生死之道九而不生死之道一而已乎？不生不死，则《易》所谓寂然不动者也。老子言其九，不言其一，使人自得之，以寄无思无为之妙也。政和曰：与死生为徒者，固未免夫与责生而背理，忘生而徇利。凡民之生，动之死地，则其生也，与死奚择？
　　夫何故？以其生生之厚。
　　有生则有死，故生之徒则死之徒也。人之所赖於生者厚，则死之道常十九。
　　盖闻善摄生者，陆行不遇兕虎，入军不被甲兵。兕无所投其角，虎无所措其爪，兵无所容其刃。夫何故？以其无死地。
　　至人常在不生不死中，生地且无，焉有死地哉。
　　道生之章第五十一
　　道生之，德畜之，物形之，势成之。
　　道者万物之母，故生万物者道也。及其运而为德，牧养群众而不辞，故畜万物者，德也。然而道德则不能自形，因物而形见，物不能自成。远近相取，刚柔相交，积而为势，而兴亡治乱之变成矣。
　　是以万物莫不尊道而贵德。
　　形虽由物，成虽由势，而非道不生，非德不畜。是以尊道而贵德，尊如父母，贵如侯王，道无位而德有名故也。
　　道之尊，德之贵，夫莫之爵而常自然。
　　恃爵而后尊贵者，非实尊贵也。
　　故道生之畜之，长之育之，成之熟之，养之覆之。生而不有，为而不恃，长而不宰，是谓玄德。
　　光曰：道若恃宰，则道外有物，非玄德也。陆曰：载营魄章言人同於道德，此章言道德同於人。
　　天下有始章第五十二
　　天下有始，以为天下母。
　　无名，天地之始；有名，万物之母。道方无名，则物之所资始也；及其有名，则物之所实生也。故既谓之始，又谓之母，其子则万物也。
　　既得其母，以知其子。既知其子，复守其母，没身不殆。
　　圣人体道以用物，譬如以母知子，了然无不察也。虽其智能周之，然而未尝以物忘道，故终守其母也。
　　塞其兑，闭其门，终身不勤；开其兑，济其事，终身不救。
　　天下皆具此道，然常患忘道而徇物。目悦於色，耳悦於声，开其悦之之心＃1，而以其事济之，是以终身陷溺而不能救。夫圣人之所以终身不勤者，唯塞而闭之，未尝出徇之也。
　　见小曰明，
　　悦之为害，始小而浸大。知小而将大，塞而闭之，可谓明矣。
　　守柔曰强。
　　趣其所悦而不愿，自以为强，而非强也。唯见悦而知畏之者，可谓强也。
　　用其光，复归其明，无遗身殃，是谓袭常。
　　世人开其所悦，以身徇物，往而不反。圣人塞而闭之，非绝物也，以神应物，用其光而己身不与也。夫耳之能听，目之能视，鼻之能嗅，口之能尝，身之能触，心之能思，皆所谓光也。盖光与物接，物有至而明无损，是以应万变而不穷，殃不及於其身，故其常性湛然相袭而不绝也。政和曰：明者，光之体；光者，明之用。
　　使我介然章第五十三
　　使我介然有知，行於大道，唯施是畏。
　　体道者，无知无行，无所施设，而物自化。今介然有知，而行於大道，则所施设建立非其自然，有足畏者矣。肇曰：有所知则有所不知，圣心无知，故无所不知。小知，大知之贼也。
　　大道甚夷，民甚好径。
　　大道甚夷易，无有险阻，世之不知者，以为迂缓，而好径以求捷。故凡舍其自然而有所施设者，皆欲速者也。
　　朝甚除，田甚芜，仓甚虚。服文彩，带利剑，厌饮食，财货有余，是谓盗夸。非道也哉。
　　俗人昭昭，我独若昏；俗人察察，我独闷闷。岂复饰末废本，以施设为事，夸以诲盗哉。
　　善建不拔章第五十四
　　善建者不拔，善抱者不脱，子孙祭祀不辍。
　　世岂有建而不拔，抱而不脱者乎？惟圣人知性之真，审物之妄，损物而修身，其德充积。实无所立，而其建有不可拔者；实无所执，而其无有不可脱者。故至其子孙，犹以祭祀不辍也。
　　修之身，其德乃真；修之家，其德乃余；修之乡，其德乃长；修之国，其德乃丰；修之天下，其德乃普。
　　明身既修，推其余以及外，虽至於治天下可也。
　　故以身观身，以家观家，以乡观乡，以国观国，以天下观天下。吾何以知天下之然哉？以此。
　　天地外者，世俗所不见矣，然其理可推而知也。修身之至，以身观身，以家观家，以乡观乡，以国观国，皆吾之所及知也。然安知圣人以天下观天下，不若吾之以身观身乎？岂身可以身观，而天下独不可以身观乎？故曰吾何以知天下之然哉，以此。言亦以身知之耳。陆曰：善建者以道镇国本，则深根固蒂而不可拔；善抱者以德怀民心，则无绳约而不可解。而子孙享祚长久，祭泛不辍。下文修之身下，其拖转大，以身观身，以至天下，有常然之哩，不出户而知也。
　　含德之厚章第五十五
　　含德之厚，比於赤子。
　　老子之言道德，每以婴儿况之者，皆言其体而已，未及其用也。今夫婴儿泊然无歌，其体之者至矣，然婴儿物来而不知应，故未可以无用也。
　　毒虫不螫，猛兽不据，攫鸟不搏。
　　道无形体，物莫得而见也，况可得而伤之乎。人之所以至於有形者，由其有心也，故有心而后有形，有形而后有敌，敌立而后伤之者至矣。无心之人，物与敌者，曷由伤之。夫赤子之所以至此者，唯无心也。
　　骨弱筋柔而握固，未知牝牡之合而作，精之至。
　　无执而自握，无欲而自作，是知其精有余而非心也。
　　终日号而哑不嘎，和之至。
　　心动则气伤，气伤则号而哽。终日号而不哽，是以知其心不动而气和也。
　　知和曰常，
　　和者，不以外伤内也。复命曰常，遇物而知其本也。知和曰常，得本而应万物也。其实一道也，故皆谓之常。
　　知常曰明，益生曰祥，
　　生不可益而欲益之，则非其正矣。祥，妖也。
　　心使气曰强。
　　气恶妄作而又以心使之，则强梁甚矣。
　　物壮则老，是谓不道，不道早已。
　　益生使气不能听其自然，日入於刚强而老从之，则失赤子之性矣。
　　知者不言章第五十六
　　知者不言，言有不知。塞其兑，闭其门，挫其锐，解其忿，和其光，同其尘，是谓玄同。
　　道非言说，亦不离言说，然能知者未必言，能言者未必知。唯塞兑闭门，挫锐解忿，和光同尘，以治其内者，默然不言而与道同矣。光曰：知者不言，言而不言，实在忘言。言者不知，目击未当，况言议乎。体道绝待，不得所同之迹曰玄同。司马曰：锋角猛露，道所恶也；事为烦乱，道所鄙也；辉华显赫，道所败也；污辱卑下，道所贵也。
　　故不可得而亲，不可得而疏，不可得而利，不可得而害，不可得而贵，不可得而贱，故为天下贵。
　　可得而亲则可得而疏，可得而利则可得而害，可得而贵则可得而贱。体道者，均覆万物，而孰为亲疏？等视逆顺，而孰为利害？不知荣辱，而孰为贵贱？情计之所不及，此所以为天下贵也。
　　以正治国章第五十七
　　以正治国，以奇用兵，以无事取天下。
　　古之圣人柔远能迩，无意於用兵，唯不得已，然后有征伐之事，故以治国为正，以用兵为奇。虽然，此亦未足以取天下，天下神器，不可为也。为者败之，执者失之，唯体道者廓然无事，虽不足以取天下，而天下归之矣。
　　吾何以知天下之然哉？以此。天下多忌讳，而民弥贫。
　　人主多忌讳，下情不上达，则民贫而无告矣。
　　民多利器，国家滋昏。
　　利器，权谋也。明君在上，常使民无知无欲。民多权谋，则其上眩而昏矣。
　　人多伎巧，奇物滋起。
　　人不敦本业而趋末伎，则非常无益之物作矣。
　　法令滋彰，盗贼多有。
　　患人之诈伪，而多为法令以胜之。民无所措手足，则日增於盗贼矣。
　　故圣人云：我无为而民自化，我好静而民自正，我无事而民自富，我无欲而民自朴。
　　其正闷闷章第五十八
　　其政闷闷，其民淳淳；其政察察，其民缺缺。祸兮福所倚，福兮祸所伏。孰知其极，其无正邪？正复为奇，善复为妖。民之迷。其日固久。
　　天地之大，世俗之见，有所而不知也。盖福倚於祸，祸伏於福，譬如昼夜寒暑之相代。正之为奇，善之为妖，譬如老稚生死之相继。未始有正，而迷者不知也。夫惟圣人出於万物之表，而览其终始，得其大全而遗其小察，视之闷闷若无所明，而其民淳淳各全其性矣。若夫世之人不知道之全体，以耳目之所知为至矣。彼方且自以为福，而不知祸之伏於其后；方且自以为善，而不知妖之起於其中。区区以察为明，至於察甚伤物，而不悟其非也，可不哀哉。
　　是以圣人方而不割，廉而不刿，直而不肆，光而不耀。
　　知小察之不能尽物，是以虽能方能廉，能直能光，而不用其能，恐其陷於一偏而不反也，此则世俗所谓闷闷也。政和曰：方者介於辩物，廉者矜於自洁，直而肆则凌物之态生，光而耀则扬行之患至。知而不用其能者，其惟圣人乎。
　　道德真经集解卷之三竟
　　＃1 开：原本作『闻』，据小万本改。
　　道德真经集解卷之四
　　赵学士集解
　　治人事天章第五十九
　　治人事天，莫若啬。夫惟啬，是谓早服。早服谓之重积德。重积德则无不克，无不克则莫知其极，莫知其极可以有国。有国之母，可以长久。
　　凡物方则割，廉则刿＃1直则肆，光则耀。惟圣人方而不割，廉而不刿，直而不肆，光而不耀，此所谓啬也。夫啬者，有而不用者也。世患无以服人，苟诚有而能啬，虽未尝与物较，而物知其非不能也，则其服之早矣。物既以服，敛藏其用，而至於投身终不试，则德重积矣。德积既厚，虽天下之刚强无不能克，则物莫测与量矣，如此而后可以有国。彼世之小人，有尺寸之柄而轻用之，一试不服，天下测其深浅而争犯之，虽欲保其国家而不可得也。吾是以知啬之可以有国，则有国之母也。
　　是谓深根固带，长生久视之道。
　　孟子曰：尽其心，养其性，所以事天也。以啬治人，则可以有国者是也。以啬事天，则深根固带者是也。古之圣人保其性命之常，不以外耗内，则根深而不可拔，蒂固而不可脱，虽以长生久视可也。盖治人事天，虽有内外之异，而莫若音则一也。
　　治大国章第六十
　　治大国，若烹小鲜。
　　烹小鲜者，不可挠，治大国者不可烦。烦则人劳，挠则鱼烂。
　　以道莅天下，其鬼不神。
　　圣人无为，使人各安其自然，外无所求，内无所畏，则物莫能侵，虽鬼无所用其神矣。陆曰：圣人以道莅天下，天地之和应，寒暑变化，生成而已，当是之时，鬼无灵响，何神之有。
　　非其鬼不神，其神不伤人。非其神不伤人，圣人亦不伤人。
　　非其鬼之不神，亦有神而不伤人耳。非神之不伤人，圣人亦未尝伤人，故鬼无能为耳。叶曰：圣人亦不伤人，以下文德交归焉考之，人当为神。
　　夫两不相伤，故德交归焉。
　　人鬼之所以不相伤者，由上有圣人耳，故德交归焉。人归德於神，亦归德於圣人。
　　大国者下流章第六十一
　　大国者下流，
　　天下之归大国，犹众水之趋下流也。
　　天下之交，天下之牝。牝常以静胜牡，以静为下。
　　众动之赴静，犹众高之赴下者也。
　　故大国以下小国，则取小国；小国以下大国，则取大国。
　　大国能下，则小国附之。小国能下，则大国纳之。
　　故或下以取，或下而取。
　　大国下以取人，小国下而取於人。言大之於下，宜若可以无下而下之者，以取於人也。言小之於大，不得不下而取之也。
　　大国不过欲兼畜人，小国不过欲入事人，两者各得其所欲，故大者宜为下。
　　政和曰：天道下济而光明，故无不覆；地道卑而上行，故能承天。人法地，地法天，故大者宜为下。
　　道者万物之奥章第六十二
　　道者万物之奥，善人之宝，不善人之所保。美言可以市，尊行可以加人。人之不善，何弃之有。
　　凡物之见於外者，皆其门堂也。道之在物，譬如之奥，物皆有之，而人莫之见耳。夫惟贤者得而有之，故曰善人之宝。愚者虽不能有，然而非道则不能安也，故曰不善人之所保。盖道不远人，而人则远之。今诚有人美言之，则可以为市於世；尊行之，则可以加於人矣。朝为不义而夕闻大道，妄尽而性复，虽欲指其不善，不可得也，而又安可弃之哉。
　　故立天子，置三公，虽有拱璧以先驷马，不如坐进此道。
　　立天子，置三公，将以此道救人耳。虽有拱璧之贵，以先驷马之良而进，不如坐进此道之多也。
　　古之所以贵此道者，不曰求以得，有罪以免邪？故为天下贵。
　　道本在我，人患不求，求则得之矣。道无功罪，人患不知，知则无罪不能污也。
　　为无为章第六十三
　　为无为，事无事，味无味。大小多少，报怨以德。
　　圣人为无为，故无所不为；事无事，故无所不事；味无味，故无所不味。其於大小多少，一以道遇之而已。盖人情之所不忘者，怨也。然及其爱恶之情忘，则虽报怨犹报以德也，则知无所不用其德也。
　　图难於其易，为大於其细。天下难事，必作於易；天下大事，必作於细。是以圣人终不为大，故能成其大。夫轻诺必寡信，多易必多难。是以圣人犹难之，故终无难。
　　世之人莫不畏大而侮小，难多而易少。至於难而后图，大而后为，则事常不济矣。圣人齐小大，一多少，无所不畏，无所不难，而安有不济者哉。
　　其安易持章第六十四
　　其安易持，其未兆易谋，其脆易破，其微易散。为之於未有，治之於未乱。
　　方其未有，持而谋之，足矣。及其将然，非泮而散之不去也，然犹愈於既成也。故为之於未有者，上也；治之於未乱者，次也。
　　合抱之木，生於毫末；九层之台，起於累土；千里之行，始於足下。为者败之，执者失之。是以圣人无为故无败，无执故无失。
　　治乱祸福之来，皆如彼三者积小以成大。圣人待之以无为，守之以无执，故能使福、自生，使祸自亡。譬如种苗，深耕而厚籽之，及秋自穰。譬如被盗，危坐而熟视之，盗将自却。世人不知物之自然，以为非为不成，非执不留，故常与祸争胜，与福生赘，是以祸至於不救，福至於不成，盖其理然也。
　　民之从事，常於几成而败之。慎终如始，则无败事。
　　圣人知有为之害，不以人助天，始终皆因其自然＃2，故无不成者。世人心存於得丧，万事之微，犹有不知而听其自然者。及见其几成而重失之＃3，则未有不以为败之者。故曰慎终如始，则无败事。
　　是以圣人欲不欲，不贵难得之货；学不学，复众人之所过。以辅万物之自然，而不敢为。
　　人皆徇其所欲以害物，信其所学以害理。圣人非无欲也，欲而不欲，故虽欲而不害於物。非无学也，学而不学，故虽学而不害於理。然后内外空明，廓然无为，可以辅万物之自然，而待其自成矣。
　　古之善为道章第六十五
　　古之善为道者，非以明民，将以愚之。
　　古之所谓智者，知道之大全，而览於物之终始，故足贵也。凡民不足以知此，而溺於小智，以察为明，则智之害多矣。故圣人以道治民，非以明之，将以愚之耳。盖使无知无欲，而听其上之所为，则虽有过亦小矣。
　　民之难治，以其智多。故以智治国，国之贼；
　　吾以智御人，人亦以智应之，而上下交相贼矣。
　　不以智治国，国之福。知此两者亦楷式，能知楷式，是谓玄德。玄德深矣，远矣，与物反矣，然后乃至大顺。
　　吾之所贵者，德也。物之所贵者，智也。德与智固相反，然智之所顺者小，而德之所顺者大矣。叶曰：以智治国，国之贼；不以智治国，国之福。然是足以为楷式，而非道也，故谓之玄德。积玄德而至深且远，则近乎本，而与物反，夫然后各安其性命之情，是以谓之大顺。
　　江海为百谷王章第六十六
　　江海所以能为百谷王者，以其善下之，故能为百谷王。是以圣人欲上人，以其言下之，欲先人，以其身后之。
　　圣人非欲上人，非欲先人也。盖下之后之，其道不得不上且先耳。
　　是以圣人处上而人不重，处前而人不害。是以天下乐推而不厌。以其不争，故天下莫能与之争。
　　天下皆谓章第六十七
　　天下皆谓我道大，似不肖。夫唯大，故似不肖。若肖久矣，其细也夫。
　　夫道旷然无形，颓然无名，充遍万物，而与物无一相似，此其所以为大也。若似於物，则亦一物矣，何足大哉。
　　我有三宝，保而持之：一曰慈，二曰俭，三曰不敢为天下先。
　　道以不似物为大，故其运而为德，则亦闷然以钝为利，以退为进，不合於世俗。今夫世俗贵勇敢，尚广大，夸进锐，而吾之所宝，则慈忍俭约廉退，此三者皆世俗所谓不肖者也。
　　夫慈故能勇，
　　世以勇决为贤，而以慈忍为不及，是不知勇决之易挫，而慈忍之不可胜，其终必至於勇也。
　　俭故能广，
　　世以广大盖物，而以俭约为陋，不知广大之易穷，而检约之易足，其终必至於广也。
　　不敢为天下先，故能成器长。
　　世以进锐为能，而以不敢先为耻，不知进锐之多恶於人，而不敢先之乐推於世，其终卒为器长也。盖朴散则为器，圣人用之则为官长，自朴成器，始有属其长矣。
　　今舍其慈且勇，舍其俭且广，舍其后且先，死矣。
　　勇广先三者，人之所共疾也。为众所疾，故尝近於死。
　　夫慈，以战则胜，以守则固。天将救之，以慈卫之。
　　以慈御物，物之爱之如己父母，虽为之效死而不辞，故可以战，可以守。天之将救是人也，则开其心志，使之无所不慈，则皆为之卫矣。赵曰：老氏之道大，心困焉而不能知，口辟焉而不能言者是也，世俗何足以知之。聊举是三者，以为世教，一经之中十居七八。戒用兵者五章，戒骄者一章，戒奢崇俭者三章，柔弱不争者十五章。又於其中以慈为首，天将救是人也，付之以慈，所谓天诱其衷是也。天将弃是人也，付之以恶，所谓天夺其魄是也。
　　善为士章第六十八
　　善为士者不武，
　　士当以武为本，行之以怯，若以武行武则死矣。
　　善战者不怒，
　　圣人不得已而后战，若出於怒，是以我故杀人，天必殃之。
　　善胜敌者不争，
　　以吾不争，故能胜彼之钲。若出於争，则未必能胜矣。
　　善用人者为之下。
　　人皆有相尚之心，故莫能相为用。诚能下之，则天下皆吾用也。
　　是谓不争德，是谓用人之力，是谓配天，古之极。
　　赵曰：可以配天，古之至极要道。
　　用兵有言章第六十九
　　用兵有言：
　　老氏痛当世用兵，以杀为本，故举古之军志以明不得已之征。
　　吾不敢为主，而为客，
　　主，造事者也。客，应敌者也。
　　不敢进寸而退尺。
　　进者，有意於争者也。退者，无意於争者也。
　　是谓行无行，
　　无意於争，虽用兵与不用均也＃4。不与物争，与无行同，
　　攘无臂，仍无敌，执无兵。
　　苟无意於争，则虽在军旅，如无臂可攘，无敌可因，无兵可执，安有用兵之咎耶。叶曰：大司马之法曰：伐者，以锺鼓声其罪而告之，止於境上，服其罪则已，不必於进也。故进以寸则常寡，退以尺则常多。此虽行而若无行也＃5，虽攘而若无臂也，不见可敌若无仍也，虽执之若无兵也。
　　祸莫大於轻敌，轻敌则几丧吾宝。
　　圣人以慈为宝。轻敌则轻战，轻战则轻杀人，丧其所以为慈矣。
　　故抗兵相加，哀者胜矣。
　　两敌相加而吾出於不得已，则有哀心。哀心见而天人助之，虽欲不胜，不可得矣。
　　吾言甚易知章第七十
　　吾言甚易知，甚易行。天下莫能知，莫能行。
　　道之大，复性而足，而性之妙见於起居饮食之间耳。圣人指此以示人，岂不易知乎。人能体此以应物，岂不易行乎。然世之常患日用而不知，知且不能，而况行之乎。
　　言有宗，事有君。夫惟无知，是以不我知。
　　言者，道之筌也。事者，道之迹也。使道可以言尽，则听言而足矣；可以事见，则考事而足矣。惟言不能尽，事不能见，非舍言而求其宗，遗事而求其君，不可得也。盖古之圣人，无思无为，而有漠然不自知者存焉，此则思虑之所不及，是以终莫吾知也。
　　知我者希，则我者贵。
　　众人之所能知，亦不足贵矣。
　　是以圣人被褐怀玉。
　　圣人外与人同，而中独异耳。赵曰：此章起下章知不知之意。夫惟无知，非如木石之无知也。道不可以知知识识，泯视听，绝情量而已。夫道固非窈冥昏默之，然自窈冥昏默而入，此岂世俗所能知哉。世虽不知，独体道者外晦而内贞，不亦可贵乎？
　　知不知章第七十一
　　知不知上，不知知病。
　　道非思虑之所及，故不可知。然方其未知，则非知无以入也，及其既知而存知，则病矣。故知而不知上也，不知而知病也。光曰：道不属知，不属不知。知是妄觉，不知是无计，然知道了反如不知，则终日知而知不涉缘，即为保道之真，知故尚矣。未明其道，从无立知，穿凿涉缘，故病。吕曰：道之为体，不知而能知者也。知其不知，而以不知知之，知之至也。虽知其不知，而以知知之，其心庸讵宁乎病矣＃6。
　　夫惟病病，是以不病。
　　既不可以不知，又不可以知。惟知知之为病者，久而病自去矣。
　　圣人不病，以其病病，是以不病。
　　赵曰：《楞严》云：知见无见，即知不知，上也。知见立知，即不知知，病也。故知其不可知者而存知，则病矣。夫惟病可知之病，久而病自亡矣。圣人本无妄知之病，以其病众人之病，权立知以去其知之病，是以虽立知而不为病矣。吕曰：夫惟知知之为病而病之，则反乎无知，而知不足以病之矣。故曰夫惟病病，是以不病。南伯子綦曰：我悲人之自丧者，吾又悲夫悲人者，吾又悲夫悲人之悲者，其后而日远矣。若子綦一谓病病矣。
　　民不畏威章第七十二
　　民不畏威，则大畏至。
　　夫性自有威，高明光大，赫然物莫能加，此所谓大威也。人常患溺於众妄，畏生死而惮得丧，万物之威杂然弃之，终身惴栗之不暇，虽有大威而不自知也。苟诚知之，一生死，齐得丧，坦然无怖畏，则大威烨然见於前矣。
　　无狭其所居，无厌其所生。夫惟不厌，是以不厌。
　　性之大，可以包络天地。彼不知者，以四支九窍为己守也，守之而不厌，是以见不出视，闻不出听，丛然其甚陋也。故教之曰：无狭其所居。彼知之者，知性之大而吾生之狭也，则愀然厌之，欲脱而不得，不知有厌有慕之方囿於物也。故教之曰：无厌其所生。夫唯圣人不狭不厌，而与人同生，而与道同居，无广狭净秽之辩，既不厌生，而后知生之无可厌也。陆曰：心者，神之舍。无以嗜欲亵之，则不狭矣。神者，形所以生。无以多事扰之，则不厌矣。人不厌神＃7，神亦不厌人，乐天矣。诗云：亦莫恋此名，亦莫厌此身。
　　是以圣人自知不自见，自爱不自贵，故去彼取此。
　　圣人虽自知之，而不自见以示人；虽自爱之，而不自贵以眩人，恐人之有厌有慕也。厌慕之心未忘，则犹有畏也，畏去而后大威至矣。雱曰：自知则明於性而不为妄，自见则矜伐，自爱则保其身而不为非，自贵则贱物。
　　勇於敢章第七十三
　　勇於敢则杀，勇於不敢则活。知此两者，或利或害。天之所恶，孰知其故？是以圣人犹难之。
　　勇於敢则死，勇於不敢则生，此物理之大常也。然而敢者或以得生，不敢者或以得死，世遂侥幸其或然，而怒其常理。夫天道之远，其有一或然者，孰知其好恶无从来哉？故虽圣人，犹以常为正，其於勇敢未尝不难之。列子曰：迎天意，揣利害，不知其已。患天道之难知，是以历陈之也。
　　天之道，不争而善胜，
　　不与物争於一时，要於终胜而已。
　　不言而善应，
　　孔子曰：天何言哉？四时行焉，万物生焉，未有求而不应者也。
　　不召而自来，
　　神之格思，不可度思，矧可射思，此又谁召之哉。
　　繟然而善谋。
　　繟然舒缓，若无所营，而其谋度非人之所及也。
　　天网恢恢，疏而不失。
　　世人其目观天，见其一曲而不睹其大全。有以善而得祸，恶而得福者，未有不疑天网之疏而多失也。唯能要其终始而尽其变化＃8，然后知恢恢广大，虽疏而不失也。
　　民常不畏死章第七十四
　　民常不畏死，奈何以死惧之。
　　政乖刑重，民无所措手足，则常不畏死。虽以死惧之，无益也。
　　若使人常畏死，而为奇者，吾得执而杀之，孰敢？
　　民安於政，常乐生畏死，然后执其诡异乱群者而杀之，孰有不服哉。开元曰：为奇诈者，假令吾势得执而杀，孰敢即杀，以天纲不失其杀者也。
　　常有司杀者杀。
　　司杀者，天也。方世之治，而诡兵乱群之人，恣行於其间，则天之所弃也。天之所弃而吾杀之，则是天杀之而非我也。
　　夫代司杀者杀，是代大匠斲。夫代大匠斲，希有不伤其手矣。
　　非天之所杀而吾自杀之，是代司杀者杀也。代大匠斲，则伤其手，代司杀者杀，则及其身矣。赵曰：善乎楚灵王之言曰：予杀人子多矣，能无及乎。以天道好还，此嗜杀人者之戒也。秦毒痛天下，固不足道，以疑似而杀李君羡，以猜忌而杀王景文，此岂天道也哉。若汉唐诸贤，谋诛宦竖，宦竖之罪诚大矣。天未老其恶，故有代大匠斲伤手之祸，又况肆行杀戮者哉？鲜不及矣。然恶不可长，幸不可恃。楚汉之战，五季之乱，其所诛屠夷灭者，十室而九，亦天杀之也，为恶者可无惧乎。
　　民之饥章第七十五
　　民之饥，以其上食税之多，是以饥。民之难治，以其上之有为，是以难治。人之轻死，以其求生之厚，是以轻死。
　　上以有为导民，民亦以有为应之，故事多而难治。上以利欲先民，民亦争厚其生，故虽死而求利不厌。
　　夫惟无以生为者，是贤於贵生。
　　贵生之□秘至於之□。惟无以生为而生自全矣。赵曰：此章皆言上章□唯无以厚生为者民□□轻死。何以贵生然。
　　民之生章第七十六
　　民之生也柔弱，其死也坚强。草木之生也柔脆，其死也枯槁。故坚强者死之徒，柔弱者生之徒。
　　冲气在焉，则体无坚强之病。至理在焉，则事无坚强之累。
　　是以兵强则不胜，
　　兵以义胜者，非强也。强而不义，其败必速。
　　木强则共。
　　木自拱把以上必伐矣。
　　强大处下，柔弱处上。
　　物之常理，精者在上，粗者在下。其精必柔弱，其粗必强大。
　　天之道章第七十七
　　天之道，其犹张弓乎。
　　张弓上筋，弛弓上角，故以况天之张高举下。
　　高者抑之，下者举之；有余者损之，不足者补之。天之道，损有余补不足。人之道不然，损不足以奉有余。
　　天无私，故均。人多私，故不均者。
　　孰能有余以奉天下？唯有道者。
　　有道者赡足万物而不辞，既以为人己愈有，既以与人己愈多，非有道者无以堪此。
　　是以圣人为而不恃，功成不处，其不欲见贤耶？
　　为而恃，成而处，则贤见於世。贤见於世，则是以有余自奉也。
　　天下柔弱章第七十八
　　天下柔弱莫过於水，而攻坚强者莫之能胜，其无以易之。故柔胜刚，弱胜强，天下莫不知，莫能行。是以圣人言：受国之垢，是谓社稷主；受国之不祥，是谓天下王。正言若反。
　　正言合道而反俗，俗以受垢为辱，受不祥为殃故也。
　　和大怨章第七十九
　　和大怨，必有余怨，安可以为善。
　　夫怨生於妄，而妄出於性，知性者不见诸妄，而又何怨乎？今不知除其本而欲和其末，故外虽和，而内未忘也。
　　是以圣人执左契，而不责於人。故有德司契，无德司彻。
　　契之有左右，所以为信而息争者也。圣人与人均有是性，人方以妄为常，驰骛於争夺之场，而不知性之未始少妄也。是以圣人以其性示人，使之除妄以复性，待其妄尽而性复，未有不廓然自得，如右契之合左契，不待责之而自服也＃9。然则虽有大怨怼，将涣然冰释，知其本非有矣，而安用利之。彼无德者，乃欲人人而通之，则亦劳而无功矣。雱曰：左契取於人，右契取人。左契乃受责者所执，与之而已。
　　天道无亲，常与善人。
　　天道无私，惟善人则与之。契之无私亦犹是也，惟合者则得之矣。叶曰：有来干我，知持吾信以待之而已，彼当偿则吾不知也。夫然后能当天下之求而未尝劳，兹不亦如天之无亲而惟善人之与乎？
　　小国寡民章第八十
　　小国寡民，
　　老子生於衰周，文胜俗弊，将以无为救之。故於其书之终，言其所志，愿得小国寡民，以试焉而不可得耳。
　　使民有什伯之器而不用，使民重死而不远徙。
　　民各安其分，则小有才者不用於世。什伯之器，则材堪什夫伯夫之长者也。乐生故重死，安之故不远徙。
　　虽有舟舆，无所乘之；虽有甲兵，无所陈之；使民复结绳而用之。
　　事少民朴，虽结绳足矣。
　　甘其食，美其服，安其居，乐其俗。
　　内足外无所慕，故以其所有为美，以其所处为乐，而不复求也。
　　邻国相望，鸡犬之音相闻，民至老死不相往来。
　　民物繁伙而不相求，则彼此皆足故也。
　　信言不美章第八十一
　　信言不美，美言不信。
　　信则为实而已，故不必美。美则为观而已，故不必信。
　　善者不辩，辩者不善。
　　以善为主则不求辩，以辩为主则未必善。
　　知者不博，博者不知。
　　有一以贯之，则无所用博学。博学而日益者，未必知道也。
　　圣人无积，既以为人己愈有，既以与人己愈多。
　　圣人抱一而已，他无所积也。然施其所能以为人，推其所有以与人，人有尽而一无者，然后知一之贵也。政和曰：善贷且成，而未尝费我，万物皆往资焉而不匮。
　　天之道利而不害，圣人之道为而不争。
　　势可以利人，则可以害人矣；力足以为之，则足以争之矣。能利能害而未尝害，能为能争而未尝争，此天与圣人所以大过人，而为万物宗者也。凡此皆老子之所以为书，与其所以为道之大略也，故於终篇复言之。赵曰：庄子言老氏以有积为不足，无藏为有余。言圣人之道如海，酌之而不竭，挹之而愈深，故既以为人己愈有，既以与人己愈多。此庄子所谓天府，佛氏所谓无尽藏也。终篇继之以天道者，明此道同天也。
　　道德真经集解卷之四竟
　　＃1 刿：原本作『秽』，据小万本改。又此下原注有『赵定作刿居卫反』七字，现删。
　　＃2 终：原本作『经』，据小万本改。
　　＃3 重：原本作『种』，据小万本改。
　　＃4 虽用兵：『用』字原脱，据小万本加。
　　＃5 若无行也：『若』字原脱，据小万本加。
　　＃6 宁乎病矣：此句后原衍『夫帷知知之为病反乎无知而知而知不足以病之矣』二十一字，据小万本删。
　　＃7 不：原本作『亦』，据小万本改。
　　＃8 要其终始：『其』原本作『欲』，据小万本改。
　　＃9 责之：原本作『贵之』，据小万本改。
　　
