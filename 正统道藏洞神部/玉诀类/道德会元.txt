道德会元
　　经名：道德会元。元李道纯撰。上、下两卷。底本出处：《 正统道藏》 洞神部玉诀类。
　　道德会元序
　　窃谓伏羲画易，剖露先天。老子着书，全彰道德。此二者，其诸经之祖乎。今之学者未造其理，休哉？盖由不得其传耳。予素不通书，因广参遍访，获遇至人，点开心易，得造义经之妙。於是罄其所得，撰成《三天易髓》，授诸门人，惟老子《道德经》未能究竟。一日有传济庵者携紫清真人《道德宝章》示予，观其注脚，颇合符节，其中略有未尽处，予欲饶舌，熟思之未敢。后有二三子，各出数家解注请益於予，先以正经参对，多有异同。或多一字，或少一字，或全句差殊，或字讹舛：互有得失，往往不同。予叹曰：正经尚尔，况注解乎？或问其故，曰：始者，抄写人差误尔。或开板有失点对，或前人解不通处妄有增加，以讹传讹，支离错杂故也。曰：孰为是？曰：《河上公章句》、紫清《道德宝章》 颇通。曰：何故？曰：与上下文理血脉贯通者为正。曰：诸家解义如何？曰：所见不同，各执一端耳。曰：请问其详。曰：盖由私意揣度，非自己胸中流出，故不能广而推之也。得之於治道者执於治道，得之於丹道者执於丹道，得之於兵机者执於兵机，得之於禅机者执於禅机。或言理而不言事者，或言事而不言理者，至於权变智谋，旁蹊曲径，遂堕於偏枯，皆失圣人之本意也。殊不知圣人作经之意，立极於天地之先，运化於阴阳之表，至於覆载之间，一事一理，无有不备，安可执一端而言之哉？予遂饶舌，将彼解不通处及与圣人经义相反处，逐一拈出，举似诸子，众皆曰然。自后请益者屡至，不容缄默，遂将正经逐句下添个注脚，释经之义，以证颐神养气之要。又於各章下总言其理，以明究本穷源之序。又於各章后作颂，以尽明心见性之机。至於修齐治平、纪纲法度、百姓日用之问，平常履践之道，洪纤巨细，广大精微，靡所不备於中。又作正辞究理二说，冠之经首，明正言辞，究竟义理，以破经中异同之惑，目之曰《道德会元》。俾诸后学密探熟味，随其所解而入，庶不堕於偏枯，会至道以归元也。惟是言辞鄙俚，无非直解，经义未敢自以为是。然较之诸本，其庶几焉与我同志，其鉴诸时。
　　至元庚寅孟夏旦日，都梁参学清庵莹蟾子李道纯元素序。
　　道德会元序例
　　正辞
　　予参诸家经本，惟河上丈人本为正。河上丈人本亦有三样，有河上公解注，有二家全解，有章句白本。其三本中，惟河上丈人章句白本理长，今从之。遂将诸本差说表而出之，以正辞理外，有大同小异二百余言，不欲枚举。此略言大概，以释学者之疑。
　　第二章有无相生已下六句各加一之字者，非也。
　　第三章是以圣人虚其心，或云圣人治，或云之治，或云之治也，非。
　　第十一章抱一能无离已下六句加一乎字，非。
　　十三章宠为上辱为下，或云宠为下，不合经义。
　　十六章豫兮若冬涉川，或云与兮，或以下六句三句无兮者，非也。
　　十七章其次畏之，其次侮之，或云畏之侮之者，非。
　　二十章忽兮若晦，或云淡乎其若海，非。而贵食母，或云儿贵求食於母，非。
　　三十章或多三字，或少一二字。
　　三十一章胜而不美，或云故不美也，非。
　　三十四章或以爱养为衣被者，非。
　　三十六章柔弱胜刚强分作二句，非。
　　三十九章数车无车，或云数举誉者，非。
　　四十九章德善德信下或加矣字者，非。
　　五十二章既侍其母以知其子，或云既知其母复知其子，二句皆非。
　　五十五章益生不祥，或云日生，或云曰生，皆非也。
　　六十六章差数句。
　　七十一章知不知上，或云知不知尚矣，非。
　　七十七章孰能以有余奉天下，其中加不足二字者，非。
　　七十八章天下柔弱莫过於水，或云莫柔弱於水，非也。
　　八十章使有什伯之器而不用，或云令器，或云不用也，皆非也。
　　究理
　　参究诸本解义，与圣人义理不相合者，表而出之。其中异同讹谬颇多，不欲尽举，学者致思焉。
　　故常无欲以观其妙
　　或以常无点作一句，或云无欲者常存，有欲者亡身。若有欲者果亡身，何必曰同谓之玄乎？亡身为玄可乎？予谓无欲者，无心作为自然也。有欲者，有心运用工夫也。无为则能见无名之妙，全其性也。有为则能见有名之彻，全其命也。有与无，性与命，同出而异名，同谓之玄，玄之又玄。有无交入，性命双全也。《记》云：喜怒哀乐之未发谓之中。中也者，天下之大本也，即无欲观妙之义也。发而皆中节谓之和。和也者，天下之达道也，即有欲观其徼之义也。致中和，天地位，万物育，即玄之又玄之义也。所谓欲者，欲人之不欲之谓。
　　不尚贤
　　或云不求贤士者，或云不用贤者，皆非。果不用贤，则此经不足征也，决无是理。
　　玄牝之门
　　或指口鼻为玄牝之门者，非也。或云念头起处者，稍通，亦不合经义。
　　载营魄
　　或云魂魄者，或云阴阳者，又有数说，皆不通。殊不知魄好运动，载之者，御之也。
　　三十辐
　　或云一月三十日之数者，或云火候者，皆非也。殊不知圣人本意不在三十上。
　　绝圣弃智
　　或谓圣智不足，道当弃之，非也。予谓圣人不以唯圣智见用於民。
　　绝学无忧
　　或云绝学为不学，非也。绝常人之学，而学人之不学也。绝学者，绝世之学。
　　将欲歙之必固张之
　　诸家解不通。或云尚权者，非也。太上尚不尚贤，安得尚权。
　　礼者乱之首
　　或便谓礼不足道，吾独不然。诚能自礼而进於仁义，亦几於道。
　　数车无车
　　诸家解不通。予谓数车之名件无一名车者，喻我之一身无一名我者也。
　　生之徒十有三
　　或云十分中有三分生者，十分中有三分死者，或云七情六欲者，似是而非。或云四关九窍，更非也。或以一月之盈亏比之火候，犹非也。解见正经本文下。
　　无狭其所居
　　前人解不通。又有反解者，或云神无方者，或广大者，皆非也。或云无厌其所生，无厌於道者，正是妄说。岂不闻结句云：去彼取此。予谓无狭其所居，尚广大贪婪也。无厌其所生，不畏大威，贪生无厌也。圣人自知不自见，自爱不自贵，不厚其生，故云去彼取此。
　　有德司契无德司彻
　　或谓彻者，通也。上古圣人一彻万融，无所不通，民无德而称焉。此言只好隔壁听，与经义了无干涉。予谓契者，信约也，吁韵作挈。彻通彻也。有德之人执其信约，无德者司其明彻，详见正经本文下，达者致思之。
　　此经文辞多叶韵
　　朴叶扑。阙音轧，叶察察。拔音跋，叶脱字。作音做，入声，叶复。似此之类极多，各音本文下，读是经者，切不可执泥字义。
　　道德会元序例
　　道德会元卷上
　　都梁清庵莹蟾子李道纯元素述
　　道
　　道之可以道者，非真常之道也。夫真常之道，始於无始，名於无名，拟议即乖，开口即错，设若可道，道是甚么。既不可道，何以见道。可道又不是，不可道又不是，如何即是。若向这里下得一转语，参学事毕，其或未然。须索向二六时中，兴居服食处，回头转脑处，校勘这令巍巍地、活拨拨地不与诸缘作对底是个甚么。校勘来校勘去，校勘到校勘不得处，忽然摸着鼻孔，通身汗下，方知道这个元是自家有的，自历劫以来，不曾变易。所谓道也者，不可须臾离也。又道行住坐卧，不离这个，况覆载之间，头头物物都是这个，亘古亘今只是这个，生天生地只是这个，至於日用平常，动静作息，只是这个。一切有形皆有败壤，性有这个常在。天地虚空亦有败壤，只有这一个不壤。只这个铁眼铜睛觑不破。为甚觑不破，只伤他不曾觌面相逢。纵饶觌面相逢，也是蹉过。且道蹉向甚么处去，不得乱走，毕竟作么会清庵，向这里分明毕似只是欠人承当。倘遇知音，剔起眉毛荐取。咄，昨夜江头新雨过；今朝依旧远山青。颂曰：至道之极，虚无空寂，无象无形，无名无质。视之不见，搏之不得，听之不闻，觅无纵迹，大无不包，细无不入。生育天地，长养万物，运化无穷，隐显莫测。不可知知，不可识识。太上老子，舌头无骨。向此经中，分明露出。多言数穷，不如一默。这便是休更疑惑。
　　德
　　德之一字，亦是强名，不可得而形容，不可得而执持。凡有施设积功累行，便是不德也。只恁么不修习，不用功，死灰槁木，待德之自来，终身无德也。这个德字愈求愈远，愈执愈失。经云：上德不德，是以有德。又云：上德无为而无以为。只这两句多少分明，只是欠人承当。若是个信得及的，便把从前学解见知、声闻缘觉一切掀倒，向平常履践处，把个损字来受用，损之又损，损来损去，损到损不得处，自然玄德昭着，方信无为之有益。经云：不言之教，无为之益，天下希及之。又云：玄德深矣，远矣。会么咦，不离当处常湛然，觅则知君不可见。颂曰：河沙妙德，总在心则。不可施为，何劳修积。愈探愈深，愈执愈失。放下头头，掀翻物物。后己先人，守雌抱一。纯一不杂，其德乃实。修齐治平，皆从此出。妙用难量，是谓玄德。
　　经
　　经之一字，亦是强名。始者圣人为见世人随情逐幻，嗜欲迷真，中心业识之扰攘，灵地无明之炽盛，是以天真丧失，横夭伤残，不能复其本元。於是用方便力，开善诱门，接引群迷，使归正道，故着书设教，强名曰经。经者，径也，众所通行之大路也。虽然读是经者，却不可泥在语言三昧上，亦不可离了此经向外寻求。须是向自己分上，着意把这五千余言细细咀嚼，点点画画，不要放过。忽然嚼得一句半句透，这一部经都在自己，方信道开口不在舌头上。到这裹打开自己宝藏，把出自己经来，横拈倒用，不惟这一部经，至於三十六部尊经，一大藏教典，从头彻尾转一遍，只消一喝，都竟还委悉么。平地起风波，清天轰霹雳，谛听谛听。颂曰：此一卷经，妙用难评。人人本具，物物圆成。堂堂蓦直，坦坦宽平。历劫不变，亘古无更。头头应用，处处通津。未曾举起，已自分明。不是我家真的子，谁人敢向里头行。
　　道可道，非常道，开口即错。名唤做甚么。可名，非常名。唤作一物即不中。无名，道也。天地之始；先乎覆载。有名，强名曰道，万物之母。生生不息。故常无欲，以观其妙；无心运化。常有欲，以观其徼。徼音叫。有意操持。此两者，於不见中亲见，於亲见中不见。同出而异名。一体一用。同谓之玄，体用一源。玄之又玄，形神俱妙。众妙之门。百千法门，皆从此出。
　　右一章　虚无自然真常之道，本无可道。可道之道，非真常之道。元始祖炁，化生诸天，随时应变之道也。道本无名，可名之名，非真常之名。天地运化，长养万物，着於形迹之名也。虚心无为则能见无名之妙，有心运用则能见有名之徼。妙即神也，徼即形也。知徼而不知妙，则不精，知妙而不知彻，则不备。彻妙两全，形神俱妙，是谓玄之又玄。三十六部尊经，皆从此出，是谓众妙之门。且道此经，从甚么处出。咄。颂曰：昆仑山顶上，元始黍珠中。父母所生口，终不为君通。
　　天下皆知美之为美，斯恶矣；恶，乌路切。美是恶之因。皆知善之为善，斯不善已。善是不善之由。故有无相生，有生无，无生有。难易相成，易，以豉切。难事易，易事难。长短相形，长则短，短则长。高下相倾，才有高，便有下。声音相和，有声音，便有和。前后相随。前随后，后随前。是以圣人忘其美恶处无为之事，忘其有无。行不言之教，忘其难易。万物作而不辞，忘物。生而不有，忘形。为而不恃，忘情。功成不居。忘我。夫惟不居，忠其所自。是以不去。去，上声。一切忘尽，真一常存。
　　右二章　美之与恶，善与不善，如影随形，自然相待。至於有无难易，互相倚伏。有美便有恶，有善便有不善，是以圣人不辞不有，不恃不居，彼此两忘，有无不立，是以常存而不去也。此一章发明首章体道之义，使学者知同出异名之理。离此用而即此用，不堕於偏枯也。颂曰：人有美恶，我无彼此。一切掀翻，众泡归水。目前指出千般有，我道其中一也无。
　　不尚贤，绝圣弃智。使民不争；忘我。不贵难得之货，绝巧弃利。使民不为盗；忘物。不见可欲，转物应机。使心不乱。忘情。是以圣人虚其心，全性。实其腹，全命。弱其志，全神。强其骨，全形。常使民无知无欲，空诸所有。使夫知者不敢为。夫，音扶，后同。知，音智。识法者恐。为无为，寂然不动。则无不治。治音持。感而遂通。
　　右三章　不尚贤接上章处无为之事也。谓不矜自己之贤能则民淳，不贵奇货则民富，不见可欲则心定。圣人治平天下，必以修身为本。虚心实腹一节皆修之要，虚心而后志弱，志弱而后无知，无知故能忘我，此不尚贤也。实腹而后骨强，骨强而后无欲，无欲故能忘物，此不贵难得之货也。二理相须，足以了全性命矣。颂曰：实腹真常在，虚心道自存。不劳施寸刃，谈笑定乾坤。
　　道冲而用之，太虚同体。或不盈。不自满。渊乎似万物之宗。不自见。挫其锐不露锋釯。解其纷，不随世变。和其光，不自明。同其尘，不自是。湛兮似若存。常应常静。吾不知谁之子，上无复祖。象帝之先。唯道为身。
　　右四章　上云为无为，故次之以道冲而用之或不盈，谓不自满也。不自满者，必受益。挫锐解纷，虚中忘我之谓也。吾不知谁之子，象帝之先，超虚无之外也。颂曰：不识谁之子，焉知象帝先，为君明说破，太极未分前。
　　天地不仁，无为。以万物为刍狗刍，窗愈切。爱养万物不为主。圣人不仁，效天。以百姓为刍狗。万民归之不为主。天地之间，虚中。其犹橐钥乎？虚用。虚而不屈，无心。动而愈出。应变无穷。多言数穷，数，所各切。说不得。不如守中。虚中而已。
　　右五章　天覆地载，化民育物，可谓至仁。言不仁者，忘其所自也。圣人爱民治国亦复如是，修身养命亦复如是，结上章道冲而用之之义也。颂曰：无底谓之橐，三孔谓之钥，中间一窍子，无人摸得着。摸得着为君，吹出无声乐。
　　谷神不死，虚灵下昧。是谓玄牝。牝，婢忍切。一阴一阳。玄牝之门，一阖一辟。是谓天地根。生天生地。绵绵若存，无休无息。用之不勤。应用不穷。
　　右六章　谷神不死，虚灵不昧也。接上章守中之义也。虚灵不昧，神变无方，阴阳不测，一阖一辟，往来不息，莫知其极。动静不忒，不劳功力，生生化化而无穷。颂曰：阖辟应乾坤，斯为玄牝门。自从无出入，三界独称尊。
　　天地长久无休无息。天地所以能长且久者，无为。以其不自生，无心。故能长久。不迁不变。是以圣人仿天。后其身而身先，忘我。外其身而身存。忘形。非以其无私耶？故能成其私。以其无我，故能成我。
　　右七章　天不自天，地不自地，故生生不息。圣人不自圣，故与天地合德。接上章用之不勤之义也。颂曰：道本至虚，至虚无始，透得此虚，太虚同体。太湖三万六千顷，月在波心说向谁。
　　上善若水，以柔处卑。水善利万物而不争，随方逐圆。处众人之所恶，能容纳秽恶。故几於道。几，平声。合道。居善地，利物。心善渊，容物。与善仁，生物。言善信，应物。政善治，治，平声。化物。事善能，成物。动善时。顺物。夫惟不争，故无尤。物我如一。
　　右八章　接上章后己先人。所谓水者，取柔和谦卑处下之义，利物无争，故无尤。颂曰：无争神寂静，自足气和平。放下这点子，黄河几度清。
　　持而盈之，不如其已。已，音以。天道亏盈而益谦。揣而锐之，不可常保。揣，楚委切。地道变盈而流谦。金玉满堂，莫知能守。鬼神害盈而福谦。富贵而骄，自遗其咎。遗，去声。咎，上声。人道恶盈而好谦。功成，名遂，身退，收拾归来。天之道。天地合德。
　　右九章　持而盈之不如其已，接上章上善若水之义。功成名遂身退，戒盈劝谦之义。颂曰：急走不离影，回来堕堑坑。只今当脚住，陆地变平沉。若解转身些子力，潜藏飞跃总由心。
　　载营魄，不得乱走。抱一能无离。离，平声。二物混成，如母携婴。专气致柔，能婴儿。纯一不杂，反朴还淳。涤除玄览，能无疵。不见不闻，尘浄鉴明。爱民治国，能无为。治，音持。不动不摇，道泰时清。天门开阖，能为雌。出有入无，不伐不矜。明白四达，能无知。黜聪屏智，和光同尘。生之畜之，畜，凶入声。斡旋四德，长养群情。生而不有，功成行满，隐迹潜形。为而不恃，忘其所自，默默昏昏。长而不宰，长，上声。退有余地，一任天更。是谓玄德。道隆德备，脱体全真。
　　右十章　载营魄，犹车载物之喻魄好运动，好驰骋，好刚锐，故曰营魄。魄属阴，阴盛则害阳，情盛则役性。能制伏者，抱一无离。致柔、无疵、无为、为雌、无知，使阴魄不能肆其情。至於魄伏阴消，则神灵性寂也。生之畜之，生而不有，忘其所自，不用拘束，自然不动，如获宝满载而归，故曰载营魄。自抱一以下纯是载营魄之义，接上章功成身退，而续下章三十辐共一毂有车之用也。颂曰：事向无心得，无心也太难。悟来弹指顷，迷后隔千山。
　　三十辐共一毂，犹万法同一心。当其无，数车无车。有车之用辐来辏毂，成车之用。埏埴以为器，埏，扇，平声。和土作器。当其无数器无器。有器之用水土假合，成器之用。凿户牖以为室，开户凿牖。当其无，数室无室。有室之用。户牖通达，成室之用。故有之以为利，以有利无。无之以为用。以无用有。
　　右十一章　以辐辏毂利车之用，即总万法归心，全神之妙也。辐不辏毂，何以名车；法不归心，无以通神。毂虚其中，车所以运行；心虚其中，神所以通变。故虚为实利，实为虚用，虚实相通，去来无碍，即上章载营魄之义也。至於无物可载，毂辐两忘，车复无也，犹心法双忘，神归虚也。器与室并同此义。颂曰：铁壁千重，银山万座。拨转机轮，蓦直透过。要知山下路，但问去来人。
　　五色令人目盲眼被色眩。五音令人耳聋，耳被声惑。五味令人口爽，口被味瞒。驰骋田猎令人心发狂，心为情使。难得之货令人行妨。行，去声。意为物转。是以圣人为腹不为目，为，去声。内境不出，外境不入。故去彼取此。去，羌吕切。收视返听。
　　右十二章上章发明虚用，虚其用则不为声色眩。故次之以五色令人目盲，色声味物皆是根尘。一切世人皆受盗，惟有道者不受他瞒，视听言动，非礼勿为，则六贼化为六神通也，故去彼取此。颂曰：见色神无定，闻声丧太和。掀翻无一事，赤手造弥罗。
　　宠辱若惊，宠是辱先。贵大患若身。贵为患始。何谓宠辱若惊？谛听下文。宠为上，辱为下，宠得也。故居上。得之若惊，无失。失之若惊，有得。是谓宠辱若惊。如是。何谓贵大患若身？设问。吾所以大患者，何哉。为吾有身，为，去声，下同。有身便有患。及吾无身，忘形无累。吾有何患。忘贵无患。故贵以身为天下，外其身者，贵其身者也。若可寄天下；以此为天下，则可寄天下。爱以身为天下，后其身者，爱其身者也。若可托天下。以此为天下，则可托天下。
　　右十三章　接上章为腹不为目，忘我之义。故次之以宠辱若惊。宠辱贵患，互相倚伏。苟能思患而预防之，则终身无患。推此道而治平天下，则天下永无危殆。有国者忧天下，如忧一身，则天下乐推而不厌。颂曰：有辱何尝辱，居荣未必荣。预防无过失，犹更涉途程。争似全身都放下，也无得失也无惊。
　　视之不见名曰夷大象无形。听之不闻名曰希，大音希声。搏之不得名曰微。道隐无名。此三者，不可致诘，如何说得。故混而为一。殊途同归。在上不皦，莫见乎隐。在下不昧。莫显乎微。绳绳不可名，虽有条目，实无名唤。复归於无物。藏身处没综迹。是谓无状之状，不见中亲见。无象之象，象，上声。亲见中不见。是谓忽恍。浑浑沦沦。迎之不见其首，无始。随之不见其后。后，上声。无终。执古之道，无为。以御今之有，统摄万有。以知古始，无为。是谓道纪。因无彰有。
　　右十四章　希、夷、微，道之极也。混而为一，返本也。不皦不昧，和其光也。无象无状，藏其用也。末后一句，总证前三章，而发下章之秘也。颂曰：合这个话靶，难摸难画。八面玲珑，全无缝键。恍忽窈冥中有象，这些消息共谁论。
　　古之善为士者，存其无象。微妙玄通，清浄光明。深不可识。视之不见。夫惟不可识，故强为之容：强，上声。以有会无。豫兮若冬涉川，寒彻骨。犹兮若畏四邻，慎独。俨兮若冰将释，无疑。敦兮其若朴，朴，音扑，如愚。旷兮其若谷，虚中。浑兮其若浊。浑，平声。同尘。孰能浊以动之，徐清？清者浊之源。孰能安以久动之，徐生？静者动之机。保此道者，不欲盈。虚者实之本。夫惟不盈，冲虚。故能弊不新成。埋光铲彩。
　　右十五章　接上章道纪之义。发明后学，存诚致敬，常慎其独，不住於相而抱一，潜虚为日用。至於顿息诸缘，销镕万幻，挠之则不浊，澄之则不清，是谓微妙玄通，深隐也。颂曰：微妙玄通，随人脚转。瞎却眼睛，一物不见。不如归去来，识取虚皇面。
　　致虚极，守静笃。寂然不动。万物并作，吾以观其复。观复知化。夫物芸芸，各复归其根。动极复静。归根曰静，返本。是谓复命，生意存焉。复命曰常，历劫寂尔。知常曰明。古今洞然。不知常，昧了也。妄作，凶。错了也。知常容，大无不包。容乃公，细无不入。公乃王，物无不化。王乃天，理无不通。天乃道，曷有终穷。道乃久。无尽。没身不殆。天地虽变，这个不变。
　　右十六章　接上章善为士者。致虚静笃，复命归根，纯是神妙，共向这里具眼。参学事毕，其或未然，更参末后。颂曰；致虚知妙本，静极见天心。会得个中意，河沙总是金。
　　太上，无上可上。下知有之。众所共知。其次，亲之誉之。可亲可誉，便不自然。其次，畏之。知其畏敬。其次，侮之。全无忌惮。信不足，道难信。有不信。疑心重。犹其贵言。轻诺寡信。功成名遂，默而成之。百姓皆为我自然。不知所自。
　　右十七章　太上谓无上可上。虽下愚皆知有此理才可亲近。有美誉便不自然，畏之者犹其次也，侮之者失道远矣。天真丧失，不能反本，虽教之奚益。言愈多而愈不信，不若默而待之，无为而化之，使其自悟，自然返朴，不言而信也。以治道言之，太上以下不能无为。亲之誉之，有言之教也。畏之者刑禁也。侮之者，上失信也。上失信於民则民不信。犹其贵言，不言之教也。不言之教，无为而成，刑不试而民自服也。至於功业成遂，还淳返朴，则亲誉畏侮俱忘矣。百姓安居乐俗，忘其所自，故曰谓我自然。颂曰：太上元无上，常存日用间。可怜无眼汉，刚道出函关。
　　大道废，有仁义。太朴既散，仁义乃兴。智慧出，有大伪。出，去声。智慧聪明，根尘业识。六亲不和，有孝子。莫若常和。国家昏乱，有忠臣。莫若常治。
　　右十八章　接上章亲誉畏侮之义。与其国乱显忠臣，何若无为民自化。颂曰：聪明迷大本，智慧丧天真。无事常清静，逍遥快活人。
　　绝圣弃智，无为。民利百倍；安静。绝仁弃义，无心。民复孝慈；和顺。绝巧弃利，无欲。盗贼无有。常足。此三者，以为文不足，惟恐信不及。故令有所属。令，去声。属音烛。老，婆心切＃1。见素抱朴，无知无识。少私寡欲。忘物忘我。
　　右十九章　发上章之蕴。圣智仁义巧利一切弃绝，不复见用，则民从其化而返朴也。圣人惟恐后世学者担负不起，属之以易简，曰见素抱朴，少私寡欲，易取於人也。颂曰：莫纵三心乱，无令一念狂。见闻知觉法，无复可思量。
　　绝学无忧。心头无事。唯之与阿，相去几何？唯，上声。不远。善之与恶，相去何若？大远。人之所畏，不可不畏。善恶可畏。荒兮其未央哉。俗人恐学力未至，圣人恐损之未尽。众人熙熙，如享太牢，如登春台。嗜欲无厌。我独怕兮其未兆，如婴儿之未孩，怕，音泊。憺然无欲。乘乘兮若无所归。任运自然。众人皆有余，而我独若遗，贪务者，常忧。忘机者，常乐。我愚人之心也哉，沌沌兮。昏昏默默。俗人昭昭，我独若昏；俗人见藏於外，圣人藏明於内。俗人察察，我独闷闷。闷音门。俗人有分别，圣人无彼此。忽兮若晦，晦，上声。不识不知。漂兮若无所止。无物无执。众人皆有以，我独顽似鄙。众人皆有能，圣人独无能。我独异於人，不与万法为侣。而贵食母。贵在味道。
　　右二十章　绝学者，绝其所有也。故次之绝圣人后。俗人务学於事，益其所闻，惟恐进学不精，故常忧。圣人弃绝所有，惟务於味道，如求食於母，守雌抱一而已，故无忧也。是谓绝学无忧。颂曰：才言绝学，开口便错。广识多知，转转不觉。人间万事都忘却，犹落他家第二机。
　　孔德之容，无所不容。惟道是从。於法自在。道之为物，惟恍惟忽。本然之天。忽兮恍，其中有象；此天混然。恍兮忽，其中有物。此天洞然。窈兮冥，其中有精；此天常存。其精甚真，纯一无伪。其中有信。活泼泼地。自古及今，其名不去，去，羌吕切。历劫常存。以阅众甫。万物资始。吾何以知众甫之然哉？以此。
　　右二十一章　上章云我独异於人，德之大也。故次之以孔德之容，言其广纳包容。所谓道之为物，果何物乎？有象有物有精，果有乎？若谓有，未具参学眼，若谓无，亦未具参学眼，毕竟作么会咄。颂曰：亘古一物，了无人识。剔起眉毛，虚空露骨。设若拟议，踌躇照管，当空霹雳。
　　曲则全，不材者寿。枉则直，屈己者伸。洼则盈，洼，乌瓜切。谦则受益。弊则新，晦则自明。少则得，知止常足。多则惑事繁则乱。是以圣人抱一为天下式。一能统众。不自见，故明；弊则新。不自是，故彰；洼则盈。不自伐，故有功；枉则直。不自矜，故长。曲则全。夫惟不争，守柔。故天下莫能与之争。混而为一。古之所谓曲则全者，岂虚言哉。是真实语。诚全而归之。全其本然。
　　右二十二章　曲全枉直，洼盈弊新，接上章孔德之义也。不自见以下，皆戒盈劝谦之义也。谦下故无争，无争则全其本然，抱元守一，复归无极也。故曰诚全而归之。颂曰：莫管他人短，休矜自己长。短长无二见，遍界不能藏。
　　希言自然。开口不在舌头上。飘风不终朝，狂则不久。骤雨不终日。躁则不长。孰为此者？是谁主宰。天地。众所共知。天地尚不能久，天地尚尔。而况人乎？不可躁暴。故从事於道者，顺理合辙。道者同於道，一体同观。德者同于德，不生一见。失者同於失。无有分别。同於道者，道亦乐得之，我同於道，道亦同我。同於德者，德亦乐得之；乐，音烙，上下并用。我同於德，德亦同我。同於失者，失亦乐得之。我同於失，失亦同我。信不足，有不信。我疑於物物亦疑我。
　　右二十三章　希言自然，接上章不争之义。谓不自见，是不言而善应。飘风骤雨，言妄动躁进不久远之喻。从事於道者，和顺於道德，混同於事物，自然感通於物，物亦自然相应也。苟或言不合道，妄有作为，不能取信於人，反为人轻忽也。《易系》云：言行，君子之枢机，荣辱之主也，可不慎乎。颂曰：道不异於人，人自以为异。一佛一切佛，心是如来地。
　　跂者不立，跂，音伎。躁进无功。跨者不行，欲速不达。自见者不明，不能晦德。自是者不彰，不能谦下自伐者无功，不能克己。自矜者不长。不能含容。其於道也，曰余食赘行。赘，朱芮切。行，去声。残饭赘疣。物或恶之，恶，乌路切。众所不美。故有道者不处。达者反是。
　　右二十四章　此章总证前三章。跂者不立，跨者不行，即飘风练雨之谓也。自见自是，自矜自伐，浑是私意。私意确则害公，何可久也，故有道者不处。余食赘行，不美也。颂曰：跂立元为妄，跨行本是狂。假饶成得事，到底不如常。
　　有物混成，此天混然。先天而生，此天洞然。寂兮寥兮湛然常寂。独立不改，超然独存。周行而不殆，运化无穷。可以为天下母。生育长养。吾不知其名，本无名唤。字之曰道，因物立名。强为之名曰大。强，上声。无有限量。大曰逝，无有疆界。逝曰远，无有边际。远曰反。收拾归来。故道大，太虚无体。天大，法道。地大，法天。王亦大。法地。域中有四大，更有大么。王居其一焉。三界独称尊。人法地，无不载。地法天，无不容。天法道，无不周。道法自然。
　　右二十五章　接上章有道不处，於此发明处道之工夫也。有物混成以下一节，全首章体道之要。四大以下，纯是神妙。人只知域中有四大，殊不知自己一物更人。颂曰：天地虽大，亦有败壤。唯有这个，历劫常在。圣而不可知之者，尽在如如不动中。
　　重为轻根，轻生於重。静为躁君。静主於动。是以君子终日行不离辎重。不敢轻为。虽有荣观，宴处超然。常应常静。奈何万乘之主，而以身轻天下。担荷不起。
　　轻则失臣，轻进失身。躁则失君。贪荣取辱。
　　右二十六章　重者，不可轻忽也。轻则失臣，躁则失君，犹跂者不立，跨者不行之谓，亦飘风骤雨之喻。不离辎重，克负担荷也。宴处超然，转物也。明上章法道之义，总结二章体道之说，而续下章善行之要也。颂曰：躁进那能久，轻为了不成。脚跟不点地，犹更涉途程。
　　善行无辙迹，辙，直列切。举步不在脚跟。善言无瑕谪，开口不在舌端。善计不用筹策，一彻万融。善闭无关键而不可开，全无缝罅。善结无绳约而不可解。解，上声。全无击累。是以圣人常善救人，故无弃人，修己安民。常善救物，故无弃物。随机利物。是谓袭明。明了相续。故善人，不善人之师；教人为善。不善人，善人之资。警人反善。不贵其师，无善可为。不爱其资，无过可改。虽智大迷，屏智如愚。是谓要妙。任运自然。
　　右二十七章　尽前章之蕴。谨於言行则无迹无谪，心之计其可算，心之闭其可开，心之结其可解，道心坚固如此，则无善不善之分。师与资两忘，黜聪屏智，终日如愚。颂曰：举步不在脚，善结非千手。摸着鼻孔尖，通身都是口。若能於此善参详，七七元来四十九。
　　知其雄，守其雌，不自大。为天下溪。万派归源。为天下溪，常德不离，打成一片。复归於婴儿。炁全。知其白，守其黑，不自见。为天下式。万法归一。为天下式，常德不忒，准的不差。复归於无极。神全。知其荣，守其辱，不自贵。为天下谷。万有归空。为天下谷，常德乃足，湛然圆满。复归於朴。朴，音扑。性全。朴散则为器，施之於物。圣人用之，以为官长设教化人。故大制不割。不言之教。
　　右二十八章　守雌守黑守辱，不见自己之明，接上章虽智大远之义。婴儿太极太朴，天下之大本，惟守雌抱一，则能返本。治国以此，不假裁制，民自淳而物自朴也。颂曰：白里存乎黑，雄中抱一雌。绵绵功不间，男解养婴儿。
　　将欲取天下而为之者，错。吾见其不得已。已音以。利御寇，不利为寇。天下神器，不可为也。动着祸生。为者败之，贪他底，着他底。执者失之。讨便宜，落便宜。凡物一切有相。或行或随，或煦或吹，或强或羸，或载或隳。有此便有彼，切忌随他去。是以圣人去甚，去，上声。无为。去奢，无欲。去泰。无执。
　　右二十九章　无为则无事，有为便有事。执者失，为者败，有为之戒也。强羸载隳，互相倚伏，如影随形，才有成便有败。是以圣人去贪甚，去奢侈，去骄泰，深戒后世。颂曰；行随煦吹，强羸载隳，中间主宰，不知是谁。着衣吃饭寻常事，何须特地却生疑。
　　以道佐人主者，无为。不以兵强天下，以慈卫之。其事好还。还，音旋。善恶皆报。师之所处，刑棘生焉。心兵起处，灵地荒芜。大军之后，必有凶年。魔军驰骋，精气耗散。故善者果而已，已音以。有断则生。不敢以取强。以柔待之。果而勿矜，去甚。果而勿伐，去奢。果而勿骄，去泰。果而不得已，颠沛必於是。是果而勿强。放倒剎竿。物壮则老，兵强则不胜。是谓不道，错。不道早已。永失真道。
　　右三十章　接上章去奢泰之义。以道佐人主者，不尚兵武。善恶皆有报，戒后世有国有家者，守雌抱一，勇於不敢。至於不得已，亦不敢取强，故曰善者果而已。颂曰：莫纵三心乱，常教志帅安。忽然违野战，一箭定天山。
　　夫佳兵不祥之器，大兵之后，必有凶年。物或恶之，恶，乌路切。师之所处，荆棘生焉。故有道者不处。处，上声。心兵不起。君子居则贵左，主柔。用兵则贵右。主刚。兵者不祥之器，武以讨叛。非君子之器，君子常治。不得已而用之，恬澹为上。以慈卫之。胜而不美，不得已。而美之者，要功也。是乐杀人。乐，五教切。肆其刚勇。夫乐杀人者，为之种祸。不可得志於天下。造物不容。吉事尚左，主生。凶事尚右。主杀。偏将军居左，尚柔。上将军居右，尚刚。言以丧礼处之。不祥之器。杀人众多，不得已。悲衰泣之。一曰慈。战胜，以丧礼处之。如丧考妣。
　　右三十一章　不以兵强天下，故次之以兵者不祥之器，圣人於此深戒。万世之下，有国之君以无为清静，治化自然，家国咸宁。虽有甲兵，无所陈之，永无争夺之患也。颂曰：默默清玄境，澄澄养太和。倒携三味剑，顺化五阴魔。
　　道常无名，虚无自然。朴虽小至微。天下不敢臣。至尊。侯王若能守，抱一。万物将自宾。无不服。天地相合，惟德是辅。以降甘露，和气所致。民莫之令而自均。令，去声。自然和平。始制有名，立法制度。名亦既有，示之好恶。夫亦将知止。使之知禁。知止，所以不殆。知足故常乐。譬道之在天下，止於至善。犹川谷之於江海。止於卑下。
　　右三十二章　上章云有道者不处，此云道常无名，朴虽小，天下不敢臣，发明有道者所处之要也。有道之士外处车下，内抱一真，万物自然，化天理自然，合神变，无穷。烦曰：会得无各朴，方能纵复收。便将大千界，撮在一毫头。
　　知人者智，见於外。自知者明。见於内。胜人者有力，勇於敢。自胜者强。勇於不敢。知足者富贫亦乐。强行者有志。始终不殆。不失其所守者久，志力愈坚，命基愈固。死而不亡者寿。寿，上声。真一常存。
　　右三十三章　知人胜人，明於外也。自知自胜，存於内也。证前三章用武之戒也。知足者贫亦乐，力行者无不见，固守者无危殆，内明者出生死。死而不亡者，真一常存。颂曰：见物不见性，知人不自知。个般无学辈，犹道得便宜。
　　大道泛兮，广大悉备。其可左右。无限量。万物恃之以生而不辞所过者化。功成不名有，所存者神。爱养万物而不为主。忘其所自。常无欲，寂然不动。可名於小。芥子纳须弥。万物归之而不为主，任运自然。可名於大。须弥纳芥子。是以圣人终不为大芥子里藏身。故能成其大。不可称量。
　　右三十四章　大道泛兮，谓极广大，尽精微，靡所不备也。万物恃之以生而不辞以下，接上章不失其所守者久之义也。以之治国则不失其所守，以之修己则死而不亡，故曰其可左右。颂曰：大道诚难测，虚空不可量。寥寥成一片，何处是封疆。
　　执大象，象，上声。视之不见。天下往。万民服。往而不害，万物遂。安平泰。万化安。乐与饵，乐，音药。声味俱美。过客止。客过则止。道之出口，淡乎其无味。出，去声。无声无臭。视之不足见，大象无形。聪之不足闻，大音希声。用之不可既。道隐无名，用之无尽。
　　右三十五章　上章末后句云故能成其大，故次之以执大象天下往，谓全其无象，民物移心归往也。乐与饵，声味俱美，丧其无象，安能久乎。道之出口，无味无象，无声无色，以其无体，故应用无尽。颂曰：泥牛喘月，木马嘶风。观之似有，觅又无综。清庵拄杖子，画断妙高峰。
　　将欲歙之？必固张之固张必歙。将欲弱之，必固强之固强必弱。将欲废之，必固兴之，固兴必废。将欲夺之，必固与之。固与必夺。是谓微明。几微先兆。柔弱胜刚强。柔弱常和，用刚必败。鱼不可脱於渊，人安可离於道。国之利器，不可以示人。有利则有害。
　　右三十六章　执大象则能见事之几微。才见固张，便知将歙，未萌先兆，未举先知，非天下之微明，其孰能及此。学道之士，存其无象，守其至柔，与物无竞，则自然知几。苟用刚暴，尚权谋智术，求其胜物，非道也哉。比如鱼本水中物，求异群鱼欲脱於渊，可乎？既不可，则人亦不可尚权。尚权者，反常也，如鱼离渊必死。国之利器不可示人，即孔子所谓可与立不可与权同一义。圣人用权，反常合道，尚不可轻为，而况常人乎？可不戒哉。颂曰：眼若流星，机如掣电。瞻之在前，忽然不见。十方通塞中，光明无不遍。
　　道常无为，而无不为。寂然不动，感通天下之故。侯王若能守，万物将自化。上以风化下。化而欲作，吾将镇之以无名之朴。作，做，入声。我无欲而民自朴。无名之朴，亦将不欲，我好静而民自正。不欲以静，使夫知者不敢为。天下将自正。为无为。则无不治。
　　右三十七章　真常之道本无为，有为即非常道，接上章微明之义。天地无为，万物生成，圣人无为，万民安泰。以修炼言之，都无作为，於安静之时存其无象，毫发之动便要先觉，既觉便以无名朴镇之。朴本无形，又曰无名，谓空也。道无为，朴无名，心无欲，则自然复静也。静之又静，天下将自正。颂曰：有作皆为幻，无为又落空。两途俱不涉，当处阐宗风。
　　道德会元卷上竟
　　＃1 此处疑有误。 
　　道德会元卷下
　　都粱清庵莹蟾子李道纯元素述
　　上德不德，不尚己德。是以有德其德愈大。下德不失德，执着己德。是以无德。其德愈失。上德无为而无以为，寂然不动，感而遂通。下德为之而有以为。以德求感，有所作为。上仁为之而无以为，施仁及物，本无作为。上义为之而有以为以义接物，有所作为。上礼为之而莫之应，以礼齐物，终不能齐。攘臂而仍之。攘，如羊切。力挽之，愈不齐。故失道而后德，近道。失德而后仁，近德。失仁而后义，近仁。失义而后礼。近义。夫礼者，不淳。忠信之薄不厚。乱之首也。不齐。前识者，道之华，求奇不实。愚之始也。失道。是以大丈夫处其厚不处其薄，尚质实，不求识。居其实不居其华。尚诚实，不尚礼。故去彼取此。去，羌吕切。舍妄从真。
　　右三十八章　上章云道常无为，故次之以上德不德。上德无为，故合道。下德有为，不合道。仁义犹近德，可为进道之阶。礼者，纯是作为多不实，以礼齐物，物转不齐。盖有为终有失也。执之不失，亦可渐入佳境，自仁义而反德，自德而反道，直造无为也。前识者，智识也。智识者，失道之始。故曰道之华，有道者不处。颂曰：未得超三界，如何出五常。五常归罔象，独步谒虚皇。
　　昔之得一者，得一万事毕。天得一以清，湛然常寂。地得一以宁，寂然不动。神得一以灵，混然成真。谷得一以盈，绰然有余。万物一以生，自然发育。侯王得一以为天下贞。泰然安固。其致之，一也。天无以清将恐裂，星辰失度。地无以宁将恐发，山岳崩颓。神无以灵将恐歇，阴阳失节。谷无以盈将恐竭，闭塞不通。万物无以生将恐灭，和气耗散。侯王无以贞贵高将恐蹙家国危殆。故贵以贱为本，一也。高以下为基。一也。侯王自谓孤寡不毂，常抱其一。此其以贱为本也。一为万象主。非乎？岂不然哉。故致数车无车，数，音所。数我无我。不欲碌碌如玉，落落如石。贵贱两忘。
　　右三十九章　上章云去彼取此，谓去其末而取其本也。本者何？一也。一者，天地之始，万物之母，大道之用。侯王若能守，万物自然归往也。自谓孤寡不毂，自卑升高不忘本也。不欲碌碌如玉、落落如石，贵贱两忘，惟抱一也。数车之名件，无一名车者。数我之一身，无一名我者。毂辏合一则名车，四大合一则名我也。颂曰：得一非为妙，还虚未是玄。梦中知是梦，天外莫寻天。
　　反者道之动，神一出便收来。弱者道之用。专气致柔。天下万物生於有，有名，万物之母。有生於无。无名，天地之始。
　　右四十章　反者道之动，接上章贵以贱为本也。万物生於有，有生於无，即数车无车之说。只这有无相生之理，多少学人不知端的。且道如何是有无端的意？看颂日：有象非为有，无形未是无。有无俱不立，犹是堕偏枯。无有有无中得趣，方知胡子没髭须。
　　上士闻道，勤而行之；上士一决一齐了。中士闻道，若存若亡；中下多闻多不信。下士闻道，大笑之。因何信不及，只为太分明。不笑，不足以为道。大迷之下，必有大悟。故建言有之：才闻两片，露出肝肠。明道若昧，含华隐曜。进道若退，瞻前顾后。夷道若类和光同尘。上德若谷，虚以受人。大白若辱，卑以自牧。广德若不足满而不溢。建德若偷，偷，音俞，叶渝。密而不露。质真若渝应变无方。大方无隅，不露圭角。大器晚成，不有其功。大音希声，叩之即应。大象无形。莫见乎隐。道隐无名，莫显乎微。夫唯道，善贷且成。忠恕而已。
　　右四十一章　上章云有无相生，非高上之士不容无疑，故次之以上士闻道。夫道若昧、若退、若类、若偷、若渝，不可得而见，闻可笑之由。惟高上之士禀性冲虚，故能超然直入，不言而信，无为而成之也。中人以下未免半疑半信，下愚不肖者不惟不信，又且笑而侮之也。善贷且成者，贷下士笑侮之过，而成上士勤行之功也。虽下愚不肖，一觉其初，便可反善，人之不善，何弃之有。颂曰：至道元容易，人心自谓难。中人犹拟议，下士转颟顸。莫颟顸星在，秤兮物在盘。
　　道生一，虚无生一气。一生二，一气判阴阳。二生三，阴肠成三才。三生万物。三才生万类。万物负阴而抱阳，成象於天，成形於地。冲气以为和。察气於中和。人之所恶，惟孤寡不毂，一无隅，众人之所忌。而王公以为称。自谓孤寡。故物一切有象。或损之而益，谦者受益。或益之而损。满者必覆。人之所教，无非为善。亦我义教之。我亦如是。强梁者不得其死。强大者，死之徒。吾将以为教父。不善人，善人之资。
　　右四十二章　一者，万物之母。人之所恶谓一无偶，孤寡不毂也。王公大人不忘其本，以是自称，卑下谦损也。谦损者，必受益，强大者，必招祸。圣人设此，戒人克己行谦，见不善而内自省也。颂曰：好胜常逢敌，行谦久处安。柔和为日用，处处王京山。
　　天下之至柔，驰骋天下之至坚。软能蚀坚。无有入无间。贯金透石。吾是以知无为之有益。谦损受益。不言之教，默而信之。无为之益，无为而成之。天下希及之。知音者鲜。
　　右四十三章　上章孤寡不毂，至谦也，故次之以至柔。谓柔弱胜刚强，损中有益，损之又损，以至无为。不言而可信，无为之益，世鲜及之。颂曰：触来勿与竞，事过心清凉。只这清凉境，乾坤不覆藏。
　　名与身，孰亲？名高辱身。身与货，孰多？财多害己。得与失，孰病？得宠思辱。是故甚爱必大费，贪他底，着他底。多藏必厚亡。讨便宜，落便宜。知足不辱，足止贪。知止不殆，畏止祸。可以长久。知足常足。
　　右四十四章　上章无为之益，谓有为则有损也。故次之以名与身孰亲。名货得失皆有为也，终不长久。惟知足知止，可以长久。颂曰：世间一切有，到底不长久。摄伏猕猴心，听取狮子吼。若能运出家中宝，啼鸟山花一样春。
　　大成若缺，其用不弊，弊，叶韵作鳖。不自显，故无坏。大盈若冲，其用不穷。不自满，故无尽。大直若屈，直而不肆。大巧若拙，为而不恃。大辨若讷。光而不曜。躁胜寒，躁暴者焚。静胜热，安静者凉。清静为天下正。人能常清静，天地悉皆归。
　　右四十五章 上章知足不辱，故次之以大成若缺。德有余而为不足者寿，财有余而为不足者鄙。大成若缺，大盈若冲，至於若屈若拙若讷，皆德有余而为不足，用之无尽也，故为天下正。颂曰：人情多聚散，世道有兴衰。惟有真常在，古今无改移。
　　化天下有道，情逐性。却走马以粪，意马闲，灵苗秀。天下无道，性逐情。戎马生於郊。意马狂，心地荒。罪莫大於可欲，取辱之由。祸莫大於不知足，陷身之端。咎莫大於欲得。杀身之本。故知足之足，常足。知足者贫亦乐。
　　右四十六章　上章清静为天下正，故次之以天下有道。有道则清静，清静则天下正，天下正则罢兵事、务农事，故曰却走马以粪。无道则不清静，不清静则天下不正，则用威武征伐，故曰戎马生於郊。曰罪曰祸曰咎，皆欲心所致，故结句云知足常足，以修身言之。清静则欲心止，欲心止则意大定，故曰却走马以粪。不清静欲心不止，欲心不止则意马狂，故曰戎马生於郊。颂曰：不见可欲，使心不乱。急走回来，救得一半。天下本无事，人心自着忙。
　　不出户，知天下；反穷诸己。不窥牖，见天道。回光返照。其出弥远，其知弥少。外事有限。是以圣人不行而至，不移一步到长安。不见而名，不见一物即如来。不为而成。不动一毫成正觉。
　　右四十七章　不出户知天下，言有道之士知内不知外，接上章之义。知内不知外，则无所不知，见内不见外，则无所不见。若只知外见外而忘其内者，知见浅狭矣。颂曰：朝游南岳，暮宿苍梧。倏忽千里，不曾离渠。踏破铁鞋无觅处，得来全不费工夫。
　　为学日益，精进。为道日损，减损。损之又损，一切损尽。以至无为，无损可损。无为而无不为。无不克。取天下常以无事，事向无心得。及其有事，有心便不得。不足以取天下。有为终有尽。
　　右四十八章　不出户知天下，内知也。其出弥远，外事也。故次之为学日益。言无学者求其增益，为道者事事减损。《易》云：山下有泽损，君子以惩忿窒欲。正谓此也。至于无忿可惩，无欲可损，以至无为，则万民化而天下归往也。苟或妄有作为，则民乱而难治，故曰不足以取天下。颂曰：有学头头昧，无为事事差。学为俱绝断，损益任从他。莫笑我侬穷相态，从来贼不打贫家。
　　圣人无常心，任用无方。以百姓心为心。随机应感。善者吾善之，从而为善。不善者吾亦善之，使之反善。德善。全其至善。信者吾信之，从而为信。不信者吾亦信之，使之反信。德信。全其至信。圣人在天下惵惵，惵音牒，兢兢业业。为天下浑其心。浑，平声。殊途同归。百姓皆注其耳目，容止可观，作事可法。圣人皆孩之。天下一家。
　　右四十九章　上章云无事取天下，故次之以圣人无常心。所谓无常心者，随机应感，不逆民物之情。故百姓遵圣人之言，行圣人之行，从圣人之化，天下同一心也。颂曰：信者从他信，善者从他善。若能如是知，却成颠倒见。颠倒见三界，十方成一片。
　　出生入死，忿欲生死之门。生之徒绝忿欲，十有三，水火济。死之徒纵忿欲。十有三，水火不济。人之生，皆赖水火。动之死地水火相违。亦十有三。水成数六，火成数七。夫何故？忿欲使然。以其生生之厚。忿欲不止，贪生无厌。盖闻善摄生者，无忿欲。陆行不遇虎兕，兕，序姊切。内省不疚，何忧何惧。入军不被甲兵，心无挂碍，故无恐怖。兕无所投其角，虎无所措其爪，兵无所容其刃。不厚其生，焉能有死。夫何故？身非我有，死奈我何。以其无死地。忘其生死。
　　右五十章　柔弱生之徒，强大死之徒。柔弱者则能惩忿欲，强大者为忿欲所使。能惩忿则火降，窒欲则水升。水火既济则生，故曰生之徒。起忿则无明火炽，纵欲则若海波翻，水火相违则死，故曰死之徒。强大者贪生无厌，柔弱者视死如归，既不以死为死，虎兕甲兵於我何害。以丹道言之，水火既济，圣胎凝矣。颂曰：涅盘心易晓，差别智难明。既无差别智，安有死和生。
　　道生之，元始祖气。德畜之，畜，凶入声。化生诸天。物形之。在天成象。势成之。在地成形。是以万物一切有象。莫不尊道而贵德。皆从道生。道之尊，德之贵，越古超今。夫莫知爵而常自然。不言善应。故道生之畜之，神全。长之育之，气全。成之熟之，精全。养之覆之。形全。生而不有，忘机。为而不恃，忘情。长而不宰，忘物。是谓玄德。合道。
　　右五十一章　善摄生者，以其无死地，故次之以道生之言。道本无形，因生育天地而形可见，道本无名，因长养万物而名可立。一切有相，受命于天，成形於地，禀气於中和，皆道之应也，故万物莫不尊道而贵德。颂曰：可道非常道，无为却有为。为君明说破，众水总朝西。夜来混沌撷落地，万象森罗总不知。
　　天下有始，无名，天地之始。以为天下母。有名，万物之母。既知其母，知本。以知其子便知末。既知其子，知未。复归其母。及本。没身不殆。常在。塞其兑，内境不出。闭其门，外境不入。终身不勤。不劳而治。开其兑，内境出。济其事，外境入。终身不救。永失真道。见小曰明，知几知微。守柔曰强。软能蚀坚。用其光，物来斯照。复归其明放去收来。无遗身殃，遗，音谓。切忌随他去。是谓袭常。直下承当。
　　右五十二章　道生之言道之始也，故次之天下有始。末后一句最极切，修真至士当向这里真眼，莫教蹉过。颂曰：不收不放，无上可上，清浄自然，本来模样。更问第一义如何，向道有言皆是谤。
　　使我介然有所知，未举先觉。行於大道。无为。惟施是畏。识法者恐。大道甚夷，坦平蓦直。而民好径。好，去声。行险以侥幸。朝甚除，朝，音潮。事繁即乱。田甚芜灵地荒芜。仓甚虚。灵地空竭。服文彩，贪。带利剑，嗔。厌饮食，痴。财货有余，欲心不止。是谓盗夸。三毒扰攘。非道也哉。错。
　　右五十三章　上章云袭常，谓密用常道也，故次之以使我介然有所知。有所知则能直下承当而密用，若无所知则不能密用，妄有作为。内为根尘所蔽，外被业识所眩，兼无明，三毒为挠，非道也哉。颂曰：弄巧成拙，多烦早老。金玉满堂，焉能常保。若於日用颠倒行，大地尘沙尽成宝。
　　善建者不拔，拔，音跋。根深。善抱者不脱，蒂固。子孙祭祀不辍。绵远。修之於身，身修。其德乃真；全真。修之於家，家齐。其德有余；宽裕。修之於乡，乡修。其德乃长；久远。修之於国，国治。其德乃丰；淳厚。修之於天下，天下平。其德乃普。道泰。故以身观身，内有一尘，其德不真。以家观家，有一不顺，其德无余。以乡观乡，有一不化，其德不长。以国观国，有一不善，其德不丰。以天下观天下。有一小人，其德不普。吾何以知天下之然哉？以此。反求诸己。
　　右五十四章　上章云使我介然有所知，有所知则道心坚固，不失其守，故次之．以善建者不拔也。以之修身观心察性，心定则身之修也，以之治国观民察己，民化则国之治也。天正有一不善，则是自己政化不善也。《书》云：百姓有过，在于一人。此之谓也。反观诸己，心有一尘染着，则是我之性天未明也。颂曰：观国非容易，观身意更深。海枯终见底，人死不知心。
　　含德之厚，退藏於密。比於赤子。纯一不杂。毒虫不螫，猛兽不攫，玃鸟不搏。螫，音释。攫、玃，并厥缚切。我忘於物，物亦忘我。骨弱筋柔而握固。筋，音斤。神全。未知牝牡之合而作，，最平声。精全。精之至也。自然。终日号而不嘎号，平声。气全。和之至也。柔和。知和曰常，此天混然。知常曰明，此天洞然。益生不祥，益则有损。心使气曰强。气动则刚。物壮则老，刚则易折。是谓不道。错。不道早已。丧失天真。
　　右五十五章　善建者不拔，德之厚也。故次之以含德之厚比於赤子者，不失赤子之心也。赤子之心纯一不杂，无害於物，物亦不能害。不知有男女之别，其绞亦作，精气所至也，虽作而无心，故能全其至精。终日号啼，其声不变，冲和所致也。修身以此，则能全其本然，是谓含德之厚。苟失其赤子之心， 作而心动，天真丧也。赤子之心既发，便不自然，发而不远，而知觉亦可反常，故曰明。苟不知觉而纵其所欲，日增日盛，精气耗散，故曰不祥。血气既盛，又纵心而使之，愈盛也。气血盛则形衰矣，是谓不道，不道则早已也。颂曰：欲识混元面，先存赤子心。此心常不昧，法体证黄金。
　　知者不言，默而成之。言者不知。口头三昧。塞其兑，无言。闭其门，无见。挫其锐无争。解其纷，无事。和其光，无我。同其尘，无人。是谓玄同。一以贯之。故不可得而亲，忘情。不可得而疏；忘形。不可得而利，忘物，不可得而害；忘机。不可得而贵，忘有。不可得而贱。忘无。故为天下贵。一切忘尽，真常独存。
　　右五十六章　含德之厚则能缄默，故次之以知者不言。非不言也，无可得而说也。尹真人云：非道不可言，不可言即道。正谓此也。予谓多言获利，不若默而无害也。噫。颂曰：绝利终无害，无亲便不疏。多言应有失，争似觜卢都。
　　以正治国不偏不倚。以奇用兵，无计无谋。以无事取天下。无为无执。吾何以知其然哉？以此。性彻理融。天下多忌讳，而民弥贫。利欲所惑。民多利器，国家滋昏。奇货所眩。人多伎巧，奇物滋起。末伎所迁。法令滋彰，盗贼多有。法出奸上。故圣人云：我无为而民自化，不尚权谋。我好静而民自正，不用利器。我无事而民自富，不贵奇货。我无欲而民自朴。朴，蒲卜切。以正治国。
　　右五十七章　上章云知者不言，得其正也。故次之以正治国也。多忌讳，多利器，多伎巧，多法令，皆不正也。上无忌讳则民裕，绝权谋则民化，薄税敛则民富，道之以德则民朴。无为无事，无欲好静，皆正也。以此治国，则海晏河清；以此行道，道泰时亨；以此修身，气固神凝。一人正，万民皆正；一心正，万化皆正；一身正，万事皆正。正之义大矣哉。颂曰：着意头头错，无为又落空。自从心路绝，无日不春风。
　　其政闷闷，闷音门。无为宽裕。其民淳淳；质朴有余。其政察察，有为严谨。其民缺缺。缺，音轧。贪婪无足。祸兮福所倚，畏祸则福必至。福兮祸所伏。忽福则祸必至。孰知其极，祸福无门，惟人自召。其无正耶？惟正可守。正复为奇，恃正则为奇。善复为妖。矜善则为妖。民之迷，与道相反。其固日久。迷远不复。是以圣人方而不割，方正其身，使心自化。廉而不秽，清廉其德，使民自化。直而不肆，梗直其行，使物自化。光而不曜。含畜其光，天下化成。
　　右五十八章　上章无为无事，使民自化，宽大之治也。故次之以其政闷闷。是谓上宽裕则民淳实，上多事则民昏暴。闷闷，宽也。察察，谨也。宽则得众，尽法无民。祸福相倚，正奇相待，善妖相反，理之然也，可不戒诸。修福不如远祸，用正不若闲邪。正虽为善，苟自矜为奇德，则反为妖。正之为正，斯不正已。善之为善，斯不善已。是以圣人方正其身，刑罚清而万民服；清廉其德，不恶而严；梗直其行，和而不流。清明在躬，虑其太察，自昭明德，故结句云光而不曜。学者洞此，长生久视之道得矣。颂曰：倚善功难遂，矜奇事转迷。世间无限事，伶利不如痴。
　　治人事天，存心养性。莫若啬。啬，音色。凡事从俭。夫惟啬，夫谓早服。妙在机先。早服谓之重积德。含德之厚。重积德则无不克，无所不至。无不克则莫知其极，广大悉备。莫知其极，可以有国。天理在我。有国之母，可以长久。生生不穷。是谓深根固蒂，性海弥深、命基永固。长生久视之道。曷有终穷。
　　右五十九章　接上章其政闷闷之义。治人事天莫若从俭。以国言之，省刑罚，薄税敛；以身言之，省言语，节饮食；以心言之，省思虑，绝视听。尽其心，养其性，可以事天也。颂曰：生事事生，省事事省。不省不生，断综绝影。云在岭头闲不彻，水流涧下太忙生。
　　治大国，若烹小鲜。挠之则糜。以道莅天下，莅、音利。清静无为。其鬼不神。阴魔俛首。非其鬼不神，其神不伤人。邪不干正。非其神不伤人，圣人亦不伤人。大制不割。夫两不相伤，形神俱妙。故德交归焉。道德感通。
　　右六十章　以正治国，其政闷闷，治人事天，皆治大国之义。小鲜者，细小之鱼也。譬如烹鲜，挠之则糜，言治平天下，挠之则乱也。以无为正其心，以清静养其性，卑以自牧，则民心悦服，天下归往也。往而不害，天下和平，使刚暴无以施其能，鬼不神也。至於化暴从善，虽有强能，而无害物之心，圣人亦不加刑於小人，上下以德相交，故两不相伤。以之修身，清浄无为为本，则情欲绝而阴魔消散，形存寿永，精复神全，此长生久视之道也。颂曰：本自见成，何须扭捏。才着一毫，眼中着屑。一句合头机，万载击驴橛。
　　大国者下流，上善若水。天下之交，众高附下。天下之牝。众刚附柔。牝常以静胜牡，静为躁君。以静为下。众动附静。故大国以下小国，则取小国；以大就小。小国以下大国，则取大国。以小事大。或下以取，小必归大。或下而取。大必纳小。大国不过欲兼畜人，畜，凶入声。谦卑接下。小国不过欲入事人。卑顺承上。夫两者上逊下顺。各得其所欲，各当其分。故大者宜为下。高以下为基。
　　右六十一章　接止章德交之义。下流者如水之卑下，则众水归之。柔胜刚，静胜动。圣人卑谦自牧，安静应物，则天下化成。上以下下下，下以下顺上，上逊下顺，德交归焉。修身以此，心愈下而道愈高，身愈退而德愈进，谦尊而光，卑而不可踰，故曰大者宜为下。颂曰：大不做大，小不做小。好笑好笑，当面讳了。等闲伸出无为手，不动干戈定太平。
　　道者，万物之奥，无所不容。善人之宝，至尊至贵。不善人之所保。皆赖道应。美言可以市，足以悦众。尊行可以加人。行，去声。足以出众。人之不善，我亦善之。何弃之有？亦可使之反善。故立天子，置三公，作之君，作之师。虽有拱璧以先驷马，非宝非贵。不如坐进此道。道尊德贵。古之所以贵此道者，善人之宝。不日求以得，见成有底。有罪以免耶？不贵於人。故为天下贵。善贷且成。
　　右六十二章　接上章之义。奥者，大也。宝者，贵也。保者，万物恃之以生也。虽下愚不肖者未尝离也。举动应酬，无非此道。百姓日用而不知者，为尘识所昧。立天子置三公，作之君作教师，教化下民，使不善者从其化，拱璧驷马见不足为贵，不如坐进此道。修己以安百姓，先之以敬让而民不争，陈之以德义而民兴行，示之以好恶而民知禁。是以圣人常善救人，故无弃人。求则与之，有罪宥之，不责於人，有罪以免，故天下尊之也。颂曰：终日忙忙走，回头便到家。悟来无一事，不会乱如麻。
　　为无为，藏神於神。事无事，藏心於心。味无味。藏形於形。大小多少，倒行逆施。报怨以德。不贞於人。图难於其易。易，去声。下同。其脆易破。为大於其细。其微易散。天下之难事必作於易，从微至着。天下之大事必作於细。积小成大。是以圣人终不为大，圣人不自圣。故能成其大。成圣在民。夫轻诺必寡信，得之易，失之易。多易必多难。轻易难成。是以圣人犹难之，不可轻示。故终无难。得之难，失之难。
　　右六十三章　为无为，发上章万物之奥。为无为，无所不为；事无事，事事有成；味无味，其味幽长。此三者，道之奥也。大者小之，多者少之，怨以德报之。图难於易，为大於细，积小成大，从微至着，圣人功业大成，不自为大。天不自天，成天者物；圣不自圣，成圣者民。以其不自圣，故能成圣。为大必自细，升高必自卑，难事易成，易事难成。易事不可轻示，轻则人忽之，故圣人犹难之。得之难，失之难，凡事不轻易则终无难。颂曰：说易非容易，言难却不难。个中奇特处，北斗面南看。
　　其安易持，易，去声。下同。居安虑危。其未兆易谋，作事谋始。其脆易破，图难於易。其微易散。图大於细。为之於未有，防患於未然。治之於未乱。治之於未有。合抱之木，生於毫末；从微至着。九层之台，起於垒土；积小成大。千里之行，始於足下。自近至远。为者败之，贵在谨始。执者失之。谨则不失。是以圣人无为故无败，无不克。无执故无失。善抱不脱。故民之从事，有所施设。常於几成而败之，不谨其始，焉得有终。慎终如始，则无败事。初心不昧，焉得有败。是以圣人欲不欲，欲人之不欲。不贵难得之货；转物。学不学，学人之不学。复众人之所过。迁善。以辅万物之自然，而不敢为。识法者恐。
　　右六十四章　接上章之义。其安易持，言作事谋始，修真志士正心於思虑之先，抑情於感物之前，则心易正，情易绝。苟治事於已乱，远祸於已萌，不亦难乎？积小成大，不可救也，故《易》有履霜坚冰之戒。《传》曰：臣弒其君，子弒其父，非一朝一夕之故，其所由来者渐矣，由辨之不早辨也。《击》云：恶不积不足以灭身。又云：恶积而不可解。可不戒之哉。苟有觉於已差之后，笃力而反，犹可复元，终不如未见形迩而解，不劳而复。故曰其微易散，其未兆易谋也。又云：为者败，执者失。戒之犹切。圣人学人之不学，欲人之不欲，无执无为，终始如一，永无危殆。若向这里会得，凡事谨始，焉有败失。事之未萌，悉皆先兆，知则不为，为则不失。复初九以之尽此道者，其惟颜子乎。颂曰：差之毫厘，失之千里。急走回来，犹落第二。临压马失收缰晚，船到江心补漏迟。
　　古之善为士者，非以明民，不识不知。将以愚之。其政闷闷。民之难治，以其智多。其政察察。以智治国，国之贼；道之以智，其民不足。不以智治国，国之福。道之以德，其民有余。此两者亦楷式。楷，口骇切。宽则得众，尽法无民。常知楷式，舍短从长。是谓玄德。合道。玄德深矣远矣，愈探愈深，愈求愈远。与物反矣，不与万法为侣。然后乃至大顺。逆行顺化。
　　右六十五章　其安易持，反善之速也。故次之善为士者，非以明民也。言无为宽大，治平天下，民之福也。有为严谨，宰制下民，国之贼也。民之难治，以其多事，是以圣人以无为清静治国，使夫知者不敢为。虽与物反，久惯自然，民遂其生获百倍之庆，天下治平成大顺之化。尽此道者，是谓玄德。颂曰：一切有为法，三千六百门。从头都勘过，皆是弄精魂。惟吾独抱无名朴，无限群魔倒赤旛。
　　江海所以为百谷王者，由其卑下。以其善下之，大国下流。故能为百谷王。异派同归。是以圣人欲上民，以言下之，谦退。欲先民，以身后之。克己。是以圣人处上而民不重，民忘其劳。处前而民不害，民忘其死。是以天下乐推而不厌。乐，音洛。以德服人中心服。以其不争，谦让也。故天下莫能与之争。天下和平。
　　右六十六章　善为士者卑以自牧，故次之以江海为百谷王，即上善若水之义。以言下民，民忘其劳；以身后民，民忘其死，皆道德感通也。修真志士以卑自牧则身修。颂曰：上善若水，利物无穷。贯金透石，隔碍潜通。有意留人千里月，无心送客一帆风。
　　天下皆谓我道大，万物推尊。似不肖。当面讳了。夫惟大，无可比拟。故似不肖。似个其么。若肖久矣，其细也夫。才可比，便不大。我有三宝，分文不直。保而持之：珍重珍重。一曰慈，仁惠。二曰俭，节约。三曰不敢为天下先。谦退。夫慈，故能勇；无不克。俭，故能广；无不备。不敢为天下先，故能成其器长。无不服。今舍其慈且勇，刚暴也。舍其俭且广，贪欲也。舍其后且先，强梁也。死矣。死之徒。夫慈，仁。以战则胜，仁人之兵不可敌。以守则固。仁则能守。天将救之，惟德是辅。以慈卫之。天地大德曰生，圣人守位曰仁。
　　右六十七章　身愈下而德愈高，江海所以能为百谷王。圣人则之，故天下皆推尊为大。不肖言无可比也，又谦下之辞，慈忍谦退，俭约卑下，故似不肖。流俗皆尚广大强梁血气之勇也，殊不知慈忍谦退极广大。慈之一字，战则胜，守则固。仁者无敌，真勇也。颂曰：莫饮无明水，休生差别相。浮云散碧空，万里天一样。
　　善为士者不武，慈忍。善战者不怒，怒，音弩，叶武。柔和。善胜者不争，谦让善用人者为下，卑逊。是谓不争之德，至谦。是谓用人之力，至柔。是谓配天，至慈。古之极合道。
　　右六十八章不武不怒不争，发上章不肖之义。不争之德，用人之力，皆仁慈之谓，故曰配天。以此修身，则形存寿永也。颂曰：不文不武，无得无失。摸着鼻孔，通身汗出。分明只在眼睛下，拟议之间隔万山。
　　用兵有言：吾不敢为主而为客，慈忍。不敢进寸而退尺，谦退。是谓行无行，行，下音杭。不武。攘无臂，攘，如羊切。不怒。仍无敌，不争。执无兵。为下。祸莫大於轻敌，勇於敢则杀。轻敌几丧吾宝。丧，去声。强梁者死之徒。故抗兵相加，一及者胜。仁人之兵，天下无敌。
　　右六十九章　接上章不武之义。行无行以下至於哀者胜，皆不怒无争之谓。颂曰：好胜终须败，唯慈善守成。不劳施寸刃，天下贺升平。
　　吾言甚易知，慈忍而已。甚易行。俭约而已。天下莫能知，信不及也。莫能行。力不及也。言有宗，开口显道。事有君。举动见道。夫惟无知，自昧了。是以不我知。见不明。知我者希，孰是知音。则我者贵。孰肯承当。是以圣人被褐怀玉。内蕴道德，外行卑下。
　　右七十章　前章云哀者胜，谓仁慈无敌。故次之以甚易知，甚易行。世人莫能知，莫能行者，信不及也。问有信之者，又不能行，力不及也。是以圣人被褐怀玉，含华隐耀也。烦曰：至道不难知，人心自执迷。疑团百杂碎，蓦直到曹溪。秋月春花无限意，个中只许自家知。
　　知不知，上；真知。不知知，病。妄知。夫惟病病，惟恐有知。是以不病，终无妄知。圣人不病，知如不知。以其病病，忘其所知。是以不病。无所不知。
　　右七十一章　知不知上，接上章吾言甚易知。圣人无所不知，不自以为知，真知也。世人无所知，自以为知，妄知也，故曰病。若知妄知为病，而病其病，则妄知之病疗矣。圣人所以不病者，以其病其多知，是以不病也。颂曰：卖弄胡须赤，矜夸口鼓禅。若能如是会，见性待驴年。
　　民不畏威，无忌惮。则大威至。自作自受。无狭其所居，肆情纵意。无厌其所生。厌，平声。贪生无足。夫惟不厌，错。是以不厌。更错。是以圣人反是。自知不自见，不肆其情。自爱不自贵，不厚其生。故去彼取此。去，羌吕切。
　　右七十二章　上章云不知知病，不知为知，所以无忌惮也。故次之以民不畏威。世俗之人不畏大威，无狭其居，无厌其生，尚广大而厚其生也。不知厌足，取祸之由，故曰大威至矣。有道者反是。颂曰：苦瓠连根苦，甜瓜彻蒂甜。可怜贪欲者，知味不知厌。
　　勇於敢则杀，强梁者死之徒。勇於不敢则活。柔弱者生之徒。知此两者，或利或害。有杀有活。天之所恶，恶，乌路切。造物不容。孰知其故？知则不敢。是以圣人犹难之。不敢轻示。天之道，不争而善胜，不与物竞，物莫能胜。不言而善应，大音希声，和之则应。不召而自来，寂然不动，感而遂通。繟然而善谋。繟，音阐。任运自然，无所不克。天网恢恢，包罗无外。疏而不失。虽然疏阔，物莫能逃。
　　右七十三章　接上章民不畏威，言世人不畏公法，敢於好勇，杀身之本也。勇於不敢，终身无害。勇於敢，血气之勇也，勇於不敢，义理之勇也。颂曰：敢勇常轻死，顽牛不畏鞭。试看狂劣者，鼻孔几番穿。
　　民不畏死，肆情逐幻。奈何以死惧之。抱薪救火。若使民常畏死，而为奇者，以情摄情。吾得执而杀之，不得放过。孰敢？谁肯。常有司杀者，天不容奸。夫代司杀者杀，不是当行家。是谓代大匠斲。事不干己。夫代大匠斲，般门弄斧。希有不伤其手矣。自取其害。
　　右七十四章　接上章勇於敢之义。民不畏死，是上之政化不善，民失其业也。民失其业，欲遂其生，故不畏死。又加之刑禁，使民畏死，则是致民於死地也。尽法无民，夭之所恶，故圣人亦不容也。常有司杀，谓天不可欺也。代司杀者，谓掌刑罚之官也。代大匠斲谓不当也。希有不伤其手，言用刑之极，有伤和气也。圣人於此戒省刑罚之切也。颂曰：虚空无声，墙壁有耳。更问如何，劈胸便捶。大地掀翻行正令，倚天长剑逼人寒。
　　民之饥，荒歉。以其上食税之多，厚敛则民饥，多欲则心荒。是以饥。常不足。民之难治，纷乱。以其上之有为，事烦则乱。是以难治。常不定。民之轻死，忘命。以其求生之厚，贪欲无厌。是以轻死。不顾危亡。夫惟无以生为者，不厚其生。是贤於贵生。不自生，故长生。
　　右七十五章　接上章民不畏死之义。民之饥，民之难治，盖由政教不正，民不遂其生，是以贪生而不顾危亡也。道之以刑则民暴，道之以德则民格，上好静则民乐而从其化也。颂曰：智慧皆为垢，聪明总是尘。丝毫不挂念，性海自澄澄。
　　民之生也柔弱，一团和气。其死也坚强。和气散也。万物草木之生也柔脆，和气全。其死也枯槁和气绝。故坚强者死之徒，刚暴杀身之本。柔弱者生之徒。柔和养生之要。是以兵强则不胜，恃强则败。木强则栱。栱，立曰拱。木刚则折。强大处下，沈沦之本。柔弱处上。处，上声。上同。升腾之象。
　　右七十六章　接上章之义。上之政化不善，有伤和气，故天下多刚暴。以无为清净修己，足以挽回和气，民遂其生，乐其业，刑不试而万民悦服，何刚暴之有。是以修齐治平，皆以柔和为本。以丹道言之，和气存则水火交济，和气散则水火相违，故柔弱处上。颂曰：柔弱未是善，刚强未是恶。争如养太和，逍遥常快乐。
　　天之道，其犹张弓乎？称物平施。高者抑之，低者举之。损上益下。有余者损之，不足者与之。裒多益寡。天之道损有余而补不足，亏盈益谦。人之道则不然，反是。损不足以奉有余。损人益己。孰能以有余奉天下？损己益人。唯有道者。效天。是以圣人为而不恃，损。功成不居，损。其不欲见贤。见，音现。损之又损。
　　右七十七章　接上章强弱之义，损有益无，大道也。强大者必受损，柔弱者必受益。惟有道者则天而行，损情益性，损多益寡，损己益人，损有余益不足，损之又损，以至无为。颂曰：益之常不足，损则却宽剩。只这克己心，便是平等秤。
　　天下柔弱莫过於水，上善若水。而攻坚强者莫之能胜，棒打不开。其无以易之。无物可比。柔胜刚，屈己者胜。弱胜强，软能蚀坚。天下莫不知，众所共知。莫能行。担负不起。是以圣人言：谛听。受国之垢，能为社稷主；海纳百川。受国之不祥，能为天下王。处众人之所恶。正言若反。与物相反
　　右七十八章　接上章损益之义。至卑至弱，莫过於水，破堤抉岸，莫之能御。以此可见，柔胜刚弱胜强也。天下人皆知而不能行，何哉？不肯卑下故也。众人所恶，垢与不祥，惟有道者则能受之。颂曰：弱者从他弱，强者任他强。休生分别相，识取法中王。但观浩森无穷水，几处随圆几处方。
　　和大怨，必有余怨，施恩成怨。安可以为善。错。是以圣人执左契，契，音挈。下同。叶彻。诚信及物。不责於人。克己。故有德司契，性静情逸。无德司彻。心动神疲。天道无私，至公。常与圣人。惟道是从。
　　右七十九章　接上章刚柔之义。以恩和怨，怨虽解而心尚存，安可为善。不如责己，恩怨两忘，则民心自然感德而契之也。大德之人则司契，下德之人司彻。明彻者通也，只知通为明断，殊不知尽法无民矣，安可为善。司契者存诚信，与民心契也。颂曰：明断伤和气，施恩惹祸殃。不如司左契，恩怨两相忘。
　　小国寡民，不贪。使有什伯之器而不用。不尚贤。使民重死，而不远徙。安分。虽有舟车，无所乘之；不动。虽有甲兵，无所陈之；不争。使民复结绳而用之。反朴。甘其食，忘味。美其服，忘形。安其居，忘动。乐其俗。乐，音洛。忘忧。邻国相望，望，平声。对境无心。鸡犬之声相闻，外境不入，内境不出。民至老死，终身在道。不相往来。忘其彼此。
　　右八十章 上章云执左契，谓以道感民，则自然契合，无争夺也。故次之以小国寡民，言知足而不贪也。国虽小，民虽寡，自以为足，使有才能者不得见用，则民自然，无知无欲，不迁不变，无争无竞，安守常分，服食兴居，常乐於道。邻国彼此无犯，永无争夺也。颂曰：无为境界，能小能大。放去收来，廓然无碍。本来面目现堂堂，世界坏时渠不坏。
　　信言不美，良药苦口。美言不信。口头三昧。善者不辩。无分别相。辩者不善。妄生差别。知者不博，头头总是。博得不知物物有碍。圣人不积，不增不减。既以为人己愈有用之不尽。既以与人己愈多。普济无穷。天之道，生生不已。利而无害；无所不利。圣人之道，则天而行。为而不争。慈忍俭约。
　　右八十一章　信言不美，忠言逆耳也。美言不信，巧言令色也。真实之言淡薄，虚妄之言华饰，善为道者无分别，故不辩。善辩者致争之由，故曰不善。真知者光而不耀，故曰不博。广博者明见於外，故曰不知。圣人损其所有，爱养万物，不为主，故曰不积。养其无象，象故常存；守其无体，体故全真。视之不足见，听之不足闻，用之不可既，故曰为人愈有与人愈多。天地大德曰生，故曰利而无害。圣人守位曰仁，故曰为而不争。只这末后一章，总发前八十章之蕴也。经云：可道非常道，可名非常名，不言之教，无为之益，希言自然，淡乎无味，进道若退，明道若昧，广德若不足；大白若辱，曰希曰夷，惟恍惟忽，大音希声，大器晚成，正言若反，已上等语，虽不美听，其中有信，故曰信言不美。可道可名，可见可闻，持而盈之，揣而锐之，金玉满堂，善之为善，美之为美，乐之与饵，声味俱美，已上等语，虽美於听，终不实也，故曰美言不信。若讷若拙，若愚若朴，若屈若昏，不尚己贤，不贵奇货，俨兮若客，敦兮若朴，旷兮若谷，浑兮若浊，知白守黑，知荣守辱，不自见不自是，不自矜不自伐，已上皆不辩之善也。尚奇务货，自高自大，自见自是，自矜自伐，勇於敢，嗜於欲，不畏威，不畏死，不知足，不知止，强知前识，昭昭察察，已上皆不善之辩也。不出户，知天下，不窥牖，见天道，塞其兑，闭其门，挫其锐，解其纷，和其光，同其尘，不言而信，不见而名，无为而成，已上皆知者不博之谓也。知物知人，知事知外，无狭其所居，无厌其所生，开其兑，济其事，舍俭且广，舍后且先，不知为知，皆是妄知，已上皆博者不知之义也。为而不侍，长而不宰，功成．不居，绝圣弃智，绝仁弃义，绝巧弃利，少私寡欲，见素抱朴，损之又损，以至无为，去甚去奢去泰，无知无事无欲，已上皆不积之义也。至於曲全枉直，洼盈弊新，万物归之，万民化之，天地合之，广施博济，不穷不弊，不殆不勤，用之不可既，此为人愈有与人愈多之义也。天之道生成运化，称物平施，生之畜之，长之育之，成之熟之，养之覆之，无所不利，至公无私，惟德是辅，不言善应，不召自来，高者抑之，低者举之，有余者损之，不足者与之，一切有情无不覆载，此利而无害也。圣人之道，守雌抱一，处柔行谦，和光同尘，后己先人，同於道，同於德，同於失，方而不割，直而不肆，光而不耀，不责於人，善贷且成，善者善之，不善者亦善之，小国寡民，自以为足，使民反朴，忘其彼此，民至老死不相往来，皆不争之义也。只这不争二字，八十章之要也。若是信得及底，把这不争二字为日用，久久纯熟，则自然造混元之境，真常之道至是尽矣。象帝之先，明妙本得矣。且道不争二字作么会。咦，放倒门前利竿着。颂曰：争之常不是，让之则有余。无争功不间，万化悉归渠。
　　道德会元卷下竟
　　
