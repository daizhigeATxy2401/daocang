道德真经衍义手钞
　　经名：道德真经衍义手妙。元王守正撰。二十卷（原缺卷一、卷二）。底本出处：《正统道藏》洞神部玉诀类。
　　道德真经衍义手钞卷之三
　　五峰清安逸士王守正集
　　持而盈之章第九
　　金玉满堂，莫之能守。富贵而骄，自遗其咎。
　　衍义云：楚白公胜得荆国不能以府库分人。
　　钞《淮南子鸿烈解道训篇》云：白公名胜，常封於白，故云白公胜。乃楚平王之孙太子建之子也。义中载之已全。
　　衍义云：《春秋》鲁襄公二十四年，范宣子为政，诸侯之币重。
　　钞：郑人病之，子产寓书。子产名侨，郑之上卿。寓书，寄书也。以告宣子。范文子之子也。为执政上卿，行晋国事。义全不复重录。
　　衍义云：《春秋》昭公二十二年，王子朝、宾孟有宠於周景王。王与宾孟说，欲立之。
　　钞：王子朝，景王之长子。宾孟亦名孟起，子朝之傅也。宾孟曰：鸡其惮为人用乎。人异於是。鸡牺虽见宠饰，然卒当见杀。若人见宠饰，则当贵盛，言异於鸡。使牺在己，喻子朝欲使王早宠异之。
　　功成名遂身退，天之道。
　　衍义云：《易》云：知进而不知退，知存而不知亡，知得而不知丧，斯有亢极之悔。
　　钞《周易》乾卦之文言曰；亢之为言也，知进而不知退，知存而不知亡，知得而不知丧，其唯圣人乎。知进退存亡而不失其正者，其唯圣人乎。此明上九之义。不知进退存亡得丧，言此上九，所以亢极有悔者，由有此三事，若能三事备知，虽居上位，不至於亢也。
　　衍义曰：日中则反，月满则亏，四时之运，功成则去。
　　钞杜天师义曰：日中中月满满，暑往即寒来，春荣即秋落，天道然也。人能体盈虚於天道，忘功忘名，退身辞盛，如彼天道不失盈虚，则无忧责矣。
　　衍义云：如汉留侯张良，即子房是也。封万户。位列侯，於良足矣。弃人间事从赤松子游耳。宣帝时，疏广字仲翁，兄子受，皆东海兰陵人。广为太子太傅，受为少傅。广曰：吾闻知止不殆，知足不辱。又闻功成名遂身退，天之道。父子遂辞病，上许之，上赐金三十斤，太子赐金五十斤。上疏乞骸骨而归。此岂非身退天之道乎。
　　载营魄章第十
　　载营魄抱一，能无离乎。
　　衍义云：以车乘人谓之载。以人登车亦谓之载。
　　钞《广圣义》云：载营魄也。言人之身，神气所居，魂魄所舍，以身运载，如车载物。《西升经》云：身者，神之车也。既以喻车，固当运载矣。虚魄者，阴气有象，人之形也。阳气无形，人之神也。形之具也。而阳气未附，则块然无知，如顽石枯木。阳气既降，即能运动，故以形为魄，魄属阴也。以神为魂，魂属阳也。凡人有纤毫之阳气未尽，则不致於死。有纤毫之阴气未尽，则不至於仙。所以炼阴气尽即超九天而为仙，与阳为徒也。炼阳气尽即沦九泉而为鬼，与阴为徒也。故当保守阳魂，营护阴魄，以全其生，抱一守道，而不使之暂离也。
　　衍义云：屈原《离骚》云：载营魄而登霞兮，掩浮云而上征也。
　　钞：屈原者，楚三闾大夫也。《离骚》，屈原文籍之篇目也。载营魄者，即运载魂魄而登霞，霞则赤气腾而为霞。云者山川之气。掩者去也。掩去浮云，运载魂魄，跨赤霞而飞腾，掩去浮云而上升也。
　　专气致柔，能如婴兄乎。
　　衍义云：故曰持其志，无暴其气。蹶者趋者，是气，而反动其心。
　　钞《孟子□公孙丑章句上》之辞。公孙丑孟子弟子，齐人也。见孟子言志至而气次。故问：如此则专持其志可矣。又言：无暴其气何也。曰：志一则动气。注：一，专一也。蹶，颠踬也。趋，走也。孟子言志所向专一，则气固从之。然气之所在专一，则志亦反为之动。如人颠踬趋走，则气专在是，而反动其心焉。所以能持其志，而又必无暴其气也。
　　衍义云：终日号而嗌不嘎，和之至也。
　　钞本经含德之厚章第五十五之文也。苏注：心动则气伤，气伤则号而嘎，终日号而不嘎者，是以知其心不动而气和也。
　　爱民治国，能无为乎。
　　衍义云：修之身其德乃真，修之天下其德乃普。
　　钞碧虚真人纂微云：近取诸身而远及天下也。夫修道於身，少思寡欲，益寿益算，诸伪咸尽。苏解：明身既修，推其余以及外，虽至於治天下可也。
　　天门开阖，能无雌乎。
　　衍义云：天门者，自然之门也。自然生太极。
　　钞《庄子□庚桑楚篇》 之辞。郭象注：天门者，万物之都名也。谓之天门。又云众妙之门也。成法师云：天者自然之谓也。夫天然之理，造化之门，徒有其名，竟无其实，但见一切万物皆自此门而生出，故经云众妙之门也。
　　衍义云：庄子曰：有乎生，有乎死，有乎出，有乎入。
　　钞《庄子□庚桑楚篇》 之辞。其文已详。又《易系》云：辟户谓之乾，阖户谓之坤，一阖一辟，谓之变。往来不穷，谓之通。
　　明白四达，能无知乎。
　　衍义云：如镜之照物。
　　钞碧虚：取以为说镜者鉴也。言鉴之含明本来莹净，有时而昏暗，则为尘垢附之也。若拂去尘垢，则一切万物无不照了。此喻人修道载运魂魄抱一，而不使之离，则一性自明矣。
　　衍义云：故治国者，虽其德明白如日月之照临，当收视反听，塞聪蔽明，使百姓日用而不知。
　　钞《广圣义》云：明白慧照也。慧照之明照，无远近当息念，忘心犹若无知，或矜其有知，则有所执而失道也。人君负独见之明，以治其国，其政察察，民凋弊矣。老君戒之，令忘功息照，亦犹黈纩塞耳，以闭其聪，冕旒垂目，以杜其明也。此亦收视反听，塞聪蔽明之义，百姓日用而不知。前文已具，不复再录。
　　三十辐章第十一
　　三十辐共一毂，当其无有，车之用。
　　衍义云：《周礼□考工记》：车盖圆以象天，舆方以象地。所载明白，不复再具。
　　凿户牖以为室，当其无有，室之用。
　　衍义云：古者穴居。
　　钞《易系辞》曰：上古穴居而野处，后世圣人易之以宫室。卦取大壮。上古者言未造宫宇之前，止是夏巢冬穴，故制室宇以代之。
　　衍义云：《诗》云：陶复陶穴。谓穿凿穴中之土以覆其上。
　　钞《毛诗□文王之什绵之篇》云：古公亶甫，陶复陶穴，未有家室。古公者，邠公也。古，言久也。亶，公字也。文王之祖。处於那，以德化人，归之者众，未有居室，陶其土而复之，陶其壤而穴之，父子夫妇居谓之家。笺云：诸侯之臣称公曰君也。复者，复於地上。凿地曰穴，皆如陶焉者。今之瓦窑是也。
　　衍义云：庄子曰：室无虚空，则妇姑勃蹊，谓争路也。
　　钞《庄子□外物篇》云：言室中不空，蹊路派隘，则妇姑争路而行。妇合顺於姑，以为孝敬，今乃争路，无所往来，以容其私，则反戾斗争也。
　　故有之以为利，无之以为用。
　　衍义云：《易》曰：形而上者谓之道，形而下者谓之器。
　　钞《易》系辞文也。《广圣义》曰：形而上者道之本，清虚无为处乎上也。形而下者道之用，禀质流形处乎下也。
　　五色章第十二
　　五色令人目盲，五音令人耳聋，五味令人口爽。
　　衍义云：五色之设，本以彰五行之象。文章黼黻，别尊卑之饰。
　　钞：五色谓青、黄、白、赤、黑。五行：金、木、水、火、土。文章黼黻者，《尚书□益稷篇》云：帝曰舜帝也：臣作朕股肱耳目，予欲左右有民，汝翼。予欲宣力四方，汝为。予欲观古人之象，日月星辰、山龙华虫，作会。宗彝，藻火、粉米、黼黻、絺绣，以五彩彰施於五色，作服，汝明。解曰：凡言汝者，皆指当时禹以下群臣而言也。夫衣服之制，不可不辨也。上曰衣，下曰裳，共有一十二章，以别尊车之饰也。夫衣皆玄也，裳皆绣也音肃，绮也。日也，月也，星辰也，山也，龙也，华虫也。此六章者在衣，而又见之宗庙之彝樽也。
　　藻也，火也，粉也，米也，黼也，黻也，此六章绣之於絺，以为裳而已。日月星辰以彰其明也。山以彰其仁也。龙以昭其变也。华虫文明之物也。圣人明以治天下，而仁以行之，其用虽莫测也，而治教刑政荣然备具，以此临民，民其安之，以此事神，神其享之，故此六物见於宗彝，又见於衣也。柔顺清洁可以荐羞者，藻也。昭明齐速可以烹饪者，火也。米以养人，粉以泽物，至於黼则所以为断也，黻则所以为辩也。圣人藻饰治真，粉泽王猷，以养天下，在於断而能辩也。然后足以成治功，此六物见於裳也。而后世为锦绣之丽，青黄悦目，逐物外迁，伤精丧明，不能彻视无色之色，非盲而何。此五色之失也。
　　衍义云：五音之设，本以彰五行之声。金石丝竹以通天地之气。
　　钞：五音者，按汉刘向曰：宫者，中也。君之德也。商者，章也。物成章也。角者，甲也。物之发生也。征者，祉也。物之盛大繁祉也。羽者，聚也。物聚而藏也。《尚书□益稷篇》云：帝曰：予欲闻六律、五声、八音，在治忽，以出纳吾言，汝听。予违，汝弼，汝无面从，退有后言。解曰：六律者，十一月黄锺，正月太簇，三月姑洗，五月蕤宾，七月夷则，九月无射。六吕者：二月夹锺，四月中吕，六月林锺，八月南吕，十月应锺，十二月太吕。是六吕也。五声者，宫、商、角、征、羽也。八音者，金、石、丝、竹、土、木、匏、革。汝禹为予听从之，乃造厘服，亦汝显明之也。云云此五音上失也。
　　衍义云：五味之设，本以彰五行之和，人乃刍豢悦口，饕餮无厌，浊神秽真。
　　钞：五味者，甘、苦、酸、咸、辛是也。爽，差也。口察味伤当过分，则不能无损，坐令聋盲差爽失味也。
　　衍义云：刍豢之悦口。
　　钞《孟子□告子章句上》。孟子曰：礼义之悦我心，犹刍豢之悦我口。刍者，草也。草食者谓之刍，牛羊是也。豢谷畜曰豢，猪狗之类也。故曰刍豢悦口也。
　　衍义云：饕餮无厌者。
　　钞：贪财曰饕，贪食曰餮，言其贪财贪食之人无厌足也。以上饕餮，皆昏浊其神，秽浊其真，皆失其正味也。
　　驰骋田猎，令人心发狂。
　　衍义云：《礼记□王制》云。载之详。
　　钞《周礼》云：春搜，搜，择取不孕者。夏苗，取不秀实者。秋狝狝者，杀之多。冬狩。狩者，言守取而无所择也。
　　衍义云：禽荒无度，若夏太康之畋洛表，而五子咸怨。
　　钞：禽荒者，《尚书□五子之歌篇》云：太康尸位，以逸豫灭厥德，黎民咸贰，乃盘游无度，畎于有洛之表，十旬弟反。五子咸怨，五子乃太康之昆第五人也。述大禹之戒以作歌。其二曰：训有之，内作色荒，外作禽荒。甘酒嗜音，峻宇雕墙，有一于比，未或不亡。今取此以为证解，若不遵法度，驰骋逐境，禽荒无节，暴物伤农，登崖踰险，旬月不反，心神乱发，非狂而何，此田猎之失也。
　　衍义云：齐哀公之好田猎，而诗人所刺。
　　钞《毛诗》卷第五：还刺荒也。哀公好田猎，从禽兽而无厌，国人化之，遂成风俗。习於田猎谓之贤，闲於驰逐谓之好焉。
　　难得之货，今人行妨。
　　衍义云：明月之宝。
　　钞：《通鉴》显王十四年，齐魏会田于郊，魏惠王问齐威王曰：齐有宝乎。威王曰：无有。惠王曰：寡人国虽小，尚有径寸之珠，照车前后各十二乘者十枚，岂以齐大国而无宝乎。威王曰：寡人之所以为宝者，与王异。吾臣有檀子者，使守南城，则楚人不敢为寇。有盻子者，使守高唐，则赵人不敢东渔於河。有黔夫者，使守徐州，则燕赵之人从而徙者七十余家。有种首者，使备盗贼，则道不拾遗。此四臣者，将照千里，岂特十二乘哉。惠王有惭色。
　　衍义云：夜光之珠。
　　钞：楚王有一夜光之珠。问曰：何处得此珠。答曰：楚臣隋侯出行，见牧牛小儿打一蛇，破伤血流，命将欲死。隋侯怜之救取，向水中洗以药封之得活。入水而去，却是海龙王之子。后衔七寸珠来报。隋侯侯进与楚王，王夜安殿上见光明，号夜光珠。
　　衍义云：孟子曰：宝珠玉者，殃必及身。
　　钞《孟子□尽心章句下》。孟子曰：诸侯之宝三，土地、人民、政事。宝珠玉者，殃必及身。尹氏曰：宝得其宝者安，宝失其宝者危。
　　衍义云：故西旅献英，召公作书，以戒周武。
　　钞《尚书□旅獒篇》云：西旅献獒，西戎远国贡大犬，高四尺，曰獒，以大为异。太保作《旅獒》。召公名奭，作太保，以戒武王。用训于王。曰：呜呼，明王慎德，四夷咸宾，无有远迩，毕献方物。不作无益，功乃成，不贵异物贱用物，民乃足。言明王之道，以德义为益，器用为贱，所以治化生民也。犬马非其土性不畜，珍禽奇兽，不育于国。皆非所益，但有损害。不宝远物，则远人格。言不侵夺民利，则四方之人自至也。所宝惟贤，则迩人安。言任贤贱物，无有远近，皆得安宁。故曰：难得之货，令人行妨也。
　　衍义云：林邑献五色鹦鹉，魏征上疏以谏太宗。
　　钞：贞观中，林邑国贡白鹦鹉，性辩慧，尤善应答，屡有苦寒之言。太宗慜之，付其使令还於林薮也。宰相魏征，巨鹿人也。时上疏谏之。
　　衍义云：昔齐人有欲金者。
　　钞《列子说符第八篇》之辞。义中载之，已全。
　　是以圣人为腹不为目，故去彼取此。
　　衍义云：不为目者，去六情而目不妄视。
　　钞《庄子□庚桑楚》云：贵富显严名利六者，勃志也。疏：荣贵富赡高显声名利禄六者，乱情志之具也。
　　衍义云：言五尘之害性，当忘物以全真。
　　钞《玉皇本行经》云：六尘偏染，三业荣缠。六尘者何，眼耳鼻舌身意六根之尘也。此诸罪辈久堕劫难以来，放纵其尘迷之性，无所明见，遂为六尘之所偏染。
　　道德真经衍义手钞卷之三竟
　　道德真经衍义手钞卷之四
　　五峰清安逸士王守正集
　　宠辱章第十三
　　何谓宠辱，宠为下，得之若惊，失之若惊，是谓宠辱若惊。
　　衍义云：子列子穷有饥色。义中载之已详。楚令尹子文三仕为令尹，无喜色。三已之，无愠色。
　　钞：令尹，官名，楚上卿执政者。子文，姓斗，名谷於菟，其为人也，喜怒不形，物我无间。然其三仕三已，皆出於天理，而无人欲之私也
　　衍义云：柳下惠为士师，三黜，而不去。钞《论语□微子第十八》：柳下惠鲁僖公时人：姓展名获，字季禽，居柳下而施德惠。一云惠，谥也。为士师，三黜。人曰：子未可以去乎。曰：直道而事人，焉往而不三黜。枉道而事人，何必去父母之邦。士师，狱官。黜三出不去，而辞气雍容，如此可谓知矣。然其不能枉道之意，则有确乎。其不可投者，是则所谓必以其道而不自失焉者也。
　　衍义云：正考父三命循墙而走，则无若惊之心矣。
　　钞《庄子□杂篇列御寇第三十二》：正考父宋愍公之玄孙，弗父何之曾孙一命而伛，再命而偻，三命而俯，循墙而走，孰敢不轨。疏：考，成也。父，大也。有考成大德而履正道，故号正考父，则孔子上代祖宋大夫也。士一命，大夫二命，卿三命也。伛曲循墙并敬容极恭卑退若此，谁敢将不轨之事而侮之耶。
　　何谓贵大患若身，吾所以有大患者，谓吾有身，及吾无身，吾有何患。
　　衍义云：隳支体，黜聪明，离形去智，通於大同，则无入而不自得也。
　　钞《庄子□内篇》云：颜回答仲尼之辞。他日复见曰：回益矣。曰：何谓也。曰：回坐忘矣。疏：虚心无着，故能端坐而忘。仲尼蹙曰惊悚貌也：何谓坐忘。颜回曰：隳支体。疏：隳，毁废也。黜退也。除也。虽复听属於耳，明关於目，而德明之用本乎心，灵既悟一，身非有万境皆空，故能毁废四照百体，屏黜聪明心智者也。大通，犹大道也。道能生万物，故谓道为大通也。
　　衍义云：若孔子之毋我。
　　钞《论语》卷第五子罕第九。子绝四：毋意，毋必，毋固，毋我。晦庵云：绝无之尽者。毋，《 史记》 作无是也。意私意也。必期必也。固执滞也。我私己也。四者相为终始，起於意，遂於必，督於固，而成於我也。盖意常在事前，固我常在事后，至於我又生意，则物欲牵引，循环不穷矣。
　　衍义云：南郭子蓦之丧我。
　　钞《庄子□齐物论》云：南郭子綦隐几而坐，仰天而嘘，□焉似丧其偶。同天人均彼我，故外无与其欢，而□然解体，若失其匹配。颜成子游立侍乎前，曰：何居乎，形固可使如槁木，而心固可使如死灰乎。今之隐几者，非昔之隐几者也。子綦曰：偃，不亦善乎，而问之也。今也吾丧我，汝知之乎。此亦譬吾无身之谓也。言能如此者，向之宠辱大息，何缘及之。
　　故贵以身为天下，若可寄天下，爱以身为天下，若可托天下。
　　衍义云：若舜时子州支父。
　　钞《庄子□让王篇》：舜让天下於子州支伯。一名支父。曰：予有幽忧之病，方且治之，未暇治天下也。疏：姓子，名州，字支伯，怀道之人隐者也。舜知其贤，让以天下。支伯云：幽深也，忧劳也。言我滞境幽深，囿心忧劳，且以修身，庶令合道，未有闲暇总理万机也。
　　衍义云：越之王子搜之徒是也。
　　钞《庄子□让王篇》：越人三世弒其君，王子搜患之，逃乎丹穴。南山洞也。而越国无君，求王子搜不得，从之丹穴。王子搜不肯出，越人熏之以艾，乘以玉舆。君之玉辇也。王子搜援绥登车，仰天而呼曰：君乎君乎，独不可以舍我乎。王子搜非恶为君也，恶为君之患也。若王子搜者，可谓不以国伤生矣。
　　视之不见章第十四
　　视之不见名曰夷，听之不闻名曰希，搏之不得名曰微。
　　衍义云：能玄能黄。
　　钞《易》曰：天圆上，其色玄，地方下，其色黄。《列子□天瑞篇》云：能宫能商，能阴能阳，能柔能刚，能圆能方，能短能长，政和曰有所知，有所能，在道一偏非全之尽之者也。而无知而无不知，无能而无不能，则无不该也。无不褊也。何所不能哉。玄黄，色也。官商，声也。阴阳，气也。柔刚，材也。圆方，器也。短长，形也。变化所为，皆在是矣。
　　衍义云：在下与瓦砾同寂。
　　钞《庄子□智北游》：东郭子问於庄子曰：所谓道，恶乎在。疏：居在郭东，故号东郭子。则无择之师东郭顺子也。问庄子曰：所谓虚通至道，於何处在乎。庄子曰：无所不在。东郭子曰：期而后可。指名所在。庄子曰：在蝼蚁。曰：何其下耶。曰：在稊稗。曰：何其愈下耶。曰：在瓦甓。曰：何其愈甚耶。曰：在屎溺。东郭子不应。庄子曰：夫子之问，固不及质。
　　古之善为士章第十五
　　古之善为士者，微妙玄通，深不可识。夫惟不可识，故强为之容。
　　衍义云：子列子居郑圃四十年，人无识者。
　　钞《列子□天瑞第一》：子列子者，载子於姓上者，首章云：是弟子之所记故也。义中已详，不复录之。
　　豫若冬涉川，犹若畏四邻。
　　衍义云：闲邪存诚。
　　钞《周易》乾卦九二爻辞正义云：闲邪存其诚者，言防闲邪恶，当自存其诚实也。
　　衍义云：若东郭顺子正容悟物，使人之意消。
　　钞：《庄子□外篇田子方》：正容悟物，使人之意消。西华法师成玄英疏曰：出闻无道之物，邪僻之人，东郭子正容仪，令其晓悟，使惑乱之意自然消除也。全文已於上善若水第八章中载之详，今不复云。
　　衍义云：李含光虽处暗室，如对君父。司马子微激赏之。
　　钞：李含光者，《高道传》第九云：道士李含光者，晋陵人也。年十二，笃好学道，虽处暗室，如对君父。人见之情色外敛。先工篆隶，或称过其父，一闻之终身不书，后师贞一先生。司马子微云篆宝书，倾囊相付，且曰：真玉清仙客也。今取此二人为证，言其操持敦厚，严敬如此，可谓俨若客也。如处暗室，翎圣真君语云：上临之以天鉴，下察之以地祇，明有刑罚相继，暗有鬼神相随，出处语默，善恶自知，惟正可守，心不可欺。
　　孰能浊以止，静之徐清，孰能安以久，动之徐生。
　　衍义云：《易》曰：寂然不动，感而遂通天下之故。
　　钞《易系上辞》云：易，无思也，无为也。寂然不动，感而遂通天下之故，非天下之至神，其孰能与於此。
　　衍义云：道集虚故也。
　　钞《庄子□庚桑楚》云：胸中正，正则静，静则明，明则虚，虚则无为，而无不为也。
　　致虚极章第十六
　　致虚极，守静笃。万物并作，吾以观其复。
　　衍义云：致，得也。与《大学》之致知同。
　　钞《大学》云：欲诚其意者，先致其知，致知在格物。晦庵注云：诚，实也。意者，心之所发也。实其心之所发欲其一於善，而无自欺也。致，推极也。知，犹识也。推极吾之知识欲其所知，无不尽也。
　　衍义云：又举《春秋》楚致晋师之义同。
　　钞《春秋》宣公十二年，楚庄乃求成於晋。晋人许之，盟有日矣。楚许伯御乐伯，摄叔为右，欲单车挑战，示不欲和，以致晋帅。以此致师，师必成敌，亦犹以静致道，道必可求也。
　　衍义云：列子曰：莫如静，莫如虚，静也，虚也，得其居也。
　　钞《列子□天瑞篇》之文。或谓子列子曰：子奚贵虚。列子曰：虚者，无贵也。子列子曰：非其名也，莫如静，莫如虚。静也，虚也，得其居矣。取也，与也，失其所也。苟虚不致於极，静不至於笃，则莫能致於道。所以贵虚静之极笃也。
　　衍义云：万态虽杂，吾心常彻。万变虽殊，而吾心常寂。此谓之天乐。钞《庄子□天道篇》云：言以虚静推於天地，通於万物，此之谓天乐。西华法师疏云：所以一心定而万物伏者，祇言用虚静之智，推寻二仪之理，运达万物之情，随物变转而未尝不适，故谓之天乐也。
　　衍义云：复其见天地之心乎。
　　钞《易》复卦之彖辞也。解云：复者，反本之谓也。言乾元一阳之炁，从此而往，复从此而来，故云来复。言反复其道，天行也。利有攸往，刚长也。复其见天地之心乎。言天地之心者，乃乾元一阳之炁，寂然至无之理也。所以乾卦初九潜龙勿用者是也。言阳气潜藏而在下，即此以见天地之心也。
　　夫物芸芸，各复归其根。归根曰静，静曰复命，复命曰常。
　　衍义云：《易》曰：穷理尽性以至於命。命者，性之妙也。
　　钞《易》系说卦正义曰：命者，生之极穷理，则尽其极也。
　　知常曰明，不知常，妄作凶。
　　衍义云：孔子曰：人而无恒，不可以作巫医。
　　钞《论语》第十三云：子曰：南人有言曰：人而无恒，不可以作巫医，善夫。晦庵注：南人，南国之人。恒常久也。巫所以交鬼神，医所以寄死生，故虽贱役，而尤不可以无恒。孔子称其言而善之。
　　衍义云：孟子曰：苟无恒心，放僻邪侈，无不为已。
　　钞《孟子□滕文公章句上》：民之为道也，有恒产者有恒心，无恒产者无恒心。苟无恒心，放僻邪侈，无不为己。及陷乎罪，然后从而刑之，是罔民也。焉有仁人在位罔民而可为也。晦庵注：阳虎，阳货名虎，鲁季氏家臣也。天理人欲不容并立。虎之言此，恐为仁之害於富也。孟子引之，恐为富之害於仁也。君子小人每相反而已矣。
　　知常容，容乃公，公乃王，王乃天，天乃道，道乃久，没身不殆。
　　衍义云：《礼记》曰：大道之行，天下为公，人不独亲其亲，子其子。
　　钞《礼记□礼运篇》之辞云：孔子曰：大道之行也，天下为公，选贤与能，讲信修睦，故人不独亲其亲，不独子其子。孝慈之道广也。使老有所终，壮有所用，幼有所长，矜寡孤独废疾者，皆有所养。
　　道德真经衍义手钞卷之四竟
　　道德真经衍义手钞卷之五
　　五峰清安逸士王守正集
　　太上章第十七
　　太上，下之有之。其次，亲之，誉之。
　　衍义云：《左传》曰：太上有立德，其次有立功之类。
　　钞《春秋》襄公二十四年。穆叔如晋，范宣子逆之，问焉。曰：古人有言曰死而不朽，何谓也。穆叔未对。宣子曰：昔之祖，自虞以上为陶唐氏，在夏为御龙氏，谓刘累也。事见昭二十九年。在商为豕韦氏豕韦，国名。东郡白马县东南有韦城。在周为唐杜氏。唐、杜，二国名。殷末豕韦国於唐，周成王灭唐，迁之於杜，为杜伯。杜伯之子隰叔奔晋，四世及士会，食邑於范，复为范氏。杜今京兆杜县。晋主夏盟为范氏，其是之谓乎。穆叔曰：以豹所闻，此之谓世禄，非不朽也。鲁有先大夫曰臧文仲，既没，其言立，其是之谓乎。豹闻之，太上有立德，其次有立功，其次有立言。史佚周任臧文仲。虽久不废，此之谓不朽。若夫保姓受氏，以守宗枋，世不绝 祀，无国无之。禄之大者，不可谓不朽。
　　衍义云：上如标枝，下如野鹿。
　　钞《庄子□天地篇》：门无鬼答赤张满稽云：至德之世，不尚贤，不使能，上如标枝，下如野鹿。疏：上既无为，下亦纯朴，譬彼野鹿，绝君王之礼也。
　　衍义云：庄子曰：及至圣人，蹩躠为仁，踶跂为义，而天下始疑矣。
　　钞《庄子□马蹄篇》云：及至圣人，蹩躠用力貌，强行兼爱之貌。踶跂，矜侍貌，诈立裁非之貌。蹩躠，踶跂，皆用心为仁义之貌。
　　衍义云：尧仁如天，就之者如日。舜有膻行，百姓悦之。故三徙成都，至邓之墟，来者十有万家。
　　钞《庄子□徐无鬼篇》之文。疏：舜避丹朱又不领众聚，故三度逃走移徙避之，百姓慕德从者十万，所居之处自成都邑。至邓墟，地名也。
　　衍义云：康衢之童谣咏尧。
　　钞《列子□伸尼篇》云：尧乃微服游於康衢，闻儿童谣曰：立我蒸民，莫匪尔极，不识不知，顺帝之则。蒸，众也。夫能使万物咸得其极者，不犯其自然之性也。若以识知制物之性，岂顺天之道哉。
　　衍义云：百姓之讴歌举舜誉之也。
　　钦《孟子□万章章句上》：孟子答万章云：舜相尧二十有八载，非人之所能为也，天也。尧崩，三年之丧毕，舜避尧之子於南河之南，天下诸侯朝觐者，不之尧之子而之舜。讼狱者，不之尧之子而之舜。讴歌者，不讴歌尧之子而讴歌舜。故曰天也。南河在冀州之南，即豫州也。讼狱，谓狱不决而讼之也。
　　其次，畏之，侮之。信不足，有不信。
　　衍义云：商人作誓，而民始叛。周人作会，而民始疑。
　　钞《春秋》昭公四年。楚子灵王会诸侯于申。会于申邑。椒举言於楚子曰：臣闻诸侯无归言诸侯不苟从服。礼以为归。椒举曰：夫六王二公之事，注云：六王之事，谓启有钓台之享，汤有景亳之命，武王有孟津之会，成王有歧阳之搜，康王有酆官之朝，穆王涂山之会也。二公之事，谓齐桓召陵之师，晋文践土之盟也。皆所以示诸侯礼也。诸侯所由用命也。夏桀为仍之会仍国，有缗叛之缗国之君。商纣为黎之搜，纣搜於东夷之黎国。搜，春猎名。东夷叛之。周幽为大室之盟，中岳大室也。夷狄叛周。因此叛周。皆所以示诸侯汰也。侈也。诸侯所以弃命也。今君以汰，无乃不济乎。王弗听。商书有汤誓之文。周有牧野孟津之会。
　　衍义云：心有孚之谓诚。
　　钞《易》中孚卦九五：有孚，孪如无答。孪如者，系其信之辞也。处中信以相交之时，居尊位以为孪物之主，信何可舍，故有孚，有孚故得无咎也。
　　衍义云：言可复之为信。
　　钞《论语□学而第一》。有子曰：信近於义，言可复也。恭近於礼，远耻辱也。因不失其亲，亦可宗也。
　　衍义云：齐桓不背曹刿亦云曹沬之盟。
　　钞《史记》：曹沬者，鲁人也。以勇力事鲁庄公。庄公好力，曹沬为鲁将。与齐战，三败北。庄公惧，乃献遂邑之地以和。犹复以为将。齐桓公许与鲁会于柯而盟。桓公与庄公既盟于坛上。曹沬执匕首劫齐桓公。齐桓公左右莫敢动。而问曰：子将何若。曹沬曰：齐强鲁弱，而大国侵鲁亦以甚矣。今鲁城坏，即压齐境，君其图之。桓公乃许尽归鲁之侵地。既已言，曹沬投其匕首下坛，北面就群臣之位，颜色不变，辞令如故。桓公怒欲倍其约。管仲曰：不可。夫贪小利以自快，弃信於诸侯，失天下之援，不如与之。於是桓公遂割鲁侵地。曹沬三战所亡之地，尽复与鲁矣。
　　衍义云：晋人不弃伐原之言。
　　钞：晋人伐原。文侯将兵士伐原。晋侯围原，命三日之粮，原不降，命去之。谍出曰：原将降矣。军吏曰：请待之。公曰：信，国之宝也。民之所庇也。得原失信，何以庇之。所亡滋多，退一含而原自降。诸侯自此归附，如伐原之信也。
　　衍义云：吴起不亏移辕之赏。
　　钞《史记》：吴起，魏将也。欲伐秦，恐士卒军人不信，乃埋一车辕於市东门。书曰：如有人能移此辕於西门者，即给土田宅百亩，黄金百斤。三日，无人敢移。更书曰：能移者，给土田宅五百亩，黄金百斤。时有一人来移，依赐之。於是召募人伐秦，遂克。此则不亏移辕之赏也。
　　衍义云：魏侯不乖虞人之期。
　　钞《史记》：魏侯，魏文侯也。虞人，山泽之官也。文侯与虞人期猎，明日欲发，适与群臣饮酒乐，而天大雨，命驾适野。左右曰：今日饮酒乐，天又雨，将安之。文侯曰：吾不息於禽兽，吾与虞人期，岂可无一会期哉，恐失信，遂冒雨以赴也。
　　大道废章第十八
　　大道废，有仁义。
　　衍义云：庄子曰：鱼相忘乎水，人相忘乎道术。
　　钞《庄子□大宗师篇》云：泉涸，鱼相与处於陆，相呴以湿，相濡以沬，不如相忘於江湖。
　　智慧出，有大伪。
　　衍义云：庄子曰：去小智而大智明。
　　钞《庄子□外物篇》云：去小智而大智明。小智自私，大智任物。
　　衍义云：好行小慧，难矣哉。
　　钞《论语□卫灵公第十五》：子曰：群居终日，言不及义，好行小慧，难矣哉。小慧，私志也。言不及义，则放僻那侈之心滋。好行小慧，则行险侥幸之机熟。难矣哉者，言其无以入德，而将有患者也。
　　衍义云：庄子曰：夫马之真性，在乎齕草饮水翘足而立。
　　钞《庄子□马蹄篇》之文。义中载之已详，不复具载。
　　衍义云：太古之时，民不知所为，行不知所之，含哺而熙，鼓腹而游。
　　钞：夫赫胥氏之时，民居不知所为，行不知所之，含哺而熙，鼓腹而游，民能以此矣。疏：之，适也。赫胥，上古帝王也。亦言有赫然之德，使民胥附，故曰赫胥。盖炎帝也。云云含哺而熙戏，与婴儿而不殊；鼓腹而遨游，将童子而无别。
　　衍义云：屈折礼乐以匡天下之形，悬跂仁义以慰天下之心。
　　钞《庄子□马蹄篇》。疏：屈曲折旋行礼乐以正形体，企慕以慰心灵，於是踶跂自矜，好知自与，矫诈经营，利禄争归，而不知止。噫圣迹之过者也。
　　六亲不和，有孝慈。国家昏乱，有忠臣。
　　衍义云：《礼记》曰：大道之行也，不独亲其亲，不独子其子。
　　钞《礼记□礼运篇》云：大道之行也，天下为公，选贤与能，讲信修睦，故人不独亲其亲，不独子其子，使老有所终，壮有所用，幼有所长，矜寡孤独废疾者皆有所养也。又引孝慈者。《论语》：季康子问：使民敬忠以劝，如之何。子曰：临之以庄则敬，孝慈则忠。孝於亲，慈於众。《尔雅》云：善事父母曰孝。
　　衍义云：抉目剖心之臣。
　　钞《史记□殷本纪》云：子辛无道，天下为之纣。谧法残义损善曰纣。纣淫乱不止。微子数练不听，乃与太师，少师谋，遂去。比干王子也。曰：为人臣者，不得不以死争，乃强练纣。纣怒曰：吾闻圣人心有七窍，剖比干观其心。《庄子□盗坏篇》云：比干剖心，子胥抉眼，忠之祸也。此抉眼部心之臣，盖为君昏乱而后显死节忠臣之名。故曰国家昏乱，有忠臣。
　　衍义云：瞽叟顽而舜称大孝。
　　钞《尚书□尧典》曰：瞽子，父顽，母嚣，象傲，克谐。以孝烝烝，又不格奸，大孝者。《孟子□万章章句上》；大孝终身慕父母，五十而慕者，予於大舜见之矣。
　　衍义云：曾皙严而参称能养。
　　钞《孟子□离娄章句上》：曾子养曾皙，必有酒肉，将彻，必请所与，问：有余，曰：有。若曾子则可谓养志也。事亲若曾子者可也。
　　绝圣弃智章第十九
　　绝圣弃智，民利百倍。
　　衍义云：庄子曰：掊击圣智，纵合盗贼，而天下始治矣。
　　钞《庄子□朕筐篇》云：掊击圣智。疏云：掊，打也。今言掊击者，亦贬斥仁义绝圣弃智之意，不贵难得之货，故纵舍盗贼，不假严刑；而天下太平也。
　　衍义云：去小智则大智明。
　　钞《庄子□外物篇》云：小智自私，大智任物。
　　衍义云：跖之徒问於跖：盗亦有道乎。曰：何适而无有道。
　　钞：《庄子□朕筐篇》之文义中已备。
　　衍义云：《庄子》：宋元君夜半而梦人被发窥阿门曰。
　　钞《庄子□外物篇》文。宋元君夜半而梦人被发窥阿门。成法师疏云：宋国君镒日元，即宋元君也。阿，曲也。谓阿房曲室之窥门义中已详。
　　绝仁弃义，民复孝慈。
　　衍义云：孟子曰：未有仁而遗其亲者也。未有义而后其君者也。
　　钞《孟子□梁惠王章句上》。孟子答王之辞。注云：遗者，犹橐也。后，不急也。言仁者必爱其亲，义者必急其君。
　　绝巧弃利，盗贼无有。
　　衍义云：巧，机巧也。谓雕琢刻削机械扃鐍之类。
　　钞《庄子□胠箧篇》云：然而巨盗至，则负匮揭箧，担囊而趋，唯恐缄縢、扃鐍之不固也。雕刻众形而不为巧，如卫人之刻枣猴，宋人之琢楮叶。琢者，治玉石也。既琢之而复磨之。《天地篇》云：为圃者忿然作色而笑曰：吾闻之吾师有机械者，必有机事。有机事者，必有机心。机心存於胸中，则纯白不备。
　　衍义云：珠玉斗斛权衡符玺之类。
　　钞《庄子□胠箧篇》云：为之斗斛以量之，十升为斗，五斗四升为斛。则并与斗斛而窃之。为之权衡以称之，权，秤锤也。衡，秤梁也。则并与权衡而窃之。
　　为之符玺以信之，符者，铜鱼木契也。玺者，王之玉印也。则并与符玺而窃之。
　　绝学无忧章第二十
　　绝学无忧，唯之与阿，相去几何。善之与恶，相去何若。
　　衍义云：庄子所谓俗学，以求复其初者。
　　钞《庄子□缮性外篇》之辞。注：已治性於俗矣。而欲以俗学复性命之本，所以求者愈非其道也。
　　人之所畏，不可不畏。荒兮，其未央哉。
　　衍义云：《诗》云：夜未央，言更漏尚多也。
　　钞《毛诗□小雅□庭燎》：美宣王也。夜如何其，夜未央，庭燎之光，君子至止，鸾声锵锵。
　　孔德之容章第二十一
　　道之为物，惟恍惟惚。惚兮恍，其中有象。恍兮惚，其中有物。
　　衍义云：庄子所谓真君，今之所谓性者也。
　　钞《庄子□齐物篇》云：如是皆有为臣妾乎。其臣妾不足以相治乎。其递相为君臣乎。其有真君存焉。如求得其情与不得，无损益乎其真。此言凡得真性用其自为者，虽复皂隶，犹不颖毁誉而自安其业，故知与不知，皆自若也。
　　窈兮冥兮，其中有精。其精甚真，其中有信。
　　衍义云：犹乌足之根为跻增，人血之为野火，朽瓜之为鱼，贤女之为石。
　　钞《列子□天瑞篇》云：注言生死变化，胡可测度生於此者，或死於彼。死於彼者，或生於此，而一炁之变所适万形，此皆因其所感自然而变者也。《化书》 云：乌足，草名。郑氏注《尔雅》云：生木中，通名为蜴，所在皆异。
　　衍义云：晋惠帝时，张华为司空，其事甚详，不复再录。
　　道德真经衍义手妙卷之五竟
　　道德真经衍义手钞卷之六
　　五峰清安逸士王守正集
　　曲则全章第二十二
　　曲则全，枉则直，洼则盈，弊则新，小则得，多则惑。
　　衍义云：蔺相如屈於廉颇是也。
　　钞：廉颇、蔺相如同仕於赵。颇位在相如之下，因怒曰：吾有功於国，而居相如之下，吾所耻也。途见相如，吾必辱之。相如知其言，常引车以避之。其从者怪而问之曰：相国不畏强秦，而惧廉颇，何也。相如曰：秦所以不敢轻赵，者，畏吾与颇将军而已。吾若与颇将军相遇，两虎既斗，势不俱全，赵国之危，秦国之利也。吾所以避者，存国耳。岂私於身乎。颇闻之，负荆肉袒而谢焉。此乃彼必惧而自修整，以己之直能正於曲之效也。
　　衍义云：人有贤才而能支离其德。
　　钞《庄子□人间世》云：支离疏者，颐隐於脐，肩高于项，会撮头发也指天，五管五脏在上，两髀为胁。挫针治繲，足以糊口。鼓策楪，蓍也。播精，足以食十人。上征武士，则支离攘臂於其间。上有大役，则支离以有常疾不受工。上与病者粟，则受三锺六石四斗曰锺。与十束薪。夫支离其形者，犹足以养其身，终其天年。支离其德者，不彰其用，不显其名。人能体此修身，岂不能保其常名哉。
　　衍义云：《易》曰：易简而天下之理得矣。
　　钞《系辞上》云：易简而天下之理得矣。注：天下之理莫不由於易简，而天下万事之理并得其宜矣。
　　衍义云：庄子曰：文灭质，博溺心。
　　钞《庄子缮性篇》云：知不足以定天下，然后附之以文，益之以博，文灭质，博溺心。疏云：博学而济世，不知质是文之本，文华则隐灭於素，质博是心之末，搏学则没溺於心灵，唯当绝学而去文，方会无为之美也。
　　衍义云：列子曰：学者以多方丧生。
　　钞：《列子□说符篇》云：心都子曰：大道以多歧亡羊，学者以多方丧生。卢注：羊以喻神，守神不失为道也。一失其羊而奔波歧路，不可得矣。但守其神，为无丧无得而为无待也。多方於仁义，亦若是矣。
　　衍义云：庚桑子曰：万人操弓，共射一雕，雕无不中。
　　钞《列子□清神第一》云：夫一哀一乐，犹搴正性，况万物之众，而能拔擢以生心神哉。故万人弯弧以向一鹄，鹄能无中乎。此言鹄是奸黠之鸟，故人皆之於射此，喻人心万端，情乱心荡，如彼鹄中静也。万物眩曜，以惑一生，生能无伤乎。
　　衍义云：惟水为几於道，一西一东，而物莫不能伤。
　　钞《孟子□告子章句上》。告子曰：性犹湍水也，决诸东方则东流，决诸西方则西流。此言水性顺下，利物不争，而物亦莫之伤也。
　　是以圣人抱一，为天下式。不自见，故明。不自是，故彰。不自伐，故有功。不自矜，故长。
　　衍义云：虞舜明四目。
　　钞《尚书□舜典》之文。月正元日，舜格于文祖，询于四岳，辟四门，明四目，达四聪。注：询，谋也。辟，开也。舜既告庙即位，乃谋治於四岳之官，开四方之门，以来天下之贤俊。广四方之视听，以决天下之拥蔽。
　　衍义云：《淮南子》载：赵简子死，未葬。中牟不助祭，襄子起兵攻之。钞出《淮南子》。载之已详，不复录之。
　　希言自然章第二十三
　　希言自然，飘风不终朝，骤雨不终日。
　　衍义云：希者，疏也，少也。《易》曰：吉人之辞寡，躁人之辞多。
　　钞《易系辞》之文也。云将叛者，其辞惭，中心疑者，其辞枝。吉人之辞寡，躁人之辞多。诬善之人其辞游，失其守者其辞屈。此六种之辞，唯吉人之辞寡，所以证解希言自然也。
　　孰为此者，天地。天地尚不能久，而况於人乎。
　　衍义云：人处天地之间，不似毫末之在马体乎。
　　钞《庄子□秋水篇》云：人处天地之间，不似毫末之在马体乎。此其比万物也，不似毫末之在马体，小大之辩，各有阶级，不可相跂，曾何足以介怀也。
　　同於道者，道亦得之。同於德者，德亦得之。同於失者，失亦失之。信不足，有不信。
　　衍义云：人以类相从，故虎啸风生。
　　钞《易》乾九五之辞云：云从龙，风从虎。龙是水畜，云是水气，故龙吟景云生，是云从龙也。虎是威猛之兽，风是震动之气，故虎啸则谷风生，是风从虎也。有情感於无情，此明气同则应也。
　　衍义云：鹤鸣子和。
　　钞《易》上系辞：鹤鸣在阴，其子和之。我有好爵，吾与尔靡之。正义云：鸣鹤在幽阴之处，虽鸣在幽阴，其子在远而和之。以其同类相感召故也。我有好爵者，言我有美好之爵在身，不自独有。吾与汝外物其靡散之，谓能散於外物，物亦感我之恩，亦来归从於我。
　　衍义云：性殊则肝胆楚越，性分异也。道合则夷夏同人，以类相从，物无违者。犹方诸挹月而水流。
　　钞：东海方诸之间，有巨蚌。长尺有二寸，因名方诸。取其壳以柔白，拭之良久，以月照之，以器承之，则得水焉。
　　衍义云：阳燧照日而火就。
　　钞：阳燧者，范金为器，其形如杯，或类镜焉。以玄缯洁之，以日照之，以艾承之，则得火焉。二者因日月之光，以气类相感，而生水火焉。
　　跂者不立章第二十四
　　跂者不立，跨者不行。
　　衍义云：趺者举踵而望。跨者以跨挟物也。
　　钞唐杜天师义曰：以足脂蹑地谓之跂。暂有延望而希久立，斯为难矣。
　　延颈举踵，陈后《长门赋》望幸之词也。跨挟於物而求久行，亦不可得也。喻人不能推心，信真，怀疑於道，暂具一念，便望有成，难矣哉。
　　衍义云：岂不闻寿陵余子之学行於邯郸，未得国能，又失其故行，直匍匐而归耳。
　　钞《庄子□秋水》。西华法师疏：寿陵，燕之邑。邯郸，赵之郡。弱龄未壮，谓之余子。赵郡之地，其俗能行。故燕国少年远来学步，既乖本性，未得赵国之能，舍己效人，更失寿陵之故，是以用手踞地，匍匐而还也。
　　自见者不明，自是者不彰，自伐者无功，自矜者不长。
　　衍义云：阳子居南之沛，至於粱而遇老子。老子中道仰天而叹曰：始於汝为可教，今不可也。以其骄气愈於往昔也。阳子居请问其过。老子曰：而睢睢，而旴旴，而谁与居。
　　钞《列子□黄帝篇》云：阳朱，字子居。云睢睢旴旴，何自居处，而夸张若此。睢则逆而不顺，旴则干而不直，盖内视己败，而外若有营之意。
　　衍义云：若坎井之蛙，谓□东海之鳖曰：吾乐欤。吾出跳乎井干之上，入休乎缺甃之崖，赴水则接腋持颐，蹶泥则没足灭附，擅一壑之水，而跨跱坎井之乐，此亦至矣。子奚不时来入观乎。东海之鳖左足未入，而右已絷拘束矣，於是远巡告之海曰：坎井之蛙，闻之皆惊视自失貌然自失也。岂非自是者不彰乎。
　　钞《庄子□秋水篇》。西华法师疏；坎井犹浅井也。蛙，蛤蟆也。干，井栏也。甃，井中累砖也。跗，脚趺也。腋，臂下也。颐，口下也。东海之鳖，其形宏巨，随波游戏，暂居乎陆，而蛤蟆小虫，处於小井，形容既劣，居处不宽，自得於井中，见巨鳖而不惧云：我出则跳出井栏之上，入则休身乎破砖之崖，游泳则接腋持颐，蹶泥则灭跗没足，顾瞻虷蟹之类，俯视科斗之徒，逍遥快乐，无如我者也。
　　衍义云：自伐者，若郑人缓呻吟裘氏之地，祗三年而缓为儒，河润九里，泽及三族。父母妻。
　　钞《庄子□列御寇篇》之文。其文已全，不复重录。疏：呻吟，咏读也。裘氏，地名也。祇，适也。郑人名缓，於裘地学问，适经三年而成儒，道、儒、墨相与辩，其父助翟，十年而缓自杀，此岂非自伐者无功乎。
　　衍义云：自矜者，若晋史齐王同起兵讨赵王伦，其文详，不复录。侈於性则盈。
　　钞《庄子□骈拇篇》云：骈拇枝指，出乎性哉。而侈於形，附赘悬疣，出乎形哉，而侈於性。
　　有物混成章第二十五
　　有物混成，先天地生。
　　衍义云：庄子曰：道在太极之先而不为高，在六极之下而不为深，先天地生而不为久，长於上古而不为老。
　　钞《庄子□大宗师篇》云：在太极之先而不为高，在六极之下而不为深，先天地生而不为久，长於上古而不为老。疏：太极，五气也。六极，六合也。且道在五气之上不为高远，在六合之下而不为深邃，先天地生不为长久，长於上古不为耆艾。言道非高非深非久非老，故道无不在，而所在皆无者也。
　　衍义云：《易》所谓太极者是也。
　　钞《易系辞》云：是故易有太极，是生两仪，两仪生四象，四象生八卦。注云：夫有必始於无，故太极生两仪，太极者，无称之称，又可得而名，取其有之所极，况之太极者也。四象者，金木水火是也。
　　寂兮寥兮，独立而不改，周行而不殆，可以为天下母。
　　衍义云：且形影因待，犹言独化。
　　钞《庄子□齐物论》云：罔两问影曰：曩子行，今子止。曩子坐，今子起。何其无特操与。影曰：吾有待而然者邪。吾所待又有待而然者邪。吾待蛇蚹蜩翼邪。恶识所以然。恶识所以不然。郭注云：若待蛇蚹蜩翼则无特操之所由未为难识也。今以不识者，正由不待斯类而独化，故耳云。故衍义取以为说者，以证独立，而不改也。
　　衍义云：敛则纯精之物，藏乎黍米。
　　钞：黍米者，《度人经》之辞。薛幽栖注曰：黍米者，即五谷之首。米即生人之本，言人得经如人命之资，米衍义取此，盖言道之为物大财遍乎太虚，小则藏乎黍米。明妙道无不包容不累诸有，何有危殆哉。故曰周行而不殆。
　　衍义云：周流六虚，应用不穷。
　　钞《周易□下系辞》云：《易》之为书也不可远，为道也屡迁。变动不居，周流六虚，上下无常，刚柔相易，不可为典要，惟变所适。盖言大道一元之气，周遍流动於六爻之位，乃至天地之内，四方上下之中，而应用不穷，故曰周行而不殆也。
　　吾不知其名，字之曰道，强为之名曰大。大曰逝，逝曰远，远曰反。
　　衍义云：字者表其德。名者定其体。
　　钞唐杜天师《广圣义》云：夫名物者，以其体。字物者，以其德。物生而名立，事之常也。未有无名之物矣。《春秋》桓公六年九月丁卯，子同生。公问名於申繻。对曰：名有五：有信，有义，有象，有假，有类。以名生为信，若唐叔虞、鲁公子友是也。以德命为义，若文王昌、武王发是也。以类命为象，若孔子有象尼丘山是也。取於物为假，如伯鱼生，有人馈鱼，因名曰鲤是也。取於父为类，若子同生，与父同日生是也。
　　衍义云：先天地生，难以言其氏族。钞：氏族者，《春秋》隐公八年冬，公子无骇卒，公子羽父请谥於族。公问族於众仲。仲对曰：天子建德，因生以赐姓，胙之以土而命之氏。诸侯以其王父字为谥，因以为族，官有世功，则有官族，谓取旧官旧邑为族也。邑亦如之。公命以字为展氏。无骇即公子展之孙也，故为展氏。
　　故道大，天大，地大，王亦大。域中有四大，而王居其一焉。
　　衍义云：普天之下，莫非王土。率土之滨，莫非王臣。
　　钞《孟子□万章章句上》之辞。咸丘蒙曰：孟子弟子也。舜之不臣尧，既得闻命矣。《诗》云：《诗小雅北山》之篇。普天之下，莫非王土。率土之滨，莫非王臣。普，徧也，率，循也。
　　衍义云：自地而上，皆属于天。
　　钞：地上属天者。《列子□天瑞篇》云：杞国有人，忧天地崩坠，身亡所寄，废寝食者。又有忧彼之忧者，因往晓之，曰：天积炁耳，亡处亡炁。若屈伸呼吸，终日在天中行止，奈何忧崩坠乎。若论此传，文广意深，不能徧举。且据天积炁而论之，既云终日在天中行止，则知自地之上，皆属於天也。故云：不必高远，苍苍之谓也。又《庄子□逍遥游篇》云：天之苍苍，其正色耶。其远而无所至极耶。其视下也，亦若是而已矣。
　　人法地，地法天，天法道，道法自然。
　　衍义云：人谓王也。人法地之安静，故无为而天下功。
　　钞《庄子□天道篇》之文也。云：天不产而万物化，地不长而万物育，帝王无为而天下功。疏云：王者，同两仪之含育，顺四序以苑生，任万物之自为，故天下之功成矣。
　　道德真经衍义手妙卷之六竟
　　道德真经衍义手钞卷之七
　　五峰清安逸士王守正集
　　重为轻根章第二十六
　　重为轻根，静为躁君。
　　衍义云：龙蛇蟠屈沉静，则变化升腾。虎豹威猛躁动，故遭射猎夭亏。
　　钞《易下系辞》云：尺蠖之屈，以求信也。龙蛇之垫，以存身也。疏：尺蠖之虫初行必屈者，欲求在后之信也。言信必须屈，屈以求信，是相须也。龙蛇之垫以存身者，言静以求动也。龙蛇初垫是静也。以此存身，身存则变化飞腾可知矣。《庄子□庚桑楚》云：庚桑子曰：姓庚桑，名楚，老君之弟子。小子来，夫函车之兽，兽大如车。介而离山，则不免乎罔罟之患。其兽极大，口能含车，孤介离山，则不免罗网为其患害。
　　是以君子终日行，不离辎重。虽有荣观，燕处超然。
　　衍义云：荣如南荣之类，行以轻为速，然不可以无辎重。
　　钞《庄子□庚桑楚》之文。南荣趎蹴然正坐曰：若越之年者已长矣，将恶乎托业以及此言邪。庚桑子曰：今吾才小，不足以化子，子胡不南见老子。南荣趎羸粮，七日七夜至老子之所。此言求学以轻为速，尚果七日之粮，虽有荣观，岂容离辎重乎。
　　奈何万乘之主，而以身轻天下。轻则失臣，躁则失君。
　　衍义云：人君为万乘之尊，处大宝之位。
　　钞《孟子□梁惠王章句上》云：万乘之国。注：乘，车数也。万乘之国，天子畿内地方千里，出车万乘。《易下系辞》云：圣人之大宝曰位。何以守位，曰：仁。何以聚人，曰：财。正义曰：言圣人大可宝爱者，在於位耳。位是有国之地，宝是有用之物，若以居盛位能广济无疆，故称大宝也。
　　衍义云：坐招窜及，不得事君。
　　钞《尚书□舜典》云：流遣之远出。共工於幽州，少昊氏有不才子，天下谓之穷奇，即共工也。为尧水官。幽州在北方，即幽郡之地，庄子说幽都。放放置也，放置之不得他适也。讙兜於崇山，昔帝鸠氏有不才子，天下谓之混沌，即讙兜也。为党共工於南裔也。窜窜则驱逐禁锢之。三苗於三峗，缙云氏有不才子，天下谓之饕餮，为尧诸侯。封三苗之国，国在左洞庭，右彭蠡居豫章，近南岳。三峗，山名。在西裔，即秦州西羌地。殛极则拘囚困苦之。鲧於羽山。鲧乃禹王之父。治水无功。四人皆包藏凶恶，不遵尧化，故投诸四裔。
　　衍义云：君不密则失臣，臣不密则失身。
　　钞《易系辞》云：君不密则失臣，臣不密则失身。几事不密则害成，是以君子慎密而不出也。几，谓几微之事，当须慎密预防祸害。若不密漏泄，祸害交起，是害成也。
　　衍义云：《左传》宣公九年，陈灵公与孔宁、仪行父通於夏姬。
　　钞：义文已备，不复重录。
　　衍义云：韩信破齐。义中全备，不复再录。
　　善行章第二十七
　　善行，无辙迹。善言，无瑕谪。善计，不用筹算。善闭，无关键而不可开。善结，无绳约而不可解。
　　衍义云：犹庄子之所谓卮言。卮言者，酌中之言。
　　钞：夫卮言者，《庄子□寓言篇》云：寓言十九，重言十七，卮言日出，和以天倪。因以蔓衍，所以穷年。不言则齐，齐与言不齐，言与齐不齐也，故曰无言。言无言，终身言，未尝不言。，有自也而可，有自也而不可，有自也而然，有自也而不然。恶乎然，然於然。恶乎不然，不然於不然。恶乎可，可於可。恶乎不可，不可於不可。物固有所然，物固有所可，无物不然，无物不可。非卮言日出，和以天倪，孰得其久。夫欲发言，能合乎此，有何瑕谪之过乎。故曰：善言无瑕谪。
　　衍义云：庄子曰：一与言为二，二与一为三。自此以往，巧历不能得，而况其几乎。
　　钞《庄子□齐物论》云：天下莫大於秋毫之末，而泰山为小。莫寿乎殇子，而彭祖为夭。天地与我并生，万物与我为一。既已为一矣，且得有言乎。既已为之一矣，且得无以言乎。一与言为二，二与一为三。自此已往，巧历不能得，而况其凡乎。故自无适有已至於三，而况自有适有乎。无适焉，因是已。此贵於无所适，而复於一之初，与道同体，何假筹算乎。故曰：善计不用筹策也。
　　衍义云：九窍者，精神之门也。
　　钞《庄子□智北游篇》。庄子曰：夫昭昭生於冥冥，有伦生於无形，精神生於道，形本生於精，而万物以形相生，故九窍者胎生，八窍者卵生。其来无迹，其生无涯，无门无房，四达之皇皇也。此言以不来为来，以不往为往，自然之性游无进之涂者，放形骸於无进之间，寄精神於八方之表，是以出入无门户，来往无边际，故能宏达四方，大通万物也。今衍义取为精神之门，可谓善闭无关键而不可开。
　　是以圣人常善救人，故无弃人。常善救物，故无弃物。是谓袭明。
　　衍义云：至于瓦号梯牌，咸有所施，故曰常善救物。
　　钞《庄子□智北道篇》。东郭子居东郭也。问於庄子曰：所谓道，恶乎在。庄子曰：无所不在。东郭曰：期而后可。欲令庄子指名所在。庄子曰：在蝼蚁。曰：何其下耶。曰：在稊稗。曰：何其愈下耶。曰：在瓦甓。曰：何其愈甚耶。曰：在屎溺。东郭子不应。庄子曰：夫子之问也，故不及质。此言道虽清高，物无贵贱，皆遂其性而无弃之也。
　　衍义云：《淮南子》载公孙龙在赵之时。
　　钞：此《淮南子鸿烈解道应训篇》之文。义中已备，不复重序。大抵证解常善救人，故无弃人之义也。
　　故善人，不善人之师。不善人，善人之资。
　　衍义云：昔楚将子发好求有伎之士。
　　钞《淮南子鸿烈解道应训篇》之文。楚将子发，好求伎道之士。义中备载，不须重录。大抵证解不善人，善人之资也。
　　不贵其师，不爱其资，虽知大迷，是谓要妙。
　　衍义云：寻其至理，出自天性，是曰独化。
　　钞：《庄子》形影因待者。《庄子□齐物论篇》郭象注云：若待蛇蚹蜩翼，则无特操之所由，未为难识也。今以不识者，正由不待斯类而独化故耳。今玄同逸士，取此以为证者，以证其独化出自天性，何在贵爱耶。
　　衍义云：伯乐不能御驽骀为骐骥。
　　钞：伯乐者，姓孙，名阳，字伯乐。秦穆公时人。善治马者也。驽骀者，钝马也。骐骥者，龙马也。言伯乐虽能治马，亦不能使钝马为龙马也。
　　衍义云：良匠不能伐樗栎为栋梁。
　　钞：夫樗者，《庄子□逍遥进篇》云：惠子姓惠名施；庄子友人，亦云门人。谓庄子曰：吾有大树，人谓之樗。噢之则奥，恶木之类也。其大木拥肿而不中绳墨，其小枝卷曲而不中规矩，立之涂，匠者不顾。今子之言大而无用，众所同去也。庄子曰：子独不见狸狌乎，卑身而伏，以候傲者。伺傲慢野鼠而捕之。东西跳梁，不避高下。中於机辟，死於罔罟。亦犹执持圣迹之人，矫情伪行，以要前利，不避危亡，后必有患也。今夫牦牛，其大若垂天之云。此能为大矣，而不能执鼠。今子有大树，患其无用，何不树之於无何有之乡，广莫之野，彷徨乎无为其侧，逍遥乎寝卧其下。不夭斤斧，物无害者，无所可用，安所困苦哉。又引栎者，《庄子□人间世》云：匠石之齐，至乎曲辕，谓曲道也。崔云道名。见栎杜树。其大蔽牛，絜约束也。之百围，径尺谓围。其高临山，十仞七尺曰仞。而复有枝，其可以为舟者旁· 十数。观者如市，匠伯不顾，遂行不辍。弟子厌观之，走及匠石，曰：自吾执斧斤以随夫子，未尝见材如此其美也。先生不肯视，行不辍，何耶。曰：已矣，勿言之矣。散木也，以为舟则沉，以为棺椁则速腐，以为门户则液，津液脂槅不受斤斧者。以为柱则蠹。是不材之木，无所可用，故能若是之寿。今取此以为说者，言师资授受之道，若遇天性能者，可教而成材器也。若无天性，虽教不成，亦如伯乐不能御驽骀为骐骥，良村不能伐樗栎为栋梁者也。
　　衍义云：列子师老商氏，友伯高子，而得风仙至内外进矣。
　　钞《列子□黄帝篇》之文云：列子师老商氏，友伯高子，进二子之道，乘风而归。尹生闻之，从列子居，数月不省合。因间请蕲其术者，十反而十不告。尹生怼而请辞，列子又不问。尹生退数月，意不已，又往从之。列子曰：汝何去来之频。尹生曰：曩章戴有请於子，子不我告，固有憾於子。今复脱然，是以又来。列子曰：曩吾以子为达，今汝之鄙至此乎。姬将告汝所学於夫子者矣。自吾之事夫子友若人也，三年之后，心不敢念是非，口不敢言利害，始得夫子一盻而已。五年之后，心庚念是非，口更言利害，夫子始一解颜而笑。七年之后，从心之所念，庚无是非，从口之所言，庚无利害，夫子始一引吾并席而坐。九年之后，横心之所念，横口之所言，亦不知我之是非利害欤，亦不知彼之是非利害欤，亦不知夫子之为我师，若人之为我友，内外进矣。而后眼如耳，耳如鼻，鼻如口，无不同也。心凝形释，骨肉都融，不觉形之所倚，足之所履，随风东西，犹木叶干壳，竟不知风乘我耶，我乘风耶。今汝居先生之门，曾未浃时，而怼憾再三，汝之片体将气所不受，汝之一节将地所不载。履虚乘风，其可几乎。尹生甚作，屏息良久，不敢复言。若列子与老商氏，真可谓师资相忘者也。今取此证解不贵其师、不爱其资之义也。
　　衍义云：孔子见太公任，然后辞其交游，去其弟子。
　　钞《庄子□山木篇》云：孔子围於陈蔡之间，七日不火食。太公任往吊之曰：子几死乎。曰：然。子恶死乎。曰：然。任曰：子尝言不死之道。东海有鸟焉，其名曰意怠。其为鸟也，翂翂翐翐，是舒迟不能高飞之貌。而似无能，引援而飞，迫胁而栖，进不敢为前，退不敢为后，食不敢先尝，必取其绪。是故其行列不斥，与群俱也。而外人卒不得害，是以免於患。直木先伐，甘井先竭。子其意者饰知以惊愚，修身以明污，昭昭乎如揭日月而行，故不免也。昔吾闻之大成之人曰：自伐者无功，功成者隳，名成者亏。孰能去功与名而还与众人。道流而不明居，德行而不名处，纯纯常常，乃此於狂，削迹捐势，不为功名。是故无责於人，人亦无责焉。至人不闻，子何喜哉。孔子曰：善哉。辞其交游，去其弟子，逃於大泽，衣裘褐，食橡栗，入兽不乱群，入鸟不乱行，鸟兽不恶，而况人乎。
　　衍义云：七圣皆迷，无所问涂。
　　钞《庄子□徐无鬼篇》之文。黄帝将见大隗乎具茨之山，方明为御，昌寓骖乘，张若、謵前马，二人先马导也。昆阍、滑骨稽后车，至于襄城之野，七圣皆迷，今汝州有襄城县，在泰隗山南，即黄帝访道之所也。自黄帝已上至于滑稽，总有七圣也。注云：圣者，名也。名生而物迷矣。虽欲之乎，大隗其可得乎。无所问涂。适遇牧马童子，问涂焉，童子得道人也。曰：若知具茨之山乎。曰：然。若知大隗之所在乎，曰：然。黄帝曰：异哉小童，非徒知具茨之山，又知大隗之所在。请问为天下。小童曰：夫为天下者，亦若此而已矣，又奚事焉。
　　知其雄章第二十八
　　知其荣，守其辱，为天下谷。为天下谷，常德乃足，复归於朴＃1。
　　衍义云：草木之蕃也为荣。
　　钞：草木蕃，《周易》坤卦文言之辞云：天地变化，草木蕃。天地闭，贤人隐。孔颖达正义云：此一节明六爻辞，天地变化谓二气交通，生养万物，故草木蕃滋。
　　朴散则为器，圣人用之，则为官长，故大制不割。
　　衍义云：子贡问夫子曰：赐也何如。子曰：女器也。
　　钞《论语□公冶长第五》之文。子贡问曰：赐也何如。子曰：女器也。曰：何器也。曰：瑚琏也。器有用之成材，夏曰瑚，商曰琏，周曰簠簋，皆宗庙盛黍稷之器而饰以玉，器之贵重而华美者也。
　　将欲章第二十九
　　将欲取天下而为之，吾见其不得已。
　　衍义云：舜避尧之子於南河之南，天下诸侯朝觐、讼狱、讴歌者，不之尧之子而之舜，非所谓力取天下也。
　　钞《孟子□万章章句上》之文。舜相尧二十有八载，非人之所能为也，天也。尧崩，三年之丧毕。舜避尧之子於南河之南，天下诸侯朝觐者，不之尧之子而之舜。讼狱者，不之尧之子而之舜。讴歌者，不讴歌尧之子而之舜。故曰：天也。夫然后之中国而践天子位焉。今取此为证，言舜之为君，天与之，民归之，非力取而为之也。
　　天下神器，不可为也。为者败之，执者失之。
　　衍义云：神器者，大宝之位，是天地神明之器也。
　　钞大宝之位，《易系辞》云：天地之大德曰生。圣人之大宝曰位。何以守位，曰仁。此言天下之大，有神以主之，岂可以力而取之乎。虽得之，必失之，可不慎欤。
　　衍义云：《庄子》载天根游於殷汤，至蓼水之上，适遭无名人而问焉，曰：请问为天下。无名人曰：去，汝鄙人，何问之不豫也。
　　钞：《庄子□应帝王篇》。天根姓名也游於殷汤，至蓼水之上，适遭无名人而问焉。天根，无名，并为姓字。寓言问答也。殷汤，殷山之阳。梦水在赵国界内。天根遨游於山水之间，适遇无名人而问之，意在天下。无名又曰：汝游於淡，合气於漠，顺物自然而无私容，而天下治矣。
　　衍义云：七窍凿而混沌死。
　　钞《庄子□应帝王篇》之辞。载之已详，不复重录。
　　衍义云：鞭策威而马力竭。
　　钞《庄子□马蹄篇》之辞。大道废，章中已备，不复重录。
　　是以圣人去甚，去奢，去泰。
　　衍义云：故仲尼不为已甚。
　　钞《孟子□离娄章句下》云：孟子曰：仲尼不为已甚者。注杨氏曰：言圣人所为本分之外不加毫末，非孟子真知，孔子不能是以称之。
　　衍义云：礼，与其奢也，宁俭。
　　钞《论语□八佾第三》之辞。子曰：大哉问。礼，与其奢也，宁俭。丧，与其易也，宁戚。此孔子答林放鲁人之言也。
　　衍义云：舜受尧之天下，而不以为泰也。
　　钞《孟子□滕文公章句下》。彭更孟子之弟子也。问曰：后车数十乘，从者数百人，以传食於诸侯，不亦泰乎。孟子曰：非其道，则一箪食不可受於人。如其道，则舜受尧之天下，不以为泰，子以为泰乎。此言圣人於施为之中有三者之过，必为亡败之祸。故皆去之，谦抑自居，冲虚自守，则与道合。真必无过分之累矣。
　　道德真经衍义手妙卷之七竟
　　＃1 『知其荣』前疑缺一段文字。
　　道德真经衍义手钞卷之八
　　五峰清安逸士王守正集
　　以道佐人主章第三十
　　以道佐人主者，不以兵强天下。其事好还。
　　衍义云：杀人之父者，人亦杀其父。杀人之兄者，人亦杀其兄。
　　钞《孟子□尽心章句下》之文。孟子曰：吾今而后知杀人亲之重也。杀人之父，人亦杀其父。杀人之兄，人亦杀其兄。然则非自杀之也，一间耳。注：一问者，我往彼来问一人耳。其实与自害其亲无异也。
　　衍义云：出乎尔者，反乎尔者也。
　　钞《孟子□梁惠王章句下》，邹与鲁哄，穆公问曰。，斗声也。孟子对曰：凶年饥岁，君之民老弱转乎沟壑，壮者散而之四方者，几千人矣。而君之仓库实，府库充，有司莫以告，是上慢而残下也。曾子曰：戒之戒之，出乎尔者，反乎尔者也。夫民今而后得反之也。君无尤焉。
　　衍义云：楚灵王，齐愍王、秦始皇、汉孝武，或以杀其身，或以祸其子孙。
　　钞：楚灵王者，《春秋》昭公十三年，楚公子比、子干公子黑肱、子晢公子、弃疾蔓成然、蔡、朝吴大夫。帅陈、蔡、不羹、许、叶之师，因四族之徒四族谓薳氏、许围、蔡洧、蔓成然。以入楚。杀太子禄及公子罢敌，使观从从师于乾溪，而遂告之，告其兵使畔楚。师及訾梁而溃。王闻群公子之死也，自投于车下曰：人之爱其子也，亦如余乎。王曰：予杀人子多矣，能无及此乎。岂非天报我乎。右尹子革曰：请待于郊，以听国人。王曰：众怒不可犯也。曰：若入于大都而乞师于诸侯。王曰：皆畔矣。曰：若忘於诸侯，以听大国之图君也。王曰：大福不再，只取辱焉。然丹乃归于楚。子革。王缢于芋尹申亥氏。灵王至共家而镒死，此岂非杀其身而祸及其子孙乎。《通鉴》齐愍王三十一年，燕上将军乐毅以秦、魏、韩、赵之师伐齐。毅曰：齐王伐功矜能，谋不逮下，废黜贤良，信任谄谀，政令戾虐，百姓怨怼，其民必畔，齐可图也。愍王出走莒。楚使淖齿将兵救齐。因为齐相。齿欲与燕分齐地，乃执愍王而杀之。苟子曰：国者，天下之利势也。得道以持之，则大安也，大荣也，积美之源也。不得道以持之，则大危也，大累也，有之不如无之。及其綦也，索为匹夫，不可得也。齐愍、宋献是也。此非无道，或以杀其身乎。秦始皇正立元年乙卯至二十六年庚辰，平诸侯，灭六国，自号始皇。三十七年秋七月，于沙丘平台崩。胡亥立，称二世。三年，丞相赵高恐诛及其身，阴令咸阳令阎乐将史卒千余人至望夷宫。阎乐前即二世，数曰：足下骄恣，诛杀无道，天下共畔足下，足下其自为计。乐麾其兵进。二世自杀。乃立子婴为秦王。高祖元年冬十月，沛公至灞上。秦王子婴素车、白马，系颈以组，封皇帝玺、符节，降轵音只《字书》 云：车轮之穿为道道旁。羽引兵西屠咸阳，杀秦降王子婴，烧秦宫室。子婴立四十六日以至国亡身死，此岂非祸其子孙乎。汉武帝征和二年四月，帝如甘泉。秋七月，皇太子据杀使者江充，白皇后发兵反。诏丞相屈牦讨之。据罢走湖，皇后卫氏及据皆自杀。胡氏曰：武帝意广欲多，穷兵黩武，大兴土木，巡游不休，民力既殚，盗贼蜂起，而后大祸及其子孙，不亦宜乎。
　　师之所处，荆棘生焉。大军之后，必有凶年。
　　衍义云：田荒石露，荆棘生焉。
　　钞：田荒石露者，《庄子□渔父篇》云：官治其职，人忧其事，乃无所陵，故田荒石露，衣食不足，征赋不属，妻妾不和，长幼无序，庶人之忧也。此明大军之后，农民失业，田土荒废，荆棘乱生，必有凶年之兆也。
　　故善者果而已，不敢以取强。果而勿矜，果而勿伐，果而勿骄，果而不得已，是果而勿强。
　　衍义云：自圣人画卦，弦木为弧，剡木为矢，弧矢之利，以威天下。
　　钞《周易系辞下》之文。弦木为弧，剡木为矢，弧矢之利，以威天下，盖取诸睽。睽者，乖也。物乖则争端兴，弧矢之用，所以威乖争也。此圣人不得已而用之，以示其威，初非嗜杀人者也。
　　衍义云：庚桑子曰：原兵之所起与始有人俱。又曰：有此咽药而死者，欲禁天下之医，非也。至征伐不可偃於天下，言善以道佐人主者，当守雌静，不可以兵强天下。若为敌所侵，不得已而应之，故曰善用也。
　　钞此皆《亢仓子□兵道篇》之文也。今取以为证者，言兵虽不可废，亦不可恃此，戒以兵强於天下。
　　衍义云：《春秋》曰：杀敌为果。
　　钞：《春秋》宣公二年春，郑公子归生受命于楚，伐宋。宋华元帅乐莒司寇御之。二月壬子，战于大棘，宋师败绩，囚华元，囚以明其生获。获乐莒，及甲车四百六十乘，俘二百五十人，馘百人。宋大夫狂狡辂迎也郑人，郑人入于井，狂狡，宋大夫也。倒戟而出之，获狂校。君子曰：失礼违命，宜其为擒也。戎，昭果毅以听之之谓礼。听谓常存於耳，着於心，想闻其政令。杀敌为果，致果为毅。言易之，而反之，必为戮矣。易之，戮也。将战，华元杀羊食士，其御羊斟不与。及战，曰：畴昔前日也之羊，子为政。今日之事，我为政。与之郑师，故败。君子谓：羊斟非人也。以其私憾，败国珍尽也。民，於是刑孰大焉。《诗》所谓人之无良者，《诗小雅》义，取不良之人相怨以亡也。其羊斟之谓乎。是知杀敌为果，即止敌也。事不得已而用兵，用以止敌，令不为寇，故曰不敢以取强。
　　衍义云：成汤胜夏而有暂德之言。
　　钞《商书□仲虺汤之左相。之诰》。成汤放桀于南巢，地名惟有惭德。曰：予恐来世以台为口实。此言汤虽顺天应人，然承尧舜禹授受之后，於心终有所不安，故愧其德之不古，若又恐天下后世藉以为口实也。
　　衍义云：归亳而有临渊之惧。
　　钞《汤语》。王归自克夏，至于亳，诞告万方。亳，汤所都，在宋州谷熟县。俾我一人辑和也宁尔邦家，兹朕未知获戾于上下，栗栗危惧，若将坠陨也于深渊。天使我辑宁尔邦家，其付予之重，恐其不足以当之，未知已得罪于天地与否，惊恐忧畏若将坠於深渊。
　　衍义云：春秋时，吴尝破越，而有轻楚之心。
　　钞《春秋》义中已详，不复重录。
　　物壮则老，是谓不道，不道早已。
　　衍义云：道者，长於上古而不为先。钞《庄子□太宗师篇》之文。在太极之先而不为高，六极六合之下而不为深，先天地生而不为久，长於上古而不为老，此言道无不在而所在皆无。有物混成章中载之已详。
　　夫佳兵章第三十一
　　君子居则贵左，用兵则贵右。兵者不祥之器，非君子之器，不得已而用之，恬淡为上。
　　衍义云：若夫蛮夷猾夏，寇贼奸宄。
　　钞《舜典》之文。舜帝命皋陶曰：蛮夷猾乱也夏，寇劫人曰寇贼杀人曰贼奸在外曰奸宄在内曰宄，汝作士，理官也。五刑有服，五服三就。五流有宅，五宅三居。惟明克允。此舜命皋陶作士，蛮夷戎狄，猾乱中夏，害于良民，汝为士理治之，必当致其明察，乃能使刑当其罪而人无不信服也。五服，服其罪也。三就，孔氏以为大罪於原野，大夫於朝，士於市。五流，五等象刑之当宥者也。五宅三居者，流虽有五而宅之但为三等之居，如列爵惟五分，土惟三也。不免用兵御敌征伐而已，故曰：有道君子不得已而用之也。
　　衍义云：克定祸乱，应敌为用。得隽曰克，凶暴及人曰祸，反德肆迷曰乱。
　　钞：克定祸乱，乃齐太公姜子牙钓於磻溪，剖鱼得玉璜，中有此书名曰《六韬》。一曰文韬，经邦立国不越天常。二曰武韬，克定祸乱威伏八方。三曰龙韬，燮理阴阳不逾时令。四曰虎韬，善用爪牙群凶自挫。五曰豹韬，臂时戡难智在权机。六曰犬韬，探听至微或成奇变。韬者，藏也。兵机权变不可轻以示人，故以韬藏隐晦为义。
　　衍义云：非贪土地利财宝也。
　　钞：汉宣帝时，韦贤为丞相。元康中，匈奴遣兵击汉，屯田军师不能下。上与后将军赵充国等议，欲因匈奴衰弱，出兵击其右地，使不敢复扰西域。丞相上书谏曰：臣闻之救乱诛暴者，谓之义兵，兵义者王。敌加於己，不得已而起者，谓之应兵，兵应则胜。争恨小故不忍忿怒者，谓之忿兵，兵忿则败。利人土地货宝者，谓之贪兵，兵贪则破。恃国之大，矜民之众，欲见威於敌者，谓之骄兵，兵骄则灭。此五者，非但人事，是以玄同，取以为证，以证其果，而不得已，是果而勿强。上文与《文子□兵道篇》同。
　　衍义云：楚白公胜作乱，差使屈，市南宜僚弄丸而两家之难解，孙叔敖甘寝秉羽而郢人投兵。
　　钞《庄子□徐无鬼篇》之文。义中载之已详，不复再录。今取玄同以为说者，言市南宜僚、孙叔敖皆以不道之道、不言之辩而两家之难自解，可谓不战而善胜，恬淡而为上者也。
　　胜而不美而美之者，是乐杀人。夫乐杀人者，不可得志於天下。
　　衍义云：孟子所谓今夫天下之人牧，未有不嗜杀人者。
　　钞《孟子□梁惠王章句上》。孟子见梁襄王襄王，惠王之子，名赫。出，语人曰：望之不似人君，就之而不见所畏焉。卒然问曰：天下恶乎定。对曰：定于一。孰能一之。王再问对曰：不嗜杀人者能一之。嗜，好也，甘也。今夫天下之人牧，未有不嗜杀人者也。如有不嗜杀人者，则天下之民皆引领而望之矣。诚如是也，民归之，由水之就下，沛然谁能御之。
　　衍义云：《列子》载赵襄子使新稚穆子攻翟，胜之。
　　钞《庄子□说符篇》之文。义中载之已详，不复重录。
　　吉事尚左，凶事尚右，偏将军处左，上将军处右，言以丧礼处之。
　　钞：尚左、尚右，此《礼记□檀弓篇》之文。义中已详，不复重录。今取此以为说者，若有勇士战胜而获功，升为上将军，居右而主杀，故云战胜则以丧礼处之，不足上也。
　　道常无名章第三十二
　　道常无名。朴，虽小，天下不敢臣。侯王若能守，万物将自宾。
　　衍义云：世之材器，有明可以役其视，有聪可以役其听，有勇可以役其力，有辩可以役其词，此诸有名皆无为之所役，惟道朴无名。
　　钞《列子□仲尼篇》云：郑之圃泽多贤，东里多才。圃泽之役有伯丰子者，役犹弟子行过东里，遇邓析。邓析顾其徒而笑曰：为若舞舞弄彼来者为而欲欺弄於伯丰奚若。其徒曰：所愿知闻也。邓析郑之辩智之士。谓伯丰子曰：汝知养养之义乎。爱人养而不能自养者，犬豕之类也。养物而物我用者，人之力也。使汝之徒，食而饱，衣而息，执政之功也。长幼群聚，而为牢藉庖厨之物，奚异犬豕之类乎。伯丰子不应。伯丰子之徒者越次而进曰：大夫不闻齐鲁之多机乎。有善治土木者，有善治金革者，有善治声乐者，有善治书数者，有善治军旅者，有善治宗庙者，群才备也。而无相位者，无能相使者。而位之者无知，使之者无能，而知之与能，为之使焉。执政者乃吾之所使，子奚矜焉。邓析无以应，目其徒而退。此言有知有才有能为无知无才无能者所使也。何足贵哉。是故怀抱道朴之人，不彰名誉，不显才能，昏昏默默，逍遥於世，而无敢使之者。凡人见之者，不假言说，目击而道存，自然宾服而从化矣。故经云：道常无名。朴虽小，天下不敢臣。侯王若能守，万物将自宾。
　　衍义云：不假威武劝赏物，不知其然而自宾矣。
　　钞《孟子□滕文公章句下》云：孟子答景春景姓春名，魏国人也。之辞。居天下之广居，立天下之正位，行天下之大道。得志，与民由之。不得志，独行其道。富贵不能淫，贫贱不能移，威武不能屈，此之谓大丈夫。此言侯王若能以道自守，万物自知宾服，何用威武哉。
　　衍义云：尘垢□糠足以陶铸尧舜。
　　钞《庄子□逍遥游篇》之文。云：大浸稽天而不溺，大旱金石流，土山焦而不热。是其尘垢□糠将犹陶铸尧舜者也，孰肯以物为事。注：尧舜者，世事之名耳。为名者非名也。故夫尧舜者，岂直尧舜而已哉。必有神人之实焉。今所称尧舜者，徒名其尘垢□糠耳。
　　道德真经衍义手妙卷之八竟
　　道德真经衍义手钞卷之九
　　五峰清安逸士王守正集
　　知人者智章第三十三
　　知人者智，自知者明。
　　衍义云：若辩黑白。
　　钞《庄子□外篇天运篇》。庄子曰：夫鹄又作鹤。不日浴而白，乌不日黔而黑。黑白之朴不足以为辩。此言黑白得之自然。不在浴而白黔而黑也。
　　衍义云：智者，察人之邪正。
　　钞《孟子》曰：存乎人者，莫良於眸子。眸子不能掩其恶。胸中正，则眸子瞭焉。胸中不正，则眸子盹焉。听其言观其眸子，人焉厦哉。人焉庾哉。庾。匿也。此言人之邪正，观其眸子即可见也。盖人与物接之时，其神在目，故胸中正，则精神而明。不正，则神散而昏。以此察之，则人之邪正善恶，不可得而匿矣。故曰：知人者智，自知者明。
　　衍义云：如别妍丑。
　　钞《九幽忏》第五卷中云：报应因缘，如影逐形，譬如浄镜照人，媸妍自别。善恶之业，理亦如然。
　　衍义云：而不能见其睫。
　　钞《庄子□庚桑楚》之文。老子曰：向吾见若眉睫目毛也。之间。
　　衍义云：复以自知。
　　钞《周易系辞》云：复以自知，言既能反复求诸己，则自知得失也。
　　胜人者有力，自胜者强。
　　衍义云：常胜之道。
　　钞《列子□黄帝篇》之文。天下有常胜之道，有不常胜之道。常胜之道曰柔，不常胜之道曰强。二者亦知亦当作易。而人未之知。故上古之言：强先不己若者，柔先出於己者。先不己若者，至於若己，则殆矣。
　　衍义云：羿善射，奡荡舟，皆以力胜人者也。
　　钞《论语□宪问第十四》。南宫适问於孔子曰：即南容也。羿善射，奡荡舟，俱不得其死焉。羿是有穷氏之国君也，最善於射，篡夏后太康之位而自立，其臣寒泥又杀羿而代之。《春秋传》言奡乃浇浞之子也，力能陆地行舟，后为夏后少康所杀。羿与奡，皆古之多力强暴之人，终不得其死。二人恃其有力不特不能胜人，又不能自胜，此老氏之所戒人也。
　　衍义云：衽金革，死而不厌，北方之强也。
　　钞《中庸》第十章。衽金革，死而不厌，北方之强也。衽，席也，籍也。金戈，兵之属。革，甲冑之属。北方风气刚劲，故以果敢之力胜人为强，强者之事也。
　　衍义云：夫子所谓和而不流，中立而不倚，强哉矫。
　　钞《中庸》第十章云：君子和而不流，强哉矫。强貌《诗》曰：矫矫武夫是也。倚，偏着也。此则所谓中庸之不可能者，非有以自胜，其人欲之私，不能择而守也。君子之强孰大，於是夫子以是告子路，所以抑其血气之刚，而进之以德义之勇也。
　　知足者富，强行者有志。
　　衍义云：庄子曰：曾子居卫，缊袍无表。
　　钞《庄子□让王篇》之文。曾子居卫，缊袍谓麻组为絮，语云衣敝缊袍也。无表，颜色种呛种呛剥杂也。手足胼胝。以麻缊袍絮，复无表里，种呛剥杂，每自力作，故生胼胝。三日不举火，十年不制衣，正冠而缨绝，捉矜而肘见，纳履而踵决。根后决也。曳纵而歌商颂，声满天地，若出金石。天子不得臣，诸侯不得友。歌商颂响韵叶，宫商察其辞理，雅符天地声气清虚。又谐金石，风调高素，超绝人伦，故不与天子为臣，不与诸侯为友也。
　　衍义云：孔子谓颜回曰：回来家贫居卑，胡不仕乎。
　　钞《庄子□让王篇》之辞。义中已详，不复重录。
　　不失其所者久，死而不亡者寿。
　　衍义云：恒久也。象称：君子以立不易方，不失其所也。
　　钞《周易怛卦众辞》众曰：恒者，久也。刚上而柔下。刚尊柔卑得其柔也。象曰：雷风恒，君子以立不易方。君子立身，得其恒久之道，不改易其方，方犹道也。
　　衍义云：列子之不化。钞《列子□天瑞篇》弟子告列子之辞。其言曰：有生不生，有化不化。不因物生，不为物化，故能生於众生，化於群化者也。不生者能生生，不化者能化化，生者不能不生，化者不能不化。
　　衍义云：庄子之不死。
　　钞：《庄子□大宗师篇》云：已外生矣，而后能朝彻。朝彻，而后能见独。见独，而后能无古今。无古今，而后能不死不生。夫能同然不崇朝而远彻，忘先后之远接，斯见独者也。
　　衍义云：释氏之不灭。
　　钞《传灯录》。惠能大师对内侍薛简云：我说不生不灭者，本自无生，今亦无灭，昭然此处契长生矣。此言人生天地间，若安其素分，委任天和，乘化而来，任化而往，是则君子察人所履之行，则知寿夭，况於修至道餐元和，而不能长生乎。
　　衍义云：夫身如蜩甲她蜕，寓之而已矣。
　　钞《庄子□齐物篇》之辞。罔两问於影。影曰：吾待蛇蚹蛇腹下龉龃不可以行者也。蜩翼耶。若待蛇蚹蜩翼，则无特操之所由，则寻责无极，卒至於无待，而不独化於玄冥矣。
　　大道泛兮章第三十四
　　大道泛兮，其可左右。
　　衍义云：夫道至高无上，至深无下。
　　钞《文子□符言篇》云：老子曰：夫道至高无上，至深无下。上乎无上，下乎无下，能高能深，能上能下。平乎准，直乎绳，非衡而平，无所不夷，非绳而直，无处不正。圆乎规，方乎矩，非圆能圆而无圆，非方能方而无方。包裹天地而无表里，其大无外，其细无内。洞同覆盖而无所碍，大圆无涯，大通无滞。是故体道者不怒不喜，其坐无虑，寝而不梦，是故玄同。取以为证，以道大无方泛兮，其可左右也。
　　衍义云：大道无乎不在，或左或右，皆逢其原。
　　钞《孟子□离娄章句下》。孟子曰：君子深造之以道，欲其自得之。自得之，则居之安。居之安，则资之深。资之深，则取之左右逢其原。故君子欲其自得之也。此体道之士，反求诸己，而自得之也。
　　万物侍之以生而不辞，功成不名有。
　　衍义云：无母何恃。
　　钞《毛诗□小雅蓼莪篇》之文。无父何怙，无母何恃，出则衔恤，入则靡至。此言万物恃道以生，亦犹人之恃母而生成也。
　　爱养万物而不为主，常无欲，可名於小。万物归之不为主，可名於大。
　　衍义云：复小而辩於物。
　　钞《周易系辞第八》之文。云：复小而辩於物。此言复卦於初细微小之时，即能辩物之吉凶，不远速复也。
　　执大象章第三十五
　　执大象，天下往。往而不害，安平泰。
　　衍义云：舜有膻行，百姓悦之。三徙成都，至邓之墟，来之者十万家。
　　钞《庄子□徐无鬼篇》之文。义中已备，不复再录。
　　衍义云：大王居邠，狄人侵之，邑于岐山之下居焉，从之者如归市。
　　钞《孟子□梁惠王章句下》。滕文公问：齐人将筑薛，吾甚恐，如之何则可。孟子对滕君之辞，义中已详，不复重录。
　　衍义云：国安民丰，欣乐太平。
　　钞《灵宝无量度人经》上卷之文。齐同慈爱，异骨成亲，国安民丰，欣乐太平。此言有道之君，民皆归之，而无害举，皆欣欣然，各得安平之乐也。
　　衍义云：平则无险陂之患。
　　钞《易系辞》之文。易曰：无平不陂，陂者倾也。
　　乐与饵，过客止。
　　衍义云：《庄子》载北门成问於黄帝曰：帝张咸池之乐於洞庭之野。
　　钞《庄子□天运篇》之辞。姓北门，名成，黄帝臣也。欲明至乐之道，故寄此二人更相发起也。咸池，乐名。张，施也。咸是和也。洞庭之野，天地之间，非大湖之洞庭也。怠，退怠也。卒，终也。复，重也。惑，暗也。不悟至乐。初闻之时，惧然惊悚。再闻其声，稍悟音旨，故惧心退怠。最后闻之，知至乐。与二仪合德，视听不见，故心无分别，有同暗惑者也。荡荡平易而无偏，默默而无知，茫然坐忘，物我俱丧，乃不自得，坐忘之谓也。
　　衍义云：齐人饥，黔敖为食於路，以待饿者而食之。有饿者蒙袂袖也辑和也屦，贸贸交易之貌然来，黔敖左奉食右执饮曰：嗟来食，扬其眉而视之，曰：予惟不食嗟来之食，以至於斯也，终不食而死。
　　钞《孟子□告子章句上》 云：孟子曰：一箪食，一豆羹，得之则生，弗得则死，嘑尔而与之，行道之人弗受。蹴尔而与之，乞人不屑也。朱晦庵注，豆，木器也。嘑咄，啐之貌。行道之人，路中凡人也。蹴，践踏也。乞人，乞丐之人也。不屑，不以为洁也。言虽饥饿之急，而犹恶无礼，有宁死而不食者，是其羞恶之本心，欲恶有甚於生死者，人皆有之也。言此与不受嗟来之食，其义颇同，故引此以为证者，谓饥饿之为人害深矣，见食而不食，宁就死而不悔，是恶礼之不足而不食也，是则过客，亦有不为饵止者矣。
　　衍义云：庄子曰：仁义，先王之蘧庐也，止可一宿而不可久处。
　　钞《庄子□天运篇》云：蘧庐，逆旅传舍也。不可久停。以仁博爱，以义裁非，何异假借涂路，寄托止宿耶。不可以久交，体道化人，人归於道，淡然长久，岂可散乎。
　　道之出口，淡乎其无味。视之不足见，听之不足闻，用之不可既。
　　衍义云：列子曰：形之所形者实矣。而形形者未常有。
　　钞《列子□天瑞篇》之文。义中已备，不复重录。此言无为之用与道合，真岂有尽耶。
　　将欲歙之章第三十六
　　将欲歙之，必固张之。将欲弱之，必固强之。将欲废之，必固兴之。将欲夺之，必固与之。是谓微明。
　　衍义云：圣人之玄奥，莫妙於权实。
　　钞唐杜天师义曰：圣人设教，分权实二门，上士利根，了通实教。中下之士，须示权门。权门变通，其法甚广，依经所判，略具四门。第一将欲歙之，必固张之者，摄其心也。第二将欲弱之，必固强之者，摄其性也。第三将欲废之，必固兴之者，摄其欲也。第四将欲夺之，必固与之者，摄其贪也。夫心廉则道契，心侈则过生，因侈获过，自思复其廉矣。此歙敛其心之权也。性弱则德全，性强则祸起，因强起祸，自思复其弱矣。此伏性挫强之权也。寡欲则行清，多欲则神浊，欲深浊极，自思复其清矣。此废欲清神之权也。不贪则俭约，极贪则殃身，因贪获殃，自思复其俭矣。此修俭夺贪之权也。皆先极其侈心，使自困於贪欲，然后反性修道也。乍闻者以为非无为自化之旨，然性有利钝之别，悟有渐顿之殊，顿悟者不假於从权，渐化者须资於善诱，乃有权实之别。尔权道教人合归於大义，故云贵於合义也。
　　小人轻弄权，道因以诈欺，故不可以轻示於非道之人耳。《论语》云：可与立，未可与权，言用权之难也。
　　衍义云：此圣人所以履霜，而知坚冰之至。
　　钞《周易坤卦》之辞。初六：履霜，坚冰至。此言初六阴气之微，似若初寒之始，但履践其霜微而积渐，故坚冰乃至。所谓阴道初虽柔顺，渐渐积着，乃至坚刚。
　　衍义云：勾践欲弊吴，而劝之伐齐。
　　钞《史记》云：孔子在卫，闻齐国田常欲为乱，告诸弟子曰：吾不忍父母之邦而受敌。今吾欲屈节於田常以救鲁，谁为使。子贡请使。夫子许之。遂如齐，说田常请缓师，吾请救於吴，今救鲁而伐齐，子因以兵迎之。田常许诺。子贡遂南说吴王名存亡鲁，实困强齐，救鲁伐齐，威加晋国，诸侯必相率而朝，霸业盛矣。吴王乃遣子贡之越。子贡曰：今者吴说吾王以救鲁伐齐，其志欲之而心畏越。勾践顿首曰：孤常不料力，而与吴难，受困会稽，痛於骨髓，日夜焦唇乾舌，徒欲与吴王接踵而死，孤之愿也。今大夫幸告以利害。子贡曰：吴王为人猛暴，群臣不堪，国家疲弊，此则报吴王之时也。越王勾践使大夫文种顿首言於吴王曰：越悉境内之士三千人以事吴。吴王乃受越王卒，谢留勾践，遂自发国内之兵以伐齐，败之。子贡遂北见晋君。今承其弊，吴晋遂遇於黄池。越王袭吴之国。吴王归，与越战，灭焉。孔子曰：夫其乱齐存鲁，吾之始愿，若能强晋以弊吴，使吴亡而越霸者，赐之说也。美言伤信慎言哉。
　　衍义云：齐桓公好味，而易牙烹其子而饵之。虞君好宝，而晋献公以璧马钓之。胡王好音，而秦穆公以女乐诱之。
　　钞《淮南子□主术训》之文也。《鸿烈解》曰：齐桓公好味，而易牙烹其子而饵之者。按《史记□齐世家》云：初，齐桓公之夫人三皆无子。好内，多内宠，如夫人者六人，长卫姬，生无亏。少卫姬，生惠公元。郑姬，生孝公昭。葛嬴，生昭公潘。密姬，生懿公商人。宋华子，贾逵曰：宋华氏之女，子姓。生公子雍。雍丞有宠於恭姬，《周礼》掌食之官，有内雍、外雍，此人为雍官名丞，易牙也。因宦者竖刁以厚献於桓公，亦有宠。桓公许之。易牙既有宠於公，为长卫姬请立无亏。管仲病，桓公问曰：群臣谁可相者。管仲曰：知臣莫如君。公曰：易牙何如。对曰：杀子以适君，非人情，不可。公曰：开方何如，对曰：倍亲以适君，非人情，难近。卫公子开方，去其千乘之太子，而臣事君也。公子竖刁何如。对曰：自宫以适君，非人情，难亲。管仲死。而桓公不用管仲言，卒近用三子。三子专权，此谓易牙烹其子而要桓公也。虞君好宝，而晋献公以璧马钓之者，按《春秋》僖公二年云：晋苟息请以屈产之乘与垂棘之璧，假道於虞，以伐虢。荀息，荀叔也。屈地生良
　　马，垂棘出美玉，故以为名。四马曰乘。自晋适虢，途出於虞，故假道。公曰：是吾宝也。对曰：若得道於虞，犹外府长。公曰：宫之奇存焉。宫之奇，虞忠臣也。对曰，宫之奇之为人也，懦而不能强谏。且少长於君，君昵之，虽谏，将不听。乃使苟息假道於虞曰。虞君许之，且请先伐虢。喜以厚赂而欲求媚。宫之奇谏，不听。遂起军灭下阳。五年，晋侯复假道於虞以伐虢。宫之奇谏公：虞虢之表也，虢亡，虞必从之。晋不可启，寇不可玩，一之谓甚，岂可再乎。谚所谓辅车相依，唇亡齿寒者，其虞虢之谓也。虞公弗听。冬十二月丙子朔，晋灭虢，虢公丑奔京师。师还，馆于虞，遂袭虞，灭之。执虞公及其大夫并伯，以胜秦穆姬。秦穆公姬，献公女也。送女曰媵，以屈辱之。此谓晋献公以璧马而钓虞君也。胡王好音，而秦穆公以女乐诱之者，按《史记□秦本纪》云：秦穆公三十四年，戎王使由余於秦。由余，其先晋人也，亡入戎，能晋言。闻缪公贤，故使由余观秦。於是缪公退而问内史廖曰：弧闻邻国有圣人，敌国之忧也。今由余贤，寡人之害，将奈之何。内史廖曰：戎王处群匿，未闻中国之声，君试遗其女乐，以夺其志，为由余请，以疏其间，留而莫遣，以失其期。戎王怪之，必疑由余。君臣有间，乃可虏也。且戎王好乐，必怠於政。缪公曰：善。因与由余曲席而坐，传器而食，问其地形与其兵势尽察，而后令内史廖以女乐二八遗戎王。戎王受而说之，终年不还。於是秦乃归由余。遂谏，不听。缪公又数使人间要由余，由余遂去降。秦缪公以客礼礼之，问伐戎之形。三十七年，秦用由余谋伐戎王，益国十二，开地千里，遂霸西戎。此谓秦穆公以女乐诱胡王也。故玄同引此以明歙张与夺之权也若此。
　　衍义云：庄子称徐无鬼见魏武侯，先相狗马，然后劳君之神形，而结以政治，斯乃知者歙张之权也。
　　钞《庄子□徐无鬼篇》之文。云徐无鬼姓徐字无鬼，魏之隐士也。因女商见魏武侯，女商，姓女名商，魏之幸臣也。武侯。文侯之子，毕万八世孙也。武侯劳之曰：先生病矣。苦於山林之劳，故乃肯见于寡人。徐无鬼曰：我则劳於君，君有何劳於我。君将盈嗜欲，长好恶，则性命之情病焉。君将黜嗜欲，紧好恶，则耳目病矣。我则劳君，君有何劳於我。武侯超然不对。少焉，徐无鬼曰：尝语君，吾相狗也。下之质执饱而已，是狸德也。中之质若视日，上之质若亡其一。吾相狗，又不若吾相马也。吾相马，直者中绳，曲者中钩，方者中矩，圆者中规，是国马也，而未若天下马也。天下马有成材，若恤惊悚。若失，若丧其一，若是者，超轶。绝尘，不知其所。武侯大悦而笑。徐无鬼出，女商曰：先生独何以说吾君乎。五p 所以说吾君者，横说之则以诗书礼乐，从说之则以金版六弢，金版六韬，《周书》篇名也。又云文武虎豹龙犬，是谓吕望六韬也。奉事而大有功者不可为数，而吾君未尝启齿。今先生何以说吾君，使吾君悦若此乎。徐无鬼曰：吾直告之吾相狗马耳。女商曰：若是乎。曰：子不闻夫越之流人乎。去国数日，见其所知而喜。去国旬月，见所尝见於国中者喜。及期年也，见似人者而喜矣。不亦去人滋久，思人之滋深乎。夫逃虚空者，藜藋柱乎之径，踉位其空，闻其足音跫然而喜矣，又况乎昆弟亲戚之声欬其侧者乎。久矣夫，莫以真人之言声欬吾君之侧乎。言此者以武侯素好犬马，凡欲规谏，必先投其机，然后以正理言之则必喜矣。此亦歙张与夺之权也。故玄同取以为说云。
　　柔弱胜刚强，鱼不可脱於渊，国之利器，不可以示人。
　　衍义云：犹鱼之不可脱於渊，鱼脱於渊则获。
　　钞《庄子□庚桑楚篇》云：函车之兽，介而离山，则不免于罔罟之患。吞舟之鱼，砀而失水，则蚁能苦之。故鸟兽不厌高，鱼鳖不厌深，其斯之谓欤。
　　衍义云：此之谓独化。
　　钞《庄子□在宥篇》云：独有之人，是之谓至贵。此言独有之人，苍生乐推，百姓荷戴，以斯为主，不谓至尊至贵也。《大宗师篇》云：朝彻而后能见独，见独而后能无古今，任造物之日新，随变化而俱往，不为物境所迁，故云独化。
　　衍义云：《易》曰：巽以行权。
　　钞《易系辞》曰：巽以行权者，顺也。言能顺时合宜，故可以行权也。若不顺时制变，不可以行权也。
　　衍义云：於鱼得计。
　　钞《庄子□徐无鬼篇》之文。云：是以神人恶众至，众至则不比，不比则不利也。故无所甚亲，无所甚疏，抱德炀和，以顺天下，此谓真人。於蚁弃知，於鱼得计，於羊弃意。疏：不慕羊肉之人，故蚁弃知也。不为膻行教物，故於羊弃意也。既遣仁义合乎至道，不伤濡沬相忘於江湖，故於鱼得计，此斥虞舜膻行故给斯言也。
　　道德真经衍义手钞卷之九竟
　　道德真经衍义手钞卷之十
　　五峰清安逸士王守正集
　　道常无为章第三十七
　　道常无为，而无不为。
　　衍义云：道以无为为常。
　　钞《庄子□天地篇》之辞。故曰：古之畜天下者，无欲而天下足，无为而万物化。又云：无为为之之谓天，无为言之之谓德。
　　衍义云：天下之善人少，而不善人多。
　　钞《庄子□胠箧篇》之辞。此乃盗跖答其徒之言。由是观之，善人不得圣人之道不立，跖不得圣人之道不行。天下之善人少，而不善人多，则圣人之利天下也少，而害天下也多。
　　上德不德章第三十八
　　上德不德，是以有德。下德不失德，是以无德。
　　衍义云：支离所为，百姓日用而不知。
　　钞：支离所为者，谓其德支折离散，不彰其用，不显其名之义也。《庄子□人间世篇》云：支离疏者，颐隐於脐，肩高於项，会撮谓头发也指天，五管在上，五管，五脏也。两髀为胁。挫针治繲，缝衣洗院，足以糊口，鼓策揲蓍也。播精，足以食十人。上微武士，则支离攘臂於其间。上有大役，则支离以有常疾不受工。上与病者粟，则受三锺六石四斗曰锺。与十束薪。夫支离其形者，犹足养其身，终其天年，何况支离其德者乎。若能保其常名者，如此，百姓日用而不知者。《易系辞》云：一阴一阳之谓道。继之者善也。成之者性也。仁者见之谓之仁，智者见之谓之智，百姓日用而不知，故君子之道鲜矣。此言上德不以德为德，故百姓日用而不知也。
　　上礼为之，而莫之应，则攘臂而仍之。
　　衍义云：礼者，履也，谓可履而行之也。辩上下定贵贱。
　　钞辩上下者，《易履卦大象》曰：上天下泽，履。君子以辩上下，定民志者是也。
　　衍义云：玉帛交驰，威仪相答。
　　钞《鲁语□阳货篇》云：孔子曰：礼云礼云，玉帛云乎哉。乐云乐云，锺鼓云乎哉。《礼记□中庸》曰：礼仪三百，威仪三千，一言以蔽之，曰毋不敬。夫礼主於敬，乐主於和，有威可畏谓之威，有仪可法谓之仪。夫玉帛者，礼之物，以表其意者也。锺鼓者，乐之器，以导其和者也。是知言敬中和者，礼乐之本也。锺鼓者，礼乐之末也。故曰：玉帛交驰，威仪相答，擎跽曲拳，进退顾揖，此礼之文也。故云：末焉，其或交驰相答而莫之应，则至攘臂而仍之也。
　　衍义云：击跽曲拳。
　　钞《庄子□人间世篇》之文。颜回曰：击跽曲拳者，人臣之礼也。擎，叉手也。跽，跪膝也。曲拳，折腰也。
　　衍义云：庄子曰：大礼与天地同节。又曰：以礼为翼者。
　　钞《礼记□乐记篇》之文。云：大乐与天地同和，大礼与天地同节。和故百物不伤，节则祀天祭地。明则有礼乐，暗则有鬼神。又曰：以礼为翼者，所以行於世也者，此《庄子□大宗师篇》之文也。既云大礼与天地同节，又以此为翼而行於世，则恶有攘臂之乱哉。
　　衍义云：来而不往非礼也。往而不来亦非礼也。
　　钞《礼记篇》之文。此言礼以辩上下别亲疏。攘者，攘除衣袂以出臂，而相仍引，施报之礼。行於彼而彼不应，则怒而相仍引也。
　　衍义云：一言之不雠，一拜之不中，两国为暴骨，则攘臂而仍之。
　　钞《春秋》：宣公十二年，楚文公又使求成于晋，晋人许之。楚子曰：非尔所知也。武王克商，作颂曰：绥万邦屡丰年。夫武以禁暴戢兵，保大定功，安民和众，丰财者也。故使子孙无忘其章。今我使二国暴骨暴矣。今我一战而使晋楚之民暴骨于野，是不能禁暴矣。
　　衍义云：春秋时，楚宣王朝诸侯，义中备载。又云：至德之世，实而不知以为忠。
　　钞《庄子□天地篇》之辞。至德之世，不尚贤，不使能。上如标枝，民如野鹿。端正而不知以为义，相爱而不知以为仁，实而不知以为忠，当而不知以为信，蠢动而相使，不以为赐。
　　是以大丈夫处其厚，不处其薄。居其实，不居其华。故去彼取此。
　　衍义云：此晋宋之士所以荡而忘及，以至国破身亡而不自知也。
　　钞：晋司马昭之时三年，樵郡嵇康，文辞壮丽，好言庄老，而尚奇任侠，与陈留阮籍、兄子阮咸、河内山涛、河南向秀、琅琊王戎、沛人刘伶特相友善，号竹林七贤，皆崇尚虚无，轻蔑礼法，纵酒昏酣，遗落世事。锺会方有宠於司马昭，闻嵇康名而造之。
　　康箕踞而锻，不为之礼。会将去。嵇康曰：何所闻而来，何所见而去。锺会曰：闻所闻而来，见所见而去。遂深衔之。山涛为吏部郎，举嵇康自代。与涛书曰：自说不堪流俗而非薄汤武。司马昭闻而怒之。康与东平吕安亲善，锺会因譖安、康有盛名而言论放荡，害时乱教，宜因此除之。遂杀安及康。举此为证，正所谓荡而忘反，以至国破身亡，正谓此也。《南史□宋纪》谢灵运，陈郡阳夏人。秘书郎谢瑛之子。出为永嘉太守。郡有名山水，灵运素所爱好，出守既不得志，遂肆意游遨，偏历诸县，动踰旬朔。理人听讼，不复关怀。所至辄为诗咏，以致其意。在郡一周，称疾去职，遂移疾会稽，修营旧业，傍山带江，尽幽居之美。与隐士王弘之、扎淳之等放荡为娱，有终焉之志。自始宁南山伐木开径，至临海从者数百。临海太守王珠惊骇，谓为山贼。论曰：谢氏自晋以降，雅道相传，景恒、景仁以德素传美，景懋、景先以节美流誉。方明行已之度，玄晖藻续之奇，各擅一时，可谓德门者矣。灵运才名江左，独振而猖獗不已，自致覆亡。人各有能，兹言乃信，惜乎。
　　昔之得一章第三十九
　　昔之得一者，天得一，以清。地得一，以宁。神得一，以灵。谷得一，以盈。万物得一，以生。侯王得一，以为天下正。
　　衍义云：举本经云：道生一於物为精，元气也。元气为道之子。
　　钞：一者乃道之子，冲和之妙气也。作阴阳之本，为万物之母，古今不二，终始无穷。一之为言，其大矣哉。一者，元气也。能阴能阳，而不属於阴阳，升玉京金阙，而不为清。处瓦甓茅薜，而不为浊。乾元以之而资始，坤元以之而资生，制御有为则真宰出焉。
　　衍义云：谓之真君，制御形躯，谓之真宰。钞《庄子□齐物论》之文。非彼无我，非我无所取。是亦近矣，而不其所为使。若有真宰，而特不得其朕。如是皆有臣妾乎。其臣妾不足以相治乎。其递相为君臣乎。其有真君存焉。如求得其情与不得，无益损乎其真也。
　　衍义云：侯王五等之爵。王者万乘之君。
　　钞：王者，四海之尊。侯者，五等之二。固设五等之爵，有公、侯、伯、子、男，以佐王者也。万乘之君，君者，王也，天子也。天子提封百万赋，六十四万井，出戎马百万匹，兵车万乘，故云万乘之主。
　　衍义云：故能永有天下，无思不服。钞：无思不服者，此《毛诗□大雅文王有声篇》云：镐京武王建都辟痈，行礼自西自东，自南自北，无思不服。无思不服，皇王烝哉。言武王作邑於镐京。笺云：自，由也，言武王於镐京行辟痈之礼，由四方而来观者，皆感武王之德化，中心无不归服者也。又云：皇王烝哉者，皇，大也，烝，君也，世美武王德化大而能君者也。今引此以证言万国欢心而归服者，亦由得一而正之所致也。故云侯王得一，以为天下正。
　　其致之，天无以清，将恐裂。地无以宁，将恐发。神无以灵，将恐歇。谷无以盈，将恐竭。万物无以生，将恐灭。侯王无以贵高，将恐蹶。
　　衍义云：《列子》载杞国有人忧天地崩坠，身亡所寄。
　　钞《列子□天瑞篇》之文。云：杞国有人，殷汤封夏后于杞，周又封之，今在陈留雍丘县，今杞州地是也。衍义中载之已备，不复重录。
　　故贵以贱为本，高以下为基。是以侯王自谓孤、寡、不谷，此其以贱为本耶，非乎。
　　衍义云：称孤者，如《左传》：孤与二三臣，悼心失图。
　　钞：《春秋》昭公七年，楚子成章华之台，愿与诸侯落之。奉承以来，弗敢失陨坠也，而致诸宗桃，曰：我先君恭王，引领北望，日月以冀，传序相授，於今四王矣。谓恭、康、郏敖、灵王也。嘉惠未至，唯襄公之辱临我丧。孤与二三臣，悼心失图，社稷之不遑，况能怀思君德。言有康王大丧多不暇，楚灵无信所以不终也。
　　衍义云：称寡人者，即先君以寡人为贤之例。
　　钞：《春秋》隐公三年，宋宣公舍其子与夷，立其弟穆公。穆公有疾，召大司马孔父而属之，曰：先君舍与夷而立寡人，以寡人为贤，使主社稷。若弃德不让，段后，先君若问与夷，其将何辞以对。请子奉之，以主社稷。寡人虽死，亦无悔焉。
　　衍义云：称不谷者，若不谷恶其无成德之例是也。
　　钞：《春秋》成公十一年，秦晋有令狐之会。晋侯先至，秦伯不肯涉河。晋厉公、秦桓公也。秦背晋盟，晋侯使吕相绝秦。吕相诘秦伯曰：楚人恶君二三其德，亦来告我曰：秦背令狐之盟，而来求盟于我：昭告皇天上帝、秦三公，楚三王曰：余虽与晋出入，余惟利是视。不谷恶其无成德，是以宣之，以惩不一。
　　道德真经衍义手妙卷之十竟
　　道德真经衍义手钞卷之十一
　　五峰清安逸士王守正集
　　反者道之动章第四十
　　反者道之动。
　　衍义云：《易复卦》曰：刚反，动而以顺行。
　　钞《易经复卦众》曰：复，亨，刚反。动而以顺行，是以出入无疾，朋来无咎。王弼注：入则为反，出则刚长，故无疾。疾犹病也，朋为阳也，故云是以出入无疾，朋来无咎也。
　　衍义云：寂然不动，感而遂通天下之故。
　　钞《周易系辞》之文。易，无思也，无为也，寂然不动，感而遂通天下之故，非天下之至诚，其孰能与於此哉。
　　衍义云：仰观于天，俯察乎地。
　　钞《易系辞》之文。注：故能弥论天地之道，仰以观於天文，俯以察於地理，是故知幽明之故。原始反终，故知死生之说。
　　衍义云：五行有水，反流全一，而动善时。
　　钞《列子□黄帝篇》之文。已全具於《道经□内道冲章第四篇》中，意已全，今不再录大槩。反流全一者，反流则与道合，渊静则能全一。老子曰：心善渊渊虚而静，不与物杂，波流之变，虽或不同，而渊湛之性，动则时若。故云反流全一，而动善时也。
　　弱者道之用。
　　衍义云：指我亦胜我，踏我亦胜我，风之行乎，太虚可谓弱矣。
　　钞《庄子□秋水篇》之文。她谓风曰：予动吾脊胁而行，则有似也。今子蓬蓬然起於北海，蓬蓬然入於南海，而似无有，何也。风曰：然。予蓬蓬然起於北海，蓬蓬然入於南海也，然而指我则胜我，蹉我亦胜我。折大木，蜚大屋，唯我能也。自北徂南，击扬溟海。然人以指於风，风即不能折指，以脚踏於风，风亦不能折脚，此小不胜也。
　　衍义云：决之东则东流，决之西则西流，则水之托於太虚，可谓弱矣。
　　钞《孟子□告子章句上》之文。告子曰：性犹湍水也，决诸东方则东流，决诸西方则西流，人性之无分於善不善也，犹水之无分於东西也。湍者，波流萦回之貌也。
　　衍义云：列子曰：有形生於无形，则天地安从生。
　　钞《列子□天瑞篇》之文。子列子曰：昔者圣人因阴阳以统天地，夫有形者生於无形，则天地安从生。此言天地形之大者也。阴阳非神识也，有形若生於无形者，天地岂有神识心性乎。若其无者，从何而生耶。假设此问者，将明万物者有生也。
　　上士闻道章第四十一
　　上士闻道，勤而行之。中士闻道，若存若亡。下士闻道，大笑之。不笑，不足以为道。
　　衍义云：语之而不惰者，其回也与。
　　钞《论语□子罕第九》之文。子曰：语之而不惰者，其回也与。范氏注曰：颜子闻夫子之言，而心解力行，造次颠沛，未尝违之。如万物得时雨之润，发荣滋长，何有於惰，此群弟子所不及也。
　　衍义云：如《论语》之可以语上语下者也。
　　钞《论语□雍也第六》之文。子曰：中人以上，可以语上也。中人以下，不可以语上也。此言中人以下之质，骤而语之太高，非惟不能以入，且将妄意躐等，而有不切於身之弊，亦终於下而已矣。
　　衍义云：若子夏出见於纷华盛美而悦入，闻夫子之道而乐是已。
　　钞《史记□礼书》所载子夏门人之高弟也。犹云：出见纷华盛丽而悦入，闻夫子之道而乐。二者心战未能自决，而况中人以下渐渍於失教，被服於成俗乎。
　　衍义云：目欲视色，耳欲听声，口欲察味，志气欲盈。
　　钞《庄子》盗跖与孔子所说之文。盗跖曰：今吾告子：以人之情，目欲视色，耳欲听声，口欲察味，志气欲盈。人上寿百岁，中寿八十，下寿六十，除病瘦死丧忧患其中，开口而笑者，一月之中不过四五日而已矣。天与地无穷，八死者有时，操有时之具，而托於无穷之间，忽然无异骐骥之驰过隙也。
　　衍义云：亦犹章甫致贱於越人。
　　钞《庄子□逍遥游篇》云：宋人以章甫为货。章甫，邹鲁之冠也。越人者，百越之人也。其旧俗断发文身，不尚冠冕，则章甫非彼所好也。故云犹章甫致贱於越人。
　　衍义云：和璞见遗於楚国。
　　钞：和璞者，姓卞名和，楚国人也。居荆山之下。荆山在楚地，出美玉。卞和得玉璞献於楚王。王怒，遂刖卞和左足。楚王崩，武王立。又进。武王曰：昔诳先君，又刖卞和右足。和抱玉泣於荆山。武王崩，成王立。和将玉进之。成王使人琢之，果是美玉也。玉价无估也。
　　衍义云：曲士不可以语於道矣。
　　钞《庄子》曰：曲士不可以语於道矣。此文在《秋水篇》，云：北海若曰：井蛙不可以语於海者，拘於虚也。夏虫不可以语冰者，笃於时也。曲士不可以语道者，束於教也。此言下士不识道之微妙也。而大笑之，使下士不笑不足以见真常之道也。
　　建言有之，明道若昧，进道若退，夷道若颣。上德若谷，大白若辱，广德若不足，建德若偷，质真若渝。
　　衍义云：如孔子曰：述而不作，窃比於我老彭。
　　钞《论语□述而第七》云：子曰：述而不作，信而好古，窃比於我老彭。注：述者传旧而已，作则创始也。故作非圣人不能，而述则贤者可及。窃比，尊之辞，我，亲之辞。老彭，商贤大夫，见《大载礼》。盖信古而传述者也。
　　衍义云：良贾深藏若虚，盛德容貌若愚。
　　钞《史记□列传》：周幽王时，孔子适周，严事老子而问礼。老子曰：子所言者，其人与骨，皆已朽矣。独其言在耳。且君子得其时则驾，不得其时则蓬累而行。吾闻之良贾深藏若虚，盛德容貌若愚，去子之骄气与多欲，态色与淫志，是皆无益於子之身，吾所以告子者，若是而已矣。
　　衍义云：庄子曰：不得已而后起。钞《庄子□刻意篇》之文。故曰圣人之生也，天行其死也，物化静而与阴同德，动而与阳同波，不为物先，不为祸始，感而后动，不得已而后起。
　　衍义云：汉阴丈人孑孑然以真为己任，而别乎世俗。
　　钞《庄子□天地篇》之文。子贡南游於楚，反於晋，过汉阴，见一丈人方将为圃畦，五十亩曰畦。凿遂而入井，抱瓮而出灌，搰愲用力貌，然用力甚多而见功寡。子贡曰：有械於此，一日浸百畦，用力甚寡而见功多，夫子不欲乎。为圃者仰而视之曰：奈何。曰：凿木为机，后重前轻，挈水若抽，数如泆荡，其名为槔。为圃者忿然作色而笑曰：吾闻之吾师，有机械者必有机事，有机事者必有机心。机心存於胸中，则纯白不备。纯白不备，则神生不定。神生不定者，道之所不载也。吾非不知，羞而不为也。子贡瞒然惭，俯而不对。
　　衍义云：与物同波，而和其光。
　　钞《庄子□庚桑楚》之文。行不知所之，居不知所为，与物委蛇斯顺之也而同其波，是卫生之经也。此言物波亦波，和光混迹，同其波流，至人无心，合於玄道也。
　　大方无隅，大器晚成，大音希声，大象无形。
　　衍义云：若九鼎瑚琏。
　　钞：九鼎者，大鼎也。《黄帝内传》云：黄帝探首山之铜，铸鼎於荆山，即今之湖城南，号曰荆山。瑚琏，《鲁语□公冶长篇》之文。子贡曰：赐也何如。子曰：汝器也。曰：何器也。曰：瑚琏也。记曰黍稷之器，夏曰瑚，商曰琏，周曰簠簋，皆宗庙祭祀之器，取以贵也。故曰：大器晚成。
　　衍义云：庄子曰：美成在久。
　　钞《庄子□人间世篇》之文。叶公子高将使齐，问於仲尼。仲尼告之。故法言曰：无迁令，无劝成，过度益也。迁令劝成殆事，美成在久，恶成不可改，可不惧欤。
　　道生一章第四十二
　　道生一，一生二，二生三，三生万物。
　　衍义云：浑沦一气，未相离散。浑沦者一也。一者太极也。
　　钞《列子□天瑞篇》之文。子列子曰：昔者圣人因阴阳以统天地。夫有形者生於无形，则天地安从生。故曰：有太易，有太初，有太始，有太素。太易者，未见气也。太初者，气之始也。太始者，形之始也。太素者，质之始也。气形质具而未相离，故曰浑沦。浑沦者，言万物浑沦而未相离也。视之不见，听之不闻，循之不得，故曰易也。易无形埒，易变而为一，一变而为七，七变而为九。九变者，究也。乃复变而为一。一者，形变之始也。轻清者上为天，重浊者下为地，冲和气者为人。故曰：天地含精，万物化生。
　　衍义云：天地氤氲，万物化生。
　　钞《周易系辞》云：天地絪缊，万物化醇。男女媾精，万物化生。絪缊相附着之义，言天地无心，自然得一。唯二气絪缊，共相和会，万物感之，变化精醇。
　　万物负阴而抱阳，冲气以为和。
　　衍义云：庄子曰：至阳赫赫，至阴肃肃，肃肃出乎天，赫赫发乎地。
　　钞《庄子□田子方》之文也。至阴肃肃，至阳赫赫，肃肃出乎天，赫赫发乎地。肃肃阴气，赫赫阳气，言二交泰也。两者交通成和，而物生焉。
　　衍义云：大人虚其灵府，则纯白来并。
　　钞：夫心者，乃神灵之府也。故云：灵府虚室，生白之谓也。
　　衍义云：君子不动心，则浩然之气可养。
　　钞《孟子□公孙丑章句上》之文。孟子曰：我四十不动心。四十，强仕君子道明德立之时。孔子云：四十而不惑，亦孟子不动心之谓。敢问夫子恶乎长。曰：我知言，我善养吾浩然之气。此公孙丑问孟子之不动心，所以异於告子如此者，有何所长而能然。敢问何谓浩然之气。曰：难言也。其为气也，至大至刚，以直养而无害，则塞乎天地之间。
　　人之所恶，唯孤、寡、不谷，而王公以为称。故物，或损之而益，益之而损。
　　衍义云：孤、寡、不谷者，不祥之名。
　　钞《左传》、《春秋》之文。已於昔之得一章中载之，不复再录。
　　衍义云：天道亏盈而益谦。
　　钞《周易谦卦彖辞》：天道亏盈而益谦，地道变盈而流谦，鬼神害盈而福谦，人道恶盈而好谦，谦尊而光，卑而不可踰，君子之终也。
　　衍义云：卑以自牧。
　　钞《周易谦卦》初六爻辞也。初六：谦谦君子。用涉大川，吉。象曰：谦谦君子，卑以自牧也。此言谦谦君子，常以谦卑而自养其福也。
　　衍义云：饕餮富贵。
　　钞：饕餮者，缙云氏有不才子，天下谓之饕餮。贪财曰饕，贪食曰餮，此言贪财求利以为富贵，岂不知圣人有言曰：不义而富且贵，於我如浮云。
　　衍义云：《书》曰：满招损。
　　钞《尚书□大禹谟》之文。益赞于禹曰：惟德动天，无远弗届，满招损，谦受益，时乃天道。
　　衍义云：强秦以专制而灭。
　　钞《广圣义》云：昔秦吞七国，一统九州，力盛强兵，天下莫敌。至於土崩瓦解，曾不踰时，扶苏死於长城，子婴降於轵道，立四十六日，项羽至斩之，祚灭身亡。以此观之，岂非专制而灭乎。
　　衍义云：大汉以和顺而昌。
　　钞：大汉高祖刘邦，彭城丰沛人也。推贤用能，与项羽力战而取天下。德制强楚，仁及生灵，智士为之谋，贤士为之转，用三杰而成帝业，约三章而安疲民，有长者大度之美，传祚两汉二十四帝四百余年，岂非和顺而昌乎。内引三杰者，运筹帷喔之中，决胜千里之外，吾不如子房。连百万之师，战必胜，攻必取，吾不如韩信。转漕关中，给食不乏，吾不如萧何。此三人者，人杰也。吾能用之，此吾所以得天下也。三章者，泰二世十一月，沛公悉召诸县父老豪杰，谓曰：父老苦秦苛法久矣，与诸侯约，先入关中者王之，吾当王关中，与父老约法三章耳。杀人者死，伤人及盗抵罪，余悉除去秦法，诸吏民皆安堵如故。
　　衍义云：子路好勇，羿善射，奡荡舟，俱不得其死焉。
　　钞：子路好勇，不得其死。此《论语□公冶长第五》之文。子曰：道不行，乘桴浮於海。从我者，其由与。子路闻之喜。子曰：由也好勇过我，无所取材。子路闻而喜，以夫子之与己，而不知其实意，夫子美其勇而讥其不能裁度事理以适於义。羿，善射者。羿乃有穷氏之国君，力能善射。界，荡舟者。有勇力，陆地能行舟，已於三十三章中载之，不复再录。此三子者，皆恃勇力以取胜於人，而俱不得其善终，是皆失其柔弱之义也。故老君以此垂戒耳。
　　道德真经衍义手钞卷之十一竟
　　道德真经衍义手钞卷之十二
　　五峰清安逸士王守正集
　　天下之至柔章第四十三
　　天下之至柔，驰骋天下之至坚。
　　衍义云：水之回洑流注。
　　钞回洑流注者，《列子□黄帝篇》九潘注云：有回激流止之异，已於《道经》 道冲章第四载之，不复重录。
　　无有，入於无间。
　　衍义云：透金贯石。
　　钞《列子□周穆王篇》之文。周穆王时，西极之国，有化人来，入水火，贯金石，反山川，移城邑，乘虚不坠，触石不碍，千变万化，不可穷极。
　　衍义云：周流乎太虚，上际下蟠。
　　钞《庄子□刻意篇》之文。云：精神四达，并流无所不极，上际於天，下蟠於地。流，通也。夫爱养精神者，故能通达四方，并流无滞，即而下蟠薄而厚地，上际逮乎玄天，四维上下，无所不极。衍义云：若《列子》载赵襄子率徒十万。
　　钞《列子□黄帝篇》云，义中已详，不复重录。
　　吾是以知无为之有益。不言之教，无为之益，天下希及之。
　　衍义云：圣人观天道之自然。
　　钞《黄帝阴符经》。神仙抱一，演道章上云：观天之道，执天之行，尽矣。
　　衍义云：正容悟物，故不言而其教行。
　　钞《庄子□田子方篇》 云：田子方侍坐於魏文侯，数称溪工。文侯曰：溪工，子之师耶。子方曰：非也，无择之里人也。称道数当，故无择称之。文侯曰：然，则子无师耶。子方曰：有。子之师孰耶。子方曰：东郭顺子。文侯曰：，则夫子何故未尝称之。子方曰：其为人也真，人貌而天虚，缘而葆真，清而容
　　物。物无道，正容以悟之。使人之意也消，无择何足以称之。
　　衍义云：皋陶喑而为大理，天下无虐刑，则有贵乎言者也。师旷瞽而为大宰，晋国无乱政，有贵乎见者也。
　　钞《文子□精神篇》云：老君曰：冬日之阳，夏日之阴，万物归之而莫之使。函自然至精之感，弗召而来，不去而往，窈窈冥冥，不知其所以为者，而功自成。待目而照见，待言而使命，其於治也，难矣。皋陶喑而为大理，天下无虐刑，有贵乎言者也。《淮南鸿烈解主术训篇》云：注虽暗乎，狱理讼能得人之情，故贵乎言者也。师旷瞽而为大宰，晋国无乱政，有贵乎见者也。《淮南鸿烈解主术训篇》云：虽瞽而大治，晋国使无有乱政，故贵於有所见者也。不言之令，不视之见，圣人之所以为师。民之化上，不从其言，从其所行也。衍义引此，以证不言之教，无为之益，天下希及之，岂虚言哉。
　　衍义云：言九流百氏，希有能及无为之教者。
　　钞：九流者，《汉志》云：诸子十家，可观者九家耳。九家者：一儒家，二道家，三阴阳家，四法家，五名家，六墨家，七纵横家，八杂家，九农家。兵家百氏者，六经正吏之外，自为述作。自周以来，立理着书，凡百余人，皆称曰子。子者，男子之通称也。不敢侔於六经，皆目之为子，为论，为记，为书，或以姓氏为称，或以因时表号，则有常子、曾子、晏子、孟子、管子、孙卿子、鲁连子、列子、庄子、庚桑子、王孙子、尹文子、公孙尼子、吕氏春秋、邓析子、鬼谷子、陆贾、晁错，贾谊、桓谭、崔寔、周生烈、魏朗，任嘏、裴玄、苏彦、傅玄、唐滂、秦菁、阮武、商君、陆云、弁子、符朗、孙武、汜胜之是也。或自立别号者，子思子、太公金匮、淮南子、盐铁论、说苑、新序、论衡、潜夫论、风俗通、文子、申鉴、昌言、典论、笃论、中论、万机论、忠经、意林、道言录、岁时记、耆旧记、法训五教、刍荛典语、默记、正书、正论、物理论、韩子、人物志、成败志、通论、正部志、纬通语、国语、越绝书、抱朴子、世要新论、析言幽求、长乐子、家语、太玄经、方言，法言、志林、搜神记、博物志、义训、山海经、水经、大荒记、十洲记、拾遗录、本草、相牛经、相马经、相鹤经、周髀、竹谱、孙子兵法，司马兵法，孙子算经、黄石公记、相贝经、万毕术是也。或探玄经奥义，或探儒术礼书，或宗律历天文，或附阴阳象纬，或拘以名法，或约以机权，各尽所长，互陈其旨，然有或为或作，乍弛乍张，各滞一隅，罕能通贯，以兹量较，难以及之於无为之道焉。惟体道之君，上德之主，志无所虑，神无所思，动若无形，寂若无有，与道相得，旷然大通，可以继躅玄元矣。
　　名与身章第四十四
　　名与身，孰亲。身与货，孰多。得与亡，孰病。
　　衍义云：身为实而名为宾。名者实之宾。舍实取宾，是谓倒置。
　　钞《列子□杨朱篇》云：杨朱道於鲁，舍於孟氏。孟氏问曰：人而已矣，奚以名为。曰：以名者为富。既富矣，奚不已焉。曰：为贵。既贵矣，奚不已焉。曰：为死。既死矣，奚为焉。曰：为子孙。名奚益於子孙。曰：名乃苦其身，燋其心。乘其名者，泽其宗族，利兼乡党，况子孙乎。
　　衍义云：若鲍焦、子推之徒，守名累实者也。
　　钞：鲍焦者，《庄子□盗跖篇》云：鲍焦，饰行非世，抱木而死。姓鲍名焦，周时隐者也。饰行非世，廉洁而守，荷担采樵，拾橡充食，不臣天子，不交诸侯。子贡过之，谓曰：吾闻非其政者，不履其土，污其君者，不受其利，今子履其地，食其利，其可乎。鲍焦曰：吾闻廉士重进而轻退，贤人易愧而轻死，因抱木而立枯焉。介子推者，至忠也。自割其股，以食文公，文公后背之，子推怒而去，抱木而燔死。昔晋文公重耳幼时，遭后母丽姬之难，丽姬之子曰宜旧，丽姬欲立宜旧而废重耳，故数谮於献公，公信其言，重耳所以出奔他国。在路困乏，子推乃自割其股肉以食文公。后重耳还国，立为文公，封其从者，遂忘子推，子推作龙蛇之歌，书于营门，怒而逃去。公后悔，追子推於介山，亦云绵山。子推隐避不出，公因纵火焚其山，庶几走出，火至不避，乃抱树而燔死。今取二子徒守其名累其实者也。
　　衍义云：富者苦身疾作，贵者夜以继日，思虑营营。
　　钞《庄子□至乐篇》云：夫天下之所尊者，富贵寿善也。所乐者，身安、厚味、美服、好色、音声也。所下者，贫贱夭恶也。所苦者，身不得安逸，口不得厚味，形不得美服，目不得好色，耳不得音声。若不得者，则大忧以惧。其为形也亦愚哉。夫富者，苦身疾作，多积财而不能尽用，其为形也亦外矣。夫贵者，夜以继日，思虑善否，其为形也亦疏矣。人之生也，与忧俱生，寿者婚悟，久忧不死，何之苦也，其为形也亦远矣。由是论之，夫富贵者，贪名徇利，有终身之忧，无一日之乐。今取以证解身与货孰多之义也。
　　衍义云：列士之所殉者，名也。贪夫之所殉者，货也。
　　钞《庄子□骈拇篇》云：故尝试论之，自三代以下者，天下莫不以物易其性矣。小人则以身殉利，士则以身殉名，大夫则以身殉家，圣人则以身殉天下。故此数子者，事业不同，名实异号，其於伤性以身为殉，一也。
　　衍义云：伯夷死於首阳之下。
　　钞《庄子□骈拇篇》之文。伯夷死於首阳之下，已於天下皆知章第二详悉具载，不复再录。
　　衍义云：盗跖死利於东陵之上。
　　钞《庄子□骈拇篇》之文。盗跖者，柳下惠之从弟，名跖，徒卒九千，常为巨盗，故以盗为名。东陵者，山名也。又云：即太山也。在济州界去东平十五里。跖死其上也。
　　衍义云，蒙庄固辞於楚相，宁为曳尾之龟。
　　钞《庄子□秋水篇》之文。庄子钓於濮水，楚王楚威王也使大夫二人先焉，曰：愿以境内累矣。庄子持竿不顾，曰：吾闻楚有神龟，死已三千岁矣。王巾笋而藏之庙堂之上。此龟者，宁其死为留骨而贵乎，宁其生而曳尾於涂中矣。二大夫曰：宁生而曳尾於涂中。庄子曰：往矣，吾将曳尾於涂中。
　　衍义云：天师不就大夫，愿学轩辕之道。
　　钞《张氏家传》云：天师姓张名道陵，字辅汉，留侯六代孙也。性沉默好古，博极经史，兼明星气图纬之学，赈人之急，不择亲戚，名动朝野。汉章帝下诏召为谏议大夫，不就。喟然谓弟子曰：人上寿百岁，瞬息间尔。父母妻子虽至爱，岂能长保哉。且吾身尚非，吾有况其外之贵富耶。吾闻上世轩辕乔松得道，登天游於无穷，此吾师也。吾将弃世绝累而学之，请与尔等自此决矣。於是群弟子怆然辞归，独王长请从。天师怜其志，及留侍，遂入潜衡至嵩阳，授《黄帝九鼎丹经》於神人，已而访西城山，筑坛朝真，以炼九丹。永寿二年九月九日，太上遣云舆迎之於云台峰，白日升天，时年一百二十三岁。天宝七年，封天师。僖宗中和四年，又封三清扶教大法师。宋朝封三天辅元大法师，静应真君。
　　衍义云：如《庄子》载：原宪居鲁环堵之室。
　　钞《庄子□让王篇》：原宪，孔子弟子。姓原，名思，字宪。子贡，孔子弟子，名赐。能言语，好奢华。义中载之全备，不复重录。
　　衍义云：若《北史》载：魏明太后幸绢藏。
　　钞《北史》：魏明太后临幸绢藏。
　　道德真经衍义手钞卷之十二竟
　　道德真经衍义手钞卷之十三
　　五峰清安逸士王守正集
　　大成若缺章第四十五
　　大成若缺，其用不弊。大盈若冲，其用不穷。
　　衍义云：唐尧有成功而自视缺然，乃为五帝之盛。
　　钞《论语□泰伯第八》云：子曰：大哉尧之为君也。巍巍乎，惟天为大，惟尧则之，荡荡乎民无能名焉，巍巍乎其有成功也。焕乎其有文章。自视缺然，此《庄子□逍遥游篇》云；尧让天下於许由曰：日月出矣，而爝火不息。其於光也，不亦难乎。时雨降矣，而犹浸灌，其於泽也，不亦劳乎。夫子立而天下治，而我犹尸之。吾自视缺然，请政天下。许由曰：子治天下，天下既已治也。
　　衍义云：孔子集大成而不居其圣，是为万世之师。
　　钞《孟子□万章章句下》云：孟子曰：孔子之谓集大成。集大成也者，金声而玉振之也。金声也者，始条理也。玉振之也者，终条理也。始条理者，条理者犹言脉络，指众音而言之也。智之事也。终条理者，圣之事也。不居其圣者，此《孟子□公孙丑章句上》。公孙丑曰：然则夫子既圣矣。曰：恶，是何言也。昔者子贡问於孔子曰：夫子圣矣乎。孔子曰：圣则吾不能，我学不厌，而教不倦也。子贡曰：学不厌，智也。教不倦，仁也。仁且智，夫子既圣矣。夫圣，孔子不居，是何言也。
　　大直若屈，大巧若拙，大辩若讷。
　　衍义云：柳下惠以直道事人，三黜而不去。
　　钞《论语□微子第十八》。柳下惠为士师鲁之贤大夫也，名展禽。士师，狱官也。出，逐也。一二黜。人曰：子未可以去矣。曰：直道而事人，焉往而不三黜。枉道而事人，何必去父母之邦。衍义云：雕刻众形，而不为巧。
　　钞：大巧者，庄子所谓覆载天地，刻雕众形，而不为巧。岂有楮叶者而为巧乎。
　　衍义云：《列子》载宋人有为其君以玉为楮叶者。
　　钞《列子□说符篇》之文。义中已详。
　　衍义云：若梓庆削木为鐻。梓庆，鲁大匠也。梓，官名。庆即其名也。
　　钞《庄子□达生篇》之文。义中已全。
　　衍义云：不饰小说。
　　钞：小说者流，盖出稗官，街谈巷语道听涂说者之所以造也。其书十五家，百十三篇。
　　衍义云：故夫子谓予欲无言。谓天何言哉，四时行焉，百物生焉。
　　钞《论语□阳货第十七》之文。子曰：予欲无言。子贡曰：子如不言，则小子何述焉。子曰：天何言哉。四时行焉，百物生焉，天何言哉。
　　躁胜寒，静胜热，清静为天下正。
　　衍义云：出衣絺络。
　　钞《论语□乡党第十篇》之文。当暑袗絺绤，单袗也。葛之精者曰絺。粗者曰绤。必表而出之谓先着里衣，表絺绤而出之。
　　天下有道章第四十六
　　罪莫大於可欲，祸莫大於不知足，咎莫大於欲得。
　　衍义云：致荷校之凶。
　　钞《易下系辞》之文。善不积不足以成名，恶不积不足以灭身。小人以小善为无益而弗为也，以小恶为无伤而弗去也。故恶积而不可揜，罪大而不可解。《易》 曰：荷校灭耳凶。
　　衍义云：若齐人之攫金，见金而不见人者也。
　　钞《列子□说符篇》之文。昔齐人有欲金者，清旦衣冠而之市，适鬻金者之所，因攫金而去。吏捕得之，问曰：人皆在焉，子攫人之金何。对曰：取金之时，不见人，徒见金。此言嗜欲之乱人心，如此之甚也。故古人有言：察秋毫之末者，不见泰山之形。调五音之和者，不闻雷霆之声。盖有意所欲而形有所忘，可不慎欤。
　　衍义云：《春秋》鲁桓公十年。
　　钞《春秋》。义中已详，不复重录。
　　衍义云：若周末知襄子请地於韩康子。
　　钞《春秋》所载，义中已全，不必重书。
　　故知足之足，常足矣。
　　衍义云：昔汉严君平与蜀郡富人罗冲相善。
　　钞：此文义中载之已全，不必重录。
　　不出户章第四十七
　　不出户，知天下。不窥牖，见天道。
　　衍义云：万物皆备於我矣，反身求之。
　　钞《孟子□尽心章句上》云：孟子曰：万物皆备於我矣。言理之本然也。大则君臣父子，小则事物细微，其当然之理，无一不具於性分之内也。反身而诚，乐莫大焉。晦庵注：此章言万物之理，具於吾身体之而实则道在我而乐有余。行之以恕，则私不容而仁可得。
　　衍义云：扬子曰：人心其神矣乎。
　　钞《扬子法言□问神篇》之文云：神在所潜而已矣。潜心即是天神天明，阴阳变化，天之神也。日月运行，天之明也。照知四方。天之神明，可以浊幽冥光四方。天精天粹，乾刚健中正，纯粹精也。万物作类，覆育万物，各成其类。人心其神矣乎。在天地为神，在人为心，心乎通乎神乎。操则存，舍则亡。能常操而存者，其惟圣人乎，
　　衍义云：雨旸时若。
　　钞《尚书□洪范篇》之文。云：曰休征：曰肃，时雨若，曰乂，时旸若，曰哲，时燠若，曰谋，时寒若，曰圣，时风若。此言狂妄僭差豫怠急迫蒙昧也。在天为五行，在人为五事。五事修则休征，各以类应之，五事失则咎征，各以类应之，自然之理也。
　　衍义云：星宿错度。
　　钞：《广圣义》云：帝王之理也，法天之覆，法地之载，历象日月，敬授人时，璇玑玉衡，以齐七政，所以顺天之道也。星宿错度，乃《灵宝度人经》云：星宿错度，日月失昏，亦当修齐行香诵经。
　　衍义云：圣人与天地合德，日月合明，先天而天弗违，后天而奉天时。钞《周易乾卦九五文言》曰：夫大人者，与天地合其德，与日月合其明，与四时合其序，与鬼神合其吉凶，先天而天弗违，后天而奉天时。言在天时之先而行事，则天道亦顺应而不肯违也，在天时之后而行事，则奉顺於天道而不敢逆者也。今人君能如是者，不假窥牖瞻望而天道自明矣。
　　是以圣人不行而知，不见而明，不为而成。
　　衍义云：尧之其仁如天，其智如神。舜之明於人伦，察於庶物。可谓知天下矣。惟天为大，惟尧则之。烈风雷雨，舜之弗迷。可谓见天道矣。夫何为哉，恭己正南面而已。
　　钞《史记□本纪》云：尧，谥法曰：翼善传圣曰尧。放勋徐广曰号陶唐其仁如天，其智如神。就之如日，望之如云，富而不骄，贵而不舒。立七十年，得舜。二十年，老，令舜摄天子位，政荐之於天。尧避位，凡二十八年而崩。三年之丧毕。舜践天子位。又引舜明于人伦，察於庶物，此是《孟子□离娄章句下》云。舜明於庶物，察於人伦。由仁义行，非行仁义也。惟天为大。是《鲁论□泰伯篇》之文。子曰：大哉尧之为君也，巍巍乎，惟天为大，唯尧则之。荡荡乎，民无能名焉。巍巍乎，其有成功也。焕乎其有文章。烈风雷雨，舜之弗迷者。此《舜典》之文。曰若稽古，帝舜曰重华，协于帝。浚哲文明，温恭允塞，诚信充矣玄德升闻，乃命以位。慎徽五典，五典克从。纳于百揆，百揆时叔。宾于四门，四门穆穆。纳于大麓，烈风雷雨弗迷。尧使舜入山林川泽，暴风雷雨，舜行不迷。夫何为哉。恭己正南面而已。此是《论语□卫灵公第十五篇》之文。子曰：无为而治者，其舜也。与夫何为哉，恭己正南面而已矣。当食而思天下之饥，当衣而思天下之寒者。此乃《孟子□离娄章句上》云：孟子曰：禹、稷、颜回同道。禹思天下有溺者，由己溺之。稷思天下有饥者，由己饥之。是以如是其急也。爱其亲以及天下之老，爱其子以及天下之幼者。此乃《孟子□梁惠王章句上》。孟子答梁惠王之辞曰：老吾老，以及人之老，幼吾幼，以及人之幼。天下可运於掌。此皆以身观身，以家观家，至於以天下观天下之道也。夫如是，则又何待出户而后知天下者哉。此言尧舜之君，能法天地无为自然之道，以化於天下，而天下如草从风，偃自然而化之也。故曰：是以圣人不行而知，不见而明，不为而成者，以此。
　　衍义云：《春秋》郑庄公之伐大叔段。
　　钞《春秋》。义中已详，不必重录。
　　为学日益章第四十八
　　为学日益，为道日损。
　　衍义云：如垂首、刺股、映雪、聚萤之类。
　　钞：垂首者，《楚国先贤传》云：孙敬，字文宝。恒闭户读书，睡则以绳系头，悬之梁上。后为巨儒。帝征不就。刺股者，《史记》云：苏秦者，东周雒阳人也。师鬼谷先生，游学数岁，大困而归。兄弟嫂妹妻妾切皆笑之。秦闻之而自惭，乃闭室不出。得《太公阴符》之谋，伏而读之，欲睡引锥自刺，其股血流至踵。后说赵，赵用之。遂佩六国相印，纵横天下矣。映雪者，昔孙康家贫，苦学无钱沽油，常映雪读书。后至御史大夫。聚萤者，宋车胤，字武子，亦家贫苦学。夜以绛纱囊盛数十萤火虫，照书而读之。其动学如此，亦成大儒矣。夫为学者，莫不初则日学以知道，修功而补过，终则悟理而忘言，遣功而去执，以见闻为修学之渐，损功行以为悟道之门。是数子者，有终身之忧，无一日之乐，劳心苦志，博学溺心，则必至於终矣。
　　衍义云：惟学逊志，务时敏，厥修乃来。
　　钞《尚书□说命下》之辞云：惟学逊志，务时敏，厥修乃来。允怀于兹，道积于厥躬。此言逊其志如有所不能，敏于学如有所不及，虚以受人，勤以励己，则其所修如泉始达，源源乎其来矣。
　　衍义云：以博溺心，以文灭质。
　　钞《庄子□缮性篇》云：知而不足，以定天下，然后附之以文，益之以博。文灭质，博溺心。不知质是文之本。文华则隐灭於素，质博是心之永，博学则没溺於心灵，唯当绝学而去文，方会无为之美也。
　　衍义云：故《易》之益，大。象曰：风雷，益。君子以见善则迁，有过则改。
　　钞：《益卦》之辞，必须雷动於前，风散於后，然后万物皆益。故曰：风雷，益也。迁谓迁徙慕尚，改谓改更惩止，迁善改过，益莫大焉。
　　衍义云：损之大。象曰：山泽损，君子以惩忿窒欲。
　　钞：损卦之辞。象曰：山下有泽，损。君子以惩忿窒欲注：言夫人之情欲，感物而动，境有逆顺，故情有忿欲。惩者，息其既往。窒者，闭其将来。忿欲皆有往来，惩窒玄文而相足也。
　　取天下，常以无事，及其有事，不足以取天下。
　　衍义云：秦兼并六国。
　　钞：秦始皇名政，庄襄王之子。始皇立之二十六年，灭六国，并天下，自称始皇帝。并灭六国燕、齐、楚、魏并韩、赵，战国之时护曰雄。秦有始皇兴伯业，一施衡策便亡踪是也。
　　衍义云：废井田，开阡陌，除直道，建阿房，筑长城，修五岭。
　　钞：井田者，按《史记》《谷梁传》注云：古者三百步为里，名曰井田。井田者，九百亩而公田居其一焉。废井田，开阡陌者，十九年，自秦孝公任商鞅，变井田为阡陌，於始有兼并之患。今即秦法也。十二年，为田开阡陌。十四年，废井田，开阡陌，收赋税也。除直道者，始皇三十五年，使蒙恬除直道，道九原，抵云阳，堑山堙谷千八百里。数年不就。始皇以为咸阳人多，先王之宫庭小，乃营作朝宫渭南上林苑中。先作前殿，建阿房，注：言殿之四阿皆为房也。东西五百步，南北五十丈，上可以坐万人，下可以建五丈旗，自殿下直抵南山，表南山之颠以为阙，厥工未完，卒为项羽所焚。筑长城者，三十二年，始皇巡北边，卢生使入海还，因奏录图书曰：亡秦者，胡也。始皇乃遣将蒙恬发兵三十万人北伐匈奴，收河南地，为四十四县，筑长城，因地形用制险塞，起临洮至辽东，延袤万余里，威振匈奴。五岭者，大庾岭、始安岭、临贺岭、桂阳岭、揭阳岭。三十三年，略取南越地，置桂林、南海、象郡，以谪徙民五十万戍五岭。
　　衍义云：项氏之攻破函谷，烧秦宫，收宝货，杀子婴，废义帝。
　　钞：项氏者，楚项籍，字羽，卞相人。秦二世三年，为天下主，自立为西楚霸王，都彭城。是岁，攻破函谷关，屠咸阳，杀子婴，烧秦宫室。火三月不灭。收其宝货、妇女而东。秦民大失望。羽起兵凡八年，与沛公争天下，卒败垓下，以首受。王霸天下，定於汉。废义帝，二世二年十月，项王密使九江王布英布也等击义帝，杀之江中。汉王至洛阳新城，三老董公遮说王曰：臣闻顺德者昌，逆德者亡，兵出无右，事故不成，故曰明其为贼，敌乃可服，项羽为无道，故杀其主，天下之贼也。
　　道德真经衍义手妙卷之十三竟
　　道德真经衍义手钞卷之十四
　　五峰清安逸士王守正集
　　圣人无常心章第四十九
　　圣人无常心，以百姓心为心。
　　衍义云：庄子曰：至人之用心若镜不将不迎。
　　钞《庄子□应帝王篇》云：无为名尸，无为谋府，无为事任，无为知主。体尽无穷，而游无朕，尽其所受乎天，而无见得，亦虚而已。至人之用心若镜，不将不迎，应而不藏，故能胜物而不伤。
　　衍义云：昔秦穆公尝出而亡其千里马。
　　钞：乃《左传》之文，义中载之，不复再录。
　　信者吾信之，不信者吾亦信之。
　　衍义云：昔有馈生鱼於郑子产者。
　　钞《孟子□万章上》之文。义中载之已详，不复再录。又引恂恂然适其志气，此乃《论语□乡党篇》之文。大意恂恂信实之貌，似不能言者，谦卑逊顺，不以贤知先人也。
　　出生人死章第五十
　　出生入死。
　　衍义云：原始反终，故知生死之说。
　　钞《周易》上系之辞云：故能弥纶之道。仰以观於天文，俯以察於地理，是故知幽明之故。原始反终，故知死生之说。此言以易道仰观俯察，则知无形之幽，有形之明，义理事故也。原始反终，故知生死之说者。言用易理原穷事物之初始，反复事物之终末，始终吉凶皆悉包罗，以此之故知死生之说也。
　　生之徒十有三，死之徒十有三，人之生，动之死地，十有三。
　　衍义云：凡以九窍四支，或以三业十恶。
　　钞韩非曰：十有三者，九窍四支是也。谓两耳、两目、鼻有二窍，并口及下二漏，共为九窍。两手两足故曰四支。河上公亦同此说。又以三业十恶为说者。三业谓身、口、意也。十恶谓一杀生，二偷盗，三邪淫，四犯上逆乱，五毁谤经法，六咒咀瞒昧，七阴谋恨妬，八斗乱两舌，九破斋犯戒，十触污坛场。孙登解云：天地之物，有生之类，顺理者寡，逆理者众，故安生之徒，十分之中，顺理者三尔。夫生不以道，死不以理，顺理者题，逆理者多，故得死之中顺命者三尔。又唐明皇疏亦同此说。《广圣义》云：将生不以为乐，而安其生，此生之徒也。夫当其生不以利欲乱其心，不以厚养伤其性，安其淡默，顺其冲和，则神守其形，气保於神，志和於气，心寂於志，静定其心，如此则不求於延生，生自延矣。不求於进道，道自进矣。此杜天师之所论也。窃谓如此保生之人，又岂止十中有三人尔。虽千百人中无一二人也。由是论之，不亦鲜乎。
　　衍义云：安时处顺。
　　钞《庄子□大宗师篇》之文。云：且夫得者时也，失者顺也，安时处顺，哀乐不能入也。此古．之所谓悬解也。悬解者，无系着之貌。
　　夫何故，以其生生之厚。
　　衍义云：过求养生之物，太厚以致死。
　　钞《庄子□达生篇》之文。养形必先之物，物有余而形不养者有之矣。
　　盖闻善摄生者，陆行不遇兕虎，入军不被甲兵。兕无所投其角，虎无所措其爪，兵无所容其刃，夫何故，以其无死地。
　　衍义云：庄子曰：人能虚己以游世，孰能害之。
　　钞《庄子□山木篇》之文。方舟两舟相并曰方舟。而济於河，有虚船来触舟，虽有褊狭急也。不怒以舟虚故也。心之人不怒，有一人在其上，则呼张歙之，一呼而不闻，再呼而不闻，於是三呼耶，则不以恶声随之。向也不怒而今也怒，向也虚而今也实，人能虚己以游世，其孰能害之。
　　衍义云：若仙传刘岗。
　　钞：在《神仙列传》中所载，义中已备。
　　道生之章第五十一
　　道生之，德畜之，物形之，势成之。
　　衍义云：则裸者不得不裸，鳞介毛羽者不得不鳞介毛羽。
　　钞《孔子家语》中五帝第二十四章中之辞。此孔子答子贡之言。孔子曰：然吾昔闻诸，老聃亦如汝之言，是故坚土之人刚，弱土之人柔，墟土之人大，沙土之人细，息土之人美，先耗也土之人丑，食水者善游而耐寒，食土者无心而不息，不气息也食木者多力而不治，血气不治。《淮南子》曰：多力而弗戾，亦不治之貌者也。食草者善走而愚，食桑者有绪而蛾，食肉者勇毅而捍，食气者神明而寿，食谷者智慧而明，不食者不死而神。故曰羽虫三百有六十而凤为之长，毛虫三百有六十而麟为之长，甲虫三百有六十而龟为之长，躲虫三百有六十而人为之长。此乾坤之美也。殊形异类之数，王者动必以道动，静必以道静，必顺理而不害其所生，谓之仁寿焉。
　　衍义云：以至少壮老死不得不少壮老死。
　　钞《列子□天瑞篇》之文。黄帝曰：精神入其门，骨骸反其根，我尚何存。人自生至终，大化有四：婴孩也，少壮也，老耄也，死亡也。其在婴孩，气专志一，和之至也。物不伤焉，德莫加焉。其在少壮，则血气飘溢，欲虑充起，物所攻焉，德故衰焉。其在老耄，则欲虑柔焉，体将休焉，物莫先焉。虽未及婴孩之全，方於少壮，间矣。其在死亡也，则之於息焉，反其极矣。
　　是以万物莫不尊道而贵德。
　　衍义云：庄子所谓真君。又引庄子所谓真宰是也。
　　钞《庄子□齐物论》之文。不知其所为使，若有真宰，而特不得其朕其递，相为君臣乎。其有真君存焉。
　　道之尊，德之贵，夫莫之爵，而常自然。
　　衍义云：公、侯、伯、子、男之例。
　　钞：周设五等之爵，有公、侯、伯、子、男也。先王制法则有天子、诸侯、卿大夫、士、庶，亦有五等，而兼王焉。人之处世，上以君其不有材器也。君举而用之，然后爵之而尊，宠之而贵。而此尊贵，乃有穷极之时。今道以生物，为物所尊。德以畜万物，为物所贵。生生而不绝，故生物之功常尊。成成而不穷，故成物之功常贵。岂有穷极之期乎。
　　衍义云：孟子曰：有天爵者，有人爵者。
　　钞《孟子□告子章句上》云：有天爵者，有人爵者，仁义忠信，乐善不倦，此天爵也。公卿大夫，此人爵也。天爵以德，人爵以禄。古之人修其天爵，而人爵从之。今之人修其天爵，以要人爵。既得人爵，而弃其天爵，则惑之甚者也，终亦必亡而已矣。今孟子以仁义忠信为天爵，况道之与德又在仁义忠信之上，故云道之尊，德之贵，夫莫之爵，而常自然。
　　衍义云；庄子钓於濮水。
　　钞《庄子□秋水篇》之文。濮，水名，属东郡，今濮州濮阳县是也。楚王，楚威王也。知庄生贤达，屈为卿辅，发使命先迷其意，愿以国境之内委托贤人，王事殷繁，不无忧累之也。义中已备，不必重录。
　　生而不有，为而不恃，长而不宰，是谓玄德
　　衍义云：退藏於密，可谓深远。
　　钞《易系辞》之文。子曰：夫易何为者也，夫易开物成务，冒天下之道，如斯而已者也。是故圣人以通天下之志，以定天下之业，以断天下之疑。是故蓍之德圆而神，卦之德方以知，六爻之义易以贡。圣人以此洗心，退藏於密，吉凶与民同患。神以知来，知以藏往，其孰能与於此哉。古之聪明睿知神武而不杀者夫。原夫孔圣言退藏於密者，谓古之聪明睿知之圣人，莫不以此易道，并着之神卦之知，洗其心，含养其德，退藏於密，而不显其迹也。岂非玄德耶。
　　天下有始章第五十二
　　塞其兑，闭其门，终身不勤。
　　衍义云：六根各有所悦。
　　钞：六根者，太极左仙翁忏法言受身生身烦恼缠缚，皆由三业为有六根：一眼根、二耳根、三鼻根、四舌根、五身根、六意根。所谓诸根皆生诸业，故曰六根犹如草木，生诸花实，展转相生。
　　衍义云：黄帝问道於广成子曰：敢问治身。
　　钞《庄子□在宥篇》云。义中载之已详，不复重录。
　　衍义云：是谓有兑，有兑而心出则交物，若塞其兑而不通，则心不出矣。
　　钞《易说卦》云：悦言乎兑，兑为泽。悦万物者莫悦乎泽。又以兑为目，为门，为口，亦以戒其闭绝祸患尔。夫此祸患之门，用之於国则政乱，行之於身则道亏，闭塞得宜，则身安国理矣。
　　开其兑，济其事，终身不救。
　　衍义云：五欲之门既开，六尘之事得济，心神内疲。
　　钞《庄子》盗跖告孔子之辞。云：今吾告子以人之情，目欲视色，耳欲听声，鼻欲闻香，口欲察味，志气欲盈。六尘之事者，此玉皇本《行集经》上章之辞云：尔时玉帝出大妙音普告十方诸天圣众，汝等谛听。此诸罪辈旷劫以来，纵无明性，造十恶业，六尘徧染，三业萦缠，肆意任心，曾无觉悟，阴罪阳过，日积月深。六尘者何，眼、耳、鼻、舌、身、意六根之尘也。此诸罪辈久堕劫难以来，放纵其尘迷之性，遂为六尘之所徧染，三业之所萦缠，此皆过失之类是也。
　　衍义云：若宋朝有张宝者。
　　钞：张宝者，成都人也。慕华阳县尉之妻。
　　使我介然章第五十三
　　使我介然有知，行於大道，惟施是畏。
　　衍义云：此啮缺之所以问王倪曰：子知物之所同是乎。
　　钞《庄子□齐物论篇》之文。云：啮缺，王倪之弟子。王倪答曰：吾恶乎知之。子知子之所不知耶。曰：吾恶乎知之。然则物无知耶。曰：吾恶乎知之。虽然尝试言之。庸讵知吾所谓知之非不知耶。
　　大道甚夷，民甚好径。
　　衍义云：若澹台灭明之行不由径。
　　钞《论语□雍也第六篇》之辞。云：子游名偃，字子羽，乃孔子弟子。为武城宰。鲁之下邑。子曰：女得人焉尔乎。曰：有澹台灭明者，行不由径，非公事未尝至於偃之室也。
　　朝甚除，田甚芜，仓甚虚。
　　衍义云：纣惟宫室台榭，楚之章华，秦之阿房，皆是也。
　　钞：宫室台榭者，此《周书□泰誓上》武王曰：今商王受，弗敬上天，降灾下民，沉酒沉溺於酒也。冒色，冒乱女色。敢行暴虐，罪人以族，官人以世，惟宫室、台榭、陂池、侈服，以残害于尔万姓。焚炙忠良，刳剔孕妇。皇天震怒，命我文考，肃将天威，大勋未集。又引楚之章华者，春秋昭公七年，楚子成章华之台，愿以诸侯落之。落者祭也。此胡曾咏史诗云：茫茫衰草没章华，因笑灵王昔好奢，台土未乾箫管绝，可怜身死野人家。秦之阿房者，咏史诗云：新建阿房壁未乾，沛公兵已入长安，帝王苦竭生人力，大业沙崩固不难。此言在上之人，不顾根本，徒事荣华，殆几伤本，岂是持久之道。
　　衍义云：峻宇雕墙。
　　钞《尚书□五子之歌》。五子，太康之弟。太康尸位，以逸豫灭厥德，为歌以戒之。云其二曰：训有之：内作色荒，外作禽荒。酣酒嗜音，峻宇雕墙。有一於此，未或不亡。
　　衍义云：田莱多荒，此诗人所以刺幽王也。
　　钞《毛诗□小雅□楚茨》，刺幽王也。政烦赋重，田莱多荒，饥馑降丧，民卒流亡，祭祀不飨，故君子思古焉。
　　服文采，带利剑，厌饮食，财货有余。是谓盗夸，非道也哉。
　　衍义云：服文采，若隋炀帝剪采为花，以御龙舟也。
　　钞：隋炀帝大业元年五月，筑西苑，苑周二百里。其内为海，周十余里。为方丈、蓬莱、瀛洲诸山，高百余尺，台观、宫殿，罗络山上。海北有渠，萦纡注海内。绿渠作十六院门，皆临渠，每院有四品夫人主之。穷极华丽。宫树雕落，则剪采为花叶缀之。沼内亦剪采为荷芰菱芡，色渝则易以新者。十六院竞以殽羞精丽相高求市恩宠。上好以月夜从宫女数千骑游西苑，作清夜游曲於马上奏之。八月，帝如江都。上幸江都龙舟，四重，高四十五尺，长二百尺，上重有正殿、内殿，朝堂。中二重有百二十房，皆饰以金玉。下重内侍处之。皇后乘翔螭舟，制度差小。别有浮景九艘，三重，皆水殿也。余数千艘，后宫诸王公主百官僧尼道士番客乘之。共用挽士八万余人。皆以锦彩为袍。卫兵所乘，又千数艘，舳鲈相接，二百余里。骑兵翊两岸而行。所过州县五百里内，皆令献食，多者一州至百舆，极水陆珍奇。后宫厌饮，将发之际，多弃埋之。
　　衍义云：晋王恺作紫步障四十里，石崇作锦步障五十里。
　　钞《晋书》：石崇，字季伦。性豪华。时有王恺作紫丝步障四十里，崇作锦步障五十里以闹富。后因绿珠被诛，诣东市叹曰：奴辈利吾财尔。刑者曰：知财致害，何不早散。崇不能答。
　　衍义云：后汉马廖上疏以为城中好大袖。
　　钞：后汉章帝建初元年，改正移风，必有其本，传曰：吴王好剑客，百姓多疮瘢。焚王好细腰，宫中多饿死。长安语曰：城中好高髻，四方高一尺。城中好广眉，四方且半额。城中好大袖，四方全疋帛。斯言如戏，有切事实。
　　衍义云：带利剑如吴王好剑客，百姓多疮瘢。
　　钞《春秋》：吴王阖闾使干将造剑。剑有二状，一曰干将，二曰莫耶。前传所载同此。
　　衍义云：赵文王喜剑士，剑士夹门三千余人。
　　钞《庄子□说剑篇》云：昔赵文王赵惠文王也。名何武，赵灵王之子也。喜剑，剑客夹门而客三千余人，日夜相击於前，死伤者数百余人，好之不厌。如是三年，国衰，诸侯谋之。
　　衍义云：若晋何曾日食万钱，犹云无下箸处。
　　钞：晋武帝时，宰相何曾，字颖考，日食万钱，犹云无下着之处。蒸饼非十字裂不食。当时将士秦秀议曰：曾骄奢过度，宜谥谬丑。公名与实爽曰谬，怙乱肆行曰丑。
　　衍义云：商纣实鹿台之财，盈巨桥之粟。
　　钞：商纣积而不散，盈而不知满。《尚书》武成周武王克商，於是云散鹿台之财，发巨桥之粟，大赉於四海，而万姓悦服。
　　道德真经衍义手妙卷之十四竟
　　道德真经衍义手钞卷之十五
　　五峰清安逸士王守正集
　　善建者不拔章第五十四
　　善建者不拔，善抱者不脱，子孙祭祀不辍。
　　衍义云：先固其根本，而营其标枝。钞《庄子□天地篇》之文。云：至德之世，不尚贤，不使能，上如标枝，民如野鹿。此言上既无为，下亦淳朴，譬彼野鹿，绝君王之礼也。
　　衍义云：善以道怀抱民者，则百姓归附而不脱离也。
　　钞：衍义取善以道怀抱民者，若太王者，可谓有道之君也。去邠而从之者如归市，可谓百姓归附而不脱离也。故曰善抱者不脱。
　　衍义云：善以道抱元守一者，则精神完全而不脱失也。
　　钞：抱元守一者，《庄子□在宥篇》云：广成子曰：来，吾语汝至道。又云：我守其一以处其和。故我修身千二百岁矣，吾形未尝衰。黄帝再拜稽首，曰：广成子之谓天矣。是故衍义引其善以道抱元守一者，则精神完全而不脱失也。若广成子者，可谓善以道抱元守一者也。至於修身千二百岁，而形未尝衰者，可谓精神完全而不脱失也。故曰善抱者不脱。
　　衍义云：若太王居邠，狄人侵之，事之以皮币珠玉，不得免焉。
　　钞《孟子□梁惠王章句下》云：滕，小国也。竭力以事大国，则不得免焉，如之何，则可。孟子对曰：昔者太王居邠，狄人侵之。事之以皮币，不得免焉。事之以犬马，不得免焉。事之以珠玉，不得免焉。乃属其耆老而告之曰：狄人之所欲者，吾土地也。吾闻之也：君子不以其所以养人者害人。二三子何患乎无君，吾将去之。去邠，踰粱山，邑于歧山之下居焉。邠人曰：仁人也，不可失也。从之者如归市。盖周之历世，至于文武成康，皆怀道抱德之君，遂至于子孙相继三十七代，历年八百六十七载。其享祚绵远，祭祀不绝也如此。
　　衍义云：虽继毁庙之主，后稷、文王，郊祀之祀，不辍止也。
　　钞《史记》：孔子在齐，舍於外馆。齐景公造焉。宾主之辞既接，而左右白曰：周使适至，言先王庙灾。景公覆问：灾何王之庙也。孔子曰：此必厘王之庙也。公曰：何以知之。孔子曰：《诗》云皇皇上天，其命不忒，天之以善，必报其德。此逸诗也。皇皇，美也。忒，差也。祸亦如之。夫厘王变文武之制，而作玄黄华丽之饰，宫室重峻，舆马奢侈，而弗可赈也。故天殃所宜加其庙焉。以是占之为然。公曰：天何不殃其身而必罚其庙也。孔子曰：盖为文、武故也。若殃其身，则文、武之嗣无乃殄乎。故当殃其庙以彰其过。俄顷，左右报曰：所灾者厘王庙也。景公惊起，再拜曰：美哉，圣人之智过人远矣。
　　修之天下，其德乃普。
　　衍义云：亲戚和睦，事业修治。
　　钞《尚书□尧典》曰：克明使德，以亲九族。注云：言尧能明俊德之士任用之，以睦高祖玄孙之亲，谓高曾祖父己子孙曾玄共为九族也。九族既睦，平章百姓，百姓昭明，协和万邦，黎民於变时雍。张氏解曰：言尧克明俊德，所以修身者也。以亲九族，则修之家者也。平章百姓，则修之国者也。协和万邦，则修之天下者也。身修而后家齐，家齐而后国治，国治而后平天下，治之序也。
　　衍义云：积善之余庆及来世。
　　钞《易坤卦文言》曰：积善之家，必有余庆。积不善之家，必有余殃。臣弒其君，子弒其父，非一朝一夕之故。其所由来者，渐矣。由辩之不早辩也，言治国治家者可不鉴哉。
　　衍义云：万宝丰熟。
　　钞《庄子□庚桑楚》。子曰：弟子何以异於予，春气发而百草生，正得秋而万宝成。
　　衍义云：所谓其绪余以治人也。所谓土苴以治国家也。
　　钞《庄子□让王篇》之文。云：道之真以治身。其绪余以为国家，其土直以治天下。
　　故以身观身，以家观家，以乡观乡，以国观国，以天下观天下。吾何以知天
　　下之然哉，以此。
　　衍义云：《易》曰：观我生，君子无咎。反观而求诸己也。
　　钞《易观卦九五爻辞》也。云：九五，观我生，君子无咎。象曰：观我生，观民也。鲍先生解云：夫此九五履巽居尊，秉刚得位。体柔顺以成德，用中正以省民，为大观之主者也。然下之随上，若影之应形，民之从君，犹泥之在钧，示之以恶则恶着，率之以善则善兴，化自一身，仪刑四海，欲监我德，先观其民，君子风行已则无咎。是故取此观卦九五爻辞以证解吾何以知天下之然哉。以此言其观以上五观之法，并观天下之民而知之也。
　　含德之厚章第五十五
　　含德之厚，比於赤子。毒虫不螫，猛兽不据，攫乌不搏。
　　衍义云：益生日多则其厚者薄矣。
　　钞《庄子□德充符篇》之辞也。惠子谓庄子曰：人固无情乎。庄子曰：然。惠子曰：人而无情，何以谓之人。庄子曰：道与之貌，天与之形，恶得不谓之人。惠子曰：既谓之人，恶得无情。庄子曰：是非吾所谓情也。吾所谓无情者，言人之不以好恶内伤其身，常因自然而不益生也。
　　衍义云：嗒然似丧其偶。
　　钞《庄子□齐物论》 之文也。南郭子綦隐几而坐，仰天而嘘，嗒然似丧其偶。此言至人嗒然似丧其偶。如赤子之无心，故物莫得而伤也。
　　衍义云：其和大同於物，孰能害之。
　　钞《列子□黄帝篇》之辞也。赵襄子率徒十万，狩於山中火畋曰狩，藉燔林，扇赫百里。有一人从石壁中出，随烟烬上下，众谓鬼物。火过，徐行而出，若无所经涉者。襄子怪而留之，徐而察之，形色七窍，人也。气息音声，人也。问奚道而处石，奚道而入火。其人曰：奚物而谓石，奚物而谓火。襄子曰：而向之所出者，石也。而向之所涉者，火也。其人曰：不知也。魏文侯闻之，问子夏曰：彼何人哉。子夏曰：以商所闻夫子之言，和者大同於物，物无得而伤阂者，游金石，蹈水火，皆可也。文侯曰：吾子奚不为之。子夏曰：刳心去智，商未之能。虽然，试语之有暇矣。文侯曰：夫子奚不为之。子夏曰：夫子能之而能不为者也。文侯大悦。
　　衍义云：若春秋楚斗伯比淫於子之女，生子文。
　　钞：《春秋》僖公二十一年，义中载之已备，不复重录。
　　衍义云：若《诗》云：后稷之生於姜嫄，诞置之寒冰，鸟覆翼之，鸟乃去矣，后稷呱矣。
　　钞《毛诗□大雅□生民》。尊祖后稷，生於姜嫄，文武之功，起於后稷。故推以配天焉。诞置之隘巷，牛羊腓字之。诞置之平林，会伐平林。诞置之寒冰，鸟覆翼之，鸟乃去矣，后稷呱矣。
　　骨弱筋柔而握固。未知牝牡之合而峻作，精之至。终日号而嗌不嘎，和之至。
　　衍义云：庄子曰：真人之息以踵，众人之息以喉。
　　钞《庄子□大宗师篇》之文。云：古之真人，其寝不梦，其觉无忧，其食不甘，其息深深。内息之貌。真人之息以踵，足根也。众人之息以喉喘哮之息，以喉为节。屈服者其嗌。言若跬。嗌，喉也。气息不调，咽喉之中，恒如蛙碍。其嗜欲深者，其天机浅。
　　知和曰常，知常曰明，益生曰祥，心使气曰强。物壮则老，是谓不道，不道早已。
　　衍义云：非徒无益而又害之。
　　钞《孟子□公孙丑章句上》云：必有事焉，而勿正，心勿忘，勿助长也。无若宋人然：宋人有闵其苗之不长而偃之者，芒芒然归，谓其人曰：今日病矣，予助苗长矣。其子趋而往视之，苗则槁矣。天下之不助苗长者寡矣。以为无益而舍之者，不耘首者也。助之长者，揠苗者也。非徒无益，而又害之。又引以直养之，则亦至矣。此亦公孙丑之文也。孟子答公孙丑之辞。敢问何谓浩然之气。曰：难言也。其为气也，至大至刚，以直养而无害，则塞乎天地之间。程子曰：天人一也。更不分别。浩然之气乃吾气也，养而无害，则塞乎天地。一为私意所蔽，则歙然而倏知其小也。
　　衍义云：《书》曰：作善降之百祥。
　　钞《尚书□伊训篇》云：呜呼，嗣王祗厥身，念哉。圣谟洋洋，嘉言孔彰。惟上帝不常，作善降之百祥，作不善降之百殃。尔惟德罔小，万邦惟庆，尔惟不德罔大，坠厥宗。
　　衍义云：道长於上古而不为老。
　　钞《庄子□大宗师篇》云：自本自根，未有天地，自古以固存。神鬼神帝，生天生地，在太极太极，五气也。之先而不为高，在六极六极，六合也。之下而不为深，先天地生而不为久，长於上古而不为老。已於《道经》有物混成章载之，不复重录。
　　知者不言章第五十六
　　知者不言，言者不知。
　　衍义云：故孔圣欲无言。
　　钞《论语□阳货第十七篇》云：子曰：予欲无言。子贡曰：子如不言，则小子何述焉。曰：天何言哉，四时行焉，百物生焉，天何言哉。
　　衍义云：孟子岂好辩。
　　钞《孟子□滕文公章句下》云：我亦欲正人心，息邪说，距诐行，放淫辞，以承三圣者，予岂好辩哉。予不得已也。
　　衍义云：正容以悟物。
　　钞《庄子□田子方》之文。清而容物。物无道，正容以悟之，使人之意也消，无择何足以称之。此已《道经》第八章载之已详。
　　衍义云：目击道存。
　　钞《庄子□田子方》之文。仲尼见之而不言。子路曰：吾子欲见温伯雪子久矣。见之而不言，何耶。仲尼曰：若夫人者，目击而道存矣，亦不可以容声矣。
　　衍义云：无为谓三问而三不答。
　　钞《庄子□知北游》之文云：知北游於玄水之上，登隐井之丘，而适遭无为谓焉。知谓无为谓曰：予欲有问乎若，何思何虑则知道。何处何服则安道。何从何道则得道。三问而无为谓不答也，非不答，不知答也。知不得问，反於白水之南，登狐阕之上，而睹狂屈焉。知以之言也问乎狂屈。狂屈曰：唉，予知之，将语若，中欲言而忘其所欲言。知不得问，反於帝宫，见黄帝而问焉。黄帝曰：无思无虑始知道，无处无服始安道，无从无道始得道。知问黄帝曰：我与若知之，彼与彼不知也，其孰是耶。黄帝曰：彼无为谓真是也，狂屈似之。我与汝终不近也。夫知者不言，言者不知，故圣人行不言之教也。
　　衍义云：王倪四问而四不知。
　　钞《庄子□应帝王篇》之文。啮缺问於王倪，四问而四不知。啮缺因跃而大喜，行以告蒲衣子。蒲衣子曰：而今乃知之乎。
　　衍义云：且识音者，口不能传。
　　钞《孟子□离娄章句上》之文。云：师旷之聪，不以六律不能正五音。师旷者，晋之乐师，知音者也。此言不以六律不能正五音。而五音之内微妙清畅之音，非得之於心，应之於手者，孰得而传之哉。
　　衍义云：斲轮者，口不能言。
　　钞：《庄子□天道篇》之文。云：桓公齐桓公，名小曰。读书於堂上。轮扁斲轮於堂下，释椎凿而上，问桓公曰：敢问公之所读者何言耶。公曰：圣人之言也。曰：圣人在乎。公曰：已死矣。曰：然则君之所读者，古人之糟魄已矣。桓公曰：寡人读书，轮人安得议乎。有说则可，无说则死。轮扁曰：臣也以臣之事观之。斲轮，徐则甘而不固，疾则苦而不入。不徐不疾，得之於手而应之於心，口不能言，有数存焉於其间。臣不能以喻臣之子，臣之子亦不能受之於臣，是以行年七十而老斲轮。古之人与其不可传也死矣。然则君之所读者，古人之糟魄已矣。
　　故不可得而亲，不可得而疏，不可得而利，不可得而害，不可得而贵，不可得而贱，故为天下贵。
　　衍义云：若御寇居郑圃四十年，人无识者。
　　钞《列子□天瑞篇》之文。子列子居郑圃四十年，人无识者。国君卿大夫视之犹众庶也。
　　衍义云：若齐宣王欲中国而授孟子室，养弟子以万锺，使诸大夫国人皆有所矜式。
　　钞《孟子□公孙丑章句下》之文。云：齐宣王他日谓时子曰：我欲中国而授孟子室，养弟子以万锺，六斛四斗为一锺也。使诸大夫国人皆有所矜式。子盍谓我言之。时子因陈子而以告孟子，陈子以时子之言告孟子。孟子曰：然，时子恶知其不可也，如使予欲富，辞十万而受万，是为欲富乎。
　　衍义云：若孟子言人之所贵者，非良贵也。赵孟之所贵，赵孟能贱之也。
　　钞《孟子□告子章句上》之文。云：孟子曰：欲贵者，人之同心也。人人有贵於己者，弗思耳。人之所贵者，非良贵也。赵孟之所贵，赵孟能贱之。注：人之所贵，谓人以爵位加己而后贵也。良者，本然之善也。赵孟，晋卿也。能以爵禄与人而使之贵，则亦能夺之而使之贱矣。若良贵，则人安得而贱之哉。
　　衍义云：汉文帝闻河上公结草为庵于河之滨。
　　钞《左传》本纪所载。义中已详，不复重录。
　　道德真经衍义手妙卷之十五竟
　　道德真经衍义手钞卷之十六
　　五峰清安逸士王守正集
　　以正治国章第五十七
　　以正治国，以奇用兵，以无事取天下。
　　衍义云：孟子曰一正君而国定矣。钞《孟子□离娄上章》文也。孟子曰：人不足与适音谪也，政不足间也。惟大人为能格君心之非。君仁莫不仁，君义莫不义，君正莫不正，一正君而国定矣。
　　衍义云：三略九奇，静难息寇，武之功也。
　　钞：三略者，汉留侯张子房於下邳圯桥遇黄石公，授以三略，曰：子得之，必为帝王之师，亦机铃用兵之术也。子牙用之，佐武王克商伐纣而成王业。子房用之，佐汉祖灭项籍而有帝图。故人主深晓上略则能任贤擒敌，深晓中略则能御将统众，深晓下略则能明盛衰之源，审治国之纪。人臣深晓三略，则能全功保身。九奇者，黄帝因井田以制兵，开方九焉。五为阵法，四为间地，虚其中，大将居焉。诸葛孔明推演其法，阵间容阵，队间容队，以前为后，以后为前，进无速奔，退无遽走，击头则尾应，击尾则头应，击中央则两头俱应，此桓温为常山蛇势也。大凡兵法，多尚奇变，自一至九，如循环无端，不可终穷。
　　吾何以知天下其然哉，以此。天下多忌讳，而民弥贫。
　　衍义云：若秦法偶语者弃市。
　　钞《通鉴》云：始皇三十四年，丞相李斯上书云：臣请史官非秦记皆烧之。非博士官所职，天下有藏诗、书、百家语者，皆诣守尉杂烧之。有敢偶语诗、书弃市。以古非今者族。衍义云：唐武后开告密之门，人皆重足屏息，莫敢交言，道路以目。
　　钞：唐武后光宅元年三月，太后置铜匦风受密奏。铸铜为匦，其器一室四隅，可入不可出。太后自徐敬业之反，疑天下多图己。又自以久专国事，内行不正，知宗室大臣怨望不服，欲大诛杀以威之，乃盛开告密。有告密者给马供食，使诣行在所。农夫、樵人皆得召见，或不次除官，无实者不问。於是四方告密者蜂起。
　　民多利器，国家滋昏。人多技巧，奇物滋起。法令滋彰，盗贼多有。
　　衍义云：则必有机心。
　　钞《庄子□天地篇》之文。云：子贡南游於楚，过汉阴，见一丈人方将为圃畦，凿隧而入井，抱瓮而出灌，搰搰然用力甚多而见功寡。子贡曰：有械於此，一日浸百畦，用力甚寡而见功多，夫子不欲乎。为圃者仰而视之曰：奈何。曰：凿木为机，后重前轻，挈水若抽。数如洗荡，其名为槔。为圃者忿然作色而笑曰：吾闻之吾师，有机械者必有机事，有机事者必有机心。机心存於胸中，则纯白不备。纯白不备，则神生不定。神生不定者，道之所不载也。吾非不知，羞而不为也。
　　衍义云：谓刻镂雕琢。
　　钞《庄子□天道篇》之文。云：覆载天地，刻雕众形而不为巧，此之谓天乐。
　　衍义云：若纣王之作奇伎淫巧以悦妇人之类。
　　钞《尚书□泰誓下》云：武王曰：今商王受，作威杀戮，毒痛四海。崇信奸回，放黜师保，屏弃典刑，囚奴正士，郊社不修，宗庙不享，作奇伎淫巧以悦妇人。上帝弗顺，祝降时丧。尔其孜孜，奉予一人，恭行天罚。
　　衍义云：小则盗钩而大至於窃国矣，若田成子一旦弒齐君而盗其国。
　　钞《庄子□胠箧篇》云：何以知其然。彼窃钩者诛，窃国者为诸侯。然而田成子齐大夫陈恒也。一旦杀齐君而盗其国，所盗者岂独其国耶。并与其圣知之法而盗之。故田成子有乎盗贼之名，而身处尧、舜之安。小国不敢非，大国不敢诛，十二世有齐国。
　　衍义云：李斯说二世行督责之术以弭盗。
　　钞《通鉴》：秦二世二年冬、，二世数诮让李斯，居三公位，如何令盗如此。李斯恐惧，重爵禄，不知所出，乃阿二世意，以书对曰：夫圣主者，必能行督责之术者也。故申子曰：有天下而不恣睢，命之曰以天下为桎梏者，无他焉，不能督责，而顾以其身劳於天下之民，若尧、禹然，故谓之桎梏。夫不能修申、韩之明术，行督责之道，专以天下自适也，而徒务苦形劳神，以身徇百姓，则是黔首之役，非畜天下者也。何足贵哉。故明主能行督责之术以独断於上，则权不在臣下，然后能灭仁义之涂，绝练说之辩，荦车荦趋绝，左氏荦有力焉。然行恣睢之心，而莫之敢逆。如此，群臣、百姓救过不给，何变之敢图。二世说，於是行督责益严，税民深者为明史，杀人多者为忠臣，刑者相半於道，而死人日成积於市，秦民益骇惧思乱。
　　衍义云：汉武帝以张汤、赵禹定律令。
　　钞《通鉴》：汉武帝建元五年，上以太中大夫张汤、中大夫赵禹共定律令。令务在深文，拘守职之吏。出张汤传。作见知法史，传相监司用法益刻，自此始。出赵禹传。
　　故圣人云：我无为，而民自化。我无事，而民自富。我好静，而民自正。我无欲，而民自朴。
　　衍义云：若尧舜渊默乎法，宫之中垂拱示，天民之阜。
　　钞《杨子□问道篇》之辞云：在昔虞夏袭尧之爵，行尧之道，法度彰，礼乐着，垂拱而视，天民之阜也。阜，富也。垂衣拱手於岩廊之上，而视天民之自阜也。
　　衍义云：文武不识不知，而顺帝之则。垂衣拱手，而天下治。
　　钞《毛诗□大雅□皇矣篇》之辞。云：帝谓文王，予怀民德，不大声以色，不长夏以革，不识不知，顺帝之则。衍义云：若曹参为汉相，惠帝怪其不治事。
　　钞《汉书》传中之言，义中引之已备，不复重录。
　　其政闷闷章第五十八
　　祸兮福所倚，福兮祸所伏。
　　衍义云：福隐於祸中者，若《列子》载宋人有好行仁义。
　　钞《列子□说符篇》中所载，义中已备，不复重录。
　　衍义云：祸藏於福中者，若《列子》载虞氏梁之富人也。
　　钞《列子□说符篇》所载，义中已备，不复重录。
　　是以圣人方而不割，廉而不刿，直而不肆，光而不耀。
　　衍义云：《书》曰：直而温。
　　钞《尚书□皋陶谟》之辞。云：皋陶曰：都，亦行有九德。亦言，其人有德，乃言载采采。禹曰：何。皋陶曰：宽而栗，宽柔庄栗。柔而立，柔顺植立。愿而恭，谨愿恭恪。乱而敬，乱者治也。有治才必敬畏也。扰而毅，驯扰果毅。直而温，径直温和。简而廉，简易廉隅。刚而塞，刚健笃实。强而义。强勇好义。彰厥有常吉哉。彰者着也。成德着明於身，而又始终有常，其吉士也。
　　治人事天章第五十九
　　夫唯啬，是谓早服。早服谓之重积德。重积德，则无不克。无不克，则莫知其极。莫知其极，可以有国。
　　衍义云：孟子曰：存其心，养其性，所以事天也。
　　钞《孟子□尽心章句上》之辞。注：存谓操而不舍，养谓顺而不害，事则奉事而不违也。
　　衍义云：至德者，火不能热，水不能溺。
　　钞《列子□黄帝篇》之辞。都无所爱惜，都无所畏忌，入水不溺，入火不热，斫挞无伤痛，指挝无瘠养，乘空如履实，寝虚若处状，云霞不碍其视，雷霆不乱其听，美恶不滑其心，山谷不踬其步，神行而已。
　　衍义云：昔庚桑子居羽山之颜。
　　钞《庄子□庚桑楚》之文。昔庚桑子姓庚，名楚，老君之弟子。居羽山之颜。山名在鲁地。义中引之已全，不复重录。
　　治大国章第六十
　　以道莅天下，其鬼不神。
　　衍义云：鸟兽鱼鳖至於咸若，则鬼神亦莫不宁。
　　钞《尚书□伊训》戒太甲嗣王之辞也。曰：呜呼，古有夏先后方懋厥德，罔有天灾。山川鬼神，亦莫不宁。暨鸟兽鱼鳖咸若。于其子孙弗率，不率循先王之道。皇天降灾，假手于我有命，造攻自鸣条，鸣条，夏所宅也。亳，汤所宅也。朕哉自亳。此言由桀积恶於鸣条，而汤德之修则始於亳都也。
　　衍义云：《春秋》鲁庄公三十二年，有神降於萃。
　　钞《春秋》鲁庄公三十二年，义中已全，不复重录。
　　衍义云：襄公三十年，郑人杀伯有。
　　钞《春秋》襄公三十年，郑人杀伯有。至昭公七年，子产立公孙泄及良止以抚之，泄，子孔之子。良止，伯有之子。立二．人为大夫，以安子孔、伯有之鬼。乃止。子大叔名游吉，问其故。子产曰：鬼有所归，乃不为厉。及子产适晋，赵景子问焉。曰：伯有犹能为鬼乎。子产曰：能。人生始化曰魄。始，变化也。既生魄，阳曰魂，用物精多，则魂魄强。若居高官备物之享，则体魄强。取物之精多，则魂气强。是以有精，至於神明。所以养此精至於神，养此爽至於明也。精是神之未瞥，爽是神之未昭。匹夫匹妇强死，其魂魄犹能依凭於人，以为淫厉。况良霄伯有之名。我先君穆公之冑，子良之孙，子耳之子，从政三世矣。而三世执其政柄，能为鬼，不亦宜乎。
　　衍义云：唐武后时，武三思买二妾。
　　钞《左传》所载，义中已全，不复重录。
　　大国者下流章第六十一
　　大国者下流，天下之交，天下之牝。牝常以静胜牡，以静为下。
　　衍义云：若民皆襁抱其子而至者也。
　　钞《论语□子路第十三》之辞。云：樊迟请学稼。子曰：吾不如老农。请学为圃。曰：吾不如老圃。樊迟出。子曰：小人哉，樊须也。上好礼，则民莫敢不敬。上好义，则民莫敢不服。上好信，则民莫敢不用情。夫如是，则四方之民皆禄负其子而至矣。焉用稼。
　　或下以取，或下而取。
　　衍义云：齐宣王问曰：交邻国有道乎。孟子对曰：有。
　　钞《孟子□梁惠王章句下》之辞。云：孟子对曰：有。惟仁者为能以大事小，故汤事葛。《孟子□滕文公章句下》云：孟子曰：汤居亳，与葛为邻，葛伯放而不祀。汤使人问之曰：何为不祀。曰：无以供牺牲也。汤使遗之牛羊。葛伯食之，又不以祀。汤又使人问之曰：何为不祀。无以供粢盛也。汤使亳众往为之耕，老弱馈食。葛伯率其民，要其有酒食黍稻者夺之，不授者杀之。有童子以黍肉饷，杀而夺之。《书》曰：葛伯仇饷。此之谓也。仇饷，与饷者为仇雠。文王事昆夷。《毛诗□大雅□绵》文王之兴，本由大王也。云：肆不珍原愠，亦不陨厌问，柞械拔矣，行道兑矣，昆夷駾矣，维其喙矣。惟智者为能以小事大，故大王周祖大王去邠。事獯鬻。北狄之强，匈奴是也。此《梁惠王章句下》云：滕文公问曰：滕，小国也。竭力以事大国，则不得免焉。如之何则可。孟子对曰：昔者大王居那，狄人侵之。事之以皮币，不得免焉。事之以犬马，不得免焉。事之以珠玉，不得免焉。乃属其耆老而告之曰：狄人之所欲者，吾土地也。吾闻之也：君子不以其所养人者害人。二三子何患乎无君，我将去之。去邠，踰梁山，邑于岐山之下居焉。邠人曰：仁人也，不可失也。从之者如归市。又引勾践事吴。勾践，越王之名。事见《国语》《史记》云：子贡说越王勾曰日：王诚能发卒佐之，以重宝而悦其心，卑辞以尊其礼，此圣人所谓屈节求其达者也。越使大夫文种顿首言於吴王曰：越悉境内之士三千人以事吴。吴王告子贡曰：越王欲身从寡人可乎。子贡曰：悉人之众，又从其君，非义也。吴王乃受越王卒，谢留勾践。
　　大国不过欲兼畜人。小国不过欲入事人。两者各得其所欲，故大国者宜为下。
　　衍义云：小国贽贡赋。
　　钞：执贽也。《周礼》云：以禽作六执以等诸臣。孤执皮帛，卿执羔，大夫执雁，士执雉，庶人执惊，乃凫之属工商执鸡。
　　衍义云：《春秋》鲁文公三年，公如晋。
　　钞：鲁文公三年，公如晋，及晋侯盟。晋侯飨公，赋《菁菁者义》。菁菁者莪，《诗□小雅》云：取其既见，君子乐且有仪。庄叔以公降拜，谢其以公此君子也。曰：小国受命於大国，敢不慎仪。君贶之以大礼，何乐如之。抑小国之乐，大国之惠也。晋侯降，辞。降阶辞让公也。登，成拜。俱还上成拜礼。公赋嘉乐。嘉乐，《 诗· 大雅》 云：义取其显显令德，宜民宜人，受禄于天。
　　衍义云：襄公元年，卫子叔、晋知武子来聘，左氏以礼也。
　　钞《春秋》。襄公元年冬，卫子叔、晋知武子来聘，礼也。凡诸侯即位，小国朝之，小事大也。大国聘焉，大事小也以继好、结信、谋事、补阙，礼之大者也。阙，犹过也。礼以安国家利民人为大。
　　道德真经衍义手钞卷之十六竟
　　道德真经衍义手钞卷之十七
　　五峰清安逸士王守正集
　　道者万物之奥章第六十二
　　道者，万物之奥，善人之宝，不善人之所保。
　　衍义云：万物资始。钞《易经乾卦象辞》云：象曰：大哉乾元，万物资始，乃统天。云行雨施，品物流形。大明终始，六位时成，时乘六龙以御天。乾道变化，各正性命。彖者，断定一卦之义，所以名为彖也。总释乾与元也。乾是卦名，元是乾德之首，故以元德配乾释之。大哉乾元者，阳气浩大乾体广远，又以元大始生万物，故曰：大哉乾元，万物资始。
　　故立天子，置三公，虽有拱璧，以先驷马，不如坐进此道。
　　衍义云：立天子，置三公。
　　钞：四海之大，万有之殷，厥初生人，不可无主，故立君以牧之。天子者，尊事上帝，父事於天，母事於地，曰天之子也。一人不可以广理，置百官以临之，故天子乃有三公焉。《尚书□周官》云：其惟三公，论道经邦。太师者，智足以为泉源，行足以为仪表，问焉则应，求焉则得，谓之太师。亦曰尚父。太言大也。为王之师，安车青盖，金印紫绶。太傅者，训也，保也。《大戴礼》云：传天子以德义，若天子无恩於父母，不惠於庶人。失礼於大臣，不中於制狱，皆太传之失职也。太保者，保，倚也，任也。《大戴礼》曰：天子处位不端，受书不敬，语不序声，音不中律，进退即席，无升降揖让之礼，皆太保之失职也。
　　衍义云：两君相见，皆有贽币之礼。
　　钞《周礼》之文。以六禽为贽币，作两君相见之礼，已具於六十一章，今不重录。
　　衍义云：若春秋僖公三十三年，秦师及滑，郑商人弦高。
　　钞《春秋》僖公三十三年，秦师伐郑。及滑，郑商人弦高将市於周，遇之。以乘韦韦熟革也先牛十二，乘四，韦先，韦牛也。古者将献遗於人，必有以先之。犒师，曰：寡君闻吾子将出师於弊邑，敢犒从者。不腆腆，厚也。不厚也。弊赋，为从者之淹，止则具一日之积，行则备一夕之卫。且使遽告於郑，因有备焉。
　　衍义云：孟子曰：齐人莫有以仁义与王言者。
　　钞《孟子□公孙丑章句下》。孟子答公孙丑之辞云：丑见王之敬子也，未见所以敬王也。曰：恶，是何言也。齐人无以仁义与王言者，岂以仁义为不美也。其心曰：是何足与言仁义也云尔。则不敬莫大乎是。我非尧舜之道，不敢以陈於王前，故齐人莫如我敬王也。
　　古之所以贵此道者，何。不曰求以得，有罪以免耶。故为天下贵。
　　衍义云：若《春秋》：僖公三十三年，秦穆公败师於殽。
　　钞《春秋》僖公三十三年夏四月辛巳，败秦师於殽，获百里孟明视、西乞术、白乙丙以归。秦伯素服郊次，乡师而哭曰：孤违蹇叔，以辱二三子，孤之罪也。不替孟明，孤之过也。大夫何罪。且吾不以一眚眚，过也。掩大德。
　　为无为章第六十三
　　图难於其易，为大於其细。
　　衍义云：《书》曰：怨岂在明，不见是图。
　　钞《尚书□五子之歌》云：予视天下愚夫愚妇一能胜予，一人三失，怨岂在明，不见是图。予临兆民，凛乎若朽索之驭六马，为上人者，奈何不敬。予者，五子自称也。君失人心则为独夫，则愚夫愚妇一能胜我矣。三失者，言所失众也，民心怨背，岂特其彰着而后知之，当於未发之时而图之也。
　　夫轻诺必寡信，多易必多难。是以圣人犹难之，故终无难。
　　衍义云：晋解杨无二命，鲁仲由无宿诺，古今美之。
　　钞：晋解杨无二命者，《春秋》鲁宣公十五年春，公孙归父会楚子于宋。宋人使乐婴齐告急于晋。晋侯欲救之。伯宗曰：不可。乃止。使解杨如宋，使无降楚。曰：晋师悉起，将至矣。郑人用而献诸楚。楚子厚赂之，使反其言，不许。三而许之。登诸楼车，使呼宋人而告之。遂致其君命。楚子将杀之，使与之言曰：尔既许不谷，而反之，何故。非我无信，女则弃之，速即尔刑。对曰：臣闻之，君能制命为义，臣能承命为信，信载义而行之为利。谋不失利，以卫社稷，民之主也。义无二信，信无二命。君之路臣，不知命也。受命以出，有死无实，又可路乎。臣之许君，以成命也。成其君命。死而成命，臣之禄也。寡君有信臣，已不废命。下臣获考考，成也。死，又何求。楚子含之以归。鲁仲由无宿诺者，此《论语□颜渊第十二》云：宿，留也。犹宿怨之宿。急於践言，不留其诺也。此以见子路字仲由之所以取信於人也。由其养之有素，故古今称美之也。
　　衍义云：昔齐攻鲁，求其岑鼎，鲁侯伪献他鼎。
　　钞《刘子□履信篇》云：昔齐攻鲁，求其岑鼎。鲁侯伪献他鼎而请盟。齐侯不信。义中已全，不复重录。
　　衍义云：《春秋》僖公二十二年，邾人以须句故出师。义中已备，不复重录。注：须句虽别国而削弱，不能自通，为鲁私属，若颛臾之在鲁，谓之社稷之臣。
　　其安易持章第六十四
　　其安易持，其未兆易谋，其脆易破，其微易散。为之於未有，治之於未乱。
　　衍义云：昔齐景公有疾，求医於秦。钞：《左传》所载，义中全备，不复重录。
　　合抱之木，生於毫末。九层之台，起於累土。千里之行，始於足下。
　　衍义云：九层之高台，起乎一箦之土。
　　钞《论语□子罕第九》云：子曰：譬如为山，未成一篑，止，吾止也。譬如平地，虽覆一赞，进，吾往也。注：篑，土笼也。《书》曰：为山九仞，功亏一篑，夫子之言，盖出於此言。山成而但少一篑，其止者吾自止也。平地而方覆一篑，其进者吾自往耳。盖学者自强不息，则积少成多，中道而止则前功尽弃。其止其往，皆在我而不在人也。
　　民之从事，常於几成而败之。慎终如始，则无败事。是以圣人欲不欲，不贵难得之货。学不学，复众人之所过。以辅万物之自然，而不敢为。
　　衍义云：《书》曰：为山九仞，功亏一篑。
　　钞《尚书□旅獒篇》云：西旅献獒，召公以为非，所当受作书以戒武王。云：呜呼，夙夜罔或不勤，不矜细行，矜持之矜终累大德。为山九仞，功亏一篑。
　　衍义云：靡不有初，鲜克有终。此诗人所以刺周厉王。
　　钞《毛诗□大雅□荡之什》之文。荡召穆公，伤周室大坏也。厉王无道，天下荡荡，无纲纪文章，故作是诗也。
　　荡荡上帝，下民之辟。荡荡：法度废坏之貌。上帝以托君王也。辟，君也。此言厉王居人之上，为天下君，无可则家之甚也，疾威上帝，其命多辟。音僻。疾，病人也，重赋饮也。威罪人者，峻刑法也。其政教命令又多邪僻，不由旧章。天生蒸民，其命匪谌。靡不有初，鲜克有终。蒸，众也。谌，诚也。此言天生众民，其命令当以诚信教导之，使之忠厚。今则不然，民始皆庶几於善道，后更化於恶俗，故云靡不有初。今衍义取此，以证解慎终如始，则无败事之义也。
　　衍义云：唐魏征上疏太宗，以为陛下志业，比贞观初，渐不克终者，凡十条之类是也。
　　钞：唐贞观十三年，魏一征恐太宗不能克终俭约，近岁颇好奢纵，上疏谏曰：顷年已来，稍乖曩志，敦朴之理，渐不克终，谨以所闻列之如左。陛下贞观之初，无为无欲，清净之化，远被遐方。考之於今，其风渐坠。何以言之，汉文晋武，俱非上哲，汉文辞千里之马，晋武焚雉头之裘。今则求骏马於万里，市珍奇於域外，取遗於道路，见轻於戎狄。此其渐不克终一也。昔子贡问理人於孔子。孔子曰：凛乎若朽索之驭六马。子贡曰：何其畏哉。子曰：不以道遵之，则吾条也。故《书》曰：人惟邦本，本固邦宁。为人上者，奈何不敬。陛下贞观之初，视人如伤，爱之犹子，顷年已来，意在奢纵，忽忘卑俭。乃云：百姓无事则骄逸，劳役则易使。自古已来，有由百姓逸乐而政倾败者也，恐非兴邦之至言，岂安人之长策。此其渐不克终二也。陛下贞观之初，损己以利人。至於今者，纵欲以劳人。卑俭之迹岁改，骄侈之情日异，乃云：若不为此，不便我身。人臣之情，何可复争，此直意在杜谏之口，岂曰择善而行者乎。此其渐不克终三也。陛下贞观之初，砥砺名节，不私於物，唯善是与。亲爱君子，疏斥小人。今则不然，轻小人也，狎而近之。昵近小人，非致治之道。疏远君子，岂兴邦之义。此其渐不克终四也。陛下贞观之初，动遵唐虞，损金抵璧，反朴还淳。顷年已来，好尚奇异难得之货，无远不臻，珍玩之好滋兴，而求丰实之，其不可得亦已明矣。此其渐不克终五也。陛下贞观之初，求贤如渴，善人所举，信而任之。近岁以来，思好恶惑众善所毁之人，未必可信於所举，积年之行，不应顿失於一朝。且君子之怀蹈仁义而弘大德，小人之性好谗毁以为身谋。陛下不审察其根源，而轻为之臧否，是使守道者日疏，干求者日进，所以人思苟免，莫能尽力。此其渐不克终六也。陛下初登大位，内除毕弋之物，外绝畋猎之源。数载之后，不能固志，虽无十旬之逸，或过三驱之礼，遂使盘游之娱见几於百姓，鹰犬之贡远及於四夷。侵晨而出，入夜方还，以驰骋为欢，莫虑不虞之变。使之不测，其可救乎。此其渐不克终七也。孔子曰：君使臣以礼，臣事君以忠。陛下初践大位，敬以接下，君恩下流，臣情上达。顷年以来，多所忽略，欲言则颜色不接，欲请则恩礼不加，间因所短，诘其细过，虽有聪辩之略，莫能申其忠欵，而望上下同心，君臣交泰，不亦难乎。此其渐不克终八也。傲不可长，欲不可纵，乐不可极，志不可满。陛下贞观之初，孜孜理治，屈己从人。云顷年以来，微自矜放恃功业之大，意蔑前王负圣智之明，心轻当代，此傲之长也。纵或抑情从谏，终是不能忘谏，此欲之纵也。志在嬉游，情无厌倦，虽未全放政事，不复专心治道，此乐将极也。率土乂安，四夷欵服，仍远劳士马，问罪遐裔，此志将满也。此其渐不克终九也。昔陶唐、成汤之时，非无灾患。而称其圣德者，以其有始有终，无为无欲。顷年以来，疲於摇役，关中之人，劳弊尤甚。离匠之徒，下日悉留和。顾正兵之辈，上番多别驱。使和市之物，不绝於乡闲。递送之步，相继於道路。既有所弊，易为惊扰，脱因水旱，谷麦不收，恐百姓之心，不如前日之宁帖。此其渐不克终十也。
　　衍义云：外谓金玉珠宝之类。
　　钞《千字文》注云：金生丽水。丽水者，在益州永昌郡。中有金，往往浮出也，皆为上金。玉出昆岗南。楚荆山昆岗谷中出美玉。珠者或称夜光，大或径寸，光照十二乘。宝者，金玉珍异草木毛羽，众所奇重者。古今之所贵皆曰宝焉。此世俗之所宝，越分而求，伤生害性，不若得道之君，以贤为宝，修真之士，惟道是宝，不营为分外。故常全其自然，是不贵难得之货尔。
　　古之善为道章第六十五
　　民之难治，以其智多。是故以智治国，国之贼。不以智治国，国之福。
　　衍义云：庄子曰：上诚好智而无道，则天下大乱矣。
　　钞《庄子□胠箧篇》之辞云：上诚好智而无道，则天下大乱矣。何以知其然耶。夫弓弩、毕弋、机变之智多，则鸟乱於其上矣。网小而细，形似毕星，故名为毕。以绳击箭而射谓之弋。弩牙名曰机。钩饵、网罟、罾苟之智多，则鱼乱於水矣。罟罾皆网，笋亦筌也。钩，钓钩也。饵，鱼饵也。削格、削格所以施罗网也，罗落、罝罘之智多，则兽乱於泽矣。《尔雅》云：鸟罟谓之罗，兔罟谓之罝罘，亦皆兔网也。智诈渐毒，颉滑坚白，解垢诡曲之辞。同异之智多，则俗惑於辩矣。西华法师疏云：智数诈伪渐渍毒害於物也。颉滑，稽也。解垢，诈伪也。夫骨稽坚白之智，谪诡同异之谈，谅有亏於正理。故天下每每大乱，罪在於好智。盖圣智者，国家之利器也。
　　衍义云：若汉明帝性褊察。
　　钞：《汉书》所载汉明帝性褊察。衍义载之已详，不复重录。
　　江海为百谷王章第六十六
　　江海所以能为百谷王者，以其善下之，故能为百谷王。
　　衍义云：《易》曰：地道变盈而流谦。
　　钞《易谦卦象辞》云：彖曰：谦，亨。天道下济而光明。地道卑而上行。天道亏盈而益谦。地道变盈而流谦。鬼神害盈而福谦。人道恶盈而好谦。谦，尊而光，卑而不可踰，君子之终也。
　　是以圣人欲上人，以其言下之。欲先人，以其身后之。是以处上而人不重，处前而人不害，是以天下乐推而不厌。
　　衍义云：但圣人知满必招损。
　　钞《尚书□大禹模篇》之辞云：三旬苗民逆命。益赞于禹曰：惟德动天，无远弗届，满招损，谦受益。时乃天道。又引摄谦退让，此六四无不利撝谦，言指撝皆谦者，以不违法，则动合於理，故无所不利也。
　　衍义云：若《庄子》载鲁哀公问於仲尼曰。
　　钞《庄子□德充符篇》之辞。义中已全，不复重录。
　　以其不争，故天下莫能与之争。
　　衍义云：《书》曰：汝惟不矜，天下莫与汝争能。汝惟不伐，天下莫与汝争功。
　　钞《尚书□大禹谟》之辞云：帝曰：舜帝。来，禹。洚水洪水也。儆予，成允成功，惟汝贤。克勤于邦，克俭于家，不自满假，惟汝贤，汝惟不矜，天下莫与汝争能。汝惟不伐，天下莫与汝争功。予懋乃德，嘉乃丕绩，天之历数在汝躬，汝终陟元后。
　　道德真经衍义手钞卷之十七竟
　　道德真经衍义手钞卷之十八
　　五峰清安逸士王守正集
　　天下皆谓章第六十七
　　我有三宝，保而持之：一曰慈，二曰俭，三曰不敢为天下先。
　　衍义云：大禹修身，以克检为贤。文王为治，以节俭为化。
　　钞《尚书□大禹谟》云：克俭于家，不自满假，惟汝贤。又引文王以节俭为化。云：此《毛诗□国风□羔羊□鹊巢》之功致也。召南之国化文王之政，在位皆节俭正直，德如羔羊也。《书》曰恭俭惟德。此乃《尚书□周官篇》之辞。云：位不期骄，禄不期侈，恭俭惟德，无载尔伪。作德心逸日休，作伪心劳日拙。
　　夫慈，故能勇。俭，故能广。不敢为天下先，故能成器长。
　　衍义云：孟子曰：仁者无敌。
　　钞《孟子□梁惠王章句上》孟子答梁惠王之辞。彼陷溺其民，王往而征之，夫谁与王敌。故曰：仁者无敌，王请勿疑。
　　衍义云：帝舜性仁，刑为四罪之诛。
　　钞：帝舜性仁者，此《孟子□尽心上》云。孟子曰：尧、舜性之也，汤、武身之也，五霸假之也，久假而不归，恶知其非有也。四罪者，此《尚书□舜典篇》 云：流共工于幽州，流遣之远去，如水之流也。放欢兜于崇山，放置之于此，不令他适也。窜三苗于三危，窜则骚逐禁固之也。殛鲧于羽山。殛，则拘囚困苦之也。四罪而天下咸服。
　　衍义云：成汤克仁，能胜夏桀之虐。
　　钞《尚书□仲虺之诰》：惟王不迩声色，不殖货利。德懋懋官，功懋懋赏。用人惟己，改过不吝。克宽克仁，彰信兆民。《汤诰》云：夏王灭德作威，以敷虐于尔万方百姓。尔万方百姓，罹其凶害，弗忍荼毒，并告无辜于上下神祇。天道福善祸淫，降灾于夏，以彰厥罪。
　　衍义云：文王视民如伤。
　　钞《孟子□离娄章句下》云：孟子曰：禹恶旨酒而好善言。汤执中，立贤无方。文王视民如伤，望道而未之见。武王不泄迩，不忘远。周公思兼三王，以施四事。其有不合者，仰而思之，夜以继日。幸而得之，坐以待旦。
　　衍义云：一怒而安天下之民，岂非勇也。
　　钞《孟子□粱惠王章句下》孟子答齐宣王曰：是匹夫之勇，敌一人者也。王请大之。《诗》云：王赫斯怒，爰整其旅，以遏徂莒，以笃周祜，以对于天下。此文王之勇也。文王一怒而安天下之民。注：《诗□大雅□皇矣篇》赫，怒貌。爰，於也。旅，众也。遏，按止也。徂，往也，谓密人侵阮徂共之众也。笃，厚也。枯，福也。对，答也。以答天下仰望之心也。此文王大勇也。
　　衍义云：《书》曰；慎乃俭德，惟怀永图。
　　钞《尚书□太甲上》伊尹乃言曰：先王昧爽丕显，坐以待旦。旁求俊彦，启迪后人，无越厌命以自覆。慎乃俭德，惟怀永图。
　　衍义云：若文帝罢露台，身衣弋缔，以敦朴为天下先。
　　钞：文帝欲作露台，召匠计之，直百金。上曰：百金，中人十家之产也。吾奉先帝宫室，常恐羞之，何以台为。身衣弋缔，厚缯所幸夫人衣不曳地，帏帐无文绣，以示朴为天下先。
　　衍义云：太宗欲营殿，鉴秦而止。衣无锦绣，而公私富给。
　　钞：唐太宗贞观四年诏。发卒修洛阳宫之乾元殿，以备巡狩。给事中张玄素上书谏曰：秦始皇之为君也，籍周室之余，因六国之强。臣闻阿房成，秦人散，章华就，楚众离。陛下合鉴之。所以作役宜即停之。
　　今舍其慈，且勇。舍其俭，且广。舍其后，且先。死矣。
　　衍义云：则致过涉灭顶之凶矣。
　　钞《周易大过》巽下，兑上。巽而悦行。以此济难，难乃济也。上六：过涉灭顶，凶，无咎。注：处大过之极，过之甚也。涉难过甚，故至于灭顶。凶，志在救时，故不可咎也。
　　夫慈，以战则胜，以守则固。天将救之，以慈卫之。
　　衍义云；若《春秋》宣公十五年，秦桓公伐晋於辅氏。
　　钞：宣公十五年事，义中已详，不复重录。
　　衍义云：戒用兵者五章。第三十章云不以兵强天下。第三十一章云夫佳兵者，不祥之器。第五十七章云以奇用兵。第六十九章云用兵有言。第七十六章云兵强则不胜。戒杀者一章。第七十二章云勇於敢则杀。戒奢崇俭者三章。第二十九章云圣人去甚去奢去泰。第六十七章云一曰慈，二曰俭，三曰不敢为天下先。第五十九章云治人事天莫若啬。戒柔弱不争者十五章。第三章云弱其志强其骨。第四十章云弱者道之用。第五十五章云骨弱筋柔而握固。第三十六章云柔弱胜刚强。第七十六章云人之生也柔弱。第七十八章云天下柔弱莫过於水。第三十九章云自谓孤寡不谷。第五十二章云见小曰明，守柔曰强。第六十六章云以其不争，故天下莫能与之争。第七十三章云天之道，不争而善胜。第四十三章云天下之至柔驰骋天下之至坚。第六十八章云善胜敌者不争。第八章云水善利万物而不争。第二十二章云夫惟不争，故天下莫能与之争。第八十一章云为
　　而不争。
　　善为士章第六十八
　　善为士者不武，善战者不怒。
　　衍义云：若市南宜僚，弄九两家之难解。
　　钞《庄子□徐无鬼篇》云：仲尼之楚，楚王觞之。孙叔敖执爵而立。市南宜僚受酒而祭曰：古之人乎，於此言已。曰：丘也闻不言之言矣。未之尝言。市南宜僚弄丸，宜僚，楚之勇士。白公胜乱，杀令尹子西、子期。石乞曰：市南宜僚者，得之可以当五百人，乃往告之，不许。孙叔敖甘寝秉羽而郢人投兵。叔敖，楚之令尹。甚有贤德者也。郢，楚都。叔敖高枕逍遥执羽扇而自得，遂使敌国不侵，明二子有此功能也。
　　衍义云：若汤放桀，武王伐纣，王一怒而安天下之民。
　　钞《尚书□仲虺之诰》。成汤放桀于南巢。地名，庐江有巢城。《武成篇》云：惟一月壬辰，旁死魄。越翼日，癸巳，王朝步自周，于征伐商。《孟子□梁惠王下》云：一人衡行於天下，武王耻之。此武王之勇也。武王亦一怒而安天下之民。
　　善胜敌者不争，善用人者为之下。
　　衍义云：争地以战，杀人盈野，争城以战，杀人盈城。
　　钞《孟子□离娄上》云：况於为之强战，争地以战，杀人盈野，争城以战，杀人盈城。此所谓率土地而食人肉，罪不容於死。
　　衍义云：《史记》载魏使客将军新桓衍入邯郸。义中已详，不复重录。又云：若周穆王之命君牙作股肱心膂。
　　钞《尚书□君牙篇》云：惟予小子嗣守文、武、成、康遗绪，亦惟先王之臣，克左右乱四方。心之忧危，若蹈虎尾，涉于春冰。今命尔予翼，作股肱心膂，钻乃旧服。无忝祖考。
　　衍义云：《汉书》载高祖王汉中。
　　钞《汉书》所载，义中已备，不复重录。
　　是谓不争之德，是谓用人之力，是谓配天，古之极也。
　　衍义云：若魏吴起为将。
　　钞《史记》所载，义中已详，不复重录。
　　用兵有言章第六十九
　　是谓行无行，攘无臂，仍无敌，执无兵。
　　衍义云：斑师整旅。
　　钞《尚书□大禹谟》云：至诚感神，矧兹有苗。禹拜昌言曰：俞，斑师振旅。帝乃诞敷文德，舞干羽于两阶，七旬有苗格。斑，还也。振，整也。谓整旅以归也，乃斑师於有苗之国，而振旅於京师也。
　　衍义云：兵者五兵戈矛之属。
　　钞：五兵者，一弓、二受、诗云：伯也执受。三矛、四戈、五戟。有枝曰戟。
　　祸莫大於轻敌，轻敌则几丧吾宝。
　　衍义云：轻敌者，若《春秋》僖公三十三年。
　　钞《春秋》僖公三十三年，秦师过北门，义中已备，不录。
　　吾言甚易知章第七十
　　吾言甚易知，甚易行。天下莫能知，莫能行。
　　衍义云：孟子曰：道若大路，然人岂难知哉。
　　钞《孟子□告子章句下》云：孟子答曹交之辞。曹交，曹君弟也。曰：夫道若大路，然岂难知哉。人病不求耳，子归而求之，有余师。言道不难知。若归而求之，事亲敬长之问，则性分之内万理皆备。随处发见无不可师，不必留此而受业也。
　　是以圣人被褐怀玉。
　　衍义云：庄子见鲁哀公。哀公曰：鲁多儒。
　　钞《庄子□田子方篇》中之文。义中已全，不复录。
　　知不知上章第七十
　　知不知，上。不知知，病。
　　衍义云：道非思虑之所及，故不可知。
　　钞《庄子□知北游篇》云：知北游於玄水之上，登隐弅之丘，而适遭无为谓焉。知谓无为谓曰：予欲有问乎若：何思何虑则知道。何处何服则安道。何从何道则得道。三问而无为谓不答。非不答，不知答也。
　　衍义云：夫子谓子贡曰，赐也，汝以予为多学而识之者欤，非也。予一以贡之。
　　钞《论语□卫灵公十五》。云云孔子说不是我多学而识之也，只是一以贯之。一以贯之谓举天下万善，只用一个道理而通贯之也。
　　衍义云：庄子曰：不知深矣，知之浅矣。
　　钞《庄子□知北游篇》 云：泰清以之言也问乎无始曰：若是，则无穷之弗知与无为之知，孰是孰非乎。无始曰：不知深矣，知之浅矣。弗知内矣，知之外矣。不知合理故深玄而处内，知之乖道故粗浅而疏外。
　　夫惟病病，是以不病。
　　衍义云：夫子曰：君子病无能焉，不病人之不己知也。
　　钞《论语□卫灵公十五》。君子学以为己，不求人知也。
　　圣人不病，以其病病，是以不病。
　　衍义云：若《庄子》载南郭子綦隐几而坐。
　　钞《庄子□徐无鬼篇》云。义中已详，不复重录。
　　民不畏威章第七十二
　　民不畏威，则大威至。
　　衍义云：有威可畏之谓威。
　　钞：《春秋》襄公三十一年，卫侯在楚，北宫文子见令尹围之威仪，言於卫侯曰：令尹似君矣，将有他志。言语瞻视行步不常。公曰：子何以知之。对曰：《诗》云：敬慎威仪，惟民之则。令尹无威仪，民无则焉。民所不则，以在民上，不可以终。公曰：善哉。何谓威仪。对曰：有威可畏，有仪可象，谓之威仪。君有君之威仪，其臣畏而爱之，则而象之，故能有其国家，令闻长世。臣有臣之威仪，其下畏而爱之，故能守其官职，保族宜家。
　　衍义云：君子有三畏：畏天命，畏大人，畏圣人言。
　　钞《论语□季氏第十六》云：孔子曰：君子有三畏：畏天命，畏大人，畏圣人之言。小人不知天命而不畏也，狎大人侮圣人之言。
　　无狭其所居，无厌其所生。夫惟不厌，是以不厌。
　　衍义云：心者神之舍。
　　钞《庄子□知北游》之辞。啮缺问道乎披衣。啮缺，王倪之弟子。披衣，王倪之师也。披衣曰：若正汝形，一汝视，天和将至。摄汝知，一汝度，神将来舍。德将为汝美，道将为汝居。
　　衍义云：夫惟除垢止念，静心守一。钞《西升经》戒示章之文也。太上为尹真人传经，既终，将升太微。於是重语真人曰：除垢止念，静心守一。众垢除，万事毕。此吾道之要也。
　　是以圣人自知不自见，自爱不自贵，故去彼取此。
　　衍义云：南郭子綦隐几而坐。
　　钞《庄子□齐物篇》之文。义中已备，不复重录。
　　衍义云：若列御寇之齐，中道而反。
　　钞《庄子□列御寇》之文。义中已详，不复重录。
　　道德真经衍义手妙卷之十八竟
　　道德真经衍义手钞卷之十九
　　五峰清安逸士王守正集
　　勇於敢章第七十三
　　知此两者，或利或害。天之所恶，孰知其故。是以圣人犹难之。
　　衍义云：孟子曰：矢人岂不仁於函人哉。矢人惟恐不伤人，函人惟恐伤人，巫匠亦然，故术不可不慎也。注：函，甲也。恻隐之心，人皆有之。是矢人之心，本非不如函人之仁也。巫者，为人祈祝，利人之生。匠者，作为棺椁。利人之死。又云：顺天者存，逆天者亡。
　　钞《孟子□离娄上》云：孟子曰：天下有道，小德役大德，小贤役大贤。天下无道，小役大，弱役强。斯二者天也。顺天者存，逆天者亡。有道之世，人皆修德，而位必称其德之大小。天下无道，人不修德，则但以力相役而已。天者理势之当然也。
　　天之道，不争而善胜，不言而善应，不召而自来。繟然而善谋。
　　衍义云：天何言哉。四时行焉，百物生焉。
　　钞《论语□阳货第十七》之文。子曰：予欲无言。子贡曰：子如不言，则小子何迷焉。子曰：天何言哉。四时行焉，百物生焉，天何言哉。
　　衍义云：颜子为孔门之高弟，仁之大贤，而天夭其寿。
　　钞《论语□雍也第六》：哀公问弟子孰为好学。孔子对曰：有颜回者，好学。不幸短命，死矣。今也则亡。或云三十二而亡。庄子云：十八而亡。
　　衍义云：盗跖为东陵之贼，夫侵暴之元恶，而克保天年。
　　钞《庄子□盗跖篇》：东陵地名。盗跖。柳下惠之弟也。《汉书》云：跖，秦之大盗也。勇悍果敢，聚众率兵九千余人，横行天下。侵暴诸侯，驱人牛马，取人妇女，万民苦之。
　　衍义云：邓攸永嘉末没于石勒。又引唐末李茂贞为凤翔节度使。此两节事目，义中载之全备，不复重录。
　　民常不畏死章第七十四
　　民常不畏死，奈何以死惧之。
　　衍义云：夫人生而静，天之性。
　　钞《礼记□乐记》之文也。人生而静，天之性，感物而动，性之欲。此言人之厥初，禀受天真自然之性，本来清浄一无所染，自此以后，性天一动，情窦交攻，心有所欲，性有所染，则天真自然之性郁闭而不能现矣。
　　衍义云：政烦刑重，民无所措手足。
　　钞《论语□子路第十三》之文。子路曰：卫君待子而为政，子将奚先。子曰：必也正名乎。子路曰：有是哉，子之迂也。奚其正。子曰：野哉由也。君子於其所不知，盖阙如也。名不正则言不顺，言不顺则事不成，事不成则礼乐不兴，礼乐不兴则刑罚不中，刑罚不中则民无所措手足。
　　常有司杀者杀。
　　衍义云：若舜之四凶，周公之管、蔡是也。
　　钞《尚书□舜典》云：流共工于幽州，放欢兜於崇山，窜三苗于三危，殛鲧于羽山，四罪而天下咸．服。又引周公之於管、蔡者，《尚书□金縢篇》云：武王既丧，管叔及其群弟乃流言於国曰：公将不利於孺子。管叔名鲜，武王弟，周公兄也。群弟蔡叔度、霍叔处也。流言，无根之言。如水之流，自彼而至此也。
　　衍义云：南宫丹箓赏善而司生，北宫黑簿纪过而主死。
　　钞《三元经》中所载：南宫丹箓赏善司生，北宫黑簿纪过主死。有此四星鉴人之善恶，察其重轻，以惩劝之，使世人修善戒恶。其不善者，天之司杀，当自杀之。言天鉴之甚明，无有不察。天网宽大，疏而不漏，违天反道，何逃其辜。
　　夫代司杀者杀，是谓代大匠斲。夫代大匠斲，希有不伤其手矣。
　　衍义云：天讨有罪，五刑五用。
　　钞《尚书□皋陶谟》第四注：天讨有罪之人，则五等之刑以惩戒之。善爵赏刑罚，乃人君之政事。君主之臣用之，当加勉而不可怠者也。
　　衍义云：齐人伐燕，或问孟子曰：劝齐伐燕有诸。
　　钞《孟子□公孙丑下》。沈同问燕可伐与。义中已载，不复重录。
　　衍义云：楚灵王之言曰：予杀人子多矣。
　　钞《春秋》昭公十三年。楚公子比等因四族之徒入楚，杀公子禄及公子罢敌。王闻群公子之死也，自投于车下曰：人之爱其子也，亦如余乎。王曰：予杀人子多矣，能无及此乎，岂非天报我耶。
　　衍义云：秦毒痡天下，固不足道。
　　钞《通鉴》司马光云：秦始皇方毒天下，而蒙恬为之使，恬不仁可知矣。然恬明於人臣之义，虽无罪见诛，守死不二，斯亦足称也。
　　衍义云：以疑似而杀李君羡。
　　钞《通鉴》贞观二十二年。初，武卫将军武连县公李君羡直玄武门，时太白昼见，太史占云：女主昌。民间又传《秘记》云：唐三世之后，女主武王代有天下。上恶之。会与诸武臣宴宫中，行酒令，使各言小名。君羡自言名五娘。上愕然，因笑曰：何物女子，乃尔勇健。又以君羡官称封邑皆有武字，深恶之。后出为华州刺史，杀之。
　　衍义云：以猜忌而杀王景文。
　　钞：宋明帝泰豫元年，上疾笃，虑晏驾之后皇后临朝，王景文以元舅之势，必为宰相，门族强盛，或有异图，遣使赐景文死。手勅曰：与卿周旋，欲全卿门户，故有此处分。景文奉勃赐死，遂饮药而卒。以猜忌杀之。
　　衍义云：汉唐诸贤，谋诛宦竖，宦竖之罪诚大矣。
　　钞《东汉书详节》。汉灵帝时，大将军何进、董卓谋诛宦官。主簿陈琳入谏曰：《易》称即庇无虞。即鹿犹从禽也。无虞言不可得。谚有掩目捕雀。夫微物尚不可欺。以得志，况国之大事，其可以诈立乎。进不听。遂召诸屯以诛宦官为言。进意狐疑，后入为张让、渠穆等斩之。《唐书详节》：宦人程元振，京兆三原人。事唐代宗，迁骠骑大将军。广德初，太常博士柳伉上疏：天下之心乃恨陛下远贤良，任宦竖，离间将相，而几于亡。必欲存宗社，独斩元振首，驰告天下。疏闻，乃下诏尽削元振官爵，流溱州死。夫汉唐相去五百岁，产乱取亡，犹蹈一辙。宦竖之祸，或秉兵权，或恃宠幸，竖祸之基诛之不可胜诛，然非天所废人欲谋之。
　　衍义云：楚汉之战。
　　钞《通鉴》。高祖四年，蒯彻曰：今楚汉分争，使天下之人肝胆涂地，父子暴骸骨於中野，不可胜数。
　　衍义云：五季之乱，其所诛夷屠灭者，十室而九。
　　钞《通鉴详节》胡氏云：五季之乱，所谓江海横流之势，以臣弒君，以子弒父，诛杀无辜，流血成川，僵尸蔽野，是皆人欲杀之，不免代大匠斲，未有不伤其手矣。
　　民之饥章第七十五
　　民之饥，以其上食税之多，是以饥。
　　衍义云：哀公问於有若曰：年饥，用不足，加之何。
　　钞《论语□颜渊第十二》。有若对哀公之辞。有若对曰：盍彻乎。曰：，二，吾犹不足，如之何其彻也。彻，通也。什一之法通行於天下，故曰彻也。义中已全，不复重录。
　　衍义云：幽王赋重，而《楚茨》之诗刺。
　　钞《毛诗□小雅□楚茨》。刺幽王也。政烦赋重，田莱多荒，饥馑降丧，民卒流亡，祭祀不享，故君子思古焉。
　　衍义云：魏君重敛而硕鼠之诗作。
　　钞《毛诗□国风□硕鼠》。刺重敛也。国人刺其君重敛，蚕食於民，不修其政，贪而畏人若大鼠也。
　　衍义云：若唐德宗畋於新店。义中已备，不复重录。
　　民之难治，以其上之有为，是以难治。
　　衍义云：上有击鲜玉食之厌。
　　钞《列子□周穆王》事。化人月月献玉衣，旦旦荐玉食。化人犹不舍然。玉衣玉食特言其珍异而已矣。
　　衍义云：汉武帝以法制御下。
　　钞《汉纪》所载，义中已全，不录。
　　民之轻死，以其求生之厚，是以轻死。
　　衍义云：致有蹈水火而不惧。
　　钞《论语□卫灵公第十五》云：子曰：民之於仁也，甚於水火。水火，吾见蹈而死者矣，未见蹈仁而死者也。又引逆白刃而不惊者，此《中庸》之辞。子曰：天下国家可均也，爵禄可辞也，白刃可蹈也，中庸不可能也。
　　衍义云：若庄子论大王居邠，狄人侵之。
　　钞《庄子□让王篇》云：大王直父居邠，狄人攻之。亶父，王季之父，文王之祖也。狄人，猃狁也。事之皮帛而不受，事之以犬马而不受，事之珠玉而不受，狄人之所求者土地也。大王亶父曰：与人之兄居而杀其弟，与人之父居而杀其子，吾不忍也。子皆勉居焉。为吾臣与为狄人臣奚以异。且吾闻之，不以所用养害所养。因杖策而去之。民相连而从之，遂成国於岐山之下。夫大王亶父可谓能尊生矣。能尊生者，虽富贵不以养伤生，虽贫贱不以利累形。
　　衍义云：口欲厚味，形欲美服，目欲好色，耳欢音声。
　　钞《庄子□盗跖》告孔子之辞也。义中详，不复录。
　　人之生章第七十六
　　是以兵强则不胜，木强则共。
　　衍义云：若王莽遣王邑、王寻定山东。
　　钞《前汉列传》第六十九。王莽字巨君，孝元皇后弟之子也。班固赞曰：王莽始起外戚，折节力行，以要名誉，宗族称孝，师友归仁。及其居位辅政，成、哀之际，勤劳国家，直道而行，动见称述，岂所谓在家必闻，在国必闻，色取仁而行违者也。莽既不仁而有佞邪之材，又乘四父历世之权，遭汉中微，国统三绝，而太后寿考为之宗主，故得肆其奸慝，以成篡盗之祸。推是言之，亦天时也，非人力之所能政也。及其窃位南面，处非其据，滔天虐民，穷凶极恶，毒流诸夏，乱延蛮貊，犹未逞其欲焉。是以四海之内，嚣然丧其乐生之心，嚣言喧尘也。中外愤怒，远近俱发，城池不守，支体分裂，遂令天下城邑为墟，丘垄发掘，害徧生民，辜及朽骨。自书传所载乱臣贼子无道之人，考其祸败，未有如莽之甚者也。或曰后汉光武以八千人破王莽百万之师而诛戮之，复汉旧业。
　　衍义云：秦王符坚发戎卒九十七万。
　　钞：按《晋书》云：苻坚字永固，健之孙，雄之子也。既僭帝位，王猛为相，诸国悉平，独有东南一隅遗晋而已。猛卒，坚频会群臣，欲伐晋。群臣皆以岁星、镇星在斗牛，晋分未可图也。井有长星水影，诸怪不一，沙门道安一同恳谏，坚不从。遂征兵九十七万，前后千里，旗帜相望，而慕容炜、慕容垂等悉令权兵，军至项一城。晋谢玄字幼度，帅师迎敌。坚进屯寿阳，列阵临肥水。谢玄军不得渡。玄使谓苻融曰：君远涉吾境，而临水为阵，不欢速战邪。诸军稍却，令将士得周旋，仆与诸军缓辔观之，不亦乐乎。坚众皆曰：宜阻肥水，莫令得上。我众彼寡，势必万全。坚曰：但却军，令得过，而我以铁骑数十万向水逼而杀之。融亦以为然。遂麾使却阵，众因乱不能止。於是玄与谢琰、桓伊等以精锐八千涉渡肥水，谢安石军距张蚝小退，玄与琰仍进，决战肥水之南。坚中流矢，临阵斩苻融，坚众奔溃，自相蹈籍投水而死者不可胜计矣。肥水为之不流。余军弃甲宵遁，闻风声鹤唳，皆以为王师而至。草行露宿，重以饥冻，死者十七八。坚遂大败，退至长安。已而慕容冲起兵，关内大扰。慕容垂又叛坚归邺，称后燕。姚苌亦叛坚，称后秦。又吕光於梁州称后梁。叛亡者如猬，处处兵起。长安为慕容仲所围逼，城内危困。坚遂留太子宏守城，与五百骑奔於五将山，为姚苌将尹纬所擒，送于苌。苌遣禅位，坚骂之，为苌所杀。其国太子宏与张大夫等以城降慕容冲，其国因灭矣。
　　衍义云：若隋炀帝率四万兵集平壤。
　　钞《隋书》云：炀帝名广。文帝践祚，封为晋王。性惟矫饰，时称仁孝，故废太子而立焉。既即位，幸洛阳，建东都，发河南丁壮百万余人开通汴渠以达淮泗，造龙舟凤船百万艘，立艘舟之总名。皆饰以金玉，遂幸江都。舳舻相接，千里不绝。八年，亲率兵征辽，号二百万。高丽战不胜，还师。十三年，幸江都，奉信郎崔成象於建国上表，以盗贼蜂起，不宜巡幸。帝怒，先解其颐，然后斩之。奉信郎王爱仁亦以盗贼日盛谏还西京，又斩之。既至江都，今之扬州也。古之楚宫於是李密、窦建德等所在称号，盗贼通行，劫掠州县，诸道贼帅竞起，天下州府无处无贼。加以荒旱，男女相枕而死者不可胜计。由是唐高祖揭义旗於太原，遂入长安，拯天下涂炭，以代王侑或名饲。为主炀帝之子也。遥尊炀帝为上皇，已而为宇文化及所弒。明年，隋禅位与唐。高祖、太宗乘机拨乱，以三万众收天下，如拉朽摧枯，遂定海内。若符坚、炀帝者，真所谓分崩也。《鲁语》云：邦分崩离析是也。此上诸说，皆以恃强举兵以求胜，反致大败而不可救者也。
　　衍义云：如《春秋》秦穆公欲伐晋。
　　钞《春秒》僖公三十三年，秦穆公欲伐晋。义中已详，不必重录。
　　道德真经衍义手妙卷之十九竟
　　道德真经衍义手钞卷之二十
　　五峰清安逸士王守正集
　　天之道章第七十七
　　天之道，其犹张弓乎。高者抑之，下者举之，有余者损之，不足者与之。
　　衍义云：弓之为用当合材定体，令弛张调利。
　　钞《周礼》。弓人为弓，聚干角筋胶丝漆六材，以其时。六材既聚，巧者和之。相干欲赤黑而阳声。射远者用势，射深者用直。相角欲青白而丰末。凡角秋杀者厚，春杀者薄。穉牛之角直而泽，老牛之角弥而碏。三色既具为良，则可冬折干，夏理筋，春液角，秋合丝胶漆，寒定体则张之不流，材美工巧，为之以时，谓之三均。
　　衍义云：《易》曰：立天之道，曰阴与阳。
　　钞《周易说卦》之文也。昔者圣人之作《易》也，将以顺性命之理。是以立天之道曰阴与阳，立地之道曰柔与刚，立人之道曰仁与义。兼三才而两之，故《易》六画而成卦。分阴分阳，迭用柔刚，故《易》六位而成章。
　　衍义云：日月寒暑，一往一来，则损其有余。往者与其不足，则岁功成。钞《易系》云：日往则月来，月往则日来。日月相推而明生焉。寒往则暑来，暑往则寒来。寒暑相推而岁功成焉。此之谓欤。
　　衍义云：故举亏盈益谦，欲令称物平施尔。
　　钞：上之文，《易谦卦》象云：天道亏盈而益谦。象曰：地中有山，谦。君子以哀多益寡，称物平施。今取此数节之文，以证解天道抑高举下之戒也。
　　天之道损有余补不足，人之道则不然，损不足以奉有余。
　　衍义云：《易》之损卦曰：损下益上，其道上行。益卦曰：损上益下，民悦无疆。
　　钞《易》损卦彖曰：损下益上，其道上行。又益卦彖曰：损上益下，民悦无疆。自上下下，其道大光。且据本卦消释，在泰卦损九三而益於上九成损。在否卦损九四而益初九成益。盖取损上之有余，以益下之不足，故为益也。
　　义曰：天道均平，有余必损不足，必与人道反。此减不足以奉有余，减取多者益於寡也。乃合举下抑高亏盈益谦之义，理国和民之要，修身合道之规，此其特也。
　　孰能以有余奉天下，惟有道者。
　　衍义云：昔天师翟乾佑在世时，以考召法着名。
　　钞《天师家传》所载。义中已全，不复重录。
　　天下柔弱章第七十八
　　天下柔弱莫过於水，而攻坚强者莫之能胜，其无以易之。
　　衍义云：水之为性，善下不争，动静因时，方圆随器。
　　钞《广圣义》云：水之为用，其体至柔，其性善下，万川委输，百谷朝宗，霏雾露以凌云，贯昭回而上汉。言其大也，古今注海而不盈。言其细也，毫末禀生而有润。故老君配之於道焉。三能不让，七德备周，包裹造化，贯穿形兆，处浊受污，随方受圆，此其至柔也。故物莫能伤焉。及其泛十洲浮八极，沦藏日月，涵贮乾坤，陵谷由之而革迁，鲲鹏托之而变化，摧山穴石，无所不能，此其至强也。故物莫能制焉，以其柔弱故也。人能体此，守一柔弱，可应万殊之变，是为莫之能胜。
　　故柔胜刚，弱胜强，天下莫能知，莫能行。
　　衍义云：若汉光武幸章陵。
　　钞《后汉》传中所载，其文已备，不复重录。
　　是以圣人言：受国之垢，是谓社稷主。受国不祥，是谓天下王。正言若反。
　　衍义云：言人君能含垢受秽，引万方之罪在己。
　　钞《尚书□汤诰》云：尔有善，朕弗敢蔽。罪当朕躬，弗敢自赦，惟简在上帝之心。其尔万方有罪，在予一人。
　　予一人有罪，无以尔万方。
　　衍义云：春秋时，晋伐楚，三舍不止。大夫请击之。
　　钞《鸿烈解》曰：晋伐楚，三舍三十里为之一舍也。不止。大夫曰：请击之。庄王曰：先君之时，晋不伐楚。义中全，不复录。
　　衍义云：宋景公荧惑守心。
　　钞《鸿烈解》中所载。义中全文，不复重录。
　　和大怨章第七十九
　　和大怨，必有余怨，安可以为善。
　　衍义云：庄子曰：复雠者不折镆干，虽有忮心，不怨飘瓦。
　　钞《庄子□达生篇》云：复雠者不折镆干，春秋吴王使干将造剑，干将镆铘并古之良剑虽有忮心者，不怨飘瓦。飘落之瓦偶尔伤人，人莫之怨者，由其无情。
　　是以圣人执左契，而不责於人。
　　衍义云：《礼记》曰：献粟者执为契之法。义中全，不复录。
　　故有德司契，无德司彻。天道无亲，常与善人。
　　衍义云：若郭巨事母至孝，义中已全，不复重录。
　　小国寡民章第八十
　　小国寡民。使有什伯之器而不用。使民重死，而不远徙。
　　衍义云：若盘庚三迁，盘庚，阳甲之弟，自祖乙都耿圯于河，盘庚迁于殷。
　　钞：盘庚三迁者，王氏曰：上篇告群臣，中篇告庶民，下篇告百官族姓，喻以迁都之利，不迁之害。盘庚既迁，奠厥攸居，乃正厥位，绥爰有众。大王之徙居岐山之下者，事已於大国者下流六十一章中详录，不复重钞。
　　衍义云：万民离散，不安其居。
　　钞《毛诗□小雅□鸿雁》。美宣王也。万民离散，不安其居，而能劳来还定安集之。至于矜寡，无不得其所焉。
　　虽有舟车，无所乘之。虽有甲兵，无所陈之。使民复结绳而用之。
　　衍义云：刳木为舟，以济於水者。
　　钞《周易》下系之文。制木为舟，剡木为楫，舟楫之利，以济不通致远，以利天下。盖取诸泱，涣卦彖辞云：利涉大川，乘木有功也。
　　衍义云：庄子曰：至德之世，山无蹊隧，泽无舟梁，万物群生，连属其乡是也。
　　钞《庄子□马蹄篇》云：至德之世，其行填填，填填者，满足之貌。其视颠颠。直视也。当是时也，山无蹊隧，泽无舟梁，万物群生，连属其乡，禽兽成群，草木遂长。是故禽兽可系羁而游，鸟鹊之巢可攀援而窥。夫至德之世，同与禽兽居，族与万物并，恶乎知君子小人哉。当是时也，民各自足而无往来贸音茂迁之事，故云虽有舟舆，无所乘之。
　　衍义云：虽有坚甲利兵，无所陈设矣。
　　钞《孟子□梁惠王章句上》。孟子对粱惠王之辞云：王如施仁政於民，省刑罚，薄税敛，深耕易褥。壮者以暇日修其孝悌忠信，入以事其父兄，出以事其长上，可使制挺以挞秦楚之坚甲利兵矣。
　　衍义云：《易》系：上古结绳而治。后世圣人易之以书契，百官以治，万民以察，盖取诸夬。夬者，决也。五阳共决一阴，盖取决断之义也。
　　甘其食，美其服，安其居，乐其俗。邻国相望，鸡犬之音相闻，民至老死不相往来。
　　衍义云：虽蔬食藜羹之粝音腊，所食常甘。
　　钞：蔬食者，《论语□述而篇》子曰：饭蔬食饮水，曲肱而枕之，乐亦在其中矣。不义而富且责，於我如浮云。又引藜羹者，《庄子□让王篇》云：孔子围於陈、蔡之间，七日不火食，藜羹不穇，颜色甚惫，而弦歌於室。此又岂止甘其食而已，意在於乐道也如此。
　　衍义云：葛衣鹿裘之粗，所服为美。
　　钞《列子□天瑞算》云：孔子游於泰山，见荣启期行乎郕之野，鹿裘带索，鼓琴而歌。孔子问之曰：先生所以乐，何也。对曰：吾乐甚多。天生万物，唯人为贵。而吾得为人，是一乐也。男女之别，男尊女卑，故以男为贵。吾既得为男，是二乐也。人生有不见日月不免褪褓音保者，吾既行年九十矣，是三乐也。贫者人之常，死者人之终，处常得终，当何忧哉。孔子曰：善哉，能自宽者也。故引此而证鹿裘之乐也。
　　衍义云：茅茨蓬华之陋，所居常安。钞：茅茨蓬华者，《庄子□让王篇》云：原宪居鲁，环堵之室，茨以生草。蓬户不完，桑以为枢。而瓮牖二室，褐以为塞。上漏下湿，匡坐而弦。以此证茅茨蓬华之安也如此。衍义云：南炎北冱音户之苦，所寓皆乐。
　　钞：南炎北冱者，夫南方绝域纯阳之地极炎，故有火山，其中有鼠取毛以为布，谓之火浣布。北方绝域纯阴之地极寒，故有冰山，其中有蚕，号曰冰蚕。彼虽炎凉俱不得其中，然而所居之俗，所生之物，各安其居，各适其性则一也。故举此以证解安其居如此。衍义云：自然俗无夭伤，土无扎疠。
　　钞《列子□黄帝篇》云：列姑射山在河海洲中，出《山海经》。山上有神人焉。吸风饮露，不食五谷，心如渊泉，形如处女，不偎不爱，仙圣为之臣。不畏不怒，愿壳为之使。不施不惠，而物自足。不聚不敛，而己无愆。蹇乏也。阴阳常和，日月常明，四时常若，风雨常调，年谷常丰。而土无扎伤，人无天恶，物无疵疠，鬼无灵响焉。
　　衍义云：犹鱼相往来於江湖，人相忘於道术者也。
　　钞《庄子□大宗师篇》之文也。泉涸，鱼相与处於陆，相呴以湿，相濡於沬，不如相忘於江湖。
　　衍义云：一村唯朱、陈两姓，世为婚姻。
　　钞：白乐天作诗以称赞之。
　　信言不美章第八十
　　信言不美，美言不信，善者不辩，辩者不善，知者不博，博者不知。
　　衍义曰：《诗》云：盗言孔甘，味之美者。巧言如簧，声之美者。
　　钞《毛诗□小雅□巧言》章云：君子屡盟，乱是用长。君子信盗，乱是用暴。盗言孔甘，乱是用餤。匪其止共，维王之邛。荏苒柔木，君子树之。往来行言，心焉数之。蛇蛇硕言，出自口矣。巧言如簧，颜之厚矣。
　　衍义云：孔子曰：辞达而已，故不求辩。
　　钞《论语□卫灵公十五》云：子曰：辞达而已矣。词取达意而止，不以富丽为工。
　　衍义云：一以贯之。
　　钞《论语□里仁第四》子曰：参乎，吾道一以贯之。参，曾子之名也。
　　衍义云：庄子曰：文灭质，博溺心，故曰博者不知。
　　钞《庄子□缮性篇》云：然后附之文，益之以博。文灭质，博溺心，然后民始惑乱，无以反其性情而复乎初。大纲言世人耽嗜有为之学，以文章浮华，灭其质素之实。以该博广览，溺其纯朴之心。所以失其无为自然之道。故经云：知者不博，博者不知。
　　圣人不积。既以与人，己愈有。既以与人，己愈多。
　　衍义云：范文正公使其子尧夫。钞：义中载之甚详，不复重录。
　　道德真经衍义手钞卷之二十竟
　　
