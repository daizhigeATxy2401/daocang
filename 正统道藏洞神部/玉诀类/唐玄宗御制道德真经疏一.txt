唐玄宗御制道德真经疏
　　经名：唐玄宗御制道德真经疏。作者：唐玄宗李隆基。十卷。底本出处：《正统道藏》洞神部玉诀类。参校本：敦煌卷子P.3592、P.2823、S.4365 号。
　　唐玄宗御制道德真经疏释题
　　老子者，太上玄元皇帝之内号也。玄玄道宗，降生伊亳，肃肃皇祖，命氏我唐。垂俗之训，无疆之祉，长发远祥，系本瓜瓞。其出处之迹，方册备记。道家以为玉晨应号，马迁谓之隐君子，而仲尼师之。翻经中其大谩问礼，叹乎龙德，是孔丘无间然矣。
　　在周室久之，将导西极，关令尹喜请着书，於是演二篇焉。明道德生畜之源，罔不尽此，而其要在乎理身理国。理国则绝矜尚华薄，以无为不言为教，故经曰：道常无为而无不为，侯王若能守，万物将自化。又曰：我无为而人自化，我无事而人自富，我好静而人自正，我无欲而人自朴。理身则少私寡欲，以虚心实腹为务。故经曰：常无欲以观其妙，又曰：不贵难得之货，不见可欲，又曰：塞其兑，闭其门，挫其锐，解其纷。而皆守之以柔弱雌静，故经曰：柔胜刚，弱胜强，又曰：知其雄，守其雌，此其大旨也。及乎穷理尽性，闭缘息想，处实行权，坐忘遗照，损之又损，玄之又玄，此殆不可得而言传者矣。其教圆，其文约，其旨畅，其言迩，故游其廊麻者，皆自以为升堂睹奥，及研精覃思，然后知其於秋毫之端，万分未得其一也。
　　经曰：有物混成，先天地生，吾不知其名，字之曰道，强为之名曰大，故知大道者虚极妙本之强名，名其通生也。庄子曰：太初有无，有无者，言有此妙无也。又曰：无有无名，无名者，未立强名也，故经曰：无名天地之始。强名通生曰道，故经曰：有名万物之母。庄子又曰：物得以生谓之德，德，得也，言天地万变，旁通品物，皆资妙本而以生成。得生为德，故经曰：道生之，德畜之，则知道者德之体，德者道之用也。
　　而经分上下者，先明道而德之次也。然体用之名，可散也，体用之实，不可散也，故经曰：同出而异名，同谓之玄，语其出则分而为二，咨其同则混而为一，故曰可散而不可散也。则上经曰：是谓玄德，又曰：孔德之容，又曰：德者同於德，又曰：常德不离，下经曰：失道而后德，又曰：反者道之动，又曰：道生一，又曰：大道甚夷，是知体用互陈，递明精要，不必定名於上下也。
　　经，径也，言通径也，又常也，言通径常行之道。每惟圣祖垂训，贻厥孙谋，听理之余，伏勤讲读，今复一二诠疏其要妙者，书不尽言，粗举大纲，以裨助学者尔。
　　唐玄宗御制道德真经疏卷之一
　　道可道章第一
　　此章明妙本之由起，万化之宗源。首标虚极之强名，将明众妙之归趋。故可道可名者，明体用也。无名有名者，明本迹也。无欲有欲者，明两观也。同出异名者，明朴散而为器也。同谓之玄者，明成器而复朴也。玄之又玄者，辩兼忘也。众妙之门者，示了出也。所谓进修之阶渐，体悟之大方也。
　　道可道，非常道。
　　疏：道者，虚极妙本之强名，训通训径，首一字标宗也。可道者，言此妙本通生万物，是万物之由径，可称为道，故云可道。非常道者，妙本生化，用无定方，强为之名，不可遍举，故或大、或逝，或远、或近，是不常於一道也，故云非常道。
　　名可名，非常名。
　　疏：名者，称谓即物，得道用之名，首一字亦标宗也。可名者，言名生於用，可与立名也。非常名者，在天则曰清，在地则曰宁，得一虽不殊，约用则名异，是不常於一名也，故云非常名。
　　无名，天地之始。
　　疏：无名者，万化未作，无强名也。故《庄子》曰：太初有无，无有无名，但其妙本降气，开辟天地，天地相资，以为本始，故云无名天地之始。则《易》 之太极生两仪也。注云权舆者，按：《尔雅》云：权舆，始也。
　　有名，万物之母。
　　疏：有名者，应用匠成，有强名也。万化既作，品物生成，妙本旁通，以资人用，由其茂养，故谓之母也，母以茂养为义。然则无名有名者，圣人约用以明本迹之同异，而道不系於有名无名也。
　　故常无欲以观其妙，常有欲以观其徼。
　　疏：欲者性之动，谓逐境而生心也。言人常无欲，正性清静，反照道源，则观见妙本矣。若有欲，逐境生心，则性为欲乱。以欲观本，既失冲和，但见边徼矣。徼，边也。又解云：欲者思存之谓，言欲有所思存而立教也。常无欲者，谓法清静，离於言说，无所思存，则见道之微妙也。常有欲者，谓从本起用，因言立教，应物遂通，化成天下，则见众之所归趋矣。徼，归也。
　　此两者同出而异名，
　　疏：此者，指上事也。两者，谓可道、可名，无名、有名，无欲、有欲，各自其两，故云两者。俱禀妙本，故云自本而降，随用立名，则名异矣。
　　同谓之玄。
　　疏：玄，深妙也。自出而论则名异，是从本而降迹也。自同而论则深妙，是摄迹以归本也。归本则深妙，故谓之玄。
　　玄之又玄，众妙之门。
　　疏：摄迹归本，谓之深妙，若住斯妙，其迹复存，与彼异名，等无差别。故寄又玄以遣玄，欲令不滞於玄，本迹两忘，是名无住，无住则了出矣。注云：意因不生者，《西升经》云：同出异名色，各自生意因。今不生意因，是同於玄妙。无欲於无欲者，为生欲心，故求无欲。欲求无欲，未离欲心。今既无有欲，亦无无欲，遣之又遣，可谓都忘。正观若斯，是为众妙。其妙虽众，若出此门，故云众妙之门也。
　　天下皆知章第二
　　前章明妙本生化入两观之不同，此章明朴散异因万殊而逐境，逐境则流浪，善化则归根，故首标美善妄情，次示有无倾夺，结以圣人之理，冀达还淳之由。
　　天下皆知美之为美，斯恶已。皆知善之为善，斯不善矣。
　　疏：天下者，举大凡而言，凡在天覆之下也。美者，心所甘美也。善者，身所履行也。言天下之人，皆知以己心所甘美者为美，己身所履行者为善，故论甘则忌辛，好丹则非素，共相倾夺，竞起是非，皆由兴动於欲心，所以递成乎美恶。圣人知美恶无主，俱是妄情，妄情则不常，故云恶已。已，语助也。注云：神奇臭腐者，《庄子》云：所美为神奇，所恶为臭腐。
　　故有无之相生，
　　疏：此明有无性空也。夫有不自有，因无而有，凡俗则以为无生有。无不自无，因有而无，凡俗则以为有生无，故云相生。而有无对法，本不相生，相生之名，犹妄执起。如美恶非自性生，是皆空故，圣人将欲救其迷滞，是以历言六者之惑。
　　难易之相成，
　　疏：此明难易法空也。此以难而彼成易，此以易而彼成难，亦如工者易於木，难於埴。陶匠易於埴而难於木，故云难易之相成。若同其所难，则无易。同其所易，则无难。难易无实，妄生名称，是法空。故能了之者，巧拙两忘，则难易名息，亦如美恶无定故也。
　　长短之相形，
　　疏：此明长短相空也。以长故形短，以短故形长，故云长短相形。亦如凫胫非短，由鹤胫之长，故续之则忧。鹤胫非长，由凫胫之短，故断之则悲。见短长相，犹如美恶，既无定礼，皆是妄情。
　　高下之相倾，
　　疏：此明高下名空也。高下两名，互相倾夺，故称高必因於下，又有高之者，称下必因於高，又有下之者。又高则所高非高，又下则所下非下。如彼世间，几诸有名位，递为臣妾，亦复无常，是皆空故，故无定位。
　　音声之相和，
　　疏：此明和合空也。五音相和，成曲者谁？总彼众声，则能度曲。如世间法，皆和合成，则体非真，是皆空故，将欲定其美恶，岂云达观之谈？
　　前后之相随。
　　疏：此明三时念空也。日月相代，代故以新，如彼投足，孰为前后？则前后之称，由相随立名。名由妄立，谁识其初？过去未来，及以见在，三时空故，念念迁故，亦如美恶无定名也。
　　是以圣人处无为之事，行不言之教。
　　疏：是以者，说下以明上也。夫饰智诈者，虽拱默非无为也。任真素者，则终日指撝，而未始不晏然矣。故圣人知诸法性空，自无矜执，则理天下者当绝浮伪，任用纯德，百姓化之，各安其分。各安其分则不扰，岂非无为之事乎。言出於己，皆因天下之心，则终身言，未尝言，岂非不言之教耶。
　　万物作而不辞，
　　疏：作犹动也，辞为辞谢也。言圣人善化，无事无为，百姓不知，爰游爰豫，各自得其动作，而不辞谢於圣人。故击壤鼓腹，而忘帝力，此人忘圣功也。
　　生而不有，为而不恃，功成而不居。
　　疏：令物各得成全其生理，圣人不以为己有。令物各得其营为，圣人不恃为己功。如此太平之功，弘济日远，犹且慎终如始，不敢宁居。此圣人自忘其功。注云：日慎一日《尚书》文也。
　　夫惟不居，是以不去。
　　疏：彼圣人者，稠直如发，慎终如始，本末不衰，未尝宁居而逸豫，是以日新其盛德，忘功而功不去，光宅而天下安，故云夫惟不居，是以不去。
　　不尚贤章第三
　　前章明万殊逐境，善化则归根，此章明贵尚不行，无为则至理。首标不尚，绝矜徇之迹。次云圣理，示立教之方，结以无为，明化成而复朴也。
　　不尚贤，使民不争。
　　疏：尚，崇贵也。贤，才能也。言人君崇贵才能则有进，饰伪者徇迹而失真，失真叉是尚贤之由，徇迹定起交争之弊。不若陶之玄化，任以无为，使云自从龙，风常随虎，则唐虞在上，不乏元凯之臣，伊吕升朝，自得台衡之望。各当其分，人无觊觎，则不争也。
　　不贵难得之货，使民不为盗。
　　疏：人之受生，所禀有分，则所禀材器是身货宝，分外妄求，求不可得，故云难得。夫不安性分，希慕聪明，且失天真，尽成私盗。今使贤愚袭性，可否用情，既无越分之求，自轻难得之货。皆得性分，谁为盗乎？故《庄子》曰：不仁之仁，窃性命之情，而饕富贵。又解云：以人君不贵珠犀宝贝，则其政清静，故百姓化之，自绝贪取，人各知足，故不为盗。
　　不见可欲，使心不乱。
　　疏：希慕聪明，是见可欲。欲心兴动，非乱而何？今既不崇贵贤能，亦不妄求越分，则不见可欲之事，而心不惑乱也。
　　是以圣人之治，
　　疏：圣人治国理身，以为教本。夫理国者，复何为乎？但理身尔。故虚心实腹，绝欲忘知，於为无为，则无不理矣。
　　虚其心，
　　疏：夫役心逐境，则尘事汨昏，静虑全真，则情欲不作。情欲不作，则心虚矣。《庄子》曰：虚室生白，谓心虚则纯白独生也，故曰虚其心。
　　实其腹，
　　疏：腹者，含受之义，足则不贪，欲使道德内充，不生贪爱，故云实其腹。注云属厌而止者，春秋间没汝宽谏魏献子辞也，欲以小人之腹，为君子之心，属厌则足而不食也。
　　弱其志，
　　疏：志者，心之事，事在心曰志。欲令心有所行，皆守柔弱，故知心虚则志弱矣。
　　强其骨。
　　疏：骨者，体之干，既其道德内充，常无贪取，不贪则腹实，腹实则自骨强矣。
　　常使民无知无欲，
　　疏：圣人所以行虚心实腹之教者，常欲使百姓无争尚之知，贪求之欲，令其自化尔。
　　使夫知者不敢为也。
　　疏：夫无知无欲者，已清静也。则使夫有知者渐陶淳化，不敢为徇迹贪求，而无为也。
　　为无为，则无不治矣。
　　疏：夫得其性而为之，虽为而无为也。且绝尚贤之迹，不求难得之货，人因本分，物必全真，於为无为，复何矜徇化？既无馨而无臭，人故不识而不知，淳风大行，谁云不理？
　　道冲章第四
　　前章明贵尚不行，无为则至理。此章明妙本之用，在用而无为。首标道冲，示至虚之宗物，次云挫解，明冲用之释纷。又说和同之妙所在，不杂光尘，结以象帝之先，欲令尽知归趣尔。
　　道冲而用之，或不盈，渊兮似万物之宗。
　　疏：冲，虚也，谓道以冲虚为用也。夫和气冲虚，故为道用。用生万物，物被其功。论功则物疑其光大，语冲则道曾不盈满，而妙本深静，常为万物之宗。云或似者，道非有法，故不正言尔，他皆仿此。
　　挫其锐，解其纷。
　　疏：挫，抑止也。锐，铦利也。解，释散也。纷，多扰也。冲虚之用，物莫之违，故铦利之心，多扰之事，念道冲和，自令抑止释散矣。此则约人以明道用。注云俗学求复者，《庄子□缮性篇》云：缮性於俗，俗学以求复其初，言铦利纷扰，因欲而生，故念道则挫解，俗学则弥结矣。
　　和其光，同其尘，湛兮似或存。
　　疏：道之冲用，於物不遗，在光则与光为一，在尘则与尘为一。无所不在，所在常无。冲用则可混光尘，妙本则湛然不维，故云似或也。
　　吾不知谁之子，象帝之先。
　　疏：吾者，老君自称。象，似也。老君云：吾见至道冲用，生成万物，寻责所以，不测由来，既无父道之人，故莫知道为谁子。生物必资於道，故似在乎帝先。注云帝者生物之主，《易》云：帝出乎震，辅嗣云：帝者，生物之主，兴益之宗也。又解云：兆见曰象，言此生物之帝，能兆见物象，故谓之象帝尔。
　　天地不仁章第五
　　前章明妙本冲用，体用而无为。此章明兼爱成私，偏私则难普。首标刍狗万物，示天地之兼忘，次喻橐钥罔穷，明用虚而不挠。结以多言数屈，欲令必守中和。
　　天地不仁，以万物为刍狗。圣人不仁，以百姓为刍狗。
　　疏：仁者，兼爱之目也。刍，草也，谓结草为狗，以用祭祀也。《庄子》曰：师金谓颜回曰：夫刍狗之未陈，巾以文绣。及其已陈，则苏者取而爨之。今天地至仁，生成群物，亦如人结草为狗，不责其吠守之功，不以生成为仁恩，故云不仁也。则圣人在宥天下，视彼百姓，亦当如此尔。注云蔽盖之恩者，《礼记》孔子#1曰：蔽盖不弃，为埋狗也。不独亲其亲者，《礼运》之文也。
　　天地之间，其犹橐钥乎？虚而不屈，动而愈出。
　　疏：橐，韛也，谓以皮为橐，鼓风以吹火也。钥，笛也，言天地能刍狗万物者，为其间空虚，故生成无私而不责望，亦犹橐之鼓，风，笛之运吹，常应求者，於我无情，故能虚之而不屈挠，动之愈出声气。以况人君虚心玄默，淳化均一，则无屈挠，日用不知，动而愈出也。
　　多言数穷，不如守中。
　　疏：多言者，多有兼爱之言也。多有兼爱之言，而行难遍，故数穷屈不遂，是知不如忘怀虚应，抱守中和，则自然皆足矣。注云不酬者，酬，答也，谓空有其言，而行不酬答。
　　谷神不死章第六
　　前章明兼爱成私，偏私则难普。此章明至虚而应，其应即不穷。首标谷神，寄神用以明道。次云玄牝，辨玄功之母物。结以绵绵微妙，玄示虚应，则不勤劳也。
　　谷神不死，是谓玄牝。
　　疏：谷神者，明谷之应声，似道之应物，有感即应，其应如神。神者不测之名，死以休息为义，不测之应，未尝休息，故云谷神不死。玄，深也。牝，母也。谷神之应，深妙难名，万物由其茂养，故云是谓玄牝。
　　玄牝之门，是谓天地根。
　　疏：玄牝之用，有感必应，应由物出，故谓之门。天地，有形之大者尔，不得玄牝之用，则将分裂发泄，故资禀得一以为根本，故云是谓天地之根本也。
　　绵绵若存，用之不勤。
　　疏：绵绵者，微妙不绝之意。虚牝之用，应物无私，微妙则称为若存，无私故用不动倦。
　　天长地久章第七
　　前章明谷神虚应，虚应#2不穷，此章明天地无私，无私#3故长久。首则标天地以为喻，次则举圣人以转明，结以无私成私，将欲劝勤此行。
　　天长地久。
　　疏：此标章门也，天以气象，故称长。地以形质，故称久。
　　天地所以能长且久者，以其不自生，故能长生。
　　疏：前句标问，此假答云：天地所以能长且久者，以其覆载万物，长育群材，而皆资察於妙本，不自矜其生成之功用，以是之故，故能长久。又解云：不自生者，言天地但生养万物，不自饶益其生，故能长久。
　　是以圣人后其身而身先，外其身而身存。
　　疏：是以圣人效天地之覆载，叉均养而无私，故推先与人，百姓欣赖，为下所仰，故身先也。不自矜贵，而外薄其身，天下归仁，则无畏害，故身存也。
　　非以其无私邪？故能成其私。
　　疏：天地所以能长久，圣人所以先存者，非以其无自私之心，故能成此长久先存之私乎？
　　上善若水章第八
　　前章明天地无私生成则长久，此章明至人善行柔弱故无尤。首标若水，示三能之近道。次云居地，书七善之利物。结以不争，劝守#4柔而全胜也。
　　上善若水。
　　疏：上善者，标人也。若水者，举喻也。至人虚怀，於法无住，忘善而善，是善之上。上善之行，如水之能，具在下文，皆含法喻。
　　水善利万物而不争，处众人之所恶。
　　疏：水性甘凉，散洒一切，被其润泽，蒙利则长，故云善利，此一能也。天下柔弱莫过於水，平可取法，清可鉴人，乘流遇坎，与之委顺，在人所引，尝不竞争，此二能也。恶居下流，众人恒趋，水则就卑受浊，处恶不辞，此三能也。
　　故几於道。
　　疏：几，近也。利物明其弘益，不争表其柔弱，处恶示其含垢，此水性之三能，唯至人之一贯，其行如此，去道不遐，故云近尔。
　　居善地，
　　疏：至人所居，善能弘益。如水在地，利物则多。又地道用卑，水好流下，同至人之谦顺，几道性之柔弱，故云居善地。
　　心善渊，
　　疏：至人之心，善於安静，如水之性，湛尔泉渟。水静则清明，心闲则了悟。渊，深静也，故云心善渊。
　　与善仁，                                                                                                 
　　疏：至人弘济，常以与人。善施之功，合乎仁行，如水润物，无心爱憎，故云与善仁。
　　言善信，
　　疏：上善之人，言必真实，弘化凡庶，善信不欺。如彼泉流，岂殊坎险，故云言善信。注云：行险而不失其信者，《周易》坎卦辞也。
　　政善治，
　　疏：政，正也。至人於事，动合无心，正容悟物，物因从正。正则自理，非善而何？如彼水性，洗涤群物，令其清静，故云政善治。
　　事善能，
　　疏：至人圆明，於物无碍，凡有运动，在事皆通。通则善能，是名照了。如彼水性，决之为川，壅之为池，浮舟涵虚，无所不为，是善能也。
　　动善时。
　　疏：至人之心，喻彼虚谷，方之镜像，物感斯应，如彼水性，春泮冬凝，与时消息，故云动善时。
　　夫惟不争，故无尤。
　　疏：尤，过也。至人善行，与物无伤，虚心曲全，未曾争竞，波流颓靡，委顺若斯，既不违逆於物，故无尤过之地矣。
　　持而盈之章第九
　　前章明至人善行柔弱故无尤，此章明凡俗溺情骄盈故有咎。首标持盈揣锐，示其难保。次云金玉富贵，戒此贪求。结以名遂身退，令忘功而不处也。
　　持而盈之，不如其已。
　　疏：持，执也。盈，满也。已，止也。言人心贪爱，求取无厌，执守保持，
　　使令盈满，积财为累，悔吝必生，故圣人戒云：不如休止。
　　揣而锐之，不可长保。
　　疏：揣，量度也。锐，铦利也。凡情滞溺，贪求荣利，故揣量前事，铦锐
　　欲心，鬼瞰人怨，坐招殃咎，故曰不可长保也。
　　金玉满堂，莫之能守。
　　疏：假使贪求不已，适令金玉满堂，象有齿而焚身，鸡畏牺而断尾，且失不贪之宝，坐贻政寇之忧，其以贾害，岂云能守？此复释持盈也。
　　富贵而骄，自遗其咎。
　　疏：遗，与也。富则人求之，故便欺物。贵则人下之，故好凌人。骄奢至而不期，殃咎来而谁与？因骄获咎，骄自心生，故云自遗尔。此复释揣锐也。
　　功成名遂身退，天之道。
　　疏：此举戒也。夫满则招损，谦便受益。惟彼天道，尚不常盈，故功成者隳，名遂者亏。欲#5求长保，未闻斯语。当须忘功与名，退身辞盛，如彼天道，不失盈虚，则无忧责矣。
　　载营魄章第十
　　前章明纵欲溺情骄盈故有咎，此章明养神爱气不杂则无疵。营魄已下至涤除，戒修身所以全德。爱人已下至明白，示德全可以为君。结以生之畜之，表玄功之被物也。
　　载营魄抱一，能无离乎？
　　疏：载，初也。营，护也。言人受生始化，但有虚象，魄然既生，则阳气充满虚魄。魄能运动，则谓之魂，如月之魄照日，则光生矣。故春秋子产曰：人生始化曰魄。既生魄，阳为魂，言人初载虚魄，当营护阳气，常使充满，则得生全。若动用不恒，消散阳气，则复成虚魄而死灭也。《庄子》曰：近死之心，莫使复阳。故令营护虚魄，使复阳全生，抱守淳一，不令染杂，无离身乎，则生全矣。此教养神也。
　　专气致柔，能如婴儿乎？
　　疏：专，专一也。气，冲和妙气也。人之受生，冲气为本，若染杂尘境，则冲气离散，神不固身，故戒令专一冲和，使致柔弱，能如婴儿，无所耽着乎。此教养气。
　　涤除玄览，能无疵乎？
　　疏：涤，洗也。除，理也。玄览，心照也。疵，病也。人之耽染，为起欲心，当须洗涤除理，使心照清净，爱欲不起，能令无疵病乎。此教涤心也。
　　爱民治国，能无为乎？
　　疏：爱民者，使之不暴卒，役之不伤性。理国者务农而重谷，事简而不烦，则人安其生，不言而化也。此无为也，能为之乎？
　　天门开阖，能为雌乎？
　　疏：修德可以为君，为君须承历数，即天门者，帝王历数所从出也。开谓受命，阖为废黜，天降宝命，以祚有道，能守雌柔，可享元吉。故云能为雌乎？又解云：《易》曰：一阖一辟谓之变，言圣人设教，应变无常，不以雄盛，而守雌牝，亦如天门开阖，亏盈而益谦也。
　　明白四达，能无知乎？
　　疏：帝王既受历数，临御万方，若能守雌静，则其德明白，如日之照四达天下，功被於物不以为功，所谓忘功若无知者，故云能无知乎？
　　生之畜之。
　　疏：下经云道生之，德畜之，此云生之畜之者，谓人君法道清静，令物得遂其生成，效德弘济，令物各尽其畜养，故云生之畜之。
　　生而不有，为而不恃，长而不宰，是谓玄德。
　　疏：物得遂生，圣忘功用。遂生则生理自足，忘功则功用常全。斯乃无私而成私，不宰而为真宰也。故生而不有者，令物各遂其生，君不以为己有也。为而不恃者，令物各得其动用，而不自负恃为己功也。长而不宰者，居万民之上，故云长，而不恃其功，故云不宰也。如是是谓深玄妙之德矣。
　　唐玄宗御制道德真经疏卷之一竟
　　#1『礼记』二字据敦煌卷子P.3592 补。
　　#2『虚应』二字原无，据敦煌卷子P.3592 补。
　　#3『无私』二字原无，据敦煌卷子P.3592补。
　　#4守：原作『中』，据敦煌卷子P.3592 改。
　　#5欲：原作『钦』，据敦煌卷子P.3592 改。
　　唐玄宗御制道德真经疏卷之二
　　三十辐章第十一
　　前章明养神爱气不杂则无疵，此章明利有用无相资而功立，故乾坤为太易之蕴，辕厢成用无之质，标车器以为喻，存利用以结成。
　　三十辐共一毂，当其无，有车之用。
　　疏：辐三十贯於一毂，明少者多之所宗也。当其空无，方有车之运用。明无者有之所利也。夫道者何？至无至一者也。故能鼓动众类，磅礡群材，适使万殊区分，成之者一象；众窍互作，鼓之者一响。则原天下之动用，本天下之生成，未始离於至一者也。且就车而轮，则辕厢有也，车中空无也，车中空无，乃可运用。若无辕厢之有，则空无之运用息矣。车中若不空无，则辕厢之类，皆为弃物。故乾坤成列，而易功着焉，万化流动，而道用彰。是以借粗有之用无，明至无之利有尔。
　　埏埴以为器，当其无，有器之用。
　　疏：埏，和也。埴，粘土也。注云陶匠者，《尚书》云：范土曰陶。匠范和粘土，烧成瓦器，亦取其中空虚，以用成受物也。
　　凿户牖以为室，当其无，有室之用。
　　疏：凿，穿也。门傍窗谓之牖。古者穴居，故《诗》云：陶复陶穴，谓穿凿穴中之土以覆其上，故云凿尔。后代圣人易之以宫室，取其室中空虚，所以人得居处。庄子曰：室无空虚，则妇姑勃蹊，谓争路也。《尔雅》云：宫谓之室。
　　故有之以为利，无之以为用。
　　疏：有之所利，利於用。用必资无，故有以无为利也。无之所用，用於体，体必资有，故无以有为利。注云形而上者曰道，形而下者曰器，《易》系辞文也。自无则称道，涉有则称器，欲明道用，必约形器，故首唯借喻於三翻，终欲用无於一致尔。
　　五色章第十二
　　前章明利有用无相资故功立，此章明染尘逐境驰骋则发狂。首标色声，戒伤当所以为病。次云畋猎，明逐欲所以焚和。结以圣人去取，示全真保性之要尔。
　　五色令人目盲，五音令人耳聋，五味令人口爽。
　　疏：色谓青黄赤白黑，音谓宫商角征羽，味谓酸咸甘苦辛。爽，差也。目视色，耳听声，口察味，伤当过分，则不能无损。故坐令形骸聋盲，爽差失味尔。又况耽滞世间声色诸法，不悟声色性空，岂惟形骸之有聋盲，此亦智之聋盲者尔。
　　驰骋畋猎，令人心发狂。
　　疏：此言耽声滞色之人，驰骋欲心，亦如畋猎，但求杀获，欲心奔盛，逐境如驰，静而观之，是心发狂病也。
　　难得之货，令人行妨。
　　疏：难得之货者，言人身以村器为货，难得之货者，则性分所无，求不可得。云不安本分，矫性妄求，既其乖失天然，所以妨伤道行。
　　是以圣人为腹不为目。
　　疏：腹者，含受而无分别。目者，妄视滞於色尘。无分别则全和，故为之。滞色尘则伤性，故不为也。
　　故去彼取此。
　　疏：彼目妄视，故去之。此腹含受，故取之。
　　宠辱章第十三
　　前章明染逐尘境驰骋则发狂，此章明宠辱若惊贵身故为患，首两句标宗以起问，次十句因问以明理，后四句贵爱不矜，假寄托以结成。
　　宠辱若惊，
　　疏：若，如也。言宠辱之惊相如也。夫操之则宠，舍之则辱，言人不能心齐荣辱，矜徇功名，执权既以为光宠，失势自伤於卑辱。光宠则矜恃，卑辱则惊嗟，故陈戒使其若惊，欲令齐其宠辱。
　　贵大患若身。
　　疏：贵，矜贵也。若亦如也。身者祸患之源，夫耽玩声色，矜竞荣华，皆为有身，遂成患本。即贵其身者，复何异乎贵大患矣？即身本是患，等无有异，未能无患，柢为有身。即此贵身同贵大患，若能无患，亦复亡身，是知患由贵生，身由患有，故云贵大患若身。
　　何谓宠辱？宠为下。
　　疏：前标宠辱若惊，恐人不晓，故设问云：何谓宠辱？还自答云：宠为下。所以明宠为下者，夫恃宠则骄盈，骄盈则生祸，因宠获祸，则宠为辱本，故知宠为下。
　　得之若惊，失之若惊，是谓宠辱若惊。
　　疏：得则为宠，失则为辱，若惊者，故宠辱循环，故宠为辱本。世间众生，得宠则欣喜，得辱则惊惧，故圣人戒之，祸福循环，譬之纠缠，宠辱无定，岂可独惊？辱来既惊其祸患，宠至亦惊其骄逸，其惊相若，故云是谓宠辱若惊。
　　何谓贵大患若身？
　　疏：恐人不晓，设问以明。
　　吾所以有大患者，为吾有身。
　　疏：吾所以有大患者，为吾执有身相，好荣恶辱，辫是与非，不得则大忧以惧，心神内竭於贪欲，形骸外因於奔竞，葡然疲役，非患而何？
　　及吾无身，吾有何患？
　　疏：无身者，谓能体了身相虚幻，本非真实，即当坐忘遗照，隳体黜聪，同大通之无主，均委和之非我，自然荣辱之途泯，爱恶之心息，所谓帝之悬解，复何计於大患乎？故云及吾无身，吾有何患？注云委和者，庄子丞答舜云：身非汝有，是天地之委和。
　　故贵以身为天下者，若可寄天下。爱以身为天下者，若可托天下。
　　疏：言人君有自矜贵其身以为天下之主者，贵身则凌人，人故不附，可暂寄尔。若自爱其身以为天下之主者，爱身则慈人，人则乐推，故可托身於万人之上，长为之主。然此章首标惊宠辱，终以寄托者，欲明惊宠辱不若忘宠辱，有贵爱不若忘贵爱，托天下不若忘天下，故又云有大患为吾有身，惊宠辱未能物我都忘，则百虑一致，矜有则万殊争长，故忘宠辱则无所复惊，忘身则无为患本，忘天下则无寄托之迹，然后上有太上之君，下有下知之臣，无为无不为，不德而有德矣。
　　视之不见章第十四
　　前章明贵身为患，令兼忘而不有，此章明妙本无象，故在用而皆通。首三句言不可求之声色，次六句明寻责必归於无物，又五句示妙用之难测，后四句结引古以证今。
　　视之不见名曰夷，听之不闻名曰希，传之不得名曰微。
　　疏：此明道也。夫视之者，以色求道，听之者，以声求道，搏之者，以形求道。道非色声形法，故求竟不得，以不得故，欲谓之无，乃於无色之中，能应众色，无声之中，能和众声，无形之中，能状众形，是无色之色，无声之声，无形之形，故谓之希微夷。希微夷者，谓明道而非道也。夷，平易也。希者，声之微妙也。传，执持也。
　　此三者不可致诘，故混而为一。
　　疏：三者，夷也、希也、微也。致，得也。诘，责也。混，同也。妙本微妙精一，难名色声形法，焉得诘责？欲以色声形诘，但得希微尔。谓三也，三者假名，欲明道用，道非色声形等，则混为一矣。
　　其上不皦，其下不昧。
　　疏：皦，明也。昧，暗也。夫形质之物，皆有定方，在上者则明，在下者则暗，唯妙本惚恍不可定名，则在上亦不明，在下亦不昧，而能上能下，能明能暗，非天下之至赜，其孰能与於此乎？
　　绳绳不可名，复归於无物。
　　疏：绳绳者，运动不绝之意也。妙本生化，运动无穷，生物之功，强名不得，物物而不物，生生而不生，寻责则妙本湛然，未曾有物，故云复归於无物也。
　　是谓无状之状，无物之象，是谓惚恍。
　　疏：状，形状也。象，物象也。言妙本混成，本无形质，而万化资禀，品物流形，斯可谓有无状之形状，有无物之物象，不可名之为有，亦不可格之於无，无有难名，故谓之惚恍。
　　迎之不见其首，随之不见其后。
　　疏：至精无形，至大不可围，故迎之者不见其首，随之者不见其后。无首则无始，无后即无终，无始无终，故非随迎所得也。
　　执古之道，以御今之有。
　　疏：此明古先帝王常以无为道化，以化於人，故戒今能执守古之所行无为之教，以御理今之有为之事，则不言而化矣。
　　能知古始，是谓道纪。
　　疏：前云执古之道，将引之使行。此云能知古始，明道行必化。故重云帝王能知古始，无为而理，当抱守淳朴，爰清爰静者，是知无为之理，是道之纲纪也。
　　古之善为士章第十五
　　前章明妙本无象，则在用而皆通，此章明玄通之人，常不盈而能弊。首标古之五句，明善为所以微妙。次云豫若七句，示德容所以难明。孰能下两句，表进修之徐生。保此下终篇，结证成而不滞。
　　古之善为士者，微妙玄通，深不可识。
　　疏：古，昔也。士，事也，言古昔之人善以道事者，精微要妙，玄寂通达，体道了言，涣然无滞，而其宇量深邃，不可识知。
　　夫惟不可识，故强为之容：
　　疏：夫惟善士，虽正容可以悟物，而宇泰发於天光，德量难窥，故强为容状，且求委顺之迹，将以引化凡愚。
　　豫兮若冬涉川，
　　疏：豫，闲豫也。若，如也。川喻代间爱欲，所以陷溺众生，善士虽处代问，不为爱欲所染，如冬涉川，故多闲豫。冬涉川所以闲豫者，冬冰坚壮，无坠陷之忧尔。
　　犹若畏四邻，
　　疏：犹豫，疑难也。夫善士无爱欲，故多闲豫，及观其行事举动施为，恐不合道，故多疑难。如今之人，有事畏四邻知，而加戒慎。
　　俨若客，涣若冰将释。
　　疏：善士於爱欲无所造作，如客对主人，但俨然肃敬尔，虽於爱欲如客对主人，而为善之行，不凝滞於物，泱然若春冰之散释，无留碍尔。
　　敦兮其若朴，
　　疏：敦，敦厚也。朴，质朴也。言虽不凝滞於物，而绝浮竞，其德行敦厚，若质朴无所分别。
　　旷兮其若谷，
　　疏：旷，宽也。言善士怀道抱德，宇量旷然宽大，於物悉能含受，如彼虚谷，无不包容。
　　浑兮其若浊。
　　疏：善士心照清静，而能容物，和同光尘，不自殊异，浑然如浊，物莫能知。
　　孰能浊以静之，徐清？
　　疏：因上文云若浊，便举水之澄清，以况善士之心无染，则自然静止。孰能於世间爱欲混浊之中，而以清静道性而静止之，令爱欲不起，亦如水浊而澄静之，令徐徐自清乎？孰，谁也。
　　孰能安以久，动之徐生？
　　疏：此教於法无滞也。谁能以清静之性静止爱欲，如水之性。已得徐清，若便安於此清，而久滞，滞则非悟，未名了出，当须更求胜法，运动增修。为道既损之而又损，按行亦次来而次灭，则清静之性，不滞於法，而徐动出也。生犹动出尔。
　　保此道者，不欲盈。
　　疏：滞法安清，是名盈满，故云若欲保全此徐清徐生之道，当须无所染着，得无所得，令复滞清求生，是伤盈满，则妨道行，故云不欲。
　　夫惟不盈，故能弊，不新成。
　　疏：夫能无所凝滞，以至无为，於法无住，不盈满者，常以新证之法为弊薄，更求胜法，不以为新成，而便滞着矣。
　　致虚极章第十六
　　前章明玄通之士常保道而不盈，此章明守静之人必归根而复命。复命为知常之要，守静是致虚之由，文相次以转，明理同归於道用，故知常则明了，行道乃久长。
　　致虚极，守静笃。
　　疏：虚极者，妙本也。言人受生皆禀虚极妙本，是谓真性。及受形之后，六根爱染，五欲奔驰，则真性离散，失妙本矣。今欲令虚极妙本必自致於身者，当须守此雌静，笃厚性情而绝欲，无为无狭而不厌，则虚极妙本自致於身。亦由水之流湿，火之就燥矣。致者，令必自来，如春秋致师之义尔。
　　万物并作，吾以观其复。
　　疏：此明守静笃必致虚极之意。夫万物万形，动作不同，及观其归复，常在於本，《易》曰：雷在地中，复。复者，反本之谓也。故静则归复，动则失本也。
　　夫物芸芸，各复归其根。
　　疏：此举喻明观复之意也。根者，本所受气而生也。今观万物，花叶芸芸，及其生性，皆复归於其根而更生，虚极妙本，人所禀而生也。今观情欲熙熙，能守静致虚，则正性归复命元而长久矣。本作云云者，如注释之。
　　归根曰静，静曰复命。
　　疏：物归根则安静，人守静则致虚。木之禀生者根，归，根故复命。人之禀生者妙本，今能守静致虚，可谓归复所禀之性命也。
　　复命曰常，知常曰明。不知常，妄作凶。
　　疏：能守雌静笃厚，以致虚极妙本，
　　致虚则复命，可谓得常矣。能知守常，是曰明了。失常妄作，可谓无常。不常其德，穷凶必矣。注云不恒其德，或承之羞者，《易》恒卦文也。
　　知常容，
　　疏：知常曰明，明则鉴物，物来必应，无不含容，故曰知常容。
　　容乃公，公乃王，
　　疏：能含容应物，乃公正无私，无私则天下归往，是谓王矣。
　　王乃天，天乃道，
　　疏：惟天为大，唯王则之，其德同天而无不覆，故云王乃天。王德如天，则无为而理，道化乃行，故云乃道。
　　道乃久，殁身不殆。
　　疏：言守静政虚，归根复命，其德如此，可以为王。王德合天，能行其道，道行则久享福祚，天下之人就之如日，戴之如天，泽之如雨，望之如春，则终殁其身，复何危殆之事？故云殁身不殆。
　　太上下知章第十七
　　此章上论淳古之风，下逮浇漓之俗，欲明失道之渐，将辩致弊之由，故前章明守静则致虚，此章示无为则复朴，朴散则亲誉遂作，无为则谓我自然，庶夫道化之君，专此不言之教。
　　太上，下知有之。
　　疏：太上者，淳古之君也。谓为太上者，尊之也。言太上之君处无为之事，行不言之教，臣下但知上有君，尊之如天，大而在上，被四时生育之美，不知何以称其德，故云下知有之。
　　其次，亲之誉之。
　　疏：太上之君殁，黄帝尧舜氏作，施教行善，仁及百姓，故亲之。柔弱致平，功高天下，故誉之。亲誉生前人之迹，矫徇为后代之患，故《庄子》曰：吾语汝！大乱之本，必生尧舜之间。何也？以其迹存乎千载之后故尔。
　　其次，畏之侮之。
　　疏：黄帝尧舜氏殁，下及三王五霸，浸以凌迟，严刑峻制，故畏之。明不能察，故侮之。下议罪而求功，上赏奸而生诈，相蒙若此，可谓寒心。
　　信不足，有不信。
　　疏：此复释畏之也。百姓畏君之刑法，侮君之教令者，皆为君信不足於下，故令下有此不信之人尔。
　　犹其贵言。
　　疏：此复释亲之誉之也。百姓所以亲爱君之善行，称誉君之功业者，由君有德教之言，故贵重君言而称誉之尔。古犹字与由字通用。
　　功成事遂，百姓皆谓我自然。
　　疏：此复释太上下知也。夫淳朴不残，孰为牺樽？道德公行，亲誉焉设？故太上之世，下忘帝力，适令功成事遂，百姓皆以为自然合尔，不知所以亲誉报施也。
　　大道废章第十八
　　前章明步骤，殊时道存，故淳朴不散。此章明风俗，颓弊失道，则仁义遂行。秃施髢而病求医，虽云由愈，数米炊而简发栉，何其伤性，故直举八句，将以明其极弊，冀还返於淳古也。
　　大道废，有仁义。
　　疏：大道废者，代俗浇漓，人人浮竞，玄晏之风斯泯，穆清之化不存，失至道无为之事，故云废也。废则有兼爱之仁，裁非之义，踧足薛於其间矣。故庄子曰：道隐於小成。小成谓仁义等，各自其成，不能大通，故谓之小成尔。
　　智慧出，有大伪。
　　疏：智慧出者，谓后代之人役用智慧，立法以检俗，制典以诂奸。恐其不信，作符玺以信之。恐其不平，为斗斛以量之。而不仁之人兼盗符玺，并窃斗斛。则夫智慧之作法，适足侈大其诈伪，故云有大伪矣。
　　六亲不和，有孝慈。
　　疏：六亲者，父子兄弟夫妇也。夫大同之俗，无自私之亲，及乎上下不和，怨恩私起，则有扇枕温席，人谓之孝。出复入顾，人谓之慈。被慈孝之名，有自矜之色，殊不知大道之代，天下为家，上承下绥，自然之分足。视人犹己，不独亲其亲，则天下之人皆可孝也。人亦视之犹己，不独子其子，则天下之人，皆可慈也。则孝慈之名，复何所施乎？
　　国家昏乱，有忠臣。
　　疏：忠者，人臣之职分，而云有忠臣者何？由人主失御臣之道，令佞主之人获进，亲君於昏暗，使生祸乱，则有见危致命，蒙死难以匡社稷，而获忠臣之名。若夫道化大行，无为清静，圣皇多士，尽是夔龙，彝伦攸序，无非作乂 ，然后忠孝之名息，淳朴之道兴，则於忠臣孝子何有？此四者颓弊之极也，焉得不返之於淳朴乎？
　　唐玄宗御制道德真经疏卷之二竟
　　唐玄宗御制道德真经疏卷之三
　　绝圣章第十九
　　前章明风俗颓弊，失道而仁义遂行。此章明绝弃多门，还淳则盗贼无有。首六句且绝矜徇之迹！次三句将明立教之方，后四句示行门之由趣尔。
　　绝圣弃智，民利百倍。
　　疏：圣者，有为制作之圣。智者，凡俗矜徇之智。制作之圣则有迹，矜徇之智则非真。失真是生巧伪，逐迹坐令丧本，故皆绝弃之而令其淳朴。天和既畅，矜徇不行，是人有百倍之利也。
　　绝仁弃义，民复孝慈。
　　疏：前章云大道废，有仁义，此云绝仁弃义，民复孝慈者，明大道之世，所谓玄同，民无私亲，悉皆慈孝，故理至则迹灭，事当而名去。今六纪废绝则孝慈名彰，若绝兼爱之仁，弃裁非之义，江湖无濡沬之进，慈孝有自然之素，故民复於大孝慈矣。
　　绝巧弃利，盗贼无有。
　　疏：绝巧者，绝雕琢非法淫过之巧。弃利者，弃徇财兼并乾没之利。夫盗贼者生於羡欲不足，令绝巧则人不争，弃利则人自足，复谁为盗贼乎？故云无有。
　　此三者以为文不足，故令有所属。
　　疏：三者，谓绝圣弃智一也，绝仁弃义二也，绝巧弃利三也。此三者且令绝弃，未有修行，故以为此三者於文不足以垂教，更令有所属着，在下文见素等是也。
　　见素抱朴，少私寡欲。
　　疏：欲求绝圣弃智，则常见真素。欲求绝仁弃义，则怀抱质朴。欲求绝巧弃利，则当少私寡欲。三绝虽於文不足四，行则修身有余，将欲禁绝於中心，故必取资於内行尔。
　　绝学无忧章第二十
　　前章明绝弃多门还淳，则盗贼无有，此章明畏除俗学若昏，故独异於人。首一句标门以示绝，次七句举喻以明理，又一十七句格凡圣以对辩，后两句论独行以结成。
　　绝学无忧。
　　疏：绝学者，绝有为俗学也。夫人之禀生，必有真素。越分求学，伤性则多。若令都绝不为，是使物无修习，今明乃绝有为过分之学，即庄子所谓俗学，以求复其初者，若分内之学，因性之为，上士勤行，未为不绝也。故曰绝学无。
　　唯之与阿，相去几何？善之与恶，相去何若？
　　疏：唯，恭应也。《周礼》曰：先生召，无诺唯而起。阿，慢应也。《汉书》曰：不谁何绾？谓何问也。此举喻也，唯之与阿，同出於口，唯恭则善，阿慢则恶，学之不绝，只在於心。绝之则无忧，不绝则生患。同出於口，故云相去几何？只在於心，故去相去何若？若能了学无学，学相皆空，於知忘知，不生分别，则唯阿齐致，善恶两忘也。
　　人之所畏，不可不畏。
　　疏：人之所畏者，畏慢与恶也。夫慢则为过，恶则被嫌。被嫌则人所弃薄，为过则物多尤怨。以况有为俗学，增长是非，若不畏而绝之，是皆违分伤性，故不可畏而绝之也。
　　荒兮其未央哉。
　　疏：荒，废也。慢恶为过，俗学失真，是皆可畏，故当绝弃。若不绝而弃之，则正性荒废，其未有央止之时。《诗》曰：夜未央，言更漏尚多也。此云其未央，言俗学伤性无息止期，故前途尚多，云未央也。
　　众人熙熙，如享太牢，如登春台。
　　疏：熙熙者，情欲摇动之貌。此明不畏绝俗学之人。夫俗学有为，动生情欲，熙熙逐境，役役终身，如馁夫之临享太牢，恣贪滋味。冶容之春台登望，动生爱着。太牢者，牛羊豕也。春台所以为爱着者，谓其卉木滋荣，禽鸟鸣匹，阳和陶然，易淫荡也。故《邠诗》云：春日迟迟，采蘩祁祁，汝心伤悲，迨及公子同归也。
　　我独怕兮其未兆，如婴儿之未孩。
　　疏：我，老君自称，言我畏绝俗学，抱道含和，独能怕然安静，於彼世间有为之事，情欲等法，略无形兆。如彼婴儿，未能孩笑，无分别也。孩者，别人之意。《庄子》曰：不至於孩而始谁。
　　乘乘兮若无所归。
　　疏：乘乘，运动之貌也。众人动生耽着，常有执求，故若有所归往。我本无心，怕然安静，乘流则逝，值坎而止。若彼行道之人，无所归趣，不汲汲也。
　　众人皆有余，而我独若遗。
　　疏：众人俗学耽着，矜夸巧智，是法皆执，自为有余。我独损之，未尝凝滞，心无爱染，故若遗忘也。
　　我愚人之心也哉，纯纯兮。
　　疏：言我於诸法中，体了无着，故若遗忘，岂如愚人之心也？但我心纯纯，质朴无爱欲，故若遗尔。
　　俗人昭昭，我独若昏。俗人察察，我独闷闷。
　　疏：昭昭，自矜衒巧智也。若昏者若昏昧无所分别也。察察者，施教立法以绳下也。闷闷者，无心宽大之意也。所以昭昭矜衒，察察施教者，皆由不绝俗学与有为，故圣人畏绝，若昏默也。
　　忽若晦寂兮，似无所止。
　　疏：绝学之人，忽忽无心，常苦昏昧，而心寂然，曾不爱染，於法无往，故似无所止着尔。
　　众人皆有以，我独顽似鄙。
　　疏：凡俗之人，不畏俗学，所以耽滞逐境，未曾休息。我於世间，独无分别，有似鄙陋。顽者，无分别也。鄙者，陋不足也。而心实了悟，故云似尔。自众人熙熙下，皆对明也。
　　我独异於人，而贵求食於母。
　　疏：此两句，结成也。我独异於人者，异於不绝俗学之凡人也。即上对明诸法，与凡人异。凡人爱染有为，我独遗忘情欲。凡人於诸法分别，我独等无是非。故云异於人。而贵求食於母者，老君戒人守朴全和，少私寡欲，绝视听之耽着，杜声名之奔竞。令如婴儿，但求食於母尔，故云而贵求食於母。
　　孔德之容章第二十一
　　前章明畏绝俗学若昏，故独异於人。此章明一从顺至道甚真，则能阅众甫。首标孔德两句，明德人之顺道。次道之为物下十句，畅妙本一之精。自古下五句辩应用之名，结生成之德尔。
　　孔德之容：唯道是很。
　　疏：孔，甚也。从，顺也。容，容状也。欲明行人所以顺合至道，故云甚有德人之容状若何？言甚有德人之容状，唯虚极之道是顺尔。
　　道之为物，惟恍惟惚。
　　疏：此明虚极妙本为物形状，即孔德所从之道也。虚极妙本，强名曰道。道之为物，其运动形状若何？言此妙本不有不无，难为名称，欲谓之有，则寂然无象。欲为之无，则湛似或存。无有难名，故谓之为恍惚尔。
　　惚兮恍兮，其中有象。
　　疏：此明降生本迹也。惚，无也。恍，有也。兆见曰象。妙本无物，故谓之惚。生化有形，故谓之恍。斯则自无而降有，其中兆见一切物象，从本而降迹也。
　　恍兮惚兮，其中有物。
　　疏：物者，即上道之为物，谓妙本也。妙本降生，兆见众象，修性反德，则复归无物。无物即道也。言人修性反德，不离妙本，自有归无，还冥至道，故云其中有物，言有妙物也。此摄迹以归本也。
　　窈兮冥兮，其中有精。
　　疏：窈冥，深昧也。虚极降生，修性反本，摄迹归本，妙物或存，窈冥深昧，不可量测，含孕变化，中有至精，故云其中有精也。
　　其精甚真，其中有信。
　　疏：至道妙物，既本非假杂，变化至精，故其精甚真。生成之功，遍被群有，物感必应，曾不差违，故云其中有信。
　　自古及今，其名不去，以阅众甫。
　　疏：阅，度阅也。甫，本始也。言道德生成之功，窈冥真精之信，始终无极，今古不渝，故物得道用之名，天清地宁之类，自古至今，常不去也。故注云：生成之用，既今古是同，应用之名，故古今不去也。以此精真之信，度阅万物本始，令各遂其生成之用尔。
　　吾何以知众甫之然哉？以此。
　　疏：又详云吾何知万物本始皆禀於道，道必度阅之，令达其生成用然哉？答云：以此甚精甚信，凡今万物皆禀生成，故知之尔。
　　曲则全章第二十二
　　前章明从顺至道甚真，故能阅众甫，此章明抱一为式不争，则所谓曲全者六句示诚全之行，是以下两句标圣行，以明次四句覆释曲全至弊新，夫唯下结不争必全而归尔。
　　曲则全，
　　疏：曲者，委曲从顺者也。言人能委曲从顺，不与物忤，则可以全身，故云曲则全。
　　枉则直，
　　疏：枉者，受屈於物。直者，可以正曲也。《春秋》曰：正曲为直，言人虽不与物忤，若物来枉己，己能受屈，彼必惭惧而自修整，则是己之直可以正曲，故云枉则直。
　　洼则盈，
　　疏：洼，坳下。盈，满也。此喻说也。夫地之助下，水铃流满。人守撝谦，德便光大。能曲能枉，坳下也；则全则直，满盈也。故云洼则盈。
　　弊则新。
　　疏：弊，薄恶之谓也。曲枉洼等，皆自处弊薄也。能处弊薄，人必推先，故其德行日新矣，故曰弊则新。
　　少则得，多则惑。是以圣人抱一，为天下式。
　　疏：夫少自取者，则无失，故云得。多自与者，人必争，故云惑。修身既尔，修道亦然，当须抱守淳一，自全真素。若欲广求异门，则招乱惑，故亡羊必因歧路，丧生谅在多方。是以圣人抱一不离，可为天下法式矣。式，法也。
　　不自见故明，
　　疏：此覆释曲则全也。言人能不自见其美，尝委顺於物，其全德日益明白也，故云故明。
　　不自是故彰，
　　疏：此覆释枉则直也。言人能为物受枉，不自申说，以为己是，是必无尤。故其直自彰着也，故云故彰。
　　不自伐故有功，
　　疏：此覆释洼则盈也。言人不自伐取，尝为谦让，则人不与竞，其功归己。如地坳下，水必盈焉。故云故有功。
　　不自矜故长。
　　疏：此覆释弊则新也。言人能守弊薄，不自矜炫，则人必推敬，善行益长，故云故长。
　　夫唯不争，故天下莫能与之争。
　　疏：夫唯曲全等行，皆是委顺不争，柔弱既胜於刚强，谦虚自归於枉直，则天下人物谁能与争乎？故云莫能与之争。
　　古之所谓曲则全者，岂虚言哉？诚全而归之。
　　疏：此引古以结曲全也。言自古有此曲全之言，岂虚有此言而无实者哉？若能曲顺不逆者，信有全理，归之於己尔，故云诚全而归之。诚，信也。
　　希言自然章第二十三
　　前章明抱一为式不争，故所谓曲全，此章明契道忘言执滞，则自同於失。首一句标宗以明理，次五句举喻以申教。故从事下，广理喻以结成。
　　希言自然。
　　疏：此明言教不可执滞。希言者，忘言也。夫言者在乎悟道#1，悟道则忘言，不可都忘，要其诠理，但自然之理，不当有与不有，希言之义，亦不定言，故以希言之言，用显自然之理，故云希尔。若能因彼言教，悟证精微，不滞荃蹄，则合於自然矣。故云希言自然。
　　飘风不终朝，骤雨不终日。
　　疏：飘风，狂疾之风也。骤雨，暴急之雨也。夫风者所以散物，雨者所以润物，若狂疾暴急，则害物而不久。以况言教所以诠理，若执言滞教，则无由悟了，必失道而生迷。故风雨不可飘骤，言教不可执滞也。欲明忘言，即合自然，故举飘风骤雨之喻尔。
　　孰为此者？天地。天地尚不能久，而况於人乎？
　　疏：孰，谁也。设问云：谁为此飘风骤雨者？答云：天地。天地至大，欲为狂暴，尚不能久，况於凡人执滞言教，而为卒暴，不能虚忘，渐致造极，欲求了悟，其可得乎？
　　故从事於道者，
　　疏：从者，顺也。虚极至道，冲用无方，在物则通，未尝凝滞，故凡人欲体斯妙道而顺事#2者，不当有所执滞尔，故云从事於道。
　　道者同於道，
　　疏：顺同於道之人，故谓之道者，谓能顺事於道，则不凝滞，悟了言教，一无封执，可与道同，故云同於道尔。
　　德者同於德，
　　疏：德者，道用之名也，谓其功用被物，物有所得，故谓之德尔。谓体悟之人，顺事於道，岂唯自能了出，抑亦功济苍生。苍生被其德，德者忘其功，凡所施为，同於道用，故云德者同於德尔。
　　失者同於失。
　　疏：失者，谓执滞言教而失道也。夫言教者，道理之筌蹄也，有筌蹄者，乃得鱼兔，今滞守筌蹄，则失鱼兔矣。执滞言教，则失妙理矣。失理则无由得道，是自同於失也。故云失者同於失。
　　同於道者，道亦得之。同於德者，德亦得之。同於失者，失亦得之。
　　疏：此明气同则应也，故虎啸风生，鹤鸣子和。性殊则肝胆楚越，道合则夷夏同人。以类相从，物无违者，故同道则道应，同失则失来。犹方诸挹月而水流，阳燧照日而火就尔。故云同於道者，道亦得之。
　　信不足，有不信。
　　疏：言人之所以不能体了，证理忘言，谓於信悟不足而生惑滞，既生惑滞，则执言求悟。执言求悟，则却生迷倒，是有不信应之也。故云有不信也。
　　跂者不立章第二十四
　　前章明理契言忘执滞，则同於失者，此章明自见自是矜伐，故物或恶之。首两句举喻示难求，次四句明虽求亦不得。其於道下，将申戒劝令，有道之人不处。
　　跂者不立，跨者不行。
　　疏：跂，举踵而望也。跨，以跨挟物也。此举喻也。夫延颈举踵，欲求远望，翘跂则危，故不可立。以跨挟物，物必为碍，必不可行，亦如众生，自见自是等也。故跂者不立，跨则不行，自见则不明，自是则不彰，断可知矣。
　　自见者不明，
　　疏：夫自见之人，失於殷鉴，露才扬己，欲以自明，殊不知动则见尤，物无与者，己之事业，终於昧然，故云自见者不明。
　　自是者不彰，
　　疏：言人不能曲全而自以为是，且欲大夸诸己，而以出众为心，求彰名迹，以自光大，直为怨府，人所不堪，众毁日闻，故难彰着。故云自是者不彰力
　　自伐者无功，
　　疏：夫谦者德之柄，让者礼之文，苟失斯道，无从而可，况自专固伐取，欲以求功，不让则争，功斯滥矣。故云自伐者无功。
　　自矜者不长。
　　疏：盛德若愚，昔贤通议。矜衒名器丑行，则多人所鄙薄，坐招嗤诮，自矜虽欲求益，胥怨物不推长，故云自矜不长。
　　其於道也，曰余食赘行。
　　疏：余食者，残余之食。赘行者，疣赘之行也。残余，食之秽，疣赘，身之病。以此向见自是等行，其於道而论之，如残余疣赘，人所共恶也。谓之赘行者，为自见自是等为德行之疣赘，故云赘行。《春秋》曰：人将不食吾余。《庄子》曰：附疣悬赘，出乎形而侈於性。
　　物或恶之，故有道者不处。
　　疏：此自见自是等，既若余食赘行，凡物尚或恶之而不为，故有道之君子不处身於此事矣。四
　　有物混成章第二十五
　　前章明自见自是於道为余食赘行，末云有道不处。此章明曰大三逝赞道，乃先天混成，终令法道自然。首标有物混成六句，将明妙本之绝趣，物被其功。次云吾不知下六句，欲表强名之由绪，名亦不可得。故道下六句，示知四大之生育，申戒人君之法。下至终篇，教以法道自然，无为清净耳。
　　有物混成，先天地生。
　　疏：有物者，妙物也，即虚极妙本也。将欲申明强名，所由不可，即此道，故云有物尔。言此妙物混然而成，含孕众象，寻其生化，乃在天地之先，故云先天地生尔。
　　寂兮寥兮，独立而不改，周行而不殆，
　　疏：寂寥者，叹有物之体寂寥虚静，妙本湛然，故独立而不移改，物感必应，应用无心，遍於群有，故周行而不危殆。
　　可以为天下母。
　　疏：妙本生化，遍於群有，群有之物，无非匠成万物，彼其茂养之德，故可以为天下母尔。母以茂养为义也。
　　吾不知其名，字之曰道，强为之名曰大。
　　疏：字者表其德，右者定其体。老君云妙本生化，冲用莫穷，寂寥虚静，不可定其形状。先天地生，难以言其氏族。故吾不知其名，但见其大通於物，将欲表其本然之德，故字之曰道。见其包含无外，将欲定其至无之体，故强名曰大。凡物先名而后字者，以其自小而成大，以道先字而后名者，是以从本而降迹尔。
　　大曰逝，逝曰远，远曰返。
　　疏：夫滞於一方者，非天下之至通也。故天职生覆而不能形载，地职形载而不能生覆，唯妙本之用，用无定方，虽则强名曰大，而复不离於大。自大而求之，则逝而往矣。自往而求之，则远不及矣。自远而求之，则复返在人身心，故曰远曰返。庄子曰：夫道於大不终，於细不遗。
　　故道大，天大，地大，王亦大。
　　疏：因强名曰大，而举所以次大者，故天能颠玄在上，垂覆万物，地能宁静於下，厚载万物，王能清静无为，而化万物，此三大也，吾道一以贯之矣。
　　域中有四大，而王居其一焉。
　　疏：域中者，限域也。今玄域中之大道，不只在域中，若云约所见而言，则天地自为限域，道亦不在域中矣。夫惟寄语以申玄理，亦不必曲生异义，存文以防疑难，众说皆未尽通。今明域者，名也，以名为体，以为物无名外之体，故曰域中。若举道则道在其中矣，举天名则天无遗体矣，故云域中。即有名之中，有此四大。云而王居其一者，王为人灵之首，有道则万物被其德，无道则天地蒙其害，故特标而王居一，欲令法道自然。
　　人法地，地法天，天法道，道法自然。
　　疏：人谓王者也，所以云人者，谓人能法天地生成，法道清静，则天下归往，是以为王。若不然则物无听归往，故称人以戒尔。为王者当去地安静，因其安静，又当法天生化，功被物矣。又当法道清静无为，忘功於物，令物自化。人君能尔，即合道法自然，言道之为法自然，非复仿法#3自然也。若如惑者之难，以道法效於自然，是则域中有五大，非四大也。又引《西升经》云：虚无生自然，自然生道，则以道为虚无之孙，自然之子。妄生先后之义，以定尊卑之目，塞源拔本，倒置何深？且尝试论曰：虚无者，妙本之体，体非有物，故曰虚无。自然者，妙本之性，性非造作，故曰自然。道者，妙本之功用，所谓强名，无非通生，故谓之道。幻体用名，即谓之虚无。自然道尔，寻其所以，即一妙本，复何所相仿法乎？则知惑者之难，不诣夫玄键矣。
　　重为轻根章第二十六
　　前章举域中称大，终令法道自然，此章明重静为君，以戒身轻天下。首两句标宗以示义，次两句举喻以即明。又四句伤人君之失道，末两句述轻躁以为戒。
　　重为轻根，静为躁君。
　　疏：根，本也。草木花叶之花叶轻，花叶禀根蒂而生，则根蒂躁，既重为本，故曰重为轻根。夫重则静，轻则躁，躁则静轻者根，则静为躁者君矣。是知重有制轻之功，静有持躁之力，故权重则属鼻之绩斯举，心静则朵颐之求自息。
　　是以君子终日行，
　　疏：君子者，谓人主也，言其志可以君人子物，故云君子。辎，屏车也。重者是轻者原也，此举喻也。言人君常守重静，犹如所为之不离辎重。行者若失辎重，则无所取给，必遭冻馁。人君若好轻躁，则臣下离散，必生祸患，故云终日行不离辎重。
　　虽有荣观，燕处超然。
　　疏：夫人君好重静，则百姓不烦劳，若登高台，泛深池，撞钟舞女，以为荣观，则人力凋尽，乱亡斯作。故戒云虽有荣观，当须燕尔安处，超然远离而不顾也。
　　奈何万乘之主，而以身轻天下？
　　疏：天子提封百万井，出赋六十四万井，出戎马百万匹，兵车万乘，故云万乘之主。奈何者，伤叹之辞也。天下者，大宝之位也。夫万乘之主，四海必同，当令子孙．千亿，本枝百代。善建则无为偃化，善抱则有截归仁，奈何承此重器，耽乐是从，以身充欲，沦胥以败？是以一身之欲，而轻大宝之位，甚可伤叹，故曰奈何。
　　轻则失臣，躁则失君。
　　疏：夫君多轻易必烦扰，烦扰则人散，谁与为臣？故云轻则失臣，此戒人君也。为人臣者，当量能受爵，无速官谤。若矫迹干禄，饰诈祈荣，躁求若斯，祸败寻至，坐招窜殛，焉得事君？故云躁则失君，此申戒人臣也。
　　唐玄宗御制道德真经疏卷之三竟
　　#1从『在乎悟道』到下文『用显自然之理』一节，敦煌卷子P.2823 作『在理执滞，非悟教之人，理必因言都忘，失求悟之渐，则明因言以诠理，不可都忘，悟理则言忘』。
　　#2事：原文无，据敦煌卷子P.2823 补。
　　#3法：原文无，据敦煌卷子S.4365 补。
　　唐玄宗御制道德真经疏卷之四
　　善行无辙迹章第二十七
　　前章明重静为君，以戒身轻天下，此章明行言无滞，欲令常善救人。守重静，理在无为。善行言，贵乎忘遣。首标五善之行，次明善救之慈，故善下畅兼忘之训，虽知下结妙要之旨尔。
　　善行无辙迹，
　　疏：此明法性清净也。行谓修行也。法性清净，是曰重玄。虽藉勤行，必须无着，次来次灭，虽行无行，相与道合，故云善行。能如此，则空有一齐，境心俱净，欲求辙迹，不亦难乎？故云善行无辙迹。
　　善言无瑕谪。
　　疏：此明善行之人不滞言教也。瑕，病也。谪，责也。言谓教也。夫善行无边，则能了言教，不为执滞，於言忘言，是善言也。能如此，遗象存意，理照言忘，於彼言教，一无病责，故云善言无瑕谪。
　　善计者，不用筹算。
　　疏：此明言教无滞，则不异门也。夫执言滞行，辩是与非，适令巧历亦不能计。若能了诸法皆方便门，究竟清净，不生他见，则无劳筹策算数，自能深入一乘。善计若斯，何劳筹算？故云善计者不用筹算。
　　善闭者，无关楗而不可开。
　　疏：此明不计异门，则欲心自闭也。横曰关，竖曰楗。夫善行善闭，不耽不滞，则心照清净，境尘不起，故云善闭虽无关楗，其可开乎？故云善闭无关楗而不可开。
　　善结者，无绳约而不可解。
　　疏：此明善闭之人，心与道合也。结，系也。绳，索也。约，束也。解，散也。夫坐忘遗照，深契道源於诸法中，尽能不滞系心於此，故云善结。夫用绳约者，绳散则约解，以道结者，心静则道冥，适使万缘尽兴，终能一无所染，虽无绳索约束，岂可解而散乎？故云善结无绳约而不可解。
　　是以圣人常善救人，故无弃人。
　　疏：是以者，引下以明上也。言圣人心虽凝寂，教则流通，故常用善能以救人，必令释然而达解，大慈平等，无所偏隔，几是於人，尽皆善诱，故云常善救人，故无弃人。
　　常善救物，故无弃物。
　　疏：物者通有识无识也。救人善教，故不弃人，救物善心，亦无弃物，令动植咸遂，无有夭伤者，故云常善救物，故无弃物。
　　是谓袭明。
　　疏：袭，密用也。明，了悟之。善行救人，在於忘遣，若滞教矜有，辙迹必存，故虽常救人，终使慧心无滞，如此密用，则悟了。故云是谓袭明。
　　故善人者，不善人之师。
　　疏：师，法也。夫善人者，离诸爱染，则心清净，於法无滞，则教圆通。取喻於水，物来斯鉴，所鉴者则形而有象，能鉴者见象而无心。善人正慧若斯，故可为不善人之师法也。
　　不善人，善人之资。
　　疏：资，取也。夫火有炎，寒者附之。闻道勤行，必资宗匠，既说先生之善，须伏弟子之劳，则不善之人，善人可取以役使尔。
　　不贵其师，不爱其资，虽知大迷，是为要妙。
　　疏：夫初地进修，两存学相，未能忘教，故贵爱师资。若能了其行门，则学无所学，师资之名既去，贵爱之字不存。然此章大宗，教之忘遣，语以渐顿，不无阶级，论其造极，是法都空，故前举为师为资，示进修之路，后云不贵不爱，导悟证之门。则明所以贵师为存学相，学相既空，自无所贵。所以爱资为存教相，於教兼忘，故不爱资，相忘江湖，自无濡沬。乍闻斯道，凡俗不悟，执学滞教，则必以为大迷，故老君格量云，虽知凡俗以为大迷，於道而论，是谓要妙也。
　　知其雄章第二十八
　　前章明行言不执，常善所以救人，此章明雌辱为行，常德於焉复朴。首标知雄等三段，明修行则渐造於极。次云朴散下两句，示造极则必有成。终云大制一句，论圣功之御用，以结成其深旨。
　　知其雄，守其雌，为天下溪。
　　疏：知，辨识也。雄，刚躁也。雌，柔静也。夫物贵全和，法求中道，雄则过亢，雌则卑弱，俱未适中於善行，必当缘笃以为经，故知其雄躁，则当守其雌静。守其雌静，亦当知其雄躁。知雄守雌，则可知雄。守雄则败，败则妨行，故特戒守雌柔。能守雌柔，是谓谦德，物所归往，如水归溪矣。《尔雅》曰：水注川曰溪。
　　为天下溪，常德不离，复归於婴儿。
　　疏：知雄守雌，是为善行，物所归往，为天下溪。能如此者，则真常之德曾不离散。常德不散，即是全和。全和之人少私寡欲，泊然未兆，乃如婴儿，故云复归於婴儿也。
　　知其白，守其黑，为天下式。
　　疏：白，晤明也。黑，暗昧也。式，法也。夫能守雌静，则德行昭明，德虽昭明，不以矜物，当如暗昧，自守淳和，能如此，则可为天下之法式矣。
　　为天下式，常德不忒，复归於无极。
　　疏：忒，差忒也。极，穷极也。知白守黑，是谓德全。德全之人，可为天下法式，则真常之道随应而用，应无差忒，用亦不穷，故云复归於无极。
　　知其荣，守其辱，为天下谷。
　　疏：荣，尊荣也。辱，卑辱也。夫为天下法式，则其德尊荣，德虽尊荣，常守卑辱，以和为量，无不含容，如彼空谷，物来斯应，故云为天下谷。
　　为天下谷，常德乃足，复归於朴。
　　疏：朴，道也。虚受应物，如彼谷神，真常之德，是乃圆足，足则复归於朴尔。夫道为德体，德为道用，语其用则云常德乃足，论其体则云复归於朴。归朴则妙本清净，常德则应用无穷，非天下之至通，其孰能与於此者？
　　朴散则为器，圣人用之，则为官长。
　　疏：器，形器也。自知雄已下论修性反德，则复归於道。此云朴散为
　　器者，明德全合道，即能应用。应用迹粗，涉於形器，故云朴散则为器也。既涉形器，其材用必有精粗，故凡人用之，适能独全淳朴，圣人弘济，则为群材之官长尔。
　　故大制不割。
　　疏：此明圣人用道也。夫圣人德全，大制群有，法乾坤之施洒雨露之恩，各畅其和，不知其力，令动植之物咸遂生成，曾不割伤以为己用，故云大制不割。
　　将欲取天下章第二十九
　　前章明雌辱为行，常德必归於朴，此章明矜执则失神器，故不可为。首标将欲下六句，明宝位之有所在，以戒奸乱之臣。执者失之一句，示历数之不于常，将警昏淫之主。故物下辩物倚伏之数，是以圣人下戒人君甚泰之尤。
　　将欲取天下而为之，吾见其不得已。
　　疏：天下者，大宝之位也。夫皇天命帝大制群生，必待历数在躬，然后君临万宇。而奸乱之贼，凶暴之夫，将欲以力取天下而为之主。既诛夷之不暇，何天禄之可望？故老君戒云：吾见其如此之人，必不得所为之事。已，语助也。
　　天下神器，不可为也，为者败之，
　　疏：天下大宝之位，所以不可力为也者，为是天地神明之器，将以永终圣德之君，而令流布恺悌之化，岂使凶暴之夫力为而得毒螫天下乎？是知必不可为，为亦必败。此戒奸乱之贼臣也。
　　执者失之。
　　疏：人君者，或拨乱反正，或继体守文，皆将昭德塞违，恤隐求痪，若执有斯位凌虐神主，坐令国乱无象，遂使天道栅淫，神怒人怨，是生灾濡，乱离斯作，谁奉为君？当失斯位矣。此戒帝王也。
　　故物或行或随，或呴或吹，或强或羸，或载或隳。
　　疏：此明凡物不常，事亦倚伏也。呴，暖气也。吹，寒气也。强，壮也。羸，弱也。载，事也。隳，坏也。且夫为之则败，执之则失，亦如凡物或行之於前，或随之於后，或呴之使暖，或吹之使寒，或有扶持使强，或抑损之令弱，或有引而载事，或推之而隳坏，且同纠缠，不可准绳，唯当以欲从人，方可乐推而不厌尔。
　　是以圣人去甚、去奢、去泰。
　　疏：是以理天下之圣人，睹行随之不常，知矜执之必失，故约己检身，割贪制欲，去造作之甚者，去服玩之奢者，去情欲之泰者。论名数，且为三目。征其实，乃同其一条。甚奢泰者，皆过分尔。
　　以道佐人主章第三十
　　前章明矜执则失，是以去甚去奢去泰。此章明兵强好还，不可果其矜伐。首云以道，戒臣不以兵为辅佐。师之所处下明好兵则必致不祥，故善者下示不得已而方用，物壮下结恃强而必败。
　　以道佐人主者，不以兵强天下，其事好还。
　　疏：以，用也。佐，辅也。还，报也。言为人臣者，当用道化无为辅佐人主，政君尧舜，是曰股肱。舞干羽於两阶，修文德於四海，令执大象而天下往，太阶平而寰宇清，若震耀戈甲之威，穷黩侵伐之事，亢兵以加彼，彼必应之，其事既好还报，则胜负之事谁能预克？
　　师之所处，荆棘生焉。大军之后，必有凶年。
　　疏：师，军旅也，又《易》曰：师，众也。夫兴师动众，则人劳於役，行则赍居送，则妨功害农，农事不修，故生荆棘。大军之后，积费既多，和气致祥，兵气感害，水旱相继，稼穑不生，故必有凶荒之年，以报穷兵之怨尔。
　　故善者果而己，不敢以取强。
　　疏：《春秋》曰：杀敌曰果，今明杀敌者令不相侵，止其为暴，是知杀敌为果，即止敌也。老君曰：凡事不得已，而欲用兵，用兵之善，但求止杀，令不为寇，必不以众暴寡，凌人取强。取强则事好还报，是以戒令不敢，故云不敢以取强。
　　果而勿矜，果而勿伐，果而勿骄。
　　疏：夫用兵之善，果於止敌。止敌自矜，未名善胜，故虽止敌，慎勿矜夸。矜夸则伤於取功，故虽果於止敌，戒云勿伐其功。伐取其功，是则自为骄泰。骄泰则乐杀，故败不旋踵，此为炯戒，可不慎乎！
　　果而不得已，是果而勿强。
　　疏：夫果於止敌者，非好胜而凌人也，但前敌来侵，事不得已，敢去果而不得已。已，止也。用兵应敌，是非求胜，能如此者，胜不恃强，故云果而勿强。
　　物壮则老，是谓不道，不道早已。
　　疏：凡物壮极则老，兵强极则败，故兵之恃强，犹物之用壮，物用壮适足以速其衰老。兵恃强则不可全其善胜，兹二事者，是谓不合於道。贤臣明主，知其不合於道，当须早止不为，故云不道早已。已，止也。
　　夫佳兵章第三十一
　　前章明强兵好还，不可果其矜伐。此章明佳兵物或恶之，不得已而用之。首则陈戒不祥，明有道者不处。次云胜而不美，示乐杀之为非。吉事下举喻以明，结以丧礼处之，所以表非乐战。
　　夫佳兵者，不祥之器。
　　疏：佳，好也。兵者，韬略之属也。祥，善也。器，材器也。君子进德修业，叉慎厥初，藏器於身，俟时而动，当游心道德之囿，阅思坟语之林，使光昭令名，开济成务。而乃有以兵谋韬略为好者也，夫谋略之设，以正为奇，谋兵铃之书，先声后实，皆在乎攻战杀伐，故为不善之村器尔。
　　物或恶之，故有道者不处。
　　疏：畜德於身，是为能事。既为不祥之器，是以凡物尚或恶之，况有道君子，焉肯处身於此？故云有道者不处。
　　君子居则贵左，用兵则贵右。
　　疏：左，阳也。右，阴也。阳好生，阴好杀。好生，故平居所贵。好杀，故用兵所贵。
　　兵者不祥之器，非君子之器，
　　疏：上文云佳兵者不祥之器，所以明用兵则尚右而好杀，有道者故不处之。此云兵者不祥之器，对结上文，明非君子之器，君子以道德为材器，故无不利尔。
　　不得已而用之，恬淡为上。
　　疏：夫文德者，理化之器。兵谋者，盖其辅助也。故文则经纬天地，武则克定祸乱。虽天生五材，废一不可，而武功之用，定节制宜，是知用之有本末，行之有逆顺，皆在乎事，不得已而后应之，谓四夷来侵，王师薄伐，所当示之以恩惠，绥之以道德。既同蚊蚋之螫，故无凭怒之心，推此而言，以恬淡为上也。
　　胜而不美。而美之者，是乐杀人。
　　疏：夫不能以德怀来，而用兵求战胜，故虽克胜，犹惭德薄，不以为美。夫胜又多杀，故以胜为美者，是好乐杀也。
　　夫乐杀人者，不可得志於天下。
　　疏：夫天地好生，物皆含养。仁人者当顺天德，以全济为务，焉可苟逞诈力以快？贪残之人，人必不附，欲求得志，不亦难乎？故好乐杀人，即不可得志於天下矣。
　　吉事尚左，凶事尚右。
　　疏：左阳而生则吉，故吉事尚左。右阴而杀则凶，故凶事尚右。《礼记□檀弓》曰：夫子与门人立拱而尚右。二三子亦尚右。夫子曰：二三子之嗜学也，我则有姊之丧故也。二三子复尚左。
　　偏将军处左，上将军处右。言以丧礼处之。
　　疏：上将主军，则专杀，故处右。偏将为副，不专杀，故处左。今左尊而右卑，上将军却居右者，言用兵之道同於丧礼尚右。今上将军居右，是以丧礼处置之尔。
　　杀人众多，以悲哀泣之。
　　疏：夫战而求胜，必杀人众多。胜而不美，故悲哀伤泣。夫人惟邦本，本固邦宁，今交战杀之，故仁心恻隐，为之哀泣，不亦宜乎？
　　战胜，则以丧礼处之。
　　疏：夫战而获胜，胜则受爵。武功居右，是非吉位，故云丧礼处之。但以战为不祥之器尔，亦何叉服缞扶杖，然后称之为丧礼乎？诸注此义者，皆云古有斯礼，寻阅坟典，既无所据，今所未安，故不录也。又引秦伯向师而哭者，此乃哀败，非战胜也。
　　道常无名章第三十二
　　前章明佳兵不祥，故有道不处。此章明侯王守道，则万物自宾。首标无名，将以明道，次举守道，而能降瑞。始制下广其制用，譬道下将示结成。
　　道常无名。
　　疏：应用不穷，唯感所适，道之常也。常在应用，其应非一，故於常无名，故云道常无名。
　　朴虽小，天下不敢臣。
　　疏：朴，妙本也。语其通生，则谓之道。论其精一，则谓之朴。故云小尔。而应用匠成，通生一切，则至大也。故无敢以道为臣者尔。
　　侯王若能守，万物将自宾。
　　疏：言侯王若能抱守妙本精一，无为无事，则入埏仰化，四海归仁，沐德饮和，将自宾伏矣。
　　天地相合，以降甘露。
　　疏：侯王守道，以致和平，则无凌沵灾害，地平天成，二气交泰，以相和合，降洒甘露，善瑞侯王也。
　　人莫之令而自均。
　　疏：莫，无也。天降甘露，惠施无心，人无命令，自均若一，亦如王侯称物平施，无偏无党，既惠化而大同，自东自西，亦何思而不服。又解云：言侯王守道以致善瑞，则人自和平，无烦命令，自然均一尔。
　　始制有名，名亦既有，
　　疏：制，御也。有名者，天下有名之物也。既，尽也。言侯王抱守精一，则天降善瑞，惠化无心，均平若一。如此始能制御有名之物，物归有道，故有名之物亦尽为侯王所有矣。
　　夫亦将知止。知止所以不殆。
　　疏：殆，危殆也。侯王守道而化，万物当自宾服，则夫有名之物，亦将知依止於侯王。能依止有道之君，所以无危殆之事矣。故云知止所以不殆。
　　譬道之在天下，犹川谷之与江海。
　　疏：此结侯王守道，则天必应之，故云譬有道之君在理天下，陶以仁德，则自致太平。和气感天，天瑞必应，犹川谷之水，而与江海通流尔。
　　知人章第三十三
　　前章明侯王守道，则万物自宾。此章明所以宾服有道之君，皆由自知自胜。自知则明了，自胜则全强，结以死而不亡，戒令不违天理尔。
　　知人者智，自知者明。
　　疏：知，识察也。夫心与境合，是以生知。生知之心识察前事，是名知法。言人役心生智，知前人之美恶者，则俗谓之智尔。若反照内察，无听以心，了心观心，不生知法，能如此者，是谓明了。故云知人者智，自知者明。
　　胜人者有力，自胜者强。
　　疏：胜人者，谓以权势制胜於人，如此之人适可谓之有力尔。自胜者，自能制胜其心，使心柔弱，柔弱之道，物不能加，故可全其强尔。故下经云：守柔曰强。又曰：柔胜强，故曰自胜者强。
　　知足者富，强行者有志。
　　疏：知足在心，心若知足，则无贪求，虽箪食瓢饮，傲然自足，可谓富矣。强勉力行，曾不懈怠，自知自胜，终久不渝，可谓有志节矣。
　　不失其所者久，
　　疏：知足强力等行，人所常行，若不失其所恒，即是久能行道者矣。又解：动不失所者，则可以长久。
　　死而不亡者寿。
　　疏：死者，分理之终。亡者，夭枉之数。寿者，一期之尽。言委顺得常，不失天理，颓然任化，而去者得一期之尽，可谓寿矣。若不鞭其后，则生理不全，单豹有婴儿之色，张毅有丰高之贵，不终天理，焉得谓之寿乎？故庄子曰：天下莫寿於殇子，而彭祖为夭。
　　大道泛兮章第三十四
　　前章明宾服有道之君，由能自胜。此章明能成光大之业，皆为法道忘功。首标大道泛兮，示左右略无封吵。次云功成不有，明小大难与为名。是以圣人下，举圣人不贵其身，以成光大之业。
　　大道泛兮，其可左右。
　　疏：泛兮者，无系之貌也。言道之为物，非阴非阳，非柔非刚，泛然无系，能应众象，可左可右，无所偏名。故《庄子》曰：夫道未始有封。
　　万物恃之以生而不辞，功成不名有。
　　疏：言天地万物皆恃赖大道通生之功，以全其生理，而大道化生，妙本无心，虽则物恃以生，而道不辞以为劳倦。又解云物不辞谢於道尔功者，生成之功也。言大道生物之功备成，而不以其物为己之有。又解云：道之生物，德备功成，其功虽成，曾不名有，言忘功也。
　　爱养万物而不为主，常无欲，可名於小。
　　疏：此声解义也。云可名於小者，言不可名小尔。夫道生万物，爱养熟成而不为主宰，於彼万物，常无欲心，岂是道之狭小邪？故云可名於小者，言不可名小尔。
　　万物归之不为主，可名於大。
　　疏：万物归之者，归道生成之功也。言万物归道，道不为主，有此万物弃而不收，岂是道不广大？故云可名於大尔，言不可名大道尔。既云可左可右，所以非小非大。非小非大，固难与为名。注云：有万不同者，《庄子》 文也。
　　是以圣人终不为大，故能成其大。
　　疏：言理天下之圣人，布德施惠，淳风偃化，物遂生成，法道忘功，不自为尊大，故能成其光大之业尔。
　　唐玄宗御制道德真经疏卷之四竟
　　唐玄宗御制道德真经疏卷之五
　　执大象章第三十五
　　前章明道可左右，则物被爱养之功。此章明王能用道，则人归平泰之化。首标执象，以明归往之义。次云乐饵，举喻归往之由。道之出口下，申明无为不言之教，以劝人君之用道尔。
　　执大象，天下往。
　　疏：执，持也。大象，道也。此言人君执持大道，以理天下，无为无事，物遂其生，候日观风，皆归有道，故云天下往。
　　往而不害，安平泰。
　　疏：言天下四方之人，慕化而往，帝王以道抚绥，而不伤害之，则安於太平矣。平者，言政教之和平也。太者，功业之光大也。
　　乐与饵，过客止。
　　疏：乐，音乐也。饵，饮食也。此举喻也。言人君执大象，而天下之人归往，亦如人家有音乐饮食，则行过
　　之客，皆为之留止。
　　道之出口，淡乎其无味。
　　疏：道之出口者，言人君约道德清净之法，以为不言无为之教者，初出於口，淡然无味，岂如俗中有亲誉畏侮等，以为滋味乎？
　　视之不足见，听之不足闻，用之不可既。
　　疏：既，尽也。道化无为，淡然平正，既不为察察之苛酷，亦无滋彰之法令，故视不足见，听不足闻，而岁计有余，淳风和畅，动植咸遂，其物光亨，故用不可尽也。
　　将欲歙之章第三十六
　　前章明能行道化，人人所归往。此章明道或用权，国之利器，归往则归於平泰，利器则不可示人。初标歙张之权，次示柔弱之行，终结渊鱼之喻，以明权道之微。
　　将欲歙之，必固张之。将欲弱之，必固强之。将欲废之，必固兴之。将欲夺之，必固与之。
　　疏：歙，敛也。此明圣人用权道以摄化众生也。夫人既有钝根利根，故教有权有实。圣人欲量众生根性，故以权实覆却相明，利根众生见善则迁，有过则改，略示方便，则深达根源。钝根众生，惑滞滋久，自非以权摄化，不可令其归往，故将歙敛其情欲者，则先开张，极其侈心，令自困於爱欲，即当自歙敛矣。强弱等义，亦复如是，推而行之，无不信矣。乍闻斯语，以为非道德之意，深达玄极，然后明权实之由。故注云君子行权贵於合义，小人用之以为诈谲。下文又云不可示人者，正以权道之难故尔。
　　是谓微明。
　　疏：权道摄化，其理其微，而校其所由，效则明着，故云是谓微明。
　　柔弱胜刚强。
　　疏：《易》云：巽以行权，欲明巽顺谦卑，则可以行於权道。故欲歙，先与之张；欲弱，先与之强，而卒令其歙弱者，是柔弱之道能制胜於刚强也。故云柔弱胜刚强。
　　鱼不可脱於渊，国之利器，不可以示人。
　　疏：脱，失也。利器，权道也。夫鱼之在水，犹人主秉权。鱼失水，则为人所擒，权道假示非其人，则为小人所窃弄，而为诈谲矣。
　　道常无为章第三十七
　　前章明道或用权，示以歙张之术。此章明权必合义，将镇无名之朴。故道常无为，侯王守之而自化，朴不欲天下以静而自清。老君因言以明无言，说教而欲遗教。故演畅此章於上经之末，将寄兼忘於玄悟之人尔。
　　道常无为，而无不为。
　　疏：道性清净，妙本湛然，故常无为也。万物恃赖而生成，有感而必应，故无不为也。夫有为者，则有所不为也。故无为者，则无所不为也。
　　侯王若能守，万物将自化。
　　疏：侯王若能守道清净，无为无事，则万物将自感化，君之善教而淳朴矣。
　　化而欲作，吾将镇之以无名之朴。
　　疏：无名之朴，道也。欲作者，欲动作有为也。吾者，王侯自称也。言人禀承善教以化，君德无为清静矣，而复欲动作有为者，吾则将以无名
　　之朴而镇静之，令其清静不欲动作也。
　　无名之朴，亦将不欲。
　　疏：上言凡人欲动作有为，人君则将无名之朴而镇静之，今言於彼无名之朴，亦将不欲者，若执无名，还将有迹，令此众生寻迹丧本，复入有为，则与彼欲心等无差别。故初用无名之朴以镇静苍生欲心，苍生欲心既除，圣人无名亦舍。喻如药以理病，病愈而忘药；舟以济水，水济而遗舟。若水已济而仍守舟，病已除而复尝药，岂唯不达彼岸，亦复更生患累矣。
　　不欲以静，天下将自正。
　　疏：夫无名之朴既将不欲，不欲之欲於此亦忘，则泊然清静，是名了出。君无为而上理，人遂性而下化，不烦教令，而天下自正平。故云天下将自正也。
　　上德不德章第三十八
　　此章首标道用之名，将明德全之化。德全则淳朴不散，代无濡沫之边。道废则仁义遂行，俗有浇漓之弊。将欲变而更化，以令求复其初，故先述上德之无为，次述仁义之流遁，结以去华居实，使其复朴还淳。
　　上德不德，是以有德。
　　疏：上者，举时也。德者，辩用也。谓上古淳朴，无为而理，体道之主，任物自然，是上古之淳德，故云上德。至德潜运，人无能名，故云不德，而淳风和畅，物遂生成，德用常全，故云有德。注云物得以生之谓德者，《庄子》杂篇之文。
　　下德不失德，是以无德。
　　疏：此言淳风渐散，德亦下衰。故圣人美无为之风，而百姓尚无为之进，尚迹为劣，故云下德。进着，则有德可称，故云不失。称德不失，则迹涉矜有。矜有之弊，淳朴不全，故云是以无德。
　　上德无为，而无以为。
　　疏：此覆释上德也。夫上德者潜运，无为而理，淳朴不散，故无名进。今言上德无为者，但含孕淳朴，适自无为，非知无为之美，而为此无为，故云而无以为，岂惟无进可矜，抑亦无心自化，故注云此心迹俱无为矣。
　　下德为之，而有以为。
　　疏：此覆释下德也。下德为之者，为心美无为之化，而为此无为，故云为之。语心虽欲无为，论迹即涉矜有，故云而有以为。言下德之为，有所以为也。故注云心无为而迹有为尔。
　　上仁为之，而无以为。
　　疏：此下明道废则仁义遂行，言上仁者谓以仁为上，他皆效此。仁者兼爱之名，大道之行，物无私惠，淳风渐散，兼爱遂存，今明所以为兼爱之仁，故云上仁为之，行仁而忘仁，虽有施而不求报，兼爱则难遍，终是小惠未孚，是以语心常为有事，故云为之。论迹即近无为，故云而无以为。注云此则心有为而迹无为也。
　　上义为之，而有以为。
　　疏：义者宜也，谓裁制断割，令物得宜。夫淳朴已残，是非斯起，将欲裁非就是，令得所宜，故云上义为之，谓心欲裁非就是，有所以而为，故云而有以为。注云此则心迹俱有为也。
　　上礼为之，而莫之应，则攘臂而仍之。
　　疏：礼，履也，谓可履而行之也。庄子曰以礼为翼，所以行於世也。失制礼者，所以救衰弊也。故礼经三百，威仪三千，曲为之防，而事为之制，淳源一失，众务争驰，且存检外之迹，非曰由中之数，故揖让崇其礼文，玉帛昭其报施，往而不来，非礼；来而不往，亦非礼。今上礼为之，往而莫应，则攘臂而怒，以相仍之，故云攘臂以仍之。
　　故失道而后德，失德而后仁，失仁而后义，失义而后礼。
　　疏：此却明致弊之由也。失道者，夫上德也。上德合道，故云失道尔。上经云大道废，有仁义。庄子曰道隐於小成，道无不存。而此云失者，约人而言尔。故时淳则大道公行，俗浇则小成遂作。小成作而大道隐，仁义行而至德衰，此则世俗浇漓之殊。圣人适时之务，淳朴渐散，则失道而后德，德又下衰，则失德而后仁，兼爱迹存，则失仁而后义，裁非不足，则失义而后礼。且论礼於淳朴之世，非狂则悖，忘礼於浇漓之旦，非愚则诬。是故圣人救世之心未尝有异，而夷险之迹，不得一尔。
　　夫礼者，忠信之薄，而乱之首也。
　　疏：夫者，发语之端也。言末代圣人行於礼教者，由救忠信之衰薄尔，若使人怀忠信，复奚假於礼法乎？而乱之首者，以礼防乱，则但可为治乱之首尔，而非道德之化也。
　　前识者，道之华而愚之始。
　　疏：前识者，制礼之人也。谓之前识者，言在人性识之前而制此检外之礼。道顺人性，礼存外迹，以之比道，乖失质素，所以为道之华也。而愚之始者，夫礼以静乱，因乱救之，贵在协和，归乎淳朴。而世之行礼者，不务由衷之性，唯务形外之饰，敬爱不足，币帛有余，非达观所存，诚为愚者之首。故云而愚之始也。
　　是以大丈夫处其厚，不处其薄，居其实不居其华。
　　疏：大丈夫者，有道之君子，即前上德之君也。道德无为，谓之厚实，礼义有为，谓之薄华。言圣人先道德之化，故云处厚处实，后礼义之教，故云不居华薄。
　　故去彼取此。
　　疏：彼谓礼义也，此谓道德也，圣人去礼义之浮华，取道德之厚实，故云去彼取此。确论圣人百虑同归，二际俱泯，岂有彼此，而去取耶？设教引凡论之尔。
　　昔之得一章第三十九
　　前章明上德下礼，淳漓不同，故举丈夫去取之行，示物向方。此章明物得道用而成，履道则存，矜之则丧。故叙侯王谦卑之德，以为诚首。
　　昔之得一者，
　　疏：昔，往古也。一者，冲和之气也，称为一者，以其与物合同，古今不二，是谓之一。故《易□系辞》曰：一阴一阳之谓道，盖明道气在阴与阴合一，在阳与阳合一尔。言昔得者，将明原始要终，抑末归本。故引昔得以证今得文，得一之数，略於下。
　　天得一以清，
　　疏：气象之大者，莫大乎乾元，故先标之为得一之首。纯阳之气由得一，故能穹窿广覆，资始万物尔。
　　地得一以宁，
　　疏：形质之大者，莫大乎坤仪，纯阴之质，由得一故，故能盘砖厚载，资生万物尔。
　　神得一以灵，
　　疏：神者，妙万物以为言，由得一故，故能通变无方，不可形诘尔。
　　谷得一以盈
　　疏：水注川为溪，注溪为谷，言谷得一，故能泉源流润，盈满不竭尔。
　　万物得一以生，
　　疏：物者，通该动植有识无情，总谓之物，得冲气故，故能生成运动而不歇灭。
　　侯王得一，以为天下正。
　　疏：侯王，人主也，侯者五等之爵，王者万乘之主，言侯王得一，故能永有天下，无思不服，而为天下正平也。本或作贞字者，贞即正也。
　　其致之。
　　疏：此总释前义而生后文。致，得也，言天之清澄，地之宁静，神之灵变，谷之盈满，物之生成，侯王之正平者，何以致其然耶？皆得道之妙用尔。此明得道之为益。下文明失道之为损尔。
　　天无以清将恐裂，
　　疏：无以者，致诚之辞也。以，用也。夫矜存者丧，执得者失，言天得道用以致清浮，若不守道冲和，而但矜用其清，将恐至於破裂不成象也。
　　地无以宁将恐发，
　　疏：言地得道用，而致宁静，当须忘其宁静，若矜用其宁，将恐至於发泄不成形也。
　　神无以灵将恐歇，
　　疏：言神得道用，而能灵变无方，当须忘其精灵，若矜用其灵，将恐至於歇绝，不能妙用也。
　　谷无以盈将恐竭，
　　疏：言谷得道用，而能虚受，当须盈满，若矜用盈满，将恐至於枯竭，不能流润也。
　　万物无以生将恐灭，
　　疏：言万物得道用，而能生成，当须忘其生，若矜而有之，将恐至於死灭，不为生灵也。
　　侯王无以贵高将恐蹶。
　　疏：蹶，颠仆也。侯王得道之用，而能为天下之主，当须忘其尊崇，谦以自牧，若矜其尊贵，将恐至於颠仆，不能正定天下也。注云圣教垂代本为生灵。虽远举天地之清宁，而会归侯王守雌用道也。书云天生万物，唯人为灵，元后作人父母，是知圣教所属在乎一人，虽始诫天地，使忘清宁之功，终诫侯王，无矜化育之德。用谦之道，具如下文。
　　故贵以贱为本，高以下为基。
　　疏：贵高斥侯王，贱下谓黎庶，言侯王因黎庶而得贵，是知贱下为贵高之本基也。书曰人唯邦本，本固则邦宁，人君务谦聚人，可谓固邦之本。注云令乐其恺悌三化者，诗云恺悌君子，人之父母。恺，，乐也。悌，易也。言君子有乐易之德，爱养於人，故百姓思之，如子之於母也。若为德反是，则人离散矣。
　　是以侯王自谓孤寡不谷，此其以贱为本邪？非乎？
　　疏：是以，结前义也。侯王自谓孤寡不谷者，左氏春秋云，孤与二三臣悼心失国是也。称寡人者，即先君以寡人为贤之例是也。又按，礼无父称孤，无夫曰寡，谷，善也，不谷，犹不善也。凡此三名，人之所鄙，而侯王以为称首者，盖谦以自牧，不矜其尊也。此其以贱为本邪者，言若此岂非以贱为本。非乎者，假问之辞，答云实是以贱为本尔。
　　故致数舆无舆。
　　疏：故者，仍上之辞也。前明侯王因贱得贵，贵无定相，其理难明，故借数舆以比之。极舆之数，竟无舆名，乃是轮辕假合，为舆之名。本以喻侯王，数，侯王之贵，竟无贵名，乃是饯下，假借为侯王之贵本。轮辕为舆本，当存本则有舆，亡本则无舆。贱为贵本，当存本则有位，亡本则无位。言此者欲戒侯王爱养下人，不弃茕独尔。
　　不欲琭琭如玉，硌硌如石。
　　疏：夫玉贵而石贱，如玉者自贵也，如石者自谦一也。侯王既以钱为本，故不欲琭琭如玉而自尊贵，当须硌硌如石，以守谦卑也。
　　反者道之动章第四十
　　前章明天地得一，以戒矜执之弊。此章明权实两行，将申反经之义。不矜则全夫贵本，合义则方可与权，欲令深悟道无，所以再明冲用也。
　　反者道之动，
　　疏：反以反俗为义，动是变动之名，谓权道也。言众生矜执其生，而失於道，故圣人变动设权，令反俗顺道尔。注云反经合义者，经，常也，义，宜也。今贵以贱为本，高以下为基，有以无为用，初则乖反常情，而后合顺於道，故谓此为道之运动也。孔子曰可与立，未可与权。权道反常而难晓，故举棠棣之喻，言其华先反而后合，以喻权道先逆而后顺尔。
　　弱者道之用。
　　疏：此明实道也，言人皆贱弱而贵强，是知强粱雄躁者，是俗之用也。道以柔和而胜刚，是知柔弱雌静者，是道之常用，故云弱者道之用尔。
　　天下之物生於有，有生於无。
　　疏：言天下有形之物，莫不以形相禅，故云生於有，穷其有体，必资於无，故列子曰形动不能生形而生影，无动不能生无而生有，故曰虚者天地之根，无者万物之源，言此者欢令众生穷源识本而悟道尔。有无既尔，权实亦然，故注云实之於权，犹无之生有也。又云至道冲寂，离於名称，谓诸法性空，不相因待者，言道至极之体，冲虚凝寂，非权亦复非实，何可称名？诸法实性理中，不有亦复不无，事绝因待，所言物生於有，有生於无者，皆是约代法而言尔。若知数舆无舆，即知数诸法无诸法，岂有权实而可言相生乎？悟斯理者，可谓了出矣。
　　唐玄宗御制道德真经疏卷之五竟
　　唐玄宗御制道德真经疏卷之六
　　上士闻道章第四十一
　　前章明权实两门，是道之动用。此章明明道若昧，唯上士勤行。初明三士闻道，信毁不同。次建言下，明道德之行门。后夫唯下，结善贷之功用尔。
　　上士闻道，勤而行之。
　　疏：上智之士，深识洞鉴，闻道权则微明，实则柔弱，闻斯行诸，皆不懈怠，故云勤而行之尔。
　　中士闻道，若存若亡。
　　疏：中庸之士，明昧未明，闻说妙道，或信或否，谓明则若存而信奉，谓昧则若亡而疑惑，未果决志，故曰若存若亡。
　　下士闻道，大笑之。
　　疏：下士识不及理，闻道不信，谓为虚诞，则嗤笑之，亦犹章甫致贱於越人，和璞见遗於楚国，故《庄子》云：曲士不可以语於道矣。
　　不笑不足以为道。
　　疏：至道幽玄，深不可识，明而若昧，理反常情，下士蒙愚，所以致笑。若不为下士所笑，未曰精微，乃是浅俗之法，不足以为道。非代间法，故为凡愚所笑，是以为妙道也。
　　建言有之，
　　疏：建，立也。将立言以释上士勤行之道，中士存亡之致，下士大笑之由。有之者，指下明道等尔。
　　明道若昧，
　　疏：明，照了也。昧，昏暗也。谓道德行人以昧养明，遗形去智，而实明了，故云若昧。言上士勤行，於明若昧，下士不达，是以笑之。中士初闻明道，故若存，后闻如昧，故若亡尔。
　　进道若退，
　　疏：进道之人，内心不起，外事都忘，功名日损，大成若缺，下士观之，如似退败之尔。
　　夷道若颣。
　　疏：夷，平也。颣，丝之不匀者。夫识心清静，尘欲不生，坦然平易，与物无际，而外若丝之有类节也。
　　上德若谷。
　　疏：言勤行之士谓之上德，德用光备，光备则无不含容，故云若谷尔。
　　大白若辱。
　　疏：白，纯净也。辱，尘垢也。得纯净之道者，晦迹同尘，故称若辱，而实纯白，独全备尔。
　　广德若不足。
　　疏：言至人德无不被，广也。守柔用谦，故常若不足也。《史记》曰：良贾深藏若虚，君子盛德，容貌若愚。若愚不足。
　　建德若偷。
　　疏：建，立也。偷，盗也。建立阴德之人，潜修密行，如被盗窃，常畏人知，故曰若偷。
　　质真若渝。
　　疏：真，淳一也。渝，变改也。言道德行人，其德淳一而无假饰，若可渝变，与物同波而和光也。
　　大方无隅。
　　疏：方，正也。隅，角也。夫砥砺名节，以作廉隅，此为求教之人，非曰大方之士。磨而不磷，在涅而不淄，大方也。而能和光同尘，不自殊异，无隅也。故曰大方无隅。
　　大器晚成。
　　疏：备物之用曰器，器以晚成，故能成大，是以上士勤行，积功而证，得之於渐，非一朝一夕，故曰晚成。
　　大音希声。
　　疏：夫道能应众音，大音也。听之无声，希声也。以况圣人开演一乘，则法音广被，待感而应，故曰希声。
　　大象无形。
　　疏：夫涉形器者，则滞於一方矣，唯大象之道，本无形质，随感而应，能状众形，故曰大象无形尔。
　　道隐无名。
　　疏：因其通生则强谓之道，忘其功用，则隐无名氏。欲明名以铭体，而妙本无象，则体不可名，故曰道隐无名。
　　夫唯道，善贷且成。
　　疏：此结道之功用夫，叹也。唯，独也。贷，施与也。叹羡此道虽复无名无氏，无形无声，独能布气施化，贷施万物，且成之熟之，故曰善贷且成尔。
　　道生一章第四十二
　　前章明三士所闻之道，能生万物。此章明万物生化之由，必资三气。初明冲气柔弱，令万物抱以为和。次云孤寡不谷，戒王公以谦自处。结以强梁不得其死，示其修学之元尔。
　　道生一，一生二，二生三，三生万物。
　　疏：道者虚极之神宗，一者冲和之精气，生者动出也。言道动出和气，以生於物，然应化之理由自未足，更生阳气，积阳气以就一，故谓之二也。纯阳又不能更生阴气，积阴就二，故谓之三。生万物者，阴阳交泰，冲和化醇，则遍生庶汇也。此明应道善贷生成之义尔。
　　万物负阴而抱阳，冲气以为和。
　　疏：言物之生也，既因阴阳和气而得成全，当须负荷阴气，怀抱阳气，爱养冲气，以为柔和，故广成子告黄帝曰，我守其一以抱其和，故我修身千二百岁而形未尝衰。是知元气冲和，群生所赖。老君举此者，明人既禀和气以生，则气为生本，人当因柔和，守雌弱，以存本也。
　　人之所恶，惟孤寡不谷，而王公以为称。
　　疏：冲气柔弱，为生之本，故举王公谦卑以敦其本。孤寡不谷，不善之名，非尊崇之称，人所恶之，而王公以为名者，谦之志也。王公为风化之主，存亡所系，天下具瞻，若不崇尚谦柔，以安社稷，则物所不归。故谦柔为本，以致巍巍之功也。
　　故物或损之而益，或益之而损。
　　疏：故者，仍上之辞也。损，贬毁也。言王公称孤寡以自毁损，则为百姓乐推，尊敬而事之，而致益也。或益之而损者，若王公贵宠其身，居上而骄，则下人离散而致损也。《书》曰：满招损，谦受益，斯之谓也。
　　人之所教，亦我义教之。
　　疏：人谓人君，为政教之首，一国之风，系乎一人而化。故老君唱言曰，人君欲行言教以化人者，当须用我冲虚柔弱之义以教之尔。
　　强梁者不得其死。
　　疏：强梁谓刚暴屈强之人也。刚暴之人，失养生之要，又自失其天命，不得寿终而死。严仙人曰，强秦以专制而灭，大汉以和顺而昌。强梁失道，刚武者失神，生主已退，安得长存？注云动与物亢，物或击之。亢，敌也，物击之者，易益卦上九爻辞云，莫益之，或击之尔。
　　吾将以为教父。
　　疏：父，本也。此句结修学之元，老君举强梁者亡以之为戒，柔弱者全以之为劝。以为教父者，父为子本，言吾将此柔弱之教为众教之本，如子之父，故云教父尔。
　　天下之至柔章第四十三
　　前章明众生背道强梁，所以不得其死。此章示人正性柔弱，修之则与道合。同文殊途，以发明理会，归而齐致。首标举道性柔弱之本，人傥有得，失之成坚强之过。后吾是以下，明无为之道，广有利益，众教莫能先。
　　天下之至柔，驰骋天下之至坚。
　　疏：夫人之正性，本自澄清，和气在躬，为至柔也。若驰骋情欲，染着代尘，为声色所诱，则正性离散，为至坚也。
　　无有入无间。
　　疏：无有者，谓人了悟诸法，一无所有，则返归正性，与道合同，入无间矣。无间，道也。入谓与道同也。以道为无间者，明道性清静，混然无际，而无间隙尔。
　　吾是以知无为之有益。
　　疏：吾者，老君自称也。此章亦通诫人君以无为化理天下，故老君云：吾见众生正性柔弱，及乎驰骋奔竞，则至坚强。若使照了心境，则一无所有，即合道矣。是知清静无为理身理国，有益於人也。以法推之，有为之教，不及无为之有益也。
　　不言之教，无为之益，天下希及之。
　　疏：至道无言，物之以生。圣人无为，化之以清。即不待立言，然后成教。天下希及之者，言九流百氏，希有能及无为之教者。又云自非体道之君，莫之能及，故曰希之尔。
　　名与身孰亲章第四十四
　　前章明正性柔弱，驰骋所以至坚。此章明名货亲疏，爱藏所以为患。初三句，标问得亡孰病。次两句，详答致患之由。后知足下，结劝令守分，则可长久尔。、
　　名与身孰亲？
　　疏：此以名较量身也。孰，谁也。详问云：夫以矜徇功名，保养身命，两者既异，谁可与全真保年之道为亲乎？伤代人不能忘名以存身尔。
　　身与货孰多？
　　疏：多者可贵重之意也。言身与货两者既别，谁可多贵邪？云此者欲令悟身为多，不贵於货可也。注云掷玉毁珠者，《庄子》外篇之辞尔。
　　得与亡孰病？
　　疏：此总问上二句得名货与亡名货，谁为病也？得名货则亡身，存身则亡名货，历然殊致，为病可知。而迷倒之徒，莫之先觉，故后文详答之尔。
　　是故甚爱必大费，多藏必厚亡。
　　疏：此二句总答前问。甚爱又大费者，此答名与身孰亲。费犹损也，亲犹爱也。甚爱名者，矫企情性，损费心神，所爱既甚，所费弥大矣。多藏秘厚亡者，此答身与货孰多。藏货既多，其亡亦厚，剑玉贾害，譬诸怀璧，诗书发冢，只为含珠，唯货之损，可为殷鉴矣。
　　知足不辱，知止不殆，可以长久。
　　疏：辱，损累也；殆，危亡也。夫不迩声名，知足也。不殖财货，知止也。知足故名当其实而无过分之累。知止故货不多藏，而无贪求之害。既不辱不珍，乃可长存而久寿尔。
　　大成若缺章第四十五
　　前章明身货孰亲，爱藏所以为患。此章明戒盈若缺，其用所以不穷。次初七句，标立行之楷模。次两句，明静躁之优劣。后清净下，结释清净则可为天下正尔。
　　大成若缺，其用不弊。
　　疏：凡曰学人，功行大成，众德圆备，常自虚忘，有如玷缺，如是则材用不穷也。道德大成之君，亦复如是，等天地生育之功，齐日月照临之德，所成理大，故曰大成。然不恃其成，有如亏缺，以斯为用，用则无穷。
　　大盈若冲，其用不穷。
　　疏：冲，虚也。穷，匮也。此明圣人禄位充盈，恭俭自牧，不为盈满，故若冲虚。所谓有若无，实若虚，故其运用而无穷匮。
　　大直若屈，
　　疏：直，正也。屈，曲也。前四句兼明体用，此下三句但出其体，不书其用。略文以见义，类可知也。夫洁己而垢人，举直而措枉，小直也。不执是以辫非，不正己而矫物，大直也。曲随物宜，故云若屈也。注云直而不肆，上卷道经之文也。
　　大巧若拙，
　　疏：矜粉绘之工，骋钩绳之妙，小巧也。因村致用，任物成功，不失其宜，大巧也。无所裁割，不见其功，似若朴拙尔。庄子称造化刻雕众形，而不为巧也。
　　大辩若讷。
　　疏：合譬饰辞，结绳窜句，小辩也。行不言之教，辩雕万物，穷理尽性，
　　大辩也。至言去言，无所抑扬，如謇讷。
　　躁胜寒，静胜热。
　　疏：此举喻以示教也。以执成者必败，持满者必倾，故圣人功济天下，不见成功，其如缺，所以无弊。位尊万乘，不视成位，其若冲，所以不穷也。恐人不晓，故寄阳气动静以喻之。躁，动也。胜，极也。言春夏阳气发於地上，万物因之以生，阳气动极则寒，寒则万物由之以衰死，明躁为死本，盛为衰源，喻功成不缺者又败，持盈不冲者必倾，有为刚躁者必死。静胜热者，谓秋冬阳炁静於黄泉之下，静极则热，热则和气发生也。万物因之以生，生托静而起，故知静为生本，亦为躁君。取喻大成大满，由能缺能冲，所以无弊无穷，而致生尔。夫能无为清静者，则趣生之本。此劝人当务静以祈生，不当轻躁而赴死尔。
　　清静为天下正。
　　疏：此结明前义也。夫圣人有以观神阳炁之进退，知躁为趣死之源，静为发生之本，理人事，育群生，持本以统末，务清净之道，则可以为天下之正尔。
　　天下有道章第四十六
　　前章明五大之行，用广修学之门。此章明三大之愆，以彰可欲之弊。初标有道无道之损益，次明为罪为咎之所由，后结知足之为德，以戒贪求之生患尔。
　　天下有道，却走马以粪。
　　疏：却，屏去也。粪谓理田也。天下有道，谓以道为理，无为化行，守在四夷，疆场无事，不必多贪土地，以困黎元。所以屏却兵革走马之事，人得俶载南亩以粪理田园也。
　　天下无道，戎马生於郊。
　　疏：郊者，交也，谓二国郊境之际拒守之地也。天下无用道之君，则荒塞有不宾之虏，故兵戎军马生育於郊境之上，谓久而不还。
　　罪莫大於可欲，
　　疏：犯法为罪，贪求为欲，言戎马生郊之罪，由人君贪求土地，见土地可欲，欲心兴动，将起贪求，此罪之大者，故云罪莫大於可欲也。
　　祸莫大於不知足，
　　疏：祸，害也，神不佑也，夫亡败之祸缘何而来？由贪土地，求而无厌，不知止足，致神道不佑，而婴祸害。人之有过，过非一途，贪之为祸，祸之大尔。
　　咎莫大於欲得。
　　疏：咎，殃咎也。夫贪冒之雄，欲心增侈，得之不已，而又求之，非道得之，则不旋踵自招殃咎，不亦宜乎？可欲，谓欲而未得，初起贪心，罪轻於祸，不知足者，得而更须，祸重於罪。莫甚於欲得者，谓求之已得，欲心尚无厌足，则咎之为过，斯又甚於祸也。
　　故知足之足，常足矣。
　　疏：此结有道之君也。言有道之君，无欲广大，不贪土地，固於本分而知足，则为天下乐推，身安国理，此知足之足，乃至於让而常足矣。注云物足者非知足，心足者乃知足，知足者谓足在於心，不在於物，循涯守分，虽少而多，有欲无厌，虽多亦少矣。
　　不出户章第四十七
　　前章明天下有道，欲令知足常足。此章明教不出户，示以不为而成。初两句标不出则能知，次两句明人和则天下顺，又两句示弥出之
　　为失，后四句结无为而化成尔。
　　不出户，知天下。
　　疏：有道圣君，无为而理，言教不出於户外，淳风自洽於寰区，此可谓知理天下之道尔。又解曰：人君善教天下，应之以善，则不烦出户而天下可知，故《易》曰：君子出其言，善则千里之外应之，况其迩者乎。此之谓也。
　　不窥牖，见天道。
　　疏：人天相应，精气交通，人君为政以德，则象纬以之不迷，威侮五行，则阴阳由其舛候。故《书》曰：休征则肃时两若，咎征则蒙恒风若是知行发於己，象着於天，岂俟窥牖然后见也？《易》曰：言行，君子所以动天地矣。
　　其出弥远，其知弥少。
　　疏：此明失道之君也，不能处无为而恭己，将欲申教令以化人，令出弥远，既失无为，所知政理，更为寡少。
　　是以圣人不行而知，
　　疏：此覆释不出户而知天下也。无事无为，教令不出故云不行。近取诸身，遂知来物，故我无为而人自化，岂待言教出户，然后谓之知乎？
　　不见而名，
　　疏：此覆释不窥牖见天道也。夫鹤鸣即子和行，感而天动，原小可以知大，审己可以知物，元吉所召，在乎其人，则太平之化可得而言尔，何必窥见然后名乎？故云不见而名。
　　不为而成，
　　疏：此总结不出不窥之义也。夫以上有所为，下必有扰，今圣人凝神端扆，玄默庙堂，君无为，人无事，百姓家给，万化自成。
　　为学日益章第四十八
　　前章明不出不窥，可以知政理之道。此章明为学为道，则至乎无为之事。首两句，示进修忘遣之渐。次三句，明损有归无之益。后四句，结成其意，戒有事不足以化人矣。
　　为学日益，为道日损。
　　疏：为，修为也。损，忘损也。言初修学者，日求见闻以为益，因益为道，则忘遣功行以为损，所以者何？夫为学者，莫不初则因学以知道，修功而补过，终则悟理而忘言，遗功而去执。故注云益见闻为修道之渐，盖言其初也。损功行为悟道之门，盖言其终矣。
　　损之又损，以至於无为。
　　疏：损之者，谓损为道者之功行也。又损之者，谓除忘功行之心也。斯乃前损忘迹，后损忘心，心迹俱忘，可谓造极，则以至於无为矣。
　　无为而无不为。
　　疏：夫有为则有碍，有碍则有所不为，今既无为，无为则无碍，故能无所不为也。以谓契道，则应用而周普也，故上巷云：道常无为，而无不为。
　　取天下，常以无事。
　　疏：此劝人君行无为也。取犹摄化也，摄化天下，必须为无为，事无事，无事则下人不扰，无为则百姓自安，以斯临往，于何不可？所言常者，无为御物，不可斯须离也。
　　及其有事，不足以取天下。
　　疏：夫有事谓政令烦苛，禁网凝密，令苛则人扰，网密则刑烦，百姓不安，四方离散，欲求摄化，不亦难乎？故此有事不足以取天下矣。
　　唐玄宗御制道德真经疏卷之六竟
　　唐玄宗御制道德真经疏卷之七
　　圣人无常心章第四十九
　　前章明为道日损，示修学忘遣之门。此章明圣人无心，表虚怀应物之用。初六句，标圣人无心而应物。次两句，示圣人混迹而用心。后两句，结百姓归善之由，明圣人均养之德尔。
　　圣人无常心，以百姓心为心。
　　疏：圣人虚忘，物感斯应，应必缘感，感既不一，故应无常心。心虽无常，义存慈救，百姓有不信不善之心，故混同用心，而以化导，故云无常心矣。
　　善者吾善之，
　　疏：此应感之义也。吾者，圣人也。善者回向正道之心，圣人奖之以进修，以果其行，使至夫忘，善之大善尔。
　　不善者吾亦善之，德善矣。
　　疏：不善者，谓习染增迷，信邪背道，圣人亦以善道而引汲之。德善者，令化圣德而为善尔。
　　信者吾信之，
　　疏：信谓闻道勤行，心无疑执，圣人应之以至诚，赞成其善，以至於深信尔。
　　不信者吾亦信之，德信矣。
　　疏：不信谓强梁背教之人，圣人亦以平等正信而化导之，令化圣人之德，舍伪而归信也。故云德信尔。
　　圣人在天下惵惵，为天下浑其心。
　　疏：此明圣人混迹用心也。惵惵，忧勤也。圣人在宥天下，统御寰区，惧众生不归善信，故惵惵者皆为天下，百姓未能信善，故圣人混同於物，而用其心也，故云天下浑其心尔。
　　百姓皆注其耳目，
　　疏：百姓被圣德而归善，即淳化而观风，故皆倾注耳目以观听，取则於圣人尔。
　　圣人皆孩之。
　　疏：百姓既倾注耳目观听圣人，圣人观慈母之於赤子，故云皆孩之。又解云：百姓有分别之心，圣人化使一从善，令如婴兄，无所分别尔。
　　出生入死章第五十
　　前章明圣人无心，混心应善信之行。此章明出生入死，善摄起患累之门。前五句，标安时处顺之人。次五句，明深变求化之类。后八句，结善摄之行，以示长生久视之门。
　　出生入死。
　　疏：了悟生死，不厚其生，名为出生。迷执人我，动之死地，名为入死，此标章门也。
　　生之徒十有三，
　　疏：徒者，类也。此泛论众生能安生理，不自矜贵，适来为时，一无封执，如此之者，大泛而论，十中有三人尔。此谓顺理者少，而逆理者多也。
　　死之徒十有三。
　　疏：此亦泛论安死之道，不拒变化，适去为顺，一无惊怛，如此之者，亦十中有三人尔。
　　人之生，动之死地十有三。
　　疏：此释迷执之人，养生失理之徒也。言人虽欲修生，不能了悟，动往丧生之地，安生之理既失，顺死之道又乖，如此之辈，亦十中有三人尔。
　　夫何故？
　　疏：此设问众生动之死地之由。
　　以其生生之厚。
　　疏：此正答言：众生动之死地者，以其耽滞有为，溺情纵欲，厚自奉养，以全其生，养之太厚，故动之死地尔。
　　盖闻善摄生者，
　　疏：摄，卫也，谓善能以道卫生之人，妙观生本，本来清静，於生忘生，不以情欲而滑其和，唯以冲虚而养其性，物莫能害，故称善摄。
　　陆行不遇兕虎，入军不被甲兵。
　　疏：不期而会曰遇，按《山海经》兕出湘水南，苍黑色。《尔雅》云，形如野牛，一角，重千斤。善摄生之人，不起心害物，所以陆行不遇於兕虎，入军不被於甲兵，故虎兕甲兵亦无伤害之意尔。
　　兕无所投其角，虎无所措其爪，兵无所容其刃。
　　疏：前明善摄生之人，内无害心，所以外不遇兕虎，今明设於逢遇此，无伤害之心，自然彼无容措之处，是知忘情於物者，则海上之鸥可驯而狎，陆行之兽可系而游，况伤害乎？故无是也。
　　夫何故？
　　疏：此问虎兕兵刃是害人之物，今不投措其爪角，无所容其兵刃者，其故何也？假问其故，以晓於人尔。
　　以其无死地。
　　疏：此正答也。夫见有其身者累，生生之厚者死。今善摄生之人，照法性空，悟身相假，故能於生忘生，不为厚养之过，无私顺化，故无死地可处尔。既心无死地，夫何虎兕兵刃能害之乎？
　　道生之章第五十一
　　前章明出生入死，善摄超患累之门。此章明道生德畜，不宰有自然之贵。首标妙本应感生成之美。次明万物尊贵道德之由。故道生之，复赞生畜之功。生而不有下，结叹忘功之德。
　　道生之，德畜之。
　　疏：道生之者，言自然冲和之炁，陶冶万物，物得以生，故云道生之。注云妙本动用降和炁者，妙本，道也，至道降炁，为物根本，故称妙本。德畜之者，德，得也，畜，养也。谓万物得道用，而能畜养斯形，则约兹畜养之处，而受德名，故云德畜之。
　　物形之，势成之。
　　疏：道生德畜，品物流形，故云物形之。注云乾知坤作兆形位者，《易□系》云：乾知太始，坤作成物。天地为形，上下为位，斯皆道功，寄乾坤以为用也。势成者，言道为万物作天时地利，阴阳之势，而物资之以成，故云势成之。
　　是以万物莫不尊道而贵德。
　　疏：以道德为生畜之功，故凡厥怀生，莫不尊尚於道，敬重於德，此劝示众生，令敦本而崇道也。
　　道之尊，德之贵，夫莫之爵，而常自然。
　　疏：夫代之尊荣者，必由人君爵命然后为尊，今道之所以尊，德之所以贵，盖以生成之功被物，故物尊贵之，非假爵命而常自然尊贵尔。
　　故道生之，德畜之。
　　疏：此覆结初章道生之义也。始之为生，养之为畜。
　　长之育之，
　　疏：增进曰长，抚字曰育。
　　成之熟之，
　　疏：辅相曰成，成遂曰熟。
　　养之覆之。
　　疏：资给曰养，荫庇曰覆。八者皆道德功用之谓，所以万物尊而贵之。
　　生而不有，
　　疏：道生万物，不见其有生之可名，忘生之义，结上道生之义也。
　　为而不恃，
　　疏：德之为养，不见有物之可为，不恃其功，结上德畜之之义也。
　　长而不宰。
　　疏：以道德忘生育之功，故虽居万物之长，长育成熟，不为主宰，责望於物，言此者欲令人君法道生育，而忘其功尔。
　　是谓玄德。
　　疏：此叹忘功之德也。玄者深远不测之名，大道虽能生能畜，而终不恃不宰，德施周普而名进不彰，岂非深远不测之德乎？
　　天下有始章第五十二
　　前章明道生德畜，不宰有自然之贵。此章明守母存子，归明无遗身之殃。首标七句，能生之本劝，令知子守母。次六句，示绝欲之戒，塞兑闭门。后六句，叹美修证之功，结成袭常之行。
　　天下有始，以为天下母。
　　疏：资炁曰始，资生曰母，言道德以冲和妙炁，生成万物，物得以生，如母之生子，故云以为天下母。如母虽殊於道炁，布化常一，故上经云无名天地始，有名万物母。言此者，欲令人知源识本，守母而存子也。
　　既得其母，以知其子。
　　疏：言人既得冲和之炁，茂养为母，当知其身是冲炁之子。
　　既知其子，复守其母，殁身不殆。
　　疏：言人既知身是道炁之子，从冲炁而生也，当守道清净，不染妄尘，爱炁养神，使不离散，人从道生，望道为本，今却归道守母，故云复守尔。殁身不殆者，言人能常无欲以归道，则可以终竟天年，而无危殆也。
　　塞其兑，闭其门，终身不勤。
　　疏：此明绝欲守母之行也，兑，悦也，谓耳目爱悦声色，鼻口爱悦香味，六根各有所悦。门以出入为义，言诸根色尘之所由也。若塞其爱悦之视听，则祸患之门闭矣。祸患之门闭，则终身无有勤劳也。故云终身不勤。
　　开其兑，济其事，终身不救。
　　疏：此明失道之行也。开其视听之门，济其爱悦之事，则祸益患增，故终身不能救理也。
　　见小曰明，
　　疏：此示防患之源也。恶兆将兴，细微必察，故忧悔吝之时，存乎纤介，令守母之人，防萌杜渐，理之未乱，能知此者，可谓之明。
　　守柔曰强。
　　疏：守柔弱之行者，处不竞之地，人不能加，同道之用，能如此者，可谓之强。
　　用其光，复归其明。
　　疏：光者外照而常动，明者内照而常静，由见小守柔，则为明。为强不矜，明而用强，故虽用光外照，还归内明，此转释见小守柔之义，使息外归内，故曰复归其明也。
　　无遗身殃，是谓袭常。
　　疏：遗，与也。殃，咎也。言用光照物，於物无着，还守内明，不自矜耀，守母存子，返照本源，自无殃咎。是谓袭常者，密用曰袭，人能察微远害，守柔含明，如是等行者，是谓知子守母，密用真常之道也。
　　使我介然章第五十三
　　前章明守母存子，欲归明无遗身殃。此章明介然用知，则行道有唯施之畏。初三句，明有知则乖道。次两句，示道正而人邪。又七句，明有知之生弊。后两句，叹盗夸之非道，而以为戒尔。
　　使我介然有知，行於大道，唯施是畏。
　　疏：使我者，老君假设之辞也。介然谓耿介然，有知之貌。夫道非知法而伐人，欲以有知行道，故老君患其蔽蒙，唱言之曰：使我介然矜其有知，欲行无为大道於天下者，有知则与道相乖，而失无为清静之化，唯所施为，将害於物，甚可畏惧也。
　　大道甚夷，而民好径。
　　疏：夷，平也。径，邪捷之道。言大道坦然平易，而人好从邪径，且大道之化，贵夫无为无事，则平易，而代之从事，不能息智於无欲，将役心应务，始虽好径而求捷，终则失道而焚和，故云人甚好径。
　　朝甚除，
　　疏：除，理也。言好径之君不尚无为之化，但以有为为理，虽云甚除，有为则伤巧诈，故云尚贤矜智，则生巧伪。又解云：朝廷修理峻宇雕墙，故云甚除。
　　田甚芜，
　　疏：草长曰芜，淫巧浮食，则农事荒芜，既阙嘉生之报，何望如坻之积？
　　仓甚虚。
　　疏：年登则禀实，农废则仓虚，自然之理也。
　　服文彩，
　　疏：青赤为文，色丝为彩，言贱质而贵文也。
　　带利剑，
　　疏：利剑者，武备也，夫文德者，理国之器用也，武功者，文德之辅助，而文为本，武为末，今若专事武功，是弃本而崇末也。
　　厌饮食，
　　疏：厌，饮食也。是庖厨之丰厚，厌饫芳鲜，上多玉食之资，则下有冻馁之患矣。
　　财货有余。
　　疏：财货谓钱帛珠玉之流也。多藏厚敛，有余也，末学不贪为宝，但欲多财累愚尔。
　　是谓盗夸，非道也哉！
　　疏：非理而取为盗，矜其所有为夸，且头会箕敛，取於不足，纵欲而费，奉其有余，傲然自得，以为夸尚，谓之为盗，不亦宜乎！所为如此，则非吾欲行之道矣。也哉者，伤叹之辞。
　　善建章第五十四
　　前章明好径之君，若盗夸而非道。此章明善建之主，享不拔而长存。首标以道立国，修身之益。次故以身下，明观身观家之法。后吾何以下，结叹慧照所知之验云。
　　善建者不拔，
　　疏：建，立也，不拔，谓不倾拔也。言人君善能以道建邦立本者，因百姓之不为，任兆人之自化，然后陶以淳朴，树之风声，使仪形作孚，乐推而不厌，则功业深固，万方归德，斯所谓善建者，何可倾拔乎？
　　善抱者不脱。
　　疏：抱，守也。脱，离也。善以道怀抱百姓者，动而悦随，何可脱离也。且夫乐饵所在，过客犹止，况夫道德者，进於此乎？以之御物，为物所归，固其宜也。
　　子孙祭祀不辍。
　　疏：祭，荐也。继世曰祀，谓后代子孙荐礼於祖宗也。辍，止也。注云：言善世以道德，匡抱之君功施於后，爱其甘棠，况其子孙乎。而王者祖有功，宗有德，故周之兴也，始於后稷，成於文武。周之祭也，郊祀后稷，宗祀文王。故虽卜代三十，卜年七百，毁庙之主流溢於外，而后稷、文王郊宗之祀不辍止也。
　　修之於身，其得乃真。
　　疏：此下明少修少证，多学多得，故修之身，谓一身修，修之家，谓一家修，始於一身，终於天下，例可知也。言善立之人，照了真性，真性清静，无诸伪杂，伪杂既尽，德乃真纯。
　　修之於家，其德有余。
　　疏：修道於家，上和下睦，移修身於家，故其德有余福也。故《易》曰积善之家，必有余庆。
　　修之於乡，其德乃长。
　　疏：按：《周礼》二千五百家为乡。言一乡修道，礼义兴行，尊卑有序，闾闬相比，不党於亲，一家修道，德犹未广，一乡尽修，德乃长久。
　　修之於国，其德乃丰。
　　疏：修道於国，俗易风移，还淳反朴，不偏於所近，一乡修道，犹未为遍，一国尽修，乃丰厚。
　　修之於天下，其德乃普。
　　疏：普，遍也。夫百姓归厚，在君之化，修之庙堂，德流海外者，盖内正其身，不言而化，不教而理，下之应上，如响应声，德无不周，乃为普也。
　　故以身观身，
　　疏：观者，照察也。注云以修身之法观身，能清静者，谓观身实相，本来清静，不染尘杂，除诸有见，有见既遣，知空亦空，顿舍二偏，回契中道，可谓清静而契真矣。
　　以家观家，
　　疏：以修家之法观家，家人和穆，则福善有余。
　　以乡观乡，
　　疏：用此修乡之法观乡，乡人尽修其道，尊卑顺序，道化渐广，德乃延长也。
　　以国观国，
　　疏：以修国之法观国，国人尽修，勤而且俭，德乃丰盈也。
　　以天下观天下。
　　疏：夫以天下观天下者，复何所观哉？亦但观身尔。人君清静，无为
　　道化，善建善抱，自然百姓胥附，国祚人安矣。
　　吾何以知天下之然哉？以此。
　　疏：此假设之辞也。老君言我何以知天下善建则不拔，善抱则不脱，福德弘益之然乎？盖以此观身等观而观之，自我刑范，由内及外，则知之尔。《易》曰：观我生，观其生，将欲自观而观人也。
　　含德章第五十五
　　前章明善建之主，享不拔而长存。此章明含德之人，独知和而不害。首五句，标含德所以不搏。次骨弱下五句，明全和所以不嗄。知和则明了，使气则强梁。物壮下，申劝强梁之人，欲令不为是行。
　　含德之厚，比於赤子。
　　疏：含，怀也。言至人含怀道德之深厚者，内为道德之所保，外为神明之所护，比若慈母於赤子也。此理难晓，故借喻以明之。故寄赤子之生和，以况至人之全德，赤子婴儿之小者，取其内无分别，不生害物之心尔。
　　毒虫不螫，猛兽不据，玃鸟不搏。
　　疏：此释至人之全德也。毒虫蜂蔓之属，猛兽虎兕之属，玃鸟鹰鹯之属，螫谓以尾端行毒。据，按也，谓以足据按物也。搏，持也，谓以爪搏持物也。言至人德全於内，和气冲盈，心冥乎道，故有毒虫不能螫，猛毅之兽不能据，惊玃之鸟不能搏，盖以其至顺德厚之所玫也。
　　骨弱筋柔而握固。
　　疏：此下明赤子全和也。赤子筋骨柔弱，持握不当牢固，令拳手执物能自固者，岂非和气不散之所致也？
　　未知牝牡之合而竣作，精之至。
　　疏：雌曰牝，雄曰牡，竣者气命之源也。言赤子心无情欲，未辨阴阳之配合，而含气之源动作者，岂不由精气纯粹之所致乎？
　　终日号而不嗄，和之至。
　　疏：嗄，声嘶破也。赤子竟日啼号而声不嘶破者，岂不由和气至纯之所致乎？
　　知和曰常，
　　疏：此结赤子以和气至纯而声不破，因之以及教，言人能如婴儿，知和柔之理，修而不失者，是谓知真常之行也。
　　知常曰明。
　　疏：人能知真常之行，而保精爱气者，是曰明达。了悟之人知和知常，叹同德之美，后益生使气，举失道之过。
　　益生曰祥，
　　疏：祥者，吉凶之兆，言人不能全和於知常，而营生於分外，殊不知分外求益，然於滋多，则求益生过分，是凶祥也。故《庄子》云，常因自然，而不益生。
　　心使气曰强。
　　疏：夫心有是非，而气无分别，故任气则柔弱，使心则强梁，今失道益生之人，役心使气，气为心使，是曰强梁，故《庄子》云，无听之以心，而听之以气。
　　物壮则老，是谓不道，不道早已。
　　疏：此明强梁失道之过。壮者，刚毅也。老者，衰惫也。夫物盛必衰，壮极则老，夫用心使气，矜其强壮者，自致衰老，谓之不道，道贵柔弱，今恃强壮，既与道不同，故劝令早已。
　　知者不言章第五十六
　　前章明含德之人，独知和而不害。此章明悟道之士，能了言而无执。首两句，示理畅而言忘。次七句，明静尘而不染。是谓下，明不染者与玄同德。故不可下，明同德则不可毁誉。
　　知者不言，言者不知。
　　疏：知者，了悟也。言者辩说也。夫至理精微，玄宗隐奥，虽假言以诠理，终理契而言忘。故了悟者得理而忘言，辩说者滞言而不悟，故曰知者不言，言者不知。
　　塞其兑，闭其门。
　　疏：且如天下有始章所释，彼则约道清静，以塞六根爱说，此则因教辨忘，将息滞言之累。於言无执，故云塞其兑，不为荣辱之主，可谓闭其门。
　　挫其锐，解其纷，和其光，同其尘。
　　疏：此四句已出上经道冲章彼则就道以论功，此则据人以明行，上下两经，互举其文者，以其於济物修身之义有功，故望言之。
　　是谓玄同。
　　疏：叹夫体道之人既已不滞言教，又能和光混迹，行符於道，是谓与玄同德。
　　故不可得而亲，不可得而疏。
　　疏：言玄同之人，心无偏私，不可得亲而狎之，和光顺物，不可得疏而远之。
　　不可得而利，不可得而害。
　　疏：恬淡无欲，不可得从而利之，处不竞之地，故不可得犯而害之。
　　不可得而贵，不可得而贱。
　　疏：体道自然，非爵禄所得贵也，超然绝累，非凡俗所得贱也。
　　故为天下贵。
　　疏：玄同之士，悟理忘言，塞兑闭门，根尘无染，锐纷既解，光尘亦同，其行如此，故为天下之所尊贵也。
　　唐玄宗御制道德真经疏卷之七竟
　　唐玄宗御制道德真经疏卷之八
　　以政治国章第五十七
　　前章明悟道之士，能了言而无执。此章明以政之君，失无为之自化。三句标门以示义，次十句，设问以明理。后五句，示无事可以取天下。
　　以政理国，
　　疏：此上三句并标宗也。以，用也，政，教也。有为之君矜用政教，而欲为治，不能无为，任物自化，欲求致理，未之前闻也。
　　以奇用兵，
　　疏：奇，变诈也。不祥之器，君子恶之，况加变诈之名，而无节制之用，是以兵犹火也，不戢将自焚，故知奇变之兵，非制胜之道也。
　　以无事取天下。
　　疏：此亦标也。有道之君，无为而理，夫无为则无事，无事则不烦，不烦则百姓自化，而天下太平矣。
　　吾何以知天下之然哉？以此。
　　疏：吾何以知，发问也。其然，犹如是也。以此，答也。老君详问，我何以知取天下必须无事无为，以下文云天下多忌讳，则人弥贫，我无为则人自化，验可知尔。
　　天下多己心讳，而民弥贫。
　　疏：此覆释以政理国也。为天下之主，不能敦清静以化人，崇简易以临物，政烦网密，下人无所措其手足，避讳无暇，动失生业，日就困穷，所以弥贫。
　　人多利器，国家滋昏。
　　疏：此释上以奇用兵也。利器者，权谋也。夫权道在乎适时，不得已而方用，人君若多用权谋，不能反实，下必应之以谲诈，故云滋益昏乱也。
　　人多伎巧，奇物滋起。
　　疏：伎，能也。巧，工巧也。奇物谓刻镂雕琢宝货珍玩之属，言人君不尚纯朴而好浮华，则百姓效上而为奢泰，驰竞淫饰，日以繁多也。
　　法令滋彰，盗贼多有。
　　疏：法，刑法也。令，教令也。君上不能寡欲以御人，而欲彰法令以齐物，人既苟免而无耻，吏则窃盗而为奸，上下相蒙，故令盗贼多有也。
　　故圣人云，我无为而民自化。
　　疏：此释无事以取天下也。我谓圣人也，夫圣人之德，不尚伎巧，体道之主，所贵无为，无为之为，无所禁忌，下化上之无为，故云而民自化。
　　我无事而民自富，
　　疏：上无赋敛，下不烦扰，耕田凿井，家给民足，故云而民自富。
　　我好静而民自正，
　　疏：人生而静，天之性也。上好安静，无以动摇，及下被君德，率性而自正也。
　　我无欲而民自朴。
　　疏：人君诚能内守冲和，外无营欲，则下之感化自淳朴也。
　　其政闷闷章第五十八
　　前章明以政之君，失无为之自化。此章明以政必败，示祸福之所由。初标二政，宽急不同。次明祸福二门，倚伏无准。人之迷下，叹众生之迷执。是以圣人下，举圣德以劝修。
　　其政闷闷，其民淳淳。
　　疏：闷闷，无心宽裕也。淳淳，质朴敦厚也。言无为之君，政教宽大，任物自成，既无苛暴，故其俗淳淳而质朴也。
　　其政察察，其民缺缺。
　　疏：察察，有为严极。缺缺，凋弊离散也。有为之君，其政峻急，以法绳人，法令滋彰，盗贼多有，故凋弊而离散矣。
　　祸兮福所倚，福兮祸所伏，孰知其极？
　　疏：祸兮福所倚者，前言闷闷之政，俗以为恶，而人反淳淳质朴敦厚，岂非福因祸而生也？福兮祸所伏者，伏，藏也，察察之政，俗以为善，物却缺缺而凋弊，岂非祸伏藏於福中而发也？孰知其极者，夫失道丧德，习伪尚华，祸福循环，倚伏无准，谁知穷极者？
　　其无正耶？
　　疏：此言祸福之极，岂无正定耶？但由於人不能体道无为，妄生迷执，失其正尔。
　　正复为奇，善复为妖。
　　疏：此释迷正所由也。言众生迷於祸福正处，於正不明，以正者为奇诈，於善不了，以善者为妖祥，故若无正尔。
　　民之迷，其日固已久矣。
　　疏：此叹众生迷於正善，反以为奇为妖，其所由来尚矣，故云其日固久。
　　是以圣人方而不割，
　　疏：方，由正也。此举圣德以劝修，圣人弘道济代，万物向方，身行正方，物则应之而自正，非立教裁割於物，使从己也。
　　廉而不秽，
　　疏：廉，清廉也。秽，浊也。圣人率性清廉，自然化下，秽彼之浊，以扬其清，有本为剧字，创者伤也，圣人廉以成行，不伤於物。
　　直而不肆，
　　疏：肆，申也。圣人之行不邪，彼自从而正直，非为彼之不正，而申直以正曲也。
　　光而不耀。
　　疏：光者谓明智也，圣人虽有明智而韬晦之，不以炫耀，故云光而不耀。圣德如此，自然百姓淳淳而从化也。
　　治人事天章第五十九
　　前章明无为之政，人致淳和。此章明理人事天，无过用俭。初标理人事天，莫先于啬。次夫唯下，转通前义，是谓下，举深根之喻，以况长久之道。
　　治人事天莫若啬。
　　疏：啬，爱也。言人君将欲理化下人，敬事上帝，为德之先，无如爱费，即俭德也。检即足用，可以聚人。粢盛丰备，天享明德，故云莫若啬也。
　　夫唯啬，是谓早服。
　　疏：夫唯啬，迭出上文也。是谓早服，释俭啬之义。凡有七转义，皆效此。夫唯者，发语之辞也。服者事也，夫唯能俭爱之君，理人事天，以俭为政者，是以普天之下，亦当早服事於君。
　　早服谓之重积德。
　　疏：何故普天仰化，率土归仁？由行节俭，节检则百姓早服事之，是重积其德以尔。
　　重积德，则无不克。
　　疏：克，能也。君若厚积其德者，其为政也，人力普存，其事天也，吉无不利，则四方向化，无有不能制服者。
　　无不克，则莫知其极。
　　疏：此谓君德无有不能制伏者，则殊俗慕化，绝域观风，无远不至，故莫知穷极也。
　　莫知其极，可以有国。
　　疏：言人君德化无远不及，万人所归往，神明所福享，然后可称为有国。故《易》云：王假有庙有家是也。过此以往，岂为国乎？
　　有国之母，可以长久。
　　疏：母者，道也，以茂养为义，夫所以得称一有国者，只缘有道而茂养苍生，若尔福祚永昌，可以长久。
　　是谓深根固蒂，长生久视之道。
　　疏：夫积德之君，以道为国，则可以长久，故举根蒂之喻，以申其义理也。蒂，花趺也。夫草木根深则荣茂，蒂固则不落，乃长久也。以喻积德之君，埋根於道，固蒂於德，命延谓之长生久视之道。
　　治大国章第六十
　　前章明理人俭爱，则万方早服。此章明早服不扰则其德交归。初归理国之喻，不可有为。次明德及鬼神，两无伤害。后结叹交归之德，以劝有国之君。
　　治大国，若烹小鲜。
　　疏：此喻说也。小鲜，小鱼也。言烹小鱼不可挠，挠则鱼渍。喻理大国者，不可烦，烦则人乱，皆须用道，所以成功尔。
　　以道莅天下，其鬼不神。
　　疏：以，用也。莅，临也。人神处幽为鬼神者，灵效之谓。夫人有求则神为应。今若上德之化，人自安全，岂惟上忘帝力，亦不旁请鬼神，故处幽之鬼，无以效其明灵也。
　　非其鬼不神，其神不伤民。
　　疏：此覆释鬼无效灵之义。非其鬼不神者，非谓鬼歇灭．而不为神，但妖之将兴，由人有迭，人恒其德，则神不见怪而伤人也。《春秋》曰：其炁焰以取之。
　　非其神不伤人，圣人亦不伤人。
　　疏：所言神不伤人者，岂但神灵无效，而不能伤害於人？而圣人以道临人，无为不扰，百姓自正，故云圣人以道莅天下尔，将欲发明圣德，故重云亦不伤人。
　　夫两不相伤，故德交归焉。
　　疏：两者，谓圣与神也。夫人，国之本，亦神之主，若鬼神伤人，则害国之本，圣人伤人，则匮神之主，今两不相害，故德交归，岂唯神圣独丰，抑亦兆人咸赖。
　　大国者下流章第六十一
　　前章明以道莅物，则其德交归。此章明以德下人，则物归谦让。初标大国用谦，故能摄化。次故大国下，叙大小各得所欲。后故大者下，偏诚大国，特宜用谦。
　　大国者下流，天下之交。
　　疏：江海处众流之下，百川委输，故曰下流。施之於人，是谦德也。夫人君者，有道则国存，无德则人散。故处大国者，当下流开纳，令天下之人交会而至，则能全其大，故曰下流天下之交。
　　天下之交牝，牝常以静胜牡。
　　疏：天下之交，牒出前文，所以结下流之义也。言天下之人，所以交会至者，犹大国谦下之故，喻如牡者，常以雌静，为牝动者所求，故云牝常以静胜牡。
　　以静为下。
　　疏：前云天下之人，所以友会而至者，由人君用谦卑之道，则如牝者常以雌静而能胜牡者，由以安静为下故尔。
　　故大国以下小国，则取小国。
　　疏：故者，仍上之文，以结成前义也。言大国之君，所以不事威武，而用谦卑之德，以柔服之，小者将欲怀来附庸之君，取其小国之人而为臣妾尔。
　　小国以下大国，则取大国。
　　疏：言大国之君既以谦卑之道而柔服小国，小国之君则朝聘会盟，不敢离叛，以卑下之礼而事大国者，则欲取大国之威，以为援助尔。
　　故或下以取，或下而取。
　　疏：《春秋》曰：师能左右之曰以。下或下以取者，言大国用谦卑之道，以取小国，则令其可左右，故云以取。或下而取者，言小国用谦下之道，归事大国，但可承奉而求援助，不能令其左右随意，故云而取。
　　大国不过欲兼畜人，小国不过欲入事人。
　　疏：言大国尊崇谦下，以取小国者，更无余意，不过欲兼畜小国之臣，为人君之长。小国用谦，陈荐赞币而取大国者，不过欲入事大国，资为援助尔。
　　两者各得其所欲，故大者宜为下。
　　疏：大欲畜养，小欲入事，两遂其愿，故云各得所欲。大者宜为下者，夫物未尝以小轻大，而必以大凌小，将恐大国之君，骄盈致祸，鲜能下之，故诫云大者特宜为谦下尔。
　　道者万物之奥章第六十二
　　前章明以德下人，则大小各得其所欲。此章明以道化物，则善恶皆蒙其资估。初标道体冲奥，次明立教化人。后古之下，叹道之功，可为尊贵尔。
　　道者万物之奥。
　　疏：道者，妙本之强名也。奥，内也。言道包含无外，是万物资始之所，故为万物之奥内。《西升经》云：道深甚奥，虚无之渊，此之谓也。
　　善人之宝，
　　疏：宝者，珍宝之谓也。善人者，体道无为，身心清静，故宝贵之无暂违也。
　　不善人之所保。
　　疏：保，任也，倚也。不善之徒，心尤明智，感於积习，平居则忽道，婴难则求之，以身保任於道，倚以求安也。
　　美言可以市，尊行可以加人。
　　疏：此喻说也。言不善之人，亦在教之而已。注云：甘美之言，可以求市。尊高之行，可以加人，以况於圣人以甘美法味之言，尊高清静之行，以化不善之人，亦如市贾之集，相率而从善矣，故下云。
　　人之不善，何弃之有？
　　疏：言人言行不善，何弃遗之有乎？当导之以善道，冀从化而悛恶，不可弃之而不化，故云何弃之有？
　　故立天子，置三公。
　　疏：三公，谓太师、太傅、太保也。天子无为，三公论道，皆所以垂训立教，化不善之人。《书》云：天工人其代之，此之谓也。
　　虽有拱璧，以先驷马，不如坐进此道。
　　疏：合拱之璧，璧之大者，驷乘之马，马之良者。言三公辅相，虽以璧马献之至尊，未足珍贵，不如进无为之道，令化恶归善尔。拱璧先驷马者，古者朝聘将进驷马，以璧为导，故称先也。《春秋》云：乘韦先牛十二犒师之类是也。
　　古之所以贵此道者何？
　　疏：举古证今，令物生信。古之即前文善人宝道也。问其所以宝贵此道，其意何也？
　　不日求以得，有罪以免耶？故为天下贵。
　　疏：此答释贵道之意，不日求以得者，言道在於悟，悟在了心，非如有为之法，积日计年，营求以致之尔。但澄心窒欲，则纯白自生也。故云不日求以得，有罪以免耶者，夫妄心起染，则业累斯生，若悟道虚心，则罪因自灭，岂如执滞之人，动生悔吝，婴彼罪罚方求免耶？以是之故，故为天下善人之所宝贵尔。
　　为无为章第六十三
　　前章明妙本冲奥，坐进是辅相之门。此章明玄默无为，息怨成修证之行。首标坐忘绝欲，次示杜恶防萌。后是以下，举圣人之德，以申结劝尔。
　　为无为，事无事，味无味，大小多少，报怨以德。
　　疏：为，造作也，修道行人则坐忘，去欲心，无造作，凡所施设，功与化冥，於为非为，故日无为。此明心也。即事不滞，故於事而无事，此明身也。即味不耽，故於味而无味，此明口也。三业既尽，六根尘自息尔。若夫大小之为，多少之事，苟涉有为之境，无非怨对之雠，若能体彼无为，舍兹有欲，悟真实相，无起虑心，自然怨对不生，可谓报怨以德尔。
　　图难於其易，为大於其细。
　　疏：图，谋度也。为，营为也。夫情欲伤生，皆生於渐，无不始於易而终成难，初於细而后成大，今谋度其始易之时，则於终无难。营为於初细之日，则於后无大。若为难於难，为大於大，祸乱已作，纵欲图而为之，将无益於患难也。
　　天下难事必作於易，天下大事必作於细。
　　疏：作，起也。此迭上文原祸难之所起。难事必起於易，欲令於易而图之。大事必起於细，欲令於细而去之，其类实繁，不可具举，故以天下而总言之尔。
　　是以圣人终不为大，故能成其大。
　　疏：前明凡人常为难大之事，故多败多难，是以举圣人终不为难事大事，故能成其尊大。
　　夫轻诺必寡信，多易必多难。
　　疏：此结喻也。夫不三思而后言，轻易其然诺者，必少忠信。不谋始而慎终，多易其行事者，后必生难而为患累。
　　是以圣人犹难之，故终无难。
　　疏：圣人即有道之君也，犹难之者，难为轻诺多易之事，况不如圣者乎？圣人犹难为轻诺多易，故终无难大之事尔。
　　其安易持章第六十四
　　前章明无为玄默，示息怨修道之门。此章明思患预防，标绝情去欲之行。初六句，迭明防患之渐。次六句，举喻生患之由。复两句，论为执之迷。又六句，申异凡之行。后七句，推圣人不欲不学之意，劝凡俗易持易谋之心。
　　其安易持，
　　疏：安，静也。持，执也。言人之受生，正性清静，感物而动，则逐欲无穷，今明欲心未动安静之时，将欲守之，令不散乱，则甚易持执，故云其安易持。
　　其未兆易谋。
　　疏：兆，萌渐也。谋，度也。情欲将起，未有萌兆。谋杜绝之，亦为甚易。故云其未兆易谋。
　　其脆易破，
　　疏：言欲心已动，柔脆未坚，将欲除之，易消破也。
　　其微易散。
　　疏：微，细也。祸患细微，未至於大，防之於初，欲令散释，亦甚易尔。
　　为之於未有，
　　疏：为，修除也。此一句释前易持易谋两句也。所以易者，明欲心未起之时，修除杜绝，则欲恶不生，故云为之於未有。
　　理之於未乱。
　　疏：此一句释上易破易散两句也。所以易者，明欲恶虽有，尚自脆微，未成祸乱，故易理尔。
　　合抱之木，生於毫末。九层之台，起於累土。千里之行，始於足下。
　　疏：此言患生於微，而成於着，喻如合抱之木，始生如毫毛之末，此明自性而生也。九层之高台，起乎一篑之上，此明积习而成也。千里之远行，始於举足之下，此明遂行不止也。则天下之事诚以细微为始，而人多忽之，遂成患本，故举三喻以证上文。
　　为者败之，执者失之。
　　疏：为谓营为也。执谓执着也。言人不能为之於未有，理之於未乱，而更有所营为於性分之外，执着於尘境之中，故必祸败而失亡也。
　　是以圣人无为故无败，无执故无失。
　　疏：圣人无为安静，故素分成全而无败，虚忘无执，故真性常存而无失。
　　民之从事，常於几成而败之。
　　疏：几，近也。言常俗之人从於善事，常以功业近成，不能慎终，乃复亡败也。
　　慎终如始，则无败事。
　　疏：此老君重申劝戒也。人若能慎末如初，终始常一，则其事无败也。故《书》 云：靡不有初，鲜克有终。
　　是以圣人欲不欲，不贵难得之货。
　　疏：此明圣行以斥凡也。难得之货，内谓性分所无，外谓珠犀宝贝。圣人於欲无欲，内不务於性分之所无，外不营於累德之宝货，故云不贵难得之货尔。
　　学不学，复众民之所过。
　　疏：凡夫贵难得之货，故矫徇矜尚以学性分之所无。圣人不求过分之学，常全自然之性，是於学不学，如此者将欲归复众人所过分之学尔。
　　以辅万物之自然，而不敢为。
　　疏：辅，佐也。自然，物之本性也，众生起妄，失於本性，圣人慈诱，劝学无为，将以辅佐物之自然，真性不败，故不敢为於俗学与多欲也。
　　唐玄宗御制道德真经疏卷之八竟
　　唐玄宗御制道德真经疏卷之九
　　古之善为道章第六十五
　　前章明思患预防，标绝情去欲之行。此章明好智生患，示玄德大顺之规。初明为道之化，次辩以智之贼。知此下，示料简以为法。常知下，叹用功而劝修。
　　古之善为道者，非以明民，将以愚之。
　　疏：言古之人君，善能用道为化者，贵夫无为恬淡，非炫耀其道，明示於人，将导以纯和，杜绝智诈，令质朴如愚尔。
　　民之难治，以其智多。
　　疏：人之所以难理化者，正以其智太多。智之太多，由人君不明道以临下，是使下人役用其智，而生奸诈，故难理尔。
　　以智治国，国之贼。
　　疏：以，用也。贼，害也。言人君任用智诈之臣，使之理国，智多则权谋将作，谋用则情伪斯起，伪起则道废，有害於国，故云国之贼。
　　不以智治国，国之福。
　　疏：人君不任智诈之臣，但求淳德之士，使坐进无为之道，行宣大朴之风，交泰致和，是国之福也。
　　知此两者，亦楷式。
　　疏：两者，谓用智与不用智也。楷，模也。式，法也。人君知用智则为贼，不用智则为福，即当去贼而取福，知此者可为理国之楷模法式也。
　　常知楷式，是谓玄德。
　　疏：玄，深也，妙也。人君常能知此两者为楷模法式，是谓深远玄妙之德也。
　　玄德深矣远矣，与物反矣，然后乃至大顺。
　　疏：此结叹也。玄德之君，无为而化，不测其量，深也；所被无外，远也。故能与万物反归妙本，然后乃至大顺於自然真性尔。
　　江海章第六十六
　　前章明好智生患，示玄德大顺之规。此章明善下为主，标圣人不争之德。初举江海之喻，善下则为王。次明圣人用谦，乐推而不厌。后结不争之德，以示修学之门。
　　江海所以能为百谷王者，以其善下之，故能为百谷王。
　　疏：言江海所以能令百川朝宗而为王者，以其善居下流之所致也。故《易》云：地道变盈而流谦，此举喻也。故地道用谦，则百川委输而归往，圣人用谦，则庶人子来而不厌尔。
　　是以圣人欲上人，以其言下之。
　　疏：此合喻也。言圣人欲上於人，则以其谦言下之。夫圣人岂欲居人上而以言下之邪？但圣人知满必招损，故言则谦柔，名则孤寡，以下於物，而盛德鸿业，自然为物所推尚尔。
　　欲先人，以其身后之。
　　疏：圣人亦不知先人，直以伪谦，后己先物，物自先之尔。
　　是以圣人处上而人不重，处前而人不害。
　　疏：此结前也。圣人临大宝之位，居至极之尊，劳身而逸人，薄己而厚物。在上，人得以生，故不以为重。处前，人得以理，故不以为害。
　　是以天下乐推而不厌。
　　疏：圣人之德，弘济无私，与物为春，望之如日，既不为重为害，是以天下之人乐推崇而无厌倦也。
　　以其不争，故天下莫能与之争。
　　疏：今天下乐推圣人而不厌者，岂不以圣人言则下之，身则后之，以其不与物争先？故天下之人莫能与圣人争先者。
　　天下皆谓章第六十七
　　前章明善下为王，标圣人不争之德。此章明喻大不肖，示三宝以慈之行。初六句，标道大，所以不肖。次五句，示三宝，劝其用慈。又八句，复释以慈之利，舍慈之害。又四句，结叹以慈之德尔。
　　天下皆谓我道大，似不肖。
　　疏：肖，似也。老君云，天下人皆谓我道虚无广大，似无所象似，故下文答之。
　　夫唯大，故似不肖。若肖，久矣其细也夫。
　　疏：此答不肖之所由也。夫唯我道广大，迥超物表，固非凡情探赜所知，故得称大。若其有所象似，如代间法者，则失其所以为大久矣。是微细粗浅之法，与修不殊，何足称大乎？也夫者，语助尔。
　　我有三宝，保而持之。
　　疏：此明所以似不肖者，正以有此三行与俗不同，故老君言我道虽大无象似，然有此三宝，甚可珍贵尔。代人当须保持执守，以修身理国尔。
　　一曰慈，二曰俭，三曰不敢为天下先。
　　疏：此列三宝之数也。体仁博施，爱育群生，慈也。节用厚人，不耗於物，俭也。为事始和而不唱，不敢为天下先也。弘益之义，具如下文。
　　夫慈故能勇，
　　疏：此覆述三宝之功也。凡人贪竞不慈，勇於果敢，致有穷屈，今圣人以慈为行，故勇於济度。后引证《论语》曰：仁者必有勇。
　　俭故能广，
　　疏：以其节俭爱费，不伤财，不害人，故功施益广。
　　不敢为天下先，故能成器长。
　　疏：损己益人，退身进物，是不敢为天下先也。故物乐推而成神器之长尔。
　　今舍其慈且勇，舍其俭且广，舍其后且先，死矣。
　　疏：且，苟且也。代情多欲，动与道违，舍其利物之慈，苟且害人之勇，舍其节用之俭，苟且奢泰之广，舍其谦退之后，苟且矜伐之先，如此之行，有违慈俭。以之理国，则国亡，以之修身，则身丧，故云死矣。
　　夫慈，以战则胜，以守则固。
　　疏：慈为三宝之首，故偏叹美也。夫用慈以拒战，则能全众。用慈以捍守，可以安人，皆不失慈，故能胜固也。
　　天将救之，以慈卫之。
　　疏：救，助也。卫，护也。天道福善，善人则吉无不利，故以慈战者，天将助之。以慈守者，天将护之，战胜守固，始赖用慈之功救之卫之，终获孔明之助尔。
　　善为士章第六十八
　　前章明惟大不肖，示三宝以慈之行。此章明为士不武，标四善配天之极。首标四善之行，次叹是谓不争，结善可以配天，将明古之要道。
　　善为士者不武，
　　疏：士，事也。武，威武也。明德之君，用道为理，行慈俭而育物，不威武以御人，所尚以慈，故云不武。
　　善战者不怒，
　　疏：师出应敌，事在慈哀，蚊蚋致螫，驱除而已。是知善战在乎止敌，不在乎凭怒，故云善战不怒。
　　善胜敌者不争，
　　疏：夫以慈不争，由乎尚德。若用力争胜，非善胜也。令柔远能迩，尽畅慈和，不与敌争，敌人自伏，故云善胜不争。
　　善用人者为之下。
　　疏：夫善用其人，以言谦下，人必尽力，可以成功。故《易》曰：以贵下贱，大得人也。
　　是谓不争之德，
　　疏：此结上文善士者常柔而不武，善战者常慈而不怒，善胜者常让而不争，善用人者常谦而为下。夫如是者，物竭其能，人贵其用，皆由谦下之所致，岂非不争之德乎？
　　是谓用人之力，
　　疏：夫玄默恭己，谦虚下人，人皆欢心，思竭其力，故《易》曰：悦以使人，人忘其劳，是用人之力也。
　　是谓配天古之极。
　　疏：此总结上来四善之行，不争之德，能行之者，可以配天称帝，是古之至极要道也。
　　用兵有言章第六十九
　　前章明善士为行，不争故可以配天。此章明用兵有言，轻敌则几忘吾宝。初一句，标宗以设问。次六句，示行以辩明。后四句，申戒用兵，知慈哀者必胜。
　　用兵有言：
　　疏：老君疾时，轻敌政祸，乐战杀人，故托古以申诫，所称有言，谓下句也。
　　吾不敢为主而为客，
　　疏：吾者，用兵之人也。先唱为主，后应为客，主先唱示，生事而贪，客后应示，以慈自守，欲明古者用兵，常有诫令，当须以慈自守，不可生事而贪。故云不敢为主，而为客也。
　　不敢进寸而退尺。
　　疏：夫以道退守，则善胜。进兵取强，则败亡。故进虽少犹伤於贪，退虽多愈得谦让。今鄙其竞争，则云不敢进寸，尚其慈让，故云而退尺也。
　　是谓行无行，
　　疏：夫行师在乎止敌，止敌贵乎不争，今为客退尺，善胜不争，虽行应敌，与无行同矣。
　　攘无臂，
　　疏：攘臂，所以表怒。善战不怒，故若无臂可攘，故曰攘无臂。
　　仍无敌，
　　疏：仍，引也。夫引敌欲有所争，今以不争为德，则是无敌可引，故曰仍无敌也。
　　执无兵。
　　疏：执犹持也，兵者五兵戈矛之属也。夫执持兵者，将歌杀敌，以慈为主，自戢干戈，则有兵本无杀意，是则与无兵同也。
　　祸莫大於轻敌，轻敌几丧吾宝。
　　疏：几，近也。丧，失也。宝谓慈也。夫为祸之大，莫大於轻侮前敌，好事交争，如此则近丧失吾慈之宝矣。今且失慈，以战则败亡，以守则离散，代间之祸，虽非一途，离散败亡，祸之大者也。
　　故抗兵相加，哀者胜矣。
　　疏：抗，举也。夫两国举兵以相加，则由其君用道，其将以慈，矜哀於人，不求多杀者获胜矣。
　　吾言甚易知章第七十
　　前章明用兵之言，戒其轻敌。此章明畅理之教，示其易知。易知则必有宗君，轻敌则丧其慈善。初标圣教易知，次明迷途不晓。言有宗下，解释易知之意。夫唯下，辩说不晓之由。后叹圣人之怀玉，以勖勤行之上士尔。
　　吾言甚易知，甚易行。
　　疏：老君云我所言以畅於理，理畅则言忘，故易知也。吾所言事者，事於无事，事简则无为，故易行也。
　　天下莫能知，莫能行。
　　疏：此叹众生不能了言无言，执言而滞教，惑於言教，故莫能知也。不能悟事无事，烦事而不约，迷於尘事，故莫能行也。
　　言有宗，事有君。
　　疏：此覆释易知易行所由。宗，本也。君，主也。夫言者所以在理，得理而忘言，故言以不言而为宗本。事者所以在功，功成而遣事，故事以无事为君主。此岂不易行邪？
　　夫唯无知，是以不我知。
　　疏：不我知者，谓不知我也。夫唯代人之惑，无了悟之知，封着名相，不能畅理，於事执事，於言滞言，是以不知吾教以无言无事之意。又解云：老君言夫唯我所知，唯在无知，而天下之人用知求知，是以不知我也。
　　知我者希，则我者贵。
　　疏：希，少也。则，法也。老君言知我忘言契理之意者，至希少也。若能法则我言而行之者，则可尊贵矣。
　　是以圣人被褐怀玉。
　　疏：褐，裘也，贱者之服。袭裘褐者，所以蔽下之粗衣也。玉者洁而润，可以比德於君子，言此者欲明圣人内心慧了，外状如愚，故云被褐，以慧了之心，故云怀玉。
　　知不知上章第七十一
　　前章明畅理之教，示其易知。此章明了悟之心，虚忘为上。首标迷悟有异，执迷成奸。夫唯下，结叹圣人了知是病，故不强知。
　　知不知，上。不知知，病。
　　疏：夫法性本空，而非知法，圣人悟此，不有取相之知，於知不着，故云不知，是德之上。此释悟也。不知知病者，言常俗之人不知知法本非真实，於此无知之理，强谓有知，有取着之缚，所以为行之病，此辩迷也。
　　夫惟病病，是以不病。
　　疏：众生强知。妄生见着，而为病恼。夫惟能病强知之病，於知忘知，则不为强知所病，故云是以不病。
　　圣人不病，以其病病，是以不病。
　　疏：圣人正智圆明，了悟实相，於知忘知，故不为知之所病，所以者何？以其病，凡夫有强知之病，故说真智以破之。妄知之病既除，真知之药亦遣，故云不病也。
　　人不畏威章第七十二
　　前章明了心之智，以虚忘为上。此章明迷妄之病，有可畏之威。初标人不畏威，则祸累斯及。次无狭。下，劝人虚心静欲，则神不厌人。后举圣行证成，示其去取。
　　民不畏威，则大威至。
　　疏：有威可畏，谓之威。夫欲恶之来起於微末，积成病累，为彼大威，人不能慎其细微，则至於大可畏也。
　　无狭其所居，
　　疏：神所居者心也，人当忘情去欲，宽柔其怀，使灵府闲豫，神栖於心，身乃存也。
　　无厌其所生。
　　疏：身所生者神也，厌，恶也。人由神而生，故谓神为所生也。神明托虚好静，人当洗心息虑，神自归之。若嗜欲黩神，营为滑性，则精气散越，则生忘故，劝令无厌所生之神，以存长久之道。
　　夫惟不厌，是以不厌。
　　疏：善贷曰道，资形曰神，人能爱道存神，故云夫唯不厌。除垢止念，惟精惟一，神不厌人，故云是以不厌。
　　是以圣人自知不自见，
　　疏：自知者反照内省，防害於微，令无可畏之事。不自见者，不自彰见其才能，炫耀於物，违理失常，以招患也。
　　自爱不自贵。
　　疏：圣人自保爱其身，绝去嗜欲，令神不厌，身不自贵者，不自矜贵其身，凌虐於物，以聚怨耳。
　　故去彼取此。
　　疏：去彼自见自贵，取此自知自爱，圣人得平等智，了法性空，理无去取，开教化，引凡愚，寓言之尔。
　　勇於敢章第七十三
　　前章明迷妄之病，有可畏之威。此章明勇敢之为，成杀身之咎。初标敢与不敢，利害之殊。次明天道谦柔，戒人勇敢。后叹天网之报，以劝善士之修。
　　勇於敢则杀，勇於不敢则活。
　　疏：刚决为勇，必果为敢，言强梁之人，无所畏忌，失於谦柔，决於果敢，犯上作乱者，则是杀身之道也，故云勇於敢则杀。勇於不敢则活者，人若於事静慎，敛身知退，所决在於不敢强梁犯患，则是活身之道，故云勇於不敢则活。
　　知此两者，或利或害。
　　疏：两者，敢与不敢也。言人能知勇敢则杀而有害，不敢则活而有利，当须勇於不敢。此两者在勇虽同，所施则异，故云或利或害。
　　天之所恶，孰知其故？
　　疏：孰，谁也。故犹意故也。勇敢於有为之人，动则有害，乃天道之所恶，而代俗之人，谁能知其意故者乎？
　　是以圣人犹难之。
　　疏：此举圣以励凡也。夫以圣人之明，犹难於勇敢，惧其为害，况於凡人欲为勇敢，焉得无害乎？
　　天之道，不争而善胜，
　　疏：因上言天之所恶，故此下四句广明天道谦虚，以戒人事勇敢。人怀胜负，所以有争，天道平施，唯善是与，物莫之违，故云善胜也。
　　不言而善应，
　　疏：天何言哉？但福善祸淫，吉凶咸应，故曰不言而善应也。
　　不召而自来，
　　疏：凡物之来，皆由命召，今天不召於物，而使从己，而万物自来而顺之，则负阴抱阳，春生夏长，皆非召而来也。
　　繟然而善谋。
　　疏：天道玄远，繟然宽大，垂象示变，人可则之，故云善谋。
　　天网恢恢，疏而不失。
　　疏：恢恢，宽大也。此覆释上天道等义也。天道网罗虽复宽大，疏而且远，赏善罚恶，不失毫分也。
　　唐玄宗御制道德真经疏卷之九竟
　　民常不畏章第七十四
　　前章明勇敢於有为，自成杀身之咎。此章明有为则轻死，必犯司杀之诛。首五句，陈戒用刑。次一句，指明司杀。后四句，举用刑代杀，必有愆咎。
　　民常不畏死，奈何以死惧之？
　　疏：言人不能守道清静，而放纵情欲，动之死地，积习生常，曾无畏者，人君当以清静为化，而教导之，奈何更以刑法诛杀恐惧之乎？
　　若使民常畏死而为奇者，吾得执而杀之，孰敢？
　　疏：此明人君化以无为，人皆少欲，各全其生，常畏於死。而独有为於奇诈不善之行者，适令吾势得执而杀之，亦孰敢即杀。所以不杀，为自有天网司杀之也，故下文云。
　　常有司杀者杀。
　　疏：司，主也。天监孔明，无所不察，奇诈之人，不得其死，是有天之
　　司杀者杀之矣。
　　夫代司杀者杀，是谓代大匠斲。
　　疏：言不善之人，司杀自杀，人君用势得执杀而便杀之，是代司杀者杀人，不得天理，犹如拙夫代大匠斲木矣。
　　夫代大匠斲，希有不伤其手矣。
　　疏：大匠斲木，动合方圆，拙夫代之，必失绳缠，恶得不损其材而伤其手乎？天网不失，神理昭明，人君任刑，代彼司杀，恶得不害於人而丧其天和乎？奈何以死惧之，斯之谓也。
　　人之饥章第七十五
　　前章明有为则轻死，必犯司杀之诛。此章明厚敛则人贫，是生有为之弊。初三段迭明所以为弊。夫唯下，结叹令其贵生。
　　民之饥，以其上食税之多，是以饥。
　　疏：夫人，国之本也。若政烦赋重，而人贫乏，则国本斯弊，弊则危矣。是以下人不足，由君上食用赋税之太多，是以令其饥乏尔。
　　民之难理，以其上之有为，是以难理。
　　疏：蠢尔苍生，资君以理，为理之本，谅在无为，故我无为而人自化。今人所以难理者，由君上之有为，有为则政烦而人扰，动生大伪，是以难理。
　　民之轻死，以其求生之厚，是以轻死。
　　疏：人之所以轻入死地，丧其生者，皆以其违分求生，养生太厚，不顾刑网，以徇所求，是以轻死。
　　夫唯无以生为者，是贤於贵生。
　　疏：夫生也有涯，安分则足，既不可违，亦不可加。若营生於至当之外，则惑矣。故不厚其生而生全，求厚生而生丧。故知夫无以生为忧者，是贤胜於矜贵其生之人。
　　人之生章第七十六
　　前章明厚敛则人贫，是生有为之弊。此章明有为则心欲，故丧和气之柔。初标生死之二途，次举草木之两喻。结以强大处下，戒令必守和柔。
　　人之生也柔弱，其死也坚强。
　　疏：人之生也，和气流行，自然以之柔弱。人之死也，和气离散，四肢以之坚强。言此者，示柔弱坚强为生死之戒。
　　万物草木生也柔脆，其死也枯槁。
　　疏：此举喻也。万物草木，气聚而生，故枝叶敷荣而柔脆，气竭而死，则条干变衰而枯槁。前明有识，此举无情者，以气聚散为荣枯，有识者，以道存亡为生死。
　　故坚强者死之徒，柔弱者生之徒。
　　疏：此结前义也。言草木生则柔脆，死则坚强，则知人之为坚强之行者，是入死之徒。为柔弱之行者，是出生之类。
　　是以兵强则不胜，
　　疏：此下转结前义也。用兵有言，以慈为主，故云兵恃强则败，欲明人恃强则死尔。
　　木强则共。
　　疏：木本强大，故处於下。枝条柔弱，共生於上。盖取其柔弱者处上，强梁者在下，故下文云。
　　强大处下，柔弱处上。
　　疏：总结上文，木根本强大，则枝叶共生其上之义，欲明强梁之人，常在柔弱之下尔。
　　天之道章第七十七
　　前章明有为则心欲，是丧和气之柔。此章明强梁必招损，故示天道之喻。初一句，标天以申戒。次五句，举喻以明天。又八句，总合前义。以下毕圣德以结劝尔。
　　天之道，其犹张弓乎？
　　疏：此法喻双举也。夫天道玄远，非喻不明，故举张弓以昭天德。张弓之法，具如下文。
　　高者抑之，下者举之，有余者损之，不足者与之。
　　疏：夫张弓之为用，当合村定体，令弛张调利。高者抑之，下者举之，为架前之时准的也。有余者损之，不足者与之，为发矢之时远近也。如此则能命中矣。天道亦然，日月寒暑，一往一来，来则损其有余，往者与其不足，则成岁功矣。人君者，当法於天道，抑强扶弱，损有利无，故举亏盈益谦，欲令称物平施尔。
　　天之道，损有余补不足。人之道则不然，损不足以奉有余。
　　疏：此明人道不能同天损益。注云衰多益寡者，《易□谦卦》之辞也。
　　孰能以有余奉天下，惟有道者。
　　疏：孰，谁也。老君疾时不能同天道，下济以恤於人，光大其德，故举天道以劝云，谁能同天之道，损其有余，以赒奉不足者乎？唯有道之君，乃能然尔。
　　是以圣人为而不恃，
　　疏：此引圣人以证上有道之义，恃犹矜恃也。圣人法天平施，德被於物，不见其功，故云不恃。
　　功成而不处。
　　疏：圣人知功成而处，天必损之，故虽道治寰区，功济天下，归美名於群材，而不处其功绩尔。
　　其不欲见贤。
　　疏：此结释不恃不处之意也。其不欲见贤者，圣人虽盛德内充，而嘉声外隐，所以不恃为，不处功者，正欲隐德晦名，不欲令物见其贤能尔，此亦损有余之意也。
　　天下柔弱章第七十八
　　前章明强梁必招损，以示天道之喻。此章明柔弱则受益，故赞水德之能。初五句，标水之胜功。次四句，叹莫能行者。又五句，证释前义。后一句，转结上文。
　　天下柔弱，莫过於水，而攻坚强者，莫之能胜。
　　疏：水之为性，善下不争，动静因时，方圆随器，故举天下之柔弱者，莫过于水矣。而攻坚强，莫之能胜者。夫水虽柔，而能穴石，石虽坚而不能损水，若以坚攻坚，则彼此而俱损，以水攻石，则石损而水全，故知攻坚伐强，无先水者，故云莫之能胜。
　　其无以易之。
　　疏：夫水虽至柔，用攻坚强之物，无能易之者，岂不以其有不争之德而无守胜之心乎？理国修身，亦常如此。
　　故柔胜刚，弱胜强，天下莫不知，莫能行。
　　疏：柔弱之道，胜于刚强。天下之人，皆知此义，但惑于自贤，以己为尚，无能行其所知，故云莫能行。
　　是以圣人言：受国之垢，是社稷主；受国不祥，是谓天下王。
　　疏：举圣人之言，证成上义，此即能行以柔胜刚之行者。垢，秽辱也。言人君能含受垢秽，引万方之罪在己，则人仰德美，而不离散，社稷有奉，故云是谓社稷之主也。受国不祥，是谓天下王者，祥，善也，有君能谦虚用柔，受国之不祥，称孤寡不谷，则四海归仁，是谓天下王矣。
　　正言若反。
　　疏：此一句结上文也。夫受国垢浊，却为社稷主受国不祥，却为天下王，其言乖背，不同于俗，故老君详赞云，是必真正之言，行之而信，但常俗闻之，初若乖反尔。
　　和大怨章第七十九
　　前章明柔弱则受益，故赞水德之能。此章明法令则生弊，必为余怨之迩。初明立教和怨，未足为义大。是以下，明有德执契，其怨不生。后天道下，明天道无亲，唯善是与。
　　和大怨，必有余怨。
　　疏：厥初生人，身心清静，而今耽染尘境，失道沦胥者，情欲之所为也，则知与身为怨之大者，其唯情欲乎。和，调和也。此言百姓因于情欢而生矫伪，人君不能以我无为，令其自化，方欲设教立法，制其奸诈，调而和之，故曰和大怨。必有余怨者，既设教立法不能无迹，斯迹之弊，还与为怨，故云必有余怨。
　　安可以为善？
　　疏：设教立法，其进生弊，既有余怨，则安可为善？则是缮性于俗学以求复其初者尔。若能上化清静，无事无为，人有淳朴之风，迹无余怨之弊，方可为善矣。
　　是以圣人执左契，而不责於人。
　　疏：左契者，心也。心为、阳藏，与前境契合，故谓之左契尔心圣人立教则有连，有迹则是余怨，故执持此心，使令清静，下以化人，则无情欲，不烦诛责，自契无为矣。
　　故有德司契，无德司彻。
　　疏：司，主也。彻，通也。言有德之君主司心，契则人将自化。无德之主，不能虚心而忘己，唯欲作法以通人，作法则弊生，故为无德尔。
　　天道无亲，常与善人。
　　疏：唯天道平施，而与善不欺，故司契清静者，天福其善，则言无不利。立法残伤者，天降以殃，则孽不可这，岂非皇天无亲，唯德是辅者乎？
　　小国寡民章第八十
　　前章明法令则生弊，必为余怨之迹。此章明淳朴则至理，自无矜徇之求。初标无为之风以劝勉，示人从君化则理。后明家给人足，无所企求也。
　　小国寡民，使有什伯之器而不用。
　　疏：寡，少也。什，伍也。伯，长也。器，材器也。此论淳古之代也。言国小者，明不求大。言人少者，明不求多。不求大，则心无贪竞。不求多，则事必简易。简易之道立，则淳朴之风着。适使有出人之材器，堪为什伍伯长，以统于人者，亦无所用之矣。
　　使民重死而不远徙。
　　疏：徙，迁移也。化归淳朴，政不烦苛。人怀其生，所以重死。敦本乐业，无所外求，各安其居，故不远迁移也。
　　虽有舟舆，无所乘之。
　　疏：舟舆之设，本以通水陆，济有无，既无往来，则舟舆弃舍，无所乘用矣。庄子云，至德之代，山无蹊隧，泽无舟梁。
　　虽有甲兵，无所陈之。
　　疏：甲兵所陈，本以讨不服，御寇敌，上行道德，下无离异，既却攻战之事，则甲兵韬戢，而无所陈也。
　　使民复结绳而用之。
　　疏：古者书契未兴，结绳纪事，故《系辞》云，上古结绳而理，后代圣人易之以书契，欲明结绳之代，人人淳朴，文字既兴，是生诈伪，今将使人忘情去欲，归于淳古，故云使人复结绳而用之。
　　甘其食，美其服，
　　疏：食之甘者，在于适。适则所食皆甘。服之美者在于当，当则所服皆美。苟不适当，虽玉食锦衣，不足称其甘美也。
　　安其居，乐其俗。
　　疏：无欲，故所居则安。化淳，故其俗可乐。若逐欲无节，将自不安其居，政苛日烦，焉得复乐其俗？
　　邻国相望，鸡犬之声相闻，民至老死不相往来。
　　疏：邻国相望，鸡犬相闻，盖言其近。人至老死不相往来者，由彼此俱足，无所求及故尔。
　　信言不美章第八十一
　　上下二篇，通明道德。始标宗旨，以开众妙之门。终结会归，将通得意之路。故寄信美以彰言教，论辩善以戒修行。书知博以示迷误，陈不积以教忘遣。假有多以畅法性，结不争以明圣人。将令学者造精微於言象之中，导筌蹄於理性外。悟教而能忘教，何必杜口於毗耶？因言以明无言，自可了心於柱下尔。
　　信言不美，
　　疏：信言者，圣教信实之言也。此老君欲以自明所演言教，化导众生，实为精信，故与俗相违，代人以为不美。
　　美言不信。
　　疏：美言，谓代教甘美之言也。言多浮华，动合于俗，既非信实，不可化人。信言所以不美，正以代教美言不信故尔。
　　善者不辩，
　　疏：悟教之善，在于修行，行而忘之，曾不执滞，故不辩说也。
　　辩者不善。
　　疏：但能辩说言教，曾不悟了，修行惑滞既多，故不为善。
　　知者不博，
　　疏：知，了悟也。博，多闻也。言体道了悟之人，在乎精一，不在多闻，故《庄子》云：博溺心也。
　　博者不知。
　　疏：夫多闻则滞于言教，滞教则终日言而不尽，既非了悟，故曰不知。
　　圣人不积。
　　疏：积，滞聚也。圣人妙达理源，深明法性，悟文字虚假，了言教空无，所说之理既明，能说之言亦遣，则于彼言教，一无滞积，故云圣人不积尔。
　　既以与人己愈有，既以与人己愈多。
　　疏：既，尽也。言圣人虽不积滞言教，然众生发明慧心，必资圣人诱导，故圣人以清静理性，尽与凡愚而教导之。於圣人慧解之性，曾不喊耗，故云愈有愈多。注云：有，明自性。多，明外益者，悟理之性既非他有，故云自性。因教之益不自中来，故云外益。明圣人教导凡愚，心弥慧解，故云愈有。惟敩学半，理益精畅，故云愈多尔。
　　天之道，利而不害。
　　疏：天道施生，长养万物，利也。无所宰割，不害也。此举喻欲明圣人之道弘益尔。
　　圣人之道，为而不争。
　　疏：圣人之道，凡所作为，而与物不争者，为圣人无所积滞，与人愈有是以不争尔。
　　唐玄宗御制道德真经疏卷之十竟
　　
