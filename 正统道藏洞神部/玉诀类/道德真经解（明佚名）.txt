道德真经解
　　经名：道德真经解。无名氏解。上、中、下三卷。底本出处：《正统道藏》洞神部玉诀类。此书下卷注文与时雍《道德真经全解》下卷完全相同。
　　道德真经解序
　　圣人以神藏寂寞，道在杳冥，周流六虚，而莫足以知其然，酬酢万变，孰敢以窥其迹？则一往一来而以元自虚，一造一化而以真自修，又奚有言以好辩哉？圣人默而思之，舆情至愚，必待引之而后动，群性至昏，必待诲之而后悟，此所以有言载于方册，垂乎不朽，以为常善之救矣。洎乎千载，厥道弥远。先圣之意，昧者不能取；至真之言，愚者不能达。况我老君之书，言明而理远，文近而旨幽，若不释而申义，众人视之则有如天之远，而不能炳若丹青矣。是致今因行化得届尘寰，不免援毫以彰大义，庶几乎指示而已。
　　道德真经解卷上
　　无名氏解
　　道可道章第一
　　道可道，非常道。
　　生杀以时，物之道也；德业以修，人之道也；男女以别，家之道也；法度以明，国之道也。此天下之常道，圣凡之同有者也。若可道之道，应变无滞，与物无方，非耳而听其希声，非目而观其真色，得其微者探神化于寥寥，知其远者达真筌于不测，动乃应于万机，静不流于一曲，则常之道焉能如此？
　　名可名，非常名。
　　至真之名不附于形，形则有盛衰之相代；至真之名不寓于数，数则有变穷之相更。是以可名搏之而不得，象之而不似，迎随而首尾不能见，钻仰而坚，高莫可及，不随物而有定，执体而有用，以常无而与道为合，而名自生焉，非常名之可如也。
　　无名，天地之始；有名，万物之母。
　　昔道未判之际，非阴阳之可论，造化之可推。及炁适于清，得之者为天；炁适于浊，得之者为地。天地之两得，以清为阳，以浊为阴，阳者能造，阴者能化，此万物所以生也。以无则为道独而天地得之，此无名所以天地之始；以有则天地为合而万物生之，此有名所以万物之母。始则言其炁，母则言其形，炁也，形也，亦道之有无耳。
　　常无，欲以观其妙；常有，欲以观其徼。此两者，同出而异名，同谓之玄。玄之又玄，众妙之门。
　　恍尔而来，自何而来？惚尔而去，自何而去？虚而不停于一物，空而不鉴于一形，此所谓常无也。恍尔而来，来之必有其象；惚尔而去，去之必有其物。虚则神集也，不动而动，空则真蕴也，不化而化，此乃常有也。常无也，守于无为；常有也，修于有作。无为则妙，有作则徼，此两者同出而异名矣。大抵皆可谓之玄欤？且玄者，道有可观，犹天之色可视而不知其然。玄之又玄，乃得之又得，而达之尤深者也，故日众妙之门，以其能出入于大道故矣。
　　天下皆知章第二
　　天下皆知美之为美，斯恶已；皆知善之为善，斯不善已。故有无之相生，难易之相成，长短之相形，高下之相倾，音声之相和，前后之相随。
　　道散于事，物杂于性，初受之真，人为之伪，始禀之和，舛而为乖，此昔之美者今而为恶，向之善者背而不善，斯美恶之两途，善不善之不一也。圣人不为有恶而不美已，不为有不善而不善已，亦以达其性耳，非与众人美恶之相随，善不善之相分也。苟欲一之，则性均为至矣，又奚有有无、难易、长短、高下、音声、前后哉？此圣人之教，所以为此而行焉。
　　是以圣人处无为之事，行不言之教。
　　圣人以道治己，以功加人。盖谓彼无长虑，待圣而后虑；彼无独见，待圣而后见。若不示之以教，则柔而自溺，愚而自弱，不能趋圣人之道矣。我乃储神于渊默，而使彼观风而动，处思于寂寞，而使彼视化而为。虑事物之烦，有以耗吾之聪明，我则无事；虑言语之多，有以乱吾之真绪，我则不言。自然事济于下，教立于上，而天下之民不率而率矣，固无反道之弊耳。
　　万物作而不辞，
　　圣人出而万物出，圣人入而万物入，圣人者，乃万物之所睹。是以圣人在上，万物并作而各遂其宜，无失性之咎。盖吾无所用其心哉，凡以顺物之理而已，以至兴衰乌有辞也。设若政事未修，教化未明，应出而入，应取而与，扰扰天下之心，纷纷万物之态，如此虽作，未有不辞者也。万物作而不辞，亦待乎圣人之世。
　　生而不有，为而不恃，功成而不居。夫惟不居，是以不去。
　　大道之设，不以物我而有分，高卑而有间，以心达心，则天下之心我之心也，以形养形，则万物之形我之形也，又奚有两其意哉？圣人体道而济物，屈己以待人，伏吾之巧以救其拙，推吾之能以率其鄙，功乃至于无穷，业乃至于可大，固为不可加焉。圣人虑其满而有溢，故乃抑之；虑其盈而有亏，故乃损之。大而充塞，不自以为足，妙而莫测，不自以为神，生而不生，为而不为，功而不功，如是则物不能我迁，时不能我徙，而处乎道矣，是以不去。
　　不尚贤章第三
　　不尚贤，使民不争；不贵难得之货，使民不为盗；不见可欲，使心不乱。是以圣人之治也，虚其心，实其腹，弱其志，强其骨。常使民无知无欲，使夫知者不敢为也。为无为，则无不治矣。
　　性本无分，而习以迁之，物本无二，而情所异之。习迁于性，则贤者常为人之所慕；情异于物，则难得者常为人之所求。慕于贤而不及，则反以为争，求于货而不足，则反以为盗。是二者，使民失性而妄知，养情而苟欲，安可以见吾之道哉？莫若使之心之虚也，贤鄙不停于内，而彼我无分；腹之实纷也＃1，华不诱于外而衣食以足；弱其志，以自柔而不好胜于人；强其骨，以自立而不耽利于物。所以天下之民无妄见之知，天下之民亡苟求之欲，则圣人之为，无不治矣。则不尚贤之篇，乃复人之性，反物之情，而根乎道者也。
　　道冲章第四
　　道冲而用之，或不盈。
　　道之舒，可以充乎四极而不以为满；道之卷，可以隐乎纤芥而不以为微。以体则至虚，物之来者无不应，以用则至变，事之至者无不接。不抗于太高，高恐下者不能及；不即于太卑，卑恐高者不能俯。如此不惟不盈，又至于不久，自非处阴阳之中，曷以能此？故曰道冲而用之，或不盈。冲者，阴阳之中，无过不及之义也。
　　渊兮似万物之宗。
　　深而莫测之谓渊，微而莫穷之谓道。道之无，则天地以为始；道之有，则万物以为母。言其母，则知万物生乎道者也；言其宗，则知万物本乎道者也。既为其宗，何云似之？盖道乃无形，不可以定体言之，故曰渊兮似万物之宗也。
　　挫其锐，解其纷，和其光，同其尘，湛兮似或存。
　　人之处道，闲意马于空虚，湛性源于寂寞，喜怒藏于无事之乡，好恶锁于不思之地，则以淡居己，以静对物。不显明于外，则和之而若晦；不独异于众，则同之而若愚。如是于道也，弗视而见，弗为而成，而无事物之累哉。设使不挫其锐而专以意，必至于轻动而伤吾之性；不解其纷而专以事，必至于多扰而乱吾之真；不和其光，道必失于矜；不同其尘，名必失于矜。如是於道也，视之不见，为之不成，而常以事物为累哉，学之者可不慎欤？此于四事之后，所以继之曰湛兮似或存也。道无定体，若特以存而言之，非道也，故似或耳。
　　吾不知谁之子，象帝之先。
　　观道之所来，出于无为，生于清静，操之则存，舍之则亡，不为强而多，不为懦而寡，则虚无之至，真常之妙，虽天地以我为始，虽万物以我为宗。兆于莫测，探于莫先，彼象有形也，我则处之于未形之初，彼帝有物也，我对居之于无物之上，如此岂可以子名之，故曰吾不知谁之子，象帝之先也。
　　天地不仁章第五
　　天地不仁，以万物为刍狗；圣人不仁，以百姓为刍狗。天地之间，其犹橐钥乎？虚而不屈，动而愈出。
　　天地之于万物，任其理之自然。方其时之生也与之生，以育之而有雨露之滋；方其时之杀也与之杀，以凋之而有雪霜之变。如此必不系于一物，不累于一时，凡以待其理而已。特谓之刍狗者，方其祭祀之时，贡以至诚，而致其钦爱之意，及其礼毕，弃以无用，若看粪壤，此非厚于初而薄于终，爱于前而恶于后，乃理之然也。圣人之於百姓，又非异此。方其致爱也，如保赤子，其致敬也，若承大祭，则亲爱之心莫大于是。及其有不爱者，罚以肆其威而视命如芥，有不可敬者，刑以杀其辜而观生若闲，此非圣人留情于赏罚也，亦任其理之然而体乎天地耳。若非如此，焉能受万物而不穷、接万变而不溺？好其生者，与之生而不匮，欲其善者，与之善而不已，其应无方，其出无尽，乃橐钥之若也，故又继之虚而不屈，动而愈出也云耳。
　　多言数穷，不如守中。
　　圣人动则用道，静则体道。居静之时，以道为同，湛兮自养，而不与事交，不与物接，又奚有言之弊也？及其动而用道，无言以应变，则道至于有穷，虽言之可尚，必简以当理，要以合道，而不务多以为泛也，故曰多言数穷，不如守中，乃其当欤？
　　谷神不死章第六
　　谷神不死，是谓玄牝。玄牝之门，是谓天地根。绵绵若存，用之不勤。
　　虚而能应，其应无穷；妙而莫测，其测无方。且谷者，应万有而不留于一物。神者，受万化而不滞于一原。不留于一物，则其虚不至于盈，何亏之有？不滞于一原，其化必不至于穷，何终之有？此谷神所以有不死之兆尔，是谓玄牝者。道之于人，始降于无，终成于有，无者以炁而言，有者以形而喻，玄牝者，乃形之有者也。人身之中以玄牝为生，虚以应我之运，妙而成吾之化，降者由此而升，往者由此而还，则寸炁绵绵，真灵寂寂，而有长生之理焉。然人所以不能生者，非玄牝之愆止，人不能虚且静矣。
　　天长地久章第七
　　天长地久。天地所以能长且久者，以其不自生，故能长生。是以圣人后其身而身先，外其身而身存。非以其无私邪？故能成其私。
　　其体至高，济群生而不有者，此天之所以长也。其势博厚，载万物而不辞者，此地之所以久也。天长也，其覆万世而不倾；地久也，其载古今而不陷。此非天地固所以长久而不倾陷也，盖不有其生，自然而长生矣。圣人体乎天地，思慕长生，焉敢有其身也？故抑高而就卑，和光而同物，知虽先也，不敢为人之先而常处其后，身虽圣也，不敢超众之为而常晦其迹，如此乃后其身而身先，外其身而身存，故能成其私而同天地之长久矣。自非不自生，乌足语此？
　　上善若水章第八
　　上善若水。水善利万物而不争，处众人之所恶，故几於道。居善地，心善渊，与善仁，言善信，政善治，事善能，动善时。夫惟不争，故无尤矣。
　　昔道在于上，混然而无，固无殊品，以杂其真。洎离无入有，於性则存善，於五行则生水，而善之与水乃离道近矣，此所以相譬而立焉，故曰上善若水。善之谓性，忘心而入寂，澄己而利物，蔽争胜之原，若其固有，亡取与之分，如其自然，求之而后应而不应于妄求，静之而徐清而不清于非静，深以自达，明而守晦，以至于济物之仁，必然之信，任理之治，适变之能，无非水之不相一也。大抵此篇之意，乃上德不德、上士无争之意也。何且居善地者，必就于
　　下；心善渊者，水深则回；与善仁者，利达万物；言善信者，外不欺人；政善治者，执柔弱而胜刚强；事善能者，渡舟楫而无不济；动善时者，可行则行，可止则止。凡斯数事，若有其善而好胜于物，定以有尤，焉能几於道也？
　　持而盈之章第九
　　持而盈之，不如其已；揣而锐之，不可长保。
　　道之为物，酌焉而不竭，注焉而不盈，无欠以为不足，无赘以为有余，悉皆虚其中以无满，空其蕴而受物，又何必持其盈以为其约。苟持其盈，不如其已，天下之事，来之复去，新之代旧，出没之繁不可以计穷，利害之杂不可以智算。若焦心以应无尽之事，穷思以待不齐之物，虽有揣之之巧，锐之之利，亦有时而耗竭矣。仕道者不然，弃尘绪于事物，保真情于不为，则吾之所享，长其保焉。
　　金玉满堂，莫之能守；富贵而骄，自遗其咎。
　　以道观物，则道为真，物为假；以德观物，则德为长，物为短。至人以道养德，以德修道，而常昂于物物之上，以道德为乐者，知物皆为假，而徒役吾之神思耳。此金玉者虽为其宝，以至人观之，乃寄来之物，奚可珍之？苟或珍之，宁无咎乎？
　　功成名遂身退，天之道。
　　时不能常行，行之而有止。物不能常兴，兴之而有废。况人进退有义，义可从而不可违，去就有命，命可顺而不可乖。苟义可退也，违义以进之，必有其害。命可去也，乖命以就而就之，必有其损。况成败之相随，荣辱之相代，犹首尾之相应，祸福之相伏，岂可恃进以终身之荣，而不顾忧患哉？此功成名遂身退，乃天之道也。
　　载营魄章第十
　　载营魄抱一，能无离乎？
　　人受命已来，保神之后，阴阳具于一身，造化全于四大，其性也得尔冲和，其炁也归尔真正，又奚有外物之患哉？此乃生之理也。及神逐变迁，虑从物起，嗜欲生于胸中，劳役耽于身内，所得之和变而为乖，所归之正适以为邪，而神於是为魄之所夺，不能载魄，乃至于散乱而不保矣，此死之道也。至人知其如此，忘其物念，灰彼尘心，知神乃我之主，则安而不乱，以至于明，知精乃我之本，则宁而不摇，以至于一，而后吾之神也，洞于灵而不为罔，吾之精也，保于真而为两，内无魄之所载，外无物之所迁，则道不几乎息矣。切咍愚者，背阳而向阴，灭神而就魄，日驰万变之劳，不守至精之一，及其死也，沉沦阴道，落彼异生，斯盖魄之所载，而不能抱一以自全故也，痛之痛之。
　　专炁致柔，能如婴兄乎？
　　人自保生，以炁养之；人自赴死，以炁损之。君子不以养人者害人，故专炁致柔，以全其真也。且至人之性，习于不动，动则哀乐生焉，至人之性，安于不悖，悖则暴怒起焉。哀乐生而情乱于中，暴怒起而炁作于内，如是而养真者，未之有也。炁何以专而致柔？莫若以志帅之，以神御之，安心于清静，致意于虚闲，缚五贼于无染之乡，囚无明于至弱之界，而后炁适于柔，而不动于触，非婴儿而何哉？
　　涤除玄览，能无疵乎？
　　性有其垢，可以涤之；性有其秽，可以除之。自非清以养己，静而对物，焉能如此？
　　爱民治国，能无为乎？
　　治本出于无为，伪常生于有作，况人离性则失本，役物则丧己。欲爱民于保生，治国于常安，莫若使之安性而不为矣。
　　天门开阖，能为雌乎？
　　万物出入，以天为门，天之出入，以道为户。至人者，应天门以出入玄域，游道户而升降真界，达时消息，与物盈虚，非妄有所作也，安于无心而已。
　　明白四达，能无知乎？
　　烛幽之谓明，见素之谓白，周流无壅之谓四达，如此可谓知知矣。知而不知，乃为至也。
　　生之畜之，生而不有，为而不恃，
　　道有其造，可以生之；道有其化，可以畜之。然道可以生畜万物，自非达之不可似也。
　　长而不宰，是谓玄德。
　　万世不弊之谓道，岂非长乎？无为而万物化，岂非不宰乎？
　　三十辐章第十一
　　三十辐共一毂，当其无，有车之用；埏埴以为器，当其无，有器之用；凿户牖以为室，当其无，有室之用。故有之以为利，无之以为用。
　　车以有运转之理而无凝于物，器以有收敛之名而不散于外，室则为所居之常而得安于中，特以言无有之用者。且形而上者谓之道，形而下者谓之器。方其形而上也，以无为用，其用无穷，而罔有新故之敝。方其形而下也，以有为利，其利有尽，而有兴废之咎。此所以於车言无，有车之用，於器言无，有器之用，於室言无，有室之用。若以玄者论之，则运吾之炁者河车，收吾之真者鼎器，宅吾之神者绛室。是三者果如何哉？乃以无为用者也。
　　五色章第十二
　　五色令人目盲，五音令人耳聋，五味令人口爽。
　　真非不欲保于内，性非不欲复于初，而所以不能者，常被外物以诱之故也。目注于视，吾将以慧观而见其真色，所以不见者，物之色以盲之。耳注于听，吾将以定力而闻其真声，所以不闻者，物之声以聋之。口注于味，吾将以至淡而知其真味，所以不知者，物之味以爽之。目至于盲而闭其慧观，耳至于聋而溃其定力，口至于爽而不能居淡，九邪由此而作，真元因此而丧，乃众人尔，奚可以语道哉？
　　驰骋田猎令人心发狂，难得之货令人行妨。是以圣人为腹不为目，故去彼取此。
　　七情生于放纵，三毒起于贪求，且性者以心为表，心者以性为里，性定心澄，无事于逐物，则田猎与难得之货，奚足为患哉？驰骋田猎，则血炁俱作，敷发于外，而心所以作狂。好难得之货，则偷合苟容，妄求曲取，而行所以妨。此皆圣人之所不为也，而继之以为腹不为目者，以明其养内而不养外故也。
　　宠辱章第十三
　　宠辱若惊，贵大患若身。何谓宠辱？宠为下，得之若惊，失之若惊，是谓宠辱若惊。何谓贵大患若身？吾所以有大患者，为吾有身。
　　心忠于道而系于物，则喜于荣华而惊于忧患，常以得失为累，而不能以浩浩然矣。且人之居宠而受其禄，得荣于己，以禄居之则显而不辞，以荣处之则骄而不法，矜夸焉而尊以恶卑，光显焉而高以耻下，则积金系马，宁不为之宠哉，斯奚足以为辱也？一有所失，自以为慊。至人不然，贵不为乐，贱不为忧，受禄万锺，食前方丈，吾非有也，草食瓢饮，蓬居瓮室，吾非忧也，得之嚣嚣，失之嚣嚣，曾足以惊乎？惟有其宠者，辱莫大焉，非惊而何？
　　及吾无身，吾有何患？故贵以身为天下，若可托天下＃2。
　　人受命于无，成形于有。且形之成于有也，合地水风火之假，生精神炁血之实，居处焉不能免寒暑之所拘，动作焉不能外劳役之所使，以至于饮水食谷以充于内，衣帛服布以御于外，或过焉为有余，欠焉为不足，不能无患焉。惟其盗阴阳之真情，夺造化之正理，喜怒去于胸中，寒暑逃于物外，脱四大之假以无其身，反九变之真而入于道，则吾以是无无以不生，空空而不化，又何有患也？经谓及吾无身，吾有何患，乃此欤？
　　视之不见章第十四
　　视之不见名曰夷，听之不闻名曰希，搏之不得名曰微。
　　道处太素之上而无其色，则色之所色者，虽离娄之明，无所施其视。道处太虚之中而无其声，则声之所声，虽师旷之聪，无所专其听。道在无名之先而无其象，则象之所象＃3，虽乌获之力，不能举其重。此夷所以视之而不见，希所以听之而不闻，微所以搏之而不得也，此以常者言之。若以能开慧目以观真色，则视之而可见；启玄耳以听希音，则听之而可闻；施妙力以斡大象，则搏之而可得。常人所以不能者，五色盲于目，五音聋于耳，五事蔽于心故也。
　　此三者不可致诘，故混而为一。
　　道无在，道无不在，不可以物名之，不可以象假之，及其济天下之用，则万物而无非道者。且道在物也一，莫得以分之，而圣人所以言夷希微各异者，设以视听搏之趣尔。要其所以为异，乃无此之异也，混而为一尔，岂可以致诘哉？
　　其上不皦，其下不昧。绳绳不可名，复归于无物。是谓无状之状，无物之象，是谓惚恍。迎之不见其首，随之不见其后。执古之道，以御今之有。能知古始，是谓道纪。
　　物之附于阳者，其升以明，附于阴者，其降以晦。升而明者，有性者以趋，降而晦者，有形者以逃，天下之人於是以知向背之理。若道则不然，炁状也上，不为阳而明，无物也下，不为阴而晦，其来也不行而至，岂可迎乎？其去也不疾而速，岂可随乎？欲穷其本也，探上古而不知其始；欲究其末也，御当今而不知其变。及其以玄推之，上有明以为其皦，则光照于物物，下有晦以为其昧，则炁出于孛孛，其上之昧者，可以升而向之，其下之昧者，可以塞而背之，来之者吾有灵以迎其前，去之者吾有神以随其后，惚兮惚则无物以有物，恍兮恍则不状而有状，此非与经固有反，盖老氏之言微而显矣。
　　古之善为士章第十五
　　古之善为士者，微妙玄通，深不可识＃4。
　　小人精于物，君子精于道。精于物者以物役之，其巧有尽。精于道者以道养之，其化无穷。是以古之善为士者，藏于至幽，隐于不测，尽其性以无方，穷其理而不滞，则有言也，言合于道而众不能晓，有作也，作契于理而众不能达，以至于搜赜亡形而我以独见，驱役有象而我以独斡，周流六虚而同天莫可学，酬酢万变而治物无所壅，则吾之微妙玄通，人固以不识也，非我特欲不识而专以异也，我道之深而彼不能识也故矣。
　　豫兮若冬涉川，犹兮若畏四邻，
　　浩浩处道，不以吉凶而有事于思；寂寂守玄，不以忧患而有事于动。无思也，遇物而后作，临事而后为，必待可行之时而后行之，可用之世而后用之，又何容心哉？此所以豫若冬涉川也。冬涉川者，逼而后动，不得已也，非所以为未然之见，何非不见于未然也，无心而已。无动也，寂然而退，居幽宇以至于不出，密然而静，处玄宅而至于不为，敛己焉常恐踰闲以自警，屈身焉以至闭户而自约，犹若畏四邻者，乃其此也。畏四邻者，安其居而不出也，非所以不敢出也，盖退藏于密而不与物交故矣。是二者，一事于无思，一事于无动，非古之善士，孰能如此？
　　俨若容，
　　貌不庄则无威可畏，身不重则无仪可象，况事道者所处玄宅，所履真路，所言则法言，所行则法行，岂可不严而励己，容而畏物哉？则俨若容者，乃其宜也。
　　涣若冰将释，
　　性本空虚，因物而实；性本澄静，因物而动。且物之所以泱者，阳也。所以结者，阴也。阳以涣之，则舒舒以自复，优优而自遂，而不与物为之聚散。阴以结之，无者附于有，散者着于实，其形厚者不能薄，其势小者不能大，此乃有在之理，非无在之意也。何以况之？由水之性，或就下以适东，流川而学海，或升而为云雨，或导而为江河，源之深，其流乃长，流之长者，其泽必远，甚以为自得哉。及阴炁凝以为冰，则其源以塞，其流以阻，而不能若水以四达矣。此善为士者，其性之涣所以若冰之将释也，求其以复初矣。
　　敦兮其若朴，
　　文胜质，其质必灭；华胜实，其实不显。为士之道，不吐英华以妨大素，不尚浮虚以掩大材。凡以守天性之纯而求为不杂，收天真之粹而求为不伪，处于厚而不处于薄，居其全而不居其驳，此经乃谓敦兮其若朴也。
　　旷兮其若谷，
　　澹足万物而不以为有，湛无一毫而不以为无。物之来者，应之而不留；事之至者，容之而不滞。此性之虚然善应，而不以物为心哉，则旷兮所以若谷也。
　　浑兮其若浊。
　　和其光则知韬以自晦，同其尘则知混而致虚极，守静笃。万物并作，吾以观其复。凡物芸芸，必归其根。
　　归根曰静，静曰复命。
　　出而不反，其出有穷；往而不复，其往必弊。天之所以有春者，生以出也；有秋者，反以复也。生而出以为命，反而复以为性，且曰有生斯有性，何必待复而后见性？曰生者动也，动则纷纷，性莫失焉。所言归根曰静者，反其性也。又曰既静以见性，此却云静以复命，何也？曰生而有命，则命常因性失而亡，既静以见性，则命乃复矣，此尽性而后至于命也。
　　复命曰常，知常曰明。不知常，妄作凶。
　　静乃性之本，有时而动者，以应物也，非我性斯动矣。常乃道之体，遇物而变者，以应时也，非我道斯变矣。圣人若退藏之际而不为物居，寂默之中而不应时，则其性静而不动，其道常而不变，此曰复命。曰常者，静而不出，以得其性也。知常曰明者，虚而自见，以得其道也故矣。反以不知常而应变，则失性违道之事无所不至，非凶而何？乃继之曰不知常，妄作凶也云耳。
　　容乃公＃5，公乃王，王乃天，天乃道。
　　万变不齐，群动不一，以择之则洪纤而有曲，以分之则高下而有问。圣人欲一之以韦动，齐之以万变，莫非容也，斯容何以致之？因于知常而已。惟其容也，触之者宽以无私，应之者一而不二，其平也衡不可以夺，其虚也谷不可以过，由是自容而至于大公矣。既以公之，则可宰制群生，法令天下，万务之烦而我可以析之，四海之大而自隐，此者养素于内而善俗者也。今浑兮其若浊，何以异此？
　　孰能浊以静之徐清？孰能安以动之徐生？
　　水之清者，有物以挠之，其清乃浊；人之安者，有物以诱之，其安必动。浊以乱其清，而不能事之以静，则清因浊灭；动以失安，而不能变之以生，则安因动危，此非所以为善士也。我则不然，以静为常而静以徐清，则浊焉为患？以动为变而动以徐生，则安何为守？如此则静不至于失性，动不至于失道，而无溺于一曲也。
　　保此道者，不欲盈。夫惟不盈，故能敝不新成。
　　物之败者因於自成，事之敝者因于自新，则成败之相复，新敝之相代，乃固然之理，而人情之所不免也。至于善士守道以自敝，而其敝常新；处事以自败，而其败常成新也。万世不敝，常成也，终身不败，如此非他致之，出于不盈而已。
　　致虚极章第十六
　　致虚极，守静笃，万物并作。
　　生而不有，有时而有者，虚之未极也。安而不动，有时而动者，静之未笃也。且道在万物之上，应万变而不知其耗，守真一而不知其竭，廓之以宇宙之大，莫见其涯，济之以群生之出，莫知其动，空空而至无，湛湛而常寂，则入之多不以为盈，出之众不以为扰，则虚於是，致之以极，静於是，守之以笃，而万物所以并作也。万物之来，始于无形，终于有象，若虚之不极，则出生者不能无壅，静之不笃，则还生者不能无穷，而寓我可以归之，则人之道至此而最矣。人道既最以如何哉？乃通于天而已。人至于通天，可谓至矣，而人物何足以御之？乃道尔。此经所以容乃公，公乃王，王乃天，天乃道也。
　　太上章第十七
　　太上，下知有之；其次，亲之誉之；其次，畏之侮之。
　　昔圣人之治，储思于渊默，恭己于岩廓，无为以待天下之为，无言以应天下之变，鼓舞以神，则号令不知所自出，教化以身，则政事不知所自行，则民不化而化成，不治而治致，不待率而后应，不待诛而后畏，日用我德，不知德之可怀，日由吾道，不知道之可向，则浩浩自遂其宜，熙熙自获其所，此乃太上之治，以自然为化，故曰下知有之。逮三皇之后，制度以修，赏罚以出，有爱人之政而如保赤子，有归民之德而若从流水，以恩抚之则百姓亲之如父母，以仁恤之则百姓誉之若天地，斯乃有为之世，以政而治民者也，故人以亲而誉之。其次不然，或峻刑严法以设威于上，或反道败德而失政于下，一则畏彼之威而苟免之过以至于耻，一则侮彼之政而乱其常以至于为非，则法虽可畏而成于不畏，德既可侮而不能无侮，此下以愧于亲誉，上以惭于知有者，宁可不慎择欤？
　　信不足，有不信。偤其贵言。功成事遂，百姓谓我自然。
　　内有诸己，外不欺物，乃谓之信，则信者，圣人以为将命令宣志意，而达乎四方者也。苟不足焉，人何信之？圣人乃思之而后言，而言不以为妄，虑之而后语，而语不以为欺，有命焉若卜筮而可孚，有令焉如影响之可应，则信矣。有不足也，其实出于贵言而已。贵则不轻，贵则不贱，不轻以重之而言无乱发，不贱以尊之而言无虚设，惟其如此，功乃至于成，事乃至于遂，而百姓自然矣。
　　大道废章第十八
　　大道废，有仁义；智慧出，有大伪＃6。
　　圣人临事而‘无意，对物而无心。无意也，则恤爱兼制之务不彰于外，无心也，则谋虑知见之为不起于中，而悉以道为出处，以道为语默故也。及万绪交起，百态互生，爱恶之情於是而有，与夺之权於是而作，则吾之大道分而为二，而仁义所以行也。性失于多知，圣人以约为守，机生于远见，圣人以晦为用。知不以约有不及者，则智於是而凿，见不以晦有不明者，则机於是而巧，是以智慧出于胸中，大伪生于构内，而於吾道必以远矣。
　　绝圣弃智章第十九
　　绝圣弃智，民利百倍；
　　无所不通之谓圣，无所不知之谓智。则圣也者，成性以达己，体道而御物，而特以绝者，不敢有其圣，以为众人之所不及矣。智也者，彰往而见其未然，察来而知其未变，特以谓弃者，不敢有其智，而为众人之所不知。苟以有圣，则不及者离性以为诈，苟以有智，则不知者舍真以为伪。惟其绝而弃之，则民各任其性矣，其利而百倍焉。
　　绝仁弃义，民复孝慈；
　　天有五典，人有五常，则父子者乃天之叙也。天叙之始，良知出于自然，良能本于不虑，而孝慈之性固存于父子之间，奚待教以率之？所以父子不亲者，有仁义以妨之。何仁者爱人，及其所不爱，义者宜人，及其所不宜，则物争以爱而不爱者乱，人尚以宜而不宜者悖，孝慈或因此失矣。若绝而弃之，则民复孝慈。
　　绝巧弃利，盗贼无有＃7。
　　尚巧必穷好利必争，盗贼之源也。
　　见素抱朴，少私寡欲。
　　从流者流远而必涸，图枝者技多而必缺。今以舍流而穷源，其源必澄，弃枝而就本，其本必固。所以弃绝三事，而今何属哉？必以见性而已，故见素抱朴，少私寡欲而继于后也。无尘以染其质之谓素，无华以乱其本之谓朴。少私则不昏惑以着物，寡欲则不盗纵以丧己，斯者若非去乱性之本，何以哉？
　　道德真经解卷上竟
　　＃1 腹之实纷也：『纷』疑下属，作『腹之实也，纷华不诱于外』。
　　＃2 若可托天下：『托』疑作『寄』。此句后脱经文『爱以身为天下，若可托天下』。
　　＃3 则象之所象：『则象』二字原属下句，据文意改。
　　＃4 深不可识：后脱经文『夫惟不可识，故强为之容』。
　　＃5 容乃公：前脱经文『知常容』。
　　＃6 有大伪：后脱经文『六亲不和有孝慈，国家昏乱有忠臣』。
　　＃7 盗贼无有：后脱经文『此三者以为文不足，故令有所属』。
　　道德真经解卷中
　　无名氏解
　　绝学无忧章第二十
　　绝学无忧。
　　学将以穷理，理之不穷，无以尽性；无以尽性，则荒惑忧乐不召而来矣。今以云绝学者，学已至于穷理，其性得矣。性之得也，乐莫大焉，此所以无忧。
　　唯之与阿，相去几何？善之与恶，相去何若？
　　处道之真，无分于伪，得性之善，无别于恶。真有所失，则伪从而生焉。善有所迁，恶从而出焉。则真伪之相去，善恶之相离，固不远矣，在体道者以觉之。
　　人之所畏，不可不畏＃1。
　　圣人退而居密，隐而守静，优游从容，以乐于天真，冲和廉正，以掌其天宰，明而烛物，而不与种种分别，高而越世，而不与事事争锋，斯乃处一己之道而不同物也。及常以同俗，和不异众，言与物交，迹同民患，而吉凶之忧有所不免，此人之所畏，所以不可不畏也。
　　众人熙熙，如享太牢，如登春台。
　　见道而不识，由道而不知，六情蔽于灵渊，五贼乱于真宰，此乃众人耳。彼众人不知性之失也，逐情而喜，耽物而乐，熙熙以从己之欲，氅氅而随时之态，则自以为乐如享太牢与登春台者。享太牢以为美，登春台以为荣，二者之乐，曾可以众人能之？惟至乐者可以也。
　　我独怕兮其未兆，如婴儿之未孩。俗人昭昭，我独若昏；俗人察察，我独闷闷。
　　道之散因于纯变而为维，性之失因于和适而为驳，吐华于外而实必中损，迁真于物而精必中耗，或机巧兴于大伪，奸诈出于多途，则吾道彼不得也。我则异此，含和而智虑不萌，守一而真纯不散，忘喜怒以塞其情，攻爱恶而无其意，如物象未兆之先，若婴兄未孩之始，此非全性体道，孰能若此？惟其全性也，常以自缺，惟其体道也，常以自弱。自缺以为天下之全，自弱以为天下之强，此所以常与俗人异矣。故彼之昭昭者，我则若昏；彼之察察，我则闷闷也。
　　澹兮其若海，飂兮似无所止。
　　虚静以处己，渊深而待物，此乃道之体也，故澹以若海。普以济天下，博而散万物，此乃道之用也，故飂以无止。
　　众人皆有以，我独顽且鄙。
　　我道也，彼物也，物非道则不生，道无物则为常，我且居道之常而物如何哉？以此明物为我用，我非物役故也。乃众人皆有以也，我独顽且鄙者，不能入不能取之理欤？
　　我独异於人，而贵求食於母。
　　以言其先则为象之未兆，以言其尊则为帝之未出。天地为大，以道为始，万物为多，以道为母。母者有生养之道，我今居以久视，不欲生乎？达于修真，不欲养乎？既生且养，舍道何以？故贵食母也。
　　孔德之容章第二十一
　　孔德之容，惟道是从。
　　道不可学，由性而率，则率性者，固得其道也。道得于我，则我之所养者为真，所施者为德，而德於是得于道，在我之后而人可以修之也。然而道则为无，德则为有，德至而入于道，道优而散于德，则道德之相从，未尝可相离也。而经以孔德之容，惟道是从，其理若此。
　　道之为物，唯恍唯惚。惚兮恍，其中有象；恍兮惚，其中有物。窈兮冥兮，其中有精，其精甚真，其中有信。自古及今，其名不去，以阅众甫。吾何以知众甫之然哉？以此。
　　道之至寂则静不可以听，道之至无则虚不可以观，欲前而迎焉无首之可向，欲后而随焉无尾之可趋，此大道之体，以居其常也。方将离体而涉于用，不可为无而无其名，不可为无而无其状，此无中有有，而象物所以出于恍惚之间也。此其体也，乃谓真无；此之用也，乃谓真有。有象斯有物，有形斯有性。有象物之后，而云有精者，其真有生也，有生非所以生，乃入造化之域，居阴阳之境，真性得以感，则不化而化，正炁得以运，则不生而生，此之为生，其理幽矣。非显然而着象，昭然而成形，乃真于甚真，信于甚信，而常以窈冥为用。非达道之士，至人之识，莫足议此。
　　曲则全章第二十二
　　曲则全，枉则直，洼则盈，敝则新，少则得，多则惑。
　　道散于天下，得之微者为精，得之寡者为粗，则天下人物於道不能无远久高下哉。圣人乃得道之具，受性之全，至于应天下之不一，成一己之无穷，莫不有措哉，亦非以他致之，因其理而已。且天下之性不能俱直，以执我之直而正彼之曲，则直不能无损。天下之物不能俱美，以恃我之盈而不容于众，则盈不能无亏。物物相代，固有其敝，若以自新，则敝有时而至；事事相杂，固有其惑，若以徧览，则惑有时而起。圣人知其此也，顺物之理而曲则直矣，卑己之性而洼则盈矣，日新其德而常以自敝，守之以约而不以自惑，而后内而处道，道无不全，外而居政，政无不治，以己之微而待天下之众，以身之迩而归四海之远。自非虚以处己，宽以待人，曷以如此？
　　是以圣人抱一为天下式。
　　一者道之初，天地之始。阴阳未判之前，则吾真无伪，万物未生之先，则吾性无分。彼我不能以两适，人物不能以互别，斯乃至纯之化，全粹之道，推而天下，岂可不为法也。
　　不自见，故明；不自是，伐，故有功；不自矜，故长。夫惟不争，故天下莫能与之争。古之所谓曲则全者，岂虚言哉？诚全而归之。
　　天下之明，明于见人，不明于见己，明莫大焉，非明不足以见己，不敢见尔。天下之智，知于是人，不知于是己，智莫大焉，非智不足以是己，不敢是尔。以至于功加天下而无不被其泽，能出万民而莫可及其大，自非圣人，其明岂不自见而不能曲以全矣，其智岂不自是而不能枉以直矣。伐其功而盈，至于满假，则洼何有也。矜其能而新，至于光荣，则敝何有也。如此乃众人尔，圣人反此，故又继之曰夫惟不争，故天下莫能与之争也。
　　希言自然章第二十三
　　希言自然。
　　有形者可以理推，有言者可以物使，或事因于人为而后成，或化因于时作而后起，此皆非所以为自然也。惟不可为而为，不可召而至，视之以神而后见，听之以炁而后闻，无无以受则化自无来，有有以生则变从有出，如是则夫何为哉？体于自然而已。此所以莫可为而为，莫之化而化，非希而何哉？而夷微非不能此，而独言希者，举一隅不以三隅反故也。
　　飘风不终朝，骤雨不终日＃2。
　　天之所以鼓动群生者，莫大乎风，所以润泽万物者，莫大乎雨。风雨者，乃天之所资，物之所赖，而阴阳感会而后有也。阴阳之真情，正而不悖，和而不乖，乃不愆期而至，其来也调，其正也常，又奚有飘骤之异哉？惟其过也，或以飘风，或以骤雨，此阴阳之不常者，曷以终朝乎？
　　故从事於道者，道者同於道，德者同於德，失者同於失。同於道者，道亦得之，同於德者，德亦得之；同於失者，失亦得之。
　　冥于自然，寂于无物，不以名器求，不以形象取，而常在于玄玄之化，窈窈之中者，不道而道，不德而德。惟其离无以执有，舍一而趋二，求道之名以为得道，求德之华以为得德，如是得之，反以为失矣。欲得道而不同德，德而无失，莫非处无无之真界、妙妙之玄乡，举止而不离希矣。
　　跂者不立章第二十四
　　跤者不立，跨者不行＃3。
　　人必有性，物必有分，性之偏，无以全其道，分之过，无以求其有，是故道自性出，性由道入，欲身归无名，化体自然，必待乎性之冲静而后可也。如欲立者不跂，欲行者不跨，反以跂而立，跨而行，必知其不能也。形之不完，尚艰于行立，况性之不完，而可立道乎？
　　有物混成章第二十五
　　有物混成，先天地生，寂兮寥兮，独立而不改，周行而不殆，
　　灏灏在上而寥以无形，窈窈居中而恍以无象，阴阳隐于一色之内，造化藏於不测之际，则清浊我以未判，天地我以未分，而何以谓之有物哉？及天地生而万物出，吾道乃散殊于天下，以济其用。今以谓有物混成者，则老氏欲收天下之散，而复归于一，以一之万而终始无穷，往来不匮，而万世无弊哉，故云独立而不改，周行而不殆也。独立而不改，道所以混而在上以反本，周行而不殆，道所以混而在下以通变，则混成之理，於斯二者见之。
　　可以为天下母。吾不知其名，字之曰道，强为之名曰大。大曰逝，逝曰远，远曰反。
　　昔一炁充盈于四极而莫知其边，一炁寥廓于六虚而莫知其穷，塞乎上而不知其天，偏于下而不知其地，此之果如何哉？圣人分天地之后，生万物之初，而与之字曰道，强名曰大，则大道之名，圣人所以强之也，非以体而立欤？惟其大也，故能涉天下之用，无所不往，穷四海之物，无所不至。无所不往，所以曰逝。无所不至，所以曰远。道至于远，则恶以散殊而远本，故反以复初，而使终而有始以周行焉，此所以远曰反也。
　　故道大，天大，地大，王亦大。域中有四大，而王居其一焉。人法地，地法天，天法道，道法自然。
　　天地有至尊而道为最，万物有成理而道为奥焉，则道也者，廓宇宙以至极，居三才之至上，其大不可以侔焉。自一而为二，两仪设位，在上者以高明而至远，处下者以深厚而无疆，则覆载之功，孰可御也？其大乃得道之一矣。二仪既设，成位于中，以至尊而统万有，以至公而奉大道，尽人之伦，处王之道，亦岂为小哉？此王所以亦大也。详而谕之，得道之大者天，得天之大者地，得地之大者王，故下继之曰人法地，地法天，天法道。而道则无所法，乃出于自然而已，故曰道法自然。
　　重为轻根章第二十六
　　重为轻根，静为躁君。是以君子终日行不离辎重。虽有荣观，燕处超然。如何万乘之主而以身轻天下。
　　天地之理，万物之情，以固则重，重则敦本，以宁则静，静则复性。及其纭纭天下之理而变由是生，纷纷万物之情而机由是出。变生则万态俱来而重者以轻，机出则情伪交至而静者以躁，浮虚浇薄之患有时而作，吉凶悔吝之兆无所不至。昔日之重以去其本，当时之静以乱其性，如是非以为善也。君子知重为轻根，故行不离辎重；知静为躁君，故虽有荣观，燕处超然。则君子轻重躁静之理，亦以敦本而复性矣。
　　轻则失臣，躁则失君。
　　人君贵为天子，富有四海，其势为至尊，其位为至高，其重固不可以过也。若以天下对之，以天下为众，以一身为重，然以万乘之尊而身对天下，当以天下为轻矣。
　　善行章第二十七
　　善行无辙迹，
　　以车通诸夏，以步陟诸涂，其行虽至作，所以为善也。圣人体神于至幽，藏妙于不测，一静焉与道同居，一动焉与道同出，至于有行，岂有辙迹之可观？乃无而已。有辙则运之有滞，有迹则通之有塞。圣人之行，无滞而常运，无塞而常通，虽至万世，夫何弊哉？专于道故矣。
　　善言无瑕谪，
　　圣人以道处己，以道济物。当处己之时，寂与神交，冥与意会，熙熙于妙化之中，默默于玄造之内，又何以言为尚也？及出而济物，涉于事为，动于心声，示一言以天下为法，宣一教以万世为则，破庶民之昏昏，晓天下之聩聩，则言有于不得已也。然而言也，不以多为繁，不以少为弊，多必尽理，满天下不以为非，少必守法，不及尺编亦以为当，此之为言，岂非善欤？定无瑕谪之咎矣。反以不善之言，出而招辜，动而有悔，妄则生疵，巧而伤仁，非止于无瑕谪也，亦以为害尔。
　　善计不用筹算，
　　穷域中之变，其变无穷；尽天下之数，其数无尽。竭智必至于疲，尽力乃至于耗，虽欲计之，不可算矣。圣人不然，执一以御万变，计身以为万物，一外无数，数至我则以一总之，身外无物，物来我则以身应之，如此则万变归于一，万物体于身，天下之数不下堂而知矣，又奚以筹算为哉？自非善计，必不能矣。
　　善闭无关楗而不可开，
　　出而应世，以道为用，引天下之未能，纳天下之未至，则当显然垂谕，明然立言，开吾之路，使人坦然以登，辟吾之门，俾人趋然以入。及退藏于密，言不与事交，身不与物接，寂然以居，则神不能见其边，冥然以守，则人莫以知其处，塞于无路，闭于无门，绝于外而固其内，出于物而入于道。无引也，未能者无以待，无纳也，未至者无以及，虽非关楗其门，莫可开而入矣，此所谓善闭也。
　　善结无绳约而不可解。
　　众人之信有时而失，当以约之。圣人之信乃为大矣，以己信结天下之信，将示于来世，垂乎不朽，而使万姓以一言为据，何可解也？
　　是以圣人常善救人，故无弃人；常善救物，故无弃物。
　　圣人体道，道无人物，同欲其生，共恶其死，苟或弃之，则人物何所资也？是以圣人常善于救人与救物也。
　　故善人，不善人之师；不善人，善人之资。不贵其师，不爱其资，虽智大迷，是谓要妙。
　　人离其性，则善不善之分矣。以善救不善，所以为师，因不善而显善，所以为资。若以道而言之，师非贵也，资非爱也，贵师则有我，爱资则有人，人我之两存，则分别之心起，於道为患焉，又非善也。惟其以智为迷，是谓要妙。何以智有知则识见於外，虑藏于中，折有物以为其辨，则真情亦有时而蔽矣。反以如迷，萌于无知，外不显于有象，内可觉于无物，乃道之妙与。
　　知其雄章第二十八
　　知其雄，守其雌，为天下溪。为天下溪，常德不离，复归於婴儿。
　　以阳为雄，以阴为雌，阳则注动，阴则注静，则知其雄乃为动，雌乃为静也。至人以虚处己，以宽待人，不恃有以为先，常处卑而自下，资纳于物不以为盈，洞达乎心不以为我，体自然之化而不离于固有，归至纯之质而不杂于天真，如此莫不守雌，以安静为溪而尽性，至于常德不离，其如婴儿。婴儿者，以取含真而不吐于外，守一而不散于杂。设若知雄好动而不守之以雌，变性于实而不致之以虚，又焉得为婴儿乎？
　　知其白，守其黑，为天下式。为天下式，常德不忒，复归于无极。
　　白乃未受於五色，则所染由时，斯色之始也。至人慎之，以守其黑。黑者，色成而不可变也。然不可变，于方则为北，于时则为冬。方至于北则东南自此而起，时至于冬则春夏从此而发，以此见始起于此，终成于此，其势无穷，变而大通者也，故至人以守之。惟其守此，则物化之而成，事穷之而变，万民规之以为式，天下体之而为法，其德乃至于无极矣。自非守黑，曷以臻此？
　　知其荣，守其辱，为天下谷。为天下谷，常德乃足，复归於朴。
　　道常恶乎显以光明，性常致于污而卑晦，道显而光则虑不能退藏于密，性污而晦则防侈靡以为患。如是则浩以自屈，虚以应人，知荣为害道之根，我则去之，知辱为成性之本，我则守之，应彼之来而不费吾之有，供彼之去而不竭吾之无，裕以有余，优以常足，则纯而常归于大朴矣。此之成性，神而明焉。
　　朴散则为器，圣人用之则为官长，
　　形而上者谓之道，乃复于朴之时也。形而下者谓之器，乃朴散为器之时也。
　　故大制不割。
　　道制於自然，岂有宰割之用乎？
　　将欲章第二十九
　　将欲取天下而为之者，吾见其不得已。
　　昔帝王之於天下，优游闲暇，以处于岩廓之中，渊默寂静，而安于衽席之上，以道治人而众莫知其有为，以神设化而人莫观其有作，此所谓无为之世，非有以取之也。若以为之而后成，作之而后就，令然后从，不从者戮之，功然后赏，无功者罚之，不庭者必待乎讨之而后来，不化者必待乎诛之而后向，如是非可以乐为也，当不得已而已。
　　天下神器，不可为也。为者败之，执者失之。故物或行或随，或嘘或吹，或强或羸，或载或隳。
　　以天下为有，则万弊日出，千变丛生，物与为之敌，事与为之患，则焦心劳思，日以求治不可得也。惟其以己忘天下，内以无我，外以无物，无我则风化行于不可见，无物则道义示于莫能知。礼乐治民之术，我将以修身，法度为政之具，我用以饬己，万态争出，我有以不求，事物交来，我有以不揽，此所谓天下神器不可为之理也。至于有为则败之，有执则失之，凡与物竞故也。物有行随之不齐，行之在前，而随必至于后。物有嘘吹之不一，嘘之欲温，而吹之者已至。若强羸之相续，载隳之相代，此有有而必来者也。力与之较，智与之谋，明与之辨，聪与之察，虽圣亦以为耗焉，吾何容心哉？常无无以待焉。
　　是以圣人去甚、去奢、去泰。
　　物有其分，事有其常。越分为甚，甚而无损，损莫大焉。过常为奢，奢而无约，困莫大焉。泰则出乎二者，斯非有以补于圣人，是以去之。
　　以道佐人主章第三十
　　以道佐人主者，不以兵强天下，其事好还。
　　道有体，道有用。居体之时，寥然而不应务，澹然而不随世，乃以道自处而乐哉。及道之用，涉于事为，出而应务，则在德为德，在政为政，在教为教，在化为化，以至修明法度，作新典章，皆以道佐人主之事。惟其佐主以道，则服人以德，教民以义，彼不庭也，反以吾仁，彼不化也，复以吾政，又奚以兵强天下哉？如是归之者如水投源，来之者若子慕父，宁有不还之咎，故继之曰其事好还也。
　　师之所处，荆棘生焉。大军之后，必有凶年。故善者果而已，不敢以取强。果而勿矜，果而勿伐，果而勿憍，果而不得已，是果而勿强。
　　古之圣人所以用兵者，将以辅德而已，非以乐为也，出于不得已而后用。故黄帝有蚩尤之战，文王有猎狁之讨，凡以非好于用兵而专求胜于人也，要以成其治矣。若矜其耀战之能，伐以夸战之力，骄以恃战之功，必见其好胜于用兵，而将以为暴也，非果而勿强之理。果乃求于成治，勿强不以求胜，斯盖知师之所处而地炁所伤，大军之后天失其和，故有凶年。天地犹以有伤，用兵者宁无损乎？斯圣人之一戒耳。
　　物壮则老，是谓不道，不道早已。
　　知雄守雌，知雄之为动，而吉凶生焉，故守静以常安。知白守黑，以黑为北，而终以反始，则无极焉。斯二者，乃道之动静终始而言也。若以未判之前，真不为物杂，化不为情迁，不以盛衰干吾之宰，不以壮老夺吾之功，万世不弊，永永无穷，何以此为累也？且物壮则老，乃非道尔，既为非道，宜其早已。
　　夫佳兵章第三十一
　　夫佳兵者，不祥之器，物或恶之，故有道者不处也。是以君子居则贵左，兵则贵右。兵者不祥之器，非君子之器，不得已而用之，恬惔为上。胜而不美，而美之者，是乐杀人。夫乐杀人者，不可得志於天下。吉事尚左，凶事尚右。偏将军处左，上将军处右，言居上势则以丧礼处之。杀人众多，以悲哀泣之，战胜则以丧礼处之。
　　杀炁伤和，战心无德，师克其万，损我之千，况不克而无害乎？此宜以为不祥之器也，是以有道者不处。有道者，以抱一于上，以安民于中。抱一以无为为守，则率吾之性尔，故优乎游乎，而常与道为同焉。安民以制作为用，则演吾之法尔，故因焉革焉，而常与道为几矣。二者以用兵为不祥，非乐乎此也，苟或不得已而用之，以恬惔为上，何耀吾之威以怯彼之勇，行吾之兵以遏彼之乱。无示于杀人，有功于成道，利一源以归真，慎三反而图胜，如此非敢以为美也。苟或美之，是乐杀人，宁以为有道？
　　道常无名章第三十二
　　道常无名，朴虽小，天下莫能臣。侯王若能守，万物将自宾。
　　真而未散，素而未华，纯无伪以杂其洁，固无变以挫其完，此所谓朴也。道之朴常至于无名，道之朴常归于无象。无名也，以一言而可得，无象也，以一念而可求，此其所以为小。若出而应天下之变，散而充万象之用，有性者以性得，有形者以形化。天也自此而始，万物由此而母，廓然居象帝之先，介然在最灵之上，如是孰可以臣之？若王侯守此，万物将自宾矣。域中四大，而道与王各居一焉，王若能将此朴以御群有，则天下之大，四海之远，善不劝而迁，恶不罚而去，以至有目者延颈以求观，有足者跂望而求赴，则被其化者以无外，承其德者以有归，小大云集，迩遐影从，岂不为自宾也。於道言莫能臣，此所谓最上也。於万物言自宾，此所谓最尊也。最上最尊，道固不可以形器求也，故曰朴。求则得之，舍则失之，应求而来，应舍而去，岂非小欤？此小非直小也，小而大矣，故天下莫能臣，万物将自宾也。
　　天地相合，以降甘露，人莫之令而自均。
　　大道藏于阴阳，阴阳隐于大道，天地者得道之阴阳，故阳降於下，阴升於上，其炁相合，以成甘露。且道之初，剖而生其一，於五行为水，在人为命，而天地於是有生成之理焉。生之者，必以成之，是以甘露者，其化以炁，炁之以化，则形未有不生者。自非阴阳之和以遂其宜，莫足语之。
　　始制有名，名亦既有。夫亦将知止，知止所以不殆。
　　道在物外，其朴无名，朴散物内，以为形器，而名由是生焉。有名则有实，有实则有数，有数则有新敝之相代，成坏之相续，乃离其朴矣。若不知止，务名以遍求，观形而博立，役精瘁神而无厌足之心，竭思劳虑而处忧患之累，岂不为殆也？知止则不殆矣。
　　譬道之在天下，由川谷之於江海。
　　人之初生，同得于道，共有其性，日诱月化，时将迁矣。既以道集性，则民之归也，乃复其本，奚有不从之患？是由川谷之於江海，不待其招而来之。
　　知人者智章第三十三
　　知人者智，自知者明。
　　天下之事，丛然而难别，苟非以知之，则伪者以真。天下之物，混然而难辨，苟非以知之，则似者以是。至于折万情而归正，察千变而合宜，愚者不敢僭以为贤，贤者不见遗而有弃，自非知人，何能如此？此乃谓之智欤？智以知人，己之是非或不足以见，身之善恶或不足以察，将有为也，不可就而就，将有行也，不可去而去，如是虽智未以为明也。如明则见己之是非，不昧非以为是，察己之善恶，不怙恶以为善，发一言必当于人情，措一事必合于众意，内无曲从以求为阿，外无党举以求为谀，此乃自知者也，又甚于知人，所以谓之明。
　　胜人者有力，自胜者强。
　　孟贲之与婴儿，兕虎之与蜂虿，此其为胜，何足较哉？出于有力而已。是故以大欺小，以众暴寡，非足以为奇也。若克己之私，遣己之欲，利足以自敌，害足以自讨，此乃胜己者也，自超于胜人，故曰强。
　　知足者富，
　　性离乎分，则所贪无厌，道充于己，则所求乃足。是以至人不徇乎利欲之名，罔耽乎浮华之境，外物不能诱吾之真心，虚名不能动吾之高意，真以自养，道以自充，而常足于其内，此之为富，乃为大矣。
　　强行者有志。
　　骐骥一跃，驽马十驾。使骐骥之至千里，不以为有志，惟驽马强力而进，勉步而前，行而不已而能至者，可谓有志矣。
　　不失其所者久，
　　真不以外夺，性不以情移，乃得其所矣。得其所则乐其固有，安于自然，此所以久。
　　死而不亡者寿。
　　有死者必有生，有生者必有死，自离道而至於民物，未尝有免乎二者也。惟内以存乎真灵，中以保乎真性，不着于物而物固无以迁之，不散于外而外固无以诱之。如此形骸虽腐，而我真全于寂寂，名望既在，而我性存于杳杳，迹虽不见而神常以视，口虽不言而炁常以语，此乃死而不亡者也，其寿为大。
　　大道泛兮章第三十四
　　大道泛兮，其可左右。
　　周旋动静，无所不居，泛应曲当，无所不行。取之左而右不以为妨，取之右而左不以为偏，小不以为遗，大不以为惧，虚不以为欠，盈不以为满，凡此乃所谓大道也，岂非泛乎？
　　万物恃之以生而不辞，功成而不居，衣被万物而不为主。
　　吾道混然未判之前，以无无在上，纯纯而朴，孰为天地？孰为万物？莫得以知之。及二仪剖判，阴阳两分，变通布于四时，生长成于万物，则吾道散焉。然而昔不以为无，今不以为有，向不以为大，即不以为小。是以万物生之，我则不辞，其生无穷，功成于众、我则不居，其功无已。万物得之则生，失之则死，华实向背，敛藏聚散，未有不由乎此也，岂非主乎？不以为主者，盖隐藏纤芥不以为无，澹足万化不以为有故也。
　　常无欲，可名於小；万物归之不知主，可名於大。
　　道之为道，左右前后出入之不能，似以为实；供被广宇，取之无尽，似以为虚。实也非有意于小，虚也非有意于大，小大之名，非可以拘以取，能小能大，故可言之。道无欲也，至人以欲虑不萌一念而得，故名曰小。道无方也，充塞无外，物莫能离，故名曰大。小止于无欲，有欲则应万物而无穷，非以为小。大止于不知主，知主与物相对而至于有方，非以为大。惟其无欲与不知主，乃可名道之小大耳。
　　是以圣人能成其大。以其不自大，故能成其大。
　　圣人入与道同居，出与道同行，其妙也与道同方，其虚也与道同体，如此则圣人与道岂有二也，故能成其大而不自大，乃为大矣。
　　执大象章第三十五
　　执大象，天下往。
　　圣人在下，以道自处，动容周旋，无非道也。圣人在上，出而应帝王之务，显而为君师之职，身临四海，俾遐迩以向风，日览万机，使群黎而作德，岂非执大道以御世也？今以谓大象者，方将用道以治人。吾无所执，则政教之具有时而亏，法度之柄有时而夺，天下之民无以赖之而往。惟执此大象，则具有所操，柄有所持，凡以治民之事，皆我所秉耳，天下何不往也。言象则贵有所执，故不言大道而言大象。
　　往而不害，
　　以道御天下，必有德以为政，以仁为化。知厚赋以伤人之财，我则薄税以裕之；知重役以痕人之力，我则轻徭以宽之。赏将劝善，我则重之以赐，罚将去恶，我亦省之而恤。如此则往者又何有害也？不惟民庶，至于草木各遂其生，鸟兽各获其养，蠢而昆虫，微而鱼鳖，皆得其所矣。此其不害，又何害焉？
　　安平泰。
　　安对危，平对侧，泰对否，三者为言，皆致治之意。自非圣人之世，往而不害，曷以共格于此？
　　乐与饵，过客止。道之出口，淡乎其无味。视之不足见，听之不足闻，用之不可既。
　　夫人情可以留，欲可以治，郑卫之音以悦其情，而听之必美，有奇珍之味以甘其口，而食之必嘉。苟或遇之，未有不留者哉可？盖情欲寓于其间故也。此乐与饵，过客所以止也。而道至淡也，以其无味，至寂也，以其不可见，不可闻，此人乃知之者寡焉。至人非此，得真味以忘其饵，以饵为其假，听希音以忘其乐，以乐为其邪，是以寥寥乎物上，千百载而不为物之所敝也。无他哉，屏情塞欲，以见其性，故能如此。
　　将欲歙之章第三十六
　　将欲歙之，必固张之；将欲弱之，必固强之；将欲废之，必固兴之；将欲夺之，必固与之。是谓微明。
　　天地有常理，阴场有正情，寒暑往来之相推，万物盛衰之相续，以至终而复始，穷而反变，此乃，固然之理而可知者也。是以歙张强弱之相伏，废兴与夺之相代，则歙者在前，张乃随后，而至弱者才行，强乃应迹而来，废尽则兴，夺极则与，而皆必来矣，而世俗之所共也。圣人处道，出天地之常，权阴阳之正，洞达玄情，垂乎不测，疾徐示于莫可知，迟速生于不可见，欲以迎之而前，忽然在后，思以随之而后，忽然在前，去焉而反就，生焉而复来，鬼神莫以窥其迹，阴阳无以笼其妙，则圣人之道，固以尽其变矣。此歙之而张，弱之而强废之而兴，夺之而与，乃无定理以拘之，此所谓微而明矣。微者，隐幽而察来，知几而见先，洞达物理，明彻玄情，而有以探于未形矣。
　　柔之胜刚，弱之胜强。
　　性之虚也，有以纳天下之至变；形之无也，有以敌天下之至大。澹足万物不以为有，充塞四海不以为盈，其朴虽小，而天下莫能臣，万物归之，而不为其主，此道之柔弱，孰可胜焉？仕道者宁不卑以自处，和而自弱，不盈以待己，常谦以奉人，有功而不有，有能而不恃，不争焉而天下以为先，不矜焉而天下以为能，此仕道之柔弱，亦不可胜矣。反以大而屈小，高而辱卑，求为刚强，以胜柔弱，此盖不知道也。
　　鱼不可脱於渊，国之利器不可以示人。
　　鱼之为物，伏藏深渺，以潜其形则活其身，至于明露则祸患来矣。圣人体道以御世，存神以化人，达微明之理，以应当时之务，示几先之权，而涉事为之绪，变化驰于不可名，利用藏于不可测，民日迁善，不知其然，世日跻治，不见其述，此盖利器不示於人，故能如此。苟机露于当时，言宣于民世，告以法度之由，谕以致治之意，非所以为利器也，圣人耻之。
　　道常无为章第三十七
　　道常无为而无不为，侯王若能守，万物将自化。
　　以虚静为体，以变通为用。其体虚静，敛至无于冥冥，收大寂于寞寞，则疾徐应对，一于自然，而未尝有为。其用变通，涉天下而非此不行，合万变而非此不立，周旋动容，阙此则乖，泛应曲当，无此则乱，以至洪纤短长、高下曲直未有不由乎此也，此无不为矣。无为也，酬酢万化之上，运乎六合之中，寔有为矣；无不为也，鼓舞以神，不见其迹，动止以化，不知其用，完无为矣。此道无在无不在之理也。侯王守此以御天下，无言也而命令宣于四海，无动也而教化彰于天下，乃无为而无不为矣，自非体道何以哉？
　　化而欲作，吾将镇以无名之朴。无名之朴，亦将不欲。不欲以静，天下将自正。
　　人性受冲和之始，秉纯粹之初，天真保于其中，灵源全于其内，则所谓抱朴之时。及逐情而真散，随景而灵亡，耽嗜欲以适非，乐纷华而舍本，乃离性失朴矣。苟有以救之，则反焉，是犹天下成化之时，其化久成，民将敝矣。始于自然，终于有作，醇以生疵，和而适伪，天下之风将以移焉，何以反之？莫非镇以无名之朴，则真性将复。然而圣人抱朴，必将以处己，非所以救人。至于天下欲作之时，则情伪已生，变态已出，天真将灭，大朴将废，然后镇之，岂吾所欲哉？无若静以自正而求正物焉。大道起自无名，为天地之始，至于用无名之朴，以镇天下之欲，则道乃终矣。此太上所以着《道经》，而至此为末。
　　道德真经解卷中竟
　　＃1 不可不畏：后脱经文『荒兮其未央哉』。
　　＃2 骤雨不终日：后脱经文『孰为此者？天地。天地尚不能久，而况于人乎』。
　　＃3 跨者不行：后面的经文有脱。
　　道德真经解卷下
　　无名氏解
　　上德不德章第三十八
　　上德不德，是以有德；下德不失德，是以无德。上德无为而无以为，下德为之而有以为。上仁为之而无以为，上义为之而有以为。上礼为之而莫之应，则攘臂而仍之。故失道而后德，失德而后仁，失仁而后义，失义而后礼。夫礼者，忠信之薄而乱之首。前识者，道之华而愚之始。是以大丈夫处其厚而不处其薄，居其实不居其华，故去彼取此。
　　上德者，天德也。圣人观天，默与道会，实无所得，故曰不德。以无所得，故德自归之，是以有德也。下德者，所得之德也。下德执德，故曰不失德。执着之者，不名道德，是以无德也。天德之德，德不可至，故无为而无以为。所得之德，执着其德，故为之而有以为。德降为仁，若仁则可为也，故上德无为而上仁为之。然大仁不仁，虽曰为之，亦无以为而几於上德者焉。义兼於德，而义则可以亏也，故下德为之而上义亦为焉。然内以立我，未能忘我，外以制事，未能无事，虽曰上义犹未免於有所执也，故有以为而类於下德者焉。道降德衰，化义俱失，以礼交物，实相伪也，故为而生患。莫之应则攘臂而仍之，即此以观其所失，每下可知已，故曰失道而后德，失德而后仁，失仁而后义，失义而后礼。上礼为之而莫之应，则忠信之薄也。攘臂而仍之，则乱之首也。然德兼上下而两言，自仁而降，言上而不言下，则其下者已不足道也。至於以智为前识，复不言其上，是尤不及於礼矣。穷思极虑，揣而锐之，故曰道之华。苦心劳神，以丧天真，故曰愚之始。不言失礼而后智，则以礼者乱乎德，而智者反乎道也。是以大丈夫处德之厚，不处礼之薄，居道之实，不居智之华，故去彼人道之华，而取此仙道之实矣。
　　昔之得一章第三十九
　　昔之得一者，天得一以清，地得一以宁，神得一以灵，谷得一以盈，万物得一以生，侯王得一以为天下正。其致之一也，天无以清将恐裂，地无以宁将恐发，神无以灵将恐歇，谷无以盈将恐竭，万物无以生将恐灭，侯王无以为正而贵高将恐蹶。故贵以贱为本，高以下为基。是以侯王自称孤、寡、不谷，此其以贱为本邪？非乎？故致数舆无舆，不欲琭琭如玉，落落如石。
　　一者，道也。有一未形，本无所得，浑沦既判，肇自古初，则物得之。天确然辟乎上，以无为用，故得道而清。地颓然处乎下，以静为体，故得道而宁。神杳然藏乎幽，阴阳不测，故得道而灵。谷虚而洼，天道也，以天得道而清，故谷得道而盈。物止而育，地道也，以地得道而宁，故物得道而生。神舍於身，百体之侯王也，神尸诸圣，天下之侯王也，以神得道而灵，故侯王得道以为天下正。其致此者，道而已。若天失其清，斯无以覆，将恐裂矣。地失其宁，斯无以载，将恐发矣。神失其灵，斯无以守，将恐歇矣。谓天无以清也，故谷失其盈而将恐竭。谓地无以宁也，故物失其生而将恐灭。谓神失其灵也，故侯王失其正而将恐蹶。且贱归之则显其贵，下附之则显其高，亦犹丘山积卑而为高，江海合水而为大，大人合并而为公，故贵高者不可失於基本也。是以侯王处一於域中，故自称以孤寡，食气於太和，故自称以不谷。有百体，然后身之侯王以贵；有百姓，然后天下之侯王以尊。侯王得此而擅贵高之称者，岂非以贱为本故邪？夫致数舆者，近取诸譬也。今以辕轨轮辐合而成舆，若立舆於前，数其众体，用有所拘，不足以得舆也。合辕轨轮辐，然后舆有运载之名；合百姓贱下，然后侯王有贵高之称。玉者贵也，石者贱也，玉出於石则贵，亦以贱为本。然玉者有质而自贵，侯王得一，本不自贵，岂欲如玉石然哉？
　　反者道之动章第四十
　　反者道之动，弱者道之用。天下之物生於有，有生於无。
　　静者，地道也。反地道之静而为动，是阴之感乎阳者也，故曰反者道之动。弱者，天道也。由天道之弱而为用，是阳之感乎阴者也，故曰弱者道之用。阳以无为用，阴以有为体，阴阳交感於太空之中而物生焉。万物由地道而生，故曰天下之物生於有，此乃反者道之动欤？然有形者，非天道不足为生，故曰有生於无，此乃弱者道之用欤？是以圣人言：有以无为母，无以虚为母，虚以道为母。自然者，道之根本也。若能存守玄都，法其自然，则由动之静，摄用归体，将复於道矣。
　　上士闻道章第四十一
　　上士闻道，勤而行之；中士闻道，若存若亡；下士闻道，大笑之，不笑不足以为道。故建言有之：明道若昧，进道若退，夷道若颣，上德若谷，大白若辱，广德若不足，建德若偷，质真若渝，大方无隅，大器晚成，大音希声，大象无形，道隐无名。夫惟道，善贷且成。
　　上士既已明道也，故信之笃，守之固，有闻必力行之。中士将以进道也，勉而后中，不勉则不中，思而后得，不思则不得，一出焉，一入焉，闻之犹有疑心也，故存亡之间，未之或行。下士直以夷道也，譬犹俚耳不知大声，譬犹众心不受高言，及其闻道必有轻鄙之心焉，故与道大反，嗑然而笑之。若道不见笑於下士，其异於俚耳之所闻，众口之所说几希，安足以为道哉？故建言有之。明道若昧，惟蚤夜以存思，定适而默想，勤行乎道，则得矣。进道若退，以日计之不足，岁计之有余，於存亡无累，则可矣。夷道若颣，且泥形色名声之可得、耳目鼻口之所嗜，人笑乎道，则过矣。亦知四大之在域中，犹不外於道者乎？上德者，天道也。天道洼则盈，以其洼也，故若谷。大白者，王道也。王道弊则新，以其弊也，故若辱。广德以地道言之，用之不弊，而成之若缺，故若不足。建德以大道言之，建之不拔，而修之罔觉，故若偷。以其若谷、若辱、若不足、若偷，则疑於变其质矣。然其为上德、为大白、为广德、为建德，而真常之质固自若也，此之谓质真若渝。所以质真若渝者何？谓大方无隅、大器晚成、大音希声、大象无形也。大方载之，德合无强，故无隅。大器用之，久於其道，故晚成。大音不言，而四时行焉，故希声也。大象不物，天下往焉，故无形也。此四大之所以大者。夫德兼於道，道兼於天，帝王之德配天地之道，而无名者，天地之始也。道於之而隐焉，若分四大於域中，皆其显道而强名之者矣。道本非善贷，由天地帝王体此道以成天下，故善贷之名於是乎立，而曲成之效於是乎着。然其成也且而已，岂有心於劝成而然哉？
　　道生一章第四十二
　　道生一，一生二，二生三，三生万物。万物负阴而抱阳，冲气以为和。人之所恶，唯孤、寡、不谷，而王公以为称。故物或损之而益，益之而损。人之所教，亦我义教之。强梁者，不得其死。吾将以为教父。
　　易变而为一，一之所以起也，故曰道生一。一者，形变之始，天地有形之最大也，故曰一生二。天地定位，人居乎中，而三才成焉，故曰二生三。轻清者上为天，重浊者下为地，冲和气者为人，然后天地含精，万物化生，故曰三生万物。天为阳而肃肃，出乎天，则阴上交乎阳而物负之，地为阴而赫赫，发乎地，则阳下交乎阴而物抱之。阴阳升降，两者交通，然后冲和之气以成也，故曰万物负阴而抱阳，冲气以为和。人之一身，貌肖天地，阴阳冲气皆具其中，其必有至神者典之，亦犹王公之於天下也。於此配域中之大，是为孤寡；於此食太和之气，是为不谷。世之人与神背驰，反以为恶，而王公独以此自任，故曰人之所恶，唯孤、寡、不谷，而王公以为称。阴阳冲和之气通於万物，固无所损益也，由天地盈虚，与时消息，则或益之而损，损之而益矣。人之所教，必以天地之正也，我好静而民自正，是我亦义教之，此谓损之而益。强梁者反此矣，故不得其死，此谓益之而损。圣人观之，因以为戒，故将以为教父。
　　天下之至柔章第四十三
　　天下之至柔，驰骋天下之至坚，无有入於无间，是以知无为之有益。不言之教，无为之益，天下希及之。
　　至柔者，神也。至坚者，形也。真神通於道，能亡能存，惟以神御形，则神能飞形，而形由之以驰骋矣，故曰天下之至柔，驰骋天下之至坚。至柔故无有，至坚故无间，以形御形，则形有所间，故无间者不可入。以神御形，则神有所通，亦无入而不自得矣，故曰无有入於无问。夫形之所化者，不言之教也。神之所得者，无为之益也。若能体天地之道，处无为之事，行不言之教，则造乎形而与乎神，形神俱妙，与道合真矣。天下尚言教而好有为，故於此希及之。
　　名与身章第四十四
　　名与身，孰亲？身与货，孰多？得与亡，孰病？是故甚爱必大费，多藏必厚亡。知足不辱，知止不殆，可以长久。
　　贵者夜以继日思虑善否，其为形也亦疏矣，是以身殉名之过也，乌睹所亲者在身不在名耶？富者苦身疾作，多积财而不得尽用，其为形也亦外矣，以身殉利之过也，乌睹所多者在身不在货也？然荣辱立而睹所病，货财聚而睹所争，彼以显为是者，知名之为荣，以富为是者，知货之为利，故见得而忘其形，见利而忘其真。然则得之与亡，其果孰病乎？是其所亡者，乃无名之朴，不赀之躯也，病孰甚於此矣。故甚爱於名而不知止，则其大者必费。大者道之称，所谓无名之朴是已。多藏其货而不知足，则其厚者必亡。厚者德之质，所谓不赀之躯是已。唯圣人体广德之知足，而不自贵其货，所以不辱，体上德之知止，而不自尊其名，所以不殆。若是者，可以长久，与天地并焉。
　　大成若缺章第四十五
　　大成若缺，其用不弊。大盈若冲，其用不穷。大真若屈，大巧若拙，大辩若讷。躁胜寒，静胜热，清静为天下正。
　　大成者，地之德，广德若不足，故虽成而若缺。大盈者，天之德，上德不自得，故虽盈而若冲。成若为山，其积必坏，非大成也。大成若缺，无时而坏，故其用不弊。盈若积水，其施必竭，非大盈也。大盈若冲，无时而竭，故其用不穷。此二者，天地之用，阴阳是也。天能生之，无时不生，而所生之用不穷，地能化之，无时不化，而所化之用不弊，则以道实行乎其中也。唯通之为三，故举天地则道可知。若分而言之，则大直若屈者，地道也。地道直而不肆，故若拙＃1。大巧若拙者，常道也。常道刻雕众形而不为巧，故若拙。大辩若讷者，天道也。天道不言而善应，故若钠。然论其宗，天地虽大，不离阴阳，而一阴一阳者，道也，故积阳为天，积阴为地，阴静阳躁，阳热阴寒，制阴者阳，故躁可胜寒，制阳者阴，故静可胜热。然寒往则暑来，暑往则寒来，其用何穷何弊之有哉？夫道有清有浊，有动有静，清者浊之源，静者动之基，人能常清静，天地悉皆归，而况於物乎？况於事伦乎？故曰清净为天下正。
　　天下有道章第四十六
　　天下有道，却走马以粪。天下无道，戎马生於郊。罪莫大於可欲，祸莫大於不知足，咎莫大於欲得。故知足之足，常足矣。
　　以道莅天下者，常使民无知无欲，故人各安其所而不争，粪其田畴而已。及其下衰世，无以兴乎道，则见可欲而不知足。於是有欲得之心，乃始攘夺矫虔，冯陵疆土，而戎马生於郊也。反观诸身，即在我之天下，故有道於身，则安其分量，以厚吾寸田之守，失道於身，则驰骋田猎令心发狂，而方寸之田已失矣。故罪莫大於可欲，祸莫大於不知足，答莫大於欲得，皆不安其分量之过也。其已甚则争夺随之，若能安其性命之分，还身意所欲，清净而自守，则取足於身而得矣，夫岂有不足哉？此知足之足，所以常足。
　　不出户章第四十七
　　不出户，知天下；不窥牖，见天道。其出弥远，其知弥少。是以圣人不行而知，不见而名，不为而成。
　　天下者，九州山川河海，滋生不绝也。天道者，四时阴阳风雨，变化无穷也。反观诸身，无不圆成，是以圣人言：吾与天地分一气而治。苟解乎此，亦不必出户窥牖，而天地之道可知见矣。若求道於身外，则愈不足以得道，是其出弥远而其知弥少也，岂知一身之中万理咸备，近取诸此，无不充足者乎？是以圣人体地之道，以虚为身，故不行而知，无俟出户；体天之道，以无为心，故不见而名，无俟窥牖；体夫大道，以自然为常，故不为而成，亦无俟进智力於所见所行之时也。
　　为学日益章第四十八
　　为学日益，为道日损。损之又损，以至於无为而无不为。故取天下常以无
　　事，及其有事，不足以取天下。
　　为学者将以穷理，故日益。为道者将以尽性，故日损。损之又损，则尽性以至於命者也。理有所穷。性有所尽，犹未免於为，故言为学为道。惟命有所至，则归根曰静，静曰复命，以至於无为矣。无为者，寂然不动之时也，然感而遂通天下之故，则亦有为矣，故无为而无不为。一有所为，未免有累物之行；一无所为，未免有绝物之心。圣人於天下何如哉？亦处无为之事而已。处无为之
　　事，乃可以取天下。故取天下者常以无事也。然天下神器，不可为也，为者败之，执者失之。及其有事，亦不足以取天下矣。知天下不可以有事取，则要当学其所不学，以至无为之道。
　　圣人无常心章第四十九
　　圣人无常心，以百姓心为心。善者吾善之，不善者吾亦善之，德善。信者吾信之，不信者吾亦信之，德信。圣人在天下，惵惵为天下浑其心，百姓皆注其耳目，圣人皆孩之。
　　圣人欲归初始，反於未生，故无常心。善恶信诞，惟人之所为，我无容心焉，亦因人之心以为心而已。百姓行善者，我不知也；百姓行恶者，我不知也。积善，善气至，我不知其为善，故善者，吾善之。积恶，恶气至，我不知其为不善，故不善者，吾亦善之。信与不信，亦犹是也。任之自然，吾无容伪於其间，是谓德善德信矣。以如此则齐善否，同信诞，而吾心无所偏系，故惵惵为天下浑其心。百姓常有心也，以徇声色之娱，故皆注其耳目，不知收视反听，守母之道。唯圣人常无心也，怀天下之始，复守天下之母，故皆孩之。
　　出生入死章第五十
　　出生入死，生之徒十有三，死之徒十有三，人之生，动之死地亦十有三。夫何故？以其生生之厚。盖闻善摄生者，陆行不遇兕虎，入军不被甲兵。兕无所投其角，虎无所措其爪，兵无所容其刃。夫何故？以其无死地。
　　万物出於天地之机曰生，入於阴阳之变曰死。与生死为徒者，未脱乎天地之机，未免乎阴阳之变者也。然万物出生入死，而独云人之生动之死地亦十有三者，何也？此皆民自令耳，非天地毁，鬼神害也，以其有知而形动故也。目睹生之来不能却，死之去不能止，何故？以其生生之厚，而动之死地也。夫惟圣人怀微妙，抱质朴而不敢有为与天下交争焉，虽有猛兽不能据也，虽有兵刃不能害也。盖其积德玄通，物莫之能伤者，故无死地焉。
　　道生之章第五十一
　　道生之，德畜之，物形之，势成之，是以万物莫不尊道而贵德。道之尊，德之贵，夫莫之爵而常自然。故道生之畜之，长之育之，成之熟之，养之覆之。生而不有，为而不恃，长而不宰，是谓玄德。
　　道何自而生邪？畜道真和之气，万物由而生之，道之所以生也，故曰道生之，德畜之。物何自而形耶？缘天地升降阴阳之势，万物由而成之，物之所以形也，故曰物形之，势成之。以道能生，故物莫不首之，夫是之谓尊道。以德能畜，故物莫能贱之，夫是之谓贵德。唯道与德寓於积阳之上，非期尊贵於物，物自尊贵之，以其自古及今，莫之爵而常自然。故道生之畜之，长之育之，成之熟之，养之覆之，此道行乎天地之间，而常自然者也。若夫生而不有，为而不恃，长而不宰，则天地之所同也，故是谓玄德。
　　天下有始章第五十二
　　天下有始，以为天下母。既得其母，以知其子，既知其子，复守其母，没身不殆。塞其兑，闭其门，终身不勤。开其兑，济其事，终身不救。见小曰明，守柔曰强。用其光，复归其明，无遗身殃，是谓袭常。
　　一生天地，然后天下有始，故以为天下母。既得天地，为天下母，乃知万物皆为子也。既知其子，而复守其母，则其子全矣。盖人徒知天地万物，而不自知其所由生。若能知之，而复守天地之道，则终身不殆矣。是以体天地之道者，处无为之事，行不言之教，故曰塞其兑，闭其门，终身不动。不知道者，多言有为，以从事於务而失守母之道，故曰开其兑，济其事，终身不救。夫小者天地之朴，柔者道之妙用，唯自知而见天地之道，故曰明。唯自胜而守天道之妙，故曰强。明者合阴阳而言之，光出於明，以无为用，在己则智意是已。圣人去智与故，不由而照之于天，故用其光，复归其明。光耀於外谓之遗殃，无遗身殃而复归於明，是谓袭常矣。如此，然后可以为守母之道。
　　使我介然章第五十三
　　使我介然有知，行於大道，唯施是畏。大道甚夷，民甚好径。朝甚除，田甚芜，仓甚虚，服文彩，带利剑，厌饮食，财货有余，是谓盗夸，非道也哉。
　　夫山径之溪，介然用之则成路，为间不用则茅塞之矣。世之人不知大道之妙，而施作有为，所以致茅塞其心。夫性之动谓之为，为之伪谓之失，是以有知者畏而不敢施为也。大道甚夷，视之而不见也，民心欲速，是以好径而终迷於大道。且心为君主之官，故心有所撄则寸田失守，寸田失守则和气不降，和气不降则太仓虚矣，故曰朝甚除，田甚芜，仓甚虚。以其如是，则分高下之品，有争夺之奇，贪五味之爽，故服文彩，带利剑，厌饮食者有之，资财有余则总其害之原也。是谓贼道贼身之务，而不知者，尚矜夸己之才能而不已，可谓盗夸，非道也哉。
　　善建不拔章第五十四
　　善建者不拔，善抱者不脱，子孙以祭祀不辍。修之身，其德乃真；修之家，其德乃余；修之乡，其德乃长；修之国，其德乃丰；修之天下，其德乃普。故以身观身，以家观家，以乡观乡，以国观国，以天下观天下。吾何以知天下之然哉？以此。
　　建者，造始有为者也。唯道建德判，立天地巍巍乎其不拔，此分一气而为两仪之时也。抱者，即而不离者也。唯德抱道生，成万物绵绵乎其不脱，此散一气而成庶类之时也。物同得於一气，唯人为最灵，故能之万物之祖，天地之原。於此建中抱一以为天下，则垂之后世子孙，四海之内各以其职来祭不辍矣。是道也，吾原其始，盖本於修之身而已。道之真既以治身，则其绪余以为国家，其土苴以为天下。由一身而及乎天下，则其修弥广其德弥进矣。修之身者，神虽在身，先隐天地，静居万物之始，令意莫在身，此所谓修之身，则其德乃真矣。由此推之，人虽在家，令意莫在家，此所谓修之家，则其德乃余矣。人虽在乡，令意莫在乡，此所谓修之乡，则其德乃长矣。人虽在国，令意莫在国，此所谓修之国，则其德乃丰矣。人虽在天下，令意莫在天下，此所谓修之天下，则其德乃普矣。故以身观身者，内视密眄而观己之德也。夫一家一乡一国以至天下之观者，圣人无容心焉，各以其自观之，故得自然也。吾何以知天下之然哉？以此。
　　含德之厚章第五十五
　　含德之厚，比於赤子，毒虫不螫，猛兽不据，攫鸟不搏。骨弱筋柔而握固，未知牝牡之合而歧作，精之至也。终日号而嗌不嘎，和之至。知和曰常，知常曰明，益生曰祥，心使气曰强。物壮则老，是谓不道，不道早已。
　　赤子之性，与道为一，其天守全，其神无隙，是以大人不失赤子之心，而含德之厚可以比於赤子。若是者，积德玄通，藏於天而物莫之能伤也，故毒虫不螫，猛兽不据，攫鸟不搏。骨弱筋柔而握固者，德全於地道也。地之气始於子，赤子骨弱筋柔而能握固者，是纯气之守应於地道也。未知牡牝之合而峻作，精之至者，德全於常道也。常然之道，其精甚真，赤子未知牡牝之合而时有峻作者，是道之真精应於人也。终日号而嗌不哽，和之至者，德全於天道也。天主声，以其阴阳之气和而未分，故终日号而嗌不哽也。知和者，阴阳混而为一，故曰常。知常者，阴阳合而未分，故曰明。赤子之性与天地合，其德不以生为益。反为益生者，动之死地之兆，是谓祥矣。既以生为益，则必以心使气，是谓坚强之徒也。始於益生，致於物壮则老，是谓不道，不道早已。
　　知者不言章第五十六
　　知者不言，言者不知。塞其兑，闭其门，挫其锐，解其纷，和其光，同其尘，是谓玄同。故不可得而亲，不可得而疏，不可得而利，不可得而害，不可得而贵，不可得而贱，故为天下贵。
　　道要自然，行者能得，闻者能言，所以言者，以言相然。相然者，意之默识而已，未尝见於饶饶之言辨也，故曰知者不言。不知道者，以言相烦，不闻不言，不知所由然，故曰言者不知。唯圣人知天地之道，有大美而不言，故塞其兑，闭其门，涂郄守神而退藏於密。及其出而为天下，於此体天之道，则挫其锐而和其光也，於此体地之道，则解纷而同其尘也。天地之道是谓玄同，玄有赤有黑，故玄同则合乎至一，而与天地相参。天道无亲，故不可得而亲，既不可得而亲，亦不可得而疏也。地道无欲，故不可得而利，既不可得而利，亦不可得而害也。大道无形，故不可得而贵，既不可得而贵，亦不可得而贱也。若是者，宜为天下贵。
　　以正治国章第五十七
　　以正治国，以奇用兵，以无事取天下。吾何以知其然哉？夫天下多忌讳，而民弥贫；人多利器，国家滋昏；人多伎巧，奇物滋起；法令滋彰，盗贼多有。故圣人云：我无为而民自化，我无事而民自富，我好静而民自正，我无欲而民自朴。
　　闻在宥天下，不闻治天下，天下不可治也，故以正治国者，必以奇用兵。盖正复为奇，则有用兵之患，以福兮祸所伏也，孰知其极？是以圣人以无事取天下。无事则法地而好静，好静则法天而无为，无为则法道而无欲，无欲则天下自然归之。吾何以知其然哉？夫治出於有为，而失太上不言之教，故多忌讳之禁，则四民迁业而弥贫。民贫则征求利器，贪污之风生，故国家滋昏。玩好伎巧，难得之货贵，故奇物滋起。由此利害相攻，法令滋彰，克核大至，民不聊生，故盗贼多有。奇兵之用缘此而起，此乃以正治国，正之极也。是以圣人无事，则国实民富，故忌讳不生。好静则天下自正，故利器不作。无为则万民自化，伎巧何施？无欲则民自归朴，盗贼何有？此乃以无事取天下也。
　　其政闷闷章第五十八
　　其政闷闷，其民淳淳；其政察察，其民缺缺。祸兮福所倚，福兮祸所伏。孰知其极？其无正邪？正复为奇，善复为祆。民之迷，其日固久。是以圣人方而不割，廉而不刿，直而不肆，光而不耀。
　　太上之世，处无为之事，行不言之教，天下知有上而不知有政，故为政无处正，自居之闷闷者，有政而不作也。有政不作则非以明民，将以愚之，故其民亦淳淳而若朴焉。然既立政为正，必有以察为奇，故始於闷闷而终於察察。终於察察，政之极也。其政太察，使民无所措手足，故其民缺缺焉。圣人言但知求福，不知罪婴，但知养身，不知戮形，祸福倚伏，理之然也，故曰孰知其极，其无正邪？世之人以政为正，不知正之极而奇生，以福为善，不知善之复而妖起，迷迷相传，于今久矣。是以圣人方如广德之厚，故不割也，廉如上德之清，故不刿也。直而不申於外，光而返照於内，无正可处，无奇可察，是谓无极之道。
　　治人事天章第五十九
　　治人事天莫若啬。夫唯啬，是谓早复。早复谓之重积德，重积德则无不克。无不克则莫知其极，莫知其极，可以有国。有国之母，可以长久。是谓深根固蒂，长生久视之道。
　　啬者，敛也，畜也，归之於德也，以外言之曰敛，以内言之曰畜。敛於外者，至於无欲，故后其身，外其身，所以治人也。畜於内者，至於无知，故存其心，养其性，所以事天也。外则无欲，法地之静而得以尽性，内则无知，体天之用而至於复命。尽性而至於复命，是乃复守其母，故谓之早复焉。早者，日升於甲阳之首也。复守其母，则与天地合其德，是之谓重积德。积德玄通，与道合真，则无不克。与道合真者，难终难穷，故莫知其极。难终难穷者，万理咸备，故可以有国。有国之母者，道也，不方不圆，与天地并，故可以长久。始於守母，是谓深其根，终於复命，是谓固其蒂。得天地为常而五行不相克，与大道为一而三光无明冥，是谓长生久视之道。
　　治大国章第六十
　　治大国，若烹小鲜。以道莅天下，其鬼不神。非其鬼不神，其神不伤民；非其神不伤民，圣人亦不伤民。夫两不相伤，故德交归焉。
　　治道贵清浄而民自定，不可施为也，故治大国者，若烹小鲜。自人言之，则大国者乃天中地户，黄帝之乡，所以治之亦若此而已。是以圣人处无为之事，一心定而王天下，故鬼无所出其灵响，依人而行，何神之有哉？非其鬼不神也，以其不受於邪，邪气自去，是神亦不伤於人也。非其神不伤於人也，以其圣人处无为之事，而天下化成，使民外则无争夺攻战之患，内则无图为杀怨之心，不犯神之报应，是乃圣人亦不伤人矣。人与鬼神两不相伤，则神之予矣，贻尔多福而归德於神也，民之质矣，日用饮食而德归於人也。德归於神，故子孙以祭祀不辍；德归於人，故天下乐推而不厌。此乃圣人以道莅天下之效。
　　大国者下流章第六十一
　　大国者下流，天下之交，天下之牝。牝常以静胜牡，以静为下。故大国以下小国，则取小国；小国以下大国，则取大国。故或下以取，或下而取。大国不过欲兼畜人，小国不过欲入事人，两者各得其所欲，故大者宜为下。
　　水以善下，故江海能为百谷王。大国欲兼畜人，亦以其下流而已，故曰大国者下流。天下交，万物生，人道交，功勋成，是谓天下之交，然必自处以柔静而后可。牝常以静胜牡，而牡归之者，以静为下也。静则无事，唯无事可以取天下，而况於国乎？故大国以下小国则取小国，小国以下大国则取大国。或下以取者，君道也。或下而取者，臣道也。君犹天也，天道下济而光明，故大国不过欲兼畜人。臣犹地也，地道卑而上行，故小国不过欲入事人。至於天地交而万物生，人道交而功勋成，则两者各得其所欲。然宜下流者，唯大国而已，故又曰大者宜为下。
　　道者万物之奥章第六十二
　　道者万物之奥，善人之宝，不善人之所保。美言可以市，尊行可以加人。人之不善，何弃之有？故立天子，置三公，虽有拱璧以先驷马，不如坐进此道。古之所以贵此道者，何也？不曰求以得，有罪以免邪？故为天下贵。
　　道者虚无之渊，人皆见物而不见乎道，则以道为万物之奥故也。得道之妙则为善，是谓性命之宝。得道之言则为不善，然亦於道有所保焉。市者，众人之所归。加者，置诸众人之上。美言尊行，人之不善於道者，亦足以得众而人上之。夫何弃之有？故立天子置三公，坐而论道者也。有拱璧以先驷马，则美言尊行得众而人上之如此。虽如此，亦不如坐进无为之道，得其妙之为愈也。古之所以贵此道者，何也？不曰性命之宝，求则得之，而生之所保，特有罪以免耶？故为天下贵。
　　为无为章第六十三
　　为无为，事无事，味无味。大小多少，报怨以德。图难於其易，为大於其细。天下之难事必作於易，天下大事必作於细。是以圣人终不为大，故能成其大。夫轻诺必寡信，多易必多难。是以圣人犹难之，故终无难矣。
　　圣人体天道以行不言之教，故为无为；体常道以处无为之事，故事无事；体地道而乐恬淡之能，故味无味。自其所应者言之，若有为有事有味也。自其所守者言之，则其为者无为，其事者无事，其味者无味而已。世之人不通乎此，故勇动多怨，缘小而至大，缘少而至多，唯有心於事为嗜欲之间也。然大小多少，缘类而报，皆出於自得，天地应之如谷，故曰报怨以德。由此观之，天下之难事缘作於易而至於难也，天下之大事缘作於细而至於大也，故患生不意，祸生丝微，此之谓欤？是以圣人以天合天，故终不为大；与道为一，故能成其大。且轻诺多易者，伤轻易於有为也，故寡信而多难矣。圣人行不言之教，故无寡信之行；处无为之事，乐恬淡之能，故无多难之尤；任其自然而不敢为，故终无难矣。
　　其安易持章第六十四
　　其安易持，其未兆易谋，其脆易泮，其微易散。为之於未有，治之於未乱。合抱之木，生於毫末；九层之台，起於累土；千里之行，始於足下。为者败之，执者失之。是以圣人无为，故无败；无执，故无失。故民之从事，常於几成而败之。慎终如始，则无败事矣。是以圣人欲不欲，不贵难得之货；学不学，以复众人之所过，以辅万物之自然而不敢为。
　　安静未萌，易为持谋，所谓为之於未有也。脆微已作，易为浮散，所谓治之於未乱也。然为之於未有者，能无思虑乎？治之於未乱者，能无智谋乎？故圣人言：谋思危之首，危者将不久，不若戒事物之先而忘其为，戒事物之始而忘其治之为愈也。夫大生於小，高生於下，远生於近，理之然也。为者败之，执者失之。唯圣人见端而思末，睹旨而知归，是以无为也，故无败，无执也，故无失。若夫民之从事，未免於有为有治而不知慎戒，所欲浸长，真和乃尽，故几成而败之，岂不然哉？若能慎终如始，反婴儿守母之道，则无败事矣。故圣人欲不欲，外无所为，虽难得之货不足贵也，学不学，内无以为，虽美言尊行不足尚也，以复众人为治之所过，以辅万物之自然而不敢为。
　　古之善为道章第六十五
　　古之善为道者，非以明民，将以愚之。民之难治，以其智多。故以智治国，国之贼；不以智治国，国之福。知此两者亦楷式。常知楷式，是谓玄德。玄德深矣远矣，与物反矣，然后乃至大顺。
　　道无为则自得於内，道无不为则化成於外，是以古之善为道者，非以明民，将以愚之。明则浇淳而乱，愚则守朴而静，且民可使由之，不可使知之。民之难治，以其智多而有知也。智者争之器，故以智治国者，国之贼，非以其明之耶？不以智治国者，国之福，非以其愚之邪？国之贼，则开人者，贼生也。国之福，则开天者，德生也。此两者，亦楷式可则而像之。能知楷式，然后可以观於天，故是谓玄德。玄德者，上德也，故深矣远矣。物无得而偶之者，惟同乎大顺而已，故与物反矣，然后乃至大顺。
　　江海为百谷王章第六十六
　　江海所以能为百谷王者，以其善下之，故能为百谷王。是以圣人欲上人，以其言下之，欲先人，以其身后之。是以圣人处上而人不重，处前而人不害，是以天下乐推而不厌。以其不争，故天下莫能与之争。
　　江海以其善下，故取百谷之流而为王矣。王有归往之义，故以贵下贱大得民也。是以圣人体天之道而以言下之，则处上而人不重，故从之也轻；体地之道而以身后之，则处前而人不害，故利之者博。若此则自西自东，自南自北，无思不服，故天下乐推而不厌也。要其所以然者，亦不过善下而已。唯善下者不与物争，故天下莫能与之争。
　　天下皆谓章第六十七
　　天下皆谓我道大，似不肖。夫惟大，故似不肖。若肖久矣，其细也夫。我有三宝，宝而持之。一曰慈，二曰俭，三曰不敢为天下先。夫慈，故能勇；俭，故能广；不敢为天下先，故能成器长。今舍其慈且勇，舍其俭且广，舍其后且先，死矣。夫慈，以战则胜，以守则固。天将救之，以慈卫之。
　　肖物者小，为物所肖者大。夫道包裹天地，充满六极，洋洋乎大哉，故似不肖。天大地大，肖道而已，故能久。然天地空中之一细物，其於道亦细也，夫是以我有三宝，宝而持之。一曰慈者，父道也，造物之主，言天也。二曰俭者，母道也，畜敛之主，言地也。三曰不敢为天下先者，天地之原也，感而后应，不为物先，言道也。天地道兼而用之，则澹然无极而众美从，三宝无出於此者。凡人皆有是，当在宝而勿失，持之为上。夫天道生之覆之，是所谓慈。虽慈也，然不争而善胜，是慈故能勇。地道畜之育之，是所谓俭。虽俭也，然德合於无疆，是俭故能广。唯大道总乎天地之原，虽不敢为天下先，然生化之字待是而立，故能成器长。若夫逆天地而拾大道者，则死矣。夫慈以战则胜者，以阳战阴也。以守则固者，抱玄之道也。且以顺战逆，待时而动，则援之而胜矣。不可动则守以顺，天时亦卫之而固矣，故天将救之，以慈卫之。
　　善为士章第六十八
　　善为士者不武，善战者不怒，善胜敌者不争，善用人者为之下。是谓不争之德，是谓用人之力，是谓配天，古之极。
　　善为士者，怀三宝之道，不以兵强天下而用武也，于以战人是为善战，于以胜敌是为善胜，于以用人是为善用。善战者，待时而后动，虽战而不怒，体慈之宝也。善胜者，虑胜而后会，虽胜而不争，体俭之宝也。善用人者，智不自虑，而悦以使人，故人乐为之用，体不敢为天下先之宝也。善於此者，是谓不争之德，是谓用人之力，是谓配天也。然古之为正，正复为奇，乃有用兵之戒，故曰古之极。孰知其极也夫？
　　用兵有言章第六十九
　　用兵有言：吾不敢为主而为客，不敢进寸而退尺。是谓行无行，攘无臂，仍无敌，执无兵。祸莫大於轻敌，轻敌几丧吾宝。故抗兵相加，则哀者胜矣。
　　用兵有言者，明其言非我有也，乃用兵者之常言也。吾不敢为主而为客，则迫而后动，不得已而后起，未尝感人也，应之而已。既不得已，则非踊跃用兵而以乐杀人为事者，是以不敢进寸而退尺，故曰行无行也。攘无臂者，善战而不怒也。仍无敌者，善胜敌而不争也。执无兵者，善用人而为之下也。此乃深得三宝之道者。然三宝非独论兵而已，奈何古之极，遂至於用兵也。兵乃凶器，不可轻敌，轻敌者，是乐杀人也。舍其慈且勇，舍其俭且广，舍其后且先，故几丧吾宝。是以抗兵相加，则哀怜者慈也，以慈为宝，则无轻敌之祸，故胜也。
　　吾言甚易知章第七十
　　吾言甚易知，甚易行，天下莫能知，能行。言有宗，事有君。夫惟无知，以不吾知也。知我者希，则我者贵矣。是以圣人被褐怀玉。
　　无思无虑始知道，故易知也。无从无道始得道，故易行也。而天下富贵者侈欲以丧真，贫贱者劳役以伤生，皆丧己於物，失性於俗，故莫能知，莫能行矣。夫言有宗者，明一章之言，其统之有宗也，此之谓易知者欤？事有君者，明一章之事，其主之有君也，此之谓易行者欤？不失其宗与君，何息不能知，不能行哉？故圣人言：子若行吾道，当知上慧原，智亦不独生，皆须对因缘。若无行宿本，是谓无知，恶能明太上玄妙之理？此所以不吾知也。有不言而知者，见非於众，有不学而得者，见异於俗，故知道者稀，足见得见者贵也。是以圣人薄於外而厚於内，不衒鬻於人，怀昆山之玉而莫能知者。
　　知不知章第七十一
　　知不知，尚矣；不知知，病矣。夫惟病，是以不病。圣人之不病，以其病，是以不病。
　　道本无知也，以无思无虑而知道矣，故曰知不知，是谓真知。能知不知之知者，其知尚矣。不知不知之道，而昭然有知者，高谈妙论，以究本穷元，其知病矣。唯知知病为病而忘其知者，是以不病也。圣人何其不病也？以其知知病为病，而常若不知矣，是以不病也。
　　民不畏威章第七十二
　　民不畏威，则大威至矣。无狭其所居，无厌其所生。夫惟不厌，是以不厌。是以圣人自知不自见，自爱不自贵，故去彼取此。
　　怒而威，其威也小；不怒而威，其威也大。圣人不以威屈天下，使民无畏威之容，而有畏德之心，则不怒之威默加乎人，是谓大威至矣。化民使得尽其性，则扩而充之，所居无狭，育而成之，所生无厌，此乃圣人所以体夫天地道者也。体天大威而不怒，体地广居而不狭，体道生生而不厌。惟上不厌民之所生，则民亦得尽其性而不厌矣，是以圣人不自见故明矣。惟明所以自知而体天地也，不自贵故德矣。惟德所以自爱而法大道也，故去彼自见自贵，而取此天地道者焉。
　　勇於敢则杀章第七十三
　　勇於敢则杀，勇於不敢则活。此两者，或利或害。天之所恶，孰知其故？是以圣人犹难之。天之道，不争而善胜，不言而善应，不召而自来，坦然而善谋。天网恢恢，疏而不失。
　　勇於敢为而以身先天下者，是谓逆天道也，故杀矣。勇於不敢为天下先者，是谓体天道也，故活矣。然勇於不敢者，於生之利而於俗之害，勇於敢者，於俗之利而於生之害，在世俗观之不能无疑，故惑之也。若夫天之所恶，孰得而知其故哉？且天道亏盈而益谦，故顺天者存，逆天者亡，是以圣人犹难之而不敢为也。夫天之道本无所为，万物之出，与之出而不辞，万物之归，与之归而不拒，物之多皆所受命於此，是谓不争而善胜也。四时行焉，百物生焉，固不言而善应也。善者福之，淫者祸之，固不召而自来也。示人以易知，应物以多变，固坦然而善谋也。天网恢恢，疏而不失，其以此欤？
　　民常不田久章第七十四
　　民常不畏死，奈何以死惧之？若使民常畏死，而为奇者，吾得执而杀之，孰敢？常有司杀者杀。夫代司杀者杀，是代大匠斲。夫代大匠斲，希有不伤其手矣。
　　民得其性，则常乐其生；苟失其性，则死亦何畏哉？虽为苛法以死惧之，民亦将抵冒而终莫能化也。若使民常畏死，是政民得其性而知生之乐，故重犯法也。有为奇者，吾得执而杀之，又孰敢为哉？常有司杀者杀，是谓有德司契也。使民常畏死而为奇者，吾得执而杀之矣。夫代司杀者杀，是谓无德司彻也。民常不畏死，而以死惧之，岂不谓代大匠斲耶？斲物之大匠者，造物之主也。造物之主者，天道无为也。逆天制物者，有为也，希有不自伤者也。
　　民之饥章第七十五
　　民之饥，以其上食税之多也，是以饥。民之难治，以其上之有为也，是以难治。民之轻死，以其生生之厚也，是以轻死。夫唯无以生为者，是贤於贵生也。
　　王者以民为天，而民以食为天。圣人之治，省刑罚，薄税敛，知天之天，然后民可得而保也。食税之多，以其赋重，而不知薄税敛以养之，故民之所以饥。上之有为，以其政烦，而不知省刑罚以安之，故民之所以难治。凡人之情，兴於富庶，然后有恒心，还於淳朴，然后无他欲。至於饥而难治，则不安其分量，而欲利之愈勤，是以於生太厚而动之死地者有之，故人之所以轻死也。唯得道之人，寸田内守而和气自降，形精不亏而天守自全。若是者，达生之情，不务生之所无以为，是贤於贵生也，异於生生之厚而轻死者矣。
　　人之生章第七十六
　　人之生也柔弱，其死也坚强。草木之生也柔脆，其死也枯槁。故坚强者死之徒也，柔弱者生之徒也。是以兵强则不胜，木强则共。故坚强居下，柔弱处上。
　　人之生也，骨弱筋柔，其死也，筋骨坚强。草木之生也，甲脆枝柔，其死也，枝叶枯槁。故坚强者死之徒，柔弱者生之徒，理之然也。兵强则不胜，与木强之理共矣。坚强死之徒，故居下。柔弱生之徒，故处上。亦天地之道所宜然。
　　天之道章第七十七
　　天之道，其犹张弓乎？高者抑之，下者举之，有余者损之，不足者补之。天之道损有余补不足，人之道则不然，损不足以奉有余。孰能损有余而奉不足於天下者？其唯道乎。是以圣人为而不恃，功成不居，其不欲见贤也。
　　天之道以中为至而已，无过与不及也。其犹张弓乎？高者抑之，不使之有余，故有余者损；下者举之，不使之不足，故不足者补。盖天道减盈满，补虚空，毁强盛，益衰弱，人之道则一切反此，损不足以奉有余。能以有余之道奉天下者，唯天道为然。圣人体道者也，故为而不恃，功成不居，未尝以所长而自见於人，故常无损，此圣人之所以能天。
　　天下柔弱章第七十八
　　天下莫柔弱於水，而攻坚强者莫之能先，以其无以易之也。柔之胜刚，弱之胜强，天下莫不知，而莫之能行。是以圣人言：受国之垢，是谓社稷主；受国之不祥，是谓天下王。正言若反。
　　天下莫柔弱於水，而能攻坚强之物，物莫能胜者，以其有常而无以易之也，故几於道矣。柔之胜刚，弱之胜强，天下莫不知而莫之能行，何哉？以其益生，以其心使气，故失柔弱之道也。夫柔弱有常而无以易之者，其唯天地之道乎？唯地之道，受国之垢而不自化，乃化化者也，是谓社稷主，此之谓柔之胜刚者欤？唯天之道，受国之不祥！而不自生，乃生生者也，是谓天下王，此之谓弱之胜强者欤？夫正言若反者，受国之垢与不祥也。以正言之，若反者矣。
　　和大怨章第七十九
　　和大怨者，必有余怨，安可以为善？是以圣人执左契，而不责於人。故有德司契，无德司彻。天道无亲，常与善人。
　　阳为德，无为也。阴为怨，有为也。世之人勇动於敢为，故有怨，加以知慧仁义以和大怨，怨愈多矣。夫若是者，安可以为善？且知慧外通，仁义多责，故勇动多怨。是以圣人执天之行，处无为之事，行不言之教，尝予於人而不取也，故不责於人，何怨之有？上德无为而报怨以德，故曰有德司契。下德有为而以和大怨，故曰无德司彻。天之道，是谓上德者，无亲无疏，唯善人无为者常与之。
　　小国寡民章第八十
　　小国寡民，使民有什伯之器而不用也，使民重死而不远徙。虽有舟舆，无所乘之；虽有甲兵，无所陈之；使民复结绳而用之。甘其食，美其服，安其俗，乐其业。邻国相望，鸡犬之声相闻，使民至老死，不相与往来。
　　九隅八区，寓以小国。况至德之世，地不加辟，民不加聚，能使一国若一家，一家若一身。盖我好静而民自正，虽有智者创於前，巧者迷於后，民亦无机心之累，故使民有什伯之器而不用也。於是时也，民皆乐生安土，自守其国，是重死而不远徙也。以不远徙也，故无川途之险，虽有舟舆无所乘之，无攻战之患，虽有甲兵无所陈之。大信不约，何假书契？乃复结绳而用之。故力田而甘其食，躬桑而美其服，怀土而安其居，存生而乐其俗。居相比也，声相闻也，而不相往来，无欲无求，莫之为而常自然，此之谓至德。
　　信言不美章第八十一
　　信言不美，美言不信。善者不辩，辩者不善。知者不博，博者不知。圣人无积，既以为人己愈有，既以与人己愈多。天之道，利而不害；圣人之道，为而不争。
　　信言者，希言也，其出口也，淡乎其无味，故不美。美言者，貌言也，其於人也，轻诺必寡信，故不信。天道不言而常善应，故善者不辩。和大怨者，安可以为善？故辩者不善。知道者必达於理，达理则将以反说约也，故知者不博。以博溺心，则闻见愈多，不如其约也，故博者不知。夫不美也，不辩也，一不博也，所谓在己无居者也。圣人之道在己无居，则运而无所积，故圣人无积，以有积故不足，无藏故有余。圣人无积，故能以有余之道奉天下，天下皆往资焉而不匮，故既以为人己愈有，既以与人己愈多也。夫圣人之道即天之道是已，惟天之道利而不害，故圣人之道为而不争。且天以美利利天下，何害之有？圣人出为於无为，亦非乱天之经，逆物之情也，又复何争焉？此《德经》也而言终及於此者，以德兼於道，道兼於天。不明於天，斯不通於圣，故混元以此终焉。
　　古之圣人由道以显教，因言以见道。道本无形，妙不可测，然不假於言，则道何缘而明？苟言不尽意则直书，辞称微妙难识，微妙难识，学者莫知其根。
　　道德真经解卷下竟
　　＃1 若拙：疑作『若屈』。
　　
