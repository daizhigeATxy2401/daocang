道德真经藏室纂微篇
　　经名：道德真经藏室慕微篇。宋陈景元编撰。十卷。据杨仲庚序，是书朴理宗宝佑六年（公元一二五八年）刊行。底本出处：《正统道藏》洞神部玉诀类。
　　道德真经藏室纂微开题
　　老子姓李，名耳，字聪，或字伯阳。按道家经籍所说，则挺生空洞之先，变化自然之妙，而常居天上，代为帝师，此则六合之外事，故略而不论也。非其径庭之语者，举其大药，云：老子母感大流星而有娠，应见于李氏，降生于商室，於商十八王阳甲之十七年，岁在庚申，寄胎托娠，经八十一年，极太阳九九之数。其母常逍遥李树之下，而生老子。老子生而皓首，故能言，因指李曰：此吾姓也。又云：父姓李，名无果。母尹氏，名益寿。当商二十二王武丁之九年，岁在庚辰，二月十五日卯时生也。或云老子身长八尺八寸，黄色，美眉，广颗，聃耳，大目，疏齿，方口，厚唇，额有三五达理，日角月渊，鼻有双骨，耳有三漏，足蹈二午，手握十文，盖察气至清，而受形特异。生於楚国苦县濑乡曲仁里，涡水之阴。至纣二十一年丁卯岁，居岐山之阳。西伯闻之，诏为守藏史。武王克商，转为柱下史，历成、康之世，潜默卑秩。居周久之，见周衰而退官。至昭王二十五年癸丑岁，五月二十九日壬午，乃乘青牛薄軬车，徐甲为御，遂去周。关令尹喜，周大夫也，姓尹，名喜，字阳公。着书九篇，说道德之事。或今西升经是。又庄、列所引之句或言善内学星宿，服精华，隐德行仁，时人莫知也。喜姿形长美，雅好典坟，善天文秘纬，仰观俯察，莫不洞彻，虽鬼神之变无以匿。其情大度恢杰，不修俗礼，慈俭博爱，损身济物，入为东宫宾友，出补函谷关令。每望霄汉，有升虚之思。老子未至关时，喜登楼四望，见东方有紫云西迈，知有真人当过京邑，乃戒严，门吏扫路焚香以俟应兆。至七月十二日甲子，老子到关。喜擎腮曲拳，邀迎就舍，巾栉盥漱，斋戒问道，至于十二月二十五日，退官托疾，二十八日，授《道》《德》二篇。喜叩头请随老子西祖流沙。老子曰：汝未得道，恶能随吾远适。夫流沙异域，犷俗难化，而何卫可御邪，唯生道入腹，神明皆存，而能除垢止念，静心守一，千日清斋，炼形入妙，而后可寻吾於蜀郡青羊之肆，其若之何。喜唯唯而谢。老子忽然腾空，冉冉升乎太微。喜候光景斯散，影响萧寂，楼居清斋，屏绝童隶，诵经三年，精思千日，心凝形释，骨肉都融。已而穷数达变之微，因形移易之妙，无不尽之矣。於是去家，超然高蹈，既往青羊之肆，乃会老子。老子命喜为文始先生，俱游乎流沙之域。或日昭王时出关，化导西胡，至幽王时，却还中夏。故孔子适周，严事老子而问礼焉。老子曰：子所言者，其人与骨皆已朽矣，独其言在耳。且君子得其时则驾，不得其时则蓬累而行。吾闻之，良贾深藏若虚，君子盛德，容貌若愚，去子之骄气与多欲，态色与淫志，是皆无益於子之身，吾所以告子若是而已。孔子去，谓弟子曰：乌吾知其能飞，鱼吾知其能游，兽吾知其能走。走者可以为罔，游者可以为纶，飞者可以为矰。至於龙，吾不能知其乘风云而上天。吾今日见老子，其犹龙邪。是时天下暗，王道衰，故再出关。或言二百余岁，以其修道而养寿也。老子受学於容成，问道於常摐，皆古之隐君子也。老子之子，名宗。宗仕魏，为将军，封於段干。宗之子注，注之子宫，宫之远孙假，假仕於汉孝文帝。假之子解，解为胶西王印太傅，因家于齐。夫有天地，则有道术，道卫之士，何时暂乏。自伏羲以来，至于三代，显名道士，世世有之。论之老子，本亦人灵，盖得道之尤精者也。时俗见其久寿，又生而皓首，故曰老子。老者尊称也。子者通号也。人受命自有通神达见者，禀气与常人不同，应为道主，故能为天神所济，众仙所从。是以所出度世之法，若九丹八石，玉醴金液，存真守元，思神历藏，行气炼形，消灾辟恶，治鬼养性，绝谷变化，默固教戒，役使鬼魅，皆老子常所经历救世之卫，非至极者也。已而治家治世，皆大道之土苴，圣人之余事也。老子恬淡无为，专以长生为务，故在周虽久，而名位不迁者，盖和光同尘，内实自然，所贵道，虚无因应，变化无为，故着书称微妙难识，道成乃去，是所谓博大真人也。且老子之子孙，祭祀不辍，而升于玉京。庄子之鼓盆，送妻而入侍帝宸，皆为道之宗师者，使后世之人，信长生之可学，非神异，而学不能及也。是曰方外之教，有淳古之风焉。历代尊崇庙貌不绝。至唐乾封元年，高宗诏赠老子为玄元皇帝。光宅元年，太后诏赠尹氏为先天太后，故为有唐圣祖焉。昔老子着书曰《道》《德》二篇，今曰《老子道德经》者，当是关尹受书之后标题云耳。夫道者杳然难言，有物混成，强名曰道，以其通生万物，故训曰通。又道，蹈也。况道路之道，使人佩服其言，而履行之也。道者德之钦，有道则必有德，德，得也。内得於心，外得於物，得而不丧也，故物得以生，谓之德。有德则必全道，道德相须而不相离，故曰道德也。经者，常也，法也。言其理有常可法，如九经可法之义。又经者，书之尊称也。今言《道经》上，《德经》下者，上篇之首取其道，可道，非常道。下篇之首取其上德不德，是以有德，而题之也。后之说者，故随文生义，言道非德无以显，德非道无以明。道无为无形，故居化物之先。德有用有为，故在生化之后。道衰而有德，德衰而有五常，是明道德为众行之先，五常之本。故《道经》居先，《德经》次之，上、下二卷，法两仪之生育，八十一章，象太阳之极数。是以上经明道以法天，下经明德以法地。天数奇，故上经三十有七章。地数偶，故下经四十有四章。此皆起自先贤，且仍旧贯，此经以重渊为宗，自然为体，道德为用，其要在乎治身、治国。治国则我无为而民自化，我无欲而民自朴。治身则塞其兑闭其门，谷神不死，少私寡欲。此其要旨，可得而言也。若夫视之不见，听之不闻，渊之又渊，众妙之门，殆不可得而言传也。故游其廊麻者，皆自以谓升堂睹奥，及其研精覃思，然后於道，知其秋毫之端，万分未得处一焉。辄依师授之旨，略纂昔贤之微，其如悦惚杳冥在达者之
　　自悟耳。
　　老子论
　　天下无二道，圣人无两心，其着书所以传道，其垂教所以救时。救时之弊不同，故迹之出亦异，其迹既异，故立言有不同，使后世之士於此异观，而以孔、老为殊训也。苟通其道而不窒以时，会其心而不拘以迹，得其意而不泥以言，则诸圣之书相为终始，固未尝少戾也。自三代之季，圣王不作，天下溺於文胜之弊，无以反其情性，而复其初。道降德衰，未有甚於此时者也。
　　老聃氏生於周，以濡弱谦下为表，以虚空不毁万物为实，故其去藏室而隐也。关令尹喜请着书，遂作八十一章，以畅道德之旨。其辞简，其理远，以深为根，以约为纪，以本为精，以末为粗，必欲使斯民复结绳之朴而后已。其所以扶教救时，可谓切至矣。不幸后世不见天地之全功，圣人之大体，儒者若马迁氏，至谓学儒者黜老，学老者黜儒，道不同不相为谋也。杨雄氏曰：绝灭礼乐，吾无取焉。韩愈氏曰：坐井观天，其见者小也。三君子者一，何不知圣人之甚欤。盖道犹岁也，圣人时也。夏以生出为功，秋以收敛为德，一则使之荣华而蕃鲜，一则使之凋悴而反本，相因而岁功成焉。且自伏羲始造法，迄于尧、舜、三代，礼乐制作，炳然大备，则夏之时也。当老子之时，礼文过度，若不敛浮华而归道德，圣功何由而成哉。其言失道而后德至，失义而后礼，礼者忠信之薄而乱之首者，谓天下莫尊於道德，而莫卑於礼，苟自礼反之於仁义，仁义复归於道德，其於治天下有不足为矣。所以黜仁义礼智，而皆以道德着书诏天下。后世其言，有物混成，先天地生。夫太易之初，浑沦而已，无形体之可见，无气质之可名，逮乎易变而为一，始有数矣。一变而为七，七变而为九，九者究也，乃复归而为一，即其所生而归之也。如此变化往复，何有穷尽。故老氏着书九九篇，以明阴阳消息，祸福倚伏，天道往来，人事终始，无不备焉。孔子与老氏同时，皆着书以垂不朽。孔子曰：我学不厌。老氏则绝学。孔子曰：必也圣乎。老氏则绝圣。孔子贵仁义，老氏弃仁义。孔子举贤才，老氏不尚贤。孔子曰：智者不惑。老氏曰：以智治国，国之贼。其立言大率相反，是岂故相乖背耶。盖孔子立道之常以经世变，老子明道之本以救时弊，其势不得不然也。绝学则使已任其性命之情，而造坐忘日损之妙。绝圣则使人安其性命之情，而无惊愚明污之志。弃仁义，则无别趸踶跂之私，使天下不独亲其亲，子其子，而同归於孝慈。不尚贤，则无儒、墨毕起之争，使天下无夸跂相轧之心。以智治国，国之贼，言浇伪多而智愈困，孰若政闷闷而民淳淳哉。其所以立言不同者，以此及庄周之书，寓言十九，发明玄旨多假孔、老相为问答，而传亦载其问礼之事，使其道异耶。何为有窃比老彭及犹龙之语，是必有名异而实同者。后世束教之士，以迹观圣人相去益远矣。老子曰：吾言甚易知，甚易行。天下莫能知，莫能行。万世之后，一遇圣贤，既以其所知行之，而成清静之治。又以其所言发之，而为博大之书。使四海还淳，道德不废，抑何幸欤。抑何幸欤。
　　文康公葛邲次仲述
　　碧虚子陈君景元，师事天台山鸿蒙子张无梦，得老氏心，印有《道德经藏室纂微篇》，盖摭诸家注疏之精华，而参以师传之秘文，义该赡道物兼明，发挥清静之宗，丕赞圣神之化。熙宁中，召对便殿，因进所着。睿眷殊渥宣附《道藏》，镇诸名山，四海学徒，典刑是赖。仲庚西蜀末访道东南，课习是经，垂髻逮白，义海重玄，望洋窃叹，幸窥纂微之要，若披云雾而睹日月也。第以世无善本，流行未博，敬就藏恢详加校正，募化善士，命工刊梓，以传不朽。上答玄元道祖立言开教之恩，次酬父师生成训迪之赐，普祈同志，潜心玩绎，因言会道，俱证无为，益衍真风，保安国祚，庶表林下野人报本之万一云。
　　皇宋宝佑戊午上元日，瞻山灵应观开山管辖住持观事臣杨仲庚拜手馑书。
　　
