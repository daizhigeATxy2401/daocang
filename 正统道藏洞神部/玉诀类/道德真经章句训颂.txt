道德真经章句训颂
　　经名：道德真经章句训颂。元账嗣成撰。上、下两卷。底本出处：《正统道藏》 洞神部玉诀类。
　　道德真经章句训颂序
　　太上老君，道大而德宏，守约而施博，藏大用於无用之地，寓无不为於无为之中，超乎太极之先而不为古，行乎三极之后而不为今。得其高明者曰天，得其博厚者曰地，日月得之以代明，四时得之以错行，山川得之以流峙。洪者纤者、高者下者、飞者潜者、动者植者各得其一而为万物，灵於物者为人。举不能出乎范围，曲成之外，吾求其故而不得，强名曰道。非圣人无以有此道，非经无以载此道，是故道难闻，因经而后闻，道难见，因经而后见。诵是经者，倘有得於无为之绪，则可以修身，可以齐家，可以安民，可以措天下於太平。虽然，此特其粗耳。《南华经》云：其尘垢□糠，犹将陶铸尧舜者。非耶？若夫性根命蒂，交摄互融，妙有真空，微言显说。险语棱层，则孤峰绝岸；至味澹泊，则元酒大羹；其澄涵，则镜里之花；其窈泬，则水中之月。可以默契而不可以言悟，可以神遇而不可以迹求。自非别具只眼，与老君相见於寥廓惚怳间者，未易影响其万一也。吾祖正一真君，两承神驭，下降西蜀，亲授至道，发五千文言外之旨，无余蕴矣。家世守之，盖千数百载，嗣成藐焉传嗣，累奉德音，以遵行太上老君经教，为祝厘第一义。是以每於三元开坛传箓告祝之余，必即此经敷畅之，使在坛弟子及慕道而来者如鱼饮水，各满其量。然四方万里人人提耳而诲之，日亦不足矣。为老君弟子而不知老君之道，犹终日饱食而不识五谷，终夜秉烛而不识火也。不惟自负其身，岂不深负圣朝崇尚经教之意哉。以是不自揆，辄绎其义，以为章句。非敢自谓得老君之旨，然使吾门弟子与夫尊德乐道之士得而玩之，倘有悟入，则金丹不在他求，而至道吾所固有，功成行满，法身不坏，亦券内事耳。所谓千载而下知其解者，犹旦暮遇之也。凡我同志，可不勉旃。
　　至治壬戌夏五月，嗣汉三十九代天师太玄子张嗣成再拜稽首谨序。
　　道德真经章句训颂卷上
　　嗣汉三十九代天师太玄子张嗣成训颂
　　道可道章第一
　　道可道，非常道；名可名，非常名。无，名天地之始；有，名万物之母。常无欲，以观其妙；常有欲，以观其徼。此两者，同出而异名，同谓之玄。玄之又玄，众妙之门。
　　道何形象强名之，说得分明说又非。无有有无相造化，只於理气究真机。咦，未悟非无非有，若为常道常名，从渠自感自胎，成这个了无形影。
　　道者何？理与气耳。因於无者理，着於有者气，有此理，道所以名；有此气，道所以形。理常於无而神，故自然而性。气常於有而空，故自然而命。天地万物无能违者。譬诸路焉，造於此必由於此，故有理必有气，有气必有形。形则为天地万物，所谓可道之道，可名之名也。理之所以为理，气之所以为气，又可得而道，可得而名哉。是则非无非有，有不可得而易，所谓常道常名者也。天地之始，以理言，万物之母，以气言。常无欲则寂然不动，所以观未发之理。常有欲则感而遂通，所以观方发之气。同出、异名、又玄、众妙皆理气二者相为，无有有无耳。曰妙、曰徼、曰门，又所以示学者进修之地。於是究之，则万有芸芸，亦孰离理气性命也。
　　天下皆知章第二
　　天下皆知美之为美，斯恶矣；皆知善之为善，斯不善矣。故有无之相生，难易之相成，长短之相形，高下之相倾，音声之相和，前后之相随。是以圣人处无为之事，行不言之教。万物作而不辞，生而不有，为而不恃，功成不居。夫惟不居，是以不去。
　　小异从来害大同，更无对待是虚空。当春物物皆生意，那去寻他造化功。咦，到此全无可说，教吾何处安名。偶逢尧舜话升平，只是梦中光景。
　　不尚贤章第三
　　不尚贤，使民不争；不贵难得之货，使民不为盗；不见可欲，使心不乱。是以圣人之治，虚其心，实其腹，弱其志，强其骨。常使无知无欲，使夫知者不敢为也。为无为，则无不治。
　　圣人之治何如？使无生其心耳。人皆游乎其天，我则何有乎己？咦，饥时吃饭困时眠，天下本来无一事。
　　道冲章第四
　　道冲而用之，或不盈，渊兮似万物之宗。挫其锐，解其纷，和其光，同其尘，湛兮似或存。吾不知谁之子，象帝之先。
　　一无何所窒，凡有悉归藏。触来勿与竞，事过心清凉。无处逃明月，世界大茫茫。悠然认得我，我即是虚皇。咦，可笑几年看影子，只今水镜一齐忘。
　　天地不仁章第五
　　天地不仁，以万物为刍狗；圣人不仁，以百姓为刍狗。天地之间，其犹橐钥乎？虚而不屈，动而愈出。多言数穷，不如守中。
　　万有自用舍，刍狗祭则用，祭已则舍。所以用舍者，时适然耳，非人有好恶之心容其中。吾奚容吾心。譬如一呼吸，自与风相寻。妙当空洞际，气感何其神。毋劳嚼碎舌，吾斯体吾真。咦，相与者忘，惟其仁之至，故能不以为仁。珑不以为仁，故能相忘。所过者化。万语千言，何者非假？
　　谷神不死章第六
　　谷神不死，是谓玄牝。玄牝之门，是谓天地根。绵绵若存，用之不勤。
　　怪怪奇奇理气形，自虚而实互相生。元来天地一物耳，妙应无穷是我灵。咦，此是生身处，此是朝元路。伏雌化作木鸡，土釜何劳封固。
　　谷言虚空，虚空则神理也。玄牝有生生之理，炁所因也。谓之门，有开阖之义，阴阳具焉。有阴阳所以有天地，万物是则形矣。夫其未形，本乎虚空，故其用以能无穷也。
　　天长地久章第七
　　天长地久，天地所以能长久者，以其不自生，故能长生。是以圣人后其身而身先，外其身而身存。非以其无私耶？故能成其私。
　　天地如何逃始终，独能长久夺元工。能知性命人人寿，莫道神仙非至公。咦，知性存神，知命顺炁，无心之私，乃为至理。
　　上善若水章第八
　　上善若水，水善利万物而不争，处众人之所恶，故几於道。居善地，心善渊，与善仁，言善信，政善治，事善能，动善时。夫惟不争，故无尤。
　　此处柔能胜至刚，自然之用妙无方。碧潭照见元来面，不待沧溟看渺茫。咦，到得沧溟，更妙清宁，万象虚涵。天下同沾雨露，华池一点长甘。
　　持而盈之章第九
　　持而盈之，不如其已；揣而锐之，不可长保。金玉满堂，莫之能守；富贵而骄，自遗其咎。功成，名遂，身退，天之道。
　　满倾刚折少前知，代禅元来有四时。明月清风真受用，乃知尧舜得其遗。咦，天心戒盈溢，人道贵谦虚。妙得天人一，无惭圯上书。
　　载营魄章第十
　　载营魄抱一，能无离乎？专炁致柔，能如婴儿乎？涤除玄览，能无疵乎？爱民治国，能无为乎？天门开阖，能无雌乎？明白四达，能无知乎？生之畜之，生而不有，为而不恃，长而不宰，是谓玄德。
　　四大假合，托乎灵明。顺以保之，冲然无营。内视何有，天下自宁。出入之机，审动与静。众眩其聪，我则若暝。不有其功，不圣其圣。体用自然，斯真性命。咦，真性命只在斯，不可窥不可违。
　　魂魄合而为人，抱一者，守此性也。所谓致柔、玄览，无为、无雌、无知、不有、不侍、不宰，皆所以言抱一之道本乎自然者也。
　　三十辐章第十一
　　三十辐共一毂，当其无，有车之用；埏埴以为器，当其无，有器之用；凿户牖以为室，当其无，有室之用。故有之以为利，无之以为用。
　　青天何荡荡，万象无不容。顽然一块土，有井便泉通。咦，莫言二物大，乃在虚空内。更於何处着虚空，元来不出吾身外。
　　无，空也，车空能载，器空能盛，室空能居。此言天地之空之用，推而大之也。又言不出吾身外者，心也，敛而小之也。
　　五色章第十二
　　五色令人目盲，五音令人耳聋，五味令人口爽，驰骋田猎令人心发狂，难得之货令人行妨。是以圣人为腹不为目，故去彼取此。
　　有形为我累，而况目耳口。虚心与实腹，所以明去取。咦，此是人人入道途，敛华就实着工夫。何时饱饭浑无事，内外俱忘彼此殊。
　　宠辱章第十三
　　宠辱若惊，贵大患若身。何谓宠辱？宠为上，辱为下，得之若惊，失之若惊，是谓宠辱若惊。何谓贵大患若身？吾所以有大患者，为吾有身，及吾无身，吾有何患？故贵以身为天下，若可寄天下；爱以身为天下，若可托天下。
　　宠为辱之先，贵乃患之大。视之何用惊，此身亦为外。可与知者道，所以自贵爱。天下一蘧庐，寄托或有在。咦，此言有身患之的，天下於吾又何益？若为身在已忘吾，许子风瓢从浙沥。
　　近而求之，吾身贵矣，身外者不足系焉。即身求之，吾与身固为二，而身乃吾病矣。许子能忘天下，於风瓢动心焉，是犹未能忘身也，是犹未能忘身也。其视吾丧我之，南郭子綦又何如哉？
　　视之不见章第十四
　　视之不见名曰夷，听之不闻名曰希，搏之不得名曰微。此三者，不可致诘，故混而为一。其上不皦，其下不昧。绳绳兮不可名，复归於无物。是谓无状之状，无象之象，是谓惚恍。迎之不见其首，随之不见其后。执古之道，以御今之有。能知古始，是谓道纪。
　　不闻乃真闻，不见乃真见，不用执柴头，不吹火自现。无始便无终，今古归一串，从渠千万变，只是本来面。咦，识本来面，提正法钢，分明便是虚皇，稽首十方皈向。
　　古之善为士章第十五
　　古之善为士者，微妙玄通，深不可识。夫惟不可识，故强为之容：豫兮若冬涉川，犹兮若畏四邻，俨兮若客，涣兮若冰将释，敦兮其若朴，旷兮其若谷，浑兮其若浊，孰能浊以静之徐清？孰能安以久动之徐生？保此道者不欲盈。夫惟不盈，故能弊不新成。
　　惟其有诸内，所以形诸外。外内何容心，所以无不解。惟其静以待，所以动与对。优哉有不有，所以常常在。咦，常在不在，不在不坏，不色不空，不奇不怪。
　　致虚极章第十六
　　致虚极，守静笃。万物并作，吾以观其复。夫物芸芸，各复归其根。归根曰静，静曰复命。复命曰常，知常曰明。不知常，妄作，凶。知常容，容乃公，公乃王，王乃天，天乃道，道乃久，没身不殆。
　　曰无障碍不通风，叶落林空岁岁同。虚静当年曾说破，气归元海寿无穷。咦，惟气性微，吾惟静知。人能常清静，天地悉皆归。
　　太上章第十七
　　太上，下知有之；其次，亲之誉之；其次，畏之侮之。信不足，有不信。犹兮其贵言。功成事遂，百姓皆谓我自然。
　　风日和，霜雪多，人心喜惧时节过。怀哉谁家老击壤，去之千载犹闻歌。咦，惟尧舜禹气象少异，盛衰相因，天地如此。
　　大道废章第十八
　　大道废，有仁义；智慧出，有大伪；六亲不和，有孝慈；国家昏乱，有忠臣。
　　无三皇，无五帝，三王不兴，五伯不起也。无瞽叟与商辛，此时好观天地始。咦，更於天地始，妙观未始前。但得酒中趣，勿为醒者传。
　　绝圣弃智章第十九
　　绝圣弃智，民利百倍；绝仁弃义，民复孝慈；绝巧弃利，盗贼无有。此三者，以为文不足！故令有所属。见素抱朴，少私寡欲。
　　浑沌本来无七窍，倏忽殷勤为渠凿。谁知爱里毒还生，毒杀元气天不觉。咦，二有析一，小有妨大。惟其有心，斯为心害。气则专运，元则无对。收视返听，惟吾所在。
　　绝学无忧章第二十
　　绝学无忧。唯之与阿，相去几何？善之与恶，相去何若？人之所畏，不可不畏。荒兮其未央哉。众人熙熙，如享太牢，如登春台。我独泊兮其未兆，婴儿之未孩，乘乘兮若无所归。众人皆有余，我独若遗。我愚人之心也哉，纯纯兮，俗人昭昭，我独若昏；俗人察察，我独闷闷。澹兮其若海，飂兮似无所止。众人皆有以，我独顽似鄙。我独异於人，而贵求食於母。
　　大道相忘，一之勿二。譬如婴儿，惟事乎乳，偃然泛兮，曷有於彼。柔其长也，万扰迭起，外内得丧，斯学累矣。夫惟绝学，吾复何累。妙哉妙哉，复天地始。咦，为学丧真真已丧，返真须向学中求。人前说梦休全信，莫枉痴人白了头。
　　孔德之容章第二十一
　　孔德之容，惟道是从。道之为物，唯恍惟惚。惚兮恍，其中有象；恍兮惚，其中有物。窈兮冥，其中有精，其精甚真，其中有信。自古及今，其名不去，以阅众甫。吾何以知众甫之然哉？以此。
　　惟无有空，惟空有神，惟神有炁，惟炁有精。空炁相入，实有不物，静以揽之，妙变汨汨。咦，上药三品神炁精，从无而有自然成。世间万物皆如此，不信神仙浪得名。
　　曲则全章第二十二
　　曲则全，枉则直，洼则盈，弊则新，少则得，多则惑。是以圣人抱一为天下式。不自见，故明；不自是，故彰；不自伐，故有功；不自矜，故长。夫惟不争，故天下莫与之争。古之所谓曲则全者，岂虚言哉？诚全而归之。
　　曲能有诚诚则全，诚之所至无不然。儒家者流谁说异，向来问礼已千年。咦，无极太极，无名有名，惟诚与一，无有之真。曲全枉直，洼盈弊新，少得多惑，自然相因。暗然日章，的然日亡，损之斯益，谦尊而光。此乎归哉，议则米比糠。
　　希言自然章第二十三
　　希言自然，故飘风不终朝，骤雨不终日。孰为此者？天地。天地尚不能久，而况於人乎？故从事於道者，道者同於道，德者同於德，失者同於失。同於道者，道亦乐得之；同於德者，德亦乐得之；同於失者，失亦乐得之。信不足，有不信。
　　言至自然皆有实，譬诸天地得其常。非常非实非长久，万得同归一理藏。咦，非言不言，其索穷已。非假不变，飘风骤雨。斯同其同，孰异於异？化哉诚乎，无往不至。
　　时然后言，人不厌其言。言本非道，言不时则不信，不信则不诚，不诚则不常矣。飘风骤雨，天地之变，变固不能久，理势然也。
　　跂不立章第二十四
　　跂者不立，跨者不行，自见者不明，自是者不彰，自伐者无功，自矜者不长。其於道也，曰余食赘行，物或恶之，故有道者不处也。
　　务高者不知足之扬，躁进者不知步之阔。有其有者不化，迹其迹者长物。咦，夫道损又损，无我将何求。唐虞等余食，天地一赘疣。
　　有物混成章第二十五
　　有物混成，先天地生。寂兮寥兮，独立而不改，周行而不殆，可以为天地母。吾不知其名，字之曰道，强为之名曰大。大曰逝，逝曰远，远曰反。故道大，天大，地大，王亦大。域中有四大，而王居一焉。人法地，地法天，天法道，道法自然。
　　道有不物，妙哉混成。内外天地，化化生生。求之不得，强名而名。孰能反之，人物之灵。灵其自然，毋执以形。咦，欲望昆仑顶上头，层层楼上架高楼。眼前自有昆仑在，指向傍人得见不？
　　重为轻根章第二十六
　　重为轻根，静为躁君。是以圣人终日行不离辎重。虽有荣观，燕处超然。奈何万乘之主，而以身轻天下。轻则失臣，躁则失君。
　　至哉坤元，重静而已。非重行驰，非静观瞇。行以非行，处以不处，以御天下，不过法地。咦，春来柳絮擅飞扬，只道东风作主张。去去更无归着处，枉教天地大茫茫。
　　善行无辙迹章第二十七
　　善行无辙迹，善言无瑕谪，善计不用筹策，善闭无关楗而不可开，善结无绳约而不可解。是以圣人常善救人，故无弃人；常善救物，故无弃物。是谓袭明。故善人，不善之师；不善人，善人之资。不贵其师，不爱其资，虽智大迷，是谓要妙。
　　无所容其力，则无以窥其隙；有所施其德，则有以同其得。兼取乎人者无所偏，自矜於己者有所惑。咦，元造非着相，圣人亦何心。春和花蔼蔼，海纳水深深。
　　知其雄章第二十八
　　知其雄，守其雌，为天下溪。为天下溪，常德不离，复归於婴儿。知其白，守其黑，为天下式。为天下式，常德不忒，复归於无极。知其荣，守其辱，为天下谷。为天下谷，常德乃足，复归于朴。朴散则为器，圣人用之则为官长，故大制不割。
　　吾身妙於婴儿，天地妙於无极，道体妙於大朴。观其妙，知其徼。刚而能柔，明而不耀，贵而自卑，斯执其要。咦，大朴散，天地器。执其要，用天地。
　　道本无体，强谓之大朴。大朴又果何如哉，散而求之，天地万物之始，因有见其未始之妙，是谓无极。敛而求之，吾身之生，犹有存乎未生之妙，是谓婴儿。婴儿，有形之妙。无极，无形之妙。然则大朴之妙在於有无之间，有而无，无而有，所以为道乎？人为物灵，体道知道，行道系焉。曰知雄守雌，知白守黑，知荣守辱，知而行之方也。不离不戒乃足，皆曰常德者，道体而德用也。知此则造化吾握中物耳。
　　将欲章第二十九
　　将欲取天下而为之，吾见其不得已。天下神器，不可为也。为者败之，执者失之。凡物或行或随，或呴或吹，或强或羸，或载或隳。是以圣人去甚，去奢，去泰。
　　无为而为，所以收无得之得；无心而心，所以御无迹之迹。天地尚不知吾之裁成，则又孰知其为帝力？咦，执天之行，玩物之化，自然而然，智力皆假。
　　以道佐人主章第三十
　　以道佐人主者，不以兵强天下，其事好还。师之所处，荆棘生焉。大军之后，必有凶年。故善者果而已，不敢以取强。果而勿矜，果而勿伐，果而勿骄，果而不得已，是果而勿强。物壮则老，是谓不道，不道早已。
　　大德曰生，止戈为武。一念之非，伤天地炁。咦，作善降之百祥，上帝临汝。
　　夫佳兵章第三十一
　　夫佳兵者，不祥之器，物或恶之，故有道者不处。君子居则贵左，用兵则贵右。兵者不祥之器，非君子之器，不得已而用之，恬淡为上。胜而不美，而美之者，是乐杀人。夫乐杀人者，不可得志於天下。吉事尚左，凶事尚右。偏将军处左，上将军处右，言以丧礼处之。杀人众多，以悲哀泣之，战胜以丧礼处之。
　　备而不用者全师，征而无战者上胜，易其位者非吾所崇，悲其功者示之深警。咦，金箓九真三示戒，慈悲不杀是真符。凭君莫说封侯事，一将功成万骨枯。
　　道常无名章第三十二
　　道常无名，朴虽小，天下不敢臣。侯王若能守，万物将自宾。天地相合，以降甘露，人莫之令而自均。始制有名，名亦既有。夫亦将知止，知止所以不殆。譬道之在天下，犹川谷之於江海。
　　微而能尊者理，感而必应者炁，散而有名者形，执而不复者器。咦，出乎器，复乎虚，廓乎万有之一初。
　　知人者智章第三十三
　　知人者智，自知者明。胜人者有力，自胜者强。知足者富，强行者有志。不失其守者久，死而不亡者寿。
　　自知自胜有深功，笃实刚纯守此中。九窍百骸皆幻妄，无今无古是真空。咦，明乎静，安乎定，以有其性，不听於命。
　　大道泛兮章第三十四
　　大道泛兮，其可左右。万物恃之以生而不辞，功成不居。衣被万物而不为主，故常无欲，可名於小矣；万物归焉而不为主，可名於大矣。是以圣人终不为大，故能成其大。
　　惟其无所系，故无以窥其为。无以窥其为，故物不可违，乃知己大而物小，惟不自大者能之。咦，天地万物，惟形是碍，大不可小，小不可大。
　　执大象章第三十五
　　执大象，天下往。往而不害，安平泰。乐与饵，过客止。道之出口，淡乎其无味。视之不足见，听之不足闻，用之不足既。
　　妙象无象，妙乐无声，妙饵无味，妙用无能，自归自止，自生自成。咦，吹龙笛，击鼉鼓。紫驼之峰出翠釜，万蚁千蝇暂时聚。若何浄洗三生尘，赠汝长流一杯水。
　　将欲歙之章第三十六
　　将欲歙之，必固张之；将欲弱之，必固强之；将欲废之，必固兴之；将欲夺之，必固与之。是谓微明。柔胜刚，弱胜强。鱼不可脱於渊，国之利器，不可以示人。
　　对待相因，理之必至。全吾之用，柔之而已。鱼忘於渊，民忘於利。忘而不忘，所以为治。咦，人居理气间，譬如鱼在水，不自知其然，出入有生死。因之以顺理，柔之以守气，至宝存诸中，天地一终始。
　　道常无为章第三十七
　　道常无为而无不为，侯王若能守，万物将自化。化而欲作，吾将镇之以无名之朴。无名之朴，亦将不欲。不欲以静，天下将自正。
　　自然而然者天之行，齐而不齐者物之情。执其行，得其情，而返之於无形之形。寂兮寞兮，无臭无声，亦孰使夫天清而地宁？咦，观水还知道用微，微波已静又风吹。不妨小立待其定，自有人人照见时。
　　曰常为而无为，曰功成不居、不为主、不为先，曰柔曰静，曰复曰自然，曰损又损，是皆一经本旨，所以为求道之方也。五千言文意本相连贯，河上公分为八十一章，其旨固自有所在。然於中出乎强勉分析不断者亦可见，读者因其析以求其全，则自悟入矣。
　　道德真经章句训颂卷上竟
　　道德真经章句训颂卷下
　　嗣汉三十九代天师太玄子张嗣成训颂
　　上德不德章第三十八
　　上德不德，是以有德；下德不失德，是以无德。上德无为而无以为，下德为之而有以为。上仁为之而无以为，上义为之而有以为。上礼为之而莫之应，则攘臂而仍之。故失道而后德，失德而后仁，失仁而后义，失义而后礼。夫礼者，忠信之薄而乱之首也。前识者，道之华而愚之始也。是以大丈夫处其厚不处其薄，居其实不居其华，故去彼取此。
　　皇道诎，帝德失，王霸杂，仁义礼智相继出，万语千言文胜质。阳致长生阴致物，瓦石成金丹似橘。五行颠倒元炁漓，方士纭纭皆技术。咦，自从开辟以来，尽阅掤前傀儡，饶他愈出愈奇，一解不如一解。
　　昔之得一章第三十九
　　昔之得一者，天得一以清，地得一以宁，神得一以灵，谷得一以盈，万物得一以生，侯王得一以为天下贞。其致之一也，天无以清将恐裂，地无以宁将恐发，神无以灵将恐歇，谷无以盈将恐竭，万物无以生将恐灭，侯王无以贞贵高将恐蹙。故贵以贱为本，高以下为基。是以侯王自称孤寡不谷，此其以贱为本耶？非乎？故致数车无车。不欲琭琭玉，硌硌如石。
　　天之运以能强，地之载以能息，神以变而无方，谷以虚而受益，万物之杂，沓以自然，侯王之势，御以自抑。纯然以顺，二之则逆，石不可玉，玉不可石，可石可玉，是谓全德。咦，空炁相搏怪怪奇，千形万象出无涯。自然之用各自用，妙处谁知一贯之。
　　反者道之动章第四十
　　反者道之动，弱者道之用。天下之物生於有，有生於无。
　　有静此有动，有体此有用。有无相循环，譬如觉后梦。咦，无则神，神则性，空则炁，炁则命。互相体用相动静，孰脱死生离感应。
　　上士闻道章第四十一
　　上士闻道，勤而行之；中士闻道，若存若亡；下士闻道，大笑之，不笑不足以为道。故建言有之：明道若昧，进道若退，夷道若类，上德若谷，大白若辱，广德若不足，建德若偷，质直若渝，大方无隅，大器晚成，大音希声，大象无形，道隐无名。夫惟道，善贷且成。
　　明者见之从而明，昧者见之从而昧，人之习识自有殊，道之体用无不在。不自贤其贤，不为天下专；不自有其有，不为天下首。惟其推有以及无，故能生天地之大，迈天地之久。咦，道本虚无合自然，信疑俱未得其全。莫随识习分人品，且可相忘未笑前。
　　道生一章第四十二
　　道生一，一生二，二生三，三生万物。万物负阴而抱阳，冲炁以为和。人之所恶，唯孤寡不谷，而王公以为称。故物或损之而益，益之而损。人之所教，亦我义教之。强梁者，不得其死。吾将以为教父。
　　太极名，两仪形，三才成。品物行，卑其称，虚其盈，所以全其生。咦，灵者以神，生者以炁，虚而顺之，可侔天地。
　　天下之至柔章第四十三
　　天下之至柔，驰骋天下之至坚。无有入於无间，是以无为之有益也。不言之教，无为之益，天下希及矣。
　　天地内外炁盘礡，金石以凝以销烁。了无形迹与缝罅，物自生成不知觉。咦，绳锯木断，水滴石穿。默而识之，妙合自然。
　　名与身孰亲章第四十四
　　名与身孰亲？身与货孰多？得与失孰病？是故甚爱必大费，多藏必厚亡。知足不辱，知止不殆，可以长久。
　　名高毁至，货殖盗谋，一得一失，循环无休。惟气血肉，坏不可复。悲哉营营，胡不内烛。咦，有身俱是患，身外复何求。识得无形宝，无身更自由。
　　大成若缺章第四十五
　　大成若缺，其用不敝。大盈若冲，其用不穷。大直若屈，大巧若拙，大辩若讷。躁胜寒，静胜热，清静为天下正。
　　天道、地道、人道妙用，一以谦虚，寒暑自然来往，湛兮万有归无。咦，生天成地，内外此炁。大哉用乎，能空而已。
　　天下有道章第四十六
　　天下有道，却走马以粪。天下无道，戎马生於郊。罪莫大於可欲，祸莫大於不知足，咎莫大於欲得。故知足之足，常足。
　　战马贱於粪壤，耕牛到处农歌，衣食家家自给，慎毋好大贪多。咦，人欲之萌，由不知止，不幸而得，祸有可畏。宛西一马，白骨万里，轮台之诏，何嗟及矣。
　　不出户章第四十七
　　不出户，知天下；不窥牖，见天道。其出弥远，其知弥少。是以圣人不行而知，不见而明，不为而成。
　　环足迹，穷目力，事物茫茫转无极。一时静定自然灵，洞见毫毛了胸臆。咦，治乱兴衰，阴阳变化，敛之一身，无有违者。顺气养神，潜神养真，真成道合，万古长春。
　　为学日益章第四十八
　　为学日益，为道日损。损之又损，以至於无为，无为而无不为。故取天下常以无事，及其有事，不足以取天下。
　　真学自然，不问不辩。非损无益，惟益能损。损之不已，人欲尽矣。天下之善，皆吾乐取。咦，学道劳心已是魔，学仙学法更如何？谁知真学元无事，学得真时事转多。
　　圣人无常心章第四十九
　　圣人无常心，以百姓心为心。善者吾善之，不善者吾亦善之，得善矣。信者吾信之，不信者吾亦信之，得信矣。圣人在天下惵惵，为天下浑其心。百姓皆注其耳目，圣人皆孩之。
　　不执於此者，道之从；无分於彼者，德之容。民吾伺胞物吾与，尽使其心归赤子。咦，人物无拘，含容一致。万物生生，诚哉天地。
　　出生入死章第五十
　　出生入死，生之徒十有三，死之徒十有三，人之生动之死地亦十有三。夫何故？以其生生之厚。盖闻善摄生者，陆行不遇兕虎，入军不被甲兵。兕无所投其角，虎无所措其爪，兵无所容其刃。夫何故？以其无死地。
　　生死常理，不离乎数，十有三分，自生自死。过於求生，反入死地，又有其三，死数六矣。生三死六，合而九具，不死不生，惟一而已。一为坤元，一为乾始，以全吾神，以敛吾炁。神炁空无，一而不二，物我俱亡，何伤何累。咦，一二相依不少离，随之生死数难违。不於炁外观天地，梦里谁知说梦非。
　　天地人物，内外皆不离乎气。气聚则成形，气顺斯能生，所谓养生，亦顺其气而已。养生之道，以其厚自奉养，乃有以伤其气而致死矣。吉凶晦吝生乎动，动之效四吉仅一焉，故知道者慎乎动，明乎静。静则定，定则久，久则复，复则知，所谓一而为不死不生之徒矣。是盖神气空无之妙，生死两忘，出入无间，外物於我奚有加焉。明乎静，知其所以静而静之也，非若数息呆坐，顽然以为空者。使其顽然以空，则又安能外气以观天地哉。然阳气虚，阴气塞，阴常盛，阳常抑，事之成常难，事之败常易，晴明之日常少，冥晦之日常多，於三生六死槩可见矣。是非其本，然皆人事有以致之。天地万物之气，於吾身未始一息不相通，养生者可不慎动。
　　道生之章第五十一
　　道生之，德畜之，物形之，势成之。是以万物莫不尊道而贵德。道之尊，德之贵，夫莫之命而常自然。故道生之畜之，长之育之，成之熟之，养之覆之。生而不有，为而不恃，长而不宰，是谓玄德。
　　无形而尊，以出万有者，道。无名而贵，以育众生者，德。千形万状，巨细杂沓者，物。往古来今，屈伸消长者，势。尊其尊，贵其贵，无所不施，无所不被，而不自知其所以，是谓之至理。咦，道生德畜亦何心，妙处元无迹可寻。更好两忘尊与贵，任他瓦砾与黄金。
　　天下有始章第五十二
　　天下有始，以为天下母。既得其母，以知其子，既知其子，复守其母，没身不殆。塞其兑，闭其门，终身不勤。开其兑，济其事，终身不救。见小曰明，守柔曰强。用其光，复归其明，无遗身殃，是谓袭常。
　　天地之先，父母之前，有始未始，是谓一元。为父而母，造化出焉，知出而复，斯神之全。神全不杂，明光相一，外想不入，内言不出，皎然见之，青天白日，不造不化，奚有乎物？知微知彰，知柔知刚，知用知藏，知变知常。仙则鼎湖，治则陶唐，噫其□糠，死而不亡。咦，此是朝元第一方，顶心直上见虚皇。斗旗祭灶皆成技，捉虎擒龙枉发狂。
　　此修炼顿悟直造者，与第五十九章积功累行者虽然入门为异，虽然及其成功一也#1。
　　使我介然章第五十三
　　使我介然有知，行於大道，唯施是畏。大道甚夷，而民好径。朝甚除，田甚芜，仓甚虚，服文采，带利剑，厌饮食，资财有余，是谓盗夸，非道也哉。
　　执夫事而必於用，舍夫正而趋於邪，治其末而失其本，厚其身而肥其家，是皆自盗其所有，乃不知惜而仍夸。咦，渡海驾桥终费力，好花无实谩逢春。莫将捷出矜才智，盗取吾家无价珍。
　　善建不拔章第五十四
　　善建者不拔，善抱者不脱，子孙祭祀不辍。修之身，其德乃真；修之家，其德乃余；修之乡，其德乃长；修之国，其德乃丰；修之天下，其德乃普。故以身观身，以家观家，以乡观乡，以国观国，以天下观天下。吾何以知天下之然哉？以此。
　　创业惟艰，守成不易。宗庙飨之，一世万世。身修家齐，德效之始。乡国天下，推之而已。修真存神，修仙养气。小而蛇鱼，大而天地，一视同然，孰外乎此？咦，兔杀鸟烹死不还，宝珠深垫海无澜。若何识得灵通破，好向鱼龙化处观。
　　含德之厚章第五十五
　　含德之厚，比於赤子。毒虫不螫，猛兽不据，攫鸟不搏。骨弱筋柔而握固，未知牝牡之合而作，精之至也。终日号而嗌不嘎，和之至也。知和曰常，知常曰明，益生曰祥，心使气曰强。物壮则老，是谓不道，不道早已。
　　五画纯阳未六时，乾元独用一婴儿。无形可见何伤害，有祖深潜要执持。和在精中宁待姤，常而明处本非离。自然妙得长生理，火候抽添莫强为。咦，阳德为乾，五生皆天，阴存二四，自然而然。赤子之用，精气之全，自无死地，物何伤焉？阴存不感，阳健弥坚，性不听命，何千万年。
　　此修炼存阳神之方也。自天一生水至五生土，乾五画纯阳之用六，则地成一阴形矣，存而不用外之也。然合而言之，六数为阴，析而言之，则又为一数阳，复於是终而始也。二四为阳中之阴，用而不用者也。姤则一阴在下，离则二阴居中，故深绝之。精和之至，常而明者，皆纯乾独用之效，所谓神光一点，自照终始，细入毫毛，大超天地，炯然长存，洞知洞视者也。
　　知者不言章第五十六
　　知者不言，言者不知。塞其兑，闭其门，挫其锐，解其纷，和其光，同其尘，是谓玄同。不可得而亲，不可得而疏，不可得而利，不可得而害，不可得而贵，不可得而贱，故为天下贵。
　　子茶隐几，回也如愚，迦叶微笑，异途同归。无人我想，亲疏何殊？无贪惧想，利害何施？无荣辱想，贵贱何拘？默识直悟，希夷而微，是谓良贵，斯天之徒。咦，收敛神光寂似无，众人皆醉啜其醨。个中识得无同妙，活捉神龙任汝骑。
　　以正治国章第五十七
　　以正治国，以奇用兵，以无事取天下。吾何以知其然哉？夫天下多忌讳，而民弥贫；民多利器，国家滋昏；民多技巧，奇物滋起；法令滋章，盗贼多有。故圣人云：我无为而民自化，我好静而民自正，我无事而民自富，我无欲而民自朴。
　　垂衣裳而民自化者，治之正；舞干羽而苗自格者，兵之奇；取天下於无事者，存乎揖、让；政天下於多事者，惟其自私。咦，万古万万古，君民同一机。欲存皆是事，静后便无为。正失为刑罚，奇流入诈欺。何人天地外，观月夜中时。
　　其政闷闷章第五十八
　　其政闷闷，其民醇醇；其政察察，其民缺缺。祸兮福所倚，福兮祸所伏。孰知其极？其无正邪？正复为奇，善复为妖。民之迷，其日固已久矣。是以圣人方而不割，廉而不刿，直而不肆，光而不耀。
　　民风有浑漓，政化有宽急，祸福非无端，人心自难必。汨汨千万变，如梦不可执，至人揽元炁，保抱虫始垫。以有藏於无，妙用常不失，洞然幻化外，见此未始一。咦，祸福无非自己为，见乎四体有先知。细将人事参天理，认取纯诚欲动时。
　　治人事天章第五十九
　　治人事天，莫若啬。夫惟啬，是谓早复。早复谓之重积德，重积德则无不克。无不克则莫知其极，莫知其极可以有国。有国之母，可以长久。是谓深根固蒂、长生久视之道。
　　推吾身以外及者，治人之方。敛吾心以内守者，事天之则。因其实而为虚，不尽用之谓啬。由是而复本，由是而积德，以能无能而能，以极无极之极。故有国者治人之施，而有母者事天而得。既得其母，子不待索，性根命蒂，灌溉凝植。环二炁以为丝，化万有而莫测，固将观天地之终穷，而逍遥乎无方之域。咦，此是朝元第二方，蓬莱不在海中央。伏雌莫为寅风动，胎蚌还分夜月光。
　　修真学道，则一而入门，有不同此，则审动静之机，明感应之理，守之以待，自然而然，所谓积功累行而满三千者是也。
　　治大国章第六十
　　治大国，若烹小鲜。以道莅天下，其鬼不神。非其鬼不神，其神不伤人，非其神不伤人，圣人亦不伤人。夫两不相伤，故德交归焉。
　　若烹小鲜者一，求水火之宜，以调阴阳也。其鬼不神者，用以阴柔而隐夫阳也。其神不伤人者，阳亦未尝不用，而能不显其刚也。圣人亦不伤者，参赞裁成，以保合太和也。咦，独阳不成，独阴不生，生成万物，阴阳合凝。用刚则折，柔久是能，刚内以守，柔外以行。事天法地，人所以灵。裁成妙合，天地清宁。返之一己，万有包并。示以槁死，存吾刚明，绵绵不亡，期乎太清。
　　大国者下流章第六十一
　　大国者下流，天下之交，天下之牝。牝常以静胜牡，以静为下。故大国以下小国，则取小国；小国以下大国，则取大国。故或下以取，或下而取。大国不过欲兼畜人，小国不过欲入事人。夫两者各得其所欲，故大者宜为下。
　　以大事小者，仁也。以小事大者，智焉。仁者乐天而能普，智者畏天而能全。普则天下效其地，全则一国安其天。合大小以同得，斯谦下之自然。咦，川河汨汨几时休，海大如天凝不流。看得静中元自动，阴阳交处互相柔心
　　道者万物之奥章第六十二
　　道者万物之奥，善人之宝，不善人之所保。美言可以市，尊行可以加人。人之不善，何弃之有？故立天子，置三公，虽有拱璧以先驷马，不如坐进此道。古之所以贵此道者，何也？不曰求以得，有罪以免，故为天下贵。
　　以无形而藏万物者谓之奥，知其所贵而有之者谓之宝，藉之以生而不知者谓之保。故有不善而后见其善，有不美而后见其美，有不尊而后见其尊，是皆相因以为用，又奚去取之足论？崇之以位，聘之以礼，夫惟贤者之是资，曷若反求於自己？复众妙而取之，在一念之更耳。咦，道何可说亦何为，执使三公坐论之。九万里天同看月，妙哉善恶未分时。
　　为无为章第六十三
　　为无为，事无事，味无味。大小多少，报怨以德。图难於其易，为大於其细。天下难事必作於易，天下大事必作於细。是以圣人终不为大，故能成其大。夫轻诺必寡信，多易必多难。是以圣人由难之，故终无难。
　　有心非心，着相非相，自然而然，无怨德想。图难於易，为大於细，惟几惟损，执其要矣。驷马莫追，一言之许，慎之慎之，克有终始。咦，日出事即生，舌存味相觅。大小与难易，汨汨交出入。天地有不定，孰是无事日？嗒然吾丧我，何者真得失。
　　其安易持章第六十四
　　其安易持，其未兆易谋，其脆易浮，其微易散。为之於未有，治之於未乱。合抱之木，生於毫末；九层之台，起於累土；千里之行，始於足下。为者败之，执者失之。圣人无为，故无败；无执，故无失。民之从事，常於几成而败之，慎终如始，则无败事。是以圣人欲不欲，不贵难得之货；学不学，复众人之所过，以辅万物之自然而不敢为。
　　见天下之几而后有，以成天下之务；知天下之微而后有，以消天下之变。得失有可次於几之先，智力有不能於微之显，是故慎终而如始，彼舍而此取者，所以辅相时行物生之造而顺夫自然之理耳。咦，索裘莫待雪霜寒，木钻犹能透石盘。事向无心还自得，画蛇添足便多端。
　　古之善为道者章第六十五
　　古之善为道者，非以明民，将以愚之。民之难治，以其智多。以智治国，国之贼，不以智治国，国之福。知此两者亦楷式。能知楷式，是谓玄德。玄德深矣远矣，与物反矣，然后乃至於大顺。
　　智流则假，愚近乎真。假其自贼，推以贼人。真则返朴，民化以淳。于是取则，天下归仁。咦，秦以智愚黔首，不知黔首愚秦。识得真愚仿髴，君其问诸汉文。
　　江海为百谷王章第六十六
　　江海所以能为百谷王者，以其善下之，故能为百谷主。是以圣人欲上民，必以言下之；· 欲先民，必以身后之。是以圣人处上而民不重，处前而民不害，是以天下乐推而不厌。以其不争，故天下莫能与之争。
　　自卑莫如海，天下之水趋之；自损莫如圣人，天下之民归之。水趋之则有以尽地利，民归之则有以得天时，故卑者尊之资，而损者益之基，是皆藏有於其无，亦孰知其所以为哉？咦，谦尊损益道之余，观海当知造化机。试看银河在天上，尾闾元有逆流时。
　　天下皆谓章第六十七
　　天下皆谓我道大，似不肖。夫惟大，故似不肖。若肖久矣，其细也夫。我有三宝，保而持之。一曰慈，二曰俭，三曰不敢为天下先。夫慈，故能勇；俭，故能广；不敢为天下先，故能成器长。今舍慈且勇，舍俭且广，舍后且先，死矣。夫慈，以战则胜，以守则固。天将救之，以慈卫之。
　　道大无象，有则小矣。夫惟三宝，天下以治。慈以民生，俭以民富，不敢为先，守常安事。惟守惟安，所以长器。广则相资，勇则趋义，舍此取彼，戒哉以死，推而复之，长生久视。天道无亲，惟善是与。咦，三宝人共有，有之在乎人。非慈曷守气，非俭曷啬精。扰扰为之先，曷以存吾神。神存精气合，绎绎勿或情。勿战亦勿守，自然成吾真。
　　善为士章第六十八
　　善为士者不武，善战者不怒，善胜敌者不争，善用人者为之下。是谓不争之德，是谓用人之力，是谓配天古之极。
　　士不武者，以保其身；战不怒者，以平其气；胜不争者，其功能全；下於人者，其善乐取。合天德以同归，盖古人之极致。咦，保身平气两惟艰，更信全功取善难。水火相和龙虎伏，人天合处即金丹。
　　用兵有言章第六十九
　　用兵有言：吾不敢为主而为客，不敢进寸而退尺。是谓行无行，仍无敌，攘无臂，执无兵。祸莫大於轻敌，轻敌则几丧吾宝。故抗兵相加，哀者胜矣。
　　不主而为客者，妙在乎应；以退为进者，惟守诸己；行无行者，不动其心；仍无敌者，因之於彼。卑一割以要功，贱匹夫之疾视。悻然者自丧其慈，恻然者有胜之理。咦，八十一章三论兵，知兵妙处有长生。乾坤万物皆同体，胜败元来只两平。
　　吾言甚易知章第七十
　　吾言甚易知，甚易行。天下莫能知，莫能行。言有宗，事有君。夫惟无知，是以不我知。知我者希，则我贵矣。是以圣人被褐怀玉。
　　易知易行者，吾之言。莫知莫行者，所谓道。夫惟道，故有宗而有君，譬诸玉，则可贵而可宝。咦，万有芸芸皆是道，道行何者不由之。人人自有怀中玉，妙在无言与不知。
　　知不知上章第七十一
　　知不知，上；不知知，病。夫惟病病，是以不病。圣人不病，以其病病，是以不病。
　　知之为不知者，自谦；不知为知之者，自昧。能病自昧之为病，是则知害而不害。夫惟生知之谓圣，复何病乎？不知而乃病众人之病者，此其所以为圣圣而愚愚乎？咦，有若无，实若虚，儒之格言，未得谓得，未证谓证，释之戒示，合二者以归之，亦奚分乎其伺异？
　　民不畏威章第七十二
　　民不畏威，则大威至。无狭其所居，无厌其所生。夫惟不厌，是以不厌。是以圣人自知不自见，自爱不自贵，故去彼取此。
　　君慈民爱，爱则不畏，不畏之爱，大威斯寄。容之如天，安其居矣；养之如地，乐其生矣。上下不厌，感应一理，知不自见，爱不自贵。以晦为能，以谦为美，去彼非道，惟此道取，治人修真，无往不至。咦，内养刚阳外顺之，自然心广体安舒。於中认得真知爱，信有长年住世书。
　　勇於敢章第七十三
　　勇於敢则杀，勇於不敢则活。此两者，或利或害。天之所恶，孰知其故？是以圣人犹难之。天之道，不争而善胜，不言而善应，不召而自来，坦然而善谋。天网恢恢，疏而不失。
　　暴其气者，死之机；持其志者，生之理。夫何二者之必然，而有或害而或利。盖不求天之变者如彼，又孰知天之常者如此？故涓滴以之石穿，渊默以之雷厉，寒暑以之自然，智虑以之不滞。荡荡乎奄万有而无拘，虽一毫之微，不能外矣。咦，恶盈恶杀无非道，入死入生皆是机。提取大纲归掌握，任他常变总无违。
　　民常不畏章第七十四
　　民常不畏死，奈何以死惧之？若使人常畏死，而为奇者，吾将执而杀之，孰敢？常有司杀者杀。夫代司杀者杀，是谓代大匠斲。夫代大匠斲，希有不伤其手矣。
　　人未知爱生，常若不畏死。使其生以乐，安有死不畏。司杀无非天，有罪斯杀矣。所谓代司杀，杀之以私意。譬如代匠斲，伤手乃必至。伤人即自伤，天道有还理。咦，起心伤处已伤心，及至伤人并及身。身外子孙犹不免，一回念后便归仁。
　　民之饥章第七十五
　　民之饥，以其上食税之多，是以饥。民之难治，以其上之有为，是以难治。民之轻死，以其求生之厚，是以轻死。夫惟无以生为者，是贤於贵生。
　　赋敛重，万腹空；智术用，万息动。嗜欲无穷厚吾奉，入死求生不知痛。何如清静两相忘，饱饭机无民自重。咦，嗜欲之生，如昼忽暝。万累杂沓，日与心竞。去之何方，以省以定。清静之道，斯其要领。
　　人之生章第七十六
　　人之生也柔弱，其死也坚强。万物草木之生也柔脆，其死也枯槁。故坚强者死之徒，柔弱者生之徒。是以兵强则不胜，木强则共。故强大处下，柔弱处上。
　　柔弱者，气之温和；坚强者，气之肃杀。温和则阳之虚，肃杀则阴之塞。虚则所以存魂神，塞则所以复体魄。孰知夫死生之非徒，而迈乎造化之不测。咦，阴体柔弱用刚强，阳体刚强用柔弱。五行颠倒小技耳，万物死生归掌握。
　　天之道章第七十七
　　天之道，其犹张弓乎？高者抑之，下者举之，有余者损之，不足者补之。天之道，损有余而补不足。人之道则不然，损不足以奉有余。孰能以有余奉天下？唯有道者。是以圣人为而不恃，功成不居，其不欲见贤。
　　天道何如？以弓为喻。取其既张，不久必弛，高者必抑，下者必举，有余必损，不足必补。以弓推之，事物一理，人胡不天，而乃反此。孰知其然，是则是取。惟圣不圣，所以圣矣。咦，天道如弓有弛张，循环二炁为谁忙。若为认得中间鹄，万有和弓一并忘。
　　天下柔弱章第七十八
　　天下柔弱莫过於水，而攻坚强者莫之能胜，其无以易之。故柔胜刚，弱胜强。天下莫不知，莫能行。是以圣人言：受国之垢，是谓社稷主；受国不祥，是谓天下王。正言若反。
　　此处专言德贵常，常能柔弱胜刚强。纳污自下方成海，成海工夫在久长。咦，水以柔胜，人孰不知，莫能行者，不能常之。积善纳广，不已而持，德成道合，天地皆归。
　　和大怨章第七十九
　　和大怨，必有余怨，安可以为善？是以圣人执左契，而不责於人。故有德司契，无德司彻。天道无亲，常与善人。
　　怨不可生，亦不可和，和和无穷，两仍其祸。生怨在彼，责报在此，执契之譬，有责报理。可责不责，惟德是取。有德执德，是谓司契。彻者辙也，循环之义，喻以司彻，怨怨不已。
　　天道无亲，惟善是与，善不责报，天斯报矣。咦，万有俱无万虑澄，怨何所在德何名。人人皆善从何与，太古青山只么青。彻亦作辙。《汉书》：结彻于道。
　　小国寡民章第八十
　　小国寡民，使有什伯人之器而不用，使民重死而不远徙。虽有舟舆，无所乘之；虽有甲兵，无所陈之；使民复结绳而用之。甘其食，美其服，安其居，乐其俗。邻国相望，鸡犬之声相闻，民至老死，不相往来。
　　因夫无用之用，而以自适其适。道并行而不悖，物并育而各得。常相志者其心，不相往者其迹。邈哉圣人之怀，已矣百里之国。咦，道本无为俗本淳，山川民物古犹今。青牛一去无消息，谁识当年用世心。
　　信言不美章第八十一
　　信言不美，美言不信。善者不辩，辩者不善。知者不博，博者不知。圣人无积，既以为人己愈有，既以与人己愈多。天之道，利而不害；圣人之道，为而不争。
　　言美则华，言信则朴。辩者有争，善者无恶。贯一则知，务多则博。圣人无积，虚以主之，为人愈有，造物之机，与人愈多，渊泉之时。不害之利，不争之为，惟天惟人，一而不二。万事以宜，万物以备，大哉道乎，于以终始。咦，非言非道道非言，辩博谁知妙不传。人法者天天法道，道何所法自然然。
　　道德真经章句训颂卷下竟
　　＃1 虽然及其成功一也：『虽然』疑衍。
　　
