南华真经余事杂录
　　经名：南华真经徐事杂录。北宋陈景元撰。二卷。底本出处：《正统道藏》洞神部玉诀类。
　　南华真经余事杂录上
　　公孙龙论三首
　　元有六论，今祇录庄子所引三首。
　　白马论
　　白马非马，可乎？曰：可。夫闻微言，明王道，莫不立宾主，致往复，假一物以为万化之宗，寄言论而齐彼我之谬，故举白马以混同异。曰：何哉？曰：马者，所以命形也；白者，所以命色也。命形色者，非命形也，故曰白马非马。马形者，喻万物之形皆材用也；马色者，况万物种类各有亲疏也。以养万物则天下归，存亲疏以待人则海内叛。譬如离色命马，众马斯应，守白求马，唯得白马。故命马形而守一白色者，非命众马也。曰：有白马不可谓无马也，不可谓无马者，非马也。既有白马不可谓之无马，则白马岂非马乎？有白马为有马，白之非马，何也。白与马连而白非马，何故。曰：求马，黄黑马皆可致；求白马，黄黑马不可致。凡物亲者少，疏者多，如一白之於众色也。故离白求马，黄黑皆至，兼白命马，众色咸去。怀柔之道亦犹此也。使白马乃马也，是所求一也，所求一者白者。不异马也。设使白马乃为有马者，但是一马耳，其材不异众马也。犹君之所私者，但是一人耳，其贤不异众人也。人心不常於一君，亦犹马形不专於一色，故君之爱己则附之，君之疏己则叛之，何可私其亲党而疏於天下乎。所求不异如黄黑马，有可有不可，何也。可与不可，其相非明，故黄黑马一也。而可以应有马，而不可以应有白马，是白马之非马审矣。如黄黑马亦各一马，不异马也。而不可以应。众马不可以应白马者，何哉。白非黄，黄非白，五色相非分明矣。君既私以待人，人亦私以叛君，宁肯应君命乎。故守白命马者非能致众马审矣。曰：以马之有色为非马，天下非有无色之马也，天下无马可乎。以马有色为非马者，天下马皆有色，岂无马乎。犹人皆有亲疏，不可谓无人也。曰：马固有色，故有白马。使马无色，有马如已耳，安取白马。故白者非马也。如，而也。马皆有色，故有白马耳。若使马元无色，而独有马而已者，则马耳，安取白马乎？如人必因种类而生，故有华夷之别，若使元无氏族而独有人者，安取亲疏乎。故白者自是自，非马者也。白马者，马与白也。马与白马也，故曰：白马非马也。白既非马，则白与马二物矣，合二物以共体，则不可偏谓之马，故以马而喻白，则白马为非马也。曰：马未与白为马，白未与马为白，合马与白复名白马，是相与以不相与为名，未可。故曰白马非马未可。此宾述主义而难之也。马自与马为类，白自与白为类，故曰相与也。马不与白为马，白不与马为白，故曰不相与也。合马与白，复名白马，乃是强用白色以为马名，其义未可，故以白马为非马者未可也。上之未可主义，下之未可宾难也。曰：以有白马为有马，谓有白马为有黄马，可乎曰未可。主责宾曰，定以白马为有马者，则白马可得为黄马乎。宾曰，未可也。曰：以有马为异有黄马，是异黄马於马也。异黄马於马，是以黄马为非马。既以白马为有马，而黄马不得为白马，则黄马为非马；明执者未尝不失矣。以黄马为非马，而以白马为有马，此飞者入池而棺椁异处，此天下之悖言乱辞也。黄白，色也，众马，形也，而强以色为形，飞者入池之谓也。黄马白马同为马也，而取白弃黄，棺椁异处之谓也。凡棺椁之相待，犹唇齿之相依，历亡齿寒，不可异处也。夫四夷守外，诸夏待内，内外相依，天下安矣。若乃私诸夏而疏夷狄；则夷狄叛矣，勒兵伐远，人不堪会，则诸夏乱矣。内离外叛，棺椁异所，则君之所私者，不能独辅君矣。故弃黄取白，悖乱之甚矣。曰：有白马不可谓无马者，离白之谓也。不离者，有白马不可谓有马也。故所以为有马者，独以马为有马耳，非有白马为有马，故其为有马也，不可以谓马马也。宾曰，离白是为有马，不离实为非马。但以马形马色坚相连属，便是二马共体，不可谓之马马，故连称白马也。曰：白者不定所白，忘之而可也。万物通有白色，故曰不定所白，白既不定在马，马亦不专於白，故忘色以求马，众马皆应矣，忘私以亲人，天下皆亲矣。白马者言白，定所白也，定所白者，非白也。定白在马者，乃马之白也；安得自为白乎。马者无去取於色，故黄黑次所以应。直云马者，是於众色无所去取也，无取，故马无不应，无去，故色无不在。是以圣人澹然忘怀，而以虚统物，故物无不治而理无不极。白马者有去取於色，黄黑马皆所以色去，故唯白马独可以应耳。去黄取白，则众马各守其色，自殊而去，故唯白马独应矣。王者党其所私而疏天下，则天下各守其疏，自殊而叛矣。天下俱叛，谁当应君命哉。其应所私乎，所私独应，命适足以增祸，不能静乱也。无去者，非有去也。故曰白马非马。不取於白者，是不去於黄也，不去於色则色之与马非有能去，故曰无去者，非有去也。凡黄白之在马，犹亲疏之在人，私亲而背疏则疏者叛矣，疏者离叛则亲不能独存矣。故曰白马非马。是以圣人虚心玄照，理无不统，怀六合於胸中而灵鉴有余，镜万像於方寸而其神弥静。故能处亲而无亲，在疏而无疏，虽不取於亲疏，亦不舍於亲疏，所以四海同亲，万国共贯也。
　　指物论
　　物莫非指，而指非指。物我殊能，莫非相指，故曰物莫非指。相指者，相是非也。彼此相推，是非混一，归於无指，故曰，而指非指。天下无指，物无可以谓物。指皆谓是非也，所以物莫非指者，凡物之情必相是非，天下若无是非之物，则无一物而可谓之物。是以有物即相是非，故物莫非指也。非指者天下，而物可谓指乎。物莫非指而又谓之非指者，天下齐焉，而物其可谓之指乎。物物皆妄相指，故指皆非指也。指也者，天下之所无也；物也者，天下之所有也。以天下之所有，为天下之所无，未可。天下无一日而无物，无一物而非适，故强以物为指者，未可也。天下无指，而物不可谓指也，所以天下无是非者，物各适其适，不可谓之是非，故无是非也，不可谓指者，非指也。譬如水火殊性，各适其用，既无是非，安可谓之是非乎。非指者，物莫非指也。即夫非指之物，莫不妄相指也。天下无指而物不可谓指者，非有非指也。物不可谓指者，无是非也。岂唯无是非乎，亦无无是非也。故曰非有非指。非有非指者，物莫非指也，物莫非指者，而指非指也。以其无无是非，故万物莫不相是非，故曰非有非指者，物莫非指也。无是非亦无无是非两忘之，故终日是非而无是非，故曰物莫非指者，而指非指也。天下无指者生於物之各有名，不为指也，物有其实而各有名，谓若王良善御，隶首善计，彼物各自为用。譬之耳目，废一不可，故不为是非也。不为指而谓之指，是兼不为指。物皆不为指；而或谓之指者，是彼此之物兼相是非，而是非莫定，故不为指也。以有不为指之无不为指，未可。之，适也。有不为指谓物也，无不谓指谓指也。以物适指故未可也。且指者，天下之所兼。或一物而有是非二名，或彼此更相为指，皆谓之兼也。天下无指者，物不可谓无指也，不可谓无指者，非有非指也。是非之名生於物相彼，故曰物不可谓无，即此万物无指而又无无指，故曰非有非指也。非有非指者，物莫非指。谓无是非者生於物，莫非指也。是以圣人求人於是非之内，乃得无是非人也。指非非指也，指与物非指也。夫谓之指者，非无指也，指既不能与物为指，故非指也。使天下无物指，谁径谓非指；天下无物，谁径谓指。设使天下无物无指，则寂然矣，谁谓指为非指乎。谁谓指为指乎。天下有指无物指，谁径非指，径谓无物非指。设使有指而无物，可施指者，谁谓有指为非指乎？谁谓以无物故非指乎？明本无指也。且夫指固自为非指，奚待於物而乃与为指。反覆相推，则指自为无指，何能与物为指乎？明万物万殊，各自为物，各有所宜，无是非也。是以圣人三默恬恢，忘是忘非，不奔一能，不遗一物也。
　　唐天宝手诏
　　昊天眷命，列祖降灵，休照之仪，存乎祖典。庄子、文子、列子、亢仓子等，列在真仙，体兹虚白，师玄元之圣教，弘大道於人寰。观其庄子，依旧号曰南华真经，列子号曰冲虚真经，文子号曰通玄真经，亢仓子号曰洞灵真经。天宝元年二月二十日下。
　　南华真经序　　　　　　郭象撰
　　夫庄子者，可谓知本矣，故未始藏其狂言。言虽无会而独应者也，夫应而非会则虽当无用，言非物事，则虽高不行，与夫寂然不动不得已而后起者固有间矣，斯可谓知无心者也。夫心无为则随感而应，应随其时，言唯谨尔。故与化为体，流万代而冥物，岂曾设对独遘而游谈乎方外哉，此其所以不经而为百家之冠也。然庄生虽未体之，言则至矣。通天地之统，序万物之性，达死生之变，而明内圣外王之道，上知造化无物，下知有物之自造也。其言宏绰，其旨玄妙至至之道，融微旨雅，泰然遣放，放而不敖，故曰不知义之所适，猖狂妄行而蹈其大方，含哺而熙乎澹泊，鼓腹而游乎混茫。至人极乎无亲，孝慈终於兼忘，礼乐复乎已能，忠信发乎天光，用其光则其朴自成，是以神器独化於玄冥之境而源深流长也。故其长波之所荡，高风之所扇，畅乎物宜，适乎民愿，弘其鄙，解其悬，洒落之功未加而矜夸所以散，故观其书超然自以为已当，经昆仑，涉太虚，而游惚恍之庭矣。虽复贪婪之人，进躁之士，暂而揽其余芳，味其溢流，彷佛其音影，犹足旷然有忘形自得之怀，况探其远情而玩永年者乎。遂绵邈清遐，去离尘埃，而返冥极者也。
　　南华真经疏序　　　　成玄英撰
　　夫庄子者，所以申道德之深根，述重玄之妙旨，畅无为之恬惔，明独化之窅冥，钳键九流，括囊百氏，谅区中之至教，实象外之微言者也。其人姓庄名周，字子休，生宋国睢阳蒙县，师长桑公子，受号南华仙人。当战国之初，降衰周之末，叹苍生之业薄，伤道德之陵夷，乃慷慨发愤，爰着斯论。其言大而博，其旨深而远，非下士之所闻，岂浅识之能究。所言子者，是有德之嘉号，古人称师曰子，亦言子是书名。非但三篇之总名，亦是百家之通题。所言内篇者，内以待外立名，篇以编简为义，古者杀青为简，以韦为编，编简成篇，犹今连纸成卷也。故元恺云，大事书之於策，小事简牍而已，内则谈於理本，外则语其事迹，事虽彰着，非理不通，理既幽微，非事莫显，欲先明妙理，故前标内篇，内篇理深，故每於文外别立篇目。郭象仍於题下即注解之，逍遥齐物之类是也。自外篇以去则取篇首二字为其题目，骈拇马蹄之类是也。所言逍遥游者，古今解释不同，今泛举弦纲略为三释。所言三者，第一，顾桐栢云，逍者销也，遥者远也，销尽有为累，远见无为理，以斯而游天下，故曰逍遥，第二，支道林云，物物而不物於物，故逍然不我待，玄感不疾而速，故遥然靡所不为，以斯而游天下，故曰逍遥游；第三，王穆夜云，逍遥者，盖是放任自得之名也，至德内充，无时不适，忘怀应物，何往不通，以斯而游天下，故曰逍遥游。内篇明於理本，外篇语其事迹，杂篇杂明於理事。内篇虽明於理本，不无事迹，外篇虽明事迹，甚有妙理，但立教分篇据多论耳。所以逍遥达初者，言达道之士智德明敏，所造皆适，遇物逍遥，故以逍遥命物；夫无待圣人，照机若镜，既明权实之二智，故能大齐於万境，故以齐物次之；既指马蹄天地，混同庶物，心灵凝澹，可以摄卫养生，故以养生主次之，既善恶两忘，境智俱妙，随变任化，可以处涉人间，故以人间世次；之内德圆满，故能支离其德，外以接物，既而随物升降，内外冥契，故以德充符次之；止水留鉴，接物无心，忘德忘形，契外会内之极，可以匠成庶品，故以大宗师次之，古之真圣知天知人，与造化同功，即寂即应，既而驱驭群品，故以应帝王次之。骈拇以下，皆以篇名二字为题，既无别义。今不复次篇之，而自古高士，晋汉逸人皆莫不耽骯为之。义训须注，述无可间，然并有美辞，咸能索隐。玄英不揆庸昧，少而习焉，研精覃思三十年矣。依子玄所注三十三篇，辄为疏解，总三十卷，虽复词情疏拙，亦颇有心迹指归，不敢贻厥后人。聊自记其遗忘耳。
　　南华真经徐事杂录上竟
　　南华真经余事杂录下
　　九证心戒并序
　　礼部尚书杨嗣复撰
　　嗣复，愚之至也，不知愚而所以愚。每雕讹斲弊，求多誉而自饰，曾未辩巧捷轻，曲为大妄之枝叶，作大愚之薮泽，但务躁进，不欲静止。因读庄周书至孔圣九征，乃汶然流涕，扪心愧意，方觉弛张不得其妙，通变不得其精，於是火集中肠，冰寒肌骨。同书绅之作戒，仰佩韦以自儆，赞味斯语，欲寡其过；乃屏繁机，操笔砚，各随本事，妄有褒阐，虽不足发挥圣作，亦表吁嗟，尚其九征之力也。太行莫并其高，溟津莫同其深。且物不能自大，因人而大之；人不能自名，因事而名之，即人可以鉴物，事可以鉴人。物当鉴而振美无歜，人当鉴而垂誉无极，其九征之文，即鉴人者也。救必坠。扶必颠，登吉途辩吉士，如沉痾之服良药，昏夜之有灯烛，欣叹不尽。敢引类而侔之，尝闻老氏教夸，黄庭神验，读之万徧，必得上升。上升之言诱聋俗耳，何者。真隐之士，自保形骸，道播四支，德耕五藏，故述黄庭内景外景；并是修身修心之书。以时人乐其远而不乐其近，贱其目而不贱其闻，故易於易而不易於不易，难於难而不难於不难，乃假立蕊宫，欲伸其说，虚张琼户，使重斯言。所以同於道者，道以得之；同於德者，德以得之。以心付心，以口传口，其要在一读其文，即一修其心。读经万徧，即耳聪目明，神清气灵，调卫理营，六府和平。於是染妄不干，筋骸自洁，同上清之真侣，为出世之高人。指名喻仙以励行者，未可脂肥满腹，营虑填胸，含蓄是非，包藏喜怒。口念黄庭之字，心迷碧落之门，如刻规矩於冰霜，齐曲直於云雾，有何功德而自勤哉。於是念黄庭之人，非修黄庭之事也。此九征之书亦念至万徧，随而行之，即知正知非，辩辱辩疑，绝诈防机，百禄来依。於是节贯青松，名高白日，同上古之君子，为当代之令人，风格难俦，贞华独立，未可刚愎好犯，憸虐居中，蹈虚迹危，甘佞乐拙。口念九征之字，身无一行可观，如朽木强雕，难施斤斧，腐铁虽淬，终乏光辉，徒有虚劳而无实迹。夫筌者所以在鱼，得鱼而忘筌；言者所以在意，得意而忘言。慎勿失鱼而空执其筌，失意而空守其言，此是读九征之夫，非行九征之士也。如药能疗病，必坚服之；书能治身，必坚行之。坚之至，无不愈矣。即存身保命，力不减於黄庭；心淡体闲，道更融於内景。以其拔驰名救物之志，同深居避事之徒，彼利一身，此利多人，弘济邈然，孔圣之道长矣。而乃不践幸人之迹，长亲长者之车，口出雅言，腹包至行，常能外己，不私於身，还同饮，醴味芝，便是云行羽化。德经曰：修之身，其德乃真。未有己不修而有真德者也。若使敬之如神明，仰之如日月，一言出而千里响应，一行着而四海趋风者，此修身而得之，未有不修而得之者也。嗣复年四十一，造次至三品，人多称幸，凡得其如高名厚利，唯恐不及，自六七载有拯物之愿，先自拯之心。但力步烟霄，蹑云霞之路，未足上亲天汉，恐雨露之恩不浓，此贪名也，非畏盈惧满，慎终之心也，非知进退存亡之心也。如此心未决增。负，乘致寇之迫，必待人而拯己，何力能自拯也。今者洗心涤肠，祇荷德语，昼夜栗栗，若临深谷，必薄嗜捐华，祛情除妄，至于白首，不敢中废。孔子曰：凡人心难知於天，天犹有春秋冬夏旦暮之期，人者厚貌深情不可测也。诚哉是言。有貌苦而心柔顺者，有貌和而心酷烈者，有貌弱而心劲悍者，有貌刚而心慑怯者。或美其言而失信，寡其辞而好凌，近於礼而善腴，强其气而无节。又有张君子之腹，陈小人之心，街虎豹之文，中犬羊之质。又有外示躁挠，中实静安，不耀己功，阴施惠泽。又有正言驭物，直道观人，哺糟顺时，受污舍俗。又有礼下於人，言屈於己，顾胆其行，心之不同。故不可悉识也，君子以此九事观人者，以明镜瞩颜，毫微莫隐，流光鉴物，曲直何逃。彼之进不进，此知彼也；此之退不退，彼知此也。周於所验，已得於心，以验明周，故存於目，如於九征之中粗得一者，如兰生一叶，谁谓无芳；桂长初条，宛然嘉木。得二三者，如渔舟入浦，不揖浊流，樵客登山，不争俗路。得四五者，如镜铘之刃，利不可当，璠瑛之辉，美不可并。得六七者，如金石在庭，欣逢雅韵，黼黻居箧，喜观华章。得八九者，如骊龙出海，光透万重，鹏翼高搏，声闻六合。如得其人，即倾意而邻向，孰敢不勉以副思齐之至也。高者附之，卑者举之，屈者伸之，沉者浮之，德者师之，谦者友之，亲者厚之，疏者礼之，能自观也，上之谓他人之所观也。知上之上幕哉，知下之下惧哉。崔子玉有座右铭，诸葛亮有审心戒，所以桎梏诳妄，羁铄满溢。嗣复不敢类古人而创立题目，亦欲因古人而刊削是非，便以九征心戒为名，用绳准不迁之行。正文之下，皆嗣复述耳。时大和元年丁未岁夏四月十一日谨题。
　　远使之以观其忠
　　夫观其忠者，当以诈明之，可知心也。何可知心矣。或诈疏之而远，於己，言必恨；或诈抑之而屈其心，言必残；或诈诬之而遏其美，言必犯；或诈摧之而折其芒，言必凌。又若以利沽之，行必回；微言激之，心必动；以私私之，事必易；以公公之，事必难。此八者非，忠也。夫君子之用心澄淡无际，而伪以喜怒远近之节。非理鼓动，探彼性混，必待其词，观其厚薄，如淬锋以砺，剖璧凭砂，若涅而不淄，磨而不磷者，君子之道也。小人狭劣难使大受，不知长者以谬淘真，将虚诱实，而乃辄生愁怨，大启祸门。言是心苗，立观得失省之。
　　近使之以观其敬
　　夫观其敬者，亦伪以是非进退之节，而攻其心，即立如之矣。如近之而不失节，远之而不失言，怒之而不失礼，乐之而不失容。不慢易，不侮人，不戏言，不轻动。入户必正，颜色，出门如见大宾，处之无嫌转加乎惊惕，纵之谑浪弥觉乎矜庄。不恃宠而纵横，不仗威而逞欲，此为至敬也。如见贤若瞽，闻化如聋，好玩无惭，失容为美，此何足以知敬也。若挞于市又，狎之则怠为，附之则骄，撜之不清，混之必浊，而乃行无一操，言不三思，失之於周防，皆非敬也。故君子蒙非常之遇，必慎戒小人；蒙非常之幸，必颠覆以斯，忘礼而失敬也。
　　烦使之以观其能
　　人之难信，自伐者多。当欲阅材，必先试验。委之众务，烦挠其心，伫彼不周，用审优劣能者，当静理而必集，不构隙以萌机，处有若无，居多益寡，如或因缘逞志，凭事干人，或首尾相乖，纲断绝令。十全之略，有始而无终，必就之功，已举而复坠。是非乱启，耳目不知所从，策用交生，方寸不能所守。既无晓畅，为事所昏烦极成忧，沈迷若醉，不赴程则颠倒心魂，自是疲羸，何以能也。如救弊若不足，理剧似闲暇，居众美而无衒，茸多陋而非残，功成益谦，政大转谨。不求虚誉而进已，不惑邪谋以害公，即理烦之要也。
　　卒问之以观其智
　　意所不思，卒承顾问，辩说合理，是其智也。诗云：既明且哲，以保其身。如辩而不思，何以谓之明；对而忘礼，何以谓之智。夫能应卒然之问者，变通也。且困而能通，穷则思变，亦君子之道也。所谓观其发而知其人之智，在审慎而言不轻发也。唯通变之时，能不凭奸饰妄，抱曲持邪，辞切而理明，道直而虑远者，大智也。如或因言立意，骤成损益之阶，乘便为谋，辄启骄盈之渐，此鄙下也，何足言智。夫水之於人也，壅之即止，决之即流，其要在固堤防，慎泛溢也。人言若水，口是堤防，岂得不思溢而成害。欲言当审之。
　　急期之以观其信
　　缓则易从，急则难守，能难，是其信也。夫信者，为百行之纪纲，作万灵之钤键，苟或差忒，必能为妖。何者？三光运之而无极，四序行之而不言，此天之信也。顺高卑而育物，随深浅以生成，此地之信也。表圣功而五色，荷祯瑞以重轮，此是日之信也。似镜之辉才隐，如钩之魄复圆，此月之信也。弃兵食而作戒，睹輗軏以存诚，此人之信也。且天之失信，寒暑违，地之失信，万物衰，两曜失信，光明亏；人之失信，德无归。夫君子之言，信而有征，故怨咎远於其身也；小人之言，僭而无征，故不可信也，宁逃於怨咎哉，夫如是，孰能救欤。
　　委之以财观其仁
　　托之厚利，潜观其心，欺诈不生，是其仁也。夫鉴明者，尘垢之不污；神清者，嗜欲之不误。如贵德尚义，其鉴必明，好礼亲贤，其尘不杂，自然贞白似玉，光洁如冰，何垢染之能侵，岂贪嗜之见黩，立我墙仞，物莫之伦，此君子也。夫事有随时从容之说，不可胶柱而御之，但以止足为心，取必有义，且有义之取，人不兽之。小人溪壑为心，取必无义，且无义之取，人必讟之。语曰：克己复礼为仁。盖检束於心也。夫临财不夺其志，可近於克己；见利不易於行，可近於复礼。夫美色者隳端士之操，美利者坏正人之心。戒哉。
　　告之以危观其节
　　陈之急切，告以忧危，执中且坚持正不拔者节也。君子临难无苟免，以美其节义也。若无义之生而易於死，败节之存而易其亡，所以杀人以自生，亡人以自活，君子不为也。夫仁者有勇，义在其中；小人有勇，祸在其中。君子困不忘礼，危不变节；小人困则易性，危则败正。且正之一败，如顺险之投暴浪，临巅之跃飞丸。同已震之迅雷，类绝弦之激矢，往不可复，救之亦难。慎虑精思，则免终身之恨；喜居悲后，能全大节之名。语曰：临大节而不可夺，君子人也。小人无远略，惧祸迫己而苟全其身，乃不能保其节也。
　　醉之以酒观其则
　　狂药虽多词转谨敬於未醉，是其则也。所以三爵知止；百拜酬宾，自无侧弁之乖，绝有倒载之恨，盖所以逃酒祸也。夫酒之於人也，少则气和，多则神乱，张涩滞之口，摅端静之心，丑言发而声气弥高，戾行彰而风威转大，是非蜂起，奋袂攘襟，从恶如流，不知所执，争蹈水火，宁思醉后之惭，力赴猖狂，莫救醒前之患，此狂瞽之人，甘为所陷。自贻伊戚，不足伤也。如樽俎罗列，杯盂乱飞，德度俨然清规肃物，有敬色而自检，无怠颜以触人者，省分而就欢，量器而接宴，惧失则也。语曰：唯酒无量不及乱。圣人犹深戒之。
　　杂之以处观其色
　　不检妇人，诈为参杂，观其笑语，知好色也。夫修眉艳质，婵娟丽姿，脸夺芙蕖之红，颜侵冰雪之白。顶垂金雀，腰佩琅玕，动巫峡之明眸，启洛神之皓齿。啼堪驻马，笑可倾城。节夫为之动容，贞士见之回顾。香风引媚，心敞恍以不安；日照铅华，思盘桓而失所。况流俗之人乎。其有能轻滓秽，屏是妖妍怀器不造心灵，尘性莫能强诱，耻读桑中之咏，悲看行露之诗，夜秉烛以避嫌，昼低声而入户。动不累於己，处无污其心，阃阈清闲，德范冲粹，听言同其骨肉，目进类其仇雠，能以好色之心好贤即善。时人当戒哉。
　　后序
　　古者言之不出，耻躬之不逮也。嗣复浅钝极矣，亦喜挹此说。今者谬为纂释，倍感於心，虽有是言，实无斯行。日省其说，读而改之，其达者恐我行不及言必忧，迷者喜我行不及言必笑。丈夫既有言也，岂敢中道而废，当不使相笑者笑，相忧者忧，必有年矣。知余者表余心矣，不知余者曷敢言志。当自省惕而行之。
　　南华真经干事杂录下竟
　　
