道德真经注
　　经名：道德真经注。元林志坚注。二卷。底本出处：《正统道藏》洞神部玉诀类。
　　道德经注序
　　道尊德贵，天地覆载。无穷古圣先贤，经典注释良多。出生入死，名为修身之法。无为而化，深乃治世之方。明心见性之人，乃知谷神不死一章最佳。治国安民之士，故解以正治国一篇深妙。人生於世，莫过如此。余因闲暇之时，静观圣贤之妙典，岂悟造化之渊源。愚意忘自以假太上老君道德经典始终相因，以正经注于正经之下，以经解经，略知经意，岂能表里相通，熟读玩味，自然解悟正经之玄妙。入道之门户，立德之根基，可谓明矣。司马光曰：非常之道，故非常人之所知。朱文公曰：道而可道，则非常道。名而可名，则非常名。余常切思，自见者不明，自是者不彰。愚意不避僭越之愆，互相引证，岂为序注，何能尽善也欤。候来之君子见之勿吝，必须删削，以求斧正，深为良矣。
　　元至正岁次甲午孟夏吉日，广陵仁斋林志坚序。
　　道之尊德之贵，而常自然。道可道非常道，吾不知其名，字之曰道。名可名非常名，道隐无名。无名，天地之始。天下有始，以为天下母。一生二，二生三，三生万物。万物负阴而抱阳，冲气以为和，知和曰常。知常容，容乃公，公乃王，王乃天，天乃道。道法自然。天之道，利而不害，其犹张弓乎。高者抑之，下者举之，不足者与之，有余者损之。人之道则不然，孰能有余以奉天下，唯有道者。万物作而不辞，生而不有，为而不恃，长而不宰，是谓玄德。圣人之道，为而不争，抱一为天下式。美言可以市尊，行可以加人。人之不善，何弃之有？常善救人故无弃人，常善救物故无弃物，是谓袭明。故立天子，置三公，虽有拱璧以先驷马，不如坐进此道。功成名遂身退，天之道。盖闻善摄生者，陆行不遇兕虎，入军不被甲兵，兕无投其角，虎无所措爪，兵无所容其刃。夫何故？以其无死地。专气致柔，能婴儿。塞其兑，闭其门，虚其心，实其腹，弱其志，强其骨，是谓深根固蒂，长生久视之道。治大国若烹小鲜，大者宜为下，不敢以取强，以道莅天下，其鬼不神。以道佐人主者，不以兵强天下，其事好还。夫佳兵者不祥之器，非君子之器，不得已而用之。用兵有言，吾不敢为主而为客，不敢进寸而退尺。夫何故？舍后且先者，死矣。故圣人云：我无为而民自化，我无事而民自富，我无欲而民自朴，我好静而民自正。不欲以静，天下将自定。
　　夫正经何以为序乎？曰：道者，生万物之宗祖，判天地之根元。道在天地之先，生天生地，自古长存之道，故道之尊为序之首。道生一，一生二，阴阳既判，轻清为天，重浊为地，故天之道次之。二生三，阴阳升降，中间成人，故圣人之道次之。三才备矣。是以修身为本，故盖闻善摄生者次之。修身以至於治国平天下，故治大国若烹小鲜次之。用之则充乎天地之间，卷之则藏乎六合之内，事有终始，物有本末，以正经故为序之而已矣。
　　道德真经注卷上
　　玄门开真弘教大真人广陵仁斋林志坚注
　　体道章第一
　　道可道，非常道。
　　道法自然。
　　名可名，非常名。
　　道隐无名。
　　无名，天地之始。
　　道生一。
　　有名，万物之母。
　　三生万物
　　常无欲以观其妙，
　　至虚极。
　　常有欲以观其徼。
　　守静笃。
　　此两者同出而异名，
　　常有欲，常无欲。
　　同谓之玄，
　　是谓玄同。
　　玄之又玄，众妙之门。
　　玄牝之门，是谓天地根。
　　养身章第二
　　天下皆知美之为美，斯恶已。
　　道者，同於道。
　　皆知善之为善，斯不善已。
　　德者，同於德。
　　故有无相生，
　　天下万物生於有，有生於无。
　　难易相成，
　　多易必多难。
　　长短相形，
　　是谓无状之状。
　　高下相倾，
　　高必以下为基。
　　音声相和，
　　道冲而用之。
　　前后相随，
　　迎之不见其首，随之不见其后。
　　是以圣人处无为之事，
　　为无为。
　　行不言之教，
　　希言自然。
　　万物作而不辞，
　　夫物芸芸。
　　生而不有，为而不侍，
　　道之为物。
　　功成不居，夫唯弗居，是以不去。
　　功成名遂身退。天之道。
　　安民章第三
　　不尚贤，使民不争，
　　自爱不自贵。
　　不贵难得之货，使民不为盗。
　　绝巧弃利，盗贼无有。
　　不见可欲，使心不乱。
　　涤除玄览，能无疵乎。
　　是以圣人治，
　　故立天子。
　　虚其心，
　　大德若谷。
　　实其腹，
　　抱一能无离。
　　弱其志，
　　专气致柔。
　　强其骨，
　　守柔曰强。
　　常使民无知无欲。
　　政善治。
　　使夫知者不敢为也。
　　爱民治国能无为。
　　为无为，则无不治。
　　我无为而民自化。
　　无源章第四
　　道冲而用之，
　　和之至也。
　　或不盈。
　　大盈若冲。
　　渊乎似万物之宗，
　　道者万物之奥。
　　挫其锐，解其纷，
　　执古之道。
　　和其光，同其尘。
　　浑兮其如浊。
　　湛兮似若存，
　　绵绵若存。
　　吾不知谁之子，象帝之先。
　　吾不知其名，字之曰道。
　　虚用章第五
　　天地不仁，以万物为刍狗。
　　生而不有。
　　圣人不仁，以百姓为刍狗。
　　为而不恃。
　　天地之间，其犹橐钥乎？
　　旷兮其若谷。
　　虚而不屈，
　　上德若谷。
　　动而愈出，
　　动善时。
　　多言数穷，
　　言者不知。
　　不如守中。
　　知者不言。
　　成象章第六
　　谷神不死，
　　长生久视之道。
　　是谓玄牝。
　　古之所以贵此道者。
　　玄牝之门，是谓天地根。
　　道者万物之奥。
　　绵绵若存，
　　勤而行之。
　　用之不勤。
　　道冲而用之。
　　韬光章第七
　　天长地久。
　　昔之得一者。
　　天地所以能长且久者，
　　抱一能无离。
　　以其不自生，故能长生。
　　生而不有。
　　是以圣人后其身而身先，
　　欲先民必以身后之。
　　外其身而身存。
　　无之以为用。
　　非以其无私邪，故能成其私。
　　是以圣人犹难之，故终无难。
　　易性章第八
　　上善若水。
　　专气致柔。
　　水善利万物而不争，
　　曲则全。
　　处众人之所恶，故几於道。
　　天下柔弱莫过於水。
　　居善地，
　　犹兮若畏四邻。
　　心善渊，
　　上德若谷。
　　与善仁，
　　天道无亲，常与善人。
　　言善信，
　　不言而善应。
　　政善治，
　　以正治国。
　　事善能。
　　为无为。
　　动善时。
　　执古之道。
　　夫唯不争，故无尤。
　　是谓不争之德。
　　运夷章第九
　　持而盈之，不如其已。
　　知止不殆。
　　揣而锐之，不可长保。
　　夫佳兵者不祥之器。
　　金玉满堂，莫之能守。
　　甚爱必大费。
　　富贵而骄，自遗其咎。
　　知足不辱。
　　功成名遂身退，天之道。
　　功成不名有。
　　能为章第十
　　载营魄抱一，能无离。
　　善抱者不脱。
　　专气致柔，能婴儿。
　　和之至也。
　　涤除玄览，能无疵。
　　常无欲以观其妙。
　　爱民治国，能无为。
　　我无为而民自化。
　　天门开阖，能无雌。
　　万物负阴而抱阳。
　　明白四达，能无知。
　　虽知大迷，是谓要妙。
　　生之畜之，
　　万物并作。
　　生而不有，为而不恃，长而不宰，是谓玄德。
　　天地不仁，以万物为刍狗。
　　无用章第十一
　　三十辐共一毂，
　　万物莫不尊道而贵德。
　　当其无，有车之用。
　　旷兮其若谷。
　　埏埴以为器，
　　有物混成，先天地生。
　　当其无，有器之用。
　　虚其心。
　　凿户牖以为室，
　　道者万物之奥。
　　当其无，有室之用。
　　其犹橐钥乎。
　　故有之以为利，
　　万物得一以生。
　　无之以为用。
　　为无为则无不治。
　　检欲章第十二
　　五色令人目盲，
　　俗人昭昭。
　　五音令人耳聋，
　　俗人察察。
　　五味令人口爽，
　　厌饮食。
　　驰骋田猎令人心发狂。
　　轻则失臣，躁则失君。
　　难得之货令人行妨。
　　罪莫大於可欲。
　　是以圣人为腹不为目。故去彼取此。
　　处其实不居其华。
　　厌耻章第十三
　　宠辱若惊，
　　痪兮若冰之将释。
　　贵大患若身。
　　豫兮若冬涉川。
　　何谓宠辱？
　　知其荣守其辱。
　　辱为下。得之若惊，失之若惊，是谓宠辱若惊。
　　富责而骄，自遗其咎。
　　何谓贵大患若身？
　　名与身孰亲。
　　吾所以有大患者，为吾有身，
　　外其身而身存。
　　及吾无身，吾有何患？
　　得与亡孰病。
　　故贵以身为天下者，则可以寄於天下。
　　自矜者不长。
　　爱以身为天下者，乃可以托於天下。
　　自爱不自贵。
　　赞玄章第十四
　　视之不见，名曰夷。
　　视之不足见。
　　听之不闻，名曰希。
　　听之不足闻。
　　搏之不得，名曰微。
　　大象无形。
　　此三者，不可以致诘。
　　微妙玄通，深不可识。
　　故混而为一。
　　其致之一也。
　　其上不皦，其下不昧，
　　和其光。
　　绳绳不可名，
　　道常无名。
　　复归於无物，是谓无状之状。
　　惚兮恍兮，其中有象。
　　无物之象，是谓恍惚。
　　道之为物，唯恍唯惚。
　　迎之不见其首，随之不见其后。
　　忽兮若海，漂兮若无所止。
　　执古之道以御今之有，
　　天下有始，以为天下母。
　　以知古始，是谓道纪。
　　自古及今，其名不去。
　　显德章第十五
　　古之善为士者，微妙玄通，深不可识。
　　含德之厚。
　　夫唯不可识，故强为之容。
　　道之为物，唯恍唯惚。
　　豫兮若冬涉川，
　　唯施是畏。
　　犹兮若畏四邻，
　　知其白守其黑。
　　俨兮其若客，
　　见素抱朴。
　　涣兮若冰之将释。
　　豫兮若冬涉川。
　　敦兮其若朴，
　　被褐怀玉。
　　旷兮其若谷。
　　譬道之在天下。
　　浑兮其如浊，
　　和其光。
　　孰能浊以久，静之徐清。
　　守静笃。
　　孰能安以久，动之徐生。
　　含德之厚。
　　保此道者不欲盈，
　　大盈若冲。
　　夫唯不盈，故能敝不新成。
　　进道若退。
　　归根章第十六
　　致虚极，
　　旷兮其若谷。
　　守静笃，
　　侯王若能守，万物将自宾。
　　万物并作，吾以观其复。
　　反者道之动。
　　夫物芸芸，各复归其根。
　　既知其子，复守其母。
　　归根曰静，静曰复命。
　　用其光复归其明。
　　复命曰常，
　　周行而不殆。
　　知常曰明，
　　大道甚夷。
　　不知常，妄作凶。
　　正复为奇，善复为妖，民之迷其日固久。
　　知常容，
　　候王得一以为天下正。
　　容乃公，公乃王，王乃天，天乃道。
　　道者万物之奥。
　　道乃久，没身不殆。
　　非道早已。
　　淳风章第十七
　　太上，下知有之。
　　以知古始。
　　其次亲之誉之，
　　自知者明。
　　其次畏之侮之。
　　不知常，妄作凶。
　　故信不足焉，
　　中士闻道若存若亡。
　　有不信焉。
　　下士闻道大笑之，不笑不足以为道。
　　犹兮其贵言，
　　知者不言。
　　功成事遂，百姓皆曰我自然。
　　道法自然。
　　俗薄章第十八
　　大道废，有仁义。
　　失道而后德。
　　智慧出，有大伪。
　　以智治国，国之贼。
　　六亲不和，有孝慈。
　　绝仁弃义，民复孝慈。
　　国家昏乱，有忠臣。
　　爱民治国，能无为乎。
　　还淳章第十九
　　绝圣弃智，民利百倍。
　　我无事而民自富。
　　绝仁弃义，民复孝慈。
　　我无欲而民自朴。
　　绝巧弃利，盗贼无有。
　　不贵难得之货。
　　此三者以为文不足，
　　明道若昧。
　　故令有所属。
　　吾将以为教父。
　　见素抱朴，
　　被褐怀玉。
　　少私寡欲。
　　常无欲以观其妙。
　　异俗章第二十
　　绝学无忧。
　　微妙玄通。
　　唯之与阿，相去几何？
　　此两者同出而异名。
　　善之与恶，相去何若？
　　唯之与阿相去几何。
　　人之所畏，不可不畏，
　　民不畏威，大威至矣。
　　荒兮其未央哉。
　　忽兮若海。
　　众人熙熙，如享大牢，如登春台。
　　富贵而骄。
　　我独怕兮其未兆，如婴儿之未孩。
　　含德之厚比於赤子。
　　乘乘兮，若无所归。
　　譬道之在天下。
　　众人皆有余，
　　俗人昭昭。
　　而我独若遗。
　　建德若偷。
　　我愚人之心也哉，纯纯兮。
　　光而不耀。
　　俗人昭昭，
　　自见不明。
　　我独若昏。
　　明道若昧。
　　俗人察察，
　　博者不知。
　　我独闷闷。
　　进道若退。
　　忽兮若海，漂兮若无所止。
　　大方无隅。
　　众人皆有以，
　　不知知病。
　　而我独顽似鄙。
　　夷道若类。
　　我独异於人，而贵食母。
　　玄德深矣远矣，与物反矣。
　　虚心章第二十一
　　孔德之容，唯道是从。
　　上德若谷。
　　道之为物，唯恍唯惚。
　　大象无形。
　　惚兮恍兮，其中有象。
　　无物之象，是谓惚恍。
　　恍兮惚兮，其中有物。
　　是谓无状之状。
　　窈兮冥兮，其中有精。
　　万物生於有，有生於无。
　　其精甚真，其中有信。
　　其上不皦，其下不昧。
　　自古及今，其名不去，
　　执古之道以御今之有。
　　以阅众甫。吾何以知众甫之然哉？以此。
　　天下皆知美之为美。
　　并谦章第二十二
　　曲则全，
　　弱其志。
　　枉则直，
　　虚其心。
　　洼则盈，
　　广德若不足。
　　弊则新，
　　大白若辱。
　　少则得，
　　知者不言。
　　多则惑，
　　言者不知。
　　是以圣人抱一为天下式。
　　侯王得一以为天下正。
　　不自见故明，
　　自见者不明。
　　不自是故彰。
　　自是者不彰。
　　不自伐故有功，
　　自伐者无功。
　　不自矜故长。
　　自矜者不长。
　　夫唯不争，故天下莫能与之争。
　　夫唯不争，故无尤。
　　古之所谓曲则全者，岂虚言哉？诚全而归之。
　　处众人之所恶，故几於道。
　　虚无章第二十三
　　希言自然。
　　不见而名，无为而成。
　　飘风不终朝，骤雨不终日。
　　无执故无失。
　　孰为此者？天地。
　　道之尊。
　　天地尚不能久，而况於人乎？
　　天亦将知之。
　　故从事於道者，道者同於道。
　　信者吾信之。
　　德者同於德。
　　善者吾善之。
　　失者同於失。
　　有不信焉。
　　同於道者，道亦乐得之。
　　天下皆知美之为美。
　　同於德者，德亦乐得之。
　　天下皆知善之为善。
　　同於失者，失亦乐失之。
　　美言不信。
　　信不足焉，有不信焉。
　　自见者不明也。
　　贵谦章第二十四
　　跂者不立，跨者不行。
　　多言数穷，不如守中。
　　自见者不明，
　　俗人昭昭。
　　自是者不彰，
　　俗人察察。
　　自伐者无功，
　　众人皆有以。
　　自矜者不长。
　　下德不失德。
　　其於道也，曰余食赘行。
　　大道甚夷而民好径。
　　物或恶之，故有道者不处。
　　善行无辙迹。
　　象元章第二十五
　　有物混成，先天地生。
　　道生之，德畜之。
　　寂兮寥兮。
　　大象无形。
　　独立而不改，周行而不始。
　　不失其所者久。
　　可以为天下母。
　　是谓天地根。
　　吾不知其名，字之曰道。
　　道隐无名。
　　强为之名曰大。
　　道法自然。
　　大曰逝，
　　大方无隅。
　　逝曰远，
　　忽兮若海。
　　远曰反。
　　反者道之动。
　　故道大、天大、地大、王亦大。
　　道之尊。
　　域中有四大，而王居其一焉。
　　故立天子。
　　人法地，地法天，天法道，道法自然。
　　故混而为一焉。
　　重德章第二十六
　　重为轻根，
　　高必以下为基。
　　静为躁君。
　　静胜热。
　　是以君子终日行，不离辎重。
　　独立而不改。
　　虽有荣观，燕处超然。
　　守静笃。
　　奈何万乘之主，而以身轻天下。
　　爱以身为天下者，乃可以托於天下。
　　轻则失臣，躁则失君。
　　清浄为天下。
　　巧用章第二十七
　　善行无辙迹，
　　行无行。
　　善言无瑕谪，
　　行不言之教。
　　善计不用筹策，
　　用之不可既。
　　善闭无关楗而不可开，
　　抱一能无离。
　　善结无绳约而不可解。
　　独立而不改。
　　是以圣人常善救人，故无弃人，
　　美言可以市。
　　常善救物，故无弃物。
　　尊行可以加人。
　　是谓袭明。
　　用其光，复归其明。
　　故善人者不善人之师，
　　道之尊。
　　不善人者善人之资。
　　德畜之。
　　不贵其师，
　　自爱不自贵。
　　不爱其资，
　　道常无为。
　　虽智大迷，是谓要妙。
　　夷道若类。
　　反朴章第二十八
　　知其雄，守其雌，
　　牝常以静胜牡。
　　为天下溪。
　　譬道之在天下。
　　为天下溪，常德不离，
　　抱一能无离。
　　复归於婴儿。
　　含德之厚，比於赤子。
　　知其白，守其黑，
　　光而不耀。
　　为天下式。
　　抱一为天下式。
　　为天下式，常德不忒，
　　知常曰明。
　　复归於无极。
　　其用不穷。
　　知其荣，守其辱，
　　知足不辱。
　　为天下谷。
　　忽兮若海。
　　为天下谷，常德乃足，
　　知止不殆。
　　复归於朴。
　　被褐怀玉。
　　朴散则为器，
　　有物混成，先天地生。
　　圣人用之，则为官长。故大制不割。
　　上德无为。
　　无为章第二十九
　　将欲取天下而为之，吾见其不得已。
　　取天下常以无事。
　　天下神器，不可为也。
　　无为故无败。
　　为者败之，执者失之。
　　无执故无失。
　　故物或行或随，
　　前后相随。
　　或呴或吹，
　　音声相和。
　　或强或羸，
　　物壮则老。
　　或载或隳，
　　高下相倾。
　　是以圣人去甚、去奢、去泰。
　　居其实不居其华。
　　俭武章第三十
　　以道佐人主者，不以兵强天下，
　　以道莅天下，其鬼不神。
　　其事好还。
　　将欲夺之，必固与之。
　　师之所处，荆棘生焉，
　　物或恶之，故有道者不处。
　　大军之后，必有凶年。
　　善行无辙迹。
　　故善者果而已，
　　天下皆知善之为善，斯不善已。
　　不敢以取强。
　　强梁者不得其死。
　　果而勿矜，
　　去甚。
　　果而勿伐，
　　去泰。
　　果而勿骄，
　　去奢。
　　果而不得已，
　　不得已而用之。
　　果而勿强。
　　不敢以取强。
　　物壮则老，是谓非道。非道早已。
　　坚强者死之徒。
　　偃武章第三十一
　　夫佳兵者不祥之器。
　　揣而锐之，不可长保。
　　物或恶之，故有道者不处。
　　以道佐人主者，不以兵强天下。
　　是以君子居则贵左，
　　吉事尚左。
　　用兵则贵右。
　　凶事尚右。
　　兵者不祥之器，非君子之器，不得已而用之。
　　取天下常以无事，及其有事，不足以取天下。
　　恬淡为上，胜而不美，
　　是以圣人处无为之事。
　　而美之者，是乐杀人。
　　不知常，妄作凶。
　　夫乐杀人者，不可以得志於天下矣。
　　其事好还。
　　吉事尚右＃1，凶事尚右。
　　善之与恶。
　　偏将军居左，
　　自胜者强。。
　　上将军居右。
　　胜人者有力。
　　言以丧礼处之，
　　天将救之，以慈卫之。
　　杀人之众，以悲哀泣之，
　　恬啖为上，胜而不美。
　　战胜则以丧礼处之。
　　哀者胜矣。
　　圣德章第三十二
　　道常无名。朴虽小，天下不敢臣。
　　使我介然有知，唯施是畏。
　　侯王若能守，万物将自宾。
　　故德交归焉。
　　天地相合，
　　万物负阴而抱阳。
　　以降甘露，
　　道生之。
　　人莫之命而自均。
　　而常自然。
　　始制有名。名亦既有。
　　以知古始，是谓道纪。
　　天亦将知之。
　　道可道。
　　知之所以不殆。
　　知常日明。
　　譬道之在天下，犹川谷之与江海。
　　大道泛兮，其可左右。
　　辨德章第三十三
　　知人者智，
　　辨者不善。
　　自知者明。
　　昔之得一者。
　　胜人者有力，
　　今舍慈且勇。
　　自胜者强。
　　强其骨。
　　知足者富，
　　金玉满堂，莫之能守。
　　强行者有志。
　　周行而不殆。
　　不失其所者久，
　　独立而不改。
　　死而不亡者寿。
　　外其身而身存。
　　任成章第三十四
　　大道泛兮，其可左右。
　　大方无隅。
　　万物恃之以生而不辞，
　　天地不仁，以万物为刍狗。
　　功成不名有。
　　功成名遂身退，天之道。
　　爱养万物而不为主，
　　生而不有。
　　故常无欲，可名於小。
　　朴虽小，天下不敢臣。
　　万物归焉而不为主，可名於大。
　　侯王若能守，万物将自化。
　　是以圣人终不为大，故能成其大。
　　上德不德，是以有德。
　　仁德章第三十五
　　执大象，天下往。
　　侯王得一＃2，以为天下正。
　　往而不害，安平泰。
　　万物归焉而不为主。
　　乐与饵，过客止。
　　皆知善之为善。
　　道之出口，淡乎其无味，
　　孰知其极。
　　视之不足见，
　　大象无形。
　　听之不足闻，
　　大音希声。
　　用之不可既。
　　其用不穷。
　　微明章第三十六
　　将欲歙之，必固张之。
　　执者失之。
　　将使弱之，必固强之。
　　柔之胜刚。
　　将欲废之，必固兴之。
　　损之而益。
　　将欲夺之，必固与之。
　　益之而损。
　　是谓微明，
　　玄德深矣。
　　柔弱胜刚强。
　　弱者道之用。
　　鱼不可脱於渊，
　　善抱者不脱。
　　国之利器，不可以示人。
　　天下神器不可为也。
　　为政章第三十七
　　道常无为，而无不为。
　　是以圣人处无为之事。
　　侯王若能守，万物将自化。
　　执大象，天下往。
　　化而欲作，
　　民不畏威。
　　吾将镇之，
　　以道莅天下。
　　以无名之朴。
　　不见而名。
　　无名之朴，亦将不欲。
　　我无欲而民自化。
　　不欲以静，天下将自正。
　　我好静而民自正。
　　论德章第三十八
　　上德不德，是以有德。
　　明道若昧。
　　下德不失德，是以无德。
　　自矜者不长。
　　上德无为，而无以为。
　　虚其心。
　　下德为之，而有以为。
　　为学日益。
　　上仁为之，而无以为。
　　为道日损。
　　上义为之，而有以为。
　　俗人察察。
　　上礼为之，而莫之应。则攘臂而仍之。
　　非道也哉。
　　故失道而后德，失德而后仁。
　　大道废，有仁义。
　　失仁而后义，失义而后礼。
　　正复为奇。
　　夫礼者，忠信之薄，而乱之首。
　　善复为妖。
　　前识者，道之华，而愚之始。
　　大道甚夷而民好径。
　　是以大丈夫处其厚，不居其薄，
　　被褐怀玉。
　　处其实，不居其华，
　　复居於朴。
　　故去彼取此。
　　我独异於人。
　　道德真经注卷上竟
　　＃1 吉事尚右：『右』字疑当作『左』。
　　＃2 侯王：原误『侯正』。
　　道德真经注卷下
　　玄门开真弘教大真人广陵仁斋林志坚注
　　法本章第三十九
　　昔之得一者，
　　道可道。
　　天得一以清，
　　道生一。
　　地得一以宁，
　　以知古始。
　　神得一以灵，
　　太上下知有之。
　　谷得一以盈，
　　道生之。
　　万物得一以生，
　　德畜之。
　　侯王得一以为天下正。
　　抱一为天下式。
　　其致之一也。
　　道者万物之奥。
　　天无以清，将恐裂，
　　大道废。
　　地无以宁，将恐发，
　　不知常。
　　神无以灵，将恐歇，
　　非道早已。
　　谷无以盈，将恐竭，
　　自遗其咎。
　　万物无以生，将恐灭，
　　是谓非道。
　　侯王无以贵高，将恐蹙。
　　富贵而骄。
　　故贵以贱为本，
　　大者宜为下。
　　高必以下为基。
　　善用人者为下。
　　是以侯王自谓孤、寡、不毂。
　　上德不德。
　　此其以贱为本邪？
　　故贵以贱为本。
　　非乎？故致数车无车。
　　光而不耀。
　　不欲琭琭如玉，落落如石。
　　不可得而贵，亦不可得而贱。
　　去用章第四十
　　反者道之动，
　　各复归其根。
　　弱者道之用。
　　专气政柔。
　　天下万物生於有，有生於无。
　　道生一，一生二，二生三，三生万物。
　　同异章第四十一
　　上士闻道，勤而行之。
　　古之善为道者。
　　中士闻道，若存若亡。
　　孰知其极。
　　下士闻道，大笑之。不笑不足以为道。
　　民之迷。
　　故建言有之，
　　故令有所属。
　　明道若昧，
　　光而不耀。
　　夷道若类，
　　知其白，守其黑。
　　进道若退，
　　大成若缺。
　　上德若谷，
　　虚其心。
　　大白若辱，
　　大直若屈。
　　广德若不足，
　　大盈若冲。
　　建德若偷，
　　大辩若讷。
　　质真若渝，
　　大巧若拙。
　　大方无隅，
　　大道泛兮，其可左右。
　　大器晚成，
　　合抱之木生於毫末。
　　太音希声，
　　希言自然。
　　大象无形。
　　视之不见名曰夷。
　　道隐无名，
　　不见而名。
　　夫唯道，善贷且成。
　　道者万物之奥。
　　道化章第四十二
　　道生一，
　　天下有始，以为天下母。
　　一生二，
　　以知古始。
　　二生三，
　　道生之。
　　三生万物，
　　万物得一以生。
　　万物负阴而抱阳，
　　天门开阖。
　　冲气以为和。
　　专气致柔。
　　人之所恶，唯孤、寡、不毂，而王公以为称。
　　大成若缺。
　　故物或损之而益，益之而损。
　　前后相随。
　　人之所教，我亦教之，
　　道者同於道。
　　强梁者不得其死，
　　坚强者死之徒。
　　吾将以为教父。
　　使夫知者不敢为也。
　　偏用章第四十三
　　天下之至柔，驰骋天下之至坚。
　　天下柔弱莫过於水，而攻坚强者，莫知能胜。
　　无有入无间。
　　有无相生。
　　吾是以知无为之有益。
　　是以圣人处无为之事。
　　不言之教，无为之益，天下希及之。
　　知我者希，则我者贵。
　　立戒章第四十四
　　名与身孰亲？
　　不可得而亲。
　　身与货孰多？
　　不可得而利。
　　得与亡孰病？
　　以身观身。
　　是故甚爱必大费，
　　为者败之。
　　多藏必厚亡。
　　执者失之。
　　知足不辱，
　　祸莫大於不知足。
　　知止不殆，可以长久。
　　知之所以不殆。
　　洪德章第四十五
　　大成若缺，其用不弊。
　　上德不德，是以有德。
　　大盈若冲，其用不穷。
　　道冲而用之。
　　大直若屈，
　　曲则全。
　　大巧若拙，
　　大白若辱。
　　大辩若讷，
　　知者不言。
　　躁胜寒，静胜热，
　　为无为则无不治。
　　清净为天下正。
　　不欲以静，天下将自正。
　　俭欲章第四十六
　　天下有道，却走马以粪。
　　以道佐人主者，不以兵强天下。
　　天下无道，戎马生於郊。
　　师之所处，荆棘生焉。
　　罪莫大於可欲，
　　甚爱必大费。
　　祸莫大於不知足，
　　知止不殆。
　　咎莫大於欲得。
　　得与亡孰病。
　　故知足之足，常足矣。
　　知足者富。
　　鉴远章第四十七
　　不出户，知天下。
　　不行而知。
　　不窥牖，见天道。
　　微妙玄通。
　　其出弥远，其知弥少。
　　多则惑。
　　是以圣人不行而知，
　　明白四达。
　　不见而名，无为而成。
　　功成事遂，百姓皆曰我自然。
　　忘知章第四十八
　　为学日益，
　　博者不知。
　　为道日损。
　　知者不博。
　　损之又损，以至於无为。
　　致虚极。
　　无为而无不为。
　　为无为。
　　故取天下常以无事。
　　以正治国。
　　及其有事，不足以取天下。
　　国家昏乱有忠臣。
　　任德章第四十九
　　圣人无常心，以百姓心为心。
　　有德司契。
　　善者吾善之，不善者吾亦善之，德善。
　　皆知善之为善。
　　信者吾信之，不信者吾亦信之，德信。
　　皆知美之为美。
　　圣人在天下，怵怵为天下浑其心，
　　大道泛兮。
　　百姓注其耳目，
　　俗人昭昭。
　　圣人皆孩之。
　　含德之厚，比於赤子。
　　贵生章第五十
　　出生入死，
　　善之与恶。
　　生之徒十有三，
　　柔弱者生之徒。
　　死之徒十有三，
　　坚强者死之徒。
　　民之生，动入死地亦十有三。
　　夫无以生为者，是贤於贵生。
　　夫何故？以其生生之厚。
　　民之轻死，以其求生之厚，是以轻死。
　　盖闻善摄生者，陆行不遇兕虎，
　　含德之厚。
　　入军不被甲兵，
　　兵无所容其刃。
　　兕无所投其角，
　　攫鸟不搏。
　　虎无所措爪，
　　猛兽不据。
　　兵无所容其刃。
　　天将救之，以慈卫之。
　　夫何故？以其无死地。
　　天道无亲，常与善人。
　　养德章第五十一
　　道生之，德畜之。
　　万物得一以生。
　　物形之，势成之。
　　有物混成。
　　是以万物莫不尊道而贵德。
　　道者万物之奥。
　　道之尊，德之贵，夫莫之命而常自然。
　　道法自然。
　　故道生之，德畜之，
　　执古之道。
　　长之育之，
　　生之畜之。
　　成之熟之，
　　道生之。
　　养之覆之，
　　以辅万物之自然。
　　生而不有，为而不侍，长而不宰，是谓玄德。
　　天之道利而不害。
　　归元章第五十二
　　天下有始，以为天下母。
　　有名万物之母。
　　既得其母，以知其子。
　　以知古始。
　　既知其子，复守其母。
　　各复归其根。
　　没身不殆。
　　天长地久。
　　塞其兑，闭其门，
　　不见可欲。
　　终身不勤。
　　若亡若存。
　　开其兑，济其事，
　　俗人察察。
　　终身不救。
　　非道早巳。
　　见小曰明，
　　微妙玄通。
　　守柔曰强。
　　和之至也。
　　用其光，复归其明，
　　其用不弊。
　　无遗身殃，是谓袭常。
　　可以有国。
　　益证章第五十三
　　使我介然有知，行於大道，
　　吾言甚易知，甚易行。
　　唯施是畏。
　　天下莫能知，莫能行。
　　大道甚夷，而民好径。
　　信言不美。
　　朝甚除，
　　甚爱必大费。
　　田甚芜，仓甚虚，
　　师之所处，荆棘生焉。
　　服文采，
　　道之华而愚之始。
　　带利剑，
　　夫佳兵者不祥之器。
　　厌饮食，
　　五味令人口爽。
　　财货有余，是谓盗夸，非道也哉。
　　故有道者不处。
　　修观章五十四
　　善建者不拔，
　　独立而不改。
　　善抱者不脱，
　　抱一能无离。
　　子孙祭祀不辍。
　　长生久视之道。
　　修之於身，其德乃真。
　　道生之。
　　修之於家，其德乃余。
　　含德之厚。
　　修之於乡，其德乃长。
　　德畜之。
　　修之於国，其德乃丰。
　　侯王得一以为天下正。
　　修之於天下，其德乃普。
　　大道泛兮。
　　故以身观身，
　　名与身孰亲。
　　以家观家，
　　六亲不和有孝慈。
　　以乡观乡，
　　善之与恶。
　　以国观国，
　　国家昏乱有忠臣。
　　以天下观天下，
　　故贵以身为天下者，则可以寄於天下，爱以身为天下者，乃可以托於天下。
　　何以知天下之然哉？以此。
　　是以圣人不行而知。
　　玄符章第五十五
　　含德之厚，比於赤子。
　　专气致柔能婴儿。
　　毒虫不螫，猛兽不据，攫鸟不搏。
　　故有道者不处。
　　骨弱筋柔而握固。
　　虚其心，实其腹。
　　未知牝牡之合而绞作，精之至也。
　　故混而为一。
　　终日号而不嗌，和之至也。
　　道冲而用之。
　　知和曰常，知常曰明，
　　是谓配天古之极。
　　益生曰祥，
　　无为之益。
　　心使气曰强。
　　强其骨。
　　物壮则老，是谓不道，不道早已。
　　故坚强者死之徒。
　　玄德章第五十六
　　知者不言，言者不知。
　　希言自然。
　　塞其兑，闭其门，
　　不见可欲。
　　挫其锐，解其纷，
　　夫唯不争，故无尤。
　　和其光，同其尘，
　　光而不耀。
　　是谓玄同。
　　执古之道。
　　故不可得而亲，亦不可得而疏。
　　欲不欲，不贵难得之货。
　　不可得而利，亦不可得而害。
　　生而不有，为而不恃。
　　不可得而贵，亦不可得而贱。
　　自爱不自贵。
　　故为天下贵。
　　知我者希，则我者贵。
　　淳化章第五十七
　　以正治国，
　　不以智治国，国之福。
　　以奇用兵，
　　以智治国，国之贼。
　　以无事取天下。
　　取天下常以无事。
　　吾何以知其然哉？以此。
　　以国观国。
　　天下多忌讳，而民弥贫。
　　民之饥，以其上食税之多。
　　民多利器，国家滋昏。
　　难得之货令人行妨。
　　民多伎巧，奇物滋起。
　　智慧出，有大伪。
　　法令滋彰，盗贼多有。
　　天下多忌讳而民弥贫。
　　故圣人云：我无为而民自化，
　　执大象，天下往。
　　我无事而民自富，
　　爱民治国能无为。
　　我好静而民自正，
　　为无为则无不治。
　　我无欲而民自朴。
　　无名之朴，亦将不欲。
　　顺化章第五十八
　　其政闷闷，其民谆谆。
　　以正治国。
　　其政察察，其民缺缺。
　　法令滋彰，盗贼多有。
　　祸兮福之所倚，
　　或损之而益。
　　福兮祸之所伏。
　　益之而损。
　　孰知其极？
　　莫知其极。
　　其无正邪，
　　非以其无私邪。
　　正复为奇，善复为妖。
　　大道甚夷，而民好径。
　　民之迷，其日固久。
　　众人熙熙，如享大牢。
　　是以圣人方而不割，廉而不害，
　　长而不宰。
　　直而不肆，光而不耀。
　　含德之厚。
　　守道章第五十九
　　治人事天莫若啬。
　　保此道者。
　　夫唯啬，是谓早复。
　　各复归其根。
　　早复谓之重积德，
　　玄德深矣。
　　重积德则无不克。
　　其用不穷。
　　无不克则莫知其极。
　　用之不可既。
　　莫知其极，可以有国。
　　故能长生。
　　有国之母，可以长久。
　　道乃久。
　　是谓深根固蒂，长生久视之道。
　　天长地久。
　　居位章第六十
　　治大国若烹小鲜。
　　其致闷闷，其民谆谆。
　　以道莅天下，其鬼不神。
　　上德不德。
　　非其鬼不神，
　　和其光。
　　其神不伤人。
　　爱民治国。
　　非其神不伤人，
　　不敢以取强。
　　圣人亦不伤人。
　　我无为而民自化。
　　夫两不相伤，故德交归焉。
　　执大象，天下往。
　　谦德章第六十一
　　大国者下流，
　　大者宜为下。
　　天下之交。
　　洼则盈。
　　天下之牝，牝常以静胜牡，
　　知其雄，守其雌。
　　以静为下。
　　以其善下之，故能为百谷王。
　　故大国以下小国，则取小国。
　　不自矜故长。
　　小国以下大国，则取大国。
　　曲则全。
　　或下以取，
　　胜人者有也。
　　或下而取。
　　道法自然。
　　大国不过欲兼畜人，
　　爱养万物而不为主。
　　小国不过欲入事人。
　　事善能。
　　此两者各得其所欲。
　　其致之一也。
　　大者宜为下。
　　善用人者宜下。
　　为道章第六十二
　　道者万物之奥，
　　万物莫不尊道而贵德。
　　善人之宝，
　　天得一以清。
　　不善人之所保。
　　道生之，德畜之。
　　美言可以市，
　　圣人不积，既以为人己愈有。
　　尊行可以加人。
　　常善救人。
　　人之不善，何弃之有？
　　故善人者，不善人之师。
　　故立天子，置三公，
　　是以圣人。
　　虽有拱璧以先驷马，不如坐进此道。
　　道可道，非常道。
　　古之所以贵此道者，
　　玄之又玄。
　　何必日以求得，有罪以免邪？
　　知之所以不殆。
　　故为天下贵。
　　道之尊。
　　恩始章第六十三
　　为无为，
　　无为之益，天下希及之。
　　事无事，
　　我无事而民自富。
　　味无味。
　　道之出江淡乎其无味。
　　大小多少，报怨以德。
　　德畜之。
　　图难於其易，
　　多易必多难。
　　为大於其细，
　　合抱之木，生於毫末。
　　天下难事必作於易。
　　难易相成。
　　天下大事必作於细。
　　使我介然有知，行於大道。
　　是以圣人终不为大，故能成其大。
　　不自矜故长。
　　夫轻诺必寡信，
　　不知知病。
　　多易必多难，
　　善言甚易知，甚易行，天下莫能知，莫能行。
　　是以圣人犹难之。故终无难。
　　天下难事必作於易。
　　守微章第六十四
　　其安易持，
　　恬快为上。
　　其未兆易谋，
　　为之於未有。
　　其脆易破，
　　坚强者死之徒。
　　其微易散。
　　为道日损。
　　为之於未有，治之於未乱。
　　是以圣人下行而知。
　　合抱之木，生於毫末。
　　天下大事必作於细。
　　九层之台，起於累土。
　　高劳以下为基。
　　千里之行，始於足下。
　　为大於其细。
　　为者败之，执者失之。
　　将欲夺之、必固与之。
　　圣人无为，故无败；无执，故无失。
　　为无为。
　　民之从事，常於几成而败之。
　　为者败之。
　　慎终如始，则无败事。
　　以守则固。
　　是以圣人欲不欲，不贵难得之货。
　　不欲琭琭如玉。
　　学不学，复众人之所过。
　　居其实不居其华。
　　以辅万物之自然而不敢为。
　　道常无为。
　　淳德章第六十五
　　古之善为道者，非以明民，将以愚之。
　　含德之厚。
　　民之难治，以其智多。
　　以其上之有为，是以难治。
　　故以智治国，国之贼。
　　其政察察，其民缺缺。
　　不以智治国，国之福。
　　其政闷闷，其民谆谆。
　　知此两者亦楷式。
　　知其白，守其黑，为天下式。
　　常知楷式，是谓玄德。
　　知常曰明。
　　玄德深矣远矣，
　　玄之又玄。
　　与物反矣，
　　我独异於人。
　　然后乃至於大顺。
　　故取天下常以无事。
　　后己章第六十六
　　江海所以能为百谷王者，
　　上德若谷。
　　以其善下之，故能为百谷王。
　　大国者下流。
　　是以圣人欲上民，必以言下之。
　　不自矜故长。
　　欲先民，必以身后之。
　　后其身而身先。
　　是以圣人处上而民不重，
　　不尚贤使民不争。
　　处前而民不害。
　　自爱不自贵。
　　是以天下乐推而不厌。
　　皆知美之为美。
　　以其不争，故天下莫能与之争。
　　夫唯不争，故无尤。
　　三宝章第六十七
　　天下皆谓我道大，似不肖。
　　明道若昧。
　　夫唯大，故似不肖。
　　光而不耀。
　　若肖，久矣其细也。
　　道之为物，唯恍唯惚。
　　夫我有三宝，宝而持之。
　　生而不有，为而不恃，长而不宰。
　　一曰慈，二曰俭，三曰不敢为天下先。
　　夫我有三宝。
　　慈故能勇，
　　守柔曰强。
　　俭故能广，
　　去奢。
　　不敢为天下先，故能成器长。
　　不敢进寸而退尺。
　　今舍慈且勇，
　　勇於敢则杀。
　　舍俭且广，
　　富贵而骄。
　　舍后且先者，死矣。
　　强梁者不得其死。
　　夫慈以战则胜，
　　柔之胜刚。
　　以守则固。
　　保此道者。
　　天将救之，以慈卫之。
　　天道无亲，常与善人。
　　配天章第六十八
　　善为士者不武，
　　以道佐人主者，不以兵强天下。
　　善战者不怒，
　　弱之胜强。
　　善胜敌者不争，
　　曲则全。
　　善用人者为下。
　　大者宜为下。
　　是谓不争之德，
　　弱其志。
　　是谓用人之力，
　　知人者智。
　　是谓配天，古之极。
　　执古之道。
　　玄用章第六十九
　　用兵有言：
　　故建言有之。
　　吾不敢为主而为客，
　　知其荣守其辱。
　　不敢进寸而退尺。
　　舍后且先者死矣。
　　是谓行无行，攘无臂，仍无敌，执无兵。
　　故善者果而已。
　　祸莫大於轻敌，
　　名与身孰亲。
　　轻敌几丧吾宝。
　　咎莫大於欲得。
　　故抗兵相加，哀者胜矣。
　　是以兵强则不胜。
　　知难章第七十
　　吾言甚易知，甚易行。
　　大道甚夷。
　　天下莫能知，莫能行。
　　民之迷。
　　言有宗，事有君。
　　太上下知有之。
　　夫唯无知，是以不我知。
　　自知不自见。
　　知我者希，
　　多则惑。
　　则我者贵。
　　道之尊。
　　是以圣人被褐怀玉。
　　明道若昧。
　　知病章第七十一
　　知不知上，
　　不自见故明。
　　不知知病。
　　自见者不明。
　　夫唯病病，是以不病。
　　进道若退。
　　圣人不病，以其病病，是以不病。
　　广德若不足。
　　爱己章第七十二
　　民不畏威，大威至矣。
　　不知常，妄作凶。
　　无狭其所居，
　　虚其心。
　　无厌其所生。
　　周行而不殆。
　　夫唯不厌，是以不厌。
　　善抱者不脱。
　　是以圣人自知不自见，
　　夷道若类。
　　自爱不自贵。
　　上德不德。
　　故去彼取此。
　　与物反矣。
　　任为章第七十三
　　勇於敢则杀，
　　坚强者死之徒。
　　勇於不敢则活。
　　柔弱者生之徒。
　　此两者，或利或害。
　　善之与恶。
　　天之所恶，孰知其故？
　　常有司杀者杀。
　　是以圣人犹难之。
　　唯施是畏。
　　天之道，不争而善胜，
　　道法自然。
　　不言而善应，
　　希言自然。
　　不召而自来，
　　动善时。
　　繟然而善谋。
　　事善能。
　　天网恢恢，疏而不失。
　　天之所恶，孰知其故。
　　制惑章第七十四
　　民不畏死，奈何以死惧之？
　　民不畏威，大威至矣。
　　若使民常畏死，
　　使夫知者不敢为也。
　　而为奇者，
　　自遗其咎。
　　吾得执而杀之，孰敢？
　　勇於敢则杀。
　　常有司杀者杀。
　　以道莅天下。
　　夫代司杀者杀，是谓代大匠斲。
　　不知知病。
　　夫代大匠斲者，希有不伤乎手矣。
　　其事好还。
　　贪损章第七十五
　　民之饥，以其上食税之多，是以饥。
　　天下多忌讳而民弥贫。
　　民之难治，以其上之有为，是以难治。
　　法令滋彰，盗贼多有。
　　民之轻死，以其求生之厚，是以轻死。
　　民之生动入死地。
　　夫唯无以生为者，是贤於贵生。
　　道常无为。
　　戒强章第七十六
　　人之生也柔弱，
　　知和曰常。
　　其死也坚强。
　　物壮则老。
　　万物草木之生也柔脆，
　　和之至也。
　　其死也枯槁。
　　非道早已。
　　故坚强者死之徒，
　　强梁者不得其死。
　　柔弱者生之徒。
　　不敢以取强。
　　是以兵强则不胜，
　　揣而锐之，不可长保。
　　木强则共。
　　知止不殆。
　　强大处下，柔弱处上。
　　柔弱胜刚强。
　　天道章第七十七
　　天之道，其犹张弓乎？
　　古之善为道者。
　　高者抑之，下者举之，
　　道冲而用之。
　　有余者损之，不足者与之。
　　是以损之而益，益之而损。
　　天之道，损有余而补不足。
　　虚其心，实其腹。
　　人之道则不然。
　　与物反矣。
　　损不足以奉有余，
　　失者同於失。
　　孰能有余以奉天下？唯有道者。
　　圣人不积，既以为人己愈有。
　　是以圣人为而不恃，
　　天地不仁，以万物为刍狗。
　　功成而不处，其不欲见贤。
　　大成若缺。
　　任信章第七十八
　　天下柔弱，莫过於水。
　　上善若水。
　　而攻坚强者，莫知能胜。
　　柔之胜刚。
　　其无以易之。
　　天下柔弱莫过於水。
　　故柔之胜刚，弱之胜强，
　　柔弱胜刚强。
　　天下莫能知，莫能行。
　　能无知乎。
　　故圣人云：受国之垢，是谓社稷主。
　　知常容，容乃公。
　　受国之不祥，是为天下王。
　　处众人之所恶，故几於道。
　　正言若反。
　　玄德深矣远矣，与物反矣。
　　任契章第七十九
　　和大怨，必有余怨，安可以为善？
　　大小多少，报怨以德。
　　是以圣人执左契，而不责於人。
　　圣人不仁，以百姓为刍狗。
　　故有德司契，
　　道者同於道。
　　无德可彻，
　　道常无为。
　　天道无亲，常与善人。
　　善者吾善之。
　　独立章第八十
　　小国寡民，使有什伯，
　　不尚贤使民不争。
　　民之器而不用，
　　不贵难得之货。
　　使民重死而不远徙，
　　政善治。
　　虽有舟车无所乘之，
　　居善地。
　　虽有甲兵无所陈之，
　　执无兵。
　　使民复结绳而用之。
　　复归於朴。
　　甘其食，美其服，安其居，乐其俗。
　　我无事而民自富。
　　邻国相望，鸡犬之声相闻，民至老死不相往来。
　　不歌以静，天下将自定。
　　显质章第八十一
　　信言不美，美言不信。
　　信者吾信之，不信者吾亦信之。
　　善者不辨，辨者不善。
　　善者吾善之，不善者吾亦善之。
　　知者不博，博者不知。
　　少则得，多则惑。
　　圣人不积，既以为人己愈有，
　　常善救人。
　　既以与人己愈多。
　　常善救物。
　　天之道，利而不害。
　　道之尊。
　　圣人之道，为而不争。
　　德之贵。
　　道德真经注卷下竟
　　
