太上玄灵北斗本命延生真经注解
　　经名：太上玄灵北斗本命延生真经注解。原题崆峒山玄元真人注解，疑系宋元间道士撰。假托李白、苏轼作序。注文以心性修炼为主旨。三卷。底本出处：《正统道藏》洞神部玉诀类。
　　北斗延生经注解序
　　原夫太素未分，无光无象，混黄成化，有始有终，则升清而滞秽，辅善而贬凶，置百二十曹局，列於冥府，造三十六部经，秘於琼宫，度天人之有道，启含识之不蒙，余叹曰，莫非三界十方，天地人伦，斯为以而道之纪也。今窃见圣世，幸逢丰年，得遇皇朝，将道德而安家邦，效勋华而育黎庶，而况天下晏然，太玄彰耀，今即启有道之心者，扶风氏等志奉日新，慕真岁久，祷天佑而制凶魔，求师训而传道要，遂得遇崆峒山玄元真人，明龙汉之玄文，演赤明之妙奥，教符十洞三乘，化列万机一义，注解《北斗延生经》一卷，上则有飞神金阙，中则有保国宁家，次则有延龄益寿，普度有情之品，同登无碍之门，於是谨作斯文，用题经首。李白谨序。
　　太上玄灵北斗本命延生真经注解卷上
　　崆峒山玄元真人注解并颂
　　太者，至极也，上者，崇高也。玄者，幽远也，灵者，神用也，北斗者，运行之机要也，本命者，元来之性也，延生者，长存不坏也，真经者，进通真妙之径路也。○大众大圣天真垂训，诱化世人，穷通有漏，究竟无为，内使冲和，外合机要，变化飞升，游宴玉京矣，奈何世人迷惑真道，恣纵贪痴，三业齐生，六情并起。三业者，贪嗔痴也，六情者，眼耳鼻舌身意是也。既起三业，六情则生障碍，既有障碍，则生烦恼，既有烦恼，种种缠缚，转乖真趣，意马颠狂，心猿奔窜，散失灵源，败坏真炁，罪积丘山，善无尘露，南辰减算，北斗除年，死入酆都，受诸痛苦，剑树刀山，镬汤炉炭，拷掠无停，悲号莫息，眷属空啼，亲姻谩泣，直饶品贵封侯，任使富豪敌国，赢得独受恓惶，到此尽皆何益，争知辩其浊而晓其清，抱其真而归其一。
　　颂曰：
　　太上真诠度世迷，破邪归正戒贪痴。
　　暂时缘假情非乐，元旧家乡景最奇。
　　几缕晓烟横远岭，一弯斜月照寒池。
　　欲知本命延生理，悟取玄元造化机。
　　尔时太上老君，以永寿元年正月七日，在太清境上太极宫中，
　　尔时者，即此时也，太上老君者，乃天地之祖，万法之宗，圣德巍巍莫可测也。以永寿元年正月七日者，杳冥之中，劫坏长存，本无期数，强以历名。在太清境上太极宫中者，逍遥之界，自在之乡，玉殿巍峨，琼楼森耸，金碧灿斓，霞彩流辉。於是我太上老君居其所而万神卫之，但世人只知太上老君在碧落之上，不知只在人身中矣，故云自己三清，何劳外觅。
　　颂曰：
　　大道幽微莫可穷，就中深隐妙玄功。
　　岂须云外求真觉，但向身中觅祖风。
　　识得旧时来者路，从他花木任成丛。
　　修之不取如斯理，掬水招蟾到底空。
　　观见众生亿劫漂沉，周回生死。
　　且夫众生本与天地齐功，圣贤同体，悟则为圣人，迷则是凡夫。○大众悟者，悟真常之妙用，夺天地之变通，保真养性，炼魄澄神，空其心而意宁，绝其欲而神清，万物不着一心，无漏行满功成，自在无为，逍遥於物外矣。迷者，为迷其真觉之性也，仗父母动静之和炁，托阴阳造化之精源，投胎假像，气满形全，十月数足，乃生化为人矣。既又得个四大五蕴，假合幻化色身，才晓东西，渐分南北，又早眼观邪色，耳听邪声，舌了邪味，鼻闻邪馨，意贪迷欲，心起爱憎，用则是非，动生曲昧，种诸恶根，受报三涂，亿劫漂沉，轮回生死矣。於是太上老君开大神通，眼放大神通光明，观见众生流浪生死，无有尽期，故以发哀愍心，广垂真教，为度世之舟航，使众生悟无相之相，认无形之形，庶得长生自在，永息於轮回矣。
　　颂曰：
　　本来容貌岂回轮，只为贪痴入梦频。
　　幸是壶天含混沌，忍教心地起根尘。
　　有无之内寻虚假，空色其中觅的真。
　　归去故乡风景好，野花啼鸟绿杨春。
　　或居人道，或在#1中华，或生夷狄之中，或生蛮戎之内，或富或贵，或贱或贫，暂假因缘，堕於地狱。
　　盖以为众生量其缘业，随果受生，或生於中国，或生於蛮夷，或居富豪长者之家，或在贫穷下贱之户，暂得为人，多有从其所欲，不自觉知，纵情作过，恣意为非，三尸尽自般调，六贼任从唆狡。○大众贪财好色，口是心非，嫉能坏贤，欺天罔地，不忠不孝，不实不信，损於贤良，害於温善，犯天地禁戒，违真圣科条，探巢破卵，杀害众生，造诸罪愆，无时自省，化身中三万六千神，变作八万四千尘劳业，火焚身祸无由免，四大五蕴尽逐地水火风而散，唯有悠悠穷魂为在日暂假因缘，贪迷不省，堕於无间之狱，而岂不知哀哉乎。但人生堂堂六尺之躯，空凭洗漱，罗绫结束华装，爱护其体，谁是肯保真养命、炼性存神底，故我天尊垂其经法，引导众生，速令顿解，悟入无为之妙矣。
　　颂曰：
　　春日壶天景最长，雨晴烟暖丽风光。
　　可怜新燕来华屋，却笑游蜂逐暗香。
　　绰绰芳葩明小圃，丝丝嫩柳拂横塘。
　　堪嗟无限韶华景，蝶戏蜂游弄翅狂。
　　为无定故，罪业牵缠，魂系阴司，受苦满足，人道将违，生居畜兽之中，或生禽虫之属，转乖人道，难复人身。如此沉沦，不自知觉，为先世迷真之故，受此轮回。
　　且夫天堂地狱，皆在人之所行矣。故曰善恶无门，惟人自召。若人在世，能积其善者，则天地覆载，日月照临，鬼神钦礼，真圣护门，既然得真圣护佑，后则福庆臻身，祸殃远体，乃为智人，列名於玉清矣。○大众但世人不省万物之中唯人最贵，如何是唯人最贵？能夺天地之机，解测阴阳之理，通幽究玄，导达真理，得道升仙，唯人可达矣。但人生不知自身中有如此之圣，只恁无端狂妄，所作放荡六欲七情，恣纵十恶五逆，不敬三光，辱於九祖，以日累月，罪积如山，魂系阴司，受诸痛苦，岂分昼夜，万死千生，无由出离，直待受苦满足，暂得超生，却堕於饿鬼，傍生驼骡象马禽虫之属，如此沉沦，永失於人身矣。呜呼！为迷无益狂非事，故弃真如别挂皮。
　　颂曰：
　　只为无端智太愚，政令魂识系邓都。
　　阴官摄问空悲噎，狱卒凌持馒叹吁。
　　纵得暂时离地府，将违旧径别形躯。
　　伤嗟打在傍生裹，再望人身万劫无。
　　乃以哀悯之心，分身教化，化身下降，至於蜀都，地神涌出，扶一玉局，而作高座。
　　即是太上为叹众生漂况六趣，受报三涂，分身教化，化身下降至於蜀都，其时日月不转，星辰停轮，天地肃清，河海晏然，於是地神涌出，扶一玉局，而作高座。○大众此义何为也？盖因非有罪之圣贤，无无罪之凡夫，阐大威神之力，使众生不种罪根，悟其大道，为大道无形无名，无以卓望，难为言说，故立此谕法，故太极真人颂曰：大道虽无心，可以有情求是也，乃以哀悯之心，分身教化，化身下降者，但众生能发哀悯之心便是也。○大众如何可说太上却又众生是也，国虽有律，犯而祸及於身，人所无愆，刑乃岂萦於体，但能省非改过，不造罪愆，则万祸不侵，岂不然乎哉。故《度人经》云；尔不乐仙道，三界那得过，其欲转五道，我当复奈何是也。至於蜀都者，若论世说，蜀都昔是帝王所居之地也，乃山河之宗祖，寔宇宙之纪纲，斡运於天下，变化於鱼龙，昔为都时是也。若论道说蜀都，乃是身心也，故《九老集真论》云：太平风月皇都景，诸国来朝贺圣恩是也。心比着帝王，身谕着蜀都，心若正兮，百骸畅悦，万神和荣，心若邪兮，三尸夺命，六贼欺公，祸罹厥体，则流浪於轮回矣。地神涌出者，是心地发意也，扶一玉局者，乃天真之宝位也。但能发心建意，不造邪见，不种罪咎，参求大道之门，顿悟无为之性，不迷六欲之愆，得证十华之位，逍遥物外，与道合真矣。
　　颂曰：
　　莫闭青宵路不通，幻身须信转头空。
　　休言取次达玄理，不办真诚谩设功。
　　慷慨撞开生死户，英雄跳出系囚龙。
　　逍遥物外无为客，日月擒来掌握中。
　　於是老君升玉局坐#2，授与天师《北斗本命经诀》，广宣要法，普济众生。
　　是时太上老君升玉局而坐，演三乘教法，说北斗本命延生之妙理，授与天师，开化群品，咸令悟道者也。○大众且夫众生恣纵七情，有罪愆而有地狱，贪迷五欲，无妙果而无天堂，自不知觉於三毒十恶之中，沉溺爱河，流浪生死。是故太上说此真经，化导世人不生邪见，於朝暮之间，无论他非，常搜己过，锉锐戒言，自当忏悔，用法水而洗涤尘劳，磨宝鉴而照明这个，清净身心，体合道用，元神居於丹阙，慧光照於玉山，四大俱安，百骸自理，内外虚明，上下寂照，阴阳交媾，往来无穷，混成一炁，炼就大丹，变化飞升，玄玄莫测也。凡质既然合道用，圣功休虑不能成。
　　颂曰：
　　炼就丹砂体自然，圆通象外见壶天。
　　利名总是他家事，道德都为我计缘。
　　风定雨晴波漾碧，烟消云散月华娟。
　　静中观见庄严境，物物头头玄更玄。
　　是时，老君告天师曰：人身难得，中土难生，假使得生，正法难遇。
　　窃以想死生轮回之中，於胎卵湿化之内，或是深山，或於荒野，或居草木，或在江河，猪狗牛马，驴骡业畜，毒虫猛兽，虎豹豺狼，虾蠏鱼鳖水族诸类，鸟兽飞禽，种种形变六畜群毛，一切傍生之类，浩浩无边，岂知於数矣，若人比及於禽兽，则万中无喻其一焉。○大众等闲坏了汝不错矣，纵得个人身，生於化外边夷，亦是有愆，故居彼地，汝等曾闻北海之外，有一国名曰婆耶，其国中人，夏居於山，冬隐於穴，寂寥衰草，连天潇洒，黄风卷地，寒披毛叶遮身，饥食禽虫充腹，仁义既无，道德何知，恣意纵情，为非作过，难进於仙阶，易沉於鬼趣矣。今既得居三教流行之国，五常治政之邦，中土生为人者，岂不是积德而至於此也，纵得人身亦於中土，多又执於邪见，不遇正法，强说聪明，自夸己胜，诈晓玄门，谬通经法，展转沉迷，不能见於道矣。不识正真三教理，又来尘世一遭休。
　　颂曰：
　　六道轮回事可吁，且於方寸用工夫。
　　耍猿纵后千般有，劣马降时半件无。
　　俗景混成秋夜月，根尘分付碧琼壶。
　　家乡咫尺风光好，拂袖呵呵进坦途。
　　多迷真道，多入邪宗，多种罪根，多诸巧诈，多恣淫杀，多好群情，多纵贪嗔，
　　多沉地狱，多失人身。如此等缘，众生不悟，不知正道，迷惑者多。
　　皆为众生善根浅漏，智识昏浊，不肯忠於君，不肯孝於亲，贫不守其分，富不施其恩，不求於善利，不济於困乏，堕慢於三光，抛掷於五谷，但只区区向苦海之中贪财好色，兀兀在牢笼之内竞气争名，不信罪福，悭贪嫉妬，杀害群毛，烹炮犬豕，断他生命，自塞脓身，倚势豪强，欺凌卑下，啖嚼荤腥，口出秽语，谈说是非，动生两见，遇斋醮者起破坏之心，见修真者发不信之意，种种无端，昏迷智识，多沉地狱，多失人身，不见正道，唯入邪宗矣。○大众如何得见正道？不着声香味触法，不起悭贪杀盗淫，发大智慧清净身心，内观於六根四大五脏百神，凭何便动这形骸，仗甚后教他语话，一息不来，后四大撇然休。
　　颂曰：
　　分明身内隐玄微，休起悭贪着境迷。
　　大道悟时真有兴，世情省后只堪悲。
　　莫因浊滥耽诸恶，且好清心变五衰。
　　神性俱无尘垢染，廓开天地显灵基。
　　我今哀见此等众生，故垂教法，为说良缘，令使知道，知身性命，皆凭道生。
　　且以圣人垂科，千方万便，随机设教，立法度人，咸令众生悟其大道，知天地万物皆凭道生矣。且夫大道从不有中而有，於不无中而无，信乎难言哉。乃天地无形之时，於清浊未判之际，杳杳冥冥，昏昏默默，听之而无声，视之而无形，恍恍惚惚之中而有五太，五太劫终，结凝一炁，化为混沌，又经九万之劫，其中渐生玄黄，於是元皇中理精养炁足，激开混沌，二炁潜分，三才始立，清炁凝而上浮为天，浊炁结而下沉为地，布日月星辰，置山河海岳，寒暑推移，阴阳升降，产生万物，莫离大道也。故《清静经》云：大道无名，生育天地，大道无形，长养万物是也。然而天地乃道之子，日月乃道之孙，天地非精炁而不成，日月非精炁而不明，草木乏精炁而致死，人形竭精炁而不存。故人不远於道，道不离於人，乃人身抱道，与天地同体，凡欲修真，可秉天之用，乃道则成矣。《阴符经》云：观天之道，执天之行，尽矣。凡学道之人，但能观天之用，执天之行，善矣，好炼阴魄而变作阳神，改凡躯而换为仙体。
　　颂曰：
　　会得从来万法缘，含光寂照动幽玄。
　　五行混出壶中景，七返烹成象外天。
　　默默金乌飞绛阙，绵绵玉兔玩辉蟾。
　　谁知这个真消息，不遇奇人未可传。
　　了悟此因，长生人道，种子不绝，世世为人，不生无道之乡，不断人之根本。
　　如能发其上善之心，戒诸恶根，绝除人我，填平爱欲之坑，顿脱系囚之索，祛回有漏之心，觉悟无为之性，忻忻然乎哉。○大众悟其大道，将来获何妙果？不经苦恼，不入地狱，百福潜臻，千灾蠲去，所望遂成，自然衣禄，延永遐龄，安居乐国。故《清静经》云：上士悟之升为天官，中士悟之南宫列仙，下士修之在世长年是也。但众生种於恶者，则不生其福，造其善者，则不起其殃，且如发大高见，顿开悟解，思真念圣，涤秽清心，获无上之利益，别人岂得你底受用，好种於善功否，故积善有善果，行恶有恶报。又《生神章经》云：善恶功过，毫分无失是也。於前生今世过去未来见在三世，胎卵湿化，四生六道，富贵贫穷，贤愚下贱，饿鬼傍生、驼骡象马，地狱天堂，皆在人之所积。故儒书云：积善之家爻有余庆，积不善之家必有余殃是也。思之好洗心向善，念罪福因缘，善恶报对，如影随形，似谷应声，嗟哉，莫曲心邪见，害他利己，谗妬贤良，冤雠结累，好混世和光同尘，顺义量力，建功随缘，办道常行方便，济物施恩，自然天以盖之，地以载之，日月以照之，鬼神以敬之，永不生无道之乡，终不断人之根本，咄！好凭智慧擒龙手，搠碎从来混沌心。
　　颂曰：
　　谁能顿觉募#3玄微，慕到玄微得妙机。
　　方信菊开征雁乱，须知柳暗舞蜂稀。
　　落花流水虚华梦，野鸟孤云实可依。
　　这个幽栖宜早悟，青山门外庆云飞。
　　更能心修正道，渐入仙宗，永离轮回，超升成道。
　　但众生常怀克己，所作均平，孝至於亲，忠至於君，敬於天地三光，遵於古今贤圣，温良谨行，恭让义谦，更能洗心，向六欲之中炼性，出五浊之外，灰心养智，隐迹韬光，外涤其尘，内保其神，捉金晶於玉泉，战龙虎於丹鼎，神水灌黄芽而百关俱通，羊车载灵元而诸神尽悦，清净其形，保爱其神。如能若此者，自无分别，自无爱憎，自无系缚，自无取舍，自无去来，自无染着，自无烦恼，六欲不生，三毒消灭，永离轮回，超升成於道矣。○大众思之本来无为，湛然虚寂，却烦恼障碍，从何而生？皆自六欲七情而起，悟来为十善行，迷来变十恶业，省则有智慧圆融，逍遥无碍，迷则烦恼颠倒，妄想愚痴，沉溺爱河，流浪生死，向六道内任波咤，堕三途中独受苦。嗟乎！好心修正道，渐入仙宗，炼性保神，益智静心，虚寂内外，洞照玄明，功行得就，五老启迎，不分神形，合道飞升，是乃永离轮回，超升成道，能如此者，玄哉玄也。
　　颂曰：
　　回心祛己出尘笼，反朴归真悟正宗。
　　山色秀因昨夜雨，花英落为晓来风。
　　神光照处玄无极，慧化通时妙有功。
　　法眼闪开真境界，一轮皓月正当空。
　　我故示汝妙法，令度天民，归真知命。
　　且夫太上悯见众生造诸恶业，罪结酆都，报对循环，冤雠反覆，展转迷途，流浪生死，而乃垂其妙法，故示天民，令使知性知命，归真悟道矣。○大众性者何也？命者何也？从道受生谓之命，掌握大道谓之性。是知人命有限，本性无生，故老君曰：有生必有死，无死亦无生是也。且如人生，大限三万六千日，世间能几七十春？皆是起其诸恶，知识昏乱於苦海迷津之内，遑遑而轮转无停，向四生六道之中，汲汲而竞沉苦趣，是因此之故，而频频改头换面，思之从来，真如之性，自於无始已来，几曾有生有死，为是众生迷惑，失其本真，昧其本性，随业力以升腾，量缘果而生灭，如此，后怎生得出於生死，悟其真性归於道矣。但内观其心，外闭其门，戒其欲，净其身，邪可以正，止可以行，爱存於气，保养於神，绵绵终日，若亡若存，道功无亏，飞升玉清，岂不为幸矣。念太上万法千方，种种阐化，立经教，留科法，为明黑暗之宝珠，作开天门之锁钥，乃度世之舟航，寔登真之梯凳，点化世人，咸皆归真见道矣。思量圣人苦苦演化，欲度众生，怎忍负於圣德矣。好！回光返照真空境，笑！鬼哭神号不住停。
　　颂曰：
　　嗟哉六道路崎岖，争似回心悟太虚。
　　决破个中无内有，始知身内有中无。
　　澄澄皓月临江水，湛湛玄珠晃玉壶。
　　但汝欲求超世事，直须宜下实工夫。
　　可以本命之日，修斋设醮，启祝北斗、三官五帝、九府四司，荐福消灾，奏章恳愿。
　　凡世人能於本命之日，肃严净宇，露布香灯，广陈法事，志心投告，进表达词，启祝北斗本命诸神，请福祈恩，变灾为庆，以济世人矣。乃太上悯众生漂流苦海，沉溺迷津，生复生兮三途出没，死更死兮六道奔波，特以垂示经文，引归正路，若能於甲子本命及诸斋辰谷旦，澄心洁己，誓盟九清，省於前非，戒於后过，启祝自己身中本命元神，庶得消愆散祸，去否迎祥。如何启祝自己本命元神？但只向自己本心斋戒，改过迁善便是也。斋醮者，斋是戒心，醮是诚意，洗涤身心，自能悔过，方可获福矣。故有颂云：自家心病自家医是也。如何是自己身中元神？盖天有北斗，人身亦有，天有三官五帝，人身亦有，九府四司，人身皆然。盖人身亦有北斗者，乃心也，斗能运转四时，旋行众曜，心能斡旋万化，总领百神，故曰北斗者，心也。三官者，乃是三魂也，五帝者，即五脏之神也，九府者，九窍也，四司者，四肢也。若能摄养三魂，调和五脏，降伏九窍，保运四肢不着尘境，断绝俗情，明了玄微，清虚知识，洞照无碍，飞行物外，到这门庭，请福祈恩，岂不妙哉者也。故圣人立此有相之外缘，引证无为之内照，咄！这般消息君还晓，点破青霄万象闲。
　　颂曰：
　　回心返照灭尘缘，悟得元来见自然。
　　三界空花飞世境，九清丹桂隐幽玄。
　　道心还若波中月，法性应如火内莲。
　　劫坏洞观无一物，青山依旧耸遥天。
　　虔诚献礼，种种香花，时新五果，随世威仪，清净坛宇，法天像地。或於观宇，或在家庭，随力建功，请行法事，功德深重，不可具陈。念此大圣北斗七元真君名号，当得罪业消除，灾衰洗荡，福寿资命，善果臻身。
　　夫冰炭不可以同炉，贤愚岂可而并居，冰炭不同炉，因本性两异，贤愚不并居，为见觑各殊，冰不自知而冻结，炭不自知而炎成，贤不言而智清，愚不言而智浊，贤者常怀义礼，唯恐伤於彼，愚者每行不仁，犹恨损其身，哀哉愚辈乎！故《尚书》云：吉人为善，惟日不足，凶人为不善，亦惟日不足是也。夫在世众生愚痴，不省种种为愆，岂知善恶皆天官记录，分毫无失矣，是知行及三千，超汝为仙，若罪盈八百，命应促灭，向酆都独受於辛酸，累子孙定招於困#4，呜呼，於是我太上为叹十洲三岛，路上寂寂，六道四生，途中冗冗，故以经说因缘，科垂报对，俾贤者进於善，使愚者戒其恶。是以方便随机，教化愚昧，立此科格，定其禁戒，凡有惑心，欲求悔过，令众生清净坛场，肃严法席，罗列香花，陈献时果，请行法事，随力建功，乃得功德重深，而不可陈述也。是知大道於虚旡中而有，且以本性於不旡中而旡，孰能指说哉。故《生天得道经》云：杳杳冥冥清静道，昏昏默默太虚踪，体性湛然无所住，色心都寂一真宗是也。故知非邪不显其正，无假岂辨於真，说此妙法，点化众生，知其善恶因缘，不可纵意为非，不可恣情作过，方渐入於妙门，庶得悟其道用，物外玄微岂出於方寸者也。咄！只因不识元初相，绾住真空直至今。
　　颂曰：
　　绝除情欲乃修真，肯办修真自出尘。
　　名利是非宜与恨，松风皓月可为邻。
　　直须打破幻中影，却保从来身外身。
　　借问世间学道者，休因色相起疏亲。
　　凡有急难，可以焚香诵经，克期安泰。於是说大圣北斗解厄应验曰：
　　大圣北斗七元君，能解三灾厄。
　　颂曰：
　　六缘味触与声香，化出三灾患祸长。
　　空笑蜃楼生海角，却迷雁字远穹苍。
　　不知物假因何物，须信良由可自量。
　　刚向野汉云影里，盘桓无语立斜阳。
　　大圣北斗七元君，能解四煞厄。
　　颂曰：
　　六尘多为不能除，四煞相刑起患虞。
　　既是怪邪降未得，自然魅鬼斗欺诬。
　　狂风断送庭前菊，骤雨摧残江畔卢。
　　空恨这般潇洒事，劫终劫始现还无。
　　大圣北斗七元君，能解五行厄。
　　颂曰：
　　须识元初旧主公，神形高出五行中。
　　郁罗本岂白云锁，苑薮何曾绿水通。
　　万法谩然唯古月，千言应是只宗风。
　　有为有相多端异，不昧观空方见空。
　　大圣北斗七元君，能解六害厄。
　　颂曰：
　　七元大圣智通幽，六害缘何敢出头。
　　风扫暮云山不动，月沉寒浪水湍流。
　　空因实相知真相，尘睹贪忧觉幻忧。
　　但肯日时生鉴戒，自然光满四神州。
　　大圣北斗七元君，能解七伤厄。
　　颂曰：
　　宝台玉府道含真，七贼骎寻斗损因。
　　风树只堪惊好梦，月汉实可恣闲行。
　　炼丹不在金和玉，保性休迷浊共清。
　　但要心头诸漏息，自然火内碧莲生。
　　大圣北斗七元君，能解八难厄。
　　颂曰：
　　顽性皆因逐世嚣，幻生八难受煎熬。
　　不知形体来凭限，须信年光去莫逃。
　　忍起一心迷爱欲，却甘百祸苦笼牢。
　　罪成忏悔何堪倚，宝鉴频磨无半毫。
　　大圣北斗七元君，能解九星厄。
　　颂曰：
　　否泰交宫岂解忧，九星那肯降愆尤。
　　都缘一点灵明暗，放纵群魔竞出头。
　　别了故园无意恋，却迷幻乐苦贪求。
　　问君不脱缠身索，神性何时得自由。
　　大圣北斗七元君，能解夫妻厄。
　　颂曰：
　　配合谁知隐大罗，炼时当要束群魔。
　　阴阳暂得归元路，神性应须出爱河。
　　翠岭夜观山月秀，碧溪晓觉海风和。
　　堪嗟未悟狂徒子，不顾真空滥者多。
　　大圣北斗七元君，能解男女厄。
　　颂曰：
　　灵明元本不差殊，相貌随因则异途。
　　水漫云寒波自冻，日升烟暖冻还无。
　　寂然幸是常清静，智性须教惹患虞。
　　只恁失其真妙理，阎浮往复废工夫。
　　大圣北斗七元君，能解产生厄。
　　颂曰：
　　识因迷复昧尘埃，诸漏情开道不谐。
　　幼去老回衰幻相，出重还入假形骸。
　　轮回削尽庄严境，浊秽遮交宝镜台。
　　今劝世间真上士，好修无去亦无来。
　　大圣北斗七元君，能解复连厄。
　　颂曰：
　　神性无为无系囚，复连非累自何由。
　　物华不识元同异，真理埋蒙使未周。
　　八苦竞来生障碍，十缠并凑起惊忧。
　　也知似恁何方晚，祛已回头一例休。
　　大圣北斗七元君，能解疫疠厄。
　　颂曰：
　　炎凉风雪去还来，断送残躯结众灾。
　　摄养不知调畅理，贪痴甘分损形骸。
　　六贼偷耗圆光少，五鬼津般疫祸催。
　　除是自真开大圣，扶危脱患拯轮回。
　　大圣北斗七元君，能解疾病厄。
　　颂曰：
　　凡夫欲要出尘泥，自病休教用彼医。
　　心地不能除执见，口谈真教济何为。
　　镜前未到元无迹，月下云生本亦辉。
　　中道两边都不立，笑归岩畔指寒溪。
　　大圣北斗七元君，能解精邪厄。
　　颂曰：
　　顽心不肯灭诸缘，尘界精邪斗见前。
　　真静道玄增日减，痴贪俗乐转时怜。
　　形容渐次衰华室，神水偷那损玉田。
　　争似省知烟月事，保存正炁壮童年。
　　大圣北斗七元君，能解虎狼厄。
　　颂曰：
　　玄元妙道太幽微，朴散虚旡谁得知。
　　历劫未常生与灭，回黄应是醒还迷。
　　秋天幸有无云月，曲岸安详恐污泥。
　　伏虎擒龙端的处，也须真个在男儿。
　　大圣北斗七元君，能解虫蛇厄。
　　颂曰：
　　莫令元识换重更，性定诸尘自不生。
　　猿马得於烟岭寐，虫蛇尽纵迅雷惊。
　　春芳谷中莺吟日，幽浦溪头燕弄晴。
　　对景自家承当得，万山风月转分明。
　　大圣北斗七元君，能解劫贼厄。
　　颂曰：
　　有谁预可制凶危，云外玄玄乃得披。
　　先地先天通正理，劫初劫坏自无期。
　　廓明内外圆融事，觉照仙凡造化机。
　　一战卒然妖怪尽，耗贼踪迹眇无知。
　　大圣北斗七元君，能解枷棒厄。
　　颂曰：
　　缚住顽心不乱为，三千刑宪自亡威。
　　顿开妙觉金枷脱，大启玄风玉扭摧。
　　晓岸洞明仙隐隐，寒潭朗照月依依。
　　教君会得高天理，苦乐元来只在伊。
　　大圣北斗七元君，能解横死厄。
　　颂曰：
　　真觉圆融保混成，玄华上下廓然清。
　　宝珠万古光何暗，玉洞千开道本明。
　　为纵六根迷不悟，情开诸漏死还生。
　　欲求高出轮回径，方寸灵明莫用轻。
　　大圣北斗七元君，能解咒誓厄。
　　颂曰：
　　滞网浮生不炼修，苦迷幻化恣贪求。
　　逍遥元相尘笼闭，无碍真灵欲柩囚。
　　恼至誓盟心乐道，事消还有道心休。
　　驱驱碌碌回轮走，问汝何时是彻头。
　　大圣北斗七元君，能解天罗厄。
　　颂曰：
　　无为真理去无踪，皆是心迷路不通。
　　亘古只因贪世欲，迄今绾住昧玄空。
　　莺吟那解杨梢绿，蝶舞宁知花蕊红。
　　天杀天生恩害事，好求幽奥破昏蒙。
　　大圣北斗七元君，能解地网厄。
　　颂曰：
　　须知世欲患身多，好跃高情越网罗。
　　贪爱遂心平地少，痴悭恣意转成魔。
　　坑深求出应劳力，未堑之时莫剥那。
　　云水烟涛从汗漫，小舟轻泛过迷河。
　　大圣北斗七元君，能解刀兵厄。
　　颂曰：
　　世上刀兵有几般，是非丛里谩相干。
　　语言谗毁如锋刃，心地含容便觉宽。
　　一念改修祈度劫，坦然灯火也成寒。
　　中天自有璇玑主，斡运扶持总不难。
　　大圣北斗七元君，能解水火厄#5。
　　颂曰：
　　欲海滔滔浩接天，炎炎业火解烧原。
　　虚明湛寂清无浪，柔顺宽容冷不烟。
　　色相两空心自静，是非无染任随缘。
　　水升火降成真道，高架津梁济大川。
　　於是七元君，大圣善通灵。济度诸厄难，超出苦众生。若有急告者，诵保安乎#6。尽凭生百福，咸契於五行。三魂得安健，邪魅不能停#7。五方降真炁，万福自来并。长生超八难，皆由奉七星。生生身自在，世世保神清。善似光中影，应如谷裹声。三元神共护，万圣眼同明。无灾亦无障，永保道心宁。
　　颂曰：
　　降伏邪魔心自宁，七元大圣善通灵。
　　常令性似无云月，勿要情如有浪萍。
　　外涤烦襟除点污，内磨玄鉴破昏冥。
　　自然八难三灾灭，影响皆由奉七星。
　　太上玄灵北斗本命延生真经注解卷上竟
　　#1『或在』，《太上玄灵北斗本命延生真经注》（下简称《真经注》）和《太上玄灵北斗本命延生经注》（下简称《经注》）皆作『生在』。
　　#2『玉局坐』，《真经注》作『玉局座』，是。
　　#3『募』，据下文，当作『慕』。
　　#4『困』，疑为『困笃』之误。
　　#5『大圣北斗七元君，能解刀兵厄……能解水火厄』，与《经注》本同，《真经注》本作『大圣北斗七元君，能解地狱厄……能解一切厄』。
　　#6此句，前引二校本皆作『持诵保安平』，是。
　　#7此句，与《经注》本同，《真经注》本作『邪魅永消停』。
　　太上玄灵北斗本命延生真经注解卷中
　　崆峒山玄元真人注解并颂
　　老君曰：北辰垂象，而众星拱之，为造化之枢机，作人神之主宰。
　　夫北辰垂象於苍空昭昭矣，众曜拱朝於帝座辉辉然，是以斗魁转处，万象旋行，默藏其用，孰能知之？但世间学道之人，往往尽登山涉水谩寻真，而累岁无停，访友求师自不悟，而元神怎住？唯只广记歌词，多谈诗颂，到底来落个何事，终不为实矣，便若习大道，捉溪云，悟希夷，扶身影，岂能得成矣，何以观天地而表大道於目前，辩星斗而悟玄空於世外。○大众如何是观天地、表大道、辩星斗、悟玄空？是乃天地各秉清浊，日月运行，阴阳升降，迁变四时，杀生万物，道合自然而然，故谓观天地表大道矣。乃北斗高悬碧落，运度随时，经缠应物，总领群星，韬潜万汇，造化妙玄，是为辩斗星悟玄空矣。是以圣德贯於天上地下，造化万物，若斗不转，而万类不能成矣，岂不思惟浩浩然，若众生能行此法，而道功万无一失矣，行道之功，的然成得矣。曾闻之北极玄神号曰真武，昔於龙汉劫间，誓盟北斗以为师范，后武当山道功成就，白日飞升矣，为世人不悟此法，自真君行而得道之后，更不复有继踵者也。咄！廓然别个真幽理，不在云山深处寻。
　　颂曰：
　　造化元来在目前，道非海外隐幽玄。
　　悟时物物都为用，迷则头头总是愆。
　　风紧水深应有浪，雨余山远不无烟。
　　桂轮高挂晴空碧，处处圆明现自然。
　　宣威三界，统御万灵，判人间善恶之期，司阴府是非之目。
　　且夫道乃性之要，性乃道之机，凡欲学道，先须见性，是以性静，天之道也，情动，物之感也。但众生本来之性，因爱物而动，情为迷邪而失正，皆不能行於大道，慎於诸恶，亦不能寂寥度日，淡薄随缘，志若寒灰，性如朽木，但被世间人我利名，是非荣辱，六欲七情、贪嗔痴怒，不顾罪根，广施狡猾，纵害彼执以为能，但欺心取之为益，岂思若爱河中沉在深波，向死生内轮回受苦。○大众争及执一而不乱於心，抱一而不离於道，如何得守於道，是以大道视之无形，听之无声，非可以为有，四时顺此，万物禀生，未可以为无。故《消灾经》云：无无有无，有有无有是也，寔乃非有非无，至刚至大，细入微尘，大包天地，且阴阳因而则寒暑，日月因而则运行，人以因而则灵，体以因而则动，是乃天地万化皆不出於大道矣。若此一着如何下手？但观阴阳之机要，察造化之变通，自然体合大道之理也。又孔子云：观其所由，察其所安，义同一也。若众生不着邪见，不造愆非，精白一心，皈依斗极，则无不感应矣。北斗为喉舌之司，斡旋万化，宰制群灵，斗中有司非、司危、司罚、司过之神，以掌考罚，有延寿、益算、解厄、上生之神，以录功勋，倘一念改修则延生注福，而神默佑之矣，乃得自在无为，逍遥三界，变化玉清，飞腾金阙，大妙玄玄，岂不乐哉。咄！好以舍爱欲而悟法门，戒贪嗔而登大道。
　　颂曰：
　　世间皆有利名丛，昧了元来旧祖宗。
　　谩恁行缘多露布，却将妙用转疏慵。
　　澄澄绿水迷高汉，渺渺白云障远峰。
　　夜静只闻渔叟笛，蓼花相映不知踪。
　　五行共禀，七政同科，有回死注生之功，有消灾度厄之力，上至帝王，下及庶人，尊卑虽则殊途，命分俱无差别。
　　乃天地万化皆为之一化也，是以万物之源，皆非道而莫能生也，且天地星宿，日月风云，雷电雨露，河海渊源，丘陵山岳，草木芳花，田禾稼穑，五行七政，阴阳迁变，寒暑往来，人身品类，一切情物，皆凭虚无自然、冲和太一之炁，并得以生成矣。○大众但世人皆不思内真，唯着外境，忘真失道，贪爱纵情，岂想无百岁之光阴，作千年之体调，呜呼，迷惑者也。叹世间之人，皆饰其室以为身之宅，不知身以为神之室，屋之倾颓，身乃无所隐，身之有漏，神以无所居。又云：休迷幻化境，耗失本来真，且好寡欲绝念，炼性澄心，每忧善之不及，常恐过而有从，念道思真，不生诸恶，采和炁於丹田，立仙阶於紫府，是乃有回生换死之功，有消灾度厄之力，战出苦轮，逍遥物外矣。咄！寒空月色无高下，障碍除时处处明。
　　颂曰：
　　道本无形无谕言，休於空里办因缘。
　　柳阴贪玩鸧鹒语，蓼岸那知白鹭潜。
　　荻苇几多花落浦，波光千里浪迷天。
　　晚来不睹鱼舟过，空对斜阳度老年。
　　凡夫在世，迷谬者多，不知身属北斗，命由天府，有灾有患，不知解谢之门，祈福祈生，莫晓皈依#1之路。
　　窃以立二仪覆载，默运於玄机，化三才混成，大开於妙用。是以太极分判，化清浊炁而为天地之形，大道变生，积阴阳精而作日月之象，万象森罗，群情命物，吹嘘而不宰而宰，橐钥而无为而为，其道自然备矣。且以人身四肢百骸，所以动者心也，乃知天地禀道而成，则有生而有死，人身因心而运，则有吉而有凶，在乎智人所行则可鉴，善恶之召也。夫心者神也，神者性也，性定则神安，神安则心运，使心运冲和，正一之炁道合自然而已，岂不为乐哉。○大众且夫大道未成天地之象时，上下虚寂，内外寥廓，孰可见而取之，谁可得而言之。且如人性未入於色身之日，逍遥物外，自在无为，何事得而萦之，何患得而损之。皆是累劫至劫，从迷至迷，宛转轮回，流浪生死，死则入於地狱，生则撞向胞胎，得於诞免之后，渐知世事，早逐邪非，失其真理，不思只为迷惑，把本来无碍之性受在肉体之内，有万种祸患损恼其性，尚犹不省，问汝尘世有何荣乐乎。但凡世众生，不知性合天地，命同斗辰，皆往往见善不从，为非竞入，遇亏盈之数，不知摄养之方，有延寿之科，岂晓皈投之径。吁哉，咄！幸然有个升仙路，争奈贪迷逐浪流。
　　颂曰：
　　好凭智慧奋雄豪，反复清波出怒涛。
　　常遣业根生善念，莫教仙径足荆蒿。
　　澄湖云散天涯远，秀谷蟾升海角高。
　　独对寒江无限景，尽从云惹衲来抱。
　　致使魂神被击，祸患来缠，或重病不痊，或邪妖克害，连年困笃，累岁迍邅，冢讼征呼，先亡复连。
　　且夫天辅善而罚不仁，故垂祸福之报，人畏祸而喜迎福，当行仁善之因，故天劝善兮必以用福，人好福兮当以戒非，但世人不知天理，但好福而不能行於善，空畏祸而不能慎於非，如此之者，欲望安居享福，则未之有也。但安居享福者，皆是曾施仁立善、慎过戒非故，然如是，乃以祸福因缘，善恶报对，无欺心害彼者久荣，唯温性克己者长庆，分明公案，只在目前，争奈顽心不能决断，如何只在目前，且如在世者勤求而则富，俭用而则丰，不能勤求而俭用，安得丰足乎，好福而积善，畏祸而戒非，不能积善而戒非，何致安居哉。但凡夫众生岂思善恶报对，赏鉴分明，但嫉妬悭贪，迷真丧道，只顾眼前，一时欺心狡幸，不思他日万种祸息临身，致使魂神被系，祸患来缠，病不愈而邪气侵，运不通而横事起，生兮烦恼，死则波咤，何如灭心业而除身业，悟体空而观性空。
　　颂曰：
　　元来无物得称名，只为贪迷改变频。
　　逐乐不知为患本，贪生那信作愆因。
　　且须解放心头锁，洗去从前性上尘。
　　好向冰渊宜缓步，失兮何日出沉沦。
　　或上天谴责，或下鬼诉诬，若有此危厄，如何救解？急须投告北斗，醮谢真君，及转真经，认本命真君，方获安泰，以致康荣，更有深妙，不可尽述。
　　窃以天道无私，所亲者惟善，祸福有报，所感者在心，是以为善者福自近之，作恶者祸不远之。夫九清大罗及三涂苦狱，本自一心发为两事，是知天道不负於众生，乃众生有违於天道，故祸福如形影之相逐，实报对似循环而反覆。○大众岂想赏罚如此分明，因甚全然痴呆不省，但只欺心狡幸，每求自己之荣，抱恨怀雠，常妬他人之乐，那信欲求自己福，先当福与人，害他求利己，暗中损自身，如有不信，略问一言：狡幸过人过得於天否？若罪盈过满，致令上天之怒责，下鬼之欺诬，此时痛苦，悔之何济也。叹有此危厄如何救解？但悚思之事急宜回首，戒贪嗔而起方便之心，填坑堑而发平等之意，修斋谢过，精思念真，认自己本命真君，方获安泰，自得康荣，如何得见自己本命真君，咄！休纵群魔盗心镜，常教心镜摄群魔。
　　颂曰：
　　莫教这个着群魔，战退三尸出网罗。
　　苦海浪深宜上岸，爱河风紧早登坡。
　　但能把住真空性，任是从他境界多。
　　柳绿桃红俱幻化，只堪低首笑呵呵。
　　凡见北斗真形，顶礼恭敬。
　　且夫道本无形，故育物而即有物，虽有像，然抱道而本无，是以有假而有真，无真而无假，乃道藏万物之中，悟则只於目下，人执一方之外，迷来何处搜寻，凡欲学道，如何行而见之，但善者当从，凡恶者宜退，累行积功，道合天理，然后感遇明师，引入无为之法门，得见玄玄之道矣。是以善恶由於心也，玄理出於师也，智须自我，道因师指，虽还明师#2，自智浅而不知深理，然虽智善，不假师而岂达玄微。○大众但欲学道，先当从善退恶，常以戒非，旦暮不离於道矣，时刻不乱於智矣。如此行之，道无不备矣。又乃凡夫众生多失真道，何为也？因万物外诱，使五欲内荒，逐乐贪生，迷真失道。故太上曰：勿着外景，使心不乱，只缘眼前之幻景，致令身后之祸殃，宁不慎之乎。见假者起真心，遇真者去假意，谓如凡见北斗真形，顶礼恭敬者何也？北斗者，乃天之枢纽也，真形者，乃亘古不易之真像也。顶礼恭敬者，乃人之精诚敬奉也。夫道不在远求，物物是道，迷不能觉悟，头头是迷。乃圣人化众生，认物中之真，则大道於掌握而矣#3故说法言，使几夫不生邪见，不造愆非，演假显真，以度於未悟者也。善恶之由皆心也，但可行时，斟酌而行，当止处，三思而止，依此进程，实为玄妙，不亦宜乎。咄！心业除时三业灭，意魔起处百魔生。
　　颂曰：
　　壶中法相本寂寂，只为从随意下贼。
　　出没阎浮去与来，漂沉苦海曲还直。
　　争及频悟故乡景，劫外云山玄最极。
　　欲识其间端的意，夜深江畔一声笛。
　　北斗第一阳明贪狼太星君，子生人属之。
　　北斗第二阴精巨门元星君丑亥生人属之，
　　北斗第三真人禄存真星君寅戌生人属之，
　　北斗第四玄冥文曲纽星君卯酉生人属之，
　　北斗第五丹元廉贞纲星君辰申生人属之，
　　北斗第六北极武曲纪星君巳未生人属之，
　　北斗第七天关破军关星君午生人属之，
　　北斗第八洞明外辅星君，
　　北斗第九隐光内弼星君，
　　颂曰：
　　谁知九窍表天罡，运斡灵台变化机。
　　忘意见生应降福，轻心落死自成非。
　　默施丹阙通神德，高布玄山炳圣威。
　　回首碧空云散处，宝珠灿灿显光辉。
　　上台虚精开德星君。
　　中台六淳司空星君。
　　下台曲生司禄星君。
　　颂曰：
　　摄养须当要绝尘，绝尘方可炼神形。
　　曲江云静月应白，幽谷烟消山自青。
　　丹电虎眠风飒飒，玉池龙戏水泠泠。
　　三台圣法适将扣，六鬼奔逃无处停。
　　如是真君名号，不可得闻，凡有见闻，能持念者，皆道心深重，宿有善缘，得
　　闻持诵，其功德力莫可称量。
　　且夫至圣道无亲，润及於一切众生，智有等变异於万端，本来面目元没差殊，善恶之因为行雨露，浩浩四生，遑遑六道，难升九清天，易沉五夜地，皆为众生贪爱愚痴，故然如是也。且以浮生在世，贪迷俗境，不顾真空，以狡幸取为能，以欺心务为智，以财利用为荣，以声色乐为乐，遂政失其真道，永劫轮回，但只舌如三寸刚刀，寻寻损物，意若十面埋伏，念念赢人，岂想天地鉴人，如影随形，善恶之报，祸福以迎。○大众又宁叹人生幻体，寿年七十，其间夜消太半，得一万日，其内忧息中分待有多少时光，忍造愆业？乃以人身大小肠为江海，两目为日月，五脏为五岳，顶圆像天，足方像地，天地秉道而生，人身因道而长，既人身与天地同体，为何天地长存，人身不固？皆是天地抱道而宁，人身败道而动，天地抱道而宁，则阴阳交媾，自然上下往来绵绵，道合真一，故然得长存矣。且以人身败道而动，则损坏元阳，败亏道用，喜怒贪嗔不守自真，深迷外境，阳魂消喊，阴魄峥嵘，不识抱道之理，四大百关，群魔竞毁，安同天地之至坚固也。故上智众生得闻如是，能开悟解持诵皈依者，道心深重，宿有善缘，得遇我太上玄门真教，脱免轮回，证登仙品，永绝六道之恓惶，超赴十洲之快乐，出乎玄玄矣。咄！得遇玄门还不悟，轮回往复几时休。
　　颂曰：
　　玄门应是少知音，岂在云涛深处寻。
　　但得转回芳柳径，自然现出碧烟岑。
　　行观岭畔山花放，卧听山前野鸟吟。
　　此个幽栖非远路，悟来端的不离心。
　　若正信男女，值此真经，智慧性圆，道心开发，出群迷径，入希夷门，归奉真宗，达生荣界。
　　且夫或行於至道之门，或涉於不善之径，所在乎心智也，心省非而愆自灭，智悟真兮道自生，智不悟真空，心执迷狂径，玄门真道何由得见哉！当从於善而戒其非，守於静而离其动也，静内日月，别有三山，动中境界，不无六道，静为仙子出身之由，动乃凡夫入梦之本，出乎智人矣。且乃举一措或是或非，一思一念或邪或正，是非可鉴，邪正可辫矣，於是非邪正之间，好安详下手。○大众谁可去曲邪而荡荡乎，孰能饮道德而陶陶矣，智者混俗世而慎非为，愚者遇道真而不正信，傥若有正信善智之人，值此真经，智慧性圆，道心开发，出群迷径，入希夷门，归奉真宗，达生荣界矣。又乃智慧性圆者，智者，目视万物，身在诸尘，性不生乱，心不有着，乃为智也。慧者，二仪道用，三昧真空，无幽不烛，无化不通，是为慧也。性者，劫终劫始，常在常存之神也。圆者，圆融觉照、无碍洞观之真也，道心开发、顿悟真道也，自然出群迷之径，入希夷之门，归奉真一之宗，得达长生荣乐之界也。所谓尘性不除，三灾并起，道心开发，六欲皆消。
　　颂曰：
　　法镜融融隐宝台，因循休待染尘埃。
　　顿开妙道真清静，撒脱迷途化乐哀。
　　省得有为缘有用，从教无去亦无来。
　　道中消息如还悟，妙相神威越九垓。
　　於三元八节、本命生辰，北斗下日，严置坛场，转经斋醮，依仪行道，其福无边，世世生生，不违真性，不入邪见。
　　夫铁矿虽顽，因锻炼而为器，人心虽欲，亲道德而戒非，矿不炼而终不成器，人不修而终不成真。是故凭匠师而方觉悟，因道德而始知空。道乃万物之首，德为百行之源，故道德之玄玄利周於一切，几夫众生岂知其日用乎！然道之无形，但戒欲而可见，虽德之有鉴，非积善而不成，慕道者不见其性，何以为真，立德者不修其行，何以为仁。凡修道修德者，当以清真守静，实腹虚心，退己让人，恭尊克下，若不取其则，学道修真者，终有废矣。且以未成道之日，凡夫幻化色身性命之由，为是善恶不等，祸福差殊，皆属天曹地府主宰，官僚掌握性命，有过而责罚，有善而赏福，既叹如是，好於八节三元生辰本命，严肃清场，转经斋醮，思真念道，谢过祈恩，其罪必除，其福必降，不违真性，不入邪见，使保天年，得道长存也。若溺邪见则迷真，迷真则败道，败道则罪生，罪生则形丧。呜呼！因寸心之狂乱坠入迷河，信六贼之般调撞於业网，何似炼金丹之一粒，脱幻化於四生，则得逍遥物外，与道合真，自在玄玄，无障无碍。
　　颂曰：
　　体中别有太微神，神内圆融号杳冥。
　　视听不知何相貌，通玄长是合灵真。
　　依依桂月悬明鉴，郁郁松山倚翠屏。
　　山月高低俱不碍，洞然无物两忘形。
　　持经之人，常持诵七元真君所属尊号，善功圆满，亦降吉祥。
　　解曰：别有威严界，无碍无为原自在，尘情纤芥不留心，坐感万神相护爱。○ 大众玄门消息事，且好着心知，修真须务本，本立道无亏，不知道在本，焉得达瑶池。故君子务本，本立而道生，欲求道玄，且固基本。本固求真易，求真丧本难，本真俱有妙，方得到家山。且夫无为则赖於有为，故知基本有，相则辩於无，相要识当头，识得当头破，方开耳目聪，元来真妙化，只在本身中。须知击石有火，坑地即渊，思福当善，断因灭缘，解渴必水，敌寒则绵，进真成道，慎过无愆。但人能精进持诵，念道思真，善功不退，行满功成，吉祥集降，神沐逍遥，永享太玄矣。咄！胜景谩夸三岛有，满怀风月更翛然。
　　颂曰：
　　重楼华馆涌灵泉，中有丹皇号自然。
　　混有郁罗开大有，冲虚金鼎运真玄。
　　阳神保镇三明地，阴魄降擒六洞天。
　　莫向枕边迷幻梦，恐孤寒月满渔船。
　　即说北斗咒曰：
　　北斗九辰，中天大神。上朝金阙，下覆昆仑。调理纲纪，统制乾坤。大魁贪狼，巨门禄存。文曲廉贞，武曲破军。高上玉皇，紫微帝君。大周天界，细入微尘。何灾不灭，何福不臻。元皇正炁，来合我身。天罡所指，昼夜常轮。俗居小人，好道求灵。愿见尊仪，永保长生。三台虚精，六淳曲生。生我养我，护我身形。□□□□□□□尊帝，急急如律令敕！
　　颂曰：
　　玄牝枢机列化神，荐登真理沐洪恩。
　　祥烟塞断回遑路，新月开通乐逸门。
　　正炁摄生安禹稷，灵源保育运昆仑。
　　七元不昧流光照，万圣来前卫我尊。
　　老君曰：凡人性命五体，悉属本命星官之所主掌，本命神将，本宿星官，常垂荫佑，主持人命，使保天年。凡俗无知，终身不悟。夫本命真官，每岁六度降在人间，降日为本命限期，有南陵使者三千人，北斗真君七千神将，本命真官降驾众真，悉来拥护。
　　且夫道育天地之根，炁补五行之用，物盗天地之灵以成茂，人盗万物之精以求安，故三才五行，人伦命物，皆非道不生，故非道不立，一切万物皆不出於大道者矣。故以道含万汇，人悟一心，万汇播经，非出於道，一心变用，莫实於真，凡欲学道归真，修身保性者，当务於真实，故天实可运於日月，故地实可载於含灵，人实於诸世中，自然大道之真可成就无漏也。故真心实行，道则无虚以成真，若顽心不戒，圣功何以达玄门，一切行业当要实功，我玄极之大道用而有真。奈浮世迷人，看之若假。呜呼！但浅根薄行之众生，岂信玄门别有幽极之妙理，唯只乐情欲为欢，竞浮财而作富见，言邪欲争竞欲闻，闻说真空如起伟，妬谤玄门若泥沙，贪非为忘性命，玄真妙理，隔万重之烟水，苦海迷津，何时得越於道岸哉！以此为凡夫无知，自身不悟，故我太上启无为之金口，吐济物之玄珠，指三天之有路，塞九夜之无门，利益群生，恩沾众品，诱上善成天真，引中下归正道，教演三乘，经垂万化，盖为众生种性不同，根器各异，说上乘化上根，有中下之人，必不能达於此理，为缚心炼性，默默无言，绵绵用道，进无形之理，慕无像之真，非上根无由达理。故说中乘下乘用外缘而引见内真，说有相而辩於无漏矣。且如本命真官，每岁六度降在人间者，谓六十甲子所属生年之日，即为本命、每年有六次逢值，即是本命下日也。其日有当生本宿星官、本命神将下降世间，观察善恶，兼有南陵三千使者，北斗七千神将，俱来拥护，此日即宜斋戒礼诵，忏悔祈禳，皈敬众真，钦崇本命，当得灾咎消除，命年遐永矣。或谓南陵使者三千人者，乃离火之象，丹阳之宫三阳为三魂，动则神灵生而主於心也，心能禁制形神，使不乱也。北斗七千神将者，坎水之形，黑阴之府，七精开七窍，通则光明彻而主於肾也，肾能慎固精气，使不坏也。此乃人身中本真所在之处，因真元在谷，则得三尸七魄六欲九虫悉皆顺道，而有万神众真尽来拥护，此乃道之实也。咄！会得太玄消息意，泰山变作玉京山。
　　颂曰：
　　爱河岸阔浪迷天，且好抽身上法船。
　　制得耍猿眠卉径，任教意马走芳田。
　　达开玄理头头道，悟到幽机处处禅。
　　月夜独吟高举棹，家乡掩映古峰前。
　　可以消灾忏罪，请福延生，随力章醮，福德增祟。其有本命限期将至，自身不知，不设斋醮，不修香火，此为轻生迷本，不贵人身，天司夺禄，减算算除年，多致夭丧。迷误之者，虽遇经诀，怀不信心，毁谤真文。如此之人，身谢之后，沦没三涂，漂沉诸趣，永失人身，深可悲哀，自致斯苦。
　　窃惟求烟而近木，救渴而近泉，戒非而近善，恶愚而近贤。夫木性非炎，钻之则火出，人心逐欲，戒之则道生，非贤勿辫愚，非泉勿释渴，非正勿知邪，非真勿知假，以假显真，以邪知正。且如玉台悬宝鉴，辉辉其中，岂汝有形骸，秉大道玄玄於中何尔无，夫宝鉴本真，内现者虚假形骸，元假中隐者乃真，当以心镜拂拭绝纤尘，性合道兮周沙界，大道无物不包，含性则无心而不乱，万物已知为假，一心独照为真，若取物用之，乐道无由，若离物言之，登天没路，是乃引目海涯，忽观桂月，闲游山径，顿觉松风，因恶而可从善，为假而可知真，因凡则知圣，因苗则知根。且以凡夫在世众生，不以假物指真，如何辩有像，不以法相传空，如何识无形，故以圣人垂化，用於未悟者也。故太上曰：知者不言，言者不知是也。若有我等一切几夫众生，悟斯大道，知本命限期，持此玄经进步仙阶，能精修不退者，自然福德增崇。若不进玄功，轻生弃命之徒，当自性入别骸，心攒万若灰，河明报何时，彻铁域拘囚，甚日休争如。好凭一智登天路，莫顺三尸作地囚。
　　颂曰：
　　随力修真则见真，苦修多作始初勤。
　　当须要办真实行，方入无为自在门。
　　业海省无千里岸，蓬山迷有万重云。
　　渔灯照处寒江静，鸥鹭惊飞失旧群。
　　若本命之日，能修斋醮，善达天司，一世於本命限期，开转真经，广陈供养，使三生常为男子身，富贵聪明，人中殊胜。
　　盖闻情起乎物，识起乎心，欲情起则三山作罗酆，情欲灭则九夜为玄府，大抵群魔众苦缘甚而来？八难十缠为何而至？欲物乃群魔众苦之根，乱性乃八难十缠之首，欲乃本无根，目乃欲之首，魔则本无碍，心是魔之因，故五音令人耳聋，五色令人目盲。《阴符经》云：瞽者善听，聋者善视，绝利一源，用师十倍，三反昼夜，用师万倍是也。盖万缘千行，皆出於一心也。又云：柳绿桃红，乃眼前之幻化，风清月白，是劫外之生涯。若寂照太微，则神生丹阙，如昏迷世欲，则魄坠寒池，诸尘诸漏，万种万端，只要於假内认元初这个，於无中觅实有容仪，则可以行大道也。○大众乃以目前境界，浩浩多端，俗态迷因，般般无尽，七情六欲，五鬼三尸，化邪欲诳尔入迷河，用俗乐唆君归业海，种种祸临，何如奈忍，但当降其心，而群魔自伏，戒其欲，而众苦消除，心灭则万法皆灭，情生则众苦自生，入道玄门，幽关夜府，路本一条，刚行两径，神灵射九夜开光，魄散昧三山闭黑，天堂之乐，地狱之囚，为非之果，作善之由，皆随灵台而变化，从智性而出现者也。若有众生能知本命之理，清净斋戒，灭於尘漏，其善功超达天司，获相貌端严，位登真人，得越苦海，皆因降心伏魔，从善戒恶，可登仙界逍遥，不致幽牢拘锁。若有持经办道之士，遵依太上之文，不犯圣真之禁，得道成仙，乃蒙恩先圣，将何以报之，故《证道歌》云：粉骨碎身未足醉，一念了然超亿劫是也。只要慕道了然，心涤无垢，便为不负天地之理也。咄！凿开石壁无遮障，万象森罗掌内观。
　　颂曰：
　　玄灵大愍济牢笼，广化三乘悟太空。
　　目下自知宜取用，云中他说莫寻踪。
　　桃汉柳岸君家事，桂月松风我祖宗。
　　堪笑几多学道者，却贪尘景走西东。
　　其有生身果薄，虽在人中，贫穷下贱，纵知本命，无力修崇，能酌水献花，冥心望北极，稽首礼拜，念本命真君名号者，亦不虚过本命限期，皆得延生注福，系系人身，灾厄蠲除，获福无量。天师欢喜，踊跃作礼，赞叹难可得遇无上法桥。
　　夫水性至平，浪因风起，人心本静，动自物生。物不着兮情不生，心常虚兮欲自灭。爱欲起於心，形神丧於物，漫漫业海不归岸，而一任漂流，黯黯罗酆竞涉路，而从教险峻，直待失时方觉悟，日中扶影护惆忄厨。○大众贪爱狂迷痴悭吝，惜愚人不悟，此乃丧性命之因，迷真玄之本，俗乐贪迷非君之益，道心开发乃我之荣，云霞幽洞闲日月之光，丽阁华堂昭星霜之变，物外离尘境界别有逍遥，世间虚华俗乐岂无患害。凡修真炼性者，当要十二时中、一百刻内，行坐施为，清净身心，常立方便，自然累功积行，善达三天，登真得道矣。故太上有曰：进善若偷是，故於尘世之中和光顺时，随缘立善，若言善不行善，则证道无门，见非能戒非，则登真有路。凡欲修真学仙之人，当建真实之行也。且如世间贫贱高下，然各有等差，大道真空，则实无分别，有肃智清心而进道，有陈幡列像以祈恩，善立各门，恩成一路，世情有富贫之间，天心无高下之分，但能起一念进道为善之心，外则天真地神佑之，内则元命形神乐之，自然灾厄蠲除，获福无量。是时天师得受是经，不胜欣喜。天师者，秉道辅正曰天之师，迷真逐邪曰地之鬼，故悟真大道之人，正可谓得遇无上法桥矣。咄！一神秉正无邪谄，三界逍遥总在渠。
　　颂曰：
　　柳岸分明横法桥，迷来恰似路迢遥。
　　烟飞江浦山光淡，日照幽村野色消。
　　幸是本来无着相，强教今日话忉忉。
　　不知回首人间几，月白风清我独招。
　　太上玄灵北斗本命延生真经注解卷中
　　#1『皈依』，同《经注》本，《真经注》本作『归真』。
　　#2『虽还明师』，当作『虽遇明师』。
　　#3『而矣』，疑当作『中矣』。
　　太上玄灵北斗本命延生真经注解卷下
　　崆峒山玄元真人注解并颂
　　老君重告天师曰：世人罪福善恶皆属天司，忏罪消灾，莫越修奉，遇本命生辰，告身中元辰驿马，削落三灾九厄，保见今眷属安宁。
　　原夫天地无象，道隐於混黄，日月未形，炁含於太朴，一炁足而黄中理，大朴散而物始生，三才布化於群灵，六运吹嘘於橐钥，寒暑迁变，律吕和彰，上散日月之晶，布其星辰，下凝清浊之滓，列其丘岳，产育万物，滋长群生，人盗万物致宁，物耗人兮致道，春茂则秋衰，有生而有灭，若不形而不像，亦无死以无终。○大众眼睫不远於目，视见弗然，大道只在於心，修之岂识，云宫梵阙，宝苑骞林，将有相而识於无相，仗化缘而知於空缘，因有为则至於无为，为有相而得於无相，灵台不昧道应明，尘积昏朦神必暗，灵竭精溃，形病身亡，三魂渺漠空於阴路，太悠悠，百节形骸谩向荒丘，寂黯黯，饶敌一国之富，此日那荣，空传六印之名，於期何济，世之迷爱欲而多失元辰，纵贪婪而广况驿马，目视桃红柳绿，不知空色之由，意随蝶舞花飞，岂别因缘之分，於海波阔远处旋涡中，宛转甚时休，在山石深厚地云穴内，乱窜何日止。但世人恶湿而居下，畏死而贪生，不知生者死之根，过者祸之首，自当畏湿而居高，贪生而脱死，恐祸而慎过，防患而戒非，自然逍遥为陆地之仙也。且夫众生作非犯禁，累成过咎，何法得免，何计得禳？在乎悔省前非，永绝后过，精思太玄，恭勤敬奉自己身中元辰驿马，可得削落三灾九厄，保见今春属安宁。如何是告身中元辰驿马？盖元者始初也，辰者真象也，驿者宅谷也，马者顽兽也，欲请福，当祷祈，参求本来元初，同大道，合天地，运日月，齐山岳，通幽达玄，无为无碍，这个元辰，悔过迁善，便可消灾度厄矣。能缚自身宅谷中意马，心猿得住，自然万灾不干，群邪稽首，则得逍遥三界，乃证玄玄者矣。咄！自身驿马擒降住，方得元辰落九灾。
　　颂曰：
　　莫击元神五蕴山，就中虚幻事多难。
　　迷云常惹灵台伴，爱浪频潮丹阙间。
　　九厄渐生猿马旺，三灾转起鬼邪顽。
　　谁知照见真消息，风月依依两不干。
　　凡有上士於本命生辰持此真文者，外伏魔精，内安真性，功沾水陆，善及存亡，悔过虔恭，渐登妙果，重立玄功，证虚无道，乃得圣智圆通，隐显莫测，出有入无，逍遥云际，升入金门，与圣合真，身超三界，永不轮转，寿量无穷，快乐自在。
　　且夫善恶之各异，皆出自於所为，祸福之两途，乃实因於所措，大抵幻魔纵则愆必积，心业灭，则罪亦亡，虽知善恶祸福，如影逐形，莫可逃之。且世间凡夫众生，不知何以至亲，何以至大，虽知惟道至大，惟命至亲。今乃知道大命亲，何以求之？何以护之？须知枢之自轮，纲之自纪，一心摄正，万法无邪，亲者不能敬，焉能敬其疏，内者不能悦，焉能悦於外，则敬亲广兮疏必善之，则悦内加兮外必推之，是故可正於一身，自然弗令而顺之者也。○大众何如龙吟虎啸，升沉於丹鼎之中，鬼哭神号，奔窜於黄宫之外，可得证虚无之道，寿量无期，快乐自在，逍遥三界，升入金门，与圣合真矣。咄！身到曲溪烟月岸，楚峰山色转分明。
　　颂曰：
　　玉虚台畔旧圆融，无碍无为万古同。
　　只为情迷生灭内，拘摩真觉去来中。
　　皆因执有还着有，纵得依空又落空。
　　空有可於方寸鉴，自然展转显神通。
　　凡有男女於本命生辰及诸斋日，清净身心，焚香持此真文，自认北极本命所属星君，随心祷祝，善无不应，灾罪消除，致感万圣千真，俱来卫护。此文所在之处，千真敬礼，万圣护持，魔鬼潜消，精灵伏匿，世有灾殃，悉皆消灭。
　　且夫大道难称，玄功罔测，霈洪恩则敷於万物，布妙化则徧於八纮，有品咸亨，无物不载，然而道无不载，广施有用之恩，物遂生成，大启无为之化。又曰：有用之空非有用，无为即色岂无为，用为要识其中理，方脱轮回兴叹悲，而知天地盖载其恩弥焉，日月照烛其恩亦然，大道化身，其孰固怜，不知身之以国，命之以君，灵之以本，气之以臣，纵妄想而迷五色，随贪爱而滞六尘。须知君爱敬国之昌，灵气冲和身不亡，臣子忠君君爱臣，家邦从此转兴荣，蛮夷纵有多凶勇，自是无由敢战征，大底以和成晏，以正摄邪，一念顿息，万缘俱忘，若起一念之因，应受三涂之报，则有过去未来见在，舍身报身受身，迷不知涉於深渊，贪不知步於峻岭，兀兀如痴，昏昏若梦，起无明业火，毁焚楼阁之严缺，有漏迷津，散荡真元之理，是以众生斯之广矣。凡有男女於本命生辰及诸齐日，清净身心，焚真实香，持念真文，自认北极所属星君，随心祷祝，善无不应，灾罪消除，鬼魔伏匿，愿我含生同离业果者矣。咄！七真拔苦寻无地，一念忘时别有天。
　　颂曰：
　　万迭云山耸翠华，分明归路本无差。
　　争知只恁他乡好，不顾终非自己家。
　　去执乃为真忏悔，忘贪便是大丹砂。
　　降心得入幽微径，笑看溪风送落花。
　　是名《北斗本命延生经诀》，乃修真之径路，得道逍遥皆因此经，证圣成真皆因此经，出离生死皆因此经，保护男女皆因此经，保命延年皆得自在，永为身宝，福寿可称，保而敬之，非人勿示。
　　凡修道者，皆凭於保真练性之理也，乃知昧性者祸有多焉，悟真者福无少矣。善恶施为，皆惟然於心也，祸福可鉴，皆惟然於智也。盖凡夫在世，动念施为，行藏举止，祸福善恶，互相交错其间，分别者在乎智也，故以有善即进而从之，遇不善当退而戒之，退不善可立於功，戒为非勿失於德，可见於玄门矣。空言退恶，不立其实功，谩说进善，弗行其实德，希夷之门，性相之理，何由达於此也。乃以圣人垂经，譬如日月之光辉，能破黑暗，视现万物，明照诸方，使一切众生未知者知，未见者见，其功皆为天之德也。我太上说此经教亦同日月，咸使几夫知登真入道之途，脱苦海轮回之路，其功皆为於圣之德也，乃以众生之性，亦与日月之同，洞照太虚，纤尘不染，飞空无碍，乃不知立功修德之理，障碍云生，烦恼业起，昧却灵明，涉於幽暗，贪呆#1不顾前坑之险，逐乐宁思后患之忧。○大众争如立功修德，其福不可称量，可济度苦魂，可永延遐算，出离生死，得道逍遥，即可证圣成真，上登三清之境矣。咄！延生经诀修真路，体用皆因此一经。
　　颂曰：
　　玉壶壶内隐玄玄，欲识须当缚耍猿。
　　功行切宜都总备，圣真方得两皆全。
　　劫终不坏飞仙岛，物外犹存岂梵园。
　　悟到从来幽妙理，玄微极处只无言。
　　老君说经将毕，龙鹅天仙来迎，还於玉京。是时天师受得妙法，而作是言，誓愿流行，以传善士，若有男女受持读诵，我当与十戒仙官所在拥护。
　　原夫天无私，而劝於善也，斯有道，则福无形也，人惑欲，而从其用也，斯有数，则福臻中也。若以所得其中，则福祉之来也不可御，又奚虑其衅极也，若人所以失其中，则衅极之至也不可逃，又奚望其福祉也。盖以善恶因由，如行车之转辐，如谷声之应逐，还报然而何以免之？君不见芳英满槛，难逃九月之霜，金玉盈堂，怎免百年之限，人身幻体，终於浮世岂长存，罪戾增崇，定是冥途萦永久，何如开神光射破八门关，扫氛气高升三界府。奈何众生情迷诸漏，性积多愆，於浓浓浪里走无停，向霭霭云中迷不省，可叹三尸六鬼得胜喜容容，却叹四大百神势亏愁惨惨，云宫仙府去无门，旷野荒址应有分，将玄真浩散逐悲风，把灵魄飘悠涉鬼路，平生冤业见前来，空悔问君何去住。故太上曰：上德不德，下德执德，执着之者，不名道德。夫执着邪见，遇启正观，可敌群魔，握权天地，指勑万神，役袪三界之枢机也。且以嚣尘广厚，迷障昂高，未能飞步於青云，何引凡躯於碧落，如何向五苦八难之中，到三岛十洲之外，但於方寸之间馘邪魔，奔远於寰区之外，晏忠良弼辅於朝幄之中，自然神升超世，道合自然而然，出入往来，无萦无碍，自在逍遥矣。是乃太上垂济物度迷之法，普徧万方，周流三界，於是令天师传授众生，咸离苦业，俱入道真，持授归依，通玄究妙，洞观无碍，超入法门，自得十大仙官，翊卫修真抱一之身矣。咄！一心摧斩诸魔鬼，众苦翻为十善神。
　　颂曰：
　　众流分派育群生，雪月辉光雨霁晴。
　　千浦浪浑千月暗，一溪波静一轮明。
　　元同真处异何异，只为迷来成不成。
　　却笑落花飞片片，野禽由自弄多情。
　　於是再拜老君，而说赞曰：
　　家有《北斗经》本命降真灵。
　　颂曰：
　　琼文奥旨甚叮咛，为恐众生落夜扃。
　　故说太玄玄妙理，指开顽识识空形。
　　祥风灌透黄华馆，慧月光辉丹界亭。
　　运取圣功非内外，神明应是降直灵#2。
　　家有《北斗经》，宅舍得安宁。
　　颂曰：
　　谁能顿解悟真经，遣去凡情护我形。
　　炼性保神精养血，固根离爱气和灵。
　　泥丸运得开明月，液海应擒照鉴星。
　　六识若降无患恶，自然宅合得安宁。
　　家有《北斗经》，父母保长生。
　　颂曰：
　　勤修妙相体圆明，方寸休教染垢尘。
　　默默施为仙行业，绵绵进用道功程。
　　十华定举标金格，五老须从注玉名。
　　皆自一身持戒善，庆敷九祖保长茔。
　　家有《北斗经》，诸厌化为尘。
　　颂曰：
　　但能常静暨常清，天地咸宁万法明。
　　神谷长存开玉蕊，刀圭乃得产金晶。
　　宝壶腾瑞龙蛇戏，寿鼎飞光鬼魅惊。
　　若取圣功频煅炼，自然诸厌化为尘。
　　家有《北斗经》，万邪自归正。
　　颂曰：
　　心猿缚住入玄帏，妙相庄严自此威。
　　斡转玄关塞地穴，驱回妙范夺天机。
　　慧锋诛斩妖魔尽，法印宣威魍魉稀。
　　荡荡满怀风与月，万邪稽首自归依。
　　家有《北斗经》，营业得称情。
　　颂曰：
　　方寸修持坦坦平，尘缘都没半毫萦。
　　三尸计摄归玄理，六贼机图灭怪狞。
　　现出曲汉山月朗，透开春色谷风清。
　　不知这个生涯事，谁肯经营得称情。
　　家有《北斗经》，阖门自康健。
　　颂曰：
　　不在驱驱度远关，道迷云外得应难。
　　神光只照无为路，法眼休观有碍山。
　　朱合玉楼真造化，清风明月乐翛间。
　　幽庵活计人能会，从却庵疏主亦安。
　　家有《北斗经》，子孙保荣盛。
　　颂曰：
　　空洞灵台瑞霭清，汪洋和气徧区纮。
　　云峦硌硌神风冷，烟舍萧萧皓月明。
　　野史笛吹无事韵，牧童歌唱太平声。
　　自从认得山家乐，姹女婴儿展转荣。
　　家有《北斗经》，五路自通达。
　　颂曰：
　　纲纪经纶事业兴，忠心匡国辅高明。
　　未容谗佞食君禄，常许功勋作帝卿。
　　宇宙既能施正化，江山应是肃然清。
　　同瞻圣主巍巍德，载路通亨贺太平。
　　家有《北斗经》，众恶永消灭。
　　颂曰：
　　谁肯调驯猿马情，免教奔窜误前程。
　　对他桃李舒晴日，收拾生涯隐故京。
　　好是雨余山色净，只愁云暗月华明。
　　若能但把俗情灭，众恶何由得自生。
　　家有《北斗经》，六畜保兴生。
　　颂曰：
　　识得浮华事可惊，便宜回首舍凡情。
　　任从目下般般冗，不运心时洒洒清。
　　活计勿亏应有盛，功名休怠不无成。
　　也知别更求何利，六畜宁来主自荣。
　　家有《北斗经》，疾病得痊瘥。
　　颂曰：
　　一念休教业所牵，百关调畅保延年。
　　勿令真气时时损，常使灵源日日添。
　　龙虎不能停战斗，坎离岂运自团圆。
　　不须草木夺神理，定是灾除乐泰然。
　　家有《北斗经》，财物不虚耗。
　　颂曰：
　　这颗玄珠无价酬，众生皆有不能收。
　　本如明月澄江水，元若清风动素秋。
　　且好牢藏先准备，莫教散失后成忧。
　　金门玉户宜常闭，免使狂猿起意偷。
　　家有《北斗经》，横事永不起。
　　颂曰：
　　回光返照灭尘心，莫负玄门振法音。
　　只在目前分造化，休迷云外别搜寻。
　　寒岩月朗山猿唳，谷树花芳野鸟吟。
　　若肯的然行此道，非灾何为得能侵。
　　家有《北斗经》，长保亨利贞。
　　颂曰：
　　莫将无漏等闲轻，好慕真空进妙程。
　　常托赤松为取用，每从苍昊变亏盈。
　　分开羃羃阴云翳，现出辉辉皓月明。
　　打当尘嚣无半点，忻哉长保利亨贞。
　　老君曰：善哉善哉，汝可宣扬正教，福利无边，普及众生，永沾胜善。
　　解曰：碧天秋霁夜无云，月影辉辉落水滨。争奈怒风来太恶，沸波摇散玉华轮。切谓猿心颠耍，宜调伏於玉洞之间，马意劣顽，可系縻於玄山之下，野外多春草，山前足异芳，马猿还不系，逐景定奔狂，境界来时无准备，柳烟深处定迷踪，柳塘花坞春明丽，牵引时人玩景游，信步不思归去晚，急回斜日过江楼。谓浮生幻化，那堪日月如校，荣辱虚华，更叹韶光似水，忍造愆非，魂沉寒夜，不知省悟，魄堕幽阴，切以金钟高架木不扣兮，终日无音，宝月空悬云不蔽兮，通宵自朗，譬若心不动兮性常定，外不入兮内常安，内安则万法皆明，性定则群魔自伏，何幽不烛，何化不行。奈尔凡夫昏朦真性，纵情纵欲，转轮六道之中，何德何修，甘堕九泉之下，月馆松溪，无恋意囚牢，火宅竞钻头，只於苦海贪荣辱，辜负真元逐浪流，被诸尘漏，缘觉声闻，逐景沉迷，量因生灭，迷误不省，竞着群情，自沉苦趣失人身，何日再重登道岸。深蒙太上重演真诠，普济众生，永沾胜善。咄！太上善哉真法语，众生普福利无边。
　　颂曰：
　　圆融妙相本庄严，大霈玄恩无背偏。
　　万物俱蒙真造化，群灵咸隐太幽玄。
　　龙蛇有宝非奇特，天地无恩实可怜。
　　识破用中无用理，剖开混沌见机权。
　　天师稽首礼谢，信受奉行。
　　注曰：道徧十方，泽沾万汇，化育含灵，混成众类，细入尘沙，大包天地，日月之纲，阴阳之纬，用之则辉，背之则昧，隐显随机，变通量器，智者乃符，非人勿示，轻则匪臻，敬之必至，故立玄门，识真辩伪，普使超升，咸辞溺坠，功就行成，神飞仙位，愿我众生，皆逢正义，慎之慎之，无二无二。
　　颂曰：
　　千经万论破痴迷，更不回头待甚时。
　　业海自今宜出浪，罪山从此好平持。
　　心间未及於人计，意下先除润己私。
　　道德两全功行备，烟霞独步乐无为。
　　太上玄灵北斗本命延生真经注解卷下竟
　　#1『贪呆』之『呆』，疑误。
　　#2『直灵』，疑为『真灵』之误。
　　后　　序
　　盖闻昊天皇皇，至高至邈，无梯可以倚其上，无路可以达其中。大道默默，至幽至玄，无计可以度其元，无方可以测其理，於是以善为升天之径，以经为入道之门，善则通於云衢，经则露其隐奥，则非善乃天之无路，则非经乃道之无门。是故立经度死，垂教开生，而况厥恩莫大乎经也，其福莫大乎善也。夫圣人垂经，则有恩而无，凡夫奉善，则无福而有，因心以作，所由生也，若得遇玄文，空披视已，不戒不奉，匪究匪穷，何异有患求医，唯诵验而不饵於药，恐刑开律，但解科而罔戒於非，思之矣然，而览之岂可获其济也。凡有得遇，可戒奉之，庶乎俾寒狱之冰消，使火山之焰息，可得蓬宫阆苑注籍得道之名，幽府罗酆落部拘囚之目，咸拯识灵，同登道岸，余行微性，不愧聋言，谬作叹文，标其经阕。眉山苏轼序。
　　
