太上老君说常清静经注
　　经名：太上老君说常清静经注。原题无名氏注，约出於宋代。一卷。底本出处：《正统道藏》洞神部玉诀类。参校本：杜光庭等注本。
　　太上老君说常清静经注
　　无名氏注
　　老君曰：大道无形，生育天地；大道无情，运行日月；大道无名，长养万物。
　　老君论其大道三无之德．．一者，大道一无形质，而生育天地；二者，大道二无情性，而运行日月；三者，大道三无名相，而长养万物。如何是一无形质而能生育天地？言大道清而至灵，静而至虚，灵虚杳邈，自然之炁，故无形质。虽无形质，而能生育天地。此大道之德也。二无情性而能运行日月，言大道又无情性，自然之炁而运行日月，能照於万象，此大道之二德也。三无名相而能长养万物，言大道既无形质，亦无情性，而能生育天地，运行日月，又无名相之呼称，一炁潸通而化生万物。言此大道禀而行之。天地者，上至顶门泥丸官，下至足底涌泉穴；日月者，上至左目、右目，下至肾；万物者，身中万神也。夫人之受身，皆从道之一炁所生，承天顺地，合化阴阳，父母生育，结成形体。是故一月为胞天，二月为胎地，三月为三魂，四月为七魄，五月生五脏，六月化六腑，七月明七窍，八月八景降，九月神降一万八千，内外相合三万六千精光。神降形具，十月满足而受生故知大道无其形质，元炁而能变有形之炁。有形之炁者，元气也，乃八百一十丈。保而爱之，爱则身不败失，如大道无其形质而运其真精。养其肾精不败，而目自明。又知大道无其名字，而得真精之炁为其形。形为受炁之本，炁是有形之根。有其气而有其精，有其精而有其神。故知气者神之母，神者炁之子，子母不离，谓之得道。故曰大道无形，生育天地；大道无情，运行日月；大道无名，长养万物。人能爱形则养炁保神，则达真常清净之道。文中子曰：静以思道，清以修身。如此者，能清静矣。
　　吾不知其名，强名曰道。
　　吾者，太上自称也，亦是我也。太上言此大道，虽有三无之德，一无形质而能自然生育天地，二无情性而能自然运行日月，三无名相，自然长养万物，而我不知其的实之名，谓上无复祖，唯道乃独尊，故且强呼为道。故曰吾不知其名，强名曰道。言物在杳杳漠漠之际而不知名，降而显之则有焉。名者道之用也。圣人用无名之朴治天下。文中子曰：用无迹之物而自化。《易》曰：神而化之，使民宜之。昔唐太宗治天下，臣服万方，以无名之化，不用威刑，而断死囚三百，天下无有犯於司狱；斗粟三文，道行千里，人不斋粮。此之道盛矣，而用其无名也。故太上云：吾不知其名，强名曰道。人之修行，初无其名，修之而有，其真人名也。
　　夫道者，有清有浊，有动有静。
　　道者，显其大道也。老君言，吾不知大道之名，且权称之道。虽无形质，虽无情性，虽无名相，而能潸通一炁。一炁之中，有清而有浊，有动而有静。修真之士，要体其道。体要清而返浊，神要静而返动。清浊动静得所，可谓道矣。故曰有清有浊，有动有静。文中子曰：时清则清，时浊则浊，时行则行。此之谓和光同尘，守清净之道也。昔唐庆元中，有猎者孙寿，居於海滨，以畋猎为生。有日，於大泽之中，忽野火所烧草木，连天烟焰，草木焚尽。唯有一丛草木茂盛，独不焚烬。孙寿疑而往之，乃见草木之中有道庵一所。孙寿推而入之，其裹面有一老叟，年可七旬，惟於案上展经一卷读之。孙寿拜之而询曰：先生读者何也？老叟惊曰：何人至此？孙寿告曰：某乃一猎士，适来见炬火烧野皆尽，惟先生独燎不延。先生曰：吾居此庵四百余年，未常见水火之变也。寿曰：先生早来诵者何经？先生
　　曰：是《太上老君说常清净真经》。寿曰：何者名为《清净经》？居，吾语汝。夫清静者，道也、德也。故吾之宅清净者，吾之素也。清净而柔和者，吾之守也。清净应化而无穷者，吾之变也。清净而澹泊者，吾之德也。吾能守此清净，而变化无穷，又何惧火灾？时清则清，则浊则浊，时动则动，时静则静。吾能行此道，
　　何惧火焉？孙寿闻道，乃弃弧矢而礼，授其经，悟其道，亦名於世。盖大道者，有清则有浊，有动则有静。
　　天清地浊，天动地静；
　　言大道至无，潸通一炁之中，有清有浊。清炁凝而上升，为天；浊炁流而下降，为地。故天为阳，阳好动；地为阴，阴好静。动者，天之炁也；静者，地之炁也。故日天清地浊，天动地静。文中子曰：天清而安，地浊而结。结者，可与立也。天动而变，地静而宁。宁者，可与权也。此乃天清地浊，天动地静。此经念者
　　还有验乎？答曰：昔唐时有白仁哲，为朱阳县尉，因差运米於辽东，忽逢大风起，四望昏黑而尽，波涛涌沸。仁哲乃惶怖不已。而忽於空中有人言曰：公念得《太上老君清净真经》，何不速诵？仁哲急念三十余遍，只见金光从口而出，不久，风息浪静，同舟济者三百余人，皆见金光从口中出。仁哲归家，拾其一任俸作黄箓大醮，设无遮大会，镂板印施真经三千部。仁哲寿年一百一十九岁，坐亡。是故《清净真经》之验也。
　　男清女浊，男动女静。
　　男者，阳也；女者，阴也。男阳清而主动，女阴浊而主静。此二品大底言阴阳，而复浊，动而复静，故云男清女浊。此者乃太上再分大道，以混元一炁而包裹天地，整躄阴阳，天主轻清则阳生，阳生则主动；地主重浊而阴生，阴生则主静。如此阴阳，因动静而交感，交感则元精降，元精降则万物生。《易》曰：天地氤氲，万物化淳。此之谓男清女浊，男动女静。修真之士，若能运肾中真水为婴兄，心中真火为姹女，使其真下降，真水上升，此万神长守而不散。万神不散，长生久视，此之谓男清女浊、男动女静。文中子曰：天阳地阴，谓之阴阳，交而生万物，动静相合，此之谓男清女浊，男动女静。若看此经，而有验乎？昔唐高宗时麟德中有窦德玄为官，奉劲使扬州，渡淮。船已离岸数十步，见岸上有一人形容憔悴。其德玄谓篙师曰：此人孤寒，与渡过。篙师撑船，却至岸，令此人上船。渡之至中，见其人饥色，德玄令左右取其粮食与此人餐而饱矣。乃济其岸，德玄上马而去，其人紧逐之行数里余。德玄怪而问曰：汝乃何往？答曰：予非人也，某乃邓都之鬼使。今往扬州，追窦德玄。德玄闻说大惊。而下马拜曰：某乃德玄。遂涕泣请计，何能解之。其鬼使曰：君能诵某经否？德玄曰：平生长诵《太上老君说常清静真经》。鬼使曰：我怪有道气，慈心惟甚，有愍恤之德。谢公船中赐食之恩，且放公一月，其限罪我，即耽之一月之内，可诵经万卷，必有圣降。道罢，忽然不见。德玄忘食忘寝，专心而诵之。前后诵经三十日，其数已足，便回至家庭焚香再诵其经。彼使者复见於前，使者曰：公乃经数已足，其寿盖终。前者感君之饭恩，阴府怪责我违限之愆，背上决我三十。遂袒下衣。德玄看之，背上果有青赤之痕。德玄於是就枕乃外，而绝其气，惟其魂魄，遂使德玄回顾，其尸卧於榻上，魂乃随使者出於北门。可行十余里，见一大城。到城中，但见荆棘而已。又见一府衙公署甚严，门上牌曰：此乃酆都北府。其鬼使曰：我当先去，且等於门。候不多时，其使乃出。使曰：大帝因公降勑且喜言，次有紫袍官执质笏言谢。宝德玄到，乃迎德玄至衙，见有宝殿，有王者执寒玉珪，使者甚肃，香案上有紫泥诏一道。王乃接之。德玄便拜。勑上金光奕奕，而起拜毕。公为上士，年至数十。常诵《太上老君清静经》，今为天官。酆都之狱，罪者各降一等，此阳间显报之事，可延一纪之寿。令使者送归。德玄拜王，王乃谢拜，令使送德玄至一宝殿。忽然而醒，德玄乃苏。开目起来，见家春围榻泣之。家眷曰：你今死三日。德玄云：有此圣事。遂拾其家，缘入景灵观出家作道士，唯修清净之教。后十二年，有紫云从空而来。见碧衣童子引仙鹤一双，降於庭前，而谓德玄曰：请上鹤背，跨而去。遂德玄跃鹤背上，冉冉而升天。其异香一月不散。乃留诗一首云：人事纷纷百万端，蝇名蜗利不堪看。争如悟此清中静，功满升为天上官。论曰：动静相磨，阴阳相感，而万物相生。悟此道者升为天官。窦德玄知之矣。
　　降本流末，而生万物。
　　本者元炁。道生一，一者，元气为本也。末者，万物也。道生一，一生二，二生三，三生万物。大道之本。此句太上再序清浊、动静之理，言道生元炁，元炁降而本流，本流则万物生，故为末。此为降本流末，而生万物也。文中子曰：统元炁者天也，总元炁者地也。无形生养元炁，元炁无形，生养万物。故曰降本流末而生万物。元炁既降，流行为末。《易》曰，元炁降者，在天成象，在地成形，变化显见矣。在天成象，为悬象，日月星辰也。在地成形，谓山川草木也。故曰降本流末而生万物。庄子曰：至阳天也，至阴地也。而肃肃之炁，至於心火，乃水火既济，而养万神。故曰降本流末而生万物。或曰：看此真经，还有验乎？答曰：看此真经，须要救物度生。昔有唐时防州宋知玄，为青州司士参军。参军到彼，人言参军之宅大凶，有鬼怪妖异，住者十死六七。知玄自来好道，而心正直，兼少年好诵《太上老君清静真经》，深达其义，又能体而行之。遂不信：吾安居，何信此事乎。坚住其宅，乃修《吕真人诗》一首：金丹一粒定长生，须得真铅炼甲庚。火取南方赤凤髓，水求北海黑龟精。鼎追四季中央土，药遣三元八卦行。斋戒与功成九转，少持清静鬼神惊。知玄乃危坐，行其火轮罩体，红光满室，默念《清净》之经。至二更已来，忽见一妇人披发，而血污满面，立于前。知玄曰：尔乃何人也？妇人曰：我是衔冤之鬼也。其人拜而哭曰：与妾为力。今日遇有道之士，而得诉事。妾本十年前，乃刘司士之妻也。夫奉命为使外国而不归，其弟乃逼妾私通。推而不从，因此被杀。以毡裹其尸于堂西北角，溷厕之中，不胜秽积。人来多欲陈告，人人怯惧，无其道气，见妾之形，心惧而死者多矣。公持此经，功德至大，仁慈。愿为悯之。知玄曰：吾初官，新上任三日，当救汝。汝且灭。妇人遂灭。后三日满，使人於溷厕掘之其尺，不及。知玄是夜依前危坐，焚香诵此经。未及二鼓，其妇人复现。知玄曰：我令人求汝之尸，未获，何也？妇人曰：求之者，向北不及二尺，即妾尸也。明旦求之，以终其惠也。妇人乃灭。明旦使人于北求之，果获旧毡一片，而裹白骨一副。知玄再为诵《清净经》，以衣一袭，而选一吉地葬之。是夜，其妇洁衣净面，而再拜灯下。知玄曰：汝身既为人杀之，何以不报？答曰：前人在江州为司录之官，其人自小能诵《太上老君说常清静经》，数年冥司陈告，终取不得。知玄曰：我与告彼官，使彼官修斋作醮，书篆黄箓白简，汝可生天。肯解此冤乎？妇人再拜曰：深相感也。道罢，其妇人遂灭。知玄来入假状于官，因得其假。遂乃裹粮，便马径至江州，乃见刘司录。既见，乃以其事告曰：汝为司录，孰为此事？闻君唯持《太上老君清静经》，是有道心也，而行此事。岂不明有官法处之，暗有鬼神沬之。若不改过，冤业如何？刘司录闻之，大惊曰：谢公远来，蒙为纷解，安敢违命。乃整其家财，作黄箓大醮七日七夜，请道一百余人，及印《清静经》一万本散施。是日午时，有一妇人，年可三十，牵一宝马，驼经万卷，乃曰：吾乘此经醮力，奉太上老君勑，使我入朱陵官炼其真神，当为南宫列仙。吾在世长年，宋参军亦为列仙。道罢，冉冉升空而去。知玄与刘司录号为道友，求奉真教。知玄却回防州，至家，有青鸾下于庭。知玄乃焚香，遂青鸾冉冉而亦南去。留下一诗云：来生清净悟真经，拔罪扶危出罪刑。今日乘斯功德力，朱陵官裹炼神形。
　　论曰：修真之士，乘斯功德，体道行功；识降本流末之义，知万物化生之因；扶危拔困，救厄解冤。有此清净，行此慈悲，岂不为南官列仙也。南宫列仙之位，宋知玄得之。此者能悟降本流末而生万物也。
　　清者浊之源，动者静之基#1。
　　清者，一炁也；浊者，万物也。动者，神也；静者，形也。太上言道以一气为万物之祖，祖为源也。人神以一形为舍，故合为基本也。形不得神不能动，神不得形不能存。神为主人，形为舍基此二句大底言道炁为万物之本，分其清静。清者元气，浊者万物之形也。人能以神动保固其形，故为万物之基源。故云清者浊之源，动者静之基。白云翁曰：不浊无以见其清，不清无以见其浊。无一炁而不能生万物，无万物不能分一气。故曰清者浊之源，动者静之基。文中子曰：至清则见浊，此清者浊之源；至动则思静，此动者静之基也。修真之士，以一气养神，故清；以五味养腹，故浊。则神要动而顺，形以静而安形，此乃清浊动静之道也。此经还有验也。答曰：昔唐人袁通，天水人。自幼年好道，专诵《太上老君清静经》，日诵七七遍。年至二十，被禄山驱为军战，忽失阵而败。袁通乃走，不知来路，遂於山丛之闲不得食，其困不能兴，唯诵此《清净经》，无力可诵以待死。忽有一碧衣童子，持一盂饭来与食之。袁通食之，其香味不可名状。食其满足矣，其童子曰：真人以清气养其清腹，凡人以外物养其浊腹；真人以气运神而安其静，凡人以乱神败精而乐其形。汝自幼好道而能坚，至念《太上老君清静之经》，已有道果，太上而使赠也，从兹以充餐，用神为道，更不食矣。乃今黑簿落名，朱陵排号，清净之道更不虚矣。道罢，忽然不见。袁通从此不食，乃得六通之慧。至於宋哲宗之朝犹在。唐玄宗时事，五百年问，面若三十岁许。常游洛汭之间，唯只念《清净》之经，人不见其饮食。人呼之清净先生。若人有患，不唯远近之疾，以手摩娑，人皆无有不者。后又被人呼摸着效。后至汴京门外，高声曰：你待乱，我不乱；你待浊，我不浊。你东西，安能活？从得道，五百年，斩却邪魔神快乐。乘云驾鹤背，朝玉帝天官，永住逍遥阁。道毕，自有仙鹤从天而飞下。先生急上鹤背，冉冉乘云而去。人皆俯仰而瞻之。从空坠下纸一张，其上写曰：清净道生。道生数十律。论曰：大道者，视之不见，听之不闻，而天下莫能知，莫能行。虽不知不见，修之者实有道焉。太上曰：吾言甚易知，甚易行。故道降而为元气，清而为浊之源；动而为静之基。一清一浊，而通大道。故袁通能至诚，悟《太上清静经》，终为上升而列仙。宜乎哉。
　　人能常清静，天地悉皆归。
　　天地者，乃大道之子孙也；人物者，大道之苗裔也。太上言人能禀大道一之祖气，使身心之虚灵，神气之清静，如此能体其大道也，与天地合德。故天地自然而从顺，悉皆归依也。故曰人能常清静，天地悉皆归。行清静之教者。《易》云：与天地相似，故不违言。修真之士亦要清静无为，体大道真常之教，穷万物之性，能知鬼神。是以天地相似，所为所作，故不违於天地，悉皆归顺矣。故曰人能常清静，天地悉皆归。文中子曰：能清静者，与太极同德，与天地同邻，与神道并行。能为此者，天地尽皆归也。如此者，有验乎？答曰：昔唐庆历中有韩侍郎坐运州，有女年二十六岁，适左司员外郎王珪。珪乃上官，其妻韩氏有妊娠，在父母家。至日早离夜至三鼓已来，於西北角有其声。左右侍婢皆睡，唯小娘子韩氏不睡，见一将军披戎衣，执金钗，乃曰：吾晋朝韦将军，於此居数百年，尔敢於此处作产居，血腥之气触吾。若三日不移，杀汝。其记之。韩氏曰：愿移之。遂灭。达旦，令侍婢报知韩侍郎。侍郎曰：妇人真气虚弱，乃胡见之。安有此乎？不肯移之，唯添侍婢相伴。又至三更已来，其将军复现，侍婢皆见之，惊而走。其将军乃叱之曰：吾道与汝，何不移之？来日不移，叉杀汝矣。韩氏曰：告将军息怒，来日叉移。其将军不见。达旦，侍婢乃以小娘子之言哀告韩君，韩君曰：产妇未满七日，安敢移动？妇人血气虚而胡见乱言。答曰：侍婢亦见。韩君曰：妇人之辈皆信邪。坚不从之。至夜，其韦将军又现曰：吾三次语汝，汝、终不肯移其宅。将军见不移，怒从心起，以其钗于韩氏心上，其一钗，韩氏只叫一声，遂殒。其父执一剑而径至。其父哀恸不已，父母甚慈，泣之，以飞书报其夫。夫闻之，大恸，而不顾差使，而归至寺庄镇西十里，见一妇人遥远而来，其近，乃认是妻也。王珪忽然下马问妻曰：何由到此也？其从皆见。妻曰：妾为晋朝韦将军所杀也。今日此屈无由申诉。尔为大丈夫，不能避一妻子乎？遂哭。珪乃大恸，欲近前行。妻曰：人鬼异路，不可近妾。我闻此镇有田先生，自小念《太上老君清静经》，行此之清静无为者也。此能剪诚鬼神，有通天之德。故曰人能常清静，天地悉皆归。斯其以报妾之冤。其先生在此镇。珪谒先生，具以前事实告，先生然：吾为汝上祷玄穹，下达后土，救汝之妻。遂引王珪至於别室中。田先生一鼓已来，披朝服，执玉珪，把香一炉，合目跪之，点灯七盏，念咒启祷。忽然室中有一天丁力士曰：奉天之勑，入于幽府。会其力士放下勑，忽然不见。先生曰：我今奉天帝之勑，与汝同往地府，令捉韦将军。先生取净席一领，使王珪辟於席上，迷而不省。先生於傍坐出神，引王珪神，二神相引出门。乃行数里，见一大城。天色昏暗，左右铁衣兵吏皆执戈戟，见先生，尽皆倒戈唱偌。既入其门有朱衣史急通报，又数十人皆见先生，亦然仰启，只闻言：田真人至。俄顷有绿衣童子，皆执旌节，迎一人，衣龙衮服，戴远游冠，执寒玉珪，导之曰：乃酆都大帝。见田真人，相揖动问毕，使真人前行，让礼如几世。鬼使问王珪曰：尔乃何人也？珪曰：我乃田真人从侍也。鬼使更不问。既上其殿，真人与帝对坐，先生展劲现帝视之，王珪等一齐贺勑。王珪阶下立不多时，碧衣童子传曰：游奕将速於阴司，捉取晋朝阴鬼韦将军去。有一人黄金锁子甲，手执大剑，应偌，俄顷问报日：捉到阴鬼韦将军。王曰：擒来。见数人申衣兵史，传一人头至阶前曰：汝数年阴鬼。汝在世之时，杀害生灵太多，更害平人。韦将军曰：某数次祷他不肯移之，某一时之怒杀之。念某晋朝勋官。帝曰：阴鬼尚敢杀害生灵，何言汝有功勋？可次铁杖三百，配北阴山千年而放。左右捽缚付地，背上央铁杖三百，号叫之声，不能忍之。决毕，有一吏曰：奉勑押至阴山。王问韩氏游处。左右曰：如何在此，押过来于束廊下，乃韩氏，软拜於王，王问左右：如何？左右曰：其舍以坏，可令借身托生。判官乃检簿，韩氏合寿六十六岁。更有四十年寿。即目青州王官人女寿娘，合年二十六岁命终，可令韩氏投尸於寿娘还魂，遂准奉行。王请先生离，王珪亦随之未〔离〕，忽然而觉。先生曰：官人将谈此是秘。王珪重重拜之〔问〕，先生曰：何直游至此也？，先生曰：我能持诵《太上老君清静真经》，能依此行之，所以与天地合其德。人能常清静，天地悉皆归。尔到家，速於青州王官人家认取汝妻。王珪辞先生而去。在路速到运州，其妻韩氏已殡矣。径往青州王官人家，认其妻子。王官人女寿娘死经三日，再活，却言：我是韩侍郎女，现今我父为运州知州。说其所以，未罢，王珪至入王官人宅，见寿娘，便言：王郎来也。其声音全不似寿娘往日声音也。王珪曰：寿娘只是韩氏声音也。具说其辞因，王官人乃入运州，见其父母，与向日女之音无异。二人猛悟大道，而尽其家财，雕造印经十万余巷，散施四方，作罗天大醮而谢天地。毕，其王珪与妻再往寺庄镇拜谢田先生。到彼谢毕，先生曰：汝可与妻同修。王珪依言，休官不任。王珪挂冠裳，作道士，居长安福德观；韩氏作女冠，居玉京观，各寿一百二十岁而损。论曰：寂然不动，感而遂通，清净无为。田先生遵太上之经，行天之法，上感穹苍，下通后土，使天降劝北帝评冤，可谓人能常清静，天地悉皆归。
　　夫人神好清而心扰之，人心好静而欲牵之。
　　夫人之生也，本乃神清心静，及其长也，为情欲所牵如此者，欲生也。故欲字从谷、从欠，谷者无漏之称，欠者不足之号。神有所爱为之情，心有所欲为之贪。亢仓子曰：水性本清而不得清，为土浑之；人性本静而不得静，为事汨之。汨者，乱也。太上言此二品，夫人神本好清静而不得清静者，为心不能体清静之道，心有爱恋之情，故扰乱之，心不能得清静矣。夫人神好清而心扰之。心元本好清静，而所以不得清静者，为心中有好欲之贪而牵引之。故曰人心好静而欲牵之。文中子曰：靡者常乐无求，贪者常忧不足。爢者常乐无求则神好清，心好静；贪者常忧则不足，心扰之，欲牵之。白云翁曰：欲者，贪爱之源，奢淫之本。若人能禀此清净之道，神必清，神清则心不能扰之，心静则欲不能牵之。或曰：看此经者还得神磨而心不扰，还得心静而欲不牵，有验乎？答曰：昔唐懿宗皇帝有女号曰同昌公主，娶韦驸马。公主欲其官嫌不自在，帝乃赐一宅，奇过王官，金楼玉阁，赐内库钱五百万贯。公主心中不足，重奏曰：无宝货也。皇帝罄内库之宝以实其宅，至于房拢户牖，无不差珍异宝饰之。又以金银为栏药臼、食樻、水槽、金铛、金盆瓮，以银丝为笊篱箕筐，以水晶、瑠璃、玳瑁为床榻，以金龟银惊。又琢五色为合盘，百宝为图案。公主尚起欲心，又奏无米麦。皇帝开内库，将到金麦银米五十斛赐与公主。又奏曰：堂内无坐室帏幕。於是帝又赐公主连珍帐幔，缀珍珠为边。又赐与公主寒温药一把，冬悬即暖，夏悬即凉。又赐公主九鸾宝钗一只，每戴之头上，有九色霞光。公主每出，乘之七宝车驾，四面缀五色玉，香囊贮辟寒香、辟邪香、辟尘香，皆别国之贡也。其笔上以杂宝龙脑，金屑刻镂，水晶码瑙等盘为龙凤瑞，四面缨络、珍珠装缀於笔上，周围之顶用碧玉莲花，上缀金珍一颗，珠上霞光高三尺，四面用金丝挂玉流苏，其中自然有天乐之音声。每一出游，香风满路，馥郁芬芳，奇香半载不息，珠光灿烂，荧荧照耀。往往看之者唯见其目，不见其端。公主富贵甚
　　极，尚有不足之心，意想皆不及蓬莱之境，因此而病。公主居於大内，自小常念《太上老君说常清静经》甚谨。公主召医官至，乃米宗为治之。至晚，与香腊烛二寸，使米宗归之。其香气酷烈异常，而散於四邻。或有人登门而问之，米宗以实言之，是其烛香也。烛长二寸，被五色文，卷之而热，至於天明，不尽香气，三二百步闻之。其烟上结成华盖楼台之状，仙花朵朵而奇异也。公主疾甚重，令左右取《太上老君清静经》，於碧玉匣中取宝香名为通天之香，焚之，念此真经。未及一七遍，有朱衣使二人曰：府君请。公主曰：我乃帝王之女，安能坐邀我？令左右执之，左右弗应。其使曰：乃阴府之事，何管帝女。二使以手拽之起，公主叫左右，左右无救，被二使持驱拥而行。似出长安北门，行数里，公主害脚痛，不能行。一使曰：我取马一疋。须臾牵马，引白马一疋。阴暗之中行百余里，前到一大城中，亦有人烟。公主曰：我乃饥也。史曰：此中食皆焦竟烂心，不可闻见之。须臾，风吹复初如故。公主掩目不敢睹之。又见数十男女，脱衣露体以火烧铁錍通红络其身，流血满地，皆成血泥。公主问吏曰：此人何罪，受其苦痛？吏曰：此人於阳间乃奢佚之罪也。公主惊曰：我还如何？吏曰：亦复如是。须央之问，有鬼吏，头生两角，手提铁槌曰：公主脱衣。公主曰：我乃帝王之女也。鬼曰：此问不管帝王女，脱衣。公主知不得已，而乃脱其冠服，默念《太上老君说常清静真经》一卷。其鬼吏曰：疾脱衣。公主念经，又脱一件。其鬼吏遂以手揽其衣。公主身如热油沃心而痛，又急念之，至三毒消灭之处，忽然见金光一道，其鬼吏尽皆乘空而礼拜，见一真人乘紫云而下，乃太极真人也。太清官中闻念《混元老君常清静经》。自念经一卷，已达三清之境，太上老君使吾下降幽狱，赦宥罪人。公主至心礼拜真人。公主曰：是弟子念经来，是当今懿宗皇帝女也。真人曰：犯何罪而至此？其鬼吏曰：犯贪欲之罪。须臾，众鬼史曰：乃酆都大帝。皆礼太极真人也。其太极真人身放光明，照耀幽狱。真人谓其帝女曰：不可有欲，罪莫大於欲。欲者，淫乱之本也。罪莫大於贪。贪者，僭妬之源也。谓重也。小则灭身，大则亡家。世问不悟道者，不达清净之理，不知恬淡之机，唯知醴肴以充其口，富贵以荣其身，而顾其甘口之食，是伤命之斧，富贵奢华，惹怨之机。既有其怨，岂不入地狱，而何不虚无清净、慈惠忠信、孝敬和顺、谨俭柔弱、清洁则与道同也。无顾奢华守寂淡。奢华者，地狱之因；谨俭者，天堂之本。真人谓公主曰：吾救汝，阳问能改奢华之欲否？公主再拜曰：能改。真人曰：吾有五戒十善、六斋三会、五腊五忌，汝能行之？公主曰：能行。真人曰：能持则为天官，不能持则为下鬼。真人曰：五戒者，一不杀生，二不嗜欲，三不口是心非，四不盗物，五不淫乱。十善者，一孝养父母，二忠奉君师，三忘心万物，四忍怒防非，五止争解恶，六损己救穷，七生养济人，八道边义井植树，九为人兴利除害，十赞三宝经，为人解说，常生善念。凡人常行此五戒十善，别有天人善神卫护，永免灾殃，长臻福佑，唯在坚诚。而公主曰：何名六斋？每月初一日、初八日、十四日、十五日、二十九日。公主曰：何名十斋？每月初一日、初八日、十四日、十五日、十八日、二十三日、二十四日、二十八日、二十九日、三十日，此十日乃十方救苦天尊救度地狱三涂五苦应诸等众罪魂。公主曰：何名三会？真人曰：正月七日迁举上会，七月七日庆生中会，十月五日建生下会。公主曰：何名五腊？真人曰：正月一日天腊，五月五日地腊，七月七日道德腊，十月五日民岁腊，十二月王侯腊。公主曰：何名五忌？真人曰：一忌甲子太一真君录人罪犯，二忌庚申三尸言人罪犯，三忌本命星官计人功行，四忌八节八神计人善恶，五忌三元天地水三官录人罪福。太极真人曰：遇逢此日，可设醮修斋，持经供养，以析求景佑。公主再拜礼真人曰：一一遵依道旨。真人乃放光明，照其幽狱皆得生天矣。劲使碧衣童子，引公主速归。真人乃升天而去化。北阴酆都大帝、一切鬼神皆大欢喜。其碧衣童子引公主至一金门已，推而入，其公主忽然惊觉。公主身在碧牙床上，盖其锦被。公主开目视之，见驸马、官人在侧，乃围而泣之。公主拥被而坐。宫人曰：公主睡多时，不敢惊动。公主曰：富贵乃若石中燧火，荣华如水上浮湛，时光有若南柯一梦。其病顿愈。公主乃入官内奏帝，所有珍宝尽数还纳於内库，乞身归道。帝曰：何也？公主具说阴府之事，一一奏帝。帝乃欢喜，依公主所奏，以崇仙坊金仙观改为玉真观。公主自入观之后，而不出观门，虽有贵戚、驸马亲等，公主令人监门，并不能得见公主，每日唯念《太上老君说常清静真经》，不曾惰慢。至三年后，复见真人於红光之中，乃谓公主曰：上升至近，证为天仙，火急修为功果。道罢，不见。公主乃建黄录大醮。至上元十五夜，鸾鹤自天而降，月华如昼，香风馥郁。其鹤至於庭前，公主乘鸾背，冉冉登空而去。遗留下《唐多令词》一阕云：性命两如何，奢华勿太过。守贞康谨俭安和，以己方人无横祸。叹绿分，少贵多，也啰。击破是非窝，敲开名利锁。澄心取性且蹉跎，暗想高低哀与乐。猛省悟，若南柯，也啰。人皆具说。人人皆写其词，京师乃为供养。此者同昌公主悟此《清静真经》乃为验乎。故曰，夫人神好清而心扰之，人心好净而欲牵之。
　　论曰：能守清净者，食欲不能移，险阻不能危；不以禄位惑其志，不以贫贱改其心，不以毁誉度其色，不以荣华乱其神。同昌入梦酆都，感太极真人说戒，能受之，猛拾富贵而甘其寂淡，三戒行周备，可为仙人也。
　　常能遣其欲而心自静，澄其心而神自清。
　　欲者，流浪之相；澄者，定水之相。此二句是太上再言去爱拾欲之心。若能去爱，不生情欲，而不起贪心，则神自静而心自清也。若能流浪之爱想而心息，又若更能澄心如水定之相，则皎洁不动；皎洁不动则神自然清静。故云常能遣其欲，而心自静，澄其心而神自清。文中子曰：拾其所争不争，乃遣其欲而心自静。万物所弃则无贪，无贪则心自澄矣。能澄心者，其神自清。如此者，亦修真之士不亦悟清静之道也。白云翁云：君子以清静洗其心，小人以责爱移其心。是以圣人常能遣其欲而心自静，澄其心而神自清。刘子曰：神者，心之主，是故神静而心和，心和而形全；神乱而心荡，心荡则伤其形。先理其神。故以圣人以恬和养其神，和者，去嗜欲也。如此则以和养其神则安於内，清思栖心则不诱於外，神和心清，形无累矣。无累者，则因遣欲者也。故云遣其欲。问曰：自古人能遣其欲？答曰：有之。昔有南史时宋帝朝，有宰相元田夫有贪欲之心。国朝有事，不唯大小，须要财帛而后行其事。偶因街下二人，因醉而争淫滥之事，而杀死一人。田夫语於杀人者：汝能出绢千疋，可令汝活。其人出绢八百疋。田夫曰：未能可免。被杀之家闻之某，愿出绢一千疋，可使此人偿命。杀人者怕死，出绢一千二百疋，被杀之家无绢可酬，乃断判醉而有慢，可次六十而放之。百姓无处告论，民受其屈者多矣。征敛无度，家中修楼阁庭台，用其金碧千有余问，制过王宅；美女盈庭，皆国色者；每一食，可费用钱百贯。朝欢暮乐，又好黄白之术，多取其利。忽有道人立於门前曰：能黄白之术。田夫闻之，急令人召至宅。田夫见之，降阶而揖之，问曰：有何术教予？先生曰：愿求一醉。田夫曰：不见其术，先要我酒饮得，非欲乎。先生曰：想君回生作死，回死作生，率敛无度，屋宇千问，金玉满库，美女千人，淫欲至甚。又求黄白之术。汝孰欲过乎，而谓我欲也。田夫被先生责之，而怒曰：尔乃何处野人？焉放触我。令左右执之。忽然不见。乃遗《点绛唇》 词一阕云：富贵荣华，高官一品功勋大。由自贪爱，待铁打亭堂盖。家计方成，堤备阎王怪。如何奈？怎生得解，难免诸人债。田夫见而闷闷不乐，归小阁中。忽於睡梦，见一块黄金，田夫喜而自取，身堕地下，冥冥而去。忽见甚明，田夫觑时，睹数百人戴其桎梏，或拚或昂，以大石压身者。又见一牌上写贪爱之狱。忽见一白衣人披发而言曰：相公来何晚矣？等侯相公多时。相公曰：尔乃何人也？其人曰：我乃被杀之人也。相公受绢一千二百疋，不令偿命。只要相公还我命。以悮杀数百余人，叫相公将我金来，并珍宝等。田夫惊而走之，众人拽住，为索其债。又数人抬一巨石，长三丈，厚五尺，但压相公。然后左右拽倒相公，欲抬其石压之。或有一人喝住：且休压相公，其人寿数未尽，更有六年之寿。相公觑时，乃是献黄白之术者。遂引田夫於狱中坐一大石。先生曰：吾太白星君也。相公官居一品，不积德行，唯有心责意欲，是祸之本也。相公曰：今日深谢先生相救，粉骨难忘。先生曰：相公自来曾念甚经？答曰：曾念《太上老君清静真经》。先生曰：怪然有道气也。是经云力能过吾也。相公何不闻经内常能遣其欲而心自静，澄其心而神自清？相公曰：居，吾语汝。夫耳目诱於声色，鼻口之於香味，肌体之於安适，皆出於欲也。此欲若不遣之，则精神驰骇而不守，志气糜散则耗五脏陷而不能安。嗜欲连绵於心腑，蔓衍於荒淫之浪，留连於是非之境。如此者，而不以财德倡生，盖以寡矣。是以圣人清目而不视，静耳而不听，闭口而不言，弃心而忘害，贵身而贱物。故尊势而忘动，乐道而忘贪，故厚利而不能容身而处，适情而游。一炁浩浩，盖首於故养形而性自全，心不劳而道自至。先生曰：相公旦夕宜千万省之。田夫辞先生。而有唤元相公，相公觑时，乃被杀人赶来，相公乃蹶倒及地。忽然惊觉，冷汗流体，心怖而不已。是时田夫猛省曰：财者祸之源，贪者罪之本也。遂已解印休官，出宝库之财赈济贫穷，深闺之妓使嫁良人，施其宅舍尽作官观，身脱罗衣而穿布素，口养粝食，顿吃淡饭，每日唯念《太上老君清静真经》。遵而行之十年之期，忽见本来梦见者先生。田夫见而礼之。先生曰：进道数年，甚有劳乎？今已释冤债，但无可以升於仙路。真遣欲忘贪之人，乃澄心养神之侣。今已朱陵挂号，碧落标名。还与神丹一粒，可吞之。先生曰：已不食矣。故《仙经内传》 云：饮食不止身不轻，声色不止神不清，思虑不止心不宁，心不宁而神不灵，神不灵，功不成。其要道也，不在瞻星礼斗，苦己劳形，唯在方寸，湛然无所。神仙之道，永保长生。故道者，即修心者也。老君曰：道以心得，心以道明。心明则道降，道降者神明则在身也。如油火在扈，明从火起，火因油在；灶因油润，油藉扈停。四者若废，明何在焉？亦如明绿神照，神托心安，如形有心，道全一物，不足何依焉？所以为之神明。神明者，目见、耳闻，意知心觉，分明物理，玄微悉析。此为神明，切宜记之。朱陵官相候。忽然不见。田夫乃依龙虎相交，阴阳间隔，五行离合，水火既济而修之，乃筑环墙而修之，炼更三年，通前一纪之数。至重阳日，田夫乘空而去之。后人推墙开门，看之而不见田夫，唯见《清经》一部，案上花笺一幅词，《寄唐多令》云：性命两如何？根元牢闭锁。守阳魂、阴魄尽消磨，运火周天烹大药。向海底、看红波。也啰。   贵贱片时过，荣华一掷梭。待三千、功满行成，合骖鸾凤游碧落。朝玉帝、应仙科。也啰。
　　论曰：杳杳冥冥，其中有精；恍恍惚惚，其中有物。自先生有元田夫，遣其欲而心自静，澄其心而神自清，心静神清而自至，此之谓道。至若无修之实有，今已身超碧落而拜玉帝，可谓得道矣。
　　自然六欲不生，三毒消灭。
　　六欲者，六贼也。何名六贼？六贼者、眼、耳、鼻、舌、身、意。三毒者，三尸。何名三尸？三尸者，上尸彭琚，管人之上丹田，使人好华饰之毒；中尸彭质，主人之中丹田，使人好贪欲、嗜滋味之毒；下尸彭矫，主人之下丹田，好淫欲疾妬之毒。上句言人禀道，常能遣流浪之相，而心自静，澄其心，如水定之相，神自清也。太上言，若人能心静神清，自然六欲不生，三尸不为，三毒乃消灭。故云六欲不生，三毒消灭。文中子曰：君子之学则进於道，进於道者，自然六欲不生，三毒消灭。小人之学则进於利，进於利者，则六欲乃生，三毒不灭。《易》曰：君子以恐惧修省。故六欲不生，三毒不起，则自消也。何人能六欲不生，更得三毒消灭？答曰：有之。昔唐贞观年问，有一人名沈会，因有欲心，取受民财，事发配於竹兰。日夕常念《太上老君清静经》，罢面望泰山而礼拜，言曰：惟愿得还乡里。有束岳泰山府君之子，乃炳灵公也，因游西岳赴会，回见沈会念《清静经》，灵公乃於虚空之中言曰：其人不可得也。回东岳语於府君，府君曰：善哉，令使取沈会於偏阁之中，坐时，天色正午。见朱衣吏曰：府君召汝足下。沈会曰：那府君？吏曰：乃东岳府君。沈会大惊，急取章服，与史同行，至於城外。其吏曰：即今脚下，至泰山三千余里。沈会曰：何能得到？其史曰：此问借一疋马。沈会只於树下等候，其吏入於庙中，须臾牵一疋青马至，但小如驴。吏曰：乘马可紧合目。沈会上马，合目，急如猛风。史曰：开目。乃见一城，遂入其城。近城只多荆棘。又至一府衙，左右皆铁衣卫护。其吏乃牵住下马，引沈会入于府衙。兵史乃问曰：何人也？奉府君勑，故取之入於第三重门。史曰：官人但於此候，容某先入报之。吏既入去，不多时，有一通引官出曰：府君召沈会官人来。沈会急随而入之，乃至於一宝殿，四面皆珠帘绛幕，膀其殿日朝曦之殿。其吏止沈会於殿下，左右皆金甲鬼兵侍卫。有二碧衣童子乃轴其帘，见一人正坐，戴远游冠，衣青色盘龙衮服，手执寒玉珪。傍立一人，是金蛾帽子，茜红，系蓝靛玉带，年可三十许。令碧衣童子请沈会上殿。沈会上其殿，战战兢兢，步不能移。碧衣童子策上殿，沈会拜之。府君约拜，令左右取榻赐坐。府君曰：凡人为恶，不为人诛，必为鬼戮之。汝昨有至欲之罪，而得此报，故有责配之报。汝能念《太上老君清静经》，一年之间，诵之万卷之余，其德甚重，至能拜礼於吾，奉天帝之劝，不令汝入於轮回之路。汝念此经而能诵之，若通其义，依而行之，乃与人讲论。若化一人归道，其功以加焉，不为上仙而为神仙，不为神仙而为地仙，不为地仙而为鬼仙，安能入生死之路？语毕，有一鬼官着绯衣，乃铺文字於案上，而指之曰：有慕仁轨执质笏殿下，乃沈会之姑夫也。沈会回面而不敢顾。王曰：汝既为官，任束海郡牧，而不能清白治化於民，却生贪欲之心，杀平人阿赵。其慕仁轨曰：不敢。王唤取被杀阿赵来。遂於东廊下唤过阿赵，身着白衣，披发，年约三十。阿赵曰：有阿婆年七十有余，因老病而死，有小姑欲夺其家财而妬谋新妇。婆有郡主慕仁轨於小姑处，得金百两，以凭小姑所告而受其情，便将新妇断处死。有此冤屈，望府君裁断。其仁轨讳之曰：是此妇人实杀阿婆。王令左右将过业镜照之，仁轨实受其金，枉断阿赵。仁轨难讳。王曰：过莫大於欲，祸莫大於贪，罪莫大於杀人。汝三愆俱占，安可赦乎？令左右将来。见二鬼扶一铁床放在殿前，令仁轨脱衣。未脱之间，其鬼以挑其腮，其腮火着，已烧半面，其身自脱，乃扶於铁床之上，以铁钉钉其身，有火焰於床下自着，苦毒之声不可见闻。卧移时方罢，已见其体烧作焦灰。须臾，又有一鬼吏手执一扇，乃曰：慕仁轨。乃扇一扇，其体复故。以铁枷枷之。沈会乃越席而起曰：此人乃某之姑夫也。还能救之。王曰：冤枉争夺，损人性命，何由赦之？炳灵公曰：除此妇人肯罢则休，除阳问作大功德，析万圣，祷千真，除太上老君有此飞诏，先令含冤者上登云路，即证天界，方可免。沈会曰：臣使慕仁轨改过前非，除其六欲，不生三毒，启建太上罗天大醮、天尊赦罪之科。赵氏生天，而免仁轨苦乎？王曰：如此者可。仁轨数未尽，更有五年寿。唯摄二魂归阴府受罪，一魂在阳间守其形。形体亦有恶疮，疼痛不已。受五年数足而死矣。今归地府受罪毕，然后为猪、为羊，或为人道，遭其刑法而处死。沈会闻之，速念《清静》之经，府君恐震地狱，乃曰：汝且可归，无生贪欲之心，莫起三毒之意。谢礼念非有天恩赦之。汝归乡，即於仁轨处劝少生贪欲之心，乃可也。一吏曰：送归沈会。沈会下殿，拜别府君而退。吏曰：紧随我后而回。乃过一河。过其河，大作一声。沈会大惊而觉之，泠汗流体，见家中人围之，而皆哭泣。沈会举身而起，家中人语曰：你今死三日，唯心头微热，游气不断。沈会乃抬身瞻仰曰：有如此阴灵乎。谓众曰：勿得起贪欲之心。依前谨念真经，后三日果有皇恩，大赦天下死刑、徒配边流，得免其罪，普得还乡。是时沈会乃去东海郡，有姑夫慕仁轨果然卧疾，乃三月，遍身疮疖，浓血满床，疼痛不忍。时仁轨见沈会，大喜曰：我一月前梦见汝救我。乃说地府之事，一一合同，遂乃省其过，乃作黄箓大醮，命羽流三七员，而造《太上清静经》一万卷，散施十方道友。又结清静之会。功德既毕，其日午时斋罢，於空中有妇人来谢曰：感君大醮功德之力，妾已生天，上升云路。乃留诗一首云：几年冤业不曾伸，今日蒙君设醮筵。六欲三毒俱尽灭，却承功德上青天。沈会望天而礼谢。未半月，慕仁轨疮疾尽安，形体如故。沈会以《满庭芳》词劝之云：六欲难消，三毒不灭，食求狡行忙忙。一朝数尽，谁肯替无常？富贵堆金积玉，临行后、一物难将。伤心处，从前恶业，自家当思量。何计，免酆都罪责，无由商量。恰如冬瓜，秋后着霜。奉劝吾人猛省悟，清静快乐之乡。功成就、朱陵宫裹，澄浄炼真阳。仁轨闻之，阴灵如此之验，岂忍不避乎。乃留诗一首云：思量伶俐不如殷，六欲三毒莫强添。探得百花成蜜后，不知辛苦为谁甜？沈会云：流年如电掣，争忍不修行？遂乃屈指而大哭泣。二人便乃弃家计，休官解印，同往天台山，折诸茅草，盖庵而坐，日诵《太上老君清静经》三百遍，修行年至九十余，皆得道矣。
　　论曰：情欲之至，如水火也。烟生於火，水出於冰，烟微而火盛，冰浮而水通。真人云：人以欲爱养身，养者如愚人养鱼鸟也，见天之寒，鱼则以汤之中，鸟於火林之上，水火所以养鱼鸟也，养之失理。必至於声色所以悦人，悦之过理，还以害生。沈会、仁轨二人以爱欲在身，一为配者，一为死徒，乃猛悟，休官入山修行，行清静之教。拾恶从善以得道，岂无验乎？
　　所以不能者，为心未澄、欲未遣也。
　　太上再复上句之义也。言人欲所以不能遣者，为心未澄，欲不能遣也。文中子曰：言不忠节谨密，是未能澄心遣欲之人也。故云所以不能者，为心未澄、欲未遣也。白云翁曰：人不能澄心遣欲者，是漂浪爱河、流吹欲海之人也。或曰：何人不能澄心遣欲而生妄想乎？昔有唐时刘怀珍，字道玉。太平二年，以功勋除授河间乐陵太守。至郡贪图贿路，征索不已，有钱三二百万，不生慈愍，常取索民钱物，不曾正决一件事。士民嗟怨：家贫家贫，取髓抽筋，宁逢南山白额虎，切莫撞着刘怀珍。其受如此苦。乃移镇中山府，其民甚忧。有其妻乃谓怀珍曰：今日钱物，富贵稍足。官居一品，而作方面之侯。年可数旬，不修来世之福德。怀珍曰：此时如何？妻曰：我闻着红骑马累世修来，若今世不修，殃堕往世；若今世能修，后世必主富贵。怀珍曰：然。妻曰：我妆阁之中宝货约卖百万贯余钱，不如休动民财，而修其寺观，招二三十僧道时复斋供，一乃自家作福，二乃获后世富贵之缘，三乃国家知道，是为善之事，四乃不伤其民而得美善之名。此乃全身足世之果也。怀珍大喜，於是尽将夫人柜中钱约百万，而选日施工，聚料买地三十余亩，前后下手，修之二年而成就。又建一座宝殿，三门经阁，法堂圣像，一切俱全。怀珍与夫人逐日烧香求福，二年之间，诸事乃毕。又买常住地五顷为常住，所用约费钱百万余贯。然而如此不动民钱一毫，而暗刷民肌肤膏脂，只是不能澄心遣欲。有日怀珍与妻曰：我今修起一座福地宝殿等，不动民财，而不知后世果因。夫人曰：此阴中之事怎得知？怀珍每日心常不满曰：作如此功德，又如此虔心礼求灵报，何神明全无灵验。一日午睡，梦见有一道人直入其屋，亦无礼貌，谓怀珍曰：相公责而且欲，所修殿堂等，虽曰自己钱物，然平日刻取民之脂膏，岂有福乎？今世为官一品，又望后世福田，其贪欲之心不止，福乃为中山府南门张小婆妇得之。怀珍问曰：彼人何以得之？道人曰：此人贱时籴物，於贵时只依原价粜与人，不增价；别又常念《太上老君清静经》，扶危救困，惜物护生，其功胜彼修寺观之功。道人言毕，遂不见。怀珍不乐，遂使急脚子吹此张小公婆妇二人，问其因，与道人所说同。怀珍有悟，遂解印休官，於密室修清静之道，澄心遣欲，与夫人对其寂淡而双修，及延道侣而讲谈《庄》《老》。寿一百二十九岁而终。
　　论曰：道之大也，唯心感之。若不澄心遣欲，何以得之？刘怀珍取民财而修寺观，望消业而求福缘，不亦难乎？若放心於无有之乡，养神於逍遥之境，乃其悟也。澄心遣欲，散金玉以济贫，以获延年而正寝，岂不贤哉？宜为真人矣。
　　能遣之者，
　　言能遣六欲、三毒者，可以观三元之妙道也。其三元，在下文说之。
　　内观其心，心无其心；外观其形，形无其形；远观其物，物无其物。
　　物无其物者，心澄而欲自灭。欲既俱丧而自亡，如此者，可以观大道三元之相也。何名三元？答曰：一元者，内观心识如虚无之境界，见一切无心。既无其心，六欲之贼何由生，三毒之尸自然灭也。故言内观其心，心无其心，心无其心者，外观其形，形无其形者，相不滞於形相者，渐入无为之境，不能诱动其心形，六欲何能而生，三毒自然消灭。故云远观其物，物无其物。白云翁曰：内观欲心而无欲心，外观色心而无色心，远观外物而无外物。如此三无尽，可谓得其道矣。文中子曰：不执利，不执有利欲之心，故曰内观其心，心无其心。不违害，不违害伤色身之状，故曰外观其形，形无其形。不强交，不与外物而强交易，是故无外物也，故曰远观其物，物无其物。或曰：内观其心，心无其心，何人也？昔战国时有文挚善医，有龙叔谓文挚曰：我闻子之妙矣。吾有疾，子能医乎？文挚曰：唯命是听。然先言子病，吾当察之。龙叔曰：五之病有数般，乡中誉我，我不以为荣；国中毁我，不以为辱；此一病也。吾得之不喜，失之不忧，二病也。吾不亲富贵，不傲贫穷，病也。吾视人，如人视我，四病也。吾处吾之家，如道旅之合，五病也。吾观吾乡，如蛮戎之国，六病也。七魔：一赏罚不能动，二刑罚不能灭，三盛衰利害不能已，四哀乐不能易，五不可视国名，六不亲交友，七不能御妻子制仆。此七魔也。奚病哉？奚方能已之乎？文挚乃命龙叔皆面立，文挚自后向明而望之，既而曰：嘻，吾见子之心矣。方寸之地，虚虚也哉。圣人之心有七孔也。子之心有六孔，流通一孔，不达也。今圣智为疾，此之谓无其心也。故云内观其心，心无其心。或曰：何人外观其形，形无其形？昔吴季札入燕为使，至路，忽於道上见金一鋋。季札见而不思其意，前所步见一负薪者，告之：汝贫，此处有金一鋋。季札引而指之曰：汝贫，将此金玉去。负薪者乃颦眉而责季札曰：观君气槩甚豪，而意甚下，顾我身何为向金之人？负薪者遂不顾而去。金乃物之最贵也，而不顾之，乃是远观其物，物无其物。
　　论曰：龙叔得内观其心，心无其心；负薪者远观其物，物无其物。悟此三无，能通圣道矣。
　　三者既悟，惟见於空。
　　上句言六欲既不生，则三毒自然消灭。因此不生六欲，消灭三毒，则能内观无欲心，外观无色身，远观无物。此三者皆名为色空，应有形者，俱为幻化之境。《定观经》云：定心之上，豁然无覆；定心之下，寂然无物。其能识者，可以内观无心，外观无形，远观无物。此三者观之，无心、无形、无物，并同虚空。然后既悟，唯见真空寂境。故曰三者既悟，唯见於空。《易》曰：显道神之德行。言悟三空之理，明显无为之道，而自神灵其德行之事，如太虚以万物，惟见於空之境。文中子曰：圣人之德，为道之本。为道者无心、无形、无物，此三者既悟，唯见显道之德行、神之德行者，太虚之至空也。故云三者既悟，唯见於空。或曰：何人能悟此三无而见於空、达道也？昔唐时柳子初於大历年中会试於南宫，失利，不检其身，恣游放荡，花街月夜，取一时之乐。非久行囊空虚，於人多厌之，糊口之用，及形容枯槁，日不聊生。或一日，出东门，徐步而进，欲觅自尽之计。柰死期难拾，遂坐於古柳之下，因默念《太上老君说常清静经》三遍，神气欲绝。忽有一道者，青巾白抱，皂条草履，携一竹篮，亦来坐於树下，气貌堂堂，乃谓子初曰：君有道气，一何困也？子初开目，见而甚喜之，乃谢曰：仆一书生，当於壮岁，两上春闱，而遭命蹇，因此失利，放荡狂游，囊空资尽，日不聊生。家乡东海难归，西秦无住，体无完服，腹无所食。今日之困，陈厄之不若也。言语蹇涩，气渐声微，忽然而倒。其先生见之曰：何以如此？遂於篮中取枣二枚，与子初强起，接而顿食之，唯食一枚，但觉作食之味，乃拜先生。先生曰：观君之气，似有奇骨。子初言：仆乃心中不足。先生曰：汝乃得其甚足。子初曰：大丈夫心中足位高贵可也。先生曰：尔但暝目。子初既合其目，便觉飘然而昏似睡，忽见一紫绶金章人乘其象笏，奉夫余国王诏，征足下子初。子初曰：仆乃东海下士，沂水儒生，两失龙榜，今为孤迹之人，安辱国主相征乎？道罢，子初喜而随使者出东门，既出东门，有十余人锦衣绣帽，玉带红靴，见子初尽皆拜，遂牵桃花之骑，玉鞍金，宝辔龙驹，翠盖围凤，红旗映日，乃簇拥子初上马。子初喜不自胜，乃攀鞍上马，头达叫唱甚严，从骑至多，驷牡追风，八百余里，乃至一城。见人烟窈窕，地里风光，数百朱紫之官列拜马前，道引见一所，珠楼宝阁，玉殿森森，烟霞重雾。忽有一骑从众中出，曰：且交驸马解鞍於东华馆。轩窗户牖，皆水晶、玻璃为之也。是时红妆绣阁，宝结花冠，数十妓人动其弦管。是夜，子初宿於束华馆下，高阁锺敲，晓月清风，一妓传宣，请驸马引见公主。子初大喜。忽一美人捧一宝箱，内有宝玉衣一袭，更夜牵一骏骑，遂请上马。笙歌一队，皆吴姬越绝，遂引乃入其内，见紫殿金阶，玉庭森森，兵卫肃肃，朱紫班班，圭饰相亚，大立群班，拜舞待之。须臾，凤帘齐卷，呜鼓一声，山呼震动。夫余国王升其宝殿，见华冠龙衮，雉扇轻开，娇娥窈窕，传宣曰：令驸马见帝。引子初拜舞毕，王曰：寡人爱女，小字淫芳，愿丝萝於卿，纳聘在于今日。承其诏命，奏钧天之鼓乐，列其御宴，卿富贵不可言也。是夕灯烛龙膏，香虬凤髓，霞衣彩被，不知其数。忽凤阁拥一女子，年可一十六岁，其呈貌其姿，西子、嫦娥之不若也。嫦娥古今无如此貌。子初见之，魂飞天外，魄散九霄。是夕凤帐盘龙，以衰展双鸾，太真为伴。至天明帝乃劲降，特进领三省驸马都尉，赠武安侯，镇武郡公主。至武安郡，道士、僧俗、属郡官僚并皆接之。治此郡一十年，遂生二子。政声大振。奉劲征南夫余国大元帅，镇兵数万，一击而胜，功勋成就。帝乃赐金山一座。五年二子封侯，其富贵不可言也。金玉如瓦砾所为，功盖天下。有日乐极悲来，后三年其妻公主身殂区。后二年，二子亦殂。子初不胜其悲。又有告变曰：南国王柳子初欲叛其地。夫余国王遣使，命诏之。子初不敢抗命，遂至此国。其曰：汝一微生，不能自料。寡人召为驸马，一十五年，封王立土。朕於汝不轻，汝何叛也？子初曰：臣本一布衣，今日驸马。谢王封第列土，非敢叛逆。王曰：告叛之由不虚，何更言之？令左右烹之。力士解衣取刀，欲割其肉於镬内，子初甚惊惶，乞复作一布衣，今不可得也。力士欲下刀，油镬其滚，哀声一叫，忽然而觉。先生曰：足下何乃昏然？子初既觉，汗流适体，战战而不已，乃具迷之事。先生曰：汝念《清静经》，经中有内观其心，心无其心；外观其形，形无其形；远观其物，物无其物。三者既悟，唯见於空。子初始乃孤贫，而有欲心。今子初作驸马，此三者皆无实迹，如一虚梦间，是唯见於空也。子初又要身高贵，使子初封为南余国王也。又不能远观其物，赐子初金山一座也。子初释而悟曰：人生一世，虚幻自然，何可叹美之？遂礼先生，先生曰：后三年於蓬莱相见。汝坚持此真经，道心勿退，是其愿矣。道罢，乃乘云而去。子初因食枣而已，不食。后寻胜地，乃茅庵，默然而坐，屏绝人事，坚持此经，三年不退。忽一日，有白鹤自空而下，子初乘鹤背，乃腾空而去。乃留一小颂三首，一云：色是花艳而不久，莫厌虚花艳色红。花光虚艳似浮云，争如悟取玄元理，心上无心道自通。二云：形似虚幻而不永，形是虚形莫强尊。耽家积业落於空，争如悟取玄元理，形上无形道自通。三云：物是浮寄而不久，白玉黄金即是空。来时空手去时空，争如悟取玄元理，物上无时道自通。
　　论曰：万物自无而有，有极则归於无。故人以幻化色境为实，岂不愚哉？柳子初因不第而有欲心，感得上仙来化，为夫余国君之婿，以为色乐其心，故不知心无其心也。又外以封侯之贵乐其身，故不知形无其形也。又以金山之贵物乐其意，故不知物无其物也。此三者皆不实之相，乃色是虚花，形是虚幻，财是虚景，乃其祸也，而有悔悟。既乃悔之，身游三岛而上玉京，岂不良哉？《易》曰：无思也，无为定也，寂然不动，感而遂通。天下之政，非天下之至神，其孰能与於此哉。文中子曰：山宜附地，人宜附静，湛然寂者，道在其中矣。或曰：何人常寂而通其道？答曰：有之。昔者天宝年中，有进士李通，年五十余，累举不及第。日诵《太上老君清静真经》，大得其理，寝膳不离其手，口不辍经。忽日，妻乃亡之。通嗟叹而已。惟一子。后一年，子亦殂。通曰：吾脱其枷也。常日诗酒自娱，相知或有劝之曰：我闻妻者，齐也，同棺共葬，乃人之常情。子之不为，恸嗟而已。君之无情。其子死，一恸而已，忘遗体之慈，是失父子之道。君何为知书也？通曰：我闻庄子亡妻而鼓盆，东门丧子不哭，此真达理也。吾何忧哉，吾何忧哉？太上云：内观其心，心无其心；外观其形，形无其形；远观其物，物无其物。三者既悟，唯见於空也。
　　观空亦空，空无所空；所空既无，无无亦无；无无既无，湛然常寂。
　　常寂者，道也。道既常寂，吾何有焉？遂散家财与不足者，弃田土於量邻里也。李通乃携《清静经》而入华山，拔茅累石作庵，诵《清静经》默食药苗而修坚志，三年如一日，道心不退，感太上使神人教之。其人化道者，入其庵中。道者遂问之曰：子於此学道深山安有乎？凡问七次，而不对之。道不在忘言而不达，不在论言而得马驹牛犊，又何言哉，又何常得其道也？夫欲修道者，先能拾外事，外事都绝，无以与心逆，然后安坐内观，心觉一念，起速须除灭而安静。又若有浮游乱想，亦当尽灭。亦不知观空亦空，空无所空，所空既无，无无亦无，无无既无，然后呼为湛然常寂。李通闻之，愿然而拜曰：先生所命，愿一教之。乃跪于前，而授其教。先生曰：学道者唯灭动心，不灭照心；但凝空心，不凝住心者，空心也。不可定中之急求慧，急则伤性，性伤则无慧。若定不求慧，而慧自至此，名真慧也。慧而不用诈，慧而贵，实智若愚。此乃益资定慧，此羡无极。若中念想，多感众邪，妖精百媚，随心应见。又谓李通：汝若能定得心，湛然常寂，其道有成。李通曰：弟子能之。先生曰：来日我教汝，吾且去矣。先生遂出庵而不见，候来日辰巳时来，先生却来此庵前。通乃出庵，喜而迎之，而入其庵。李通乃礼：念弟子身为腐儒，不通大道，而守顿空，何异胶柱鼓瑟？先生曰：吾欲烧一炉丹，汝以镇炉，唯以无语为湛然常寂。汝能之否？通曰：弟子能之。先生乃於庵中立一炉，于袋中取出一锅子，放数粒丹药其中，望太阳取气一口，吹在炉上，其火乃然。仍戒李通曰：汝正南於炉而坐，此是观空亦空，空无所空，所空既无，无无亦无，无无既无，如此者乃事湛然常寂之法也。若有千魔万魅，感即是无，得而言，若炉中之丹则不成，汝道不就也。千万记之。三日后，吾却来觑丹，丹必熟矣。与汝共服，可以羽化为天仙也？千万记取。李通乃握固，而面於炉端坐。其先生乃出庵而去。不多时，忽然四方云起，雷电交空，疾风拔树，霹雳摧山，骤雨猛水乃浸其庵。李通不动身而端坐，其水浸坐，乃至．于顶，而心不动。雨水只有一寸，不入於炉，不至于口，须臾，水出既落，又有野火烧山，亘天火发，而至於庵，庵舍欲烧而着其李通，亦寂然不动，其心全无怨意。须臾火自灭。又有饿鬼而至，其鬼或蓝面而赤发，或黄体而面青，或眼红而光出，牙若刚刀。吾等山鬼也，今日大饥，食而且度。汝若一言，吾不食汝；若无言，乃啖之。李通终无一言，其鬼自灭。又有数十饿虎而来欲食李通，李通乃不视，亦无怖心，其虎哮吼数遭，嗅而不食即退。又有毒蛇，遂绕其身而行，李通亦不动心，其蛇自去。又有一妇人，年貌二八，娇姿无比，以其妖言艳语而惑李通。李通心并不动，妇人亦去。又有强徒三十余人，皆铁衣，手执戈弧矢。贼首曰：好食此人心肝。遂刀劈之，欲下手，有一人曰：只语一声，且免之。李通亦不言，其贼自去。然后有一王，峨冠大袖，朱履长裙，手执寒玉珪，引数人狞神恶鬼，是牛头狱卒，手执铁叉，大喝李通曰：阎罗大王至，何故不起？其鬼遂以铁叉叉之，其王曰：且住。若其人一言则免之，若无言，以铁叉叉之。李通终无恐惧，亦不动心。王曰：执取伊妻来。不多时，李通妻至，王曰：使尔夫一言，不令汝受苦。其妻曰：君与我为春属，恩重如丘山。今日我经地狱受苦。若你一言救我之苦，若不言，苦罪难受。李通终无一言。其王遂怒：此乃顽鄙之人，今锯解其妻，使令看之。须臾，狱卒提到其妻，用板夹之便锯解，血流满地，悲声不忍见闻。其夫亦不言。王曰：又呼其子。子果至，王曰：交汝身为万段。子曰：父乃铁心肝。我母因父不言，直至锯解之苦。父今又若不言，我受到身之苦。《孝经》云：念父子之道，乃天性也。父慈悲，乃一言，可免其苦也。李通终无一言。王见此，大怒言：这汉顽执，摄其生魂离壳。李通但觉昏然，其魂於齐州王大郎家作女之身，生而且艳，绝其容貌世中无比，喑哑不言，年至一十八岁，人呼为哑女。父母出嫁与东村马员外第三子，甚爱其貌美，乃不嫌哑而取之。凡三载，生一子。其夫因醉而归，与其妻曰：尔生得一子，甚美，幼哑而无言，此乃大病也。虽此子，何为美也？遂把子脚倒提摔之，血溅其母满面，哑女惊然，忽叫一声：冤苦，可惜我娇子。开目遂见其炉红光乱撒，火星迸散，似如雷声。其先生方至，曰：丹药欲熟，为汝一声而惊怀了，其丹砂是不能成。观空亦空，空无所空，所空既无，无无亦无，无无既无，此人而不能守湛然常寂之道也。先生以手搥胸，大哭曰：可惜一炉丹药。更后六年，吾复再来。遂赠与李通诗一首：略修玄理问吾徒，丹熟真铅悟色无。鹤性自闲冲碧落，道心因静见工夫。龙吟瑞彩笼金顶，虎啸祥风射玉炉。更后六年功行足，湛然常静入仙都。先生曰：六年之内，只守此经而修，因上玉京。勉之勉之！道罢，先生化白光而不见。因此李通觅一绳悬大石，可重千斤，坠於石室之中，於石下而坐，寂然不动。六年功成，其先生引鸾而复现，叫之，通乃见先生，大喜，礼拜毕，二人共话，乘其鸾冉冉腾空而去。至半空之中，乃遗下诗一首云：观空空亦是真空，空既无时无亦通。无惠既无湛常寂，好乘惊背到天宫。又有小词一首，《寄减字木兰花》：攻书学业，五十余年头似雪。金榜无名，始信儒冠多悮身。妻亡子夭，恩爱无时来入道。深谢师言，湛然常寂升九天。论曰：大道者，至灵蕴妙，待感而灵，犹金石之响，待击而鸣。李通乃悟观空亦空，空无所空，所空既无，无无亦无，无无既无，湛然常寂之道，千魔万惑而不动，又设千斤之石，而修六年，果登天官，岂不宜乎？
　　寂无所寂，欲岂能生？欲既不生，即是真道。真常之道，悟者自得。得悟道者，常清静矣。
　　欲者，六欲也，乃六贼也。眼是一贼，爱窥观彩色妖艳，人不知妖艳是杀人性命之刀斧。耳是二贼，爱听艳乐淫声，而不知艳乐淫声是害人之鼓乐。口是三贼，爱嗜美酒肥肉，而不知美酒肥肉是腑肠之毒药。鼻是四贼，爱悦芳香邪气，而不知芳香邪气是害人之气命。身是五贼，爱香车宝马，而不知香车宝马是招蹶之机。意是六贼，爱禄高位大，而不知禄高位大是害人之形命。故曰射神之天。此上句言能於常寂之中无所寂相者，是能了真空湛然之相空无，湛寂自灭，然后真空照了，见其真道矣。见其真道者，了达空无湛寂四事，但泯真照空也。如此者，六欲之毒害，又岂能於吾生也？故曰寂无所寂，欲岂能生。文中子曰：寂无所寂者，与太空同体，与太极同德，与神道并行，不化而化。如此者，安能有欲乎？故曰寂无所寂，欲岂能生。或曰：何人能知寂无所寂，而不能生其欲也？昔宋时熙宁元年，仪州医官聂处仁，其性沉静，美而风彩。年三十余岁。自小能持《太上老君清静经》，大通其理。凡有患者，不问贵贱贫富，而一般下药，无所问药资。人皆以为救命真人。或有一黄官之家请看候其患，既至患人宅，其患之家妻年少，艳美容质，遂见处仁侯脉，而便通其意。处仁避面而候脉，下疯药一服，毕，急辞而退。处仁乃真空照之，出而便行。其黄官之妻他日佯病，使人召之。其处仁托其他干，不为下药。其娘子再三使人，召三五次。其处仁不获，更又叫曰：娘子急之。处仁推辞不及，至乃避面诊之。处仁曰：娘子安常无病。娘子曰：我官人差出远游，今夜汝来，我当相待，每夜梦宿於君。处仁闻之大惊，深会其意，遂走出门。后及呼之，更不复回。至夜深，忽有人扣门而曰：有某急患，请郎中候脉。处仁不知端的，乃开门而出，娘子遂拽住处仁。娘子曰：君心从我，我与君富贵。若不从我，我是黄官之妻，为期於此。汝若不从，与君其死。处仁不得已，遂允之。乃引娘子至於短墙，而摄其手，越墙而走之，不入其家，遂遁入南山之中，依此诵《太上清静之经》，修行悟此寂无所寂之道，而欲心岂能生之。是时，本州城隍土地正神以此聂处化不起欲心，乃呈司命君遂赐一百二十岁，升为天官。其妇人夺其寿，至五十终，将生魂摄於地狱，其形於阳间卧疾，腹常如刀搅，其心生魂被狱卒缚於铁柱之上，以刀剖腹，洗除淫欲之心。受此苦楚，痛不可忍。其狱卒谓之此人曰：汝受苦七年矣，更有三年，三魂俱入地狱，纵得托生，入於别腹中，为之奈何？妇人曰：如何救解？鬼吏曰：汝於阳间设黄箓大醮，乃改恶从善，每日持念《太上老君清静真经》，可免此苦。娘子曰：的可免之？鬼吏曰：的免也。一发善言，千里福应。兼忏悔淫欲之罪，岂虚言哉？於是死魂至即目得假合其生魂。汝切记之，不虚言也。其人自省，谢罪改过，更不再犯。其夫官人悯之，遂命羽客一七设其黄箓大醮，又礼念《九幽拔罪忏文》千卷，兼印造《清静经》万卷，散施四方善友，令人持诵。於是九天上圣特赦其罪，娘子所患渐愈。其人思往日之淫欲，是有此报，在於地狱，不唯切之一身，外更有犯此者，不可称数。娘子乃谓官人曰：唐则天在日，与僧人行淫，亦受毒蛇地狱。官人曰：如何受罪？娘子曰：一旦便脱衣服、冠冕，而入於毒蝎之中。其蝎钻身蛰之，受苦不已，罪毕，即着衣服冠冕去。官人曰：此罪何时受苦足？妻曰：限满之日，须有百年，任为娼女也。妻乃劝夫曰：善事可作，恶事切莫重犯。果有报乎。夫闻之此语，亦改其心。二人乃双修，各依太上清静之教，每日持此真经百遍。乃解印休官，筑环墙於内，卓庵而坐，修道九年，同坐亡於壁间。乃留诗二首云：酆都地狱不堪观，视者令人心胆寒。万死千生重受苦，阳间岐路再游难。自退欲情欲不生，好修清静湛然明。寂无所寂天真境，只在人心改善行。
　　论曰：道以清虚寂静为体，人以淫色为实，岂不知有经云，色即是空，空即是色。道广则天堂之路，欲大则地狱之因。聂处仁禀寂无所寂而无欲心，乃增延寿算，名书天曹。其妻滞於淫罪，以夺其寿，魂追北府，剖除淫心之垢。楚痛之疾，醮筵救愈。及其改过从善，休官同修清静之教，日诵真经，绝其尘俗，方乃同
　　坐亡，魂飞北落。上圣真经岂无验乎？后之好道君子，切馑记之。
　　太上老君说常清静经注
　　#1『动者静之基』侯善渊、刘通微二注本及《清静心经》并作『静者动之基』
　　
