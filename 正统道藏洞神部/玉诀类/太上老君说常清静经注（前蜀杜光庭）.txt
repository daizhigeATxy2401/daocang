太上老君说常清静经注(五)
　　经名：太上老君说常清静经注。唐末五代道士杜光庭注。一卷。底本出处：《正统道藏》洞神部玉诀类。
　　太上老君说常清静经注(五)
　　左右街弘教大师传真天赐紫广成先生杜光庭注
　　太上老君
　　太者，大也。上者，尊也。高真莫先，众圣共尊。故曰太上老君。老者，寿也，明老君修天修地，自然长寿，故曰老也。君者，尊号也，道清德极，故曰君也。以明老君为众圣之祖，真神之宗，一切万物莫不皆因老君所制，故为宗祖也。
　　说常清静经
　　此明清静之理。且常者，法也。常能法则此经清静也。清者，元也。静者，气也。经则法也，一则为圣人之径路，二则为神仙之梯凳。凡学道之人皆因经戒而成真圣。圣人未＊有不假经戒而立，不因元气而成道者也。此一章之句分为三段，先明无形之道，次说运行之理，下明无名之法。第一明大道无形，第二明大道无情，第三明大道无名。第一明大道无形，能匠成天地，分判清浊。
　　老君曰：大道无形，生育天地。
　　道者，开口动舌、发言之词也。又云：道者，虚无之炁也，混沌之宗，乾坤之祖，能有能无，包罗天地。道本无形，莫之能名。无形之形，是谓真形；无象之象，是谓真象。先天地而不为长，后天地而不为老；无形而自彰，无象而自立，无为而自化。故曰大道。经云：视之不见。故曰无形。杳杳冥冥，其中有精；混混沌沌，分为阴阳，故为天地也。育者，养也。长养阴阳，故为生育也。阳者，清也，上腾为天。阴者，浊也，下潜为地。天地者乃大道之子也。此一段明无情而运行，阴阳之用也。日月者，是阴阳之精气也。
　　大道无情，运行日月。
　　自无而生有，造化以成形。故天无精气，无以制日月之明；地无精气，无以制山岳镇焉；人无精气，无以制身形之存焉。故曰日月禀阴阳之所运行。故知道之无情，随机而所化。又云：天何言哉？四时行焉；地何言哉？万物生焉。经云：用之不可既，无情而运行日月也。日月者，大道之用也。此一段明无名，而万物自生，长养万物。
　　大道无名，长养万物。
　　故元气无形，不可名也。经云：道隐无名。乃生於天地。故曰：道生一，一生二，二生三，三生万物。万物者，五行之子孙也。三才者，万物之父母也。道者，三才之祖宗也。故元气清静，不可常名也。凡学道之人且在观宗察行，若能智性无碍，可以登涉大道之径，游於三才之外，常人无所能知也。前章明无形无名，故能运行於日月。此两句乃是太上之自称，无名之名，强名为道也。
　　吾不知其名，强名曰道。
　　吾者，我也。此明太上自言，吾不知其名，强名曰道。此故亦明上德不德，是以有德之义也。老君匠成天地，开辟乾坤，变化万物，不言我为缘。道法自然，不能名号。一则从有入无，或从无入有，隐显无方，存亡自在，岂有常名之称焉。故经云：吾不知谁之子，象帝之先。又云：吾不知其名，字之曰道。前两句明太上之所自称，缘道无名。此后九句明大道尊卑之体，以元炁清静，以天地男女为喻。就此章中，分为三段：第一明道分清浊动静之喻；第二明天地男女动静之机；第三明万物本末之由。
　　夫道者，有清有浊，有动有静。
　　清者，天也，正阳之炁上腾为天。浊者，地也，正阴之炁下结为地。夫者，发语之词也。夫道能清能浊，能动能静，以至大道无测，常名清浊动静，皆为至道之用。几曰学道之士，若能明动静之炁，安其位，则至道自来归之。动静合宜，故为正色也。此四句与前三句俱明清浊、动静之理。并后二句，共成一章，以契至道尊卑之位、本末之由。於三段之中，第二段明男女清浊之用、动静之机。
　　天清地浊，天动地静。男清女浊，男动女静。
　　《列子》曰：天积炁尔，地积块尔。天地相连，终不相离。自地以上皆是天也。有诸天诸地，其名不一。四面八天，上有三十二天、三十二帝，皆清炁也。下有九地，九地之下谓之风水。风水之下，冥冥不测。自九地之上，上至诸天，皆出混元之图也。《上清经》云：诸方各有五亿五万五千五百五十重天，天地之数亦然。此乃以彰至道之尊，大无不包，细无不纳也。男者，阳也；女者，阴也。夫人在於母腹之中受胎之日，皆禀天地阴阳之炁，以成其形，禀天地纯阳之炁者，以成其男。十月之中，常在母左腋下者，男也。禀天地纯阴之炁者，以成其女。十月之中，常在母右腋下者，女也。女之水性，极阴之炁，故为静也。男之火性，极阳之炁，故为动也。动者飞升，上应於天。静者浊滞，下应於地。故云天尊地卑，乾坤定矣；男尊女卑，阴阳分矣。故曰男动女静。此二句明本末之由。与前七句合为一章，义分三别。
　　降本流末，而生万物。
　　本者，元也；元者，道也。道本包於元炁，元炁分为二仪，二仪分为三才，三才分为五行，五行化为万物。万物者，末也。人能抱元守一，，归於至道，复於根元，非返於末。末者化也；本者，生也。人能归於根本，是谓调复性命之道者也。《南华真经》云：生者，神凝也；死者，物化也。人能归真神，归真神是谓返本还源，不可逐物也。此一段四句明清浊之源、动静之基，人能有道，道自然皆归。
　　清者浊之源，动者静之基．。人能常清静，天地悉皆归。
　　清者，天之炁也；浊者，地之炁也。皆因清浊之炁生育万物。世人若求长生之道，炼阴为阳，炼几成圣，皆因清自浊之所生，动因静之所起。清浊者，道之别名也。学仙之人能坚守於至道，一切万物自然归之。故《西升经》云：江河淮海，非欲於鱼鳌、蛟龙，鱼氅蛟龙自来归之。人能清虚，寡欲无为，非欲於至道，至道自来归之於人。但能守太和元炁，体道合真，万物悉皆归耳。此四句明心神本来清静，皆因世欲之所牵也。
　　夫人神好清而心扰之，人心好静而欲牵之。
　　神者，妙而不测谓之神。心者，神也；神者，心也。心扰则神动，神动则心浮，心浮则欲生，欲生则伤神，伤神则失道。人能调伏其心，内安其神，外除其欲，则自然清静。谓下文也。此一段四句，明修行之功，遣欲澄心，自然清静也。
　　常能遣其欲而心自静，澄其心而神自清。
　　遣者，去除之喻也。人能去其情欲，内守元和，自然心神安静。心既安静，世欲岂能生焉？故引《西升经》之言，所谓教人修道，即修心也；教人修心，即修道也。故以令人绝利一源，修真养性，次保心神安乐。故圣人云：修真养性，载神扶命，则离苦升乐，福庆延流，而成真道矣。此两句为一段，明修真至神，六欲、三毒自然消灭。
　　自然六欲不生，三毒消灭。
　　六欲者，六根也。六根者，是眼、耳、口、鼻、心、意也。欲者，染着之貌、情爱之喻。观境而染谓之欲，故眼见耳闻，意知心觉。世人若能断其情，去其欲，澄其心，忘其虑而安其神，则六欲自然消灭，岂能生乎？内神不出，六识不动，则六根自然清静，故不生也。三毒消灭。三毒者，三涂之根、三业之祖也。三者，身、心、口也。人有身时，身有妄动之业，心有妄思之业，口有妄语之业。此三业又为三毒。又云，三毒者，乃三尸也，彭琚、彭瓒、彭矫。上尸好华饰，中尸好滋味，下尸好淫欲。人若能断得其华饰，远其滋味，绝其淫欲，去此三事，谓之日三毒消灭。三毒既灭，则神和、炁畅、精固，三元安静，三业不生，自然清静。三元者，上元、中元、下元也。上为三境，生於万物，天下三元掌人性命。且上元主泥九脑官，为上丹田；中元主心府绛官，则为中丹田；下元主炁海，属肾官，为下丹田。此之三元，上主於神，中主於炁，下主於精，故乃掌人之性命也。人若能绝其三业，保此三官，更辫四时之炁，运转精华，往来无穷，则三丹田固实，万和柔顺。心若太虚，内外贞白，皆因三尸消灭，除假留真，乃为清静之道矣。前明修真至神，六欲三毒自然消灭。此明迷惑未断，而心有所染着，故未能穷於妙用。
　　所以不能者，为心未澄、欲未遣也。
　　人若能去前三业，则三尸灭，三尸灭则保其三丹田，三丹田固实则炁通畅，往来无穷，即无世欲牵心，故为清静之道。若未能专勤志意，澄心绝虑，则心不能内修至道，难穷妙用之理，则无所制伏於心猿，即渐失精神。精神既失，则六根妄起，世欲牵缠。此谓自不能解於生死之罗，难出轮回之网者也。前章明能与不能修习。此章独明能修而不着，破执而成真。九句正经，义分三别，合为一段。
　　能遣之者，内观其心，心无其心；
　　人能断情，绝食去欲，即无三业之罪。不以专志，修於内行，守於绛官，自内观己心。心者，火也。故引《内观经》之言，心者，火也，南方太阳之精，主於火也。上应荧惑，下应心也。心为绛官者，神也，妙用不测，变化无定，神明依泊，三叶如莲花。又云，制之则正，放之则狂，清静则生，浊躁则亡。明照八表，暗迷一方。故使学人可以观之者，心处於形内，不以形观心。既使形观，则为二义。形者舍也，心者主也，舍不能观主，故不可观也。可使神观心。神者炁之子，炁者神之母。但心意引炁，存神而观之，自然感应。何以知之？古德云：为使炁神，神之与心，炁之与道，不相远离。故圣人设法教人，修道即修心也，修心即修道也。心无所着，即无心可观；既无心可观，则无所用、无所修，即凝然合道。故心无其心，乃为清静之道矣。
　　外观其形，形无其形；
　　心者形之主，形者心之舍。形无主则不安，心无舍则不立。心处於内，形见於外。内外相承，不可相离。心形俱用，不可观执。凝然混沌，有若无形，亦非无也。若非无心，岂能忘於形体乎？心忘形体，故曰无心。本经云：吾有大患，为吾有身。及吾无身，吾有何患？心之与形，动无所染，静而无着，此谓形无其形也。
　　远观其物，物无其物。
　　五行造化谓之物。又云，块然有凝谓之形。几有形质者，俱谓之物也。物无其物者，谓之真，真空也。本经云：恍兮惚兮，其中有物。物者，道之妙用也，非世之常物。
　　三者既悟，唯见於空。
　　三者，心、形、物也。内外中问，俱无所着，是名无为。既入无为，是名空法。空者，道之用也。有用有着，不名於道矣。前一段分三事。此一段独明无空寂，虽名空寂之理，则俱无所着，即为真道也。此一章六句，合为一段。
　　观空亦空，空无所空。
　　空者，真空也。空法之相，乃有二种：有大空，有小空。大空者，无为不为之理。小空者，破有归无，以无为为无，是名小空。此二空俱无，即自然不染正性，乃成真道也。空无大小，亦无所去，有着即显，无着即隐。空法之相，即随影而见形，若言无见即断灭。其法长存，如水似镜，在人之身，掌人之性命。凡居有质，皆藉道以成形。一切物类，无不从道而生。大道坦然，常存於物，非为断灭者也。
　　所空既无，无无亦无。
　　空者，亦非大非小，喻如道性，本无长短，亦无尘垢；悟即谓之真空，不悟谓之假相，非为至道。《上清经》云：空假之相，还复成假，天尊慈悲，乃立空假之相，善巧方便，随机应化，教导人天，皆归至道。所说空相，亦非空相。空相是道之妙用，应道用即有，不用即无。非无非有，非名为道。道本无形之形，真之能名；德本无象之象，是谓真象。杳杳冥冥，其中有精，其精甚真，非无为也。万法俱无，是为空无。空无之道，亦非自然。破此空无，还归於无无也。
　　无无既无，湛然常寂。
　　无无者，无执也。虽无执见，归於寂法。寂法亦无，非为寂也，亦非空也，亦非无也。非空为空，谓之真空。非无为无，是无中之法。法亦俱无，归於真寂。真寂亦无，非为无法，不有不无，非空非色。假名称见，化导众生。种种分别，皆为执见。执见既无，名曰自然。清静非为空寂之法，空寂既无，则湛然常存，豁然无碍，即谓之真常之道也。前六句明空寂之理。此一段四句，明空寂俱无，自然无欲，即成真道也。
　　寂无所寂，欲岂能生？
　　此明法相皆归寂灭，真道自然，长存不去，无着无欲，自然成道也。
　　欲既不生，即是真静。
　　真静者，自然无欲也。有欲则患生，无欲则道生。本经云：吾有大患，谓五有身。及吾无身，吾有何患？无身者，无欲也，无欲谓之真身。真身者，道身也。前四句明无欲无寂。此四句明真性之道，随机应物，无所不应，自然清静。
　　真常应物，
　　真者，体无增减，谓之真。常者，法也。常能法则，谓之真常之法也。法则真常，应物随机，而化导众生，无所不应於物，道之物也。常者，道之法也。应者，道之用也。法用无有，皆为常道，常道之中，自有真应之道。故云真常应物，道之妙用也。
　　真常得性。
　　凡欲得成真性，须修常性。而为道性得者，动也。动其本性，谓其得性也。
　　常应常静，常清静矣。
　　既在道性，本求清静，自然应物，常用於世，无染无着，无垢无尘，随机而化。本经云：上善若水。水善利万物。又云：和其光，同其尘，湛兮似或存。存者，道也。本清静常应，而无所不应，随方而无所不静。故云常清静矣。此一段六句，标前清静之性，道性既清静，乃得真性；既得真性，返归於无得之理也。
　　如此清静，渐入真道。
　　此言清静之性，名为真道。经中不言，令人须假性修，渐进而成真也。真者，能长能久，不增不减，与天地齐寿，故为真道也。
　　既入真道，名为得道。
　　既入真道，名悟修真。炼凡成真，炼真成神，神真者，道也。故与天地同寿，日月齐明，造化万物，故名为得道也。
　　虽名得道，实无所得。
　　道者，无得无失，亦无常形。本经云：道本无形，莫之能名。故云虽名得道，实无所得也。大道常存，亦无去住。又云：上德不德，是以有德。前明真性之道返归无得之理。此明大圣立教，以无名之名，强名为道，教导人天，应接群品，虽无正形，悟者必得。
　　为化众生，名为得道。
　　化者，返以守真谓之化。化者是迁变之义，逐换应见之名。化别种种，应见容仪，有无莫测，诱化时人。诱化者，指事为喻，恒劝开悟教道之名。普令后学之人拾恶从善，惜身保命。故要归於圣教，只如太上西化流沙八十一国，亦法视相；或见大人，身长千丈，或见小人，身长丈八，变见无方，易形改号。或为金仙，或日梵仙，随方设化，同体异名。教人修道，去妄成真，乃立清静之教，皆为化也。应见降生於太清，涡水之右，真源之左，九井长存，双桧犹在，见其道相，以化人天。又《圣纪经》云：老君自上古混沌初分，或以未分，开辟天地，安置日月星辰，分配五行，造化万物，代代不休。为天王之师，时人莫能知之，非独为西国演化。所言道本自然，无所不入，十方诸天，莫不皆弘至道。普天之内，皆为造化。蠢动含生，皆有道性。若能明解，即名为得道者也。
　　能悟之者，可传圣道。
　　悟者，觉也，犹通也。通者，达也。凡学仙之士，若悟真理，则不以西竺、东土为名，分别六合之内，天上地下，道化一也。若悟解之者，亦不以至道为尊，亦不以象教为异，亦不以儒宗为别也。三教圣人，所说各异，其理一也。本经云：同出而异名。又云：道生一，一生二，二生三，三生万物。能悟本性，非分别所得也。但能体似虚无，常得至道归身，内修清静，则顺天从正，外合人事，可以救苦技衰。以此修持，自然清静。传者，付度之名也。人能清静，至道自来，不求而得，不学而成。本经云：天道无亲，常与善人。清静自然，圣道归身。所以言可传圣道也。凡此一段，前独标无争无德。后学众生皆执偏见，妄情所起，失道迷源。老君又彻其前意，以上下有殊，乃破执性。
　　老君曰：上士无争，下士好争。
　　争，求静也。所言上士好争处而求安，静本性而自静。争者，执有也。上士不执有见，非为喧争也。缘下士求达本性，故好争而求静，以其执见而求之者也。是名能体道合真者，不着於耳、目、鼻、口、身、意之病，亦不着於咸、苦、辛、甜之味，亦不着於官、商、角、征、羽之音。此之执见皆非本性。此者下士好争之理，诸见无心，岂有争乎？人若无争，为清静也。
　　上德不德，下德执德。
　　德者，贵也，有名称也。上德者，明上古之君本无名号，亦无所称，故言不德。本经云，上德无为者，道德所称也。又云，有若无，实若虚。道者若执有见、有名，即非上德也。本不有不无，不虚不实，应用即有，昧用即无。故云：知者不言，言者不知。知而不言者，隐也。又知可如不知，知不知上，不知知病，故云知者不可言也。故云上德不德，下德执德也。下德执德者，有名迹功业，以成称名自见。凡诸有见，皆生分别。又本经云：迎之不见其首，随之不见其后。何以分别？既有分别，即为执德。若能除两件之心，乃名为自然之道。两件者，有为、无为之法。或立无为为是，破有为为非；或执有为为是，乃破无为为非。此是两件之心。至道自然，亦非有为，亦非无为。故至道自然，湛寂清静，混而不染，和而不同，非有非无。几学仙之士无以执非，但俱无执见，则自达真道，超越三乘，悉归一乘。道不为下，故执德者不名为道矣。
　　执着之者，不名道德。
　　前说执德以为下德，故执诸相，行流涉于有为，不名道德也。道德者，通变无方，存亡自在，应用即见，能尊能贵，悉皆自然，非执见之人。若执见之人，岂能知之乎？此一段明众生所以不得真道．至常清静矣。
　　众生所以不得真道者，为有妄心。
　　妄者，动也。情浮意动，心生所妄，动者思之，因妄者，乱之本也。一切众生不得真道者，皆为情染意动，妄有所思，思有所感，感者感其情而妄动於意，意动其思而妄生於心。人若妄心不生，自然清静。又云，妄动者，亡也。皆亡失其道性，故逐境而感情，妄动其心，故不得真道。
　　既有妄心，即惊其神。
　　惊者，心之极畏，名曰惊也。非祗指於心惊也。惊有二说．一则内修清静，乃忘於形而惊其神。二则外习事业，乃劳於心，而惊其形；外既惊其形体，内诱则惊於其神。若得心神安静，则外欲不生＂，欲既不生，自然清静也。
　　既惊其神，即着万物。
　　凡人若惊其神，则外有所着於境，内则失於正性。万物者，众多之名也。缘道贵守一，不可着於万物而惊其神也。夫人得生於世，故禀地、水、火、风四大之中，和炁而生，按三才而所育，贵亦难胜。若能安然不动，内守元和，则思虑不惑，自然清静也。
　　既着万物，即生贪求。
　　贪者，是爱着之貌。虽名爱着，亦有二种分别之义：一者贪於世事，外求华饰，欲乐其情，则为阴咎，不合於阳教。既属於阴，即不能清静，乃为浊滞也。二者贪於进修，穷寻真教，坚求至道。此为内贪。名为贪，其理合於阳教，即轻清而为正，阴即浊滞而归邪。若能体道合真，自然轻静也。
　　既生贪求，即是烦恼。
　　然贪外事，渐渐断除；贪求内事，劝勤修进。虽即内求至道，不可坚执之，亦乃生烦恼。凡言烦恼，亦有二一种，分别轻重：一者轻烦恼，二者重烦恼。一轻则是贪求至道，执之亦生烦恼。二则是外求世法，名重烦恼。轻即合阳，是名为清；重即合阴，是名为浊。虽分轻重，则不可执之。执犹着也。既贪着即生迷惑。但以拾重弃轻，内守元和，湛然不动，故谓之怀道抱德，自然淳朴。夫长生之道全在养神，若守元和不失，神即居之，神若居则心大安，忻忻而若喜，自然清静，岂有烦恼生乎？
　　烦恼妄想，忧苦身心，便遭浊辱，流浪生死，常沉苦海，永失真道。
　　身心耽着外境，忧苦自生於内。浊者，染也；辱者，污也。身心染污，自归流浪者，返复也。返复生死，不离轮回，流浪於苦海之中。苦海者，忧苦之海也。海者，大也，忧苦事不能免也。非干至道不慈，自为人心造作。夫学道之士，但内守其一，外除其想。一者，身也。圣人皆云存三守一。三者，精炁神也。但守其身，必存於三也。故《西升经》云：守身不失，常存也。专守其一，不生妄想，即免於苦海沉沦，忧苦不着於身心，自然解脱，合於清静。故圣人遗其经文，以正其义，施大法桥，闭其径路，教化未悟，令入妙门。此明人皆自失真元，故非为至道不慈者也。
　　真常之道，悟者自得。得悟道者，常清静矣。
　　真道者常存，非古非今，非生非灭，外包天地，内入毫芒，法则万物，常用於世。人能悟解，虽己自得，非为化物也。夫太上所言，人能觉悟，悟则本性，谓之得道也。亦非至道难求，亦非易得也。本经云：天道无亲，常与善人。又云：道本无形，莫之能名。得悟之者，唯己自知。善人常能守於清静，即皆为得其真道者也。此一章至书而录之，总为一段。先明仙翁诵持此法，次明传授帝君，天官洞府，悉皆秘隐，非为常轻者也。
　　仙人葛玄曰：吾得真道，曾诵此经万遍。
　　仙人姓葛讳玄，字孝先。初学道之时，常诵此经，后得神仙之道，今位登左仙翁者是也。仙翁有孙，名洪字稚川，今之世人皆只乎朴抱子。祖代求仙，皆成真人矣。仙翁初入道之时，居长白山，或居东岳。自后遍历名山，殷懃求道。成道之后，隐迹潸形，为留经教於世，劝悟后学之途。凡言诵经万遍者，万遍即万行圆备也。又《灵宝经》云，万范开张者，乃明诸天梵炁弥罗，无不周遍也。范者，法也。万法皆同，内外俱应。分即为万象之形，聚为万神之体，此乃为圆满之义也。又云，万遍道备，飞升太空，万神之备。万遍既周，乃成清静之道，非祗为诵持经文，何必苦於形而劳其神者也。
　　此经是天人所习，不传下士。
　　天人者，极阳之仙也。天仙者，碧落飞腾，游行自在，两腋有毛羽，亦名羽客也。凡是天仙羽客，住於三清之上，常行於经法，亦非轻传下士。世人若修天人之行，即谓天上人也。凡欲修学之士，何不诵习此经，日有进修之业，若无退慢之心，是谓有进无退之士也。亦不令轻传下士。又圣人云，经法流行於世，学人若遇，须当宝而贵之，不可轻泄。如逢贤士，有心即授，有善即传。此盖流通救度，要其悟解者也。可传可授，弘在人矣。
　　吾昔受之於东华帝君。
　　吾者，仙翁自称也。东华者，按《上清经》云：东方有飘云世界碧霞之国，翠羽城中苍龙官，其中官阙，并是龙凤宝珠合就，上有五色苍云覆盖其上，故号苍龙宫也。乃是东华小童君所居之处。此明仙翁自云吾逢彼帝君，即传受此经，且非轻传於下士也。 
　　东华帝君受之於金阙帝君，
　　金阙者，西方有琅玕世界琼瑶之国，瑠璃官内，其中官阙，并是琅玗宝珍瑠璃合就，故号曰瑠璃宫也。有一帝君於宫内亦宝秘此经。又云金阙帝君者也。应其名号，或太上分形化体，名号有殊。《上清经》云：后圣金阙玄元黄帝老君，太上是也。又《尹氏玄中记》曰：太上老君常居紫微官，或号天皇大帝，或曰太一救苦天尊，或号金阙圣君。故知太上随方设化，应号无穷。即知先圣金阙西方琼瑶国主帝君是也。上圣帝君尽皆宝秘此经，何况后学传受，修持讽诵，岂不钦崇，重而行之者乎？
　　金阙帝君受之於西王母。
　　王母者，诸天神王帝主之母，居於昆仑。按《天地论》曰：王母居昆仑西侧黄河出水之处。王母者，是天地之母。又云，天公、地母主统众真，总摄三界，天上天下，是王母为至尊之母也。昔於金阙帝君受得此经，其帝君受此经於西王母之时，亦非轻传於下士也。
　　西王母皆口口相传，不记文字。吾今於世书而录之。
　　口口相传者，古圣人传受经法，皆以内藏心腹秘受经文，流通行化，教导人天，并不记文字，即不以今世所见也。自仙翁后来，故书此经，传於下世，普遍流行，即要拔度后学之徒者也。前明先圣传受，次明后学尊卑，若能悟解真道，则随功而获果矣。
　　上士悟之，升为天官。
　　上士者，外炼形质，内养精神，外和其光而同其尘，内修功而保其元也。元者，元炁也。元炁是神之母。人能常存於元炁，下保於丹田，上固於泥丸，中守於绛官，如此爱重，保於三元，是谓内养於神。神者，炁之子；形者，神之舍。神是身之主，身无主则不安；形无神而不立。上达之士常服日精，保於下丹田，饮於月华，保於脑户。脑户者，泥九上丹田也，属阳，故使太阴精炁保之。下丹田肾官气海属阴，故使太阳精炁保之。又《易》曰：一阴一阳之谓道也。且能待日月二景扶身形而行之，叉升为天官也。是五云五炁者，是五行之正炁也。凡上道之人，五脏既真，五脏炁自生，五行真炁化成五云，扶其形质，上游三界。三界者，欲界、色界、无色界也。下游十方。十方者，四维上下是也。三界十方俱无滞碍，然后升入上清，得位为天官之号也。
　　中士悟之，南宫列仙。
　　金者，肺也。玉者，骨也。凡学道之士先须炼骨，谓之宝玉；炼肺保津，谓之炁金。石者，肾也；丹者，心也。安心息炁，保於肾脏，乃得延年，非为世间金石宝玉也。此之金石能保其命。又图南子云：外宝如何内宝存。此之谓也。若能内保於性命，然上参於上清圣文。圣文者，皆上清秘宝之书。下达玄微者，下元肾也。又《上清经》云：南方有丹灵天，内有药珠宫，内有一真君号曰灵天君。又云，朱阳宫或云朱陵宫，其天中内有炎炎火炼池，池有七宝宫殿，亦号曰紫阳宫。若有下达之士学道成功者，乃同司命真君录其姓名，奏上南宫，得为仙官之号也。
　　下士得之，在世长年，
　　下士者，未能绝利一源，皆求资身益命之道；或服灵药，或饵丹砂，或休名弃位，或淡静安神，或依倚林泉，或藏迹於朝市，内修至道，外合五常。或隐或见，体道合真。如斯不退，尚保延年，何况高士英贤隐於岩谷，学神仙养药，而得白日升天。何故后人不能专至？即今西岳华山山居隐士丁、陈二人在世延年？注名以入仙位，况后人不能相效。故举此数喻，乃明至道无偏，求者必达。故本经云：天道无亲，常与善人也。又参同归一。
　　游行三界，升入金门。
　　《灵宝经》 云：三十二天三十二帝，第六名上明七曜摩夷天帝，名恬懀延，此是欲界也。虽有此说，凡学道但去其欲，即名真人。又色界在二十四重天，无极昙誓天为色界，其帝君号名飘弩穹隆。，又太素秀乐禁上天为无色界帝君，名龙罗觉长。此名三界，乃指天地而言，此为外，约大纲之说也。若喻人身而言之，三界即三丹田也。下丹田为欲界，中丹田为色界，上丹田为无色界。人若保守於三丹田，则精气神存上中下三丹田之境，真人游於三界也。若得三丹田神俱足，则自然升天矣。故经云，形神俱妙，与道合真，此之谓也。《上清经》云：大罗天在三十二天之上。又《灵宝经》云：三界之上，渺渺大罗。大罗之境唯有三清宫阙，莫不上圣高尊游於其上。又云，有五亿五万五千五百五十重天。此不具载。又唐贤乐朋龟云：原夫八十一天，比太上之半寿。此者大约而言也。学道人若先修内行，保固守於三元神，三元神俱备，自得升天，游於三清之境，出入金阙之前，朝拜太上，得为真人。故曰升入金门也。前仙翁书录乃标至学尊卑。此明真人所说，导引群生，普令诵持真经，得善神拥护其身，渐入仙真之阶。
　　左玄真人曰：
　　左者，阳也。玄者，一也。道君号得一，真人乃立其左右，阴阳一是也。故言左玄真人。左玄真人者号法解。为此真人大慈，仁者多请问因缘，下游五浊，救拔一切；复归三境，侍从尊慈，太上保之，称其名号。学仙之士但能存一，守於阴阳二炁，则为真人。何为守一？一者，道之本性。一为大也。又云身也。故引《西升经》云：爱人不如爱身，爱身不如爱神，爱神不如舍神，舍神不如守身，守身长久，长存也。学人未悟玄微，但且护形爱炁，轻物贱名，思虑不惑，则血气和平，如此即其一可存也。阴阳二炁即坎离之用也。故谓为真人之身。然后朝於太上，皆得为道之臣也。上则参於三境，下则游於十方，开导众生，教化未悟，引接群生，普令得其道，此即为真人之所作也。
　　学道之士，持诵此经，
　　持诵者，依本曰读，离本曰诵。学道之士，若能心正，道念不退，依法奉修，如对太上，行住坐立，常持专一，是谓诵持者也。
　　即得十天善神拥护其人。
　　此明学士心常念道，持诵真经，即得善神拥护。十天者，八方上下是也。《因缘经》云：每月十直斋，各有善神直日，亦为善神也。且人有三业、六根身形之业，故有十恶。十恶者，淫、杀、盗、嫉、妇、恚、恶口、两舌、妄言、绮语，此为十恶。十善者，身不妄行，心不妄动，意不妄思，性不妄乱，耳不妄听邪声，口不妄言绮语，目不妄视邪色，鼻不妄受邪秽，舌不妄食邪味，识不妄受於惊怖，即名十二善。十善既生，十恶自灭，乃得真圣相护。十行既周，自然清静。既生清静，则无烦恼。烦恼既无，乃成真道。
　　然后玉符宝神，金液炼形，形神俱妙，与道合真。
　　玉符者，玉皇之符也。令人学道功圆行满，升入仙阶者。先得玉皇符命，然后升仙也。玉符於身而论之，可明中元之事。中元者，心也。学人之心若能安静，自然无染於尘垢，清静而保固形神。若上等之人悟炼金液之道，以固形质。中士未悟，身外求药，合和修炼，以伫性命。若论出入之道，亦先固形体，然后养於神识而形体固，形瘦力倦，神者为彼之主，主安则外固。假如世之屋宅无人，则不能全矣。内外之事如此也。故引《西升经》之言：我身乃神之车、神之舍、神之主，主人安静，神既居之；躁动，神即去之。又云：神生形，形成神。形不得神，不能自生；神不得形，不能自成。形神合同，更相生，更相成。此事表裹相应之道。又云，神常爱人，人不爱神。神常爱人者，愿其人生。人不爱神者，为心所扰也。心亦神也，其神名曰灵童，能恶能善，能昧能明，能喜能怒，能正能邪。使意马如风驱，心猿如箭疾，巧生千种，机出万端，皆在此神。又《内观经》云：心者神也，非青非白，非赤非黄，非大非小，非短非长，非曲非直，非柔非刚，非厚非薄，非圆非方，变化莫测，混合阴阳。大包天地，细入毫芒。制之则止，放之则狂。清静则生，浊躁则亡。人能清静，内修至道，制伏其心，心既安静，其神则生，神生则形固，形固成神。神藉形而成，形藉神而生，形神相藉，安静修功，形固神全。故云形神俱妙，内外相应，自然与道合真也。前明诵持威力，修炼成真。此明真经道德贵重，世人悟解玄微，即得身超三界也。
　　正一真人曰：
　　正者，真也；一者，大也，亦为心也。心者，南方太阳之象，元处北方。因何太阳处於北方？为坎离中有一画，故为一阳，是谓心也。一是阴中阳位，二是阳中阴位。此是五行返复之理，阴阳变化之用，是谓正一也。正一真人者，汉天师也，姓张讳道陵也。今为三天大法师，位任正一真人。又为三清度师。其真人今居圣真之位，亦曾炼五行，修功为国，扶衰救苦，除害兴物，利济庶民，功圆行满，超几成圣，位居高上正一真人。人若能修炼其心，自然关府通泰，神和气畅，皆由正一之事。今有天师所行正一斩邪三五飞步之道、铜符铁券、金丹宝经、秘诀灵章、二十四阶品箓，此不一一载也。
　　人家有此经，悟解之者，灾障不干，众圣护门，
　　家者，身也。经者，心也。外学喻则家宅也。真人曰：家有此经，若能悟解玄微，静身心，修行念道，持诵不退，即得众圣神人护卫其门。既得神人护门，则灾障干於家庭，邪魔无犯於住止。皆因主人清静，故得神明护门。内举此喻，则家犹身也。心则经也。人能清静，行其至道於心，则谓之有此经也。悟者，觉也；达者，解也；通者，了也。觉了则谓心有经也。无经则未悟解，故有灾障，烦恼所生。若心了达，则无烦恼。烦恼既无，自然清静，灾障不生，故不干也。众圣护门者，人身中有三万六千神，左三魂，右七魄。身有一万二千形影，体有二万四千精光，五脏六腑二十四神，耳、眼、口、鼻皆有也。一一各有宫阙所居人若清静，众神归身，各居宫阙，故云众圣护门。又三万六千神各居琼宫，即知烟萝先生语不虚也。
　　神升上界，朝拜高尊。
　　神者，心也。道典云：聪明正直谓之神，阴阳不测谓之圣。故云心灵则道降，道降则神灵，神灵则圣也。神明既圣，即可升也。升者，登也，升登於上界。上界者，则三界之上三清之境大罗天也。人能保精、养炁、爱神，调和於元炁，填补於脑，烹炼神水，变化精神，神炁若全，即得上升三界，朝礼太上高尊。凡学仙之士，所说朝元，即有二种：一论天地，二论人身。即明三丹田、且三界朝元者，即上中下是三元也。上元者，上应玉清，始炁所化，号天宝君，理玉清圣境清微天，总一十二部圣行之经，为洞真教主，下於人身中为上丹田脑工，亦号泥丸工帝君，以主於炁；中元者，上应上清，元炁所化，号灵宝君，理上清境禹余天，总一十二部真行之经，为洞玄教主，下於人身中为中丹田心府绛官帝君，主於神；下元者，上应太清，玄炁所化，号神宝君，理太清仙境大赤天，总一十二部仙行之经，为洞神教主，下於人身中为下丹田炁海肾宫帝君，主於命。此三元三宫三宝者，天地得之以成，失之以倾，人身得之以生，失之以死。故《黄庭经》云：一身精神慎勿失。故要保爱也。又云：仙人道士非有神，积精累炁以成真。凡学道之人，若能运用精华，存想神炁，朝拜三元，修功不退，久而行之，自得真道。故圣人云：心为使炁神，若知行炁主，便是得仙人。此明存想之道，皆以心而使之也。
　　功满德就，相感帝君。诵持不退，身腾紫云。
　　此明修道得果也。功满八百，行满三千。功行者，乃是修炼之功行也。学人若能行胎息之道者，日行八百，即可以升天，功行感应，自然升举也。古德云：功圆行满，升为金阙之臣，独步玉京之上道也。学人若能专守三宫，朝拜真元，百节关府自然通泰，万神和畅。相感帝君者，既存守三元，三元各有帝君也。诵持不退，则心念正道。谓诵持也。身腾紫云者，内观之道乃有正说。人有五脏属於五行，人若修炼五行，真炁传於五脏，故为实腹。五脏真炁既成，自然尸解，出有入无，变化自在，存亡恍惚，此为得道之中也。紫云者，五行真炁结成紫云，乃是上天之诰命之炁。故凡得道之人皆乘紫云而去，上升三境，朝拜太上高尊，以表得道人证於尊贵之貌也。
　　太上老君说常清静经注竟
　　● 此句与以下文义不符，侯善渊、刘通微本为『静者动之基』 。
　　
