道德真经广圣义节略
　　经名：道德真经广圣义节略。原题《唐玄宗御制道德真经疏》。四卷，收入《正统道藏》洞神部玉诀类。按此书卷首《外传》及正文内容，系据唐人杜光庭《道德真经广圣义》，加以节略改编而成。改编者不知为谁，今暂据内容报定经名。其徐卷题均依原《道藏》不变。
　　唐玄宗御制道德真经疏卷之一
　　道可道章第一
　　道可道，非常道。
　　疏：道以虚通为义，常以湛寂得名。所谓无极大道，众生正性也。而言可道者，即是名言，谓可称之法也。虽复称可道，宜随机惬当，而有声有说，非真常凝寂之道也。常道者，不可以名言辩，不可以思虑知，妙绝希夷，理穷恍惚。故知言象之表，方契凝常真寂之道。可道可说者，非常道也。
　　名可名，非常名。
　　疏：名者教也，前言可道，盛明於理，今言可名，次显於教，真理既绝於言象，至教亦超於声说。理既常道不可道，教亦可名非常名。欲明理教教理，不一不异也。然至道深玄，不可涯量，非无非有，不断不常，而义有抑扬，教存渐顿，所以立常以破可，故言可道非常道。至论造极，处无可无不可。故《玉京经》云：无可无不可，思与希微通。
　　无名，天地之始。
　　疏：始，本也。虚无至道，陶甄万物，二仪三景，何莫由斯。故指此无名，为物之本，无名足可言说，明矣。
　　有名，万物之母。
　　疏：母有名迹也。重玄之道，本自无名，从本降迹，称谓斯起。所以圣人因无名立有名，寄有名诠无名也。方欲子育众生，令其归本，慈悲鞠养，有同母义。
　　常无欲以观其妙，
　　疏：妙，精微也。观，照察也。其，己也。言人常能无欲无为，至虚至静者，即能近鉴己身之妙道，远鉴至理之精微也。
　　常有欲以观其徼。
　　疏：言人不能无为恬淡，观妙守真，妄起贪求，肆情染滞者，适见世境之有，未体即有之空，所以不察妙理之精微，唯睹死生之归趣。前明无名有名之优劣，此显有欲无欲之胜负。
　　此两者，同出而异名，
　　疏：夫所观之境唯一，能观之智有殊，二观既其不同，徼妙所以名异。
　　同谓之妙。
　　疏：玄者深远之义，亦是不滞之名，有无二心，原乎一道，同出异名。异名一道，谓之深远，深远之玄，理归无滞。既不滞有，又不滞无，二俱不滞，故谓之玄。
　　玄之又玄。
　　疏：有欲之人，唯滞於有，无欲之士，又滞於无，故说一玄以遣双执。又恐行者滞於此玄，今说又玄，更祛后病。既而非但不滞於滞，亦乃不滞於不滞，此则遣之又遣，故曰玄之又玄。
　　众妙之门。
　　疏：门，法门也。前以一中之玄，遣二偏之双执，二偏之病既除，一中之药还遣，唯药与病，一时俱消，此乃妙极精微，穷理尽性，岂唯群圣之户牖，抑亦众妙之法门。
　　天下皆知章第二
　　天下皆知美之为美。
　　疏：神奇臭腐，《庄子□知北游》篇黄帝谓知曰：万物一也，是其所美者，为神奇，其所恶者为臭腐。
　　长短之相形。
　　疏：凫胫短，鹤胫长者，《庄子□骈拇》第八篇文也。
　　是以圣人。
　　疏：凡圣人者略言有五，第一得道之圣，太上老君、诸天大圣是也。第二有天下之位，兼得仙之圣，伏羲、黄帝、颛顼、少昊、尧、舜是也。第三有天下之位，无得仙之圣，殷汤、文武是也。皆廓清六合，不言升天矣。第四博赡之圣，无天下之位，周公、孔子，制作礼乐，垂范百王，而无九五之位，而皆具天地合德之美也。第五有独长之圣，而无博赡之名，亦具上众美者，谓伯牙、师文为鼓琴之圣，子卿、绥明能棋之圣，锺期、延州知音之圣，韩娥、秦青讴之圣，龚叔、文挚智调之圣，离朱、师旷视听之圣，张芝、锺繇草书之圣，今之明者理天下之圣也。
　　万物作而不辞，
　　疏：击壤鼓腹者，《庄子。马蹄》篇文也。
　　功成不居。
　　疏：日慎一日，《尚书》文也。夫功者，王功曰勋，辅成王业，若周公也。国功曰功，保全国家，若伊尹也。民功曰庸，施法于民，若后稷也。事功曰劳，以劳定国，若夏禹也。理功曰绩，制法成理，若咎繇也。战功曰多，克敌出奇，若韩信也。今明功者，玄功也，其功深远曰玄，夫王者不妄於喜怒，则刑赏不滥，金革不起矣。不妄於求取，则贼敛不厚，供亿不繁矣。不妄爱恶，则用舍必当，贤不肖别矣。不妄於近侍，则左右前后皆正人矣。不妄於土地，则兵革不出，士卒不劳矣。不妄於万姓，则天下安矣。稠直如发者，《诗□小雅□都人士》篇之文也。言情性密致，操行正直，如发之本末，无降杀也。
　　不尚贤章第三
　　不尚贤，使民不争。
　　疏：云从龙，风从虎者，《易□乾卦》孔子解九五之辞。飞龙在天，能应感应众物，故叙水流湿、火就燥。云从龙，风从虎，各随其类，自相应感，而况帝王升九五之位，万国来庭？圣人作而万物睹，本乎天者亲上，本乎地者亲下，此言水是阴，若流於地，必就於湿处。火是阳，若焚於薪，必就於燥处。言此二物无识无情，为气相感，尚犹如此。又龙是水畜，云是水气，龙吟则景云起。虎是威猛之兽，风是振动之物，虎啸则谷风生。此二物有识有情，未若圣人降世，飞龙在天，圣贤相须，万物交感，故广陈其事尔。唐、虞在位，不乏元凯之臣，伊、吕升朝，自得台衡之望。唐者唐尧也，号陶唐氏，姓伊析，名放勋，幼有圣德，都於冀，年八十六，知子丹朱不肖，明扬侧陋，广求有德，遂举舜而历试之，聘以二女，用观其德。二年禅舜。舜即位二十八年而尧崩，寿一百一十七岁，葬济阴成阳里中。谥法翎善传圣曰尧。舜，有虞氏，历试二年，即帝位二十八年而尧崩，舜年三十而征用，摄位二十八年，服丧三年，为天子五十年，巡狩南方，死於苍梧之野，寿一百一十二岁，以其子商均不肖，命禹嗣位，葬於九疑之零陵。道学云尧为太微真君，舜为太极真君。元凯者，有八元、八凯。昔高辛氏有才子八人，伯 、仲堪、叔献、季仲、伯虎、仲熊、叔豹、季狸，忠肃恭懿，宣慈惠和，天下之人谓之八元。肃，敬也。懿，美也。宣，遍也。元，善也。高阳氏有才子八人，苍舒、隋饮、捣戭、大临、龙降、庭坚、仲容、叔达，齐圣广渊，明允笃诚，天下之人谓之八凯。齐，中也。渊，深也。允，信，笃，厚也。恺，和也。此十六族，世济其美，不陨其名，尧不信用，举舜为尧臣，举八元使布五教于四方。五教者，父义、母慈、兄友、弟恭、子孝，内平外成。高辛帝之后，八元之苗裔也，乃稷、契、朱虎、熊罴之伦也。举八凯使主后土，乃揆百事，莫不时叙，地平天成，高阳、颛顼之号，八凯，其苗裔也。及倕、禹、咎繇、益之伦也，咎繇字庭坚是矣。卨作司徒，五教在宽，高在八元中也。禹作司空，平水土，后土地官，禹在八凯中矣。内平者，内诸夏也。外成者，外戎狄也。舜举十六族而天下理，外内和平。伊、吕者，伊即伊尹，生於伊水之上，空桑之中，佐殷为相，以辅太甲，谓之阿衡。其先伊挚，佐汤立社稷，致太平，伊尹之子伊涉，佐太甲之孙太戊，三臣之绩着於殷朝也。吕者太公望也，姓姜，字子牙，钓於磻溪，获大鱼，剖之得玉璜，中有兵铃，子牙习之。年逾八十，周文王卜畋渭滨，其繇曰：非熊非罴，唯王者师，遂畋获子牙，载之以归。佐周有功，初封於吕，或封於甫。及克殷之后，乃封国於齐。召康公命太公曰：五侯九霸，汝实征之，以夹辅周室。赐太公之履，东至于海，西至于河，南至于穆陵，北至于无棣。后桓公小白为诸侯盟主，至春秋之末，其臣田和迁齐康公于海上，乃夺其国焉。台衡之望者，天子置三公之官，以相三台。三台六官者，太尉、司徒、司空、太师、太傅、太保也。三台六星，上中下台各二星，在紫微星之南，以拱卫帝座，起文昌抵太微、天阶，主三公九卿，士庶九州，色明而行列相类，则君臣和，法令平。从上台至‘中台，十六度，中台至下台，十六度，二星间相去半度，柝则为奢，狭则为迫，又上星主天子，中星主伯子男狄人，下星主卿大夫。小勾而明白，吉。摇动变色，凶。一星去，天下危。二星去，天下乱。三星去，天下不可理矣。太师者，师范一人，仪刑万国。太傅者，教以德义。太保，保卫其身。太尉掌武统兵，司徒敬敷五教，司空主平水土，谓斯三公上应三台也。阿衡者，阿，倚也，衡，平也。天子倚三公，以平正天下。
　　不贵难得之货。
　　疏：不仁之人，决性命之情，而饕贵富者，此《庄子□骈拇》第八篇之文也。
　　不见可欲，使心不乱。
　　义云：小隐於山，大隐於廛，未能绝欲，恐境所牵，仍栖遁山林，以避所见。及其澄心息虑，想念正真，外无挠惑之缘，内保恬和之志，虽营营朝市名利，不关其心，碌碌世途是非，不介其意，混迹城市，修损於修真乎。
　　虚其心。
　　疏：虚室生白者，《庄子□人间世》篇之文。
　　实其腹。
　　注：属厌而止者，《春秋传》自没、汝宽谏魏武子之词也。《春秋》者，鲁史记之名也。记事者，以事系日，以日系月，以月系时，以时系年，年有四时，故错举以为名也。天子有史官，诸侯有国史，楚谓之《祷杌》，晋谓之《乘》，鲁谓之《春秋》。孔子述经，左丘明为传，起周平王四十八年，鲁隐公元年，太岁丁巳岁，星在降娄，当晋鄂侯二年，卫桓公完十三年，蔡宣公考父二十八年，郑庄公寤生二十二年，曹桓公终生三十五年，齐僖公禄父九年，楚武王达十九年，秦文公四十四年，宋穆公和七年，陈桓公鲍二十三年，燕穆公十八年，乃《春秋》之始年。至鲁哀公十四年，周敬王三十九年，太岁戊午，凡二百
　　四十二年，历周一十四王，鲁一十二公。行事当晋定公午三十一年，卫出公辄十二年，蔡成公怡十年，郑声公胜二十年，齐简公嘉四年，楚惠王章八年，秦悼公十一年，宋景公头曼三十六年，陈闵公越二十一年，燕敬公六年，吴夫差十五年，乃《春秋》获麟绝笔之年也。其书凡三十卷，三十五万二千二十五言，十九万四千五百九十字，本十五万七千九百六十六字解，晋征南将军杜预，字元凯注。自没汝宽者，《春秋》昭公二十八年，晋魏献子舒为政，以其子戊为梗阳大夫，今晋阳也。冬，梗阳有狱，戊不能断，以其狱上於献子。讼人之大宗，以女乐为赂，魏子将受之。戊谓魏子二大夫阎没、汝宽曰：主以不贿闻于诸侯，若受梗阳之贿，贪莫甚焉。吾子必谏。皆许诺，退朝，待于庭。馈入，魏子召二大夫食，比置，三叹。既食，使坐，魏子曰：吾闻诸伯叔，谚曰：惟食忘忧。吾子置食之间三叹，何也？同辞而对曰：他人赐二小人酒，不夕食。馈之始至，恐其不足，是以一叹。中置，自咎曰：岂将军食之而以不足，是以再叹。及馈之毕，愿以小人之腹为君子之心，属厌而止之，是以三叹。魏子辞梗阳之贿。献，谥也，武子则名颗，谥曰武。
　　为无为，则无不治矣。
　　疏：无声而无臭，人固不识而不知。无声无臭者，《诗□大雅□文王》篇也，言天道难知。耳不闻声音，鼻不闻臭芳，仪法文王之事，则天下自信而顺也。不识不知者，《诗□大雅□皇矣》篇，言人不识古，不知今，顺天之法而行之。义云：无为之理，其大矣哉，无为者，非谓引而不来，推而不去，迫而不应，感而不动，坚滞而不流，卷握而不散也。谓其私志不入公道，嗜欲不枉正术，循理而举事，因资而立功，事成而身不伐，功立而名不有。若夫水用船而沙用 音衰，泥用橇起娇切，山用橾力追切，夏渎冬陂，因高而田，因下而池，故非吾所谓为也，乃无为矣。圣人之无为也，因循任下，责成不劳，谋无失策，举无遗事，言为文章，行为表则，进退应时，动静循理，美丑不好憎，赏罚不喜怒，名各自命，类各自用，事由自然，莫出於己，顺天之时，顺地之性，因人之心，是则群臣辐辏，贤与不肖各尽其用，君得所以制臣，臣得所以事君，此理国无为之道也。
　　道冲章第四
　　象帝之先。
　　疏：帝出乎震，《易□系辞》之词也。震，东方卦也，少阳之气，生化之源，今以太子居东宫，少阳之位，御极为出震之期，盖取象天地生育万物之始也。兆见曰象，无形曰气，生物之首也。大道复在象帝之先，言其高远也。
　　天地章第五
　　以万物为刍狗。
　　疏：结草为狗，以用祭祀也者，《庄子□天运》篇具载。注云：弊盖之恩者，《礼记□檀弓》篇云：仲尼之畜狗死，使子贡埋之，曰：吾闻弊帷不弃，为埋马也。君之路马死，埋之以帷。弊盖不弃，为埋狗也，丘也贫，无盖，於其封也，亦与之席，无使其
　　首陷焉，恐其首直委於土也。
　　天长地久章第七
　　圣人后身外身。
　　义云：碎琥珀之枕，焚雉头之裘，罢一台之费，却千里之马，德垂当代，名光竹帛。
　　上善若水章第八
　　政善治。
　　疏：正容悟物者，《庄子□田子方》第二十一篇文也。子方名无择，侍座魏文侯，文侯师子夏友於子方。子方数称溪工之道，文侯以为溪工子方之师也，子方曰：非也，里之人也，称道数当，故无择称之。无择之师，东郭顺子，其为人也，人貌而天，虚缘而葆真，清而容物，物无道，正容以悟之，使人之意也销，无择何足以称之。
　　夫唯不争，故无尤。
　　义云：不争之德，德之先也。凡人之性不能无争，为争之者，其事众矣。乱逆必争暴慢必争，忿怒必争，奢泰必争，矜伐必争，胜尚必争，违慢比争，进取必争，勇怯必争，爱恶必争，专恣必争，宠妻必争。王者有一于此，则兴师海内。诸侯有一于此，则兵交其国。卿大夫有一于此，则贼乱其家。士庶人有一于此，则害成於身。皆起於无思虑，愆礼法，不畏惧，不容忍，争乃兴焉。故争城者杀人盈城，争地者杀人满野，必当察起争之本，塞为争之源，无不理矣。
　　持而盈之章第九
　　金玉满堂，莫之能守。
　　疏：假使贪求不已，适令金玉满堂，象有齿而焚身，鸡畏牺而断尾，且失不贪之宝，坐贻致寇之忧，以其贾害，岂云能守。象有齿而焚身者，《春秋》襄公二十四年，晋范宣子为政，诸侯之弊重，郑人病之。二月，郑伯如晋，子产寓书于子西，以告宣子曰：子为晋国，四邻诸侯不闻令德，而闻重弊，侨也惑之。侨闻君子长国家者，非无贿之患，而无令名之难。夫诸侯之贿聚於公室，则诸侯贰，若吾子赖之，则晋国贰。注：贰，离也。诸侯贰则晋国坏，晋国贰则子之家坏，何汲汲也，将焉用贿。夫令名，德之舆也，德，国家之基也，有基无坏，无亦是务乎。有德则乐，乐则能久，《诗》云：乐止君子，邦家之基，有令德也。夫恕思以明德，令名载而行之，是以远至迩安，无宁使人谓子：子实生我，而谓子浚我以生乎。注：浚，取也，言取我财以自生。象有齿以焚其身，贿也。宣子悦，乃轻弊。是行也，郑伯朝晋为重弊故也。鸡断尾者，《春秋》周景王子子朝之传宾孟适郊，见雄鸡自断其尾，叹曰：牺牲之用，存乎全而肥实，今自断其尾，使己不全，冀免为牺牲之用。鸡之保其身也如此，况於人乎。贪利忘其身，智不及鸡矣。不贪宝者，郑人有得玉，献於子罕曰：此宝也，将以献之。子罕曰：汝以玉为宝，我以不贪为宝，我若取玉，俱丧宝矣。不若两全之，遂不受玉。致寇者，《易》解卦九三辞曰：负且乘，致寇至。负乃小人之事，乘为君子之器，弃小任大，物所不与，政寇盗夺之矣。
　　功成名遂。
　　义曰：御灾除患曰功，富贵尊荣曰名，高鸟尽而良弓藏，狡兔死而猎犬烹，势使然也。范蠡扁舟而脱祸，文种固位而丧身，此之谓矣。日中则昃，月满则亏，子房绝粒以优游，疏广解印而高尚，固无上蔡华亭之追痛矣。
　　载营魄章第十
　　载营魄。
　　疏：故《春秋》子产曰：人生始化曰魄者，《春秋》昭公七年，初郑伯有为政，驷带杀之，郑人相惊曰：伯有至矣。或梦伯有介，曰：壬子余将杀带。明年杀段，於是壬子驷带卒，明年公孙段卒，郑人益惧。或问子产曰：伯有犹能为鬼乎。子产曰：人生阴曰魄，阳曰魂，用物精多，则魂魄强，匹夫匹妇强死，而魂魄犹能依凭於人，以为淫厉，况伯有三世执其政柄，而强为鬼神，不亦宜乎。伯有乃穆公之冑，子良之孙，子耳之子，故曰三世。子产立其子良止以抚之，乃止。近死之心莫使复阳者，《庄子□齐物》篇之辞也。三魂名胎光、爽灵、幽精。七魄：尸狗、伏矢、雀阴、吞贼、除秽、臭肺、蜚毒，此出上清品。
　　爱民治国。
　　义曰：生民者，国之本也，无为者，道之化也。以无为之化，爱育於人，国本固矣。政虐而苛，则为暴矣。赋重役繁，则伤性也。使之不以时，则妨农也。不务俭约，则残谷矣。
　　天门开阖。
　　义曰：修爱民理国之事，为垂衣南面之君，犹须恭己奉天，以顺历数者，谓受命之历，五运之数也。舜命禹曰：天之历数在躬，天禄永终。谓历数在躬，以承天命，故可大宝爱之，谓之宝命。自天而授谓之受命於天，《易□系》曰：圣人之大宝曰位是也。天门开则降非常之瑞，或黄星动彩，赤伏表符，紫气充庭，五星聚井，流虹贯月，火电绕枢，然后维岳降神，诞生宰辅，以佐佑之。故应天顺人，拯物除害，而承历数，以有天下也。及乎临御失所，刑政乖宜，众叛亲离，兵交祸起，逆乱生於下，气象见於上，日实天开，山崩川竭，灾凶蜂起，而国亡矣，是天开阖也。一开一阖谓之变者，《易□系辞》云：谓开闭相循，阴阳递至，倚伏之义也。
　　三十辐章第十一
　　疏：乾坤是大易之韫者。
　　义云：《易□系辞》也。明易之所立，本乎乾坤。乾坤不存，则易道无由起也。
　　三十辐共一毂。
　　疏：众窍互作者，《庄子》第二篇也。
　　埏埴以为器。
　　疏：陶匠者，《尚书》云：范土曰陶，舜侧微之时，耕於历山，陶于河滨是也。
　　凿户牖以为室。
　　疏：《诗》云：陶复陶穴。《庄子》曰：室无空虚，则妇姑勃蹊。陶复者，《诗□文王之什□绵绵》篇云：古公亶父，陶复陶穴，未有家室。古公者，邠公也。古言久也。亶，公字也，文王祖，处于邠也。妇姑争者，蹊，路径也。勃，戾怒也。《庄子》外篇言：室中不空，蹊路湫隘则争路而行，失妇之道也。
　　故有之以为利，无之以为用。
　　疏：形而上、形而下义：形而上者，道之本，清虚无为处乎上也。形而下者，道之用，禀质流形处乎下也。显道之用，以形于物，物禀有质，故谓之器。器者有形之类也。圣人法道之用，制以为器，画卦象以制文字，刳木为舟，剡木为楫，断木为杵，掘地为臼，弦木为弧，剡木为矢，制以宫室，结为网罟，服牛乘马，负重致远，铸金为兵，揭竿为旗，斲木为耜， 木为耒，一事以上以利天下，此皆分道之用，以为器物尔，皆《易□系》所称。此乃道是无体之名，形是有质之用，凡万物从无而生，众形而由道而立，先道而后形，道在形之上，形在道之下，故自形而上谓之道，自形而下谓之器。形虽处道器两畔之际，形在器上不在道也。既有形质可为器用，故云形而下者谓之器。
　　五色章第十二
　　五色令人目盲，五音令人耳聋，五味令人口爽。
　　义曰：五音者，按汉刘向曰：宫者中也，君之德也。商者，章也，物成章也。角者，甲也，物发生也。征者，祉也，物之盛大繁祉也。羽者，聚也，物聚而藏也。
　　疏：五色者，按王叔师曰：皎皎素丝得蓝则青，得丹则赤，得蘗则黄，得皂则黑，而为五色也。五色之设，本以彰五行之象，别尊卑之饰。五音之设，本以通天地之气，彰五行之声。五味之设，本以彰五行之和，以养於人。已上二事，若人耽滞，不曰聋盲口爽乎。味之所争有羊羹解鼋之祸矣。羊羹者，《春秋桓公二年，郑公子归生受楚子之命伐宋，宋华元乐莒帅师以御之。二月壬子，战于大棘，将战，华元杀羊以食士，其御羊斟不预，及战曰：畴昔之羊，子为政，今日之事，我为政，与入郑师，故宋师大败，郑人囚华元，获乐莒，甲兵四百六十乘，俘二百五十人，馘百人。宋以兵车百乘文马百驷以赎华元于郑，半入，华元逃归，立子门外，告而后入，见羊斟曰：子之马然
　　也。对曰：非马也，其人也。既答而叔□斟之字也奔鲁。君子谓羊斟非人也，以其私憾败国殄民，於是形孰大焉。《小雅》所谓人无良者，其羊斟之谓乎，残民以逞矣。解鼋者，宣公四年楚人献鼋於郑灵公穆公太子夷也，公子子公名宗、子家归生将入见，子公食指动第二指，以示子家曰：他日我如此，必尝异味。及入，宰夫将解鼋，相视而笑。公问之，子家以告。及食大夫鼋，召子公而弗与也。子公怒，染指於鼎，尝之而出。公怒，欲杀子公。子公与子家谋先为难。子家曰：畜老犹惮杀之，而况君乎。反谮子家。子家惧而从之。夏，杀灵公。书曰：郑公子归生杀其君夷。权不足也，子家权不足以人御子公，惧谮而从弒，故书首为恶也。君子曰：仁而不武，无能远也。初称畜老，仁也，不讨子公，是不武也，不能自通於仁道，而陷弒君之名，其实子公染指而成斯祸尔。
　　驰骋畋猎。
　　注曰：以心国者，《庄子□内篇》第二之辞也。
　　义曰：礼：天子诸侯每岁三畋，一为乾豆，祭祀宗庙也，二为宾友，交二国之好也，三充君之庖，食以时也。时而不畋，则曰不敬。畋不以时，则谓之暴，所以春搜夏苗秋弥冬狩，皆俟农隙，以讲武事也。獭未祭鱼，网罟不施于川。豺未祭兽，罝罘不通於野。鹰隼未击，罻罗不张於林。修祭禽之礼，展三驱之仁，顺天时也。天子仲春教旅振，遂以畋猎，仲夏教芙田，遂以苗。仲秋教理兵，遂以狝。仲冬教大阅，遂以狩。大司马以掌其事，山虞泽虞以供其职，盖以教武事以示民也。则有不遵典故，外则作禽荒，暴物扼时，十旬不返也。驰骋莫已，遂为发狂，人怨国危，失礼致祸也。
　　难得之货令。
　　疏：乖失天倪者，庄子曰：始卒若环，莫得其端，是谓天均。天均者，天倪也。天倪者，天然之分也。
　　故去彼取此。
　　义曰：夫人君之心，睿圣为本，理国之道，清净为基，若其逐兽荒原，奔车绝巘，六龙逸足，万骑莫追，与雕鹗以争先，共熊罴而贾勇，日月亏蔽，旌旗纠纷，畋猎忘归，杀获无已，风雨恒苦，宫室或空，此谓之发狂也。若复贵远方之物产，贪无用之土疆，嗜蒟酱而讨西戎，伐大宛而取名马，关塞有不归之魄，边城有怨旷之魂，天下流亡，户口减耗，赫赫宗庙，几陷寇雠，青史具书，百代为戒。
　　宠辱章第十三
　　宠辱若惊。
　　义曰：且人君富有天下，尊继百王，告类上玄，君临万有，亦当驭朽自戒，纳隍轸忧，乃能享此大年，保其遐祚矣。人臣之遭遇也，九迁三接之泽，既以厚矣，兵符相印之任，亦已重矣，高冠大旆，长毂朱轮，气压伊皋，权倾卫霍，亦当夙兴夜寐，履薄临深，乃能克保福祥，免贻覆餗矣。故令尹三已而无愠，考父三命而益恭，达其理也。
　　大患若身。
　　义曰：恃宠骄盈者，《春秋》隐公四年：卫公子州吁恃宠而好兵，其臣石碏谏卫庄公曰：臣闻爱子教之义方，不纳于邪，骄奢淫佚，所自邪也。四者之来，宠禄过也。夫宠而不骄，骄而能降，降而不憾，憾而能 音轸者，鲜矣。公不听，明年，桓公立，州吁弒桓公，卫人杀州吁焉，是则因宠获祸矣。
　　视之不见章第十四
　　此三者不可致诘，故复混而为一。
　　义曰：夷希微三者，假标以名道，亦皆无也。三者疑化为三境，次为三界，下为三才，明为三光，於身为三元，於内为三一，皆大道分精运化之所成也。三境者，三宝君之祖气，所凝之色青黄白，亦名玄元，始三气之作，乃诸天之宗祖，万化之元本也。三界者，欲界六天，以统九仙，色界十八天，以统九真，无色界四天，以统九圣也。三元者，人身之中，脑为泥丸宫，以主上元，心为绛宫，以主中元，脐下为丹田，以主下元。三一者，上元所主谓之元一，中元所主谓之真一，下元所主谓之正一，三一元神，主混气固精，宝神留形，上清有徊风混合，修三一之道。
　　豫若冬涉川。
　　义曰：可以疑难古人如然，今之代人，逐境生迷，万绪云蒸，千途蜂起，功名声色，争先锐进之心，厚利丰财，竞起贪求之迹。或烹燔取乐，或伤杀恣情，投身於爱欲之川，随流不返，溺性於漂沉之浪，有去无回，岂独冰痛於难，抑且报应明验，何者？溺利欲之人，涉远营求，有水陆邀劫之报。凌抑於人，有忿争刑网之报。上调於君，有诛殛丧家之报。下虐於民，有召寇起雠之报。况於伤生害己，破国亡家之甚乎。
　　孰能安以久，动之徐生。
　　义曰：修炼门多，泛举大略，有吐纳元和，咽漱云液，茹松食柏，绝粒饵芝，或隐朝上清，密伺玄斗，或五金八石，或水玉流珠，阴鼎阳炉，五华九转，或素文丹箓，檄召鬼神，金钮青丝，质盟天地，则有正一道德升玄，洞神灵宝，盟真三清，众法并革。凡登道证品升真，又有奔二景，朝五辰，据极攀魁，骛网飞纪，吞日咽月，制魄拘魂，八道望云，九真受事，升玄卧斗，方诸洞房，左右灵飞，阴阳六甲，三部八景，二十四真，存服三元，注想三一，紫房黄阙，绛景朱婴，紫虚南岳之篇，青童东海之诀，内视五藏，下制六天，导引吞符，御风养气，腾举之道，溢於真经。
　　唐玄宗御制道德真经疏卷之一竟
　　唐玄宗御制道德真经疏卷之二
　　致虚极章第十六
　　致虚极，守静笃。
　　疏曰：水流湿，火就燥者，《易》乾卦九五爻辞也，《春秋》致师之义也。
　　义曰：《春秋》宣公十二年，楚庄王围郑，旬有七日，郑人卜行成，不吉，国人大临。楚庄王退师，郑人修城，复围之三月，克之。郑伯肉袒牵羊以逆楚王，既而许之平。潘尪又盟，子良出质。夏六月，晋师救郑，及敖鄗之间，楚庄乃求成於晋。盟有日矣，楚许伯御乐伯，摄叔为右，欲单但挑战，示不欲和，以致晋师。许伯曰：吾闻致师者，御靡旌麾垒而还。乐伯曰：政师者，左射之菆，代御执辔，御下，两马掉鞅而还。摄叔曰：致师者，右入垒，折馘斩俘而还。皆行其所闻而复，晋人逐之。乐伯左射马，右射人，逐不能进。时魏锜、赵旃有憾於晋，请使於楚，皆欲晋败，彘子又不设备，战于邲，晋师败绩焉，以此致师，师必致敌。
　　吾以观其复。
　　疏：《易》曰：雷在地中，复。
　　义曰：《易》复卦象曰：雷在地中复者，雷是动物，复卦以动息为主，故曰雷在地中，先王以至日闭关，商旅不行，后不省方，皆取动息之义以复其本也。
　　不知常。
　　注：不恒其德者，《易》恒卦九三辞也。
　　大上章第十七
　　其畏之侮之。
　　疏：三王五霸。
　　义曰：三王者，夏、殷、周也。五霸者，夏有昆吾，黄帝之后也。殷之霸者，有大彭、豕韦，尧之后也。周之霸者，齐桓公，僖公之庶子，名曰小白，周惠王、襄王之时也。晋文公者，献公之子，名重耳，以僖公二十二年立，文公以僖四年避骊姬之祸。
　　信不足，有不信。
　　义曰：《春秋》宣十一年，楚子伐郑及栎，郑大夫子良曰：楚晋不务德，与其来者可也，晋楚无信，我焉得有信，乃从楚。夏，及楚子盟于辰陵，陈、郑服也，此乃信不足，有不信焉。
　　大道废章第十八
　　疏：数米炊，简发栉。
　　义曰：《淮南子》曰：数米简发，烦而不察，有为之甚也，何异乎以膝搔背，以踵解结矣。
　　六亲不和，有孝慈。
　　疏：扇枕温席者。
　　义曰：宋有郅苞，字孝尝，三岁而孤，其伯父悛等皆显贵，苞见之常泣，母陈氏疑其畏惮而怒之，苞曰：自悲早不识父，今见诸父相似，心中悲耳，因歔欷。母亦悲恸。苞奉其母，夏则扇枕，冬则温席焉。
　　国家昏乱，有忠臣。
　　义曰：谠正曰忠，阿谄曰佞，不明于理曰昏，上下不理曰乱。
　　疏：斯皇多士，尽是夔、龙，彝伦所叙，无非作乂理也。
　　义曰：《诗》云：济济多士，文王以宁。多士，众臣夔、龙，舜佐臣也。《书》云：夔作典乐，八音克谐，击石拊石，百兽率舞，箫韶九成，凤凰来仪。龙为纳言，出纳王命，彝伦攸叙。言舜得良臣典法，不失其政也。
　　绝圣弃智章第十九
　　绝巧弃利。
　　疏：《列子》说第八篇。
　　义曰：卫人之刻枣猴，宋人之琢楮叶也，可绝之。
　　绝学无忧章第二十
　　荒兮其未央哉。
　　疏：《诗》曰：夜未央。
　　义曰：《诗□小雅□庭燎》篇文也。
　　众人熙熙，如享太牢，如春登台。
　　义曰：六印垂腰，五府交辟，一怒而诸侯惧，安居而天下息，繁华忽其满志，富贵乐其当年，五鼎列食，厌太牢之盈味，众芳悦性，喜春台之纵目，至有燕姝洛艳，楚舞吴歌，八音聩其聪，五色熏其凿，乐则乐矣，终复如何？《礼器》云：太牢而祭，不必有余言，称性之大小也。又云：诸侯七牢，大夫五牢，故《春秋》吴征鲁之百牢是矣。夫牛羊豕三牲，通谓之牢。牛者祭之牢也，天子以牺牛，谓全色也。诸侯以肥羊，大夫以牵牛，求得即用，无所择也。牛谓一元，大武将祭，必系於牢。刍之三月，所养必有其式，以备不常。如《左传》鼷鼠食郊牛角，乃改卜牲也。羊者，天子衅庙开冰告朔皆用之，谓之柔毛，孟春食麦与羊是也。豕者，天子之祭皆用之，以备三牲。则牛曰大牢，羊曰中牢，豕曰少牢，曰刚鬣是也。礼：天子无故不杀牛，大夫无故不杀犬彘，谓其皆祭礼所用，非祭而杀，是谓无故也。牢者取其四固以养牺牲，通谓之牢矣。
　　疏：春日迟迟，采繁祁祁。义云：采繁，生蚕之时繁皤蒿也。祁祁，众多也。
　　如婴儿之未孩。
　　疏：不至于孩而始谁。义云：《庄子□天运》十四篇文也。《家语□本命》篇云：人生三月而微眴，然后目能见。八月生齿，然后能食。期而生膑，然后能行。三年间合，然后能言也。
　　曲则全章第二十二
　　枉则直。
　　疏：《春秋》曰：正曲曰直。义云：廉颇、相如是也。
　　义曰：《春秋》襄七年冬十月，晋卿韩献子厥告老，其子穆子无忌有废疾，将立之，辞曰：《诗》云：岂不夙夜，谓行多露。又曰：弗躬弗亲，庶人弗信。无忌不才，让其可乎，请立起也。与田苏游，而曰好仁。《诗》曰：靖恭尔位，好是正直，神之听之，介尔景福。恤民为德，正直为正，正己心也。正曲为直，正人曲也。三和为七，德、正、直，三者备为人也。如是则明神听之，介福降之，立之不亦可乎。庚戌，使韩起朝献子，遂请老。晋侯谓韩无忌仁，使为公族大夫焉。
　　抱一为天下式。
　　义曰：一国三公，自然难理。十羊九牧，讵可化一。亡羊者难乎多岐，丧生者由其多事。
　　希言自然章第二十三
　　同於道者，至失亦得之。
　　义曰：故弹宫则宫应，弹角则角应者，声相感也。枯桑动而天风，暑雨降而础润，气相感也。龙吟云起，虎啸风生，有情感无情也。铜山崩而钟应，类相感也。葭灰缺而晕亏，事相感也。鹤鸣子和，性相感也。积善余庆，积恶余殃，行相感也。同舟共济，胡越不患於异心，势相感也。流湿就燥，无情感於无情也，君子千里同风，小人隔陌异俗。
　　疏曰：方诸阳燧者。义云：东海方诸之间有巨蚌焉，长尺有二寸者，因名方诸，取其壳以柔帛拭之良久，以月照之，以器承之，则得水焉。阳燧，火镜也，以取火也。古之祭法尚洁，以方诸引水，阳燧火用也。
　　跂者不立章第二十四
　　自伐者无功。
　　义曰：《春秋》襄二十九年，齐放其大夫高止于北燕，传曰：高止好以事自为功且专，故及於难也。《春秋》哀二年，赵简子与郑战，为郑人所击掊於车中，失其蜂旗。公孙龙率徒五百人助之，宵攻郑师，取蜂旗，郑师大败。既战，简子曰：吾伏弢位区切血，鼓音不衰，今日我上也。卫太子剧赎为右，曰：吾救主於车，退敌於下，我右之上也。御者卸良曰：我两鞃胡薨切，轼中范也。阵将绝，吾能止之，我御之上也。此言简子不让，故其下皆自伐其功，故不克和矣。
　　余食赘行。
　　疏：《春秋》曰：人将不食吾余者。
　　义曰：《春秋》庄六年，楚文王伐申，过邓，邓祁侯曰：吾甥也，止而飨之。祁侯之三甥，雕甥、聃甥、养甥请杀楚子，祁侯不许。三甥曰：亡邓国者，必此人也，若不早图，后若噬脐，其及图之乎。图之，此为时矣。祁侯曰：人将不食吾余。言自害其甥，必为人所贱也。对曰：不从三臣之言，抑社稷实不血食，而君焉取余？弗从。伐申，还遂伐邓。十六年，复伐邓，灭之，即庄公十六年也。
　　有物混成章第二十五
　　吾不知其名。
　　义云：凡物先名而后字者，礼，男子生三日，以桑弧一蓬矢六以射天地四方，以示男子有事於四方也。既三月，妻以子见其夫，入门升自阼阶，妻抱子出自升阶，父执之右手，孩而名之，抚其首焉。二十而冠，谓之成人。冠适音的子於阼阶，以着代也着，音注也。。醮於客位，有成人之道也。三加其冠，始以缁布，次以皮弁，次以爵弁，言益尊之。冠而字之，敬其名也。女子十五而笄，笄而字之。故冠礼者，礼之始也，嘉事之重也。此则先名而后字，取自小而成大也，人伦之道，始则有终，故自小而成大，自大而复终也。《春秋》桓六年九月丁卯，子同生，公问名於申繻，对曰：名有五，有信，有义，有象，有假，有类，以名生为信，唐叔虞鲁公子友是也。以德命为义，文王昌武王发是也。以类命为象，若孔子像尼丘之山是也。取於物为假，如伯鱼生，有人馈鱼，因名曰鲤是也。取於父为类，若子同生与父同日生是也。不以国，以国则废名。不以官，以官则废职。不以山川，以山川则废主。不以畜牲，以畜牲则废社。不以器币，以器币则废礼。不以隐，故名终将讳之。故晋以僖侯废司徒，宋以武功废司空，先君献武废二山具山、敖山，是以大物不可以命。公曰：是其生也，与吾同物，命之曰同。氏族者，《春秋》隐八年冬，公子无骇卒，公子羽父请谥与族，公问族於众仲，对曰：天子建德，因生以赐姓，胙之以土，而命之氏。诸侯以其王父字，或以谥，因以为族。官有世功，则有官族，谓取旧官旧邑为族也，邑亦如之。公命自字为展氏无骇，即公子展之孙也。天道也先字而后名，言道无所始亦无所终也。
　　大曰逝。
　　疏：《庄子》曰：夫道於大不终，《天运》十四。
　　而王居其一焉。
　　义曰：王若有道则日月如合璧，五星如连珠，甘露降，醴泉出，河不满溢，海不扬波，景星见，卿云生，神龙游其沼，麟凤来其庭，四气调和，而为玉烛，万物遂性，而洽太平也。人君若无道，则天反时为灾，地反物为妖，人反德为乱，沴气咎征，时见於上，物妖形怪，忽见於下，星亡日斗，冬雷夏霜，天裂石实，川竭山崩，事兴於人而气感於天，是天地蒙其害也。
　　人法地至自然。
　　疏：塞源拔本者。
　　义曰：《春秋》昭九年，晋梁丙、张趯率阴戎伐颖，以周甘人与晋闫嘉争闫田故也。周景王使大夫詹桓伯辞於晋曰：我自夏以后稷，魏、驰、芮、歧、毕，吾西土也，巴、濮、楚、邓，吾南土也。及武王克商，蒲姑、商奄，吾东土也，肃慎、燕、亳，吾北土也，吾何迩封之有？文武成康之建母弟，以藩屏周，亦其废坠是为，岂如弁旄，因而以蔽之。先王居祷杌于四裔，以御魑魅，故允姓之奸，居于瓜州，伯父惠公归自秦，而诱之以来，使偪我诸姬，入我郊甸，则戎焉取之。戎有中国，谁之咎也？后稷封殖天下，今戎制之，不亦难乎。伯父围之，我在伯父，犹衣服之有冠冕，水木之有本原，民人之有谋主也，伯父若裂冠毁冕，拔本塞源，专弃谋主，虽戎狄，其何有余一人。叔向谓宣子曰：文之霸也，岂能改物，翼戴天子，而加之以恭。自文以来，世有衰德，而暴蔑宗周，以宣示其侈，诸侯之贰，不亦宜乎。且王辞直，子其图之。宣子说，王有姻丧，使赵成如周吊，且致闫田与襚，反颖俘，王亦使宾滑执甘大夫襄，以说於晋，晋人礼而归之。
　　重为轻根章第二十六
　　重为轻根。
　　疏：朵颐之求者。
　　义曰：《易》颐卦初九之辞也。言人之开发言语，咀嚼饮食，皆当动颐，君子观此颐象，故馑慎言语，裁节饮食也。
　　虽有荣观。
　　疏：高台深池者。
　　义曰：《春秋》昭二十年冬十月，齐景公瘠，遂痁式占切，疾也，期而不瘳，诸侯之宾问疾者多在，梁丘据与裔款二大夫言於公曰：吾事鬼神丰，於先君有驾矣，今君疾病，为诸侯忧，是祝史之罪也，诸侯不知，其谓我不敬，君盍诛於祝固、史器以辞宾。公悦，告晏子。晏子曰：昔宋之盟，屈建问范会之德於赵武。赵武曰：夫子之家事治，言於晋国，竭情无私，其祝史祭祝，陈信不愧。其家事无猜，其祝史不祈。建以语康王，康王曰：神人无怨，宜夫子之光辅五君，以为诸侯主也五君，文、襄、虚、武、景也。公曰：据与款谓寡人能事鬼神，故欲诛於祝史，子称是语，何故？对曰：若有德之君，外内不废，上下无怨，动无违事，其祝史荐信，无愧心矣。是以鬼神用飨，国受其福，祝史与焉，其所以蕃祉老寿者，为信君使也，其言忠信於鬼神。其适遇淫君，外内颇邪，上下怨疾，动作僻违，纵欲厌私，高台深池，撞锺舞女，斩艾民力，输掠其聚，以成其违，不恤后人。暴虐淫纵，肆行非度，无所还忌，不思谤讟，不惮鬼神，神怒民痛，无悛於心。其祝史荐信，是言罪也。其盖失数美，是矫诬也。进退无辞，则虚以求媚。是以鬼神不飨其国以祸之，祝史与焉。所以夭昏孤疾者，为暴君使也，其言僭嫚於鬼神。公曰：然则若之何？对曰：不可为，山林之木，衡鹿守之，泽之雀蒲，舟鲛守之，薮之薪蒸，虞候守之，海之盐蜃，祈望守之。县鄙之人，入从其政，偪介之关，暴征其私，承嗣大夫，强易其贿。市常无艺，征敛无度，宫室日更，淫乐弗违。内宠之妾，肆夺于市。外宠之臣，僭令於鄙。私欲养求，不给则应。民人苦病，夫妇皆诅。咒若有益，诅亦有损。聊、摄以东，姑、尤以西，其为人也多矣，虽其善祝，岂能违亿兆人之诅？君若欲诛于祝史，修德而后可。公悦，使有司宽政，毁关去禁，薄敛已责。十二月，景公畋于沛。此言晏子言之所利，而景公从练修德，而疾速愈，遽能畋猎也。
　　善行章第二十七
　　善人不善人之师。
　　义云：大学之礼，虽诏於天子无北面，所以尊师也。善学者，师逸而功倍，不善学者，师勤而功半，又从而怨之。言先王事师之道无北面，王行而西，折而南面，东而立。师尚父面西，以道书之旨以教於王。故王之义，君父师也。师无当於五服，五服不得不亲，是则为师之道也。
　　虽知大迷。
　　义云：夫初修者，有十事不可不知也。一者，初地之人，先因善欲，有欲乐心，乃能进趣。二者，亲近善友，导引其心，深信正道。三者，簉诣明师，师有妙法，广能宣告，示以要术。四者，既闻正教，能受读诵。五者，能出家专行柔弱，永断有为，离诸桎梏。六者，参受正戒，防身口心。七者，幽隐山林，栖遁独处，永离嚣尘，修寂静志。八者，当念大道，是真法王，能度众生，越生死海，犹如船师，拯济沉溺。九者，当念经教，是妙医方，能示众生，理烦恼药。十者当念正法，是真父母，善能生我法身慧命。以是十法为地初地，因次以小乘柔伏之法，又进中乘兼修之法，后入大乘观行之法。
　　将欲章第二十九
　　将欲取天下而为之。
　　义曰：天下之主，身有殊祥。履巨迹而诞伏羲，感神龙而孕炎帝，轩辕乃电光绕斗，少昊乃星彩流虹，颛顼高辛，生资睿圣，唐尧虞舜，天表神奇，尧火运於赤龙，舜土德於虹瑞，月精命禹，燕卵降汤，紫气霭於砀山，赤光照于汉室，皆并身有殊祥也。积玄勋而黄轩受命，禀前功而颛顼吁符，黄帝十七世而祚有殷，后稷十三世而兴西伯，此皆积世累功也。
　　执者失之。
　　义曰：人君继体承乾，不以其德毒流海内，祸起寰中，号令不行，戈鋋内向，天下既乱，海内沸腾，真主应运救人，拨乱反正，如夏禹、殷汤、周武、汉祖，创业之君也。天下既定，授于子孙，故嗣主继明，守文承统，如夏桀、殷纣、周赧、汉献，为继体之君也。但创业之君，必资圣德，塞违辅过，明德显仁，招怀隐沦，求采瘼病，初有大宝，罕及败亡，盖其励精求理也。而继体之君，不知稼穑，长於妇人之手，生於深宫之中，八音五色乱其心，丽服淫声溺其性，或穷兵四境，流毒九州，视赤子若仇雠，顾生人如草芥，动致芟刈，不循宪章，反道违天，凌虐神主民人也，於是戈鋋四起，水旱不时，神怒众离，鬼哭人怨，遂有南巢放逐，牧野枭夷，殒身黔庶之中，失政奸雄之手，洪图一失，大业不归，此明执者失之，为后王之戒。昭德塞违者，《春秋》桓二年，宋华督杀孔嘉父而弒殇公，立公子凭，是为庄公，以郜鼎赂於鲁桓公，公纳之於庙。大夫臧哀伯谏曰：君人者，将昭德塞违，以临百官，犹惧失之，今置其赂器於太庙，明示百官，百官象之，又何诛焉。昔武王克商，迁九鼎於洛邑，义士犹或非之，而况昭违礼之赂器於太庙，其若之何？瘼，病。沴，妖气也。内起曰眚，外起曰灾，亦天火曰灾也。
　　以道佐人主章第三十
　　以道佐人主者。
　　义曰：舞干戚者，禹欲伐有苗氏，既伐，三旬弗及，苗民逆命。益谓禹曰：惟德动天，无远弗届，至诚感神，况於有苗乎。禹班师振旅，诞敷文德，舞干羽于两阶，七旬而有苗格。其国在荒服之例，礼曰：舞者所以饰喜也，执其干戚，习其俯仰屈伸，容貌得庄焉，行其缀兆，要其节奏，行列得正焉。羽钥干戚，舞之器也。屈伸俯仰，舞之容也。缀兆舒疾，舞之列也。或天子八佾，诸侯六，大夫四，士二也。
　　故善者果而已。
　　疏：杀敌为果。义云：《春秋》宣二年春，郑公子归生受楚子之命伐宋，宋华元御之，战于大棘，宋师败绩。囚华元，获司空乐莒，甲车四百六十乘，俘二百五十人，馘百人。宋大夫狂狡逆郑人，郑人入於井，倒戟而出之，获狂狡。君子曰：失礼违命，宜其为擒也。戎昭果毅以听之，谓礼常存於耳，着於心，想闻其政令。杀敌为果，致果为毅，易之戮也。言易而反之，必为戮矣。
　　夫佳兵章第三十
　　夫佳兵者，不祥之器。
　　义曰：韬者有六，龙、虎、文、武、豹、犬也。文者，经邦立国，不越天常。武者，克定祸乱，威伏八方。龙者，燮理阴阳，不逾时令。虎者，善用爪
　　牙，群凶自挫。豹者，应时戡难，智在权机。犬者，采听至微，或成奇变。三略者，亦机铃用兵之术也。汉子房公於圯桥遇黄石公，示此书。六韬者，姜子牙於蹯溪钓鱼，大鱼腹中得此书也。藏器於身者，《易》下《系》曰：公用射隼于高墉之上，获之无不利。子曰：隼者，禽也。弓矢者，器也。射之者，人也。君子藏器於身，待时而动，何不利之有？隼在高墉则难射，人处高位则难除，处高位而贪残如隼，将除之者，在得其时，无不克矣。《史记》曰：君子得其时则驾，不得其时则蓬累而行是也。
　　物或恶之，故有道者不处。
　　注：修辞立诚。
　　义曰：《易》乾卦九三之辞，谓文教，诚谓诚实也。
　　不得已而用之。
　　疏：经纬天地，天生五材。
　　义曰：南北为经，东西为纬。五材者，五行也。凶暴及人曰祸，反德肆逆曰乱，得获曰克。凡曰王师，有钟鼓曰伐，无钟鼓曰侵，师出有名曰顺，无名曰逆。
　　吉事尚左，凶事尚右。
　　疏：《礼□檀弓》曰：夫子。
　　义曰：夫子有妹之丧，拱而尚右，弟子不知其故，因而效之。夫子言其好学也如此，及知非吉，故复尚左。《檀弓》，《礼记》第四篇名也。
　　杀人众多。
　　疏：人惟邦本。义云：《书》五子之歌也。
　　战胜则以丧礼处之。
　　疏：秦伯向师而哭。义云：《春秋》僖三十二年，秦伯伐郑，秦大夫杞子戍郑，使告于秦曰：郑人使我掌其北门之管钥，若潜师而来，国可得矣。秦伯访於大夫蹇叔，蹇叔曰：劳师以袭远，非所闻也。师劳力竭，远主备之，无乃不可乎。师之所为，郑必知之，且行千里，其谁不知。秦伯辞焉。召孟明、西乞、白乙，使出师於东门之外。蹇叔哭之曰：孟明，吾见师之出，而不见其入也。秦伯使人谓之曰：尔何知，中寿，尔墓之木拱矣。蹇叔之子预於师，哭而送之，曰：晋人御师必於崤，崤有二陵焉，其南陵，夏后皋之墓，其北陵，文王之所避风雨，必死其间，余收尔骨焉。秦师遂东，过周北门，左右免冑而下，超乘者三百乘。王孙满尚幼，观之，言於襄王曰：秦师轻而无礼，必败。轻则寡谋，无礼则脱，入险而脱，又不能谋，能无败乎。及滑，郑商人弦高将市於周，遇之，以乘韦先牛十二犒师，且使遽告于郑。郑穆公使视客馆，则束载厉兵秣马矣。使皇武子辞焉：吾子淹久於弊邑，唯是脯资饩牵竭矣，为吾子之将行也，郑之有原圃，犹秦之有具囿，吾子取其麋鹿以间弊邑，若何。杞子奔齐，逢孙、杨孙奔宋，孟明曰：郑有备矣，不可冀也。攻之不克，围之不继，吾其还也。灭滑而还。晋原轸曰：秦违蹇叔而以贪勤民，天奉我也。奉不可失，敌不可纵，纵敌息生，违天不祥，必伐秦师。乐枝曰：未报秦施，而伐其师，其为死君乎。先轸曰：秦不哀吾丧，而伐吾同姓，秦则无礼，何施之有。吾闻之一日纵敌，数世之患也。谋及子孙，可谓死君乎。遂发命遽兴姜戎。襄公墨缞，梁弘御戎，莱驹为右，夏四月，辛巳，败秦师於崤，获百里奚，孟明视。食之不厌，君何辱焉，使归就戮于秦，以逞寡君之志，若何？公许之。先轸问秦囚，公曰：夫人请之，吾舍之矣。先轸怒曰：武夫力而拘诸原，妇人暂而免诸国，隳军实，而长寇雠，亡无日矣。不顾而唾。公使阳处父追之，及诸河，则在舟中矣。释左骖以公命赠孟明，孟明稽首曰：君之惠，不以缧臣衅鼓，使归就戮于秦，寡君之以君戮，死且不朽，若从君惠而免之，三年将拜君赐。秦伯素服郊次，向师而哭曰：孤违蹇叔而辱二三子，孤之罪也。不替孟明，孤之过也。大夫何罪，且吾不以一眚掩大德。蹇叔之哭，知其师必败也，秦伯之哭，哀其师之败也，皆非胜而哭之矣。
　　道常无名章第三十二
　　朴虽小，天下不敢臣。
　　义云：《春秋》曰：天有十日，人有十等，下所以事上也，上所以供神也。男曰臣，女曰妾，故王臣公，公臣大夫，大夫臣士，士臣皂，皂臣舆，舆臣隶，隶臣僚，僚臣仆，仆臣台。马有圉，牛有牧，以待百事。
　　侯王若能守。
　　义云：王者四海之尊，侯者五等之二，周设五等之爵，先王之制法，则有天子、诸侯、卿、大夫、士也，而王兼在五数也。
　　以降甘露。
　　义云：甘露者，神虚之精，仁瑞之泽，其凝如脂，其甘如饴，一名天酒，《天文录》曰：天乳一星，在氏宿北，主甘露，星明则甘露降也。
　　人莫之令而自均。
　　疏：自西自东。义云：《诗□文王之什□文王有声》篇也。言武王作邑镐京，行辟雍之礼，四方来观者，皆感其德而从之也。
　　始制有名。
　　义云：山林非欲於飞鸟虎狼，犹茂盛深密，自来归之。江湖非欲於鱼鳖蛟龙，盖广大渺漫，自来归之。王侯非欲於有名之物，为道德仁惠，自来归之。
　　知人者智章第三十三
　　知人者智。
　　义云：昔宋宣公舍其子与夷，而立其弟如是为穆公。《春秋》隐三年秋，宋穆公疾，召大司马孔父而属之曰：先君舍与夷而立寡人，寡人弗敢忘。若以大夫之灵得保首领以没，先君若问与夷，其将何辞以对。请子奉之，以主社稷。寡人虽死，亦无悔焉。孔父曰：群臣愿奉公子凭也。穆公曰：不可。先君以寡人为贤，使主社稷，若弃德不让，是废先君之举也，岂曰能贤。光昭先君之令德，可不务乎。吾子其无废先君之功。乃使其子凭出居郑，以让与夷而立，是为殇公。君子曰：宋宣公可谓知人矣，立穆公而其子享之，命以义夫。
　　不失其所者久。
　　义云：郑太叔段宠，无厌。大夫祭仲谏庄公曰：不如早为之所，无使滋蔓，蔓难图也。芟草犹不可除，况君之宠弟乎。庄公不从，既而大叔命西鄙北鄙贰于己，侵地至于廪延，乃完城郭，聚人民，缮甲兵，具卒乘，将袭郑。公命大夫子封帅三百乘以伐京，大叔入鄢，公伐诸鄢。五月，太叔奔恭，遂克之。初，以庄公之母武姜寤寐而生庄公，名之为寤生，遂恶庄公，而爱太叔段。及段欲袭郑，武姜将启之。至是，既克段，乃置武姜于城颖，誓之曰不及黄泉，无相见也。既而悔之，颖谷封人考叔因闻之，有献于公，公赐之食，食舍肉，公问之，对曰：小人有母，皆尝#1小人之食，未尝君之羹，请以遗之。公曰：尔有母遗，繄我独无。掘地及泉，与武姜队而相见，为母子如初，《春秋》书曰：郑伯克段于鄢，议其失教也。此言纵太叔之过，使其贯盈而后杀之，是不早为其所，失所之致也，若太叔不失其所。
　　死而不亡者寿。
　　义云：《河图》曰：人之生也，天之与算四万三千二百算，主日也，与之纪一百二十纪，主年也。此人一期之数也。《黄庭经》云：百二十年犹可还过，此守道诚为难，唯待九转八琼丹要，复精思存七元日月之华，救老残，此明修之可以延益也。
　　疏：单豹、张毅者，《庄子》第十九《违生》篇文也。死者，天子曰崩，诸侯曰薨，卿大夫曰卒，士曰不禄，庶人曰死。
　　执大象章第三十五
　　执大象，天下往。
　　义云：候日观风者，昔聚窟洲在巨海之中，使者朝贡於汉，言於武帝曰：臣之国去此三十万里，国中常占候於天，若东风入律，百旬不休，青云干吕，连月不散者，中国将有有道之君矣。臣国之主所以仰中土而慕道风，薄金玉而厚灵物，故乃步天林而靖猛兽，搜奇韫而出神香，济弱水，渡飞沙，而朝於阙下，艰苦道途十三年矣，言远至迩安。
　　将欲歙之章第三十六
　　鱼不可脱于渊。
　　义云：《春秋》僖二十八年，晋文公使楚怒而战，乃执曹侯卑于宋，楚果伐宋。文公因而战楚，楚师败绩。文公复召周襄王于河阳，以诸侯见，且使王狩，故大合诸侯，而欲以尊事天子以为名义，自嫌强大，不敢朝周，喻天王出狩，因得尽君臣之礼，皆谲而不正之事也。仲尼曰：以臣召君，不可以训。书云：天王狩于河阳，非其地也。若此尚为谲谬，况奸臣小人弄权欺主乎。
　　唐玄宗御制道德真经疏卷之二竟
　　#1此处原有『而谏庄公纳之』六字，此据《左传》删。
　　唐玄宗御制道德真经疏卷之三
　　上德不德章第三十八
　　上仁为之，而无以为。
　　义云：小惠未孚者，《春秋》庄十年，鲁人曹刿对鲁公之语也。是岁正月，公败齐师于长勺。将战，曹刿请见。其乡人曰：肉食者谋之，又何问焉。刿曰：肉食者鄙，未能远谋，乃入见。问何以战，公曰：衣食所安，弗敢专也，必以分人。对曰：小惠未遍，民弗从也。公曰：牺牲玉帛，弗敢加也，必以信。对曰：小惠未孚，神弗福也。公曰：小大之狱，虽不能察，必以情。对曰：忠之属也，可以一战。战则请从，公与之乘，战于长勺。公将鼓之，刿曰：未可。齐人三鼓，刿曰：可矣。齐师败绩，公将驰之，刿曰：未可。下视其辙，登轼而望之，曰：可矣，遂逐齐师。既克，公问其故，对曰：夫战，勇气也，一鼓作气，再鼓衰，三而竭，彼竭我盈，故克之。夫大难测，惧有伏焉，吾视其辙乱，望其旗靡，故逐之。
　　上礼为之。
　　疏：曲为之防。义云：制礼以防民曲也。
　　故失道而后德。
　　义云：《春秋》昭二十六年，晏子对齐景公曰：礼之为国，为国#1与天地并，君令臣恭，父慈子孝，兄爱弟敬，夫和妻柔，姑慈妇听，礼也。君令而不违，臣恭而不贰，父慈而教，子孝而箴，兄爱而友，弟敬而顺，夫和而义，妻柔而正，姑慈而从，妇听而婉，谓之善物也。公曰：善哉，寡人而今而后闻此礼之上也。对曰：先王所禀於天地，以为其民也，是以先王上也。则理世之道，礼为急矣。
　　昔之得一章第三十九
　　侯王得一以为天下正。
　　义云：《春秋》曰：今之王，古之帝也。昔尧舜之前，皆称为帝，舜授於禹，禹以谦让，自云德不及帝，故去帝称王。亦云禹没禅位於益，禹之子启居于箕山。启贤，故诸侯去益而朝启。禹虽有禅益之名，而天下之人皆归於启。启以德不及五帝，乃自称王。自是之后，皆以王为号。至秦并天下，吞灭诸侯，独为一统，乃上采三皇，下兼五帝，通为皇帝之号焉。今之王爵，居五等之上，汉法非刘氏不王，非功臣不侯，自是相承，以天子之众子为王，嫡为太子。自周有天下，王之子为王子，之孙为王孙。国朝定法，以皇帝之孙侄为郡王，承嗣者为嗣王，异姓有功者封王，或锡以美号，或封郡王，然皆无列土之位矣。
　　天无以清。
　　义云：晋惠帝元康年中，人君德衰，天示灾变，天裂数丈，殷然有声，是失冲和之道也。自此西晋版荡，惠帝、哀帝皆罹其咎。
　　地无以宁。
　　义云：《史记》云：周幽王二年辛酉，西周三川皆震，岐山崩。春秋二百四十二年，地震有五。又有梁山崩、沙鹿崩、石言算妖异。洎秦汉已降，不可胜纪，大则沦陷城邑，小则摧圯庐舍也。
　　神无以灵。
　　义云：《春秋》僖主十二年七月，神降于莘，号公享之。周惠王河内史过曰：是何故也？对曰：国之将兴，明神降之，鉴其德也。将亡，神亦降之，观其恶也。故有得神以兴，亦有得神以亡。虞夏商周，皆有之。虢多凉德，其将亡乎。后号国遂灭。昔河神为虐，娶女于人，西门豹投巫於河，其害遂息。
　　谷无以盈。
　　义云：老君曰：伊雒而夏亡，河竭而商亡，周幽王辛酉川竭山崩，周亡之征也。亡不过十年，数之纪也。数及於十，纪犹极也。十一年庚申，西周为犬戎所灭，平王东迁是也。
　　侯王无以贵高。
　　义云：侯则晋灵公夷皋、宋昭公杵臼、齐懿公商人、陈灵公平国是也。王则夏之太康、殷之武乙、周之幽厉、汉之桓灵是也。
　　疏：天生万物，惟人为灵。义云：《书□太誓》篇文也。
　　故贵以贱为本。
　　疏：民惟邦本，《诗》云：恺悌君子。义云：《尚书□五子之歌》也。恺悌者，《诗□大雅□洞酌》篇之词也。
　　是以侯王自谓孤寡不谷。
　　疏：孤与二三臣悼心失图。
　　义曰：孤与二三臣者，《春秋》昭七年二月楚子成章华之台，愿与诸侯落之。宫室始成，祭之为落也。太宰蔿音委启疆曰：臣能得鲁侯。薳音委启疆来召公，辞曰：昔先君成公命我大夫婴齐曰：吾不忘先君之好，将使衡父照临楚国，镇抚其社稷，以辑宁尔民。婴齐受命于蜀，盟，盟在成二年。奉承以来，弗敢失殒，而致诸宗桃。自我先君恭王引领北望，日月以冀，传序相授，于今四王矣，谓恭、康、郏敖、灵王也。嘉惠未至，唯襄公之辱临我丧。孤与二三臣悼心失图，社稷之不遑，况能怀思君德。今君若步玉趾#2，辱见寡君，宠灵楚国，以信蜀之役，致君之嘉惠，是寡君既受贶矣，何蜀之敢望。其先君鬼神实嘉赖之，岂惟寡君。君若不来，使臣请问行期，寡君将承贽帛而见于蜀，以请先君之贶。公将往，梦襄公祖。梓慎曰：公不果行。襄公之适楚也，梦周公祖而行。今襄公实祖，君其不行。子服惠伯曰：行。先君未尝适楚，故周公祖以导之。襄公适楚矣，而祖以导君。不行何之？三月，公如楚。郑伯劳于师之梁。孟僖子为介，不能相义，及楚，不能答郊劳。四月，享公于新台，使长鬣者相，好以大屈之弓。既而悔之，蔿启疆闻之，见公。公语之，拜贺。公曰：何贺？对曰？齐与晋越欲此久矣，寡君无适与也，而传诸君。君其备御三邻，慎守宝矣，敢不贺乎。公惧，乃及之。此言楚灵无信，所以不终也。九月，公自至楚，孟僖子病不能相礼，乃讲学，苟能礼者从之，遂令南宫敬叔已下学礼於孔子。孔子与敬叔适周，问礼於老子焉。
　　疏：称寡人者，即先君以寡人为贤之例是也。义云：如上经第三十三知人者智所解，更不重录。
　　疏：称不谷者，即不谷恶其无诚德之例是也。义云：《春秋》十一年，秦晋为成，将会于令狐，晋侯先至，秦伯不肯涉河。晋厉公、秦桓公也。秦伯次于王城，使大夫史颗盟晋侯于河东。晋郄荦盟秦伯于河西。范文子曰：是盟也何益？齐盟所以质音致信也，会所以信之始也，始之不从，其可质乎。秦伯归而背晋。成十三年四月戊午，晋侯使吕相绝秦，时秦桓公既与晋厉公为令狐之盟，而又召狄与楚，欲导之以伐晋。诸侯是以睦宾于晋。吕相语秦伯曰：楚人恶君二三其德，亦来告我曰：秦背令狐之盟，而来求盟于我，昭告皇天上帝、秦三公、楚三王曰：余虽与晋出入，余惟利是亲，不谷恶其无诚德，是以宣之以惩不一。诸侯备闻此言，斯是用痛心疾首，昵就寡人。寡人率以听命，唯好是求。君若惠顾诸侯，而赐之盟，寡人承宁诸侯以退。君若不施大惠，寡人不佞，不能以诸侯退矣，敢尽布之执事，俾执事实图之。晋乐书、士燮、韩厥、赵旃将四军，郗毅御戎，乐针为右。五月丁亥，晋侯以诸侯之师及秦师战于麻隧，秦师败绩，获秦成羌及不更汝父，此言秦伯背盟，秦曲晋直，有所败也。
　　上士闻道章第四十一
　　进道若退。
　　义云：李意期乞食于人寰，阴长生受辱于都市，侯道华寓迹于佣保，皇甫獭示疾于丘林，声子佯狂，壶公韬晦，皆卑躬损志，乃翥景冲真也。
　　广德若不足。
　　疏：良贾者。○义云：《史记》云：孔子与南宫敬叔适周问礼於老子，老子曰：子之所言，其人骨已朽矣，独其言在尔。吾闻之良贾之深藏若虚，君子之盛德容貌若愚，去子之骄气与多欲，态色与淫志，皆无益于子之身。吾所以告子者，若是也。
　　大方无隅。
　　疏：磨而涅而者。○义云：《论语□阳货》篇也。
　　大器晚成。
　　义云：备物之用曰器者，《春秋》定九年夏，阳虎归宝玉，夏后民之璜，封父之繁弱大弓。书之曰得器用也。凡获器用曰得，得用曰获，故器者备物之用也。
　　故物或损之而益。
　　疏：《书》云：满招损者。○义云：《尚书□大禹模》之辞也。
　　强梁者不得其死。
　　疏：严仙人。○义云：蜀郡严遵字君平，常於成都市以卜筮之道潜化於人，人有不正之问，必以阴阳之理制而止之，日阅百钱而闭肆下帘，作《道德经指归》十四卷。
　　天下之至柔章第四十三
　　不言之教。
　　疏：九流百氏。○义云：九流者，汉书云：道家流者，使人精神专一，动合无形，赡足万物，其为术也，因阴阳之大顺，与时迁徙，应物变化，本清虚以自守，卑弱以自持，此人君南面之术也。儒家流者，盖出司徒之官，助人君明教化，祖述尧舜，宪章文武，宗师仲尼，以重其言，於道最高，此其所长也，或失精微而僻，又随时抑扬，违离道本，苟以哗众取容，后进僻儒之息。名家流者，盖出於春宫，名位不同，礼亦异数。子曰：必也正名乎，此其所长也。及徼为之，则苟钩鈲析辞而已。为君者慎器与名，故曰惟名与器，不可以假人。纵横流者，盖出於行人之官。
　　子曰：使於四方，不能专对。又曰：使乎使乎，言当权事制宜，受命不受辞，此其所长也。邪而为之，财尚诈而弃其信矣。杂家流者，盖出於议官，合儒墨，兼名法，此其所长也。荡而为之，则羡无归心矣。农家流者，盖出於农官，播五谷以足衣足食，洪范八政其一曰食，此其所长也。鄙者为之，欲使君子并耕矣。小说家流者，盖出於牌官。稗，小米也，王者欲知风俗，立牌官采街谭巷议之说。子曰：虽小道必有可观，政远恐泥，此亦刍荛狂夫之义也。墨家流者，出於清庙之宇，茅屋采椽，兼受选士，敬者为推也。阴阳家流者，出於天官五行之说，使人多拘忌也。兵家流者，出於司马之官，所以威不轨而昭文德，兼弱攻昧，以遏乱略，以靖四国，此其威也。百氏者，六经正史之外，自为述作，自周以来，立理着书，凡百余人，皆称曰子。子者男子之通称也，不敢侔於六经，皆目之曰子，为论为记为书，或以姓氏立称，或以因时表号，则有鬻常子、曾子、晏子、孟子、管子、孙卿子、鲁连子、列子、庄子、庚桑子、王孙子、尹文子、公孙尼子、吕氏春秋、邓析音昔子、鬼谷子之例是也。
　　名与身章第四十四
　　名与身孰亲。
　　义云：伯夷死於仁，聂政死於义，尾生死於信，荆轲死於勇，龙逢死於谏，伍员死於忠，介推死於怒，是皆名显身殁，形骨飘零，披面剖心，火焚水溺，齿剑抉眼，自取灭亡。
　　甚爱必大废，多藏必厚亡。
　　疏：剑玉贾害，譬诸怀璧，诗礼发冢，只为含珠。○义云：剑玉者，《春秋》桓十年虞公之弟虞叔有玉，虞公求之，弗与，既而悔之，曰：周谚有之，匹夫无罪，怀璧之罪，吾焉用此，其以贾害也。乃献之。又求其宝剑，叔曰：是无厌也。无厌，将及我，恐将杀我也。遂伐虞公，虞公出奔洪池。诗礼发冢者，《庄子》外篇之辞也。
　　大成若缺章第四十五
　　躁胜寒，静胜热。
　　义云：《天元经》云：立夏之后，日行于地北，入地少，故夜短而昼长，为热。立秋之后，日行于地南，入地多，故夜长而昼短，为凉。日行去极，远近不同，有暄凉寒暑之异，是则寒暑躁静，阳气之所运也。若夫用道之君，无为致理，政静而物泰，国安而人康，四表来王，五兵不用，清虚凝寂，澄默恬和，奸诈不敢侵，强梁不敢暴，烽燧不起，鼙柝不惊，海内晏如，此静而胜矣。及其化之至，则讴歌洽，敬让兴，九旋雍和，四门穆穆，制礼作乐，举贤用能，梯航属望而来庭，书轨顺规而禀化，八表麇至，群方骏奔，天地感通，人神交畅，熙熙然一变於道。内绝窥窬之孽，外无伺隙之邻，歌之、味之，舞之蹈之，此静理无为之所致也。若其君以躁弁，臣以诈欺，动摇甲兵，振耀威福，强师百万，北登单于之台，旌旗千里，东涉浿滇辽之岸，老弱被劳役，妇女助转输，四海沸腾，六合搔扰，及其人之弊也，户口减耗，生灵转移，野绝人烟，昼闻鬼哭，此躁胜之所致也。
　　天下有道章第四十六
　　义曰：夫圣人之御宇也，负斧扆而南面。前巫后史，卜筮瞽侑，列於左右，无为而守至正也。三公在朝，三老在学，百辟奉职，修文德以怀远，敷道化以育人，使俗洽和平，家兴礼让，来琛赆於四塞，息征戍於三边倒载干戈，休牛归马，然后乐耕褥粪田畴，多稼如云，余粮栖亩，苟或违此，则怨敌交侵，戎马载驰，甲兵复用，此无道之所为也。
　　天下有道，却走马以粪。
　　义曰：古人有言曰：君犹舟也，人犹水也。人非君不理，舟非水不行。舟水相须，不可暂失，故理国之本，养人为先。有道之君，守在四夷，外无兵寇，戈循不用，锋镝不施，却甲为於三边，辟田畴於四野，深耕浅种，家给国肥，食为人天，务之大务也。《礼记》云：人者，天地之德，阴阳之交，鬼神之会，五行之秀，故圣人作则必以天地为本，阴阳为端，四时为柄，日星为纪，鬼神以为徒，五行以为质，礼义以为器，人情以为田，四灵以为畜，故人情者圣王之田也。情田无为，几於道矣。
　　天下无道，戎马生於郊。
　　义曰：理国不以道，则开拓边土，侵伐戎夷，封域不宁，征役无已，或贪蒟酱起番禺之役，好名马起大宛之师，骨壅穷荒，血涂草莽，营魄流飘於异域，戎车沦滞於远郊，绵岁月以长征，及瓜时而不反，转输莫息，杼轴甚空，人怨国亡，祸非天与，所宜深戒也。岂若宇内不扰，诸侯咸宾，君民协和，上下相保，使壮士无所施其力，辩士无所衒其词武士无所锐其锋，智士无所申其策，铸剑戟以为犁锄，货佩刀而市耕犊，无为无役，以全永图。
　　罪莫大於可欲。
　　义云：《春秋》曰：僖二十年，宋襄公欲合诸侯，鲁大夫臧文仲闻之曰：以欲从人则可，以人从欲鲜济。言屈己欲从众善也。明年，宋公为鹿上之盟，宋公子目夷曰：小国争盟，幸而后败。是年秋，楚人执宋公，遂伐宋，此言以人从欲，乖其道也。
　　咎莫大於欲得。
　　义云：《老君悔过经》云：初犯为罪，亦名为过。过言误也。犯过一千八十为祸，祸重於罪矣。犯千二百六十过为咎，咎又重於祸矣。
　　不出户章第四十七
　　不为而成。
　　疏：凝神端扆。○义云：凝，静也。端，庄肃也。扆，龙屏也，谓倚也，形若屏风，画为斧文，於明堂之中牖间而设之。昔周公辅成王於明堂以朝诸侯，负斧扆南面而立，以正君臣之位。
　　为学日益章第四十八
　　为学日益。
　　义云：学者，觉也，悟也，言以先王之道开导情性，使觉悟也。幼则昏迷而不悟，未可以学，长则捍格而难入，不可以教。学有三时，一就人身中为时者，十三岁之后，可以习业也，故《学记》云：发然而后禁，则捍格而不胜，时过而后学，则勤苦而难成。二就年中为时者，《内则》云：人之养子，六年教之，数一到十，十至百千万也，与方名，东西南北也。七年男女不同席，不共食。八年出入门户，及即席饮食，必后於长者，教之让也。九年教之数日，朔望与
　　甲乙到壬癸，六甲也。十年出就外傅，居宿於外，学书计。十有三年，学舞勺诵诗，背文而读曰诵也。十五年成童舞象，学射御。先舞钥，钥似笛，执而文舞也。后舞象，武舞也。二十四而冠，始学礼。三十有室，理男事，学无方。四十而仕，出谋发虑。五十服冠政是也。三就日中为时者，言随时节气，受业易入。《王制》曰：春夏习诗雅言，春夏是阳，阳体清，诗乐是声，声以轻清故也。秋冬习书礼，秋冬是阴，阴体重，书礼是事，事以重浊故也。以轻清之时，习轻清之业，以重浊之时，习重浊之事，故其气相感，皆易入也。
　　出生人死章第五十
　　动之死地十有三。
　　义曰：人之禀生，有三业十恶。三业者，一身，二心，三口业也。十恶者，身业有三恶，一杀生，二偷盗，三邪淫。心业亦有三恶，一贪欲，二嗔怒，三愚痴。口业有四，一两舌，二恶口，一二妄言，四绮语。此三业十恶，合为十有三矣。制则生，纵则死矣，此十恶中各有四缘，皆为烦恼根。何者？杀生罪中有四种缘，一实是众生，二起众生想，三有欲杀心，四令断他命。偷盗罪中亦有四缘，一实是他物，二起他物想，三有欲盗心，四使移本处。邪淫罪中亦有四缘，一实是邪境，二起邪境想，三发邪淫心，四身受染乐事。两舌罪中亦有四缘，一是所闻人，二起前人想，三起离间情，四发分构语。恶口罪中亦有四缘，一是所骂人，二起前人想，三起恶骂心，四发恶骂语。妄言罪中亦有四缘，一是所欺人，二起前人想，三有欺妄心，四成虚违说。绮语罪中亦有四缘，一是所诈人，二起前人想，三发绮语心，四吐非义语。凡此十恶业，计五十三条。
　　陆行不遇兕虎。
　　义曰：潇水、湘水出九嶷、零陵，其地有犀兕焉。昔晋人郭文，字文举，栖於余杭大涤山，与虎同处，每出城市虎必随之。人或问之曰：先生有道乎，何挚兽之驯扰若是也？文举曰：人无害兽之心，兽无伤人之意，亦何术也。
　　虎无所措其爪。
　　义云：《神仙传》：刘刚，字伯鸾，与妻樊夫人俱得神仙之道，刚为上虞令，游四明山，遇虎，虎见刚俯伏不敢起，以语夫人，夫人径往，以绳系虎而归，如家犬焉，盖道德所摄也。
　　天下有始章第五十二
　　见小曰明。
　　疏：忧悔吝者，《易□系辞》也。
　　使我介然章第五十三
　　带利剑。
　　义云：武备者，《春秋》定十年夏，与齐景公会于夹谷，孔子摄行相事，曰：臣闻有文事者，必有武备，有武备者，必有文备。诸侯出疆，必具官从，请具左右司马。定公从之。会所为坛位，土阶三等，以遇礼相见，揖让而登，献酬已毕，齐使莱人以兵鼓噪劫定公，孔子历阶而进，不尽一等，以公退，曰：士兵之。吾两君为好，而裔夷之俘敢以兵乱之，非齐君所以命诸侯也。裔不谋夏，夷不乱华，俘不干盟，兵不逼好，於神为不祥，於德於#3为愆义，於人为失礼，君必不然。齐侯心怍，麾而避之。有顷，齐侯奏宫中之乐，倡优侏儒戏於公前，孔子趋进，历阶而上，不尽一等，曰：匹夫而荧侮诸侯者，罪应诛，请有司速加法焉。於是斩侏儒手足异处。齐侯惧，有惭色。既盟诸侯，归责其群臣曰：鲁以君子之道辅其君，而子独以夷狄之道教寡人，使寡人得罪於鲁君，乃归所侵鲁郓、讙、龟阴之田，此文事武备也。
　　善建者不拔章第五十四
　　善建者不拔。
　　疏：使仪刑作孚。○义云：《诗□大雅》曰：仪刑文王，万邦作孚。孚，信也。文王以道垂化，万邦归信也。
　　修之家。
　　疏：《易》曰：积善之家。○义云：《易》坤卦文言也。
　　修之天下。
　　义云：天子味道耽玄，敬天顺地，凝心玄默，端己无为，书轨大同，梯航入贡，四夷款附，万国来王，道无不被，其德周普矣。庙堂者，天#4子政事之所也。德施普者，《易》乾卦象曰：见龙在田，德施普也。
　　以天下观天下。
　　义云：君不修则桀纣是也。生人涂炭，寰海叛离，骨肉仇雠，肝脑涂地，虽有谋臣武士，不能用也。虽有金城汤池，不能守也。以万乘之贵，希匹夫之生，不可得也。君修之则尧舜是也，四海之内，比屋可封，慈惠浃於殊庭，正朔颁於万寓，虽有水旱之灾，年不害也。虽有征伐之师，人不怨也。
　　唐玄宗御制道德真经疏卷之三竟
　　#1此二字疑为衍文。
　　#2玉趾：原作『王珪』，此据《左传》改。
　　#3依《左传》，此『於』字当为衍文。
　　#4天：本作『父』，据文义改。
　　唐玄宗御制道德真经疏卷之四
　　含德之厚章第五十五
　　骨弱筋柔而握固。
　　义云：《春秋》：郧音云人伐楚，屈瑕患之，斗廉对屈瑕曰：师克在和，不在众，商周之不敌，君所闻也。屈瑕欲卜之，曰：卜以决疑，不疑何卜。败郧师於蒲骚。
　　以政治国章第五十七
　　以奇用兵。
　　疏：兵犹火也。○义云：《春秋》隐四年春，卫公子州吁弒其君完，初，卫庄公娶于齐东宫得臣之妹，曰庄姜，美而无子，卫人为赋《硕人》之诗。娶于陈，曰厉妫，生孝伯，早死。其娣戴妫音龟，生桓公，庄姜以为己子。公子州吁，璧人之子也，有宠而好兵，弗禁，庄姜恶之。石碏谏曰：臣闻爱子教之以义方，不纳于邪。骄奢淫佚，所自邪也。四者之来，宠禄过矣。将立州吁，乃早定之。若犹未也，阶之为祸。夫宠而不骄，骄而能降，降而不憾，憾而能眕者，鲜矣。且夫贱妨贵，少凌长，远间亲，新间旧，小加大，淫破义，所谓六逆也。君义臣行，父慈子孝，兄爱弟敬，所谓六顺也。去顺效逆，所以速祸也。君人者，将祸是务去，而速之，无乃不可乎。弗听。石碏之子厚与州吁游，禁之不可。桓公立，碏乃老。二月戊申，州吁弒桓公而自立。将修先君之怨於郑，而求宠於诸侯，以和其民，使来告於宋曰：君若伐郑以除君害，君为主，弊邑以赋与陈、蔡从，则卫国之愿也。宋人许之。於是陈、蔡将睦於卫，故宋与陈、蔡卫伐郑，围其东门，五日而还。宋公乞师於鲁，鲁辞之。隐公问於众仲曰：州吁其成乎？对曰：臣闻以德和民，不闻以乱理乱。理乱犹理丝而棼之也，夫州吁弒其君，而虐用其民，不务令德，而欲以乱成，必不免也。州吁未能和其民，厚问定君於石子，石子曰：王觐为可。曰：何以得觐？曰陈桓公方有宠於王，陈卫方睦，若朝陈使请，必可得也。厚从州吁如陈，石碏使告于陈曰：卫国褊小，老夫耄矣，无能为也。此二人者，实弒寡君，敢即图之。陈人执之而请莅於卫。九月，卫人使右宰丑#1吁于濮，石碏使其宰孺乃侯切羊肩杀石厚于陈。君子曰：石碏，纯臣也，恶州吁而厚预焉，大义灭亲，其是之谓乎。所谓子从杀君之贼，国之大逆，不可不除，故云大义灭亲。明小义则兼爱其子也。
　　人多伎巧。
　　义云：《春秋》丹桓宫之楹，刻桓宫之桷角，椽也，书而讥之，臧文仲山节藻税也。
　　法令滋彰。
　　义云：《礼运》曰：大道既隐，天下为家，城郭沟池以为固，礼义以为理，故谋用是作，而兵由此起。法令滋彰，盗贼多有，《春秋》曰：夏有乱政而作禹刑，殷有乱政而有汤刑，周有乱政而作九刑，三辟之具，皆叔世也。民是以乱，免而无耻也。
　　其政闷闷章第五十八
　　祸兮福所倚，福兮祸所伏。
　　义云：齐有仲孙之难而桓公兴，遂霸其国。晋有里克之难而文公作，而把诸侯，是二国因祸而昌也。卫方宁静，狄人灭之，邢方晏安，卫人灭之，是二国无祸而丧也，故伏藏因倚，莫知其极。故《春秋》云：有祸而启其疆土，无祸而丧其守宇，不可知也。
　　其无正邪？
　　义云：侧身修德，雊雉不足以贻灾。坦虑忘怀，失马未必以为祸。悔吝无准，召之由人焉。
　　治人事天章第五十九
　　治人事天。
　　疏：粢盛丰备。○义云：《春秋》桓公六年，楚武王侵随，使其大夫薳音苇章求成焉，军於随之瑕地以待之。随人使少师董成，斗伯比言於楚子曰：吾不得志於汉东也，我则使然。我张五三二军而被吾甲兵，以武临之，彼则惧矣。而和协以谋我，故难问也。汉东之国，以随为大，随张必弃小国，小国离，楚之利也。少师侈，请赢师以张之。熊率音律且子余切比曰：随贤臣季良在，何益？斗伯比曰：以为后图。季良谏，不过一见从，少师得其君心，行少师之计。王毁军而纳少师，少师归请追楚师。随侯将许之，季良止之曰：天方授楚，楚之赢师，诱我也。君何急焉。臣闻小之能敌大也，小道大淫，所谓道者，忠於民而信於神。上思利民，忠也。祝史正词，信也。今民馁而君逞欲，祝史矫举以祭，臣不知其可也。随侯曰：吾牲牷肥腯音突，粢盛丰备，何则不信？对曰：夫民，神之主也。是以圣王先成民而后致力於神，故奉牲以告曰：博硕肥腯，谓民力之普存也，谓其畜之硕大蕃滋也，谓其不疾瘀音族蠡力果切也，谓其备物咸有也。奉粢盛而告曰：洁粢丰盛，谓其三时不害，而民和年丰也，奉酒醴以告曰：嘉栗旨酒，谓其上下皆有嘉德，而无违心。所谓馨香无谗慝也。务其三时，修其五教，亲其九族，以致其里祀，於是乎民和而神降之福，故动则有成。今民各有心而鬼神乏主，君虽独丰，其何福之有？君姑修政而亲兄弟之国，庶免於难。随侯惧而修政，楚不敢伐矣。三时者，春耕夏种秋收，农之三时也。
　　夫惟啬。
　　注：何以聚人曰财。○义云：《易□下系》云：天地之大德曰生，圣人之大宝曰位，何以守位？曰仁。何以聚人，曰财。财所以资生者也。
　　可以有国。
　　疏：《易》曰：王假有庙有家是也。○义云：有国者，车轨所及，书文所同，人服其德，远怀其化，可以谓之有国矣。或以武威所制，诡道所临，苟有其邦，人所未服，或承平统历，嗣位守国，厥德有愆，恩化不浃者，皆非谓其国矣。王假有庙有家者，《易》萃卦云：王假有庙，致孝享也。假，聚也。王以聚人，至於有庙，有庙乃以能致其孝享，故曰利见大人。聚以正也，观其所聚，则天地万物之情可见矣。天下崩离，则民怨，虽有享祀，与无庙同。王至大聚之时，孝德乃洽，始可谓之有庙矣。王假有家者，《易》家人卦九五辞云：王假有家，勿恤。象曰：王假有家，交相爱也。王能有家道，在下莫不化之，天下既化，六亲和睦，故曰交相爱也。涣卦亦有王假有庙，其义同也。
　　是谓深根固蒂，长生久视之道。
　　○义云：人君以道德养生灵，以俭啬理天下，丰财则国富，积德则祚隆，远近归心，华戎率服。又能母养万物，子爱群生，根深则祚历无疆，蒂固则子孙延永，长生久视，奕叶重光。
　　治大国章第六十
　　非其鬼不神，其神不伤民。
　　疏：《春秋》曰：其气焰以取之。○义云：《春秋》庄十四年夏，郑厉公自栎侵郑，及大陵，获大夫傅瑕。瑕曰：苟合我，我请纳君。与之盟而赦之。六月甲子，傅瑕杀郑子仪及其二子而纳厉公。初，郑有祆焉，内蛇与外蛇斗南门之中，内蛇死。六年而厉公入。公闻之，问於申繻曰：犹有祆乎？对曰：人之所忌，其气焰以取之。言若火焰，焰未成而进退之时，以喻人心不坚正也。妖由人兴，人无衅焉，妖不自作。人弃常则妖兴，故有妖。厉公入遂杀傅瑕，使谓原繁曰：傅瑕贰，周有常刑，既伏其罪。纳我而无二心者，吾皆许之上大夫之事。吾愿与伯父图之。且寡人出，伯父无里言，入，又不念寡人，社稷有主而外其心，寡人憾焉。对曰：先君桓公命我宗人典司宗佑石，庙主也，社稷有主而外其心，其何贰如之？苟主社稷，国内之民，其谁不为臣？臣无二心，天之制也。子仪在位十四年矣，而谋召君者，庸非二乎？庄公之子，犹有八人，若皆
　　有官爵，行路劝贰，而可以济事，君其若之何？臣闻命矣，乃缢而死。
　　夫两不相伤，故德交归焉。
　　疏：人为神主。○义云：《春秋》僖十九年，宋桓公使邾文公用鄫音缯子於次睢之社，司马子鱼曰：古者六畜不相为用，小事不用大牲，而况敢用人乎？祭祀所以为人也，夫人，神之主也，用人，其谁享之？齐桓公存三亡国者，以属诸侯，义士犹曰薄德，今君一会而虐二国之君，言执滕子、用鄫子也。又用诸淫昏之鬼，将以求霸，不亦难乎？得死为幸，恐其亡国也。子鱼，宋公子目夷也。睢水自汴入泗，而有祆神，东夷杀人以祭之焉。六畜不相为用者，如祭马祖不可用马，况用人乎。今圣人以道育之，鬼神交福，两不相害，可谓玄德乎。
　　大国者下流章第六十一
　　义云：《春秋》昭三十年，郑游吉对晋大夫士景伯曰：小国事大，在恭其时命。大国字小，在恤其所无，先王之制也。取备而已，所以交其好也。此固大国切於用谦，不在乎以大制小也。
　　故大国以下小国，则取小国。
　　义云：《春秋》襄十四年，大国能安抚小国，如晋为盟主，而卫国逐其君而立剽，晋欲讨其罪，晋侯问故於中行献子，偃对曰：不如因而定之，伐之未必得志，而勤诸侯。史佚有言曰：因重而抚之。仲虺有言曰：亡者抚之，乱者取之，推亡固存，国之道也。君其定卫，以待时乎。冬，会于戚，以谋卫。此所谓大国之抚小国也。又大国之聚小国者，谓群方朝会，无代无之，故夏启有钧台之享，在河南也。商汤有景亳之命，在偃师也。周武有孟津之誓，成王有岐阳之搜，康王有酆官之朝，在鄂杜也。穆王有涂山之会，在寿春也。齐桓有邵陵之师，晋文有践土之盟，皆以大国恤下，小国事上，各得其所也。大国不能抚小国者，文十七年，如晋侯不能字育诸侯，强令於郑，郑子家与赵宣子书曰：古人有言，畏首畏尾，身其余几。又曰：鹿死不择音。小国之事大国也，德则其人，不德则其鹿也。铤而走险，急何能择。此言晋若虐命於郑，郑将庇於楚矣。命之罔极，亦知亡矣。将悉弊赋以待於修音叔，晋之境也，居大国之间，而从於强令，岂其罪也。此由大国不能抚怀于小，将致其叛，故大国之于小国，当谦和以下之，柔静以怀之。取言聚也，以聚於人也。
　　小国以下大国，则取大国。
　　义云：小国不能致礼竭诚奉事大国者，僖公二十一年，如宋人为鹿上之盟#2，以求诸侯于楚，楚人许之，宋公子目夷曰：小国争盟，祸也。宋其亡乎，幸而后败。及盟，目夷曰：祸其在兹乎。君欲已甚，何以堪之。於是楚执宋公以伐宋，冬会于亳，乃释之。目夷曰：祸由未也，未足惩君，此小国不能事大国也。夫小国能事大国者，如隐公元年三月，邾仪父盟于蔑鲁地，邾以附庸之，君未王命，故书名。然其小国，能通大国，继好息民，书字以贵之是也。朝聘者，大国适小国为聘，大事小也。小国适大国为朝，小事大也。继好，结信也。谋事补阙，礼之大也。孟子曰：唯仁者能以大事小。汤事葛伯，文王事昆夷是也。唯智者能以小事大，太王事熏鬻，勾践事吴是也。大事小谓之乐天，小事大谓之畏天。乐天者，保天下。畏天者，保其国。《诗》云：畏天之威，于时保之，此《周颂》美成王畏天之威，能安其太平也。
　　故或下以取，或下而取。
　　疏：《春秋》曰：师能左右之。○义云：《春秋》僖二十六年秋，宋叛楚而善於晋，楚令尹子玉、司马子西帅师伐宋，围缙，公以楚师伐齐取谷。凡师能左右之曰以，谓进退在己。置桓公之子雍於谷，以为鲁援。楚申公叔侯戍之，桓公之子七人，为七大夫於楚，言齐孝公不能抚之故也。二十八年，楚子使申叔去谷也，此言左右由己，取舍因时也。
　　大国不过欲兼畜人，小国不过欲入事人。
　　义云：小国求大国为援助者，《春秋》文十四年秋，郑伯与鲁公宴于棐，郑大夫归生子家赋《鸿雁》之什，取其哀恤鳏寡之义，使鲁侯恤之。又赋《载驰》之四章，言郑国寡弱，取其小国有急，欲引大国以为援助是也。
　　两者各得其所欲，故大者宜为下。
　　义云：若大国不能为下，或会之以侈，示之以忲，人必离之。夏桀为有仍之会，而民叛之。商纣为黎之搜，东夷叛之。周幽为太室之盟，戎夷叛之。宋襄为鹿上之会，而诸侯叛之。楚子为申之会，而人心去之。怀不以德，绥不以礼，人人各有心，其可服乎。
　　道者万物之奥章第六十二
　　道者万物之奥。
　　疏：引《西升经》。○义云：《西升经》者，老君周昭王二十五年癸丑四月於终南之阴，尹喜草楼之内，授《道德》二经，既毕，欲西化流沙，尹喜问存三守一之方，习道修身之要，后以圣言编纂以升入太微、西化流沙之义。《西升经》凡三十六章九百七十二句，四千二百七十八言，其旨与《道德经》相出入，言大道甚深甚奥，为虚无之渊薮也。
　　故立天子，置三公。
　　义云：四海之大，万有之殷，厥初生人，不可无主，故立天子以牧之。天子者，尊事上帝，父事於天，母事於地，谓天之子也。一人不可以广理，置百官以临之，百官之长有三公焉。《尚书□周官》云：其惟三公论道经邦。太师者，智足以为泉源，行足以为仪表。问焉则应，求焉则得，谓之太师，亦曰尚父。太言大也，为王之师，安车青盖，金印紫绶。太傅者，训也，保也，《大戴礼》云：傅天子以德义。若天子无恩於父母，不惠于庶人，失礼於大臣，不中於制狱，皆太傅之失职也。太保者，倚也，任也。《大戴礼》云：天子处位不端，受书不敬，言语不序，声音不中律，进退即席，无升降揖让之礼，皆太保失职也。复置三公：太尉、司徒、司空，主佐天子，理阴阳，亲万人，广教化，此其职也。天工人其代之者，《书□咎繇谟》曰：一日二日万机，无旷庶官，天工人其代之。旷，空也。庶，众也。居其位者，惟其人，非其人，则阙之。言人代天理官，不可以天官为私，用非其材也。
　　虽有拱璧，以先驷马。
　　疏：《春秋》云：乘韦先牛十二犒师之类是也。○义云：《春秋》僖三十三年，晋师伐郑及滑，郑商人弦高将市於周，遇之，以乘韦先牛十二犒师，曰：寡君闻吾子将出师于弊邑，敢犒从者。不腆弊赋，为从者之淹，止则具一日之积，行则备一夕之卫，且使遽告于郑，因有备焉。
　　其安易持章第六十四
　　不贵难得之货。
　　疏：外谓珠犀宝贝。○义云：珠者，大或径寸，光照十二乘，乃古人之所贵也。犀者，南徼之外，有牛重千余斤，一角在鼻端，可以为宝，中断其角，有文通达成形象者。有辟尘者，有辟水者，磨而服之，可解蛊毒之疾，鸡见之夜惊，故曰骇鸡。犀亦今古所贵也。金玉珍异，草木毛羽，众所奇重者，皆曰宝焉。贝者，出东海中，如螺有文，有长尺者，可以为宝。在海为介虫，居陆名猋，在水名蜬音甘。古者货贝而宝龟，周有泉贝，到秦废贝而行钱。贝字者，象形也。今凡货贿赠赍赏赐琛赆，凡财之属，皆从贝矣。古诗曰：积财为累愚，明财多累德也。古有三币，珠玉为上，黄金为中，刀布为下，帝王以之御四海也。
　　古之善为道章第六十五
　　不以智治国，国之福。
　　注：偃息蕃魏，弄丸解难。○义云：偃息蕃魏者，段干木为魏文侯之师，以安静为先，道德为化，故偃息无事，而藩屏魏国矣。偃者，偃仰也。息，宴息也。藩，篱屏也。弄丸解难者，楚白公胜与大夫子西，两家举兵相伐，两家大夫曰：市南宜僚，陆沉之士也。一人当五百人，并遣使往召之。宜僚高枕安卧，以见二大夫之使，卧而不起，以两手弄丸不亡，承之以剑不动。二大夫之使各还，具论宜僚之状，二大夫曰：高枕安卧者，示我无为也。承之以剑不动者，兵不足恃也。两手者，喻两家也。丸者，形圆无为之物。两手弄之不止者，俱止于困也。明两家称兵不止，必至灭亡。二大夫解兵而归，是两家难解也。事见《庄子》也。
　　谓玄德，玄德深矣远矣，与物反矣，然后乃大顺。
　　义云：大顺者，本乎人情。《礼记□礼运》篇曰：人情者，圣王之田也。故圣王修义之柄，礼之序，以理人情。以情为田，修礼以耕之，和刚柔也。陈义以种之，树善道也。讲学以耨之，存是去非也。本人以聚之，合其所成也。播乐以安之，感动使坚固也。理国不以礼，犹无耜以耕也。为礼不本於义，犹耕而不种也。为义而不讲之以学，犹种之而不耨也。讲之以学而不合之以七犹耨之而弗获也。合之以仁而不安之以乐由获之而不食也。安之以乐而不达之於顺，犹食之而不肥也。夫四体既安，肤革充盈，人之肥也。父子笃，兄弟睦，夫妇和，家之肥也。大臣法，小臣廉，官职相序，君臣相正，国之肥也。天子以德为车，以乐为御，诸侯以礼相与，大夫以法相序，士以信相考，百姓以睦相守，天下之肥也。是谓大顺，故天子用民为顺，则天不爱其道，地不爱其宝，人不爱其情，众瑞出焉，顺之宝也。
　　用兵有言章第六十九
　　无兵。
　　义云：射轭夹脰之矢，乌号繁弱之弓，鱼肠昆吾之刀，太阿巨阙之剑，吴钩楚矛，蜀弩孟劳，岂假执持，无所用矣。五兵者，戈矛殳戟干，言有五等也。《周礼》庐人为庐器，凡秘过三，其身不能用也。秘，柄也。戈秘长六尺六寸，殳长寻有四尺。八尺曰寻，言一丈二尺也。矛常有四尺，夷矛长三寻。夷，长也，长二丈四尺。平野之兵欲长，山林之兵欲短，执欲其锐，被欲其坚。兵有鼓角、金革、牙旗、斧钺、甲冑、旌节旗旟旒旐、弓弩弧矢，各有制度，其大约分为五等。《说文》曰：拱手执斤曰兵。
　　莫大於轻敌。
　　义云：用兵之道，敌国在前，先伐其谋，次料其敌，勇怯既等，众寡复均，然犹得天之时，假地之利，揣理之曲直，因人之协和，或高垒深沟，挫孔明之锐气，焚舟示死，雪秦缪之前羞。殒长星而告终，封壳尸而归国。若不然者，则五千深入，永悲於雁塞龙堆。百万横行，竟怯於风惊鹤唳。晋山草木，尽变人形，昆阳犀象，宁为我用。则谦慈之宝，於兹丧矣。
　　故抗兵相加，哀者胜矣。
　　义云：夫虽戎狄侵边，豺狼害国，奸凶肆孽，妖逆乱常，推毂命师，凿门授律，与民除害，不得已而征之，犹虑强抗则乖仁，故哀慈则合道也。
　　民之生章第七十六
　　木强则共。
　　义云：木以本大居下，固其宜然，末大於本，固非其称。谚曰：尾大不掉，国之所戒。赵氏以之倾晋，田氏以之易齐，子之致疑于燕，太叔见败於郑，岂非末大於本，臣强於君乎，理非顺也。合手曰拱。昔桑谷生於殷朝，七日大拱，秦伯怒於蹇叔，墓木拱矣，皆合拱也。
　　天下柔弱章第七十八
　　天下柔弱，莫过於水。
　　义云：水之为用，其体至柔，其性善下，万川委输，百谷朝宗，霏雾露以凌虚，贯昭回而上汉。言其大也，古今注海而不盈。言其细也，毫末禀生而有润。故老君配之於道焉。三能不让，七德备周，包裹造化，贯穿形兆，处浊受污，随方任圆，此其至柔也。故物莫能伤焉。及其泛十洲，浮八极，沦藏日月，涵贮乾坤，陵谷由之而革迁，鲲鹏托之而变化，摧山穴石，无所不能，此其至强也。故物莫能制焉。
　　是谓社稷主。
　　义云：社稷者，帝王立国，左宗庙，右社稷，而为王矣。宗庙者，尊祖配天之位也。社稷者，尊稼穑，备粢盛，为生民粒食之本也。
　　唐玄宗御制道德真经疏卷之四竟
　　#1此处有脱文，依《左传》当补『莅杀州』三字。
　　#2之盟：本作『盟之』，应作『之盟』。
　　
