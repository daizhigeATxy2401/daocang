道德真经广圣义
　　经名：道德真经广圣义。唐杜光庭撰。五十卷。底本出处：《正统道藏》洞神部玉诀类。
　　道德真经广圣义卷之一
　　唐广成先生杜光庭述
　　叙经大意解疏序引
　　将释此经，大分二段。先明制疏，后解正文。今初述制疏之由者，我大唐玄宗皇帝垂衣之暇，锺想妙门，以大道为天地原根。老君乃玄元圣祖，二经敷演，绵历岁年，说自舜朝，传於周代。诠注疏解六十余家。言理国，则严氏、河公杨镳自得。述修身，则松灵、想尔逸轨难追。其间，梁武、简文、僧肇、罗什、臧、陶、顾、孟霞举於南朝，任、黎、二张星罗於西蜀。其余祖述，互有否臧，未尽发挥，孰窥堂奥？以开元十一年躬为注解，下诏曰：在昔元圣，强着玄言。
　　义云：诏者，勑命之书也。在天子为诏、为诰、为勅、为制。在皇后、太子、诸王为教、为令，皆君命於臣、上命於下之词也。曰者，《字林》云：曰者，从口，出言为曰。亦云张口吐舌为曰。《说文》云：曰，词也。从口乙声，象口出气有声，而成言诃也。故云曰。昔者，往也。在者，存也。元者，始也。圣者，灵通之德也。《书》曰睿作圣是也。强者，力取也。着者，述作也。玄者，深妙也。言者，词也。谓老君为道化之宗，元弘睿圣之至德，阐微妙无名之道，为强名演畅之词，将以恢振玄风，化导於代，理深义奥，故谓玄言。居万圣之先，故谓元圣矣。
　　诏曰：权舆真宗，
　　义云：权舆，始也。真者，纯正不杂也。宗，尊也。
　　诏曰：启迪来裔。
　　义云：启，开也。迪，进也。通，达也。来，谓将来也。裔，嗣续也，边也。谓此《道德》二篇垂於万代，传范后王，广化人天，永敷秘妙也。
　　诏曰：遗文诚在，精义颇乖。
　　义云：遗，留也。谓老君玄化既毕，上登九清，所着真经遗留於代，百王所仰，万古常存。诚，信也，信为不刊之典也。精者，纯粹深奥也。义者，经之文理也。颇，甚也。乖，爽也。谓此经玄奥精纯之理，世所未穷，虽百家诠注，尚甚乖爽。谓下句也。
　　诏曰：撮其指归，虽蜀严而犹病。
　　义云：撮者，采结之谓也。指者，趣向也。归者，义理会聚也。蜀严者，仙人严君平居於蜀肆，作《道德指归》一十四卷，恢廓浩瀚，为时所称。蜀都杨子云昌言於汉朝曰：蜀严道德沈冥。言其识量深厚，玄德隐微，非常俗之所知。而犹病耳。当时以为道德之说，文止五千，指归之多将及数万，演之於世，谓为富赡广博，议之於理，伤於蔓衍繁丰。故云虽蜀严而犹病也。
　　诏曰：摘其章句，自河公而或略。
　　议云：摘者，采撷分判也。章者，裁断音句也。句者，言之所绝也。自，从也。河公者，河上公也。太极葛玄仙公《道德经序诀》云河上公者，莫知其姓名也。汉孝文皇帝时结草为庵于河之滨，常读老子《道德经》，即今陕州黄河之侧，有河上公庙。路左有汉文帝望仙台存焉。时人不知公之姓名，常见识履为业，居於河上，故号河上公尔。或略者，圣旨以为道德尊经并包万法，围制三才，理国理家之宗，修身修道之要，无所不摄，无所不周。而河上公分为八十一章，局於九九之数，有失大圣无为广大之趣。故云自河公而或略也。
　　诏曰：其余浸微，固不足数。
　　义云：其余者，言自蜀严、河公之外五十余家注义也。浸，远也。微，细也。数，计也。严虽犹病，可以议於重玄。河虽或略，亦足明其至妙。自外诸家浸远微细，不足比方，固非圣旨之所计数也。
　　诏曰：则我玄元妙旨，岂其将坠。
　　义云：我者，皇帝自谓也。玄元妙旨，谓二经玄妙之旨也。圣旨叹道德隐奥之文、上下玄妙之趣，未有了达，解释之人自蜀严、河公之后，注疏者去圣逾远，述道益疏，岂可坠废湮绝，而不弘畅於代矣。
　　诏曰：朕诚寡薄，常感斯文猥承有后之庆，恐失无为之理。
　　义云：朕，我也。古人相谓皆呼人曰卿，称己为朕。庄子云：云将鸿蒙，皆自称朕是也。自秦始皇制法，以天子一人自称曰朕，其余臣庶不得复僭而称焉。寡者，道未广也。薄者，德未丰也，圣旨自谦之词也。每仰感此经，恐玄理抑绝，不得人皆开悟，而我绍圣祖之玄阴，居万寓之至尊，安可使无为之文壅而不流，道德之训晦而不显也。有后者，谓老君垂裕，光启圣唐是也。且夫弓冶之子尚不失於箕裘，折薪之家或虑旷于负荷，况睿德光於尧禹，圣文迈於古先。固当润色玄玄之功，使炳焕于千古也。
　　诏曰：每因清宴，辄扣玄关，随意所得，遂为笺注。岂成一家之说，但备遗阙之文。
　　义云：圣旨以万机之暇，深入玄关，扣寂求音，探真远妙，以契合希微之理。圣文释冲寂之文，得自神襟，谐於祖训矣。笺，表也，解也，注释也。尚以谦德，不欲同吕氏、丘明自为一家之述作，但备众人所注解未了之义尔。
　　诏曰：今兹绝笔，是询于众公卿臣庶、道释二门。
　　义云：绝笔者，经理既畅，制述已周，释笔罢书，是谓绝笔。如昔仲尼自卫反鲁，因鲁史而修《春秋》，自隐公讫哀公一十二公二百四十二年，褒贬行事至哀公十四年戊午春，西狩於大野，叔孙氏之车子姐商获麟。以为不祥，以赐虞人焉。仲尼观之曰：麟也，然后取之。夫麟凤五灵，王之嘉瑞也。今麟出非其时，虚其应而失其归，此圣人所以为感也。绝笔於获麟之一句者，所感而起，固所以为终也。今注经既终，乃下明诏，将以宣行圣作，博问群贤。绝笔之义虽同，非因感叹之事，是表圣德谦让，问于王公卿佐、逮於道释二宗，旁求辨博之才，更俟发明之理也。
　　诏曰：有能起予类於卜商针疾，同於左氏渴於纳善。朕所虚怀，苟副斯言，必加厚赏。
　　义云：卜商字子夏，孔子弟子也。《论语□八佾篇》 云：子夏问於夫子曰：巧笑倩兮，美目盼兮，素以为绚兮，何谓也？子曰：绘事后素。子夏曰：礼后乎？诸家所注，云此诗上二句在《卫风□硕人》之二章，闵庄姜之诗也。其下一句逸也。比喻庄姜有盼倩之色，而能以礼自持，喻如绘画稀绣，先以五彩分布，荫映成文，然后以白色分别其间，乃能一一彰显分明也。夫絺刺之成文为绣，画之成文为绘。此夫子喜子夏闻绘事后素之言，即知以盼倩美色须以礼自持。故云礼后乎。夫子乃曰：起予者，商也。始可与言《诗》已矣。盖喜卜商明了夫子言《诗》之意，故云能起发我言《诗》之旨也。左氏者，左丘明也。夫子着《春秋》，丘明传之。经有所误，则丘明正之。或先经以始事，或后经以终义，《春秋》之得丘明，若良医缄疾矣。圣旨延伫群才，共畅玄理，若仲尼之於子夏，《春秋》之俟丘明，不拒直言，唯在进善，以虚怀俱望，以厚赏访求。明圣情采纳之至也。赏以劝善，亦以报功也。
　　诏曰：且如谀臣自圣，幸非此流。
　　义云：谈臣自圣者，《尚书□冏命篇》云：仆臣谀厥后自圣是也。贤良在用，固无谀佞之臣。英睿垂乾，岂有自圣之失？诚非此流也。
　　诏曰：悬市相矜，亦云小道。既其不讳，咸可直言。
　　义云：悬市相矜者，昔吕不韦为秦丞相，封万户侯，威望之盛，冠於海内。聚宾客着书，书成悬於市曰：有增减一字者，赏千金。号曰《吕氏春秋》，大夸於时。今圣旨注述既成，下访才彦，开直言之路，垂不讳之恩。则悬市矜夸，诚为小道矣。不韦后得罪始皇，窜之於蜀也。
　　诏曰：勿为来者所嗤，以重朕之不德。
　　义云：不德者，谓失无为之德也。玄经奥旨，演畅既周，再垂博采之言，乃下奖延之诏。则九围之外，八极之中，孰不仰感圣明，朝宗至道矣。暨明年，乃御书四石幢注经，立於左街兴唐观、右街金仙观，又诸州节度使、刺史各於龙兴观、开元观形胜之所，各立石台，以传不朽。又寻御制此疏，宣布寰瀛。勅曰：道德五千，实惟家教。理国则致乎平泰，修身则契乎长生。包万法以无伦，冠六经而首出。宜升《道德经》居九经之首，在《周易》之上。以《道德》《周易》《庄子》为三玄之学，仍以《庄子》为《南华真经》、《文子》为《通玄真经》、《列子》为《冲虚真经》、《庚桑子》为《洞灵真经》。准明经例，赴举其老君传内，析出韩非，不令同传。上来述制疏之由已竟，向下入解正文於中。大分为二，一者先解疏题，二者入文科判。今初也，先解疏题曰：
　　《老子道德经疏》者，疏题即经题也。向下当辩所言疏者，疏决开通之义也，谓经含众义，玄妙幽探，虽诠注已终，而文义未尽。故述此疏，开通幽迹，疏决玄微，分释意义，令可会入，故谓之疏。亦云疏者，条也，条理经义，令人易晓。或云钞，钞以抄集为名。或云记，记以纪录为目。此盖随时立名，皆是包括义理之义也。疏释题训者，释以销解为义，言将疏决经文，先当销解经目。题者，训视之首，凡经籍记传、史策篇章，先标首目，视之可会，总以此义，名之曰题，即标举纲领之意也。训者，教言也，随文训解之义，谓六书不同也。大凡文字之兴，云篆初凝，传於天上，仓颉象迹，兴於人间。大体有六。一谓象形，日月字是也。二谓指事，上下字是也。三谓假借，行虽字是也。四谓形声，江河字是也。五谓会意，止戈为武，人言为信，反正为乏是也。六谓转注，考老左右字是也。制文字六意不同，形声、假借、转注等意，以成文字，须以训之，乃明其义理。《尔雅》有释训，《毛诗》有诂训，即其类也。
　　疏御制者，向来已明。所作疏文，明御制述作之。圣即谓玄宗皇帝也。乃太上老君三十六代孙，睿宗第三子，大唐之第六帝也。龙文表圣，日角标奇。叶太平之符，应壬辰之运。母曰昭成顺圣太后窦氏。以则天垂拱元年乙酉八月五日戊戌生於东都。生而聪明睿哲。及长，宽仁孝友，好学善属文，英武果断，尤工楷隶，兼善骑射。三年闰月丁卯，封楚王。天授二年十月戊戌，出阁开府，置官属。长寿二年，封临淄王，居於兴庆里。景龙二年，出为潞州别驾。是时州境日抱戴月重轮，逐鹿渡河，赤龙据按，嘉禾合穗，黄龙乘城，仙洞自开，童谣累应，黄龙再见，赤鲤腾波，李树连理，神蓍翘立，寝堂瑞气，壶口紫气，伏龙疑山，巨人留迹，夏禹表气，圣人金桥，及神人传庆，凡一十九瑞，编於史策。唐隆元年入诛韦后，平内难，迎睿宗即位。至开元元年，自相国平王登极，在位四十四年。天宝十四年传位皇太子。宝应元年壬寅崩，年七十八岁，御者，临制之称，如御寓、御天义也。制者，作造之谓，如制礼作乐之言也。
　　上来释疏题已竟，次入正文。将释下文，约疏大料二段。一曰总标宗意，二曰开章释文。总标中，又分为二，一者所诠之法，即指道德二字也。二者能诠之教，即经之一字也。解释具在，向下经题中当辨。
　　夫此道德二字者，宣道德生畜之源，经国理身之妙，莫不尽此也。昔葛玄仙公谓吴王孙权曰：《道德经》者，乃天地之至妙，有天道焉，有人道焉，有神道焉。大无不包，细无不入，宜遵之焉。就此门中大略宗意，有三十八别。
　　第一，教以无为理国。经云：绝圣弃智，人利百倍；绝仁弃义，人复孝慈；绝巧弃利，盗贼无有。又云：爱人理国，能无为乎？又云：我无为而人自化。
　　第二，教以修道於天下。经云：修之於天下，其德乃普。又云：执古之道，以御今之有。又云：执大象，天下往。
　　第三，教以道理国。经云：以道薇天下，其鬼不神。非其鬼不神，其神不伤人。又云：天下无道，戎马生於郊。
　　第四，教以无事法天。经云：人法地，地法天。又云：道常无为而无不为。侯王若能守，万物将自化。
　　第五，教不以尊高轻天下。经云：贵以身为天下，若可寄天下。爱以身为天下，若可托天下。又云：奈何万乘之主，而以身轻天下。轻则失臣，躁则失君。又云：圣人不为大，故能成其大。
　　第六，教不尚贤、不贵宝。经云：不尚贤，使人不争；不贵虽得之货，使人不为盗。又云：欲不欲，不贵难得之货。
　　第七，教化人以无事无欲。经云：常使人无知无欲，使夫知者不敢为也。为无为则无不理矣。又云：我无事而人自富，我无欲而人自朴。又云：不欲以静，天下将自正。
　　第八，教以等观庶物，不滞功名。经云：天地不仁，以万物为刍狗。圣人不仁，以百姓为刍狗。又云：行不言之教。又云：为而不恃，功成不处。
　　第九，教以无执无滞。经云：为者败之，执者失之。又云：去甚、去奢、去泰。又云：圣人无常心，以百姓心为心。
　　第十，教以谦下为基。经云：贵以贱为本，高以下为基。又云：江海所以能为百谷王者，以其善下之。又云：受国之垢，是谓社稷主。受国不祥，是为天下王。又云：大国宜为下。又云：善用人为下。又云：大国以下小国，则取小国。以上皆本天子而言
　　第十一，教诸侯以正理国。经云：以正理国。又云：以智理国国之贼，不以智理国国之福。又云：民之难理，以其智多，是以难理。
　　第十二，教诸侯政无苛暴。经云：理大国若烹小鲜。又云：朝甚除，田甚芜，仓甚虚。又云；其政察察，其民缺缺。
　　第十三，教诸侯以道佐天子，不尚武功。经云：以道佐人主，不以兵强天下。又云：兵强则不胜。又云：善胜敌不争。又云：虽有甲兵，无所陈之，使人复结绳而用之。又云：兵者不祥之器，不得已而用之。又云：胜而不美。
　　第十四，教诸侯守道化人。经云：古之善为士者，微妙玄通。又云：其政闷闷，其民淳淳。
　　第十五，教诸侯不玩兵黩武。经云：用兵有言，吾不敢为主而为客，不敢进寸而退尺。又云：抗兵相加，哀者胜。又云：祸莫大於轻敌。又云：善为士不武。又云：攘无臂，执无兵。又云：不争之德。
　　第十六，教诸侯不尚淫奢，轻摇薄赋，以养於人。经云：民之饥，以其上食税之多，是以饥。又云：人多伎巧，奇物滋起。
　　第十七，教诸侯权器不可以示人。经云：鱼不可脱於泉，国有利器不可以示人。又云：古之善为道者，非以明民，将以愚之。
　　第十八，教以理国、修身、尊行三宝。经云：我有三宝，保而持之。一曰慈，二曰俭，三曰不敢为天下先。
　　第十九，教人修身曲己则全，守柔则胜。经云：曲则全。又云：柔胜
　　刚，弱胜强。又云：柔弱胜刚强。又云：柔弱者生之徒，刚强者死之徒。又云：强梁者不得其死。
　　第二十，教人理身无为无欲。经云：常无欲观其妙。又云：不见可欲，使心不乱。
　　第二十一，教人理身保道，养气以全其生。经云：致虚极，守静笃。又云：专气致柔。又云：为腹不为目，去彼取此。又云：知其白，守其黑。又云：知其子，守其母。又云：我独异於人，而贵求於食母。又云：绵绵常存，用之不勤。
　　第二十二，教人理身崇善去恶。经云：天下皆知美之为美，斯恶已；皆知善之为善，斯不善已。又云：常善救人，故无弃人。常善救物，故无弃物。又云：善人不善人之师。又云：挫其锐，解其纷。又云：上善若水。
　　第二十三，教人理身积德为本。经云：含德之厚。又云：上德若谷。又云：大丈夫处其厚，不处其薄。居其实，不居其华。又云：君子终日行，不离辎重。
　　第二十四，教人理身勤志於道。经云：上士闻道，勤而行之。又云：勇於不敢则活。
　　第二十五，教人理身忘弃功名，不耽俗学。经云：绝学无忧。又云：功成名遂身退。又云：成功不居。又云：为道日损。又云：名与身孰亲。
　　第二十六，教人理身不贪世利。经云：身与货孰多，得与亡孰病。又云：甚爱必大费，多藏必厚亡。又云：难得之货，令人行妨。
　　第二十七，教人理身外绝浮竞，不衒己能。经云：不自见故明，不自伐故有功，不自矜故长。又云：大辩若
　　讷，大巧若拙。又云：广德若不足。又云：大音希声。又云：自知者明，自胜者强。
　　第二十八，教人理身不务荣宠。经云：宠辱若惊。又云：富贵而骄，自遗其咎。又云：持而盈之，不如其已。揣而锐之，不可长保。
　　第二十九，教人理身寡知慎言。经云：知不知上，不知知病。又云：多言数穷，不如守中。又云：轻诺必寡信，多易必多难。又云：塞其兑，闭其门，终身不勤。
　　第三十，教出家之人道与俗反。经云：俗人昭昭，我独若昏。俗人察察，我独闷闷。又云：明道若昧，进道若退。
　　第三十一，教人出家养神则不死。经云：谷神不死，是谓玄牝。又云：深根固蒂，长生久视之道。又云：善建不拔，善抱不脱。
　　第三十二，教人体命善寿不亡。经云：死而不亡者寿。
　　第三十三，教人修身外身而无为。经云：后其身而身先，外其身而身存。
　　第三十四，教人理心虚心而会道。经云：虚其心，弱其志。
　　第三十五，教人处世和光於物。经云：和其光，同其尘。又云：大道泛兮，其可左右。又云：被褐怀玉。
　　第三十六，教人理身绝除嗜欲，畏慎谦光。经云：五色令人目盲，五音令人耳聋，五味令人口爽，驰骋畋猎令人心发狂。又云：民不畏威，则大威至。
　　第三十七，教人裒多益寡。经云：以有余奉不足。又云：既以与人己愈有，既以与人己愈多。
　　第三十八，教人体道修身，必获其报。经云：陆行不遇兕虎，入军不被甲兵。又云：以其无死地。
　　举此三十八别，以明经之大意所诠之法。然则此经大则包罗无外，细则入於毫间，岂止三十八门便尽其要？为存教义，泛举大纲，比之秋毫，万分未得其一也。《礼记》云：道也者，不可须臾离，可离非道也。若为君之无道德，如瞻视之无两目。若为臣之无道德，如胸腹之无五藏。理家之无道德，如尸强而无气。由是论之，道之於人不可阙矣。其若离言教，绝指陈，玄之又玄，妙之又妙，斯可以神照，不可以言传，道之极矣。
　　上来总标已竟，向下开章释文。
　　道德真经广圣义卷之一竟
　　道德真经广圣义卷之二
　　唐广成先生杜光庭述
　　释老君事迹氏族降生年代
　　疏：老子者，太上玄元皇帝之内号也。义曰：前明所说之教，次释能说圣人。能说圣人，所谓老子。老子，即太上老君也。太上，谓证果尊位。玄元皇帝，谓显册鸿名，内号谓真经共所标载。今就老君位号之中，分为三十段，以解名号之由起也。
　　第一，起无始者，所言老君也。老君生於无始，起於无因，为万道之先，元气之祖也。无光无象、无音无声、无色无绪，幽幽冥冥，其中有精，其精甚真，弥纶无外，故称大道。大道之身，即老君也。万化之父母，自然之极尊也。
　　第二，体自然者。大道元气，造化自然，强为之容，即老君也。虚无为体，自然为性，莫能使之然，莫能使之不然。不知其所以然，不知其所以不然。故曰自然而然。葛玄仙公《序诀》云：老子体自然而然，生乎太无之先，起乎无因，经历天地终始，不可称载是也。
　　第三，见真身者。老君乃无生之至精，兆形之至灵也。昔於空洞之中，结气凝真，强为之容，体大无边，相好众备，自然之尊。上无所攀，下无所蹑，处虚空之中，如日月之光也。
　　第四，应法号者。老君挺生空洞，变化自然，智慧无穷，圣德周备。形既莫测，号亦无边。在天为万天之主，在圣为万圣之君，在仙为万仙之总，在真为万真之先，在星为天皇大帝，在教为太上老君。或垂千二百号，或显百八十名，或号无为父，或号万物母，与大道而输化，为天地而立根。浩浩荡荡，不可名也。约而言之，凡有十号，即降生之后，空中十方圣人赞十号是也。具降生段中所解。
　　第五，启师资者。老君将显明大教，布化万方，乃曰道不可无师尊，教不可无宗主，乃师事太上玉晨大道君焉。大道君即元始天尊弟子也，道君审道之本，洞道之元，生於亿劫之前，为道气之祖也。天尊为五亿天之主，亿万圣之君，亦生亿劫之前，为道气之根本也。所以道君为老君之师，天尊为道君之师。二圣既立，乃曰老者，处长之称，君者，君宗之号。以老君天上天下，历化无穷，先亿劫而化生，后亿劫而长存，天天宗奉，帝帝师承，故赐以太上老君之号。三圣相师，乃垂教尊卑之本矣。庄子曰：吾师乎，吾师乎。齏万物而不以为义，泽及万世而不以为仁，长於上古而不以为老，覆载天地、雕刻众形而不以为巧，在太极之先而不以为高，居六极之下而不以为深，先天地生而不以为久，是也。
　　第六，历劫运者。老君生於万物之首，起於无始之前，经历劫运，甚为久远。劫者，天地成坏之名，阴阳穷尽之数。阳尽则生阴，故为大水。阴尽即生阳，故为大火。阳极於九，故云阳九。阴极於六，故云百六。小则三千三百年，次则九千九百年，大则九九大数八十一万年，为劫终。老君长生行化，经此劫运不知其数矣。《西升经》云：上世始以来，所更如沙尘，动则有载劫，自惟甚苦勤，是也。
　　第七，造天地者。老君乃天地之根本，万物莫不由之而生成。故立乎不疾之途，游於无待之场，御空洞以升降，乘阴阳以陶涎。分布清浊，开辟乾坤，悬三光育群品，天地得之以分判，日月因之以运行，四时得之以代谢，五行得之以相生。故於九万九千九百九十九亿万气之初，运玄元始三气而为天，上为三清三境。即始气为玉清境，元气为上清境，玄气为太清境是也。又以三清之气，各生三气三境，合生九气，为九天。第一郁单无量天，第二上上禅善无量寿天，第三梵监须延天，第四寂然兜术天，第五波罗尼密不骄乐天，第六洞元化应声天，第七灵化梵辅天，第八高虚清明天，第九无想无结无爱天。此之九天各生三气，气为一天，合二十七天。通此九天为三十六天。则四民三界，上极三清是其数也。初下六天为欲界。第一太黄天，二太明天，三清明天，四玄胎天，五元明天，六七曜天是也。次十八天为色界。一虚无天，二太极天，三赤明天，四恭华天，五曜明天，六皇笳天，七虚明天，八端靖天，九玄明天，十极瑶天，十一元载天，十二太安天，十三极风天，十四始皇天，十五太黄天，十六无思天，十七上揲阮乐天，十八无极昙誓天是也。次四天为无色界。一霄度天，二元洞天，三妙成天，四禁上天是也。此二十八天名为三界。劫运所及，阴阳所陶，气有穷极，人有岁数。则初第一太黄皇曾天人寿九百万岁。一天加一倍，凡二十八天，年寿之数极於一千二百七万九千七百七十五万五千二百万岁。下至日月所交，四千四百四十四万四千四百四十四亿气，一气三千里也。此上又四天，名为四种人天。一常融天，二玉隆天，三梵度天，四贾奕天。此四天超出三界，不生不灭，无年寿之数，无沦坏之期，大劫之交灾所不及。向下诸天诸地，随劫沦灭，劫运再开，混沌复判，则此天之人承太上所命，下化人间，教世行法，一如此劫之初，三皇继理矣。又上三天为三清境。一曰大赤天，二曰禹余天，三曰清微天。最上曰大罗天，包罗诸天，极高无上。玄都玉京镇於其巅，三尊所处，万圣朝轩，为极道之域，成化之根也。既分诸天，即以三十六天滓阴之气，下为三十六地。每天立一天帝，每地立一地皇，七十二君同禀命於老君矣。其诸天境域，分布凡有五亿之殊，皆三十六天之气所生也。地中有三十六洞天，亦与上天相应。日月分精，玄照其间，则天文地理、六甲五行、阴阳变化，皆老君运玄妙之机，生之成之，行之化之矣。故曰道者万物之宗元，天得以清，地得以宁，物得以生，神得以灵，海岳得之以安镇，王侯得之以太平，道士得之以神仙，枯朽得之以发荣也。太上老君乃阴阳之主首，万神之帝君，元气之父母，天地之本根，先王之师匠，品物之魂魄。陶冶虚无，造化应因，衿带八极，载地悬天，游驰日月，运走星辰，呼吸六甲，咤御乾坤，改易四时，推移寒温，驱使风雨，奋鼓雷云，分别玄黄，历数虚盈，君臣父子，礼义备矣。是知阴阳虽广，天地虽大，非道气所育，大圣所运，无由生化成立矣。
　　第八，登位统者。老君大圣之功，生化天地，运育万物，岂复有品位名称哉？然上有元始之尊，次有道君之圣。老君次道君之位，演化立功，既以三气运行，万天周布，众法显着，玄功克明，乃登证极道之果，居三尊之位。绍嗣太上之任，为法王之尊，上总群圣，中理众真，下制诸仙，而统摄三十六天，三十六地，七十二君，星辰日月，岳渎万灵，阴阳变化，一切神明，主领天上天下，地上地下，五亿天界，有情无情，有识无识，有形无形，皆太上老君之所制御焉。由是常在太清境太极宫丹台紫阙玉堂之中，有三大仙、九太帝、二十七天君、八十一卿大夫、千二百仙官、二万四千灵司、七万仙童玉女、五亿天丁神王并罗卫云街、巨虬师子、金翅孔雀、凤凰灵兽、天马麒麟，备卫左右。老君时亦上朝元始，疏奏罪福，中谒玉宸，赏校九宫，下统三界生死之簿，一切神官鬼僚，考察之司，仙官灵洞，福食之曹，无幽无隐，莫不仰隶之焉。或下理九天，在太微勾陈六星中，号天皇大帝曜魄宝所，以秉三使六把九枢机，统摄万一千五百二十物，秉持仙箓，主领神人、真人、仙人、圣人、贤人、行人，悉系之焉。但见百亿天王拜乎在前，谘求风雨水旱、丰俭逆顺、生死善恶之事焉。游行万方，以玄道化。而一老君常在太清太极之宫也。
　　第九，随机赴感者。老君极圣洞真，总领万化。化随方出，降德屈身。自亿劫之初至混沌之始，历羲娲一十八氏、三纪、五十八统、一百八十九代，代为国师。及神农之后，或为国主，或为师君，或为宾友，或为人臣，乃有郁华、录图等号，以道德妙旨更相发明。所谓应物无择者，道也，赴感随机者，圣也。常以经图戒律应化一切，分形应感，无量无边。而老君体端寂无为，凝然常住於太清之宫也。
　　第十，演上清者。老君於上三皇时，人尚淳朴。以龙汉元年号玄中法师，以上清圣教一十二部大乘之道，开度人天也。
　　第十一，传灵宝者。中三皇时，老君以赤明元年号有古先生，降《灵宝真经》一十二部中乘之法，开化一切，救度兆人也。
　　第十二，出洞神者。下三皇时，人心朴散。老君以开皇元年号金阙帝君，出《洞神经》一十二部小乘之法，开度万品也。
　　第十三，垂文象者。伏羲之时，人已浇漓，未有法度。老君以清浊元年号郁华子，下为师，说《元阳经》，教伏羲画八卦，以通神明之德，以类万物之情，仰则观象於天，俯则取法於地，制嫁娶，叙人伦焉。
　　第十四，示好生者。神农之时，人食禽兽，茹毛饮血。老君以清汉元年号大成子，下为师，说《太上元精经》，教以化生之道，播百谷以代烹杀，和百药以救百病，尝桑得禾、柳得稻、榆得黍、槐得豆、桃得小麦、杏得大麦、荆得麻。五谷既登，兽禽免害止杀，所以长善除恶，所以全生。不食血肉，人无疾苦，五谷养性，人无宿业。其利人也大矣。
　　第十五，教陶铸者。祝融之时，人食生冷，未知火食。老君以天汉元年号广寿子，下为师，说《按摩通精经》，教陶铸为器，以变生冷，人保其寿焉。
　　第十六，制法度者。自下三皇以后，伏羲以前，未有典礼，鸟兽同群。老君以道开化渐渐生心，辩形食味，参以五行，广施经法，劝化兆人矣。
　　第十七，作形器者。自伏羲之后，老君示以世法，制礼乐，以叙尊卑，造衣章以明贵贱，作宫室以代巢穴，为舟车以济不通，置棺椁以代衣薪，造弧矢以威不顺，立刑狱以戒凶暴，造书契以代结绳。服牛乘马，引重致远，日中为市，交易而退，未耜杵臼之利，重门击析之规，并老君教於时君，以化於物也。
　　第十八，崆峒演道者。黄帝时，老君号广成子，居崆峒山。黄帝诣而师之，为说《道戒经》。教以理身之道。黄帝修之，白日升天。
　　第十九，衡岳授经者。颛顼时，老君下为师，号赤精子，居衡山。授帝《微言经》，教以忠□ 顺之道。
　　第二十，江滨应化者。帝誉时，老君下为师，号录图子，居江滨，授帝《黄庭经》，教以清和之道。
　　第二十一，姑射宣真者。唐尧时，老君下为师，号务成子，居姑射山。授帝《政事离合经》，教以廉谨之道。
　　第二十二，传道德者。帝舜时，老君下为师，号尹寿子，居河阳。授舜《道德经》，说孝悌之道。此上下二经，出於兹焉。
　　第二十三，教理水者。夏禹时，老君下为师，号真行子，居商山。授禹《戒德经》，说勤俭之道。又授灵宝五符，檄召神鬼，浚九江，通河海，决百川矣。
　　第二十四，述长生者。殷汤时，老君下为师，号锡则子，居灊山。授《长生经》，说恭爱之道。
　　第二十五，寄胎慧者。老君愍时凋弊，欲反神降生。以殷第十八王阳甲十七年庚申之岁，托孕於玄妙玉女。就此门中，分为五别。一曰大道应化，托孕人间，乘日精为五色之象，以明阳德也。二曰乘九龙之车，凝结变化，五色玄黄，入玄妙玉女口中，又明九龙阳精之华也。三曰处胎寄慧，与俗不同，八十一年极太阳九九之数，然后乃生。四曰玄妙玉女感梦之后，因而有孕，容颜益少，神气安闲，八十余年，悦豫无比，以明圣人降迹之异也。五曰玄妙玉女所居之室，四时和畅，六气调平，冬无凝寒，暑无烦燠，祥光照室，灵风满庭，众恶不侵，万灵潜卫。八十一年，不觉为久，当殷二十二王武丁九年庚辰之岁降生也。
　　第二十六，显降生。就此门中，又分一十七段。一曰老君降生，迥异凡品。虽依圣母之孕，乃剖左腋而生也。二曰老君生，登行九步，步生莲华，陆地开敷，大彰神异。三曰老君降生之时，日童扬辉，月妃散华，七元流景，祥云荫真，四灵翊卫，玉女捧接。圣母因攀李树，忽尔降生矣。四曰老君降生之时，九龙吐水，以浴圣姿。龙出之地，因成九井。于今见在亳州真源县太清宫中也。五曰老君降生之后，即行九步，左手指天，右手指地曰：天上天下，唯吾独尊。代间之苦，何足乐闻。六曰老君降生者，为念时浇朴散，大道不行，委迹生神，以救於世。七曰老君以众迷难晓，正道难宣，降生之时，故显现祯祥，令物信悟。八曰老君欲明妙道，须在修功，示有炼丹，以劝修习，今亳州宫中有炼丹井、炼丹桧并存焉。九曰，老君教人习道，内外俱修。既炼金丹，又习真气。今有虚无堂在亳州宫中，乃习气之所也。十曰老君明此妙道，修之必得升天，示彼功成，轻举而去。今亳州宫中有鹿迹桧，即老君乘白鹿升天之所。其树见在。十一曰老君降生年代，即殷武丁九年庚辰岁二月十五日也。今详殷周以子月为岁首，二月即今之十二月丑月也。十二曰老君降生郡国，即古之楚国之分苦县，因城为名濑乡，因水为名曲仁里，九井之西灵溪之侧。其县本名苦县，汉魏以来名谷阳县。乾封元年，改为真源县。中和二年，升为赤县。十三曰老君降生之后，九日之中，身长九尺，七十二相，八十一好，蹈五把十，美眉方口，双柱三漏，日角月渊，具大圣之相也。十四曰圣母玄妙玉女，老君降生之后，圣母乘八景玉舆，群仙侍卫，白日升天。大唐追尊为先天太后。今有宫在真源县太清宫之北，一宫在楼观升天台上。十五曰老君升天之后，历代帝王钦慕真迹。汉桓帝、隋文帝皆崇修宫庙，命文臣刊碑以旌道德。故汉有边韶碑，隋有薛道衡碑，于今并在。十六曰圣唐受命之年，亳州旧宅枯桧再生，以彰子孙兴昌，享无疆之祚。其树见在，号再生桧。十七曰真源旧里累降树祥，甘露乍垂，卿云时布，或真容显现以弭妖凶，或云雾凝空以护宫宇，或神鸟衔箭，或瑞雪骤飞，或神龙跃九井之中，或文字显三桧之上。代代昭验，载在简书。汉桓帝时感梦老君，修祠宇之日，卿云见在其上。隋文开皇五年，卿云白鹿，现於祠庭，帝遂修崇庭宇。武德三年，枯桧再生，其年卿云现於其上。上元元年，枯桧树於木枝上有朱书乾元亨利贞字，重重分明。太极元年，卿云现於其上。天宝七年，凤凰集於虚无堂上。宝应元年，有紫云属天，神光夜照。明日，龙见九井之上。大历三年，卿云现於宫上，甘露降於桧树。会昌二年，甘露降於庭树。咸通十年，徐州逆贼庞勋欲领徒据太清宫，老君应现，有黑气遍川，贼徒迷失道路。其日败灭。中和广明之际，黄巢侵逼宫宇，纵火焚烧，阴云升现，雨降火灭，贼徒奔溃，又逆贼遍地，白刃围逼亳州。其日黑气大雪，贼徒陨仆冻死，解围而去。又黄巢余党攻围亳州，神鸟绕城衔箭，有黑气自宫中而来。贼党惊奔，解围而去。中和二年，勑吏潘稠奏，自黄巢入关之后，一十八度凶徒侵逼宫宇，攻围州城，皆有祥异，贼遂奔散。远近户口，多就宫避难，并获安全，请移县就官安置。勑旨不允，遂升为赤县。光启元年七月，九龙井中五云成盖，高千丈，以来如此现者三度。汴州画图闻奏。此之符瑞，皆载於国史矣。
　　第二十七，彰圣号者。老君琼胎寄慧，八十一年诞圣之辰，生而白首，圣母为之立号，以示世人。於此门中又分五段。一曰圣人降迹，与俗不同。圣母欲谓为老，又是初生，欲谓为子，又乃白首。两字兼称，因立老子之号焉。二曰道与俗反。夫老者，长年之称。子者，幼稚之号。世人先幼而后老，老君先老而后幼，欲明摄迹还本也。三曰老者考校众圣为名，子者以孳生万物为义。所以老君为万物父母，众圣祖宗，故有考校孳生之名，以为老子之号。老子二字起於此时，老君之号先於亿劫，非此一时。四曰圣人垂名，反终归始，老者终也，子者始也。世人先始而后终，老君先终而后始，欲令世人修道反老还婴，故号老子。五曰委迹和光，以循於世者。老君以生而白首，故号为老子者，男子之通称。亦如孔子、孟子、庄子、列子等以姓为号。老子、鹖冠子、抱朴子、淮南子因事为号。《序诀》云：老子之号始於无数之劫，杳杳冥冥，眇邈久远矣。斯乃不以降生而老为号，乃以长於亿劫之前，故以老为号尔。夫托神李母，剖左腋而生，生即皓然，号曰老子。老子之号因玄而出，在天地之前，无衰老之期。故曰老子。此《序诀》所证也。今考详众说，既不以因生立号即是老君，历劫垂教，应代表形，常现老容，故有老子之号尔。
　　第二十八，明冑胤。《老子本记》及诸家史册皆云生於李树之下，指树以为姓，斯理为当矣。今按大唐天演玉牒即云颛顼之后，生大业，大业生娲，娲娶有乔氏之女，感月光贯昴而生咎繇，咎繇生伯翳，伯翳之后代为士师。至理征避桀之乱，遁居伊侯之墟，食李实乃改为李氏。此言咎县之后，以理狱为功，遂姓理氏。其后子孙或改里氏，至伊侯之墟避难，遂改里为李，征生利贞，当殷汤之时也。利贞生昌祖，昌祖仕陈，为大夫，因居苦县。昌祖生明，明为陈相，葬濑乡之北，立庙，因有相城。明生庆宾，庆宾生灵飞，一名虔会。庆宾灵飞皆白日升天。所言陈国，乃古之陈国，非周时所封胡公满之国也。今按汤至阳甲一十八王，二百五十余年。自李征至虔会，五世相承，年代相类，当此之时，太皡之时已为陈国。及周封舜后，当是此陈。既灭，乃封胡公而王其地也。灵飞之妻玄妙玉女，感日精之梦而生老君，此一说也。又按《本记》云：老君生而能言，指李树曰：此我姓也。因遂姓李。故隋内史舍人薛道衡《老君祠庭碑》云感日载诞，莫测受气之由，指树为姓，未详吹律之本是也。又《楼观先师传》云：老君既因圣母攀李树，曰此汝姓也。三家之说，经传备载，今并明之，以彰国姓宗绪矣。圣母者，按《玄中记》云：李灵飞当殷之时，父子相承，得修生之道。父庆宾年百余岁，常有少容，周游五岳诸山。一旦於所居，云龙下迎，白日升天。灵飞感父飞升之异，深隐不仕，内修其道，以天水尹氏之女为妻，居於濑乡。其妻尝因昼寝，梦天开数丈，众仙人捧日出於其处。良久见日渐小，从天而坠，化为五色之珠，大如弹丸。梦中得而吞之，因即有孕。八十一年，容色益少，常若处女。灵飞亦百余岁而升天。既诞生老君之后，即有五色云舆迎之升天而去。又《李氏大宗谱》云：李氏之姓，其先黄帝之后，姓公孙，曰轩辕。元妃西陵氏生昌意，昌意之妃方雷氏曰女节，感台光贯日而生少昊，曰青阳氏。少昊次妃名修房，生大业，大业之妃名扶始，感白云覆己而生皋县，皋县生伯益，伯益一名翳。帝舜封之於赢，因姓羸氏。翳妃姚氏生若水，若水生昌贵，昌贵生景仆，景仆生仲行。仲行为周成王诸侯，谥曰非公。至宣王赐姓裴氏，裴氏之孙庭坚有女，贞洁不嫁，居楚国濑乡曲仁里，因食李实而有孕。历八十一年，安愈无苦，常有神明潜卫其身，以周惠王之时二月十五日，因攀李树，生於左胁。生而发白，左掌中有玉印字，右掌中有七十卷经字，左脚下有救字，右脚下有治字。生而能言，问父何在。母曰：吾贞洁不嫁，今则老矣。吾因食李实而孕，汝无父也。吾以处女而孕於汝，恐为乡里所笑。欲饮药而去之，神人告吾，不令吞药，及今八十一年矣。因食李而生，李即汝姓也。既生而老，号曰老子。老子作七十二经以记天地鬼神之名，述无为长生之道。娶天水尹氏之女，生子名贞利，当定王之时，此一说也。今详尹喜是康王大夫，昭王时为关令。老君已度关授经，此即年代县殊，先后差爽。虽谱书所载，恐非真的。然李姓所起，今亦载得姓之由也。又《玄妙玉女元君传》云：老君在天为众圣之尊，先亿劫而行教，以无为常存之道化於天人。长於亿劫之前，为万圣之君长。故天尊、道君赐其真号，号曰老君。即在五太之前，历劫有此号矣。虽代代应见为帝王师，而未有降世诞生之边。乃於九清之上，命玄妙玉女降於人间为天水尹氏之女，嫁李灵飞为妻。老君乃乘日精，驾九龙，化为五色流珠，下入玄妙玉女口中，而寄胞托孕，历八十一年。因攀李树而生老君，诞於左胁。当孕之时，神灵卫圣母之身。既生之后玉女捧接，祥云满庭，日童散晖，月妃掷华，众圣来集。老君乃指李树曰：此吾姓也。在代凡有九名。一名耳，字伯阳。二名雅，字伯宗。三名忠，字伯光。四名石，字孟公。五名重，字子文。六名定，字元阳。七名元，字伯始。八名显，字元生。九名德，字伯文。或云三十六号，或云七十二名，或云姓字眇眇，从劫至劫非可悉记。老君有九变，以法太阳变化生育之功。有七十二相、八十一好，故为圣中之圣，真中之真矣。圣母在天，即号玄妙玉女。既降育大圣，即为太一元君。元君乃授老君化世行教之旨，内修九室三一之门，万善万恶之戒，百病百药之诀，虚无清净之规，九丹饵炼之品，将以示世人，有师资授受之法。而太上大圣为万化之主，岂复待师受禀学乎？受道既毕，即有天乐骇空，流云霭野，千乘万骑，五帝上真拥九光八景之舆，迎圣母元君归于玉清之上。至令为太一元君。国朝尊为先天太后。具在前解，详诸家所载。圣母本起，即玄妙玉女，为老君之母，证太一元君事迹为胜。国朝所尊，云母益寿氏为先天太后，是宗谱所明。道经之中未睹其事，所言降生年代，以殷武丁时为是。自余诸说，舛误不同，前后差谬，今则载而不取也。
　　第二十九，兴帝业者。老君道包万有，泽被诸天，贻厥孙谋，光膺大宝。是以三十一代孙高祖神尧皇帝光宅天下，奄启我唐矣。所以天演流瑞，源出於上清，琼海澄澜，润涵於万寓。德明皇帝佐尧翊舜，兴圣皇帝握纪乘时。始辉映於唐虞之间，复恢拓於秦梁之野。比夫后稷古公之德，文昌武发之兴，卜代卜年，帝枝帝叶，固无让於姬周矣。
　　第三十，册鸿名者。乃向下明。乾封元年，册尊号也。
　　向来所解老子两字，泛举三十门，以彰应迹垂号也。
　　释老君圣唐册号
　　夫所言太上者，统教之尊名，证圣之极果也。太者，大也。上者，高也。太者，大也，无大於太上者。高也，无高於上。乃修因证果，极位之称也。世人修行，自凡而得道，自道而得仙，自仙而得真，自真而得圣，圣之极位升为太上。太上者，六通万德，无不毕备，绍法王位，统临万圣，即得居此尊。名亦如代间皇帝，代代绍位，皆得称之。自元始天尊之后，即有太上大道君，太上老君、太上丈人、太上高皇帝皆极此位。而太上丈人、高皇帝虽兼有尊极之名，而不行教。其传祚行教，为万天之主，唯道君、老君耳。玄者，深也，妙也，亦云道也，天也。至道高妙，不可言诠。约妙与深，以玄为证，言深妙玄远，以明道体，故谓之玄元者，初也，始也，祖也。《尔雅》云：肇道根源，万物宗祖。处世出世之法，皆为之本始。故谓之元皇者，大也，谓大道也，道大曰皇。《尚书序》曰：三皇之书谓之《三坟》。言大道也。帝者，天也，其德配天，次於道也。德大曰帝，道德兼称，故云皇帝。又云：法道法天，谓为皇帝。秦始皇既一统天下，垂法后代，上采三皇之尊名，下取五帝之美号，兼而称之曰皇帝焉。《尚书序》曰：五帝之书谓之《五典》。言常道也。内号者，隐号也。老君千名万号，不可备穷。以当时天下所称，谓之老子。亦乃道尊德贵，不可斥名，天上人间咸称曰老子，是则以老子之内号也。我大唐高宗天皇大帝，乃老子三十三代圣孙，大唐之第三帝太宗文皇帝之第三子也，承平嗣极，握纪垂衣，耀仙李之灵葩，展升平之盛礼，回銮苦县，谒圣真源。表大孝於奉先，赞玄元於圣号。以乾封元年太岁丙寅二月二十八日下诏曰：东台大道混成，先二仪而立称。至人虚己，妙万物以为言。粤若老君，朕之本系。爰自伏羲之始，暨乎姬周之末，灵应无象，变化多方。游元气以上升，感日精而下降，或从容宇宙，吐纳风云，或师友帝王，丹青神化，譬阴阳而不测，与日月而俱悬。属交丧在辰，晦迹柱下，大弘雅训，垂范将来。虽心齐於太虚，而理归於真宰。若夫绝圣弃智，安排寡欲，寂寞杳冥之际，希夷视听之表，澹尔无为，宛然自得，酌之不竭，用之不盈，执大象而还淳，涤玄览而遣累，邈乾坤以长久，跨陶钧而亭育。至矣哉。固无得而名也。况复大圣所资，克昌宝祚。上德所履，允属休期。朕嗣膺灵命，抚临亿兆。总三光之明而夙宵寅畏，居四大之重而寝兴祇惕。尽孝敬於宗桃，罄怀柔於幽显。行清浄之化，承太平之业。登介丘而展采，坐明庭而受记。飞烟结庆，重输降祥，鹤应九鬼皋，山称万岁。越振古而会休征，冠帝先而为称首。大礼云毕，回舆上京，迂驾濑乡，躬奠椒精，仰瑞栢以延伫，挹神泉而永叹。如在之思既深，敬始之情弥切。宜昭元本之奥，以彰玄圣之功。可追上尊号曰玄元皇帝。仍改谷阳县为真源县，当县宗姓特给复一年。冀敦崇远之情，用申尊祖之义。布告中外，咸使闻知。主者施行。又永淳二年癸未十二月四日，下诏曰：君崇於道，宅紫微以垂衣。臣修於德，罄丹心而作砺。若使上守於义，下尊於礼，名教所以垂淳，忠信由其渐薄。在昔胥庭连陆，娲燧伏羲不宰而天下化。轩顼尧舜禹汤文武，至公犹行，深仁尚积。及秦居润位，奢泰之渐聿兴，汉袭霸图，玄默之风已替。遐观魏晋，近鉴周隋，代益嚣浮，人瑜僭侈。穷百王之弊俗，极千年之否运，以承大乱之后，方开大圣之期。既逾交丧之辰，必兴交泰之绪。我高祖神尧皇帝受镳宫之景命，荡辔野之妖氛，重悬日月，一匡宇宙。太宗文皇帝披图汶水，仗钺参墟。降斗极之神兵，涤怀襄之巨浸。张四维而安赤县，劳百战而徇苍生。声教遐覃，堤封远亘，缅惟洪业，无得而称。朕以寡昧，忝膺丕绪，未尝不孜孜访道，战战临人，日慎一日，三十四载於今矣。况下安则上逸，时弊则君忧，虽身处九重而情周万姓。建本之怀愈切，抑末之念遽深，今庶绩虽凝，而淳源未洽。朕之绵系，兆自玄元。常欲远叶先规，光宣道化，变率土於寿域，济苍生於福林。属想华胥，载劳寤寐，所冀内外寮寀，各竭乃诚，敦劝梨萌，俱崇简质，旧染薄俗，咸与惟新，凭大道而开元，共普天而更始。宜申霈泽，广被绂埏，可大赦天下，改永淳二年为弘道元年。仍令天下诸州置道干观，上州三所，中州二所，下州一所，每观度道士七人，以彰清净之风，伫洽无为之化。主者施行，是则奉先尊祖，复朴还淳之旨也。
　　道德真经广圣义卷之二竟
　　道德真经广圣义卷之三
　　唐广成先生杜光庭述
　　释御疏序上
　　疏：玄玄道宗，降生伊亳。
　　义曰：玄，深妙也，亦不滞也。宗，主也。尊也。言太上老君为深妙道之主也。老君既不滞有，亦不滞无，因果两遗，粗妙双遣。先天后劫，尊为教主，故云玄玄道宗也。降生伊亳者，自上而下曰降。言老君居三境之天，为大道之主，愍鉴下土，降化人间，运大慈心，分形表瑞，乘九龙之驾，化旭日之精，下入玄妙玉女梦中，因而托孕寓生於世。示见同凡，有出生之相，为立化之首，故曰降生。此明表应化边也。伊亳者，伊即伊侯之墟，是老君祖征避桀难之所。其地在苦、相二城之间也。亳者，亳社之地，古谓之亳，后乃殷墟。殷自汤受命，至第十九王盘庚，八度迁都，方都於亳，即殷之都也。或云陈国者，即太皡之后所居，谓之陈墟，在宛丘之侧也。按禹别九州，苦县是豫州之分。武王伐纣，既有天下，乃封舜之后胡公满於陈。此即古有太皡之子孙，已为陈国。舜后亦已为胡国。胡小而陈大，胡在沈蔡之间，陈在今颖川。武王尊舜之德，追奖其后，故迁之於陈。此陈国自胡公满之后，历春秋时，凡四十余世，为楚子所灭。汉祖灭秦，改陈为淮阳郡。郡大县小，郡管於县，故有阳夏，宁平、若、柘四县隶为淮阳。后汉章帝改淮阳为陈郡。或云楚国者，楚以熊绎为始封之君，都於荆。陈自淮之阻，其地连楚。春秋，楚子灭陈，因而县陈，故亦属楚，遂为楚地。或云楚国，或云楚县，或云陈郡。春秋之日，郡小县大，以郡属县，故云楚县。秦并楚县，置三十六郡，郡大县小，以县属郡。或云谯国
　　者，今老君旧宅太清宫东北四十里有谯城是也。或云相人者，宫侧有古相城也。或云苦县亦春秋统郡之县也。故苦县城在濑水东，基址存焉。其苦县后改为谷阳县。大唐乾封元年，高宗皇帝封禅东岳，回驾幸老君旧宅，封册尊号，改为真源县。中和三年癸卯，亳州刺史潘稠上表於成都行在，以太清宫累有应见，自黄巢大寇之后，一十八度寇孽侵犯，皆有迅雷烈风震击其贼，或颠沛而失道，或因至败亡，侵宫宇不得，远近居人就宫避难者数千户，皆保安全。请移县就宫安置。奉勑移县就宫，够恐亵渎，所奏宜不允。遂升真源县为赤县，以太清宫在部内故也。仍差使臣斋御词修斋告谢。虽时代迁贸，名号不同，其於处所由来一耳。后汉桓帝梦见老君，特诏陈相边韶，於生处旧宅修祠立碑，祠侧有李母庙，祠内古有虚无堂，堂之前有三桧及余桧千株、九龙井、炼丹井、升天鹿迹树，古迹依然。左带灵溪，右环涡水，其地显敞，寔惟胜所。又濑水在宫西，以水为乡名，故为濑乡。或为厉乡，文字讹也。其宅累代帝王每加修饰。隋开皇六年，文帝勅内史舍人薛道衡立碑修庙。唐天宝七年戊子，改为太清宫，以汴州节度使为宫使，亳州刺史为副使。国朝高祖、太宗、高宗、中宗、睿宗、玄宗六圣真容，并列侍於老君左右焉。
　　疏：肃肃皇祖，命氏我唐。
　　义曰：肃肃，尊严庄敬也。皇，大也。祖，初也。老君乃大唐尊严之祖也。命氏者，氏族也，言得姓之由也。我唐者，言唐之立极，自圣祖垂裕，乃老君裔孙也。始因老君诞生，指李树而为姓，李氏之姓始於指树，已具在前解义中。故云命氏我唐也。《薛道衡碑》云：感日再诞，莫测受气之由。指树为姓，未详吹律之本。昔京房吹律而定其姓也。
　　疏：垂裕之训，无疆之祉。
　　义曰：裕，福善也。无疆者，无边广远之貌也。祉，福也。老君垂善应之福，流广远之裕，光启帝业，聿兴我唐也。训，教也。
　　疏：《长发》远祥，系本瓜瓞。
　　义曰：《长发》，商诗篇名也。浚哲维商，长发其祥。祥，善也。言商家之德，久发见其祯祥，契布五教，宽大之德，始有王天下之萌兆。历虞夏之世，而汤有天下也。系本也，系者，单丝联续之貌，不绝之象也。言圣系天枝，长发不绝也。瓜瓞者，《文王之什□绵绵篇》也。绵绵者，瓜绍也，瓞瓟也。瓜本实继先，一岁之瓜，必小状似瓟，故谓之瓞扬，绵绵然若将无长大时，兴者以喻后稷矣。后稷，帝誉之冑，封於邰。其后公刘失职？迁居豳，于漆沮之地，历世亦绵绵然。至大王而益盛，得其民心而成王业。举殷周之二代兴业久远之事，以明老君垂裕久远。方兴我唐业，将明受命建国，非一朝一夕人事之所能，乃积德传裕，其来甚远，乃能奄有天下，如殷周之兴也。
　　疏：其出处之迹，方册备记。
　　义曰：方，谓方所也；册者，编竹为之，长尺有二寸，以记邦国之事。《春秋序》曰大事书於册，小事简牍而已是也。出处者，出谓在朝，即老君伏羲之后代为国师，或为藏史，或为柱史，或为太史儋，或云伯阳父，咸显明於朝廷也。处谓隐逸，即老君西导流沙，东巡碧海，幽演传经等是也。虽晦名隐世，其行藏之进，化导之事，国家正史简册之中，及诸子史道经之内，无不具纪也。《易》曰或出或处是也。
　　疏：道家以为玉晨应号，
　　义曰：道家者，按太史司马迁着六家之说，先黄老而后六经，道家居先，最为通美。马迁曰：阴阳者繁而致惑，儒者博而损虑，墨者苦而伤性，名者华而少实，法者酷而少恩。唯道家之教为大道焉。以其清虚无为，使人精神专一，动合无形，赡足万物。其为术也，因阴阳以大顺，与时推迁，应物变化，无所不宜。指约而易操，事少而功多，其实易行，其辞难知。以虚无为本，以因循为用，无成势，无常形，故能究万物之情。不为物先，不为物后，故能为万物之主。此所谓道家也。《淮南子》曰：道家者，理性情理心术，养以和，持以适，乐道而忘贱，宁德而安贫。圣贤之所贵，家国之所赖。故曰道家也。玉晨者，即太上大道君之别号也。《老君本纪》云：或号天尊，或号太上，或号大道，或号老君。即明玉晨君亦老君之应号也。太上虚皇常居紫琼宫，在玄都玉京之上，亦名紫晨宫，亦名玉晨宫，即玉晨道君，乃老君之应号尔。
　　疏：马迁谓之隐君子？
　　义曰：马迁者，司马迁也。迁字子长，河内温人，中山王相司马喜之孙、太史令谈之子，颛顼之裔。生于龙门，年十岁诵《古文尚书》，年二十，游江淮、九疑，禹穴之间。仕汉为郎中，使西蜀。父卒岁余，为太史令而作《史记》。迁尝因言李陵非罪，枉害其妻子，遂为人所谮，下狱受腐刑。《西京杂记》云迁发愤而作《史记》，先达称有良史之才。叙屈原、贾谊，词旨抑扬，盖一代之伟才也。桓谭《新语》曰：迁修《史记》未行於代，其后外孙杨恽题为《太史公》，或为谈为太史令，迁继为世官，而身受腐刑，恐辱先人，我同太史家走使之人耳，故题为《太史公》也。迁为中书令卒，有集二卷。《史记》云：老子或隐或显，二百余年，西入流沙，不知其终，盖隐君子也。子者，有道之称。古人称师为子，如孔子、列子是也。君子者君师也。《礼记》云为学者能博喻，然后能为师。能为师，然后能为长。能为长，然后能为君。为君为师，其德光大。故谓之君子。又解云：有德有道，虽在众庶之中，为人所敬，则为君子。寡道鲜德，虽居高位，亦谓之小人。故道比於君，德比於师，然后谓为君子。凡世之人，理犹若此，况玄元老君为道德之主，帝王之师，号曰君子，不亦宜乎？潜龙卑秩，故谓之隐也。
　　疏：而仲尼师之。
　　义曰：仲尼者，孔子也。孔子名丘，字仲尼。其先殷之后也。按《史记□殷本纪》云：帝誉之妃吞燕卵而生契，为尧司徒。有功，封於商，赐姓曰子。契裔孙汤名天乙，亦名履，灭夏而为天子。至汤孙三十七代，其王名帝辛，号之曰纣。无道，周武王起兵灭之，封其庶兄微子之子启於宋，宋闵公有子弗父何，长而当立，让其弟厉公。何生宋父周，周生胜，胜生正考父。考三命为宋正卿，故其鼎铭云；一命而偻，再命而偃，三命而俯。循墙而走，莫敢余侮。三命益恭，故《春秋》美其德焉。考父生孔父嘉，别为公族，遂以孔为氏。或云：吞乙卵而生，后赐姓子，以子配乙，为孔字乙，即燕也。此两存焉。或以滴溜穿石而为孔姓。此尤不经，今所不取。孔父嘉为宋司马，生木金父，木金父生皋夷父，皋夷父生防叔，防叔奔鲁，生伯夏，伯夏生叔梁纥，即孔子之父也。孔子居鲁国阙里邹乡。周灵王二十一年，鲁襄公二十二年戊申十月十三日庚戌生，至鲁哀公十六年，周敬王四十一年庚申岁四月十八日卒，年七十三。初昭公七年，楚子成章华之台，欲与诸侯落之，召昭公、孟僖子、仲孙攫为介，遂如楚。三月，过郑。郑伯劳之，僖子不能相仪。及楚，不能答郊劳。四月，楚子享公于新台。九月，至自楚，僖子病不能相礼，乃讲学，苟能礼者从之。二十四年，僖子将死，召其大夫曰：礼者，人之干也。无礼，无以立。吾闻将有达者曰孔丘，圣人之后也，而灭於宋。其祖弗父何以有宋而授厉公，及正考父佐载武、宣，三命兹益恭。其恭也，如是。臧孙纥有言曰：圣人有明德者，若不当世，其后必有达人。今其将在孔丘乎？我若获殁，又属说南宫敬叔也。与何忌孟懿子也，皆僖子之子。於夫子，使事之而学礼，以定其位。故何忌、敬叔师仲尼。仲尼谓敬叔曰：吾闻老聃博古而达今，通礼乐之原，明道德之归，则吾师也。敬叔言於鲁君曰、，孔丘圣人之后，将达者也。受先臣之命，属臣必师之。今孔子将适周，观先王之遗制，考礼乐之所极，斯大业也。君盍以车乘赍之，臣请与往。鲁君与车一乘二马、二坚子、敬叔俱至周，问礼於老聘。访乐於苌弘，历郊社之所，考明堂之则，察朝廷之度，观明堂四门之埔，有尧舜桀纣之象，而各有善恶之状，兴废之戒焉。又有周公相成王，抱之而负斧扆，南面以朝诸侯之国。叹曰：吾乃今知周公之圣与周之所以王也。将去周，老君送之曰：富者送人以财，仁者送人以言。吾窃仁者之号，送子以言。凡当世之士，聪明深察而近於死者，好议人之非也。博辨闳大而危其身者，好发人之恶也。为人臣者，无以有已。为人子者，无以恶已。自周反鲁道弥尊，远方弟子之进者盖三千焉。孔子叹曰：自南宫敬叔之乘吾车也，吾道加行。不然吾道几废矣。今《礼记》所引吾闻诸老聃，皆是孔子师老君，得礼之要也。
　　疏：翻经中其太馒，
　　义曰：翻，帤乱取也。孔子西，藏书於周室，以老君曾为藏史，因而问焉。老君不许，於是翻六经以悦老君，老君曰：太谩，愿闻其要。孔子曰；要在仁义。老君曰：仁义，人性耶？孔子曰：然。君子不仁则不成，不义则不生。仁义，真人之性也。老君曰：噫，几乎后言。夫蚊虱噆肤，则通夕不寐。今仁义憯然，乃愦吾心，乱莫大焉。此斥孔子不宗大道，而循有为也。
　　疏：问礼叹乎龙德。
　　义曰：孔子问礼於老君，而语老君以仁义。老君曰：夫鸟不日黔而黑，鹤不日浴而白。黑白之别不足以为辩，名誉之劝不足以为广。泉涸鱼相与处於陆，相呴以湿，相濡以沬，不如相忘於江湖。子之所言，其人骨已朽矣，独其言在耳。良贾深藏若虚，君子盛德，容貌若愚。去子之骄气与多欲，态色与淫志，是皆无益於子之身。吾所以告子者，若是也。孔子归，三日不谭。弟子怪而问曰：夫子见老聃，亦将何规哉？孔子曰：吾与汝处於鲁之时，有人用意也，浩如飞鸿者，吾饰意以为弓弩而射之，未尝不及而加之也。有人用意悠然如游鹿者，吾饰意以为走狗而逐之，未尝不及而顿之也。有人用意若井鱼之没於九重之泉者，吾饰意以为钩缴而投之，未尝不得而制之也。及吾见龙，则不能知也。夫龙者合则成体，散则成章，乘乎云气，养乎阴阳，游乎泰清，吾不能逐也。吾今见老君，其犹龙乎？使子口张而不能嗋，舌出而不能缩，形穷神错而不能知所居。余又何规老聃哉。
　　疏；在周室久之，
　　义曰：老君自殷武丁九年庚辰生於楚国苦县，至纣二十一年丁卯居岐山之阳，号燮邑子，风伯前驱，彭祖为从，以观西伯之化。西伯闻之，征为守藏史。作《赤精经》教以仁信之道。西伯行之，礼贤好义，山。故《 礼记》 云周之兴也於岐阳，即此时也。遂以岐山为州之名，凤翔为府之号。乃其事矣。老君所居去凤翔城北一十八里。唐既受命於其旧所，置启圣宫也。武王克殷，老君号育成子，作《璇玑经》，武王师之。成王时号经成子，康王时号郭叔子，仍为柱下史。潜龙卑秩，以佐於周，至昭王二十五年，度关西化流沙。自武丁庚辰年，至昭王癸丑年，二百一十五年，即司马迁所言老君在周二百余年是也。
　　疏：将开道西极。
　　义曰：《本相经》云：昔妙梵天王为贪快乐，不修功德，下生罽为烦陁力王。复好畋猎，杀害无道。故老君以昭王时西入流沙，授以浮屠之术，而度之焉。又西戎杂俗，好淫多杀，皆学邪幻之法，好事邪神。老君乃往，历化八十一国胡王，及九十六种邪法外道等也。故云开导。开即开悟，导即化导也。西极者，在中国之西，乃流沙八十一国等也。
　　疏：关令尹喜请着书，
　　义曰：尹喜者，天水人也，明习五经、天文纬候、阴阳之书，无不恢博。仕周，康王时为大夫。至周昭王二十四年，知有圣人西度，请出为函谷关令。遂遇老君传经。就此门中分为八别。一曰示见祯祥者。昭王之时，天理星西行，入昴东南，真气状若龙蛇，而西度汉，融风三至，紫云浮关。尹喜见之，请出为关令，以候老君也。仙公序曰：尹喜宿命合道，预占见紫云西迈，知有圣人当度是也。二曰托试尹喜者。昭王二十四年壬子十二月二十五日，老君乘青牛薄板车，徐甲为御，以来度关。云吾家在关东，田在关西，明日当腊，天寒取薪耳。喜再拜称弟子，曰：今日见君，乃圣人也。愿少留焉。又谓之曰：竺乾之国有古先生，吾欲升就。皆寓托他事，以试尹喜。三曰：传授道德者。《道德序
　　诀》云：老君谓尹喜曰：尔应为此，宛利天下，弃贤世界，传弘大道，子神仙者矣。以其月二十八日中时授《太上道德经》，则是以昭王癸丑年五月壬午去周，十二月二十五日度关，二十八日授经。自殷武丁庚辰年生，至纣二十一年丁卯文王受命，凡一百八年。至昭王二十五年癸丑，又一百七年。通前二百十五年，乃西、度关。《史记》云老子在代二百余年，乃入流沙是也。四曰示见神通者。老君御车人徐甲本是枯骨，曝露草中，老君因见哀之，以太玄生符投之，遂化为人，随老君周游二百余年。老君约云日雇百金，往至大秦、安息，以黄金并偿之。甲至关悦一妇人，不欲随老君西去，遂作牒诣喜，以讼老君，索日雇之直。老君谓甲曰：尔本枯骨，我以太玄生符救尔，所以为人。今还我符，当偿尔金也。言讫，符从甲口中出，甲复化为枯骨。喜见之惊怖，为叩头请谢，愿乞恕之。老君又以符投之，甲乃复旧。尹喜见此神变，弥加勤敬也。五曰同还楼观者。喜为关令，即函谷关也。在陕州桃林县南十二里，今有故关墟。大唐天宝元年壬午正月七日，老君於丹凤楼降见，告陈王府参军田同秀，出天宝灵符，云在函谷古关尹喜旧宅，勅道士及内臣往求之於枯桑下，有紫云白兔之瑞，掘获石函，得天宝灵符於其地，大赦天下，改桃林县为灵宝县。於其地置灵符观，御制御书碑铭，今存焉。尹喜以二十八日受道德二经，后乃与老君同自函关归整屋终南山之阴尹喜所居之宅，宅即喜结草为楼，观星望气之所。其宅尹喜升天之后，相传谓之楼观。周穆王招隐士杜冲与喜弟軏居之，有老君车板及支革树。秦汉累朝谒板，始皇墨迹皆存焉。六曰升入太微者。老君与尹喜说经，及授九丹诸诀毕，以昭王二十六年甲寅四月於喜宅南山上，升入太微。《西升经》云：说经毕，忽失老君所在。斯须馆舍光炎，五色玄黄，喜出中庭叩头曰：愿神人复一见示，以一要得以守元。忽见金人存亡怳惚，老少无常，重谓喜曰：除垢止念，静心守一。众垢除，万事毕。吾道之要也。七曰约会青羊者。老君将升太微，谓尹喜日：千日功成，求我於蜀青羊之肆也。喜遂称疾弃位，除垢止念，静心守一。至昭王二十九年丁巳，入蜀见老君於青羊之肆也。其青羊肆在成都县西南五里，前临大江。古老所传，常有灵应。以中和二年壬寅，僖宗皇帝驻跸在蜀，因获灵砖古篆。符瑞喜动行朝，皇帝驾幸其所，致礼瞻敬，勅置青羊宫。其砖篆文曰太上平中和灾六字。自获砖之后，明年收复长安，后年驾回京阙矣。八曰俱化西极者。君喜三年之后，千日功成，以丁巳年入蜀，於青羊肆见老君。老君与喜自蜀川乘云驾，游天水，升三洞，历九天，然后西化流沙八十余国矣。中和二年九月十二日，以获砖符瑞，下勅曰：昔者，圣祖玄元皇帝与弟子文始先生讲真经於楼观之台，约后会於青羊之肆，共乘云驾，俱化流沙，仙记传闻，地图标载。自周昭洎于此日，历数约二千年，景象寂寥，踪基牢落。今因翠华巡幸，玄贶昭彰，珠光跳跃於庭前，灵篆申明於树下，砖含古色，字验休征。中和之灾害欲平，厚地之祯符乃见。足表玄穹降祉，太上垂祥，将歼大盗之兵戈，永耀中兴之事业。宜摸勒文字，告示诸道及军前，仍於其地赐内外行库钱。置青羊宫，以旌符瑞。编付史馆者，即流沙西化，益彰明验矣。着者，表记也。亦述作之谓也。今详此经，乃帝舜时说，已曾授舜，今重授喜，非时着述也。
　　疏：於是演二篇焉。
　　义曰：於是者，发句之端也。演者，广畅之理也。二篇者，指道德二经也。《王子年拾遗记》曰：老君居景室之山，与世人绝迹。唯老叟五人或乘鸣鹤，或着羽衣，共谭天地之数。所撰书经垂十万言。有浮提国献善书二人，乍老乍少，隐形则出影，闻声则藏形。时出金壶器中有黑汁，状若淳漆，酒木石皆成篆隶科斗之字，记造化人伦之始，老君所撰经，皆写以玉牒，级以金绳，贮以玉函。及金壶汁尽，二人乃欲刳心沥血以代墨焉。此乃洛州景山太室少室也。所说九变、长生等经，有百万篇，多藏名山石室，秘而未行。今所出者，约六千卷，皆经国之微言，济生之大用，则非止道德二篇而已。今明此二经，是函谷间所授尹喜之经耳。
　　疏：明道德生畜之源，罔不尽此。
　　义曰：道生德畜，为化之本也。一切之法，因道而生，故云源也。亦喻泉源能流其水，无有穷竭。罔，无也。言此经所载法源化本，无所不尽而无穷也。
　　疏：其要在乎理身理国。
　　义曰：文子《通玄真经》曰：道德者，匡邪以为正，振乱以为理，化淫败以为朴淳，德复生，天下安宁。此道德之理国也。道德务者，百祸不能罹，险阻不能危，刑罚不能加，谤讟不能随。代悖而不谬，代泥而不污，人惑而不疑，人欺而不诈，人善而不悦，人惧而不怖，内存其真，外和其人，享无穷之寿，而上宾于天。此道德理身也。
　　疏：理国则绝矜尚，弃华薄，以无为不言为教。
　　义曰：文子问老君曰：理国之本如何？老君曰：本在理身也。未闻身理而国乱，身乱而国理者。夫理国者静以修身，全以养生，则下不扰。下不扰则人不怨。为理之本，在於足用；足用之本，在於勿夺；勿夺之本，在於省事；省事之本，在於节用；节用之本，在於去就；去就之本，在於无为。夫天致其高，地致其厚，日月照，星辰期，阴阳和，非有为也。正其道而物自然化也。此乃绝矜尚，弃华薄，无为不言之旨也。下经首章曰大丈夫处其厚不处其薄，居其实不居其华是也。上经第二章曰是以圣人处无为之事，行不言之教是也。教者，训教於人，可以垂训於永久也。《论语》云：子以四教。《诗序》 云教以化之是也。《易》云：圣人以神道设教。言教者，以教於人。而世之众教皆以有执有为为本。今老君此教以无为不言为化，故为众教所尊，理道所贵也。
　　道德真经广圣义卷之三竟
　　道德真经广圣义卷之四
　　唐广成先生杜光庭述
　　释御琉序下
　　疏：理身则少私寡欲务。以虚心实腹为务。
　　义曰：少私寡欲，虚心实腹者，上经第十九章云：见素抱朴，少私寡欲。上经第三章云：虚其心，实其腹也。及上所引经文，并解在正经中，向下当辩。务者，总事之名也。君子有常务，《论语》云君子务本是也。
　　疏：此其要旨，可得而言也。
　　义曰：要谓机要，旨谓指归。此经乃理身之指归，理国之机要。可以言述，固得而言也。
　　疏：及乎穷理尽性，闭缘息想，
　　义曰：《易》云穷理尽性，以至於命穷者，穷极万物深妙之理，究尽生灵所禀之性。物理既穷，生性又尽，以至於一也。又解云：穷理者，极其玄理。尽性者，究其真性。玄理真性，考幽洞深，可以神鉴，不可以言诠也。闭缘息想者，随境生欲，谓之缘；因心系念，谓之想。於此门中一分为四别。一曰意随善境而生善欲，谓之善缘。二曰意随恶境而生恶欲，谓之恶缘。三曰心系善念，而生善想。四曰心系恶念而生恶想。虽同因境所起，分为善恶。夫初修道者既闭恶缘，又息恶想，以降其心，心澄气定，想念真正，稍入道分，善缘善想，亦复忘之。穷达妙理，了尽真性，想缘俱忘，乃可得道。故云穷理尽性，闭缘息想也。
　　疏：处实行权，
　　义曰：处者，居也。实者，真谛、玄微，所谓妙本之道也，大乘之趣也。权者，因事制宜，随俗立教，谓中乘之道以诱开悟，亦犹理国理身之旨。先资权教，后入大道。实教者，上经第三十五章云：执大象，天下往。又云：吾将镇之以无名之朴。又云自古及今，其名不去是也。权教者，上经第三十六章云将欲歙之，必固张之；将欲废之，必固兴之是也。
　　疏：坐忘遗照，
　　义曰：坐忘者，隳肢体，黜聪明，遗形去智，以至乎大通。谓之坐忘。至道深微，不可以言宣，止可以心照。既因照得悟，其照亦忘。故曰坐忘遗照。此皆大乘之道也。
　　疏：损之又损，玄之又玄，殆不可得而言传者也。
　　义曰：为道之人遗粗达妙，损之又损，渐入玄微。玄之又玄，即阶真趣。下经第四十八章云：损之又损之，以至於无为。上经首章云玄之又玄，众妙之门是也。此乃得之於玄，会契之於无为，非文字能诠，非言句能述。老君曰：道若可献，则臣献於君。道若可传，则父传於子。斯固非可言传也。损者，毁灭之谓也。玄者，深微之谓也。
　　疏：其教圆，
　　义曰：行有五教，分为五别。一曰挫锐解纷，和光同尘，初教也。二曰见素抱朴，虚心实腹，渐教也。三曰外其身而身存，后其身而身先，半教也。四曰损之又损之以至於无为，无为而无不为，则无不理，满教也。五曰澹然常存，用之不勤。天地有终，大道无变。圆教也。合此为教，五者俱备，万行总包，故曰其教圆。圆者，圆通一切，道无不在之谓也。
　　疏：其文约，
　　义曰：约，限也，省也。不出二篇，包罗万法。不曰约乎。
　　疏：，其旨畅，
　　义曰：畅，通也。吾言甚易知，甚易行，言有宗，事有君。不曰畅乎。
　　疏：其言迩。
　　义曰：迩，近也。以身观身，以家观家，不出户知天下，不窥牖见天道。不曰迩乎。
　　疏：故游其廊麻者，自以为升堂睹奥。
　　义曰：廊，步廊也。庑，堂下也。奥，内也，西南隅谓之奥。言世儒之士、习道之人，始睹此经，自谓穷理尽性，以极玄微耳。
　　疏：及其研精覃思，然后知其於秋毫之端，万分未得其一也。
　　义曰：沉研钻极，考情运思，探道之奥，极道之源，笺注诠疏，以求圣人之旨，所得之理逾少，圣人之意逾深。郭象曰：秋毫之端细矣，又未得其万分之一也。秋毫者，兔秋所生之毛也。端者，末也。
　　疏：经曰有物混成，先天地生。吾不知其名，字之曰道，强为之名曰大。
　　义曰：此引上经第二十五章，以证妙道之名也。有物者，无中之有，恍惚之物也。混成者，天地未分，谓之混沌。天包於地，混混无端，天地浮载於水中，积聚於气内，谓曰混元，以其道气化生，分布形兆，乃为天地。而道气在天地之前，天地生道气之后。故云有物混成，先天地生也。庄子曰：大道者，未有天地，自古以固存。吾者，老君自称也。混成之状，怳惚之象，先天先地，混然独立，名号未彰，言语路绝。所以老君强为立字，字之曰道，强为立名，名之曰大。其道广博，包裹天地，贯穿万物，故名大道也。
　　疏：故知大道者，虚极妙本之强名，语其通生也。
　　义曰：夫道有情有信，无为无形，可传而不可授，可得而不可见，在太极之表而不为高，在六极之下而不为深。故谓为虚极之妙本也。以其生天生地，神鬼神帝，故言其通生也。道者，通也。虚者，至无也。极者，至高也。妙者，至玄也。本者，化源也。
　　疏：庄子曰：太初有无，无有无名者，未立强名也。故经曰：无名，天地之始。
　　义曰：庄子姓庄，名周，宋国蒙邑人也。当赵文王、齐宣王、梁惠王时，师长桑公子，受其微言，隐於抱犊山，服大丹升天，署位为太极韦编郎，入侍帝晨。嵇康云：又师涓子，居世时为漆园吏，着书三十三篇，皆言大道放旷无为之理。大唐天宝四载四月，封为南华真人，所着书为《南华真经》。此则引第十二《天地篇》也。太初者，未见气也。有无无有无名者，无有故无名号也。此名未立强名之道以前，大道无名，强而名之，谓之道。强名之初，天地之始也。
　　疏：强名通生曰道，故经曰：有名，万物之母。
　　义曰：道，通也。通以一气生化万物，以生物故，故谓万物之母。母，茂养之称也。经云者，指此经首章之词也，引此首章以证大道之名尔。
　　疏：庄子又曰：物得以生谓之德。
　　义曰：《庄子□天地篇》之文也。虚无不能生物，明物得虚无微妙之气而能自生，是自得也。任其自得，故谓之德也。
　　疏：德，得也。言天地万变，旁通品物，皆资妙本而以生成，得生为德。
　　义曰：德者，人之所得是也。夫三才万物资道妙用各得生成，无不遂性，故谓之德。旁通者，周遍之谓也。品物者，众物也。资者，取也，用也。妙本者，道也。
　　疏：故经曰：道生之，德畜之。
　　义曰：此下经第十四章文也。引此正文，重明道德生畜之义，用合庄子物得以生之理。此明有以无为本，无以有为用。道德相须，为上下二经之目也。
　　疏：则知道者德之体，德者道之用也。
　　义曰：真实凝然之谓体，应变随机之谓用，杳冥之道，变化生成，不见其迹，故谓之体也，言妙体也。庄子曰其来无迹，其去无涯，无门无旁，四达之皇皇是也。因此妙体，展转生死，生化之物，任乎自然，有生可见而不为主，故谓之用。此妙用也。庄子曰昭昭生於冥冥，有伦生於无形是也。
　　疏：而经分上下也，
　　义曰：冥冥之道，上也。昭昭之德，下也。大圣说经，本无道上德下之别。而诠释之家，强为笺解，言道非德无以显，德非道无以明，道无为无形，故居化物之先；德有用有为，故在生化之后。道居先，故处於上；德居后，故处於下。由是分上下二经，亦犹天清而居上，地浊而处下尔。
　　疏：先明道而德次之。
　　义曰：妙无生妙有，由精以至粗。次者，亚也，先后之谓也。
　　疏：然体用之名可散也，
　　义曰：精粗先后，可两言之。体精而为本，朴也；用粗而为末，器也。故言散尔。
　　疏：体用之实不可散也。
　　义曰：同契乎无，故不可散。散者，分别之谓也。虽因用而有分别，在生化终始、倚伏相须，诣理源实，故不可散。言万形之殊，含妙道也。
　　疏：故经曰：同出而异名，同谓之玄。
　　义曰：妙体妙用生於妙无，是同出也。由精而粗，是异名也。混而为一，是同谓之玄也。
　　疏：语其出则分而为二，咨其伺则混而为一。
　　义曰：分而为二者，体与用也。混而为一者，归妙本也。庄子曰：巍巍乎，其终则复始也。
　　疏：故曰可散而不可散也。
　　义曰：体用虽异，是何散也。相资而彰，不可散也。
　　疏：则上经曰是谓玄德，又曰孔德之容，又曰德者同於德，又曰常德不离。
　　义曰：《道经》之中明此德者，则明道资於德也。
　　疏：下经曰失道而后德，又曰反者道之动，又曰道生一，又曰大道甚夷。
　　义曰：《德经》之中明此道者，则明德宗於道也。
　　疏：是其体用互陈，递明精要，
　　义曰：道资於德，德宗於道，是互陈也。互者，交也，差也。陈者，布也。互观其理，皆达精微，斯所谓不可散也。
　　疏：不必定名於上下也。
　　义曰：外分道德之殊，而经有互陈之义，不可以《道经》为上，《德经》为下。今异之者，强而异之，非玄理精要之旨也。
　　疏：经者，径也，
　　义曰：习道之蹊路，登真之径门。左丘明曰：经者，不刊之书也。精要之道，由径而通。
　　疏：又常也。言通径常行之道也。
　　义曰：因经通道，斯道常明。故曰常也。因凡悟仙，自仙极果，垂文永劫，普度无穷，太平长生，皆由兹教。故云通径常行之道也。
　　疏：每惟圣祖垂训，贻厥孙谋。
　　义曰：每，数也。惟，思也。训，教也。贻，与也。厥，其也。谋，图也。数思者，虔奉之义也。虔奉圣祖老君垂教之旨，与及圣孙，《诗□文王之什□文王有声篇》云：贻厥孙谋，以燕翼子。言武王能广文王之声，大其成功，而传国於子孙。言玄元圣祖垂此无为清静之训，以及我唐子孙，与此帝图，传弘道化也。
　　疏：听理之余，伏勤讲读。
　　义曰：天子垂拱南面，以听天下之政。理亦政也。听政之暇，讲读二经，亦犹乙夜观书之义尔。临文曰读，演义曰讲。既宣其文，复讲其义，遂为注疏焉。伏勤者，寻绎不辍之义也。余，暇也。
　　疏：今复一二诠疏。
　　义曰：诠，评也。讲畅真义，评考玄微，一二敷陈，盖得其理国修身、无为清静之旨也。
　　疏：其要妙者书不尽言。
　　义曰：要，精要也。妙，玄妙也。精要玄妙，非书可传。理绝於言议之间，故云书不尽言矣。《易》曰书不尽言，言不尽意。盖无言之言，穷理之理，庶乎神洞幽赜，了悟忘言，此故非文字可诠评也。
　　疏：粗举大纲，以裨助学者尔。
　　义曰；粗，不精也，粗也，略也。裨，益也。助，佐也。纲，纮绳也，网之上下有纮绳，以总之，故张罗网者整其纲，犹衣之举领耳。《淮南子》曰举其纲，万目张。斯乃总众目之称也。举其大纲，众目可见矣。言此疏可以佐益讲学之人，开广其闻见耳。窃惟天章焕赫，揭日月以齐光，圣藻精微，与乾坤而并运，深入自然之室，宏开众妙之门。竦昆阆於词峰，浚沧瀛於义海。滞邪者望风而悬解，忘返者悟教而知归。真祖阐至妙於前，睿孙赞玄微於后。二圣垂作，万古无伦，而犹申裨助之言，示谦冲之训，益明圣旨矣。
　　疏：凡六卷。
　　义曰：凡者，凡例之言，泛举之谓也。《春秋序》曰：发凡以言例也。上下二经，疏各三卷，亦粗明一生三之意。六者，阴数也。三者，阳数也。三以象乾合乾为坤，离之则为阳，合之则为阴，言此疏包天地乾坤之要，穷阴阳变化之微，故成六卷尔。又凡者，生上起下之名也。
　　道德真经广圣义卷之四竟
　　道德真经广圣义卷之五
　　唐广成先生杜光庭述
　　释疏题明道德义
　　义曰：老子者，太上老君之内号也。释解已具前篇。《道经》者，此经两卷，上经以道为目。夫化导群生，贯穿万法，居众法之首，故三皇尊其道焉。为万教之先，故大演虚其一焉。故一者道之数，道者一之本。下经云道生一是也。夫其道也，极虚通之妙致，穷化济之神功，理贯生成，义该因果。纵之於己则物我兼忘，荡之於怀则有无双绝。道与德有相资相禀之义，故云《道德经》也。今於道德义中分三门解释。一者释名无名，方了玄教。故经云虚无常自然，强名字大道。所以道义主无，理物有病，德义主有，理世无惑。故臧玄静云：道者，通物以无为义。令就明之，道有三义。一理也，二导也，三通也。理者，理实虚无，以明善恶。导者，导执令忘，引凡入圣。通者，通生万法，变通无壅。上经法阳象天数奇，故三十七章也。老君说经，本亦不执上经为道，下经为德。昔贤相承分判，故有道先德后。其间经文互相明证，具如序中矣。次道衰而后有德，德衰而后有五常，是明道德为众行之先，五常之本。故《道经》居先，而《德经》次之也。今依名释道，即前序所谓导也，通也，理也。夫道德双释分三门者，一释名，二明体，三明用。释名第一，道德玄绝，自应无名。开教引凡，强立称谓，故寄彼无名之名者，宣彼正理，令识名之无名，方可了达玄教强名道德。其义者何？臧玄静曰：道以通物，以无为义。德者不失，以有为功。道无则能遣物有累，德有则能祛世空惑。今明道三义者，理也，通也，导也。德三义者，得也，成也，不丧也。所谓理者，理实虚无，言一切皆无，故云道在一切有。解云理者，兼通善恶。善道亦名道，恶道亦名道，善恶性空，不乖此义。但恶道称道，其意不然，正以徒类称道，非关就理为释。若言随事近理，此说不妨。所谓通者，谓能通生万物，变通无壅。河上公云：道，四通也。所谓导者，导执令忘，引凡入圣。《自然经》云：导末归本，本即真性，末即妄情也。德有三义，所谓德者得於道果。《太平经》云：德者，正相得也。所谓成者，成济众生，令成极道。此就果为名，亦资成空行就因者，经云熟成之。所谓不丧者，谓德不失也，故云不丧。《太平经》云常德不丧是也。此六义者，互可相通。《西升经》云道德混沌，玄妙同也。道中有德义者，《升玄经》云德等无等，等无等是道也，故云道有得义。道有成义者，河上公云：非但生之，乃复长之成之。道有不丧义者，既言常道，常即不丧也。德中又有理义者，《生神经》云感应理常通，应既是德，故得有理义也。德有通义者，河上公云：德，一也。一至布气而畜养之。德有导义者，谓有开导之德，《论语》云道之以德是也。此就通门，则如前解矣。但道之言通，通无所通而无所不通，德之言得，得无所得而无所不得。故能忘己忘功，生物成物。今就此科更分五别。一依名释者。前义也。二因待释者。明非德无以言道，非道无以言德。道德相待，强立假名，故离道无德，离德无道，道是德义，德是道义。经云长短相形是也。三所表释者。道德为教，正表不道不德之理，所以说道则言可道非常道，明德则言上德不德，故不道不德为道德之义。四无方释者。正一德名有无量义，如因迹有成，并其义也。道无不在，名何言属，故谓无方以释其义。五无释为释者。既以不为名，亦以无义为义。故自然之义，名无所有。原其所由，即是无义。义曰：道者，因生以立称；德者，从教以言名。道者德之通，德者道之功。有德故称道，有道故称德。德义取有体无为言，道义取无通有为说。《陆先生经》云：虚寂为道体，谓虚无不通，寂无不应也。臧玄静云：智慧为道体，神通为道用也。又云：道德一体而具二义，一而不一，二而不二，二而不二，由一故二。一而不一，由二故一。不可说言有体无体，有用无用。盖是无体为体，体而无体，无用为用，用而无用。然则无一德非其体，无一用非其功。寻其体也，离空离有，非阴非阳，视听不得，搏触莫辩。寻其用也，能权能实，可左可右，以小容大，以大容小。体既无已，故不可思而议之。用又无功，故随方不示见。今不异此，但知道德不同不异，而同而异，不异而异。用辩成差，不同而同，体论惟一。不异异者，经云道生之德畜之也。不同同者，《西升经》云：道德混沌，玄妙同也。知不异而异，无所可异；不同而同，无所可同。无所可同，无所不同；无所可异，无所不异也。今更举七义以通释。
　　一、本迹者。本则为道，迹则为德。本为道者，以大智慧源常寂真身为体。迹为德者，以上德之君太上应身为体。
　　二、理教者。理则为道，教则为德。理为道者，悟说正性为体。教为德者，悟说正经为体。
　　三、境智者。境则为道，智则为德。智理为道体，理智为德体。
　　四、人法者。人则为道，法则为德。人为道者，以本迹二身为体。法为德者，以理教二法为体。
　　五、生成者。生则为道，成则为德。道以应气化生万物，以应气为体。成为德者，德以成就众生，法教为体。
　　六、有无者。无则为道，有则为德。无则为道，以因地空观果地空智为体。有为德者，以因地有观果地有智为体。
　　七、因果者。果则为道，因则为德。果为道者，以果地万德为体。因为德者，以因地万行为体。以上七义，互相交络。二而不二，一而不一。是知道德为正体，非果非因，非本非迹。不本不迹，而开本迹，欲明显本由迹。不果不因而开因果，欲令修因趣果。其余五双，不言自显，明义用第三，德是不有之有，既能理无，亦能理有；道是不无之无，既能理有，亦能理无。惑者谓玉貌金容，道为实有。今明道是虚无，此即理於有惑。河上公云：道者，空也。王辅嗣云：道者，无之谓也。惑者或谓常道乃至上德，实是虚无。今明是以有德，此则除其无病，故经云杳冥中有精，此是一往相翻，闻名遣病。及其进悟，义则更深。明道之为无，亦无此无，德之为有，亦无此有。斯则无有无无，执病都尽，乃契重玄，方为双绝。故经云仙道无不无、有不有也。此则道必资於德，德必禀於道。老君说经，亦不执言上卷为道，下卷为德。二经文义互相包含，后贤相传，强分其义，是则《道经》含德，《德经》含道，圣旨序内已具举明。至於五千余言，亦不确定其数。文质相半，义理兼通，不可局字数而妨文，剪文势而就数，皆失其大旨也。司马迁云五千余言，则不定指五千字矣。其有删文约数，俯就四千九百九十九言，而云析三十辐字为三十以满五千字，此又胶柱刻舟，执迷不通也。经字诸家所解，凡有四义，一由二径三法四常。一由者，三世天尊、十方大圣因由经教，证圣成真也。二径者，开通道理，导达众生，为学者津梁，登真径路也。三法者，真趣玄妙，至理精微，可以轨法群生，楷模众圣也。四常者，妙理深远，冥寂玄通，万代百王不刊之典也。具兹四义，总称为经。或结气成文，凝云作篆，字方一丈，八角垂芒。或紫字琼章，龙书凤札，劫初降世，劫末归天。或刻玉镌金，竹木缣纸，流传演化，篆隶随时。虽复粗妙不同，皆玄圣之真诀，为理病之良药，乃出世之妙门。假使代变时移，金销石化，而此经垂教，常布於人天，万劫长存，故云经也。故题曰《老子道德经疏》卷上之上。夫此二篇玄微，五千幽奥，统包万法，冠冕众经。而所说年代及过关时日、降生先后、宗趣指归，诸家所说未为准的。今别演四门以祛所惑。
　　第一，重明降生者。老君至道之祖，元化之宗。长於上古而不为先，生於末代而不为后，况亿劫之前即弘道化，岂复待胞胎诞孕而谓之生邪？今言降生者，盖表迹人间，示有始也。托形圣母，示有生也。母事元君，示有尊也。今此按经址盟刖后，降生有三，一以上和七年庚寅之岁九月三日甲子，生於北玄女国天冈灵镜山李谷之间，圣母曰玄虚之母。当生之时，三日出於东方，九龙吐水以浴其形。因李谷而为姓，名玄元字子光，乃高上之冑，玉皇之胤，位为长生大主太平正真太一君金阙后圣九玄帝君。今详考其时，亦是劫运之前，朱灵上和，前劫之年号也。二以殷武丁庚辰岁二月十五日卯时生於陈国苦县濑乡，圣母曰玄妙玉女。乃上帝之师，后位为元君。详此，即是亳州降生年月也。据皇甫士安《长历》所证甲子，仙公云，太岁丁卯下为周师。此即纣元年丁未二十一年丁卯，老君居岐山，为周西伯之师，自武丁九年庚辰至纣丁卯，凡一百八年。又至昭王二十五年癸丑出关，一百七年。通计二百一十五年。司马迁云二百余年是也。惑者妄云平王、定王、幽王、厉王时老君降生，此皆曲说，信为谬矣。何者？若幽厉平定时生，即不得与文王武王相见矣。三、以老君自楼观与尹喜辞诀，当昭王二十六年甲寅，约会於蜀青羊之肆，遂即降生於蜀，乃昭王二十九年丁巳。尹喜千日之后到蜀，重见老君之时也。三度降生，此义为定。
　　第二，过关年代者。老君以周昭王二十五年癸丑度关西化，与关令尹喜相遇，因授以道德二经。授经既毕，即以二十六年甲寅四月於楼观与喜相别，升入太微。二十九年丁巳，尹喜入蜀，访寻老君，乃於青羊肆相见。戊午年入流沙，即此过关年月也。何者？尹喜为康王大夫，到昭王时为关令，与老君相见。若据臧玄静云，幽王时西出陇关，即与出天宝灵符，故关处所不同矣。况幽王元年庚申、十一年庚午已灭，年内又无癸丑，此为误也。又文如海云，成王二十二年癸丑度关，此又与尹喜不得相见，亦为误矣。又云平王四十三年癸丑度关，此又在尹喜之后，年代悬远不同，皆误说耳。今详按今古，以昭王二十五年癸丑度关为定，年代相合，可无疑焉。
　　第三，说经时节者。《葛仙公内传》云：黄帝时，老君为广成子，为帝说《道德经》及五茄之法。又《应号五圣图》及《纪圣老君内传》云：老君舜时号尹寿子，居河阳，说《道德经》，教以孝悌之道，舜行之，退身让物，尊道贵德，天下之人从而化之。所以举十六族，窜四凶，达四聪，明四目，外抚百姓，内亲九族，得道於苍梧之野、九疑之山。又诸家所引皆言周昭王时癸丑之岁，於函谷关为尹喜作道德二篇、上下经焉。《史记》亦云老君为关令尹喜着书五千余言。又《王子年拾遗》云：老君周时居景室之山，常与五老人谭天地造化之事，着书十万言，后删其繁芜，作五千言矣。今按河上公授汉文帝上下二经章句，谓帝曰：余注是经以来千七百余年，凡传三人，连子四矣。勿示非其人。成玄英法师解曰：传三人者，务光、羡门子、高丘子是也。以此详之。庄子云：汤伐桀，后让位务光，务光不受，抱石自沈於清泠之泉。汤时务光既死，即授经在桀之前也。足明此经非是周昭王癸丑年及景室山中所着。又按《黄帝书》云：谷神不死，是谓玄牝。全载此一章，则是黄帝时说经，所以黄帝着书，引此一章尔。又按年代推之，若是昭王时函关着经，至汉文帝时，未及一千年，则与注经以来数不同，益明此经是黄帝时及帝舜时说为定矣。且帝舜在位六十余年，一百一十二岁传位於禹，禹子孙相承十七帝，四百七十一年，为汤所伐。汤子孙相承二十一代，三十王六百四十四年，为周所灭。周自武王至赧王，子孙相承四十一代，三十七王，八百六十九年，为秦所并。秦昭襄王四十九年丁未，灭周，历始皇终子婴，共四十五年，为汉所伐。汉自高祖、惠帝、吕后至文帝元年，相继二十八年。自舜至此凡计一千七百六十九年，则明说经在黄帝时，注经在舜时，非是函关特为尹喜着此五千文明矣。颖鉴之士，宜详之焉。
　　第四，宗趣指归者。道德尊经，包含众义，指归意趣，随有君宗。河上公、严君平皆明理国之道，松灵仙人、魏代孙登、梁朝陶隐居、南齐顾欢皆明理身之道。符坚时罗什、后赵图澄、梁武帝、梁道士窦略，皆明事理因果之道。梁朝道士孟智周、臧玄静、陈朝道士诸糅、隋朝道士刘进喜、唐朝道士成玄英、蔡子晃、黄玄赜、李荣、车玄弼、张惠超、黎元兴，皆明重玄之道。何晏、锺会、杜元凯、王辅嗣、张嗣、羊佑、卢氏、刘仁会，皆明虚极无为理家理国之道。此明注解之人意不同也。又诸家禀学立宗不同，严君平以虚玄为宗，顾欢以无为为宗，孟智周、臧玄静以道德为宗，梁武帝以非有非无为宗，孙登以重玄为宗。宗旨之中，孙氏为妙矣。又此经以自然为体，道德为用。修之者於国则无为无事，自致太平；於身则抱一守中，自登道果。得之者排空驾景，久视长生。於国失道德则必败亡，於身丧道德则致沦灭。故在乎上士勤人抱之为式也。又《道德玄序》开元二十一年颁下，其所分别，上卷四九三十六章，法春夏秋冬，下卷五九四十五章，法金木水火土。则上卷从第一讫第九章以无形无名为宗，明春道；从第十讫第十八章，无知惚恍为宗，明夏道；从十九讫第二十七章，以有精有信为宗，明秋道；从二十八讫三十六章，以凝重清静为宗，明冬道。其下卷自第一尽第九章，明仁德；次第十尽十八章，明礼德；从第十九尽二十七章，明义德；从第二十八至三十六章，明智德；从三十七尽四十五章，明信德。仁以履虚抱一，礼以不恃不宰，义以柔弱和同，智以无识不肖，信以执契不争。其大旨亦以玄虚恢廓、冲寂希微为宗体，强名则有五有四，契理则无执无为。而谭讲之家执文则多舛谬，古今所释独学，则或不周。今广引众文，穷其指当，明者详采，则可明年代先后宗趣是非矣。
　　道德真经广圣义卷之五竟
　　道德真经广圣义卷之六
　　唐广成先生杜光庭述
　　道可道章第一
　　疏：此章明妙本之由起，万化之宗源。○义曰：此者，斯也。章，明也，分判科段，使义理彰明。《说文》曰：乐歌竟为一章。章字从音从十，谓一至十数之终。谓书言章，盖因风雅凡有件段，皆谓之章焉。明者，皎净之义，显出之谓也。妙本者，道也，居经之首，明道之由。由，从也。起，兴也。万者，数之大也。化者，应变之谓也，言万有变化从道而兴也。宗，主也。源，本也。万化既从道而兴，则知道为万化之宗本也。起自此章，出生诸法，如水之源流，注无竭也。
　　疏：首标虚极之强名，将名众妙之归趣。○义云：首者，元也，始也。《尔雅》 云：初哉首基，始也。标者，举也。虚极，妙本也。强名，道也。此章先标可道为体，可名为用。末篇归众妙之门，摄迹归本。趣，向也，复归向於大道之本也。就此门中分为七别。一曰可道可名者，明体用也。义云：体用者，相资之义也，体无常体，用无常用，无用则体不彰，无体则用不立。或无或有，或实或根，或色或空，或名或象；互为体用，转以相明，是知体用是相明之义也。体者形也，肤也；用者资也，以也。二曰无名有名者，明本迹也。义云；本迹者，相生之义也。有本则迹生，因迹以见本，无本则迹不可显，无迹则本不可求，迹随事而立以为本迹。本者，根也。迹者，末也。老君谓仲尼曰：六经者，先王之陈迹也。迹者，履之所出，而迹岂履哉？迹出於履，以迹为履而复使人履之，愈失道矣。明迹为末也。三曰明有欲无欲者，明两观也。义云：观者，所行之行也。以目所见为观，音官。以神所鉴为观，音贯。悉见於外，凝神於内，内照一心，外忘万象，所谓观也。为习道之阶，修真之渐，先资观行，方入妙门。夫道不可以名得，不可以形求，故以观行为修习之径，谓有欲归於死，无欲契於生也，是观其生死，归趣不同矣。四日同出异名者，明朴散而为器也。义云：大朴者，道也。道散为神明，流为日月，分为五行，生为万物。器者，有形用也。《易》曰：形而上者曰道也，形而下者曰器也。五曰同谓之玄者，明成器而复朴也。义云：神明、日月、五行、万物有形有器，皆合於道，故云复朴也。六曰玄之又玄者，辩兼忘也。义云：为器之时必存其朴，复朴之后此朴亦忘，乃契於道尔。故谓玄之又玄也。兼忘者，器朴俱忘也。七日众妙之门者，示人行了出也。义云：器朴两忘，了然契道，复归生化之始，众妙之门也。人与万物同禀於道，有为有欲则失道伤生，除欲守和则归根复本。是谓知道要之门户也。了出者，出世也。
　　道可道，非常道。
　　疏：道者，虚极妙本之强名也，训通训径。
　　义曰：道者，至虚至极，非形非声，后劫运则不为终，先天地而不为始。圆通澄寂，不始不终，圣人以通生之用可彰，寻迹而本可悟。故以通生之德，强名为道也。
　　疏：道一字，标宗也。
　　义曰：经首道之一字，标举为宗也。
　　疏：可道者，言此妙本通生万物，是万物由径，可称为道，故云可道。
　　义曰：标宗一字，是无为无形，道之体也。可道二字，是有生有化，道之用也。三字之中自立体用，体则妙不可极，用则广不可量。故为虚极之妙本也。
　　疏：非常道者，妙本生化，用无定方，强为之名，不可遍举，故或大或逝，或远或返，是不常於一道也。故云非常道。
　　义曰：散为万物，不拘一方，故用无定方也。但宗一道，故明万物皆资道化，故不在遍举。高而无上，无不包容，大也。高而无上，不滞於上，大而无外，不滞於外，逝也。逝，往也。穷於无穷，无所不通，远也。虚心守一，道复归之，返也。返，还也。此引《道经》第二十五有物混成章，以证此义。以此推之，不常厥所，是谓非常道也。
　　名可名，非常名。
　　注：道者，虚极之妙用；名者，物得之所称。用可於物，故云可道；名生於用，故云可名。应用者无方，则非常於一道；物殊而名异，故非常於一名。是则强名曰道，而道常无名也。
　　疏：名者，称也，谓即物得道用之名也。首一字，亦标宗也。
　　义曰：名者，正言也。标宗一字，为名之本。可名二字，为名之迹。迹散在物，称谓万殊，由迹归本，乃合於道。是知道为名之本，名为道之末。本末相生，以成化也。
　　疏：可名者，言名生於用，可与立名也。非常名者，在天则曰清，在地则曰宁，在神则曰灵，在谷则曰盈。得一虽不殊，约用则名异。是不常於一名，故云非常名也。
　　义曰：无用则道凝，有用则名立。天得道垂象清明，地得道确然安静，神得道变化不歇，谷得道盈满无亏。此引下经第二章以明其义。名散无极，是为非常名也。
　　无名，天地之始。
　　疏：无名者，虚极妙本，未立强名也。妙本之始无有无名，从本降气，开辟天地。天地相资以为始，故曰无名，天地之始。
　　义曰：大道吐气，布於虚无，为天地之本。始无有无名者，《庄子□天地篇》 曰：泰初有无，无有无名。言泰初者，无之始也。无既无名，不可诘之以名，混漠寂寥，邈为化主，元气资之以为始，玄化禀之而得生，故曰无名。天地始无名无氏，然后降迹，渐令兆形，由此而天地生，气象立矣。
　　疏：《易》之太极生两仪，两仪生三才，三才生万物。按《尔雅》云：权舆，始也。
　　义曰：太极者，形质已具也。形质既具，遂分两仪，人生其中，乃为三才也。《尔雅》者，周公所造，以教成王，多识鸟兽草木之名，通诂训之指归，辩同实而殊号者也。成九流之津梁，涉六艺之铃键，学览者之潭奥，擒翰者之华苑也。盖兴於中古，隆於汉氏。言中古者，亦五帝之后，三王之间。故《易□系》曰作《易》者其在中古乎。
　　有名，万物之母。
　　注：无名者，妙本也。妙本见气，权舆天地。天地资始，故无名也。有名者，应用匠成，茂养万物，物得其养，故有名也。
　　疏：有名者应用，应用匠成，有强名也。万化既作，品物生成，妙本旁通，以资人甩。由其茂养，故谓之母也。母以茂养为义，然则无名有名者，圣人约用以明本迹之同异，而道不系於有名无名也。
　　义曰：万化者，举其多也。品物者，众物也。众物之中，道无不在，秋毫之细，道亦居之。故能生三才，母万物。万物道存则生，道去则死，含养之至，不曰母乎？大道无异无同，无本无迹，强立言教，而本迹彰矣。
　　常无欲以观其妙，常有欲以观其徼。
　　注：人生而静，天之性；感物而动，性之欲。若常守清静，解心释神，反照正性，则观乎妙本矣。若不性其情，遂欲而动，性失於欲，迷乎道源，欲观妙本，则见边徼矣。
　　疏：欲者，性之动，谓逐境而生心也。言人常无欲，正性清静，反照道源，则观见妙本矣。若常有欲，逐境生心，则性为欲乱，以欲观本，既失冲和，但见边徼矣。徼，边也。
　　义曰：夫机械之心藏於胸中，即纯白不粹，神德不全，存身者不和，此有欲也。若欲害之心忘於中，即虎尾可履，而况於人乎！此无欲也。有欲者任耳目以视听，劳心虑以为理，视听逾迷，为理愈乱，可谓见边徼矣。无欲者神合於虚，气合於无，无所不达，无所不通，与天地同功，乃合乎大通，可谓观其妙矣。观者外以目周览，内以神照微。目览则辩乎有无，神照则契乎冥寂矣。人生而静天之性者，《乐记》篇之词也。言性本清静，无欲无营，为物所感，因境生欲，感於外而动於内，得不慎其所感哉？故圣人制法以检其邪，制礼以检其乱，制刑以检其过，制乐以检其淫。以道制欲，所以教民之崇德务善也。
　　此两者同出而异名，
　　注：如上两者皆本於道，故云同也。动出应用，随用立名，则名异矣。
　　疏：此指上事也。两者，谓可道可名、无名有名，无欲有欲，各自其两，故云两者。俱禀妙本，故云同出。自本而降，随用立名，则名异也。
　　义曰：夫一气分而万化生，形兆立而万有作。三者之变，各而两之，有出於无，斯之谓矣。道显而名立，名立而欲生，此乃有道可言，有名可谓。有欲之机，兴於此矣。是迹从本而生也。若摄迹者弃欲忘名，复归妙本，於道忘道，於名忘名，是谓还本矣。徇情者，逐欲忘本，以至沦滑，能返乎物初，可与言乎至道矣。
　　同谓之玄。
　　注：出则名异，同则谓玄。玄，深妙也。
　　疏：玄，深妙也。自出而论则名异，是从本而降迹也。自同而论则深妙，是摄迹以归本也。归本则深妙故谓之玄。
　　义曰：有欲无欲之人，同受气於天地。禀中和滋液则贤圣而无为，禀浊乱之气则昏愚而多欲。苟能洗心易虑，澄欲含虚，则摄迹归本之人也。人能修炼，俗变淳和，则返朴之风，可臻太古矣。
　　玄之又玄，众妙之门。
　　注：意因不生，则同乎玄妙。犹恐执玄为滞，不至兼忘，故寄又玄以遣玄，示明无欲於无欲。能如此者，万法由之而了出，故云众妙之门。
　　疏：摄迹归本，谓之深妙。若住斯妙，其迹复存，与彼异名，等无差别，故寄又玄以遣玄，欲令不滞於玄，本迹两忘，是名无住。无住则了出矣。注云意因者，《西升经》云：同出异名色，各自生意因，令不生意因，是同於玄妙。无欲於无欲者，为生欲心，故求无欲。欲求无欲，未离欲心。既无有欲，亦无无欲。遣之又遣，可谓都亡心。
　　义曰：夫摄迹忘名，已得其妙，於妙恐滞，故复忘之，是本迹俱忘。又忘此忘，吻合乎道。有欲既遣，无欲亦忘，不滞有无，不执中道，是契都忘之者尔。
　　疏：正观若斯，是为众妙。其妙虽众，皆出此门。故云众妙之门也。
　　义曰；众妙门者，天门也。天门者，万法所生之总名也。无有也，言万物出乎无有，入乎无有，聚散隐显，故有出入之名尔。徒有其名，实无其门。故谓之无为之门，则无门也。无门无房，四达之皇皇，是归於妙道矣。正观者，因修之渐，证道之阶也。前所谓目见者，为观音官览之观也。神照者，观音贯行之观也。道以三乘之法，阶级化人，从初发心至于极道，舍凡证圣，故有一十四等观行之门。小乘初门有三观法。一曰假法观，谓对持也；二曰实法观，谓心照也；三曰遍空观，入无为也。中乘法门观行有四。一曰无常观，二曰入常观，三曰入非无常观，四曰入非常观。大乘门中观行亦四。一曰妙有观，二曰妙无观，三曰重玄观，四曰非重玄观。圣何门中复有三观。一曰真空观，二曰真洞观，三曰真无观。以此观行修炼其心，从有入无，阶粗极妙，得妙而忘其妙，乃契於无为之门尔。无为有为，可道常道，体用双举，其理甚明。今於体用门中，分为五别。一曰以无为体，以有为用。可道为体道，本无也；可名为用名，涉有也。二曰以有为体，以无为用。室车器以有为体，以无为用。用其无也。三曰以无为体，以无为用，自然为体，因缘为用。此皆无也。四曰以有为体，以有为用，天地为体，万物为用，此皆有也。五曰以非有非无为体，非有非无为用，道为体，德为用也。又於本迹门中，分为二别。以无为本，以有为迹。无名，有名也。以有为本，以无为迹。互相明也。万物自有而终，归於无也。夫以玄源澄寂，妙本杳冥，非言象可求。非无有可质，固亦讨论理绝，拟议道穷，而设教引凡，示兹阶级。然在於冥心感契，渐顿随机，不可滞教执文，拘於学相。澡心浴德之士，勤乎勉哉。
　　道德真经广圣义卷之六竟
　　道德真经广圣义卷之七
　　唐广成先生杜光庭述
　　天下皆知章第二
　　疏：前章明妙本生化，入两观之不同。此章明朴散异名。，因万殊而逐境，逐境则流浪，善化则归根。故首标美善妄情，次示有无倾夺，结以圣人之理，冀速还淳之由。○义曰；夫悠悠众趣，蠢蠢群生，涉境起情，去道逾远。圣人悯其忘返，启此妙门。前明两观之殊，自无而入有。此标六者之惑，因事以相倾。能知逐境之非，不随流浪之变，则可以言虚心实腹之渐已矣。
　　天下皆知美之为美，斯恶已。皆知善之为善，斯不善已。
　　注：美善者，生於欲心。心苟所欲，虽恶而美善矣。故云皆知己之所美为美，所善为善。美善无主，俱是妄情，皆由分执有无，分别难易，神奇臭腐，以相倾夺。大圣较量，深知虚妄，故云恶已。
　　疏：天下者，举大凡，言凡在天覆之下也。美者，心所甘美也。善者，身所履行也。言天下之人皆知己心所甘美者为美，己身所履行者为善。故论甘则忌辛，好丹则非素，共相倾夺，竞起是非，皆由兴动於欲心，所以递成乎美恶。圣人知美恶无主，俱是妄情，妄则不常，故云恶已。已，语助也。注云神奇臭腐者，庄子云所美为神奇，所恶为臭腐是也。
　　义曰：天下之人知道者稀，常俗者众；知修身者寡，徇物者多。皆知美善为是，而莫能为；皆知不善与恶为非，而莫能改。圣人叹之，故云恶已，不善已。夫载仁伏义，抱道守谦，忠孝君亲，友悌骨肉，乃美善之行也，皆知之矣，而不能为。反於此者乃不善之行也。皆知之矣，而不能革。况於修无为之道乎？故可叹也。妄者，非真实之义也。因境起念，随物生情，不守道循常，即为妄矣。神奇臭腐者，《庄子□北游篇》黄帝谓知曰：万物一也。是其所美者为神奇，所恶者为臭腐。臭腐复化为神奇，神奇复化为臭腐，故曰通天下之一气耳，圣人贵一也。此明神奇臭腐，物之偏性，百氏殊学，九流异名，递执是非，互生臧否。理身理国者，能无为任物，一以贯之，臭腐神奇，自然无二矣。
　　故有无之相生，
　　疏：此明有无性空也。夫有不自有，因无而有，凡俗则以无生有；无不自无，因有而无，凡俗则以有生无。故云相生，而有无对法，本不相生，相生之名由妄执，亦如美恶非自性生，是皆空，故圣人将欲救其迷滞，是以历言六者之惑。
　　义曰：老君叹彼常徒迷乎正道，妄生封执，滞此幻情，故明此义，以祛其执。夫执者，着也。执有即斥无，执无即斥有，执难即斥易，执易即斥难，执短即斥长，执长即斥短，执高即斥下，执下即斥高，执后即斥前，执前即斥后。有此执故皆非究竟，故经云执者失之。但无偏执，自契中道，便入玄妙正观之门矣。
　　难易之相成，
　　疏：此明难易法空也。此以难，故彼成易。此以易，故彼成难。亦如工者易於木而难於埴，陶匠易於埴而难於木。故云难易於成。若同其所难则无易，同其所易则无难，难易无实，妄生名称，是法空。故能了之者，巧拙两忘，则难易名息，亦如美恶无定故也。
　　义曰：夫难因於易，非易无以知其难，易因於难，非难无以彰其易。循环倚伏，递为之用。审而明之，於难无滞，於易无执，即可以语其齐物，通乎中道矣。工者，巧伎之称也。陶者，和土为器也。各擅其伎则为易，更而使之为难也。
　　长短之相形，
　　疏：此明长短相空也。以长故形短，以短故形长。故云长短之相形，亦如凫胫非短，以鹤之长，故续之则忧，鹤胫非长，因凫胫之短，故断之则悲。见短长相形，犹如美恶，既无定体，是皆妄情。形相既空名亦空，故特未定也。
　　义曰：夫物之形也，有短长之相。事之兴也有难易之法。化之起也，有有无之变。俱自然也。若拘常俗之见，则长者不得不长，短者不得不短。有无难易，亦在兹乎。滞之则为执，通之则为道。惟有道者能无滞尔。凫鹤之喻亦《庄子□骈拇篇》之辞也。谓各自有正，不可以此正彼而损益也。此斥世人不任自然之旨也。
　　高下之相倾，
　　疏：此明高下名空也。高下两名，互相倾夺。故称高必因於下，又有高之者；称下必因於高，又有下之者。又高则所高非高，又下则所下非下。如彼代间，凡诸名位递为臣妾，亦复无常，是皆空故，故无定位。
　　义曰：夫高下之设，名形势位，性智才业，万殊之中，皆有高下，则不独拘於名位也。但高忘其高，下忘其下，各安其分，守以天常，则无倾夺之事矣。臣者，男子之卑称；妾者，女子之卑称。卑伏於人，故称臣妾。
　　疏指名位之说，盖以广戒群情也。言尊卑之道，各安其分，不相倾夺，则保其始终，若弃卑而慕其尊名，厌下而图其高位，不安素分，祸败随之。故经曰知足不辱，知止不殆，可以长久。可不戒乎？
　　音声之相和，
　　疏：此明和合空也。五音相和成曲者，谁总彼众声，则能度曲。如代间法皆和合成，即体非真，是皆空。故将欲定其美恶，岂云达观之谭？
　　义曰：夫天地噫气而众籁作焉，律吕合和而众乐生焉。声之作也，美恶随之，故有安乐怨怒、哀思惉懘之别也。然此别者，人事强而随之，政化因而应之。於达观之士，忘其善恶矣。随变责实，谓之妄情。美恶都忘，方为达道。达道之士虽天地之大，万物之殷，犹无有也。《乐记》曰：凡音之起，由人心生，心感於物，而形於声，声相应故成变，变成方谓之音。比音而乐之，及干戚羽旄，谓之乐。故哀心感者，其声噍以杀；乐心感者，其声啴以缓；喜心感者，其声发以散；怒心感者，其声粗以厉；敬心感者，其声直以廉；爱心感者，其声和以柔。是以先王慎其所以感，故礼以导其志，乐以和其心，政以壹其行，刑以防其奸。礼乐刑政，其极一也。声音之道，与政通矣。宫为君，商为臣，角为民，征为事，羽为物。五者不乱，则为惉懘之音也#1。理世之音安以乐，其政和；乱世之音怨以怒，其政乖；亡国之音哀以思，其民困。宫乱则荒，其君骄；商乱则陂，其官坏；角乱则忧，其民怨；征乱则哀，其事勤；羽乱则危，其财匮。五者皆乱，递相凌谓之慢。郑卫者，乱世之音，比於慢。桑间濮上者，亡国之音，其政散，其民流。夫知声而不知音者，禽兽也。知音而不知乐者，众庶也。唯君子能知乐。审声以知音，审音以知乐，审乐以知政；不知声者不可以言音，不知音者不可与言乐。知乐者，几於礼矣。子夏对魏文侯曰：郑音好滥淫志，宋音燕安溺志，卫音趣数烦志，齐音傲假骄志。四者害其德，非正声也。《春秋》晏子对齐景公曰：先王之济五味，以和五声，以平其心，以成其政，声亦如味矣。一曰气须气以动也，二曰体舞象文武也，三曰类风雅颂也，四曰物以四方之物成器也。五声者，宫商角征羽也。六律者，黄锺、太簇、姑洗、蕤宾、夷则、无射也。六吕者，夹锺、林锺、仲吕、应锺、南吕、大吕也。律主於阳，吕主於阴也。七音，武王伐纣所制也。自午及子，制七日为七音。八风，八方之风也。东方曰明庶，东南曰清明，南曰景风，西南曰凉风，西方曰阎阖，西北曰不周，北方曰广汉，东北曰融风也。九歌者，六府三事，九功之歌也。清浊小大、短长疾徐、哀乐刚柔、迟速高下，出入周疏，以相成也，以相济也。君子听之以平其心，心平德和而后几於道矣。舜作五弦之琴以歌南风，夔始制乐以赐诸侯理国之道。以音而知理乱，故吴公子季札历听三代古今之乐，而知其兴废也。修身之士，闭视反听，以听无声，然后可与言道矣。
　　前后之相随。
　　注：六者相达，递为名称。亦如美恶非自性生，由是妄倩，有此名故。
　　疏：此明三时空也。日夜相代，代故以新，如彼投足，孰为前后？则前后之称，由相随立名。名由妄立，谁识其神。过去未来及以见在，三时空。故旋旋迁改，亦美恶无定名也。
　　义曰：前后之别，生於变动也。不变不动，谁后谁先。既有相随，乃分前后。达观之士，泯尔都忘。世间之法，彰其别尔。投足者，举步之谓也。步之举也，孰后孰初。明於此者，乃绝前后之竞矣。老君伤悯世俗流荡不还，争起妄情，忘其中道，历指六事，以化愚迷耳。夫中道者，非阴非阳，无偏名也。处天地之间，傲然自放，所遇而安，了无功名而反乎道本。虽尧桀之殊，生死之变，是非之别，寿夭之异，荣贱之隔，哀乐之感动，古今之递代，皆忘之也。不知尧桀之殊，忘美恶也。不知生死之变，忘有无也。不知是非之别，忘难易也。不知寿夭之异，忘长短也。不知荣贱之隔，忘高下也。不知哀乐之感动，忘音声也。不知今古之递代，忘前后也。处乎无是之乡，立乎不疾之途，遭之而不违，过之而不守，调而应之以道也，益之而不加益，损之而不加损，此了乎中道之士，忘前后之别，忘变动之机矣。
　　是以圣人处无为之事，行不言之教。
　　注：无为之事，无事也。寄以事名，故云处。不言之教，忘言也，寄以教名，故云行。
　　疏：是以者，说下以明上也。夫饰智诈者，虽拱默非无为也。任其素者，虽终日指挥而未始不宴然矣。故圣人知诸法性空，自无矜执，则理天下者当绝浮伪，任用纯德，百姓化之，各安其分，安分则不扰，岂非无为之事乎？言出於己，皆因天下之心，则终身言未尝言，岂非不言之教邪？
　　义曰：夫圣人者，与天地合其德，日月合其明，四时合其序，鬼神合其吉凶，谓之圣人也。略而言之，凡有五种。一曰得道之圣，太上老君诸天大圣是也。二曰有天下之位兼得仙之圣，伏羲、黄帝、颛顼、少昊、尧、舜是也。三曰有天下之位而无得仙之圣，殷汤文武是也。皆廓清六合，不言升天矣。四曰博赡之圣，无天下之位，周公、孔子制作礼乐，垂范百王，而无九五之位，而皆具天地合德之美也。五曰有独长之圣，而无博赡之名，亦不具上众美者，谓伯牙、师文为鼓琴之圣，子卿、绥明能巷之圣，钟期、延州知音之圣，韩娥、秦青枢谓之圣，龚叔、文挚智洞之圣，离朱、师旷视听之圣，张芝、锺丝草书之圣。今经中明者，指言理天下之圣也。理天下之圣，垂衣裳恭己南面而已矣。何为哉？所谓处无为之事也，原天地之美，达万物之理，顺四时之行，君无为於上，物自化於下，可谓行不言之教也。理国如此，则人安其居，乐其俗，与道合矣。
　　万物作而不辞。
　　注：令万物各自得其动作，而不辞谢於圣人也。
　　疏：作，犹动作也。辞，谓辞谢也。言圣人善化，无事无为，百姓不知，爰游爰豫，各自得其动作，而不辞谢於圣人。故击壤鼓腹而忘帝力，此人忘圣功也。
　　义曰：圣人之於万物也，万物自古而固存，岂待为之而后存哉？物自得其生育动作也。爰游爰豫，《太玄经》之词。言上既无为，其下自遂，故闲暇也。击壤者，壤，土也。《庄子□马蹄篇》云：赫胥氏之时，民含哺而嬉，鼓腹而游也。不知帝力者，主充《论衡》曰：尧之为君，荡荡乎，人无得而名，有年五十者，击壤於路，鼓腹而游，歌曰：凿井而饮，耕田而食。日出而作，日入而息，帝力何有於我。此众庶之忘圣功也。
　　生而不有，为而不恃，功成不居。
　　注：令物各遂其性，不为己有，各得所为而不负恃。如此，太平之功成矣。犹当日慎一日，不敢宁居。
　　疏：令物各得成全其生理，圣人不以为己有。令物各得其营为，圣人不恃为己功。如此，太平之功弘济日远，犹宜慎终如始，不敢宁居。此圣人自忘其功也。注云日慎一日，《尚书》文也。
　　义曰：夫圣人处物不伤於物，物遂其生；物遂其生，圣人不有之而恃其功，任自然也，处至顺也。夫功者，王功曰勋，辅成王业若周公也；国功曰功，保全国家若伊尹也；民功曰庸，施法於民若后稷也；事功曰劳，以劳定国若夏禹也；理功曰绩，制法成理若咎县也；战功曰多，克敌出奇若韩信也；生成万物者玄功也，其功深远曰玄也。功成而不居，所以全无为之功也。日慎一日，以具疏解，言圣人有反物之功，不自伐自恃，惟恐失其所，以隳其功，故日加畏慎，不敢宁息尔。宁，安也。慎，馑也。圣人无为，其功广大，物遂其性，不失其宜。天清於上，地宁於下，四海平一，泰然而宁，是太平之谓也。
　　夫唯不居，是以不去。
　　注：夫唯不敢宁居而增修其德者，则忘功而功存，故不居而不去。疏：彼圣人者，稠直如发，慎终如始，本末不衰，未尝宁居而逸豫。是以日新其盛德，忘功而功不去，光宅而天下安。故云夫唯不居，是以不去。
　　义曰：夫唯者，发句之语也。谓上不有不居之事也。夫圣人威加四夷而不为有，泽被万物而不为惠，功济天下而不为己，德冠四海而不为主，忘怀於至道，合志於虚无，处上而人不重，处前而人不害，天下乐推而不厌。故其德不去矣。王者不妄於喜怒，则刑赏不滥，金革不起矣。不妄於求取，则赋敛不厚，供亿不繁矣。不妄於爱恶，则用舍必当，贤不肖别矣。不妄於近侍，则左右前后皆正人矣。不妄於土地，则兵革不出，士卒不劳矣。不妄於万姓，则天下安矣。物得其分，不恃其功，无为不恃之利。信哉，博矣。稠直如发者，《诗□小雅□都人士篇》之词也。言情性密致，操行正直，如发之本末无降杀也。
　　道德真经广圣义卷之七竟
　　#1『则为』句：『为』，据《史记□乐书》，当为『无』。
　　道德真经广圣义卷之八
　　唐广成先生杜光庭述
　　不尚贤章第三
　　疏：前章明万殊逐境，善化则归根。此章明贵上不行，无为则至理。首标不尚绝矜徇之迹，次云圣理示立教之方，结以无为，明化成而复朴也。○义曰：夫圣人为理，贤人辅之，鱼水相资，安得不用？上自三五之主，至于霸王之君，开国建功，仗贤为本。不尚者，矜徇夸衒之行也。贤人用则人自理，矜衒用则怨争兴。不尚矜夸自无怨争，不贵乎丽容珍货则人无贪求，乃合乎圣人虚心实腹、无知无欲之尚矣。
　　不尚贤，使民不争。
　　注：尚贤有迹，徇迹则争兴。使贤不肖各当其分，则无争矣。
　　疏：尚，崇贵也。贤，才能也。人君崇贵才能则有徇迹，徇迹则失真，失真必是尚贤之由，徇迹起交争之弊。不若陶之玄化，任以无为，使云自从龙，风常从虎，则唐虞在位，不乏元凯之臣；伊吕升朝，自得台衡之望。各当其分，人无觊觎，则不争也。
　　义曰：徇迹者，矫妄之谓也。尚贤之旨既兴，矫妄之人必至。何者？贤难知也，诈而疑信，佞而疑忠，岂易辩哉？经云智慧出有大伪，是则上好智，下应之以伪，上好贤，下应之以妄。不若正身率下，无为御人，陶以太和，化以清静，则佐理之贤，则为其用矣。乃云龙风虎之谓也。云从龙风从虎者，《易》乾卦孔子解九五之辞，九五飞龙在天，能广感众物，故叙水流湿、火就燥、云从龙、风从虎，各随其类，自相应感。以况帝王升九五之位，万国来庭云。圣人作而万物睹，本乎天者亲上，本乎地者亲下，此言水是阴，若流於地，必就湿处，火是阳，若焚於薪，必就燥处。言此二物无识无情，为气相感，尚犹如此。又龙是水畜，云是水气，龙吟则景云起。虎是威猛之兽，风是振动之物，虎啸则谷风生。此二物是有识有情，与无识无情者因气类同，亦相感如此。况圣人降世，飞龙在天，圣贤相须，万物交感，故广陈其事尔。唐尧在位者，帝尧号陶唐氏，姓伊祁名放勋，帝誉之子，母曰庆都，帝誉之次妃，感赤龙而有孕，十四月而生尧。幼有圣德，十六岁，以唐侯即位。七十年，都於冀，年八十六。知子丹朱不肖，明扬侧陋，广求有德，遂举舜而历试之，聘以二女，用观其德。二年，禅舜。舜即位二十八年，而尧崩。尧寿一百一十七岁，葬於济阴成阳里中。谥法曰：诩善传圣曰尧。帝舜有虞氏，颛顼之后、乔牛之孙、瞽叟之子，母曰握登。见大虹，意感而孕，生舜於姚丘，因为姚氏，名重华。以孝闻，举用历试二年，乃即帝位。二十八年而尧崩，舜年三十而征用，历试二年，摄位二十八年，服丧三年，为天子五十年，巡狩南方，死於苍梧之野，寿一百一十二年。命禹嗣位，葬於九疑之零陵。舜以其子商均不肖，不传位於子。舜既入苍梧不返，二妃望之，苍梧九峰处处相似，不知求舜之处，望皆疑之，泣竹皆斑，故号其山为九疑。《书》云舜陟方乃死，史云舜登遐，盖言舜升於高远之处，而遂不回。《道学传》云：尧为太微真君，舜为太极真君。《九疑山记》云：舜时降於山中。此乃皆证位高真，差肩大圣，是则得道登遐，而为神仙明矣。昔鱼凫游於湔山，飘然飞翥，望帝居於石纽，遽致超腾。轩皇升龙於鼎湖，夏禹乘飘於镜水。《庄子□大宗师》云：狶韦氏得之以挈天地，伏羲氏得之以袭气母，黄帝得之以登云天，颛顼得之以处玄宫，所以神农司於南极，殷汤莅於北玄，武丁位为紫府，阳甲位为苍元，文王位为太虚，武王位为太平，康王位为少华，穆王位为九元，汉景位为太一，汉文位为通玄，八帝位为八魁，汉武位为玄成，此皆理国之君，登真得道，上列真官之任。则尧舜登仙，固其宜矣。元凯之臣者，即八元八恺也。昔高辛氏有才子八人：伯奋、仲堪、叔献、季仲、伯虎、仲熊、叔豹、季狸，忠肃恭懿，宣慈惠和，天下之人谓之八元。肃，敬也。懿，美也。宣，遍也。元，善也。高阳氏有才子八人：苍舒、颓鼓，捣戭、大临、龙降、庭坚、仲容、叔达，齐圣广渊，明允笃诚，天下之人谓之八凯。齐，中也。渊，深也。允，信也。笃，厚也。恺，和也。此十六族，世济其美，不陨其名。尧不信用，举舜为尧臣，举八元使布五教於四方。五教者，父义、母慈、兄友、弟恭、子孝。内平外成。高辛帝之后，八元其苗裔也。乃稷契，朱虎熊罴之伦也。举八恺使主后土，乃揆百事，莫不时叙。地平天成。高阳颛顼之号，八恺其苗裔也。及倕、禹，咎繇、益之伦也，咎繇字庭坚是矣。高作司徒，五教在宽，高在八元中矣。禹作司空，平水土，后土地官，禹在八恺中也。内平者，内诸夏也。外成者，外戎狄也。舜举十六族而天下理。外内和平，此《春秋》文公十八年莒仆弒其君而奔鲁，季孙行父使史克引此事以谏鲁宣公也。伊吕者，伊即伊尹，生於伊水之上空桑之中，佐殷为相，以辅太甲，谓之阿衡。其先伊挚佐汤立社稷，政太平。伊尹之子伊陆佐太甲之孙太戊。三臣之绩，着於殷朝也。吕者，太公望也。姓姜字子牙，钓於磻溪，获大鱼剖之，得玉璜，中有兵铃，子牙习之，年逾八十。周文王卜畋渭滨，其繇曰：非熊非罴，唯王者师。遂畋，获子牙，载之以归。后以兵谋，佐武王克殷，肇兴周业。初封於吕，或封於甫。故《尚书》穆王之时有吕侯，或云甫侯是其后也。太公既克纣，乃封国於齐，召康公命太公曰：五侯九霸，汝实征之，以夹辅周室。赐太公之履，东至于海，西至于河，南至于穆陵，北至于无棣。后桓公小白为诸侯盟主。至春秋之末，其臣田和遂迁齐康公于海上，乃夺其国焉。台衡之望者，天子置三公之官，以象三台。三台六宫者，太尉、司徒、司空、太师、太传、太保也。三台六星，上中下台各二星，在紫微之南，以拱卫帝座，起文昌，抵太微。天阶主三公九卿士庶，九州色明而行列相类，则君臣和，法令平。从上台至中台十六度，中台至下台十六度，二星间相去半度，拆则为奢，狭则为迫。又上星主天子，中星主伯子男狄人，下星主卿大夫。小匀而明白吉，摇动变色为凶。一星去，天下危。二星去，天下乱。三星去，天下不可理矣。太师者，师范一人，仪刑万国。太传教以德义，太保保卫其身，太尉掌武统兵，司徒敬敷五教，司空主平水土。谓斯三公，上应三台也。阿衡者，阿，倚也；衡，平也。天子倚三公以平正天下。《尚书》云伊尹佐殷为阿衡也。觊觎者，希望也。
　　不贵难得之货，使民不为盗。
　　注：难得之货，谓性分所无者。求不可得，故云难得。夫不安本分，希效所无，既失性分，宁非盗窃？欲使物任其性，事称其能，则难得之货不贵，性命之情不盗矣。
　　疏：人之受生，所禀有分，则所禀村器是身货宝，分外妄求，求不可得，故云难得。夫不安性分，希慕聪明，且失天真，尽成私盗。今使贤愚袭性，能否因情，既无越分之求，自轻难得之货。皆得性分，谁为盗乎？故庄子曰：不仁之人，决性命之情而饕贵富。又解云：以人君不贵珠犀宝贝，则其政清静。故百姓化之，自绝贪取。人各知足，故不为盗矣。
　　义曰：人之生也，禀天地之灵，得清明冲朗之气为圣为贤，得浊滞烦昧之气为愚为贱。圣贤则神智广博，愚昧则性识昏蒙。由是有性分之不同也。老君谓孔子曰：易之生人，及万物鸟兽昆虫，各有奇偶，谓气不同。而凡人莫知其情，唯达道德者能原其本焉。文子云：清气为天，浊气为地，和气为人。於和气之间有明有暗，故有贤有愚。愚欲希贤，即越分矣。暗欲代明，即妄求矣。此为决性命之情而饕贵富。《庄子□骈拇篇》之词也。夫贵富所以可饕，犹有尚之者，若乃无可尚之迹，则人安其分，将量力受任，岂直决己效彼，以饕窃非望哉？人君不贵珠犀宝贝之货，下息贪人。人各自足，斯可谓不为盗也。
　　不见可欲，使心不乱。
　　注：既无尚贤之进，不求难得之货，是无可见之欲，而心不惑乱也。
　　疏：希慕聪明，是见可欲。欲心兴动，非乱而何？今既不崇贵贤能，亦不妄求越分，则不见可欲之事，而心不惑乱也。
　　义曰：希慕，羡望也。性识有限而羡望聪明，是为越分，名之为欲。又修道之士初阶之时，愿行未周，澄炼未熟，畏见可欲，为境所牵，乃栖隐山林，以避嚣杂。及心泰志定，境不能诱，终日指挥，未始不晏如也。所谓小隐於山，大隐於崖。未能绝欲，恐境所牵，仍栖遁山林，以避所见。及其澄心息虑，想念正真，外无挠惑之缘，内保恬和之志，虽营营朝市，名利不关其心；碌碌世途，是非不介其意。混迹城市，何损於修真乎？
　　是以圣人之治，
　　疏：说圣人理国理身以为教本。夫理国者，复何为乎？但理身尔。故虚心实腹，绝欲忘知於为，无为则无不理矣。
　　义曰：天真皇人谓黄帝曰；未闻身理而国不理者。夫一人之身，一国之象也。胸腹之位，犹宫室也。四肢之别，犹郊境也。骨节之分，犹百官也。神，犹君也。血，犹臣也。气，犹民也。知理身则知理国矣。爱其民，所以安国也。吝其气，所以全身也。民散则国亡，气竭则身死。亡者不可存，死者不可生。所以至人销未起之患，理未病之疾。气难养而易浊，民难聚而易散。理之於
　　无事之前，勿追之於既逝之后。子助之焉。
　　虚其心，
　　注：心不为可欲所乱，则虚矣。
　　疏：夫役心逐境，则尘事汨昏；静虑全真，则情欲不作。情欲不作，则心虚矣。庄子云：虚室生白。谓心虚则纯白自生也。故曰虚其心也。
　　义曰：惟道集虚，虚心则道集於怀也。道集於怀则神与化游，心与天通，万物自化於下，圣人自安於上。可谓至理之代矣。虚室生白者，《庄子□人间世篇》之词也。室者，心也。视有若无，即虚心也，心之虚矣，纯白自生。纯白者，大通明白之貌也。《内观经》云：夫心者，非青非赤，非白非黄，非长非短，非圆非方，大包天地，细入毫芒，制之则止，放之则狂，清净则生，浊躁则亡，明照八表，暗迷一方。人之难伏，惟在於心。所以教人修道，即修心也。教人修心，即修道也。心不可息念，道以息之。心不可见，因道以明之。善恶二趣，一切世法，因心而灭，因心而生。习道之士，灭心则契道。世俗之士，纵心而危身。心生则乱，心灭则理。所以天子制官僚，明法度，置刑赏，悬吉凶，以劝人者，皆为心之难理也。无心者，令不有也。定心者，令不惑也。息心者，令不为也。制心者，令不乱也。正心者，令不邪也。净心者，令不染也。虚心者，令不着也。明此七者，可与言道，可与言修其心矣。
　　实其复，
　　注：道德内充，则无矜徇，亦如属厌而止，不生贪求矣。
　　疏：腹者含受之义，足则不贪。欲使道德内充，不生贪爱，故云实其腹。注云属厌而止者，《春秋传》阎没、汝宽谏魏武子之词也。欲以小人之腹为君子之心，属厌则足，而不贪也。
　　义曰：夫心者，嗜好无穷，腹者含受有足。心无穷故虚之，腹有足故实之。心虚则众欲不生，腹实则贪求自止。怀忠信，抱质朴，可谓德充於内矣。《春秋》者，鲁史记之名也。记事者以事系日，以日系月，以月系时，以时系年。年有四时，故错举以为名也。天子有史官，诸侯有国史，楚谓之梼杌，晋谓之乘，鲁谓之春秋。孔子述经，左丘明为传，起周平王四十八年，鲁隐公元年，太岁丁已岁星在降娄，当晋鄂侯二年、卫桓公完十三年、蔡宣公考父二十八年、郑庄公寤生二十二年，曹桓公终生三十五年、齐僖公禄父九年、楚武王达十九年，秦文公四十四年、宋穆公和七年、陈桓公鲍二十三年、燕穆公十八年，乃《春秋》之始年。至鲁哀公十四年，周敬王三十九年，太岁戊午，凡二百四十二年。历周一十四王，鲁一十二公，行事当晋定公午三十一年、卫出公辄十二年、蔡成公怡十年、郑声公胜二十年，齐简公嘉四年、楚惠王章八年、秦悼公十一年、宋景公头曼三十六年，陈闵公越二十一年、燕敬公六年、吴夫差十五年，乃《春秋》获麟绝笔之年也。其书凡三十卷，三十五万二千二十五言，十九万四千五百九十字本，十五万七千九百六十六字解，晋征南将军杜预字元凯注。阎没、汝宽谏者，《春秋》昭公二十八年，晋魏献子舒为政，以其子戊为梗阳大夫，今晋阳也。冬，梗阳有狱，戍不能断，以其狱上於献子。讼人之太宗以女乐为路，魏子将受之，戊谓魏子二大夫阎没、汝宽曰：主以不贿闻于诸侯，若受梗阳之贿，贪莫甚焉。吾子必谏。皆许诺。退朝，待于庭。馈入，魏子召二大夫食，比置，三叹。既食，使坐。魏子曰：吾闻诸伯叔，谚曰惟食忘忧。吾子置食之间三叹，何也？同辞而对曰：他人赐二小人酒，不夕食。馈之始至，恐其不足，是以一叹。中置，自咎曰：岂将军食之而以不足。是以再叹。及馈之毕，愿以小人之腹为君子之心，属厌而止。是以三叹。魏子辞梗阳之贿。献，谥也。疏云武子，则武子名颗，谥曰武。阎没汝宽二大夫谏武子之言，愿以小人之腹为君子之心。腹则易足，心则难满。欲其息贪，不受梗阳之赂。小人腹饱，犹知厌足，君子之心，亦宜然矣。《春秋》美之。魏氏纳谏，所以兴也。
　　弱其志，
　　注：心虚则志弱。
　　疏：志者心之事，事在心曰志。欲令心有所行，皆守柔弱，故知心虚则志弱矣。
　　义曰：《诗序》曰：在心为志。夫心之所起为志，所行为事。心既柔弱，则无险躁纷竞之事，皆处和平矣。事和平，则为理之本矣。
　　强其骨。
　　注：腹实则骨强。
　　疏：骨者体之干，既其道德内充，常无贪取，不贪则腹实，腹实则骨强也。
　　义曰：弱其志，则廉柔不犯於外；强其骨，则坚固有备於内。为道之者筋骨坚强，百疾不能侵矣。腹实则骨强，和气充也。理国者政清则民静，费省则力丰。民静者，志弱之谓也；力丰者，骨强之谓也。
　　常使民无知无欲，
　　注：常使人无争尚之知，无贪求之欲。
　　疏：圣人所以虚心实腹之教者，常欲使百姓无争尚之知，贪求之欲，令其自化尔。
　　义曰：贪求则争起，有知则事兴。争欲既无，清静自化矣。
　　使夫知者不敢为也。
　　注：清静化人，尽无知欲。适有知者，令不敢为也。
　　疏：无知无欲者，已清静矣。则使夫有知者渐陶淳化，不敢为，循迹贪求而无为也。
　　义曰：下化於上，犹风之偃草，淳和普洽，则皆返无为也。
　　为无为，则无不治矣。
　　注：夫於为无为而人得其性，是则淳化有孚矣。
　　疏：夫得其性而为之，虽为而无为也。且绝尚贤之迹，不求难得之货。人因本分，物必全真，於为无为，复何矜徇？既无声而无臭，人固不识而不知，淳风大行，谁云不理？
　　义曰：无为之理，其大矣哉。无为者，非谓引而不来，推而不去，迫而不应，感而不动，坚滞而不流，卷握而不散也。谓其私志不入公道，嗜欲不枉正术，循理而举事，因资而立功，事成而身不伐，功立而名不有。若夫水用船，砂用赫，泥用橇，山用樏，夏渎冬陂，因高而田，因下而池，故非吾所谓为也，乃无为矣。圣人之无为也，因循任下，责成不劳，谋无失策，举无遗事，言为文章，行为表则，进退应时，动静循理，美丑不好憎，赏罚不喜怒，名各自命，类各自用，事由自然，莫出於己，顺天之时，随地之性，因人之心，是则群臣辐辏，贤与不肖各尽其用。君得所以制臣，臣得所以事君。此理国无为之道也。无声无臭者，《诗□大雅□文王篇》也。言大道难知。耳不闻声音，鼻不闻臭芳，仪法文王之事，则天下自信而顺也。不识不知者，《诗□大雅□皇矣篇》言人不识古，不知今，顺天之法而行之者，此言天道尚诚实，贵性於自然，不尚贤贵货，即合於此矣。
　　道冲而用之章第四
　　疏：前章明贵尚不行，无为则至理。此章明妙本之用，在用而无为。首标道冲，示至虚之宗本。次云挫解，明冲用之释纷。结以象帝之先，欲令尽知其趣尔。○义曰：大道之用，其用不穷，广包天地，细入毫发，澹然自得，无
　　亏无盈，行之於身则光尘混一，运之於内则纷锐和平。绵乎亿劫之前，乃居象帝之首。万法之内，惟道可宗。故为万有所归趣矣。趣，向也。
　　道冲而用之，或似不盈。
　　注：言道动出冲和之气，而用生成之功，曾不盈满。云或似者，於道不敢定言。
　　渊兮似万物之宗。
　　注：渊，深静也。道常生万物而不盈满，妙本渊兮深静，故似为万物之宗主也。
　　疏：冲，虚也，谓道以冲虚为用也。夫和气冲虚，故为道用，用生万物，物被其功。论功则物疑其光大，语冲则道曾不盈满，而妙本深静，常为万物之宗。注云或似者，道非有法，故不正言尔。他皆仿此。
　　义曰：道常谦虚而不盈满，冲和澄澹，处乎其中。深玄寂静，为物之主，故物失冲和之道必致害亡，人失冲和之道则至死灭，君失冲和之道则政扰民离，臣失冲和之道则名亡身辱。是以知冲和之道，万物恃之以安，为万物之宗矣。语其及物之功，则光明远大；求其妙本，则深静常虚。道非有法者，不可正言其有，而物皆有道也。仿，准效於此，不敢定言也。
　　挫其锐，解其纷。
　　注：道以冲和故能抑止钴利，释散纷扰。若俗学求复，则弥结矣。
　　疏：挫，抑止也。锐，铦利也。解，释散也。冲虚之用，物莫之违，故铦利之心、多扰之事，念道冲和，自抑止释散矣。此则约人以明道用。注云俗学求复者，《庄子□缮性篇》云缮性於俗，俗学以求复其初，言铦利纷扰，因欲而生，故念道则挫解，俗学则弥结矣。
　　义曰：理国用冲和之道，则无铦锐之情以伤於物，无劳扰之事以伤於人。不伤於物，则万国来庭，四夷向化，兵革不起，怨争不典，不尚於拓土开疆，凌弱暴寡矣。不伤於人，则使之以时，赋役轻省，家给人足矣。理身者解纷挫锐，外无侵竞，内抱清虚，神泰身安，恬然自适矣。约人以明道者，明人必资於道也。《庄子□缮性篇》云俗学以求复其初者，言人既理性於俗矣，而欲以俗学复性命之本，所以求者愈非其道也。俗学则弥结者，铦锐之心，纷扰之事，不以道挫而解之，则拘於俗学，弥加结固，不可解也。俗学者，徇俗之学，非日损之道也。
　　和其光，同其尘。
　　注：道无不在，所在常无，在光在尘，皆与为一，一光尘尔，而非光尘。
　　淇兮似或存。
　　注：和光同尘，而妙本不杂。故湛兮似有所存也。
　　疏：道之冲用，於物不匮，在光则与光为一，在尘则与尘为一，无乎不在，所在常无。冲用则可混光尘，妙本则湛然不杂。故云似或存也。
　　义曰：冲和之道散被群生，泛然坦然。物无不在，可谓和光同尘矣。光者，明净也。尘者混乱也，有道之士不介然标异，与众同也，匮，乏也。道虽散被群生，至妙之本，凝寂冲虚，常不乏绝。故云常存也。
　　吾不知谁子，象帝之先。
　　注：吾不知道所从生，明道非生法，故无父。道者，似存乎帝先尔。帝者，生物之主宰。象，似也。
　　疏：吾者，老君自称也。象，似也。老君云吾见至道冲用，生成万物，寻责所以不测由来，既无父道之人，故莫知道为谁子。生物必资道，故似在乎帝先。注云：帝者，生物之主。《易》云：帝出乎震。辅嗣云：帝者，生物之主，兴益之宗也。又解云：兆见曰象。言此生物之帝，能兆见物象，故谓之象帝尔。
　　义曰：帝者，万化厥初，即有主宰，形象肇立，牧之以君，故言象帝。大道冲用，能生万化，故在象帝之先也。老君大圣，岂不知至道之宗本耶？设此疑似之词，用晓迷方之俗尔。亦如上大道不可正言义也。帝出乎震，《易□系辞》也。震，东方卦也，少阳之气，生化之源。今以太子居东宫少阳之位，御极为出震之期，盖取象天地生育万物之始也。兆见曰象者，无形曰气，兆形曰象，生物之首也。万物之首，象帝居先。大道复在象帝之先，言其高远也。然夫至道不终不始，孰知其先哉？亦强为之容尔。《易》曰：帝出乎震，万物生也。齐乎巽，万物洁齐也。相见乎离，圣人南面向明而理也。政役乎坤，万物致养也。说言乎光，万物所悦也。战乎乾，阴阳相薄也。劳乎坎，万物所归也。成言乎艮，万物终始也。夫万物出乎震而终乎艮，终而复始，循化无穷。而象帝者在此出震之先，道复先於象帝，故能为生化之主，天地之元也。人君体道用心，志无满溢，泉然澄静，以御万方，外无铦锐之争，下绝纷扰之事，和天光而烛物，含尘垢而居尊。其无为之化，可齐乎象帝矣。
　　道德真经广圣义卷之八竟
　　道德真经广圣义卷之九
　　唐广成先生杜光庭述
　　天地不仁章第五
　　疏：前章明妙本冲用，在用而无为。此章明偏爱成私，褊私则难普。首标刍狗万物，示天地之兼忘。次喻橐钥罔穷，明用虚而不挠。结以多言数穷，欲令必守中和。○义曰：夫以仁为仁则有执，不以仁为仁则无私。帝王之视群生，犹天地之视万物。万物自生自化，天地不以为功。群生爰居爰处，帝王不以为惠。任妙气以鼓舞，任玄化以生成，乃为至化矣。若言其仁惠，理或自穷。何者？天地之仁大矣，草木有冬荣夏枯。帝王之仁大矣，刑法有投荒用钺。未若不以仁为仁之大也。运彼冲和，守其清静，为理身之要妙矣。
　　天地不仁，以万物为刍狗。圣人不仁，以百姓为刍狗。
　　注：不仁者，不为仁惠也。刍狗者，结草为狗也。犬以守御，则有弊盖之恩。今刍狗徒有狗形，而无警吠之用，故无情於仁爱也。言天地视人，亦如人视刍狗，无责望尔。尝试论之曰：夫至仁无亲，孰为兼爱？爱则不至，适是偏私。不独亲其亲，则天下皆亲矣。不独子其子，则天下皆子矣。是则至仁之无亲，乃至亲也。岂兼爱之乎？
　　疏：仁者，兼爱之目也。刍，草也。谓结草为狗，以用祭祀也。庄子曰：师金谓颜回曰：夫刍狗之未陈，巾以文绣。及其已陈，则庖者取而爨之。今天地至仁，生成群物，亦如人结草为狗，不责其吠守之用，不以生成为仁恩。故云不仁也。则圣人在宥天下，视彼百姓亦当如此。注云弊盖之恩者，《礼记》孔子云：弊盖不弃，为埋狗也。不独亲其亲，《礼运》文者也。
　　义曰：古之祭法有为人用者，皆象其形以列篷豆之间，故有刍狗之设矣。《庄子□天运篇》孔子西游於卫，颜回字子渊，孔子弟子、鲁人也，小孔子三十岁。二十九而发白，孔子曰：自吾有颜回也。门人日益，回以德行着名，居四科之首，孔子所以称其贤也。三十二而早死，孔子哭之恸，故曰：苗而不秀，秀而不实，不幸短命死矣。回，颜路之子也。回问师金：夫子之行奚如？师金曰：惜乎，而夫子其穷乎。颜回曰：何谓也？师金曰：夫刍狗之未陈也，盛以箧衍，巾以文绣，尸祝斋戒以将之。及其已陈，行者践之，樵者爨之而已。将复收於箧衍，必反为怪。今夫子取先王已陈之刍狗，聚弟子而宝之。故伐树於宋，削迹於卫，穷於商周，围於陈蔡，是亦将邻乎行者之践、樵者之爨也。惜哉。夫犬以吠守，今刍狗无吠守之用。天地之视万物，圣人之视百姓，亦如刍狗，不责其吠守之能，不以仁恩之为仁。不责其报，不彰其仁是以不仁矣。人於狗也，有弊盖瘗埋之恩。今於刍狗，亦无此恩矣。明圣人不以兼爱为仁也。弊盖者，《礼记□檀弓篇》曰：仲尼之畜狗死，使子贡埋之，曰：吾闻之，弊帷不弃，为埋马也。君之路马死，埋之以帷。弊盖不弃，为埋狗也。丘也贫，无盖。於其封也，亦与之席，无使其首陷焉。恐其首直委於土也。不独亲其亲者，《礼运篇》云：大道之行，天下为公。不独亲其亲，不独子其子。泛爱於物，推公而行，不为偏爱也。
　　天地之间，其犹橐钥乎。
　　注：橐者，韛也。钥者，笛也。橐之鼓风，笛之运吹，皆以虚而无心，故能动而有应。则天地之间生物无私者，亦以虚无无心故也。
　　虚而不屈，动而愈出。
　　注：橐钥虚而不屈，挠动之而愈出声气。以况圣人心无偏爱，则无屈挠之时，应用不穷，可谓动而愈出也。
　　疏：橐，韛也，谓以皮囊鼓风以吹火也。钥，笛也。言天地能刍狗万物者，为其间空虚，故生成无私，而不责望。亦由橐之鼓风，笛之运吹，常应求者於我无情，故能虚之而不屈，挠动之愈出声气。以况人君虚心玄默，淳化均一，则无屈挠，日用不知，故动而愈出也。
　　义曰：橐乃皮囊以鼓风，钥乃竹管以运气。橐鼓风无钥不能运，钥运气无弃不能鼓。两者相须而行，以明天地为橐，五气为钥，含虚运动以生万殊，而无屈竭矣。人君虚心用道，臣佐体君行化，如天地运五气以不竭，则政无屈挠，四海和平也。动之愈出声气，言无穷也。淳化均一者，淳和之德，周被万品。日用不知者，《易□系辞》云：百姓日用而不知。言百姓日日赖用此道以得生，而不知道之功力。盖道冥昧，不以功为功，故百姓用之而不知也。屈，竭也。
　　多言数穷，不如守中。
　　注：多言则不训，故数穷屈。兼爱则难遍，便致怨僧，故不如抱守中和，自然皆足矣。
　　疏：多言者，多有兼爱之言也。多有兼爱之言，而行则难遍，故数穷屈不遂。是知不如忘怀虚应，抱守中和，则自然皆足矣。注云不酬者，酬，答也。谓空有其言，而行不酬答者也。
　　义曰：多言多败，多事多害，言之多也。谓或不应，故有穷屈矣。理国多言，谓政令。政令多出，朝令夕改，则谓数穷也。理身多言，其失可知也。故一言之失，驷马不追，况多言之失，宁无辱乎？夫言者，离坚合异，反白为黑。防人之口，甚於防川，不可不慎也。不如默守中和，於国不烦其政令，於身不招其耻辱。受气希言，守德於中，行不言之教，斯为美善矣。
　　谷神不死章第六
　　疏：前章明兼爱咸私，偏私则难普。此章明至虚而应，其应则不穷。首标谷神，寄神用以明道。次云玄牝，辩玄功之母物。结以绵绵微妙，示虚应则不勤劳也。○义曰：神者，阴阳不测之谓也，虚而能应，感而遂通，或以谷养为言，养神则契乎不死。或以响应为说，应物则如神不穷，玄牝则吐纳元和。炼神炼气，形气长久，天地齐灵，绵绵永存，长生之道也。
　　谷神不死，
　　注：谷者，虚而能应者也。神者，妙而不测者也。死者，休息也。谷之应声莫知所以，有感则应，其应如神。如神之应，曾不休息，欲明至道虚而生物，妙用难名，故举谷神以为喻说也。
　　是谓玄牝。
　　注：玄，深也。牝，母也。谷神应物，冲用无方，深妙不穷。能母万物，故寄谷神玄牝之号，将明大道生畜之功也。
　　疏：谷神者，明谷神之应声，如道之应物，有感即应，其应如神。神者不测为名，死以休息为义，不测之应，未尝休息，故云谷神不死。玄，深也。牝，母也。谷神之应，深妙难名，万物由其茂养，故云是谓玄牝。
　　义曰：谷神之义，响应若神，分为三别。第一谓谷神之含虚，有声则应；道之体无，修之则得。第二谓神无形，有析则赴感；道无象，修之则长存。第三谓响在谷，无声则不应；道在身，不修则不成。不死者，非谓死生之死，是休息之死。若谓养身，解之则为死生之死。一谓养神，则长生不死。二谓响应无休歇，为休歇之死。夫玄，天也。於人为鼻。牝，地也，於人为口。元和之气，慧照之神，在人身中出入，鼻口呼吸相应，以养於身。故云谷神也。又天之五气从鼻而入，其神曰魂，上与天通。地之五味从口而入，其神曰魄，下与地通。言人食气则与天为徒，久而不已，可以长生。阳炼阴也。食味则与地为徒，久而不已，生疾致死。阴炼阳也。老君令人养神宝形，绝谷食气，为不死之道。故云玄牝门、天地根也。
　　玄牝之门，是谓天地根。
　　注：深妙虚牝，能母万物。万物由出，是谓之门。天地有形，故资禀为根本矣。
　　疏：玄牝之用，有感必应，应物由出，故谓之门。天地有形之大者尔，不得玄牝之用，则将分裂发泄，故资禀得一以为根本。故云是谓天地之根。根，本也。
　　义曰：非独人资玄牝运气，乃得长生。天地之大，亦须资道气运养，乃能清宁无改矣。下经云天无以清，将恐裂，地无以宁，将恐发。天地失道，尚有倾沦发泄之变，况於人身而不守中存一乎？
　　绵绵若存，用之不勤。
　　注：虚牝之用，绵绵微妙，应用若存，其用无心，故不勤劳也。
　　疏：绵绵者，微妙不绝之意也。虚牝之用，应物无私。微妙则称其若存，无私故用不勤倦尔。
　　义曰：天地任气自然，故长存也。人鼻口呼吸，当绵绵微妙，若可存，复若无有，不当烦急劳倦也。理国之道，政令所行，亦当宽以济猛，猛以济宽，所以政宽则民怠，令猛则民残。能以清宁之道以理天下，人无动用勤劳之事，则下民亲附，祚历延长，绵绵常存，若瓜瓞葛虆之长永也。故云绵绵若存，用之不勤也。
　　天长地久章第七
　　疏：前章明谷神虚应，虚应即不穷。此章明天地无私，无私故长久。首则标天地以为喻，次则举圣人以转明，结以无私成私。盖将欲劝勤此行。○义曰：前章明玄牝运气，天地任之以自然。此标天长地久，以契任自然之用。圣人之理亦当体天地之用，则人安国宁。天地不以其私，故能长久。圣人无私用道，万物归矣。
　　天长地久。
　　注：此标天地长久者，欲明无私无心，则能长能久。结喻成义，在乎圣人后身外身、无私成私尔。
　　疏：此标章问也。天以气象故称长，地以形质故称久。
　　义曰：老君将明天地长久之义，以教理世之君。故於章首自举其问。天以气象者，列子云：天积气也，无处无气；地积块也，无处无块。积气为象，象虚也；积块为形，形实也。《易□系辞》曰：在天成象，在地成形，变化见矣。上象下形，故能变化，孳生万物也。
　　天地所以能长且久者，以其不自生，故能长生。
　　注：天地生物，德用甚多，而能长且久者，以其资禀於道，不自矜其生成之功故尔。
　　疏：前句标问。此假答云：天地所以能长且久者，以其覆载万物，长养群材，而皆资禀於妙本，不自矜其生成之功用，以是之故，长能生物。又解云：不自生者，言天地但生养万物，不自饶益其生。故能长生。
　　义曰：老君将明此长久之义，自设其问，亦如文章家亡是公子、乌有先生、东郭主人之例也。立理发问，因自答之，以显其事尔。为前句既问天长地久，此句方答云：以天地运元和冲用之气，生育群品，群品得生，天地不恃其德，不有其功，故能长久。若恃其功，则功细矣。若恃其德，其德薄矣。不恃故德广功大，万物归宗，而天地长久也。人君理国，当法天行化，任物无为，众庶熙熙，自臻平泰。理身无劳心役虑之事，无矜名徇欲之功，神安於中，气和於内，如此则国祚长远，身寿遐延。亦如天地无私，乃能长久也。
　　是以圣人后其身而身先，外其身而身存。
　　注：后身则人乐推，故身先。外身则心忘澹泊，故身存。
　　疏：是以圣人效天地覆载，必均养而无私，故推先与人，百姓欣赖，为下所养，故身先也。不自矜贵而外薄其身，天下归仁，则无畏害，故身存也。
　　义曰：理国不矜贵以有为，不劳人以自奉，所谓后身外身也。太古之君，志包天地，泽及天下，而不知其谁氏，其生无爵，不有其位也，其死无谥，不多其功也。其实不聚，其名不立，天下乐推，万物欣戴，可谓后身而身先，外身而身存也。代之衰也，其君则不然。恣身之欲而役於人，殚人之力以奉其己，人劳政弊，天下去之。此所谓失外身后身之道也。岂若碎琥珀之枕，焚雉头之裘、罢一台之费、却千里之马，德垂当代，名光竹帛乎？修身之士不嗜荣爵，外其身也，不为躁进，后其身也。如此，则身存而德充，德充则人服，可谓身先身存矣。反於此者，道远乎哉。
　　非以其无私邪？故能成其私。
　　注：天地忘生养之功，是无私而能长且久，是成私。圣人后外其身，是无私而能先能存，是成其私也。
　　疏：天地所以长久，圣人所以先存者，非以其无自私之心，故能成此长久先存之私已乎？
　　义曰：圣人之理也，任自然之化，无独见之专，不厚其生，不伐其善，不为天下之先，故能处人之上，不为天下之贵。故能享祚久长。所以亿兆宅心，夷蛮稽颡，干戈止息，宗庙安宁。此之为私也大矣。由其不以私为私，故成此光大。理身则德充人服，道契神明，享寿长生，其私大矣。亦由其不以徇私逐欲，成此大私也。《灵宝经》云：居世之人，贪欢逐欲，前乐后苦。何哉？极而逸乐，而坠於三涂也。学道之士，绝利忘名，寒栖炼行，终得仙道，先苦后乐。何者？积其功行，升乎九天也。
　　道德真经广圣义卷之九竟
　　道德真经广圣义序
　　序曰：《珠韬玉札》云：太上老君降迹行教，远近有四。其一，历劫禀形，随方演化，即千二百号，百八十名散在诸经，可得征验矣。其二，此劫开皇之始，运道之功，孕育乾坤，胞胎日月，为造化之本，为天地之根，播气分光，生成品汇，自五太之首逮殷周之前，为帝王师，代代应见，即郁华、录图、广成、尹寿，因机表号是也。三皇迭往，五帝不归，云纪龙师，时迁数革，鸟官火运，川逝风移，步骤不同，浇淳渐变，虽揖让斯在，而干戈屡兴。阪泉有前戮之师，丹浦有专征之旅。智诈行而大朴隐，仁爱显而孝慈生，玄默希夷，日以寝薄。陶唐以耄昏厌位，虞舜以历试登庸，忧翰万方，服勤庶政。老君号尹寿子居于河阳，以《道德真经》降授于舜。经之旨也，道以无为居先，德以有称为次，亦犹三皇之书，言大道也。五帝之书，言常道也。其下薄栽非之义，节兼爱之仁，损俯仰之礼，挫铦巧之智，斥用兵之暴，抑谲诈之谋，使人复朴还淳，以无为无事为理。舜虽力而行之，窜凶举相，明目达聪，敦睦九族，平章百姓，而恬和清静之道莫能致也。故禹汤之后，天下为家，各亲其亲，各子其子。大道既隐，玄化不流，礼乐滋繁，政刑大用矣。其三，老君以商阳甲之代降神，寓胎武丁之年，诞生於亳，即今真源县九龙井，太清宫是其地也。或隐或显，潜化群方，当周昭王癸丑之年，以此二经授关令尹喜，尹传於天下，世得而闻焉。其四，将化流沙，与尹喜期会於西蜀青羊之肆，示现降生，即昭王丁巳之年也。此《道德经》自函关所授，累代尊行。哲后明君、鸿儒硕学诠疏笺注六十余家，则有：
　　节解上下、老君与尹喜解。
　　内解上下、尹喜以内修之旨解注。
　　想尔二卷、三天法师张道陵所注。
　　河上公章句、汉文帝时降居陕州河滨，今有庙见存。
　　严君平指归十四卷、汉成帝时蜀人，名遵。
　　山阳王弼注、字辅嗣，魏时为尚书郎。
　　南阳何晏、字平叔，魏驸马都尉
　　河南郭象、字子玄，向秀弟子，魏晋时人
　　颖川锺会、字士季，魏明帝时人。
　　隐士孙登、字公和，魏文明二帝时人。
　　晋仆射太山羊祜、字叔子，注为四卷。
　　沙门罗什、本西胡人，符坚时自玉门关入中国、注二卷。
　　沙门图澄、后赵时西国胡僧也。注上下二卷。
　　沙门僧肇、晋时人，注四卷。
　　梁隐居陶弘景、武帝时人，贞白先生，注四卷。
　　范阳卢裕、后魏国子博士，一名白头翁，注二卷。
　　草莱臣刘仁会、后魏伊州梁县人，注二卷。
　　吴郡征士顾欢、字景怡，南齐博士，注四卷。
　　松灵仙人、隐青溪山，无名氏年代。
　　晋人河东裴楚恩、注二卷。
　　秦人京兆杜弼、注二卷。
　　宋人河南张凭、字长宗，明帝太常博士，注四卷。
　　梁武帝萧衍、注道德经四卷，证以因果为义。
　　梁简文帝萧纲、作道德述义十卷。
　　清河张嗣、注四卷，不知年代。
　　梁道士臧玄静、字道宗，作疏四卷。
　　梁道士孟安排、号大孟，作经义二卷。
　　梁道士孟智周、号小孟，注五卷。
　　梁道士窦略、注四卷，与武帝、罗什所宗无异。
　　陈道士诸糅、作玄览六卷。
　　隋道士刘进喜、作疏六卷。
　　隋道士李播、注上下二卷。
　　唐太史令傅奕、注二卷，并作音义。
　　唐嵩山道士魏征、作要义五卷，为太宗丞相。
　　法师宋文明、作义泉五卷。
　　仙人胡超、作义疏十卷，西山得道。
　　道士安丘、作指归五卷。
　　道士尹文操、作简要义五卷。
　　法师韦节、字处玄，注兼义四卷。
　　道士王玄辩、作河上公释义一十卷。
　　谏议大夫肃明观主尹惜、作新义十五卷。
　　道士徐邈、注四卷。
　　直翰林道士何思远、作指趣二卷，玄示八卷。
　　衡岳道士薛季昌、作金绳一十卷，事数一卷。
　　洪源先生王袭，注二卷，玄珠三卷，口诀二卷。
　　法师赵坚、作讲疏六卷。
　　太子司议郎杨上善、高宗时人，作道德集注真言二十卷。
　　吏部侍郎贾至、作述义十一卷，金钮一卷。
　　道士车弼、作疏七卷。
　　任真子李荣、注上下二卷。
　　成都道士黎元兴、作注义四卷。
　　太原少尹王光庭、作契源注二卷。
　　道士张惠超、作志玄疏四卷。
　　龚法师、作集解四卷。
　　通义郡道士任太玄、注二卷。
　　道士冲虚先生殿中监申甫、作疏五卷。
　　岷山道士张君相、作集解四卷。
　　道士成玄英、作讲疏六卷。
　　汉州刺史王真、作论兵述义上下二卷。
　　道士符少明。作道谱策二卷。
　　玄宗皇帝所注《道德》上下二卷，讲疏六卷，即今所广疏矣。
　　所释之理，诸家不同，或深了重玄，不滞空有。或溺推因果，偏执三生。或引合儒宗，或趣归空寂。莫不并探骊室，竞掇珠玑，俱陟锺山，争窥珪瓒，连城在握，照乘盈怀。敷弓口则光灿缣缃，演畅则彩文编简。语内修，则八琼玉雪，雪霭於丹田；九转琅膏，晶荧於绛阙。尽六气回环之妙，臻五灵夹辅之功。忘之於心，息之於踵，得无所得，而了达化元矣。语品证也，则摆落细尘，超登上秩，游八外而放旷，指三境而跻升，蹈太一之位矣。而揔内外之要，兼人天之能者，未有其伦。我开元至道昭肃孝皇帝降神龙变，接统象先，戡内难以乘乾，咨中兴而御极，无为在宥四十五年，汾水襄城，靡劳辙迹，具茨大院，自得朋游。廓八溟为仁寿之庭，普万寓为华胥之国。至道至德，超哉明哉，钦若尊经，本朝家教。《象》《系》不足以拟议，《风》《雅》不足以指陈。横亘古今，独立宇宙。虽诸家染翰，未穷众妙之门，多士研精，莫造重玄之境。凝旒多暇，属想有归，躬注八十一章，制疏六卷。内则修身之本，囊括无遗，外即理国之方，洪纤毕举。宸藻遐布，夺五云之华，天光焕临，增两曜之色。固可以季仲《十翼》，辉映《二南》。若亲禀於玄元，信躬传於太上。冠九流而首出，垂万古而不刊。则《大风》《朱雁》之诗，诚难接武，《典论》《金楼》之作，讵可同年。但以疏注之中引经合义，周书鲁史，互有发明，四始漆园，或申属类。后学披卷，多瞢本源。辄采摭众书，研寻篇轴，随有比况，咸得备书，纂成《广圣义》三十卷。大明在上，而爝火不休；巨泽溥天，而灌浸不息。诚不知量，粗备阙文。
　　天复元年龙集辛酉九月十六日甲子序。
　　道德真经广圣义卷之十
　　唐广成先生杜光庭述
　　上善若水章第八
　　疏：前章明天地无私，生成则能长久。此章明至人善行柔弱，故无尤。首标若水，示三能之近道。次云居地，尽七善之利物。结以不争，劝守柔以全胜也。○义曰：夫水之为德也，柔弱平和，居顺处下，随时壅决，任器方圆，流作泉源，散为雾露。凡物失之则死，得之则生，击之无伤，执之无有，所以不及於道者，水有形而道无形也。虽有形为碍，其於利物之德，谦冲之用，近於道矣。老君举水为喻以劝修道之人，欲令体七善三能，修身理国，兼以不争之德，故无尤过之事矣。
　　上善若水。
　　注：将明至人上善之功，故举水性几道之喻也。
　　疏：上善，标人也。若水者，喻也。至虚怀#1，於法无住，忘善而善，是善之上。上善若水行，如水之能，具在下文，皆含法喻也。
　　义曰：上善之士体道修心，应变随时，纵横利物。老君欲显上善之德，以欢后学之人，以水与道相邻，故举水为喻。上善有善而忘其善，如水之不矜其功。水不矜功，其功益大；善不伐善，其善益彰。既大且彰，为善之上矣。上惟南面之主，下洎栖岩之人，能如水焉，必得道矣。法喻者，以水为喻，以道为法，以上士为能行之人也。
　　水善利万物而不争，处众人之所恶。
　　疏：水性甘凉，散洒一切，被其润泽，蒙利则长。故云善利。此一能也。
　　义曰：甘者，水之味也。凉者，水之体也。水为气母，王於北方，以润下为德，其色黑，其性智，其味咸，其数六。北方者，阳德之始，阴气之终也。生数一，与道同也。道亦为一，即无一之一，水亦为一，即有一之一也。无一之一为道之体，有一之一为道之用。则明水者，道之用也一切物类，皆资润泽而得生成，以能润故耐生万物。故处三能之首也。
　　疏：天下柔弱莫过於水。平可取法，清能鉴人，乘流值坎，与之委顺，在人所引，尝不竞争。此二能也。
　　义曰：柔弱者，水之德也。《德经》第四十一章云：天下柔弱莫过於水。重举水德，以劝守柔矣。夫其水也，居平则不流，法以平恕为本，故可取法也。水之不流，静能鉴物，故曰人莫鉴於流水，而鉴於止水，以。其清且静也。水性平也，故值不平则逝，值坎泽则止。东西南北，随引所行，不与人争，无所不可。校量众德，又云不及生物之功。故次之二能也。
　　疏：恶居下流，众人恒趣，水则就卑受浊，处恶不辞，此三能也。
　　义曰：人之性也，徇常者众，谦顺者寡。好居上位，恶处下流。唯夫水也，处下不争，居污不辱，比前之德，前德为胜，故为三能也。
　　故几於道。
　　注：几，近也。
　　疏：利物明其弘益，不争表其柔弱，处恶示其含垢。此水性之三能。唯至人之一贯其行，如此去道不遐，故云近尔。
　　义曰：以前三能，故近於道。人君能宣弘益之德，秉谦冲之心，体含垢之行，则天下太平矣。理身者功务及物，柔以制性，处浊顺俗，委迹谦光，则神仙可冀矣。
　　居善地，
　　注：上善之人处身柔弱，亦如水之居下，润益一切，地以卑用，水好下流。
　　疏：至人所居善，能弘益如水在地，利物则多。又地道用卑，水好流下，同至人谦顺，几道性之柔弱，故云居善地。
　　义曰：此明处下乐卑，为安国存身之道也。天以清浮，故用其高。地以浊厚，故安其下。《易》曰天尊地卑，卑高以陈。又云地道卑而上行，则水顺下而处卑，同至人之谦德矣。
　　心善渊。
　　注：用心深静，亦如水之泉停也。
　　疏：至人之心善於安静，如水之性湛尔泉停。水静则清明，心闲则了悟。泉，深静也。故云心善渊。
　　义曰：此明澄静清虚，为洁己洗心之术也。臣心如水，臣门如市，斯之谓欤？
　　与善仁，
　　注：施与合乎至仁，亦如水之滋润品物也。
　　疏：至人弘济，常以与人。善施之功，合乎仁，行如水润泽，无心爱憎，故云与善化。
　　义曰：此明润泽品物，为博施济众之行也。既以与人己愈有，既以与人己愈多。亦斯义矣。
　　言善信，
　　注：发言信实，亦如水之行险，不失其信矣。
　　疏：上善之人言必真实，引化凡庶，善信不欺，如彼泉流，岂殊坎险？故云言善信。注云行险而不失其信者，《周易》坎卦之词也。
　　义曰：此明信实无欺为真常审谛之教也。行险不失其信者，《周易》坎卦曰：习坎重险也。水流而不盈，行险而不失其信也。夫理国长民，率身从道，言必信实，可以动天地，感神明，所以善恶之词，兴於一室之中，应乎千里之外。此信之至也。孔子云，去食去兵而存乎信，至哉言乎。
　　政善治，
　　注：从政善理，亦如水之洗涤群物，令其清净也。
　　疏：政，正也。至人於事，动合无心，正容悟物，物因从正，正则自理，非善而何？如彼水性洗涤群物，令其清净。故云善理。
　　义曰：此明真正化物，为革凡成圣人法也。正容悟物者，《庄子□田子方篇》子方名无择，侍坐於魏文侯。文侯师子夏，而友子方。子方数称溪工之道，文侯以为溪工子方之师也。子方曰：非也，无择之里人耳。称道数当，故无择称之。无择之师，东郭顺子也。其为人也，人貌而天虚，缘葆真，清而容物。物无道，正容以悟之，使人心意也销。无择何足以称之。此所谓物之失道，东郭顺子正其容仪，心冥于道，物睹自悟邪。志尽销，亦可谓不言而化，不化而行。真道也哉。
　　事善能，
　　注：於事善能因任，亦如水之性，方圆随器，不滞於物。
　　疏：至人圆明，於物无碍。凡有运动，在事皆通。通则善能，是名照了。如彼水性，决之为川，壅之为池，浮舟涵虚，无所不为，是善也。
　　义日：此明因机任物，为变应圆通之用也。水以方圆任器，壅决随时，故能习海浮天，且广且大。人君垂裳理物，委任贤良，用之不疑，各得其职，可以无为而理，臻乎泰宁之治矣。
　　动善时。
　　注：物感而应，不失其时，亦如水之春泮冬凝矣。
　　疏：至人之心，喻彼虚谷。方之镜象，物感斯应。如彼水性，春泮冬凝，与时消息，故云动善时。
　　义曰：此明出处从时，为守道保生之戒。泮，散也。春布阳和，层冰释散，冬有寒冱，流水坚凝，水之顺时也。理国之道，理身之方，舒卷任时，因物之性，则至理矣，则保生矣。
　　夫唯不争，故无尤。
　　注：上善之人，虚心顺物。如彼水性，壅止决流，既不违迕於物，故无尤过之地。
　　疏：尤，过也。至人善行，与物无伤，虚心曲全，未曾争竞。波流颓靡，委顺若斯，曾不违逢於物，放无尤过之地矣。
　　义曰：不争之德，德之先也。凡人之性，不能无争。为争之者，其事众也。乱逆必争，暴慢必争，忿恚必争，奢泰必争，矜伐必争，胜尚必争，违愎必争，进取必争，勇怯必争，爱恶必争，专恣必争，宠嬖必争。王者有一於此，则兴师海内。诸侯有一於此，则兵交其国。卿大夫有一於此，贼乱其家。士庶人有一於此，则害成於身。皆起於无思虑，愆礼法，不畏惧，不容忍，争乃兴焉。故争城者杀人盈城，争地者杀人满野。必当察起争之本，塞为争之源，无不理矣。语曰：君子无所争。又曰：在丑不争。下经曰：圣人之道，为而不争。不争之德，何过之有哉？虚心者，虚心无欲也。曲全者，曲己全人也。波流者，任性自适也。颓靡者，放旷无滞也。波流者，《庄子□应帝王篇》云：变化颓靡，世事波流，无往不同矣。委顺者，委心顺道也。体兹七善，遵彼三能，国泰长生之要也。
　　持而盈之章第九
　　疏：前章明至人善行，柔弱故无尤。此章明凡俗溺情憍盈故有咎。首标持盈揣锐，示具难保。次云金玉富贵，戒在贪求。结以名遂身退，令忘功而不处也。○义曰：前章举水为喻，显明修学之行。此以持盈为首，更彰贪滞之非，欲使忘功退身，以将至人之美尔。
　　持而盈之，不如其已。
　　注：执持盈满，使不倾失。积财为累，悔吝必生，故不如其已。已，止也。
　　疏：持，执也。盈，满也。已，止也。言人心贪爱求取无厌，执守保持，更令盈满。积财为累，悔吝必生，故圣戒云不如休止。
　　义曰：持盈之喻，凡有四义。一者坚持欲心，至於盈满。二者保持世财，至於盈满。三者执持恶行，至於盈满。四者持权恃禄，至於盈满。大凡知进忘退，不念善道，执滞不回，以至盈满者，皆当有报。欲心盈满者，得赢疾伤生报。世财盈满者，得攻劫侵夺报。恶行盈满者，得刑危残害报。权禄盈满者，得倾覆沦灭报。所以老君戒之，不如休止。不休不止，斯报必验。
　　揣而锐之，不可长保。
　　注：揣，度也。锐，铦利也。揣摩锐利，进取荣名，富贵必侨，坐招殃答，故不可长保也。
　　疏：揣，量度也。锐，铦利也。凡情滞溺，贪求荣利，故揣量前事，铦锐欲心，鬼瞰人怨，坐招殃咎，故不可长保也。
　　义曰：夫王者锐於开疆拓土，则人怨国亡。人臣锐於贪利图名，即身危祸及。纵或苟得，安能长久？况进无所补，退有忧患。故云不可长保。
　　金玉满堂，莫之能守。
　　注：此明盈难久持也。
　　疏：假使贪求不已，适令金玉满堂。象既有齿而焚身，鸡亦畏牺而断尾。且失不贪之宝，坐贻政寇之忧，以其贾害，岂云能守？此覆释持盈也。
　　义曰：假令明能揣度锐解，贪求金玉珍奇，满堂润屋，必致攻夺之害，岂能保而守之乎？况人生有限，情欲无厌，既不救其死亡，岂能保乎金玉？象有齿而焚身者，《春秋》襄公二十四年，晋范宣子为政，诸侯之弊重#2，郑人病之。二月，郑伯如晋，子产寓书於子西，以告宣子曰：子为晋国，四邻诸侯不闻令德，而闻重弊，侨也惑之。侨闻君子长国家者，非无贿之患，而无令名之难。夫诸侯之贿聚於公室，则诸侯贰。若吾子赖之，则晋国贰。注：贰，离也。诸侯贰，则晋国坏。晋国贰，则子之家坏。何没没也。将焉用贿？夫令名，德之舆也。德，国家之基也。无坏，亦无是务乎。有德则乐，乐则能久。《诗》云．；乐只君子，邦家之基。有令德也。夫恕思以明德，令名载而行之，是以远至迩安。无宁使人谓子，子实生我。而谓子浚我以生乎？注：浚，取也，言取我财以自生。象有齿以焚其身，贿也。宣子悦，乃轻弊。是行也，郑伯朝晋，为重弊故也。鸡断尾者，春秋周景王子子朝之傅宾孟适郊，见雄鸡自断其尾，叹曰：牺牲之用，存乎全而肥硕。今自断其尾，使己不全，冀免为牺之用。鸡之保其身也如此，况於人乎？贪利而忘其身，智不及鸡矣。不贪之宝者，郑人有得玉，献於子罕曰：此宝也，将以献之。子罕曰：汝以玉为宝，我以不贪为宝。我若取玉，俱丧宝矣。不如两全之。遂不受玉。致寇者，《易》解卦九三辞曰：负且乘，致寇至。负者，小人之事也。负担於物，合是小人。乘者，君子之器也。今小人舍负担而乘车，是小人而乘君子之器矣。故窃盗之人，恩夺之矣。以下原阙#3鸟尽而良弓藏，狡兔死而猎犬烹，势使然也。范蠡扁舟而脱祸，文种固位而丧身，此之谓矣。日中则昃，月满则亏，暑往即寒来，春荣即秋落，天道然也。人能体盈虚於天道，忘成遂之功名，子房绝粒以优游，疏广解印而高尚，固无上蔡、华亭之追痛矣。况乃居九五之位，临亿兆之人，光宅万方，廓废四海，而不守持盈满堂之戒乎？
　　道德真经广圣义卷之十竟
　　#1至虚怀：疑作『至人虚怀』。
　　#2诸侯之弊重：『弊』据《左传》当作『币』，下同。
　　#3以下原阙：本句下脱一百六十字，可参见《道德真经集义》卷一四所引。
　　道德真经广圣义卷之十一
　　唐广成先生杜光庭述
　　载营魄章第十
　　疏：前章明纵欲溺情憍盈，故有咎。此章明养神爱气不杂，则无疵。营魄以下至涤除，戒修身所以全德。爱人以下至明白，示德全可以为君。结以生之畜之，表玄功之被物也。
　　○义曰：此章明抱一之利，以表前揣锐之非。抱一则神全魄安，揣锐则盈而必覆。至於致柔玄览之妙，爱人理国之规，同大道生畜之功，显匡翼玄深之德。
　　载营魄抱一，能无离乎？
　　注：人生始化曰魄，既生魄，阳曰魂，魄则阴虚，魂则阳满。言人载虚魄，常须营护复阳，阳气盈满则为魂，魂能运动则生全矣。一者，不杂也。复阳全生，不可染杂，故令抱守淳一，能无离身也。
　　疏：载，初也，营，护也。言人受生始化，但有虚象魄，然既生则阳气盈满虚魄，魄能运动则谓之魂，如月之魄照日则光生。故《春秋》子产曰：人生始化曰魄，既生魄，阳曰魂。言人初载虚魄，当营护阳气，常使盈满，人则生全。若动用不恒，败散阳气，复成虚魄而死灭也。庄子曰：近死之心，莫使复阳。故令营护虚魄，使复阳生全也。抱守淳一，不令染杂，无离乎身，则生全矣。此教养神也。义曰：载，运载也。言人之身，神气所居，魂魄所舍。以身运载，如车载物。《西升经》云：身者，神之车也。既以喻车，固当运载矣。虚魄者，阴气有象，人之形也。阳气无形，人之神也。形之具矣而阳气未附，则块然无知，如顽石枯木。阳气既降，即能运动，故以形为魄。魄属阴也。以神为魂，魂属阳也。凡人有纤毫之阳气未尽，不至於死；有纤毫之阴气未尽，不至於仙。所以炼阴气尽，即超九天而为仙，仙与阳为徒也。炼阳气尽则沦九泉而为鬼，鬼与阴为徒也。故当保守阳魂，营护阴魄，以全其生。抱一者，守道也。拘魂制魄，守道为基。令人守道，拘制能无离乎？虚象者，形质始具，谓之虚象。象，似也。如月之魄照日则光生。《天元经》云：月本阴气，有象而无光。日者太阳之精，常循黄道而东行，一日一夜行一度有奇，一度二千九百三十二里。月者太阴之精，其状也圆，其质也清。禀日之光而见其体，日所不照则谓之魄。常循黄道东行，或出黄道表，或入黄道里。行有迟疾，其极迟日行十二度十九分之二，平行一十三度三十七分，极疾日行十四度九分度之十三。迟则涉疾，疾则复迟，二十七日五十二分，日则四百一十七分，则迟疾之终也。终而复始，每月朔与日同度，谓之合朔。月疾而日迟，故三日哉生魄，三日之外其光渐生。二弦之日，日照其侧，人观其傍，故半明半魄。晦朔之日，日照其表，人在其里，故不见月。日望之日#1，日月相望，人居其间，以观其明，故形圆而光满。月望而晨见东方，谓之侧，行迟也。月晦而夕见西方，谓之眺，行疾也。《天对》曰：冲其光如日，日光不极谓之暗虚。暗虚值月则月蚀，值星则星亡。日月朔望行於中道，则值暗虚而蚀。日月各周圆三千里，径一千里也。人始化曰魄者，《春秋》昭公七年初，郑伯有为政，驷带杀之。郑人相惊曰：伯有至矣。或梦伯有介曰：壬子，余将杀带。明年杀段。於是，壬子，驷带卒。明年公孙段卒。郑人益惧，或问子产曰：伯有犹能为鬼乎？子产曰：人生阴曰魄，阳曰魂。用物精多，则魂魄强。匹夫匹妇强死，而魂魄犹能凭依於人，以为淫厉，况伯有三世执其政柄，而强为鬼神，不亦宜乎？伯有乃穆公之冑，子良之孙、子耳之子。故曰三世。子产立其子良止以抚之，乃止。近死之心，莫使复阳者，《庄子□齐物篇》之辞也。以其利患生祸、阴结遂志有如此者也。盖南郭子綦答子游天籁之旨尔。淳一者，淳和也。不杂者，除垢止乱无令杂也，老君明此营魄守一之旨以教人养神也。《上清隐书》有郁仪奔日、结璘奔月之道，存日月中各有五帝，呼日月内讳，想五帝形服，来降於己，乃吞日月之华，得其道者与日月同寿。又有拘魂制魄之道，常以月三日、十三日、二十三日，存心中赤气变化，而呼三魂之名，胎光、爽灵、幽精，乃密咒拘魂。又以月朔月望月晦之日，存鼻端白气变化，而呼七魄之名，尸狗、伏矢、雀阴、吞贼、除秽、臭肺、非毒，乃密咒制魄，各有存念咒术，具上清品中。久久行之，可以轻举。此太上营护虚魄、度世长生之道也。
　　专气致柔，能如婴儿乎？
　　注：专一冲气使致和柔，能如婴兄无所分别矣。
　　疏：专，专一也，冲气，冲和妙气也。人之受生，冲和为本。若染杂尘境，则冲气离散，神不固身。故戒令专一冲和，使致柔弱，能如婴儿无所耽着乎？此教养气也。
　　义曰：婴儿未知，孩偶答对，专任冲和之气，外无染杂，内无思虑，随气柔弱，故冲气不散。守道之士，当如婴儿无染杂思虑，使神不离身。《西升经》曰：哀人不如哀身，哀身不如爱神，爱神不如含神，含神不如守真。守真，长久长存也。又曰：神爱人，人不爱神。是以老君教人养神养气也。
　　涤除玄览，能无疵乎？
　　注：玄览，心照也。疵，瑕病也。涤除心照，使令清静，能无疵病乎？
　　疏：涤者，洗也。除，理也。玄览，心照也。疵，病也。人之耽染为起欲心，当须洗涤除理，使心照清静，爱欲不起。能令无疵病乎？此教人修心也。
　　义曰：心之照也，通贯有无，周遍天地，因机即运，随境即驰。不以澄静制之，则动沦染欲，既滞染欲，则万恶生焉。万恶生则疵病作焉。老君戒令洗涤除理，翦去欲心，心照清静则无疵病。《西升经》曰：生我者神，杀我者心。故使制志意，远思虑者，是谓教人修其心也。
　　爱民理国，能无为乎？
　　注：爱养万民，临理国政，能无为乎？当自化矣。自上营魄皆教修身，身修则德全，故可为君也。
　　疏：爱民者使之不暴卒，役之不伤性。理国者务农而重谷，事简而不烦，则人安其生，不言而化矣。此无为也。能为之乎？
　　义曰：生民者，国之本也。无为者，道之化也，以无为之化爱育於人，国本固矣。政虐而苛，则为暴也。赋重役烦，则伤性也。使之不以时，则妨农也。不务俭约，则贱谷也。此教以理国也。为君之体，以道为基，以德为本。失道丧德，何以君临？此老君教以理国之要也。
　　天门开阖，能为雌乎？
　　注：天门，历数所从出。开阖，谓理乱。言人君应期受命，能雌柔守静，则可以永终天禄矣。又解云：《易》曰一辟一阖谓之变，言圣人抚运应变无常，不可以雄成而守雌牝。亦如天门开阖，亏盈而益谦矣。
　　疏：修德可以为君，为君须承历数，即天门者，帝王历数所从出也。开谓天受，阖谓废黜。天降宝命以祚有道，能守雌柔，可享元吉。故云能为雌乎。
　　义曰：修爱民理国之事，为垂衣南面之君，犹须恭己奉天，以顺历数。历数者，谓受命之历，五运之数也。舜命禹曰：天之历数在尔躬。天禄永终，谓历数在躬，以承天命，故可大宝爱之，谓之宝命。自天而授，故谓受命於天。《易□系》曰圣人之大宝曰位是也。天门开则降非常之瑞，或黄星动彩，赤伏表符、紫气充庭、五星聚井、流虹贯月、火电绕枢，然后禀岳降贤，诞星命辅，以佐佑之。故应天顺人，拯物除害，而承历数以有天下也。及乎临御失所，刑政乖宜，众叛亲离，兵交祸起，逆乱生於下，气象见於上，日宝天开#2，山崩川竭，灾凶蜂起，而国亡矣。是天门阖也。一辟一阖之谓变者，《易□系辞》云谓开闭相循、阴阳递至、倚伏之义也。亏盈而益谦者，《易》谦卦辞，亏谓灭损盈满而增益谦退，若日中则昃，月盈则亏。其盈也，盈既亏灭，谦则受益，倚伏之势矣。老君戒人君既受命临人，当以雌静柔和无为清简之政顺膺天数，以牧万方矣。又《易□系》云阖户谓之坤。坤，阴也。阖，闭藏也。凡物先藏而后出，若室之开阖其户，故云阖户也。辟户谓之乾。乾，阳也。辟，吐生也。在阳则舒，场能吐生万物，若室之开其户也。亦解阖为暗昧，辟为昭明也。不可以雄成者，《庄子□大宗师》曰不逆寡、不雄成，谓不恃其成，而处物先，当守雌静以化也。
　　明白四达，能无知乎？
　　注：人君能为雌静，则万姓乐推。其德明白如日四照，犹须忘功不宰，故云能无知乎。
　　疏：帝王既受历数，临御万方，若能守雌静，则其德明白如日之照，四达天下，功被於物不以为功，所谓忘功若无知者，故云能无知乎。
　　义曰：明白，惠照也。惠照之心，照无远近，焕然四达，无所隔碍。其照如此，当息念忘心，不滞於见，犹若无知。或矜其有知，则有所执而失道也。人君负独见之明以御四海，其政察察，民凋弊矣。老君戒之，今忘功息照，亦犹黈纩塞耳，以闭其聪，冕旒垂目，以杜其明也。
　　生之畜之。
　　疏：下经云道生之，德畜之。此云生之畜之者，谓人君法道清静，令物得遂其生成，效德弘济，令物各尽其畜养。故云生之畜之。
　　义曰：道以通生万物，故云生之；德以畜养万物，故云畜之。帝王法道体德，任物生畜，各随其分，各达其情，咸得所宜，物无失所矣。法，则也。效，学也。
　　生而不有，为而不恃，长而不宰，是谓玄德。
　　注：令物各遂其生而畜养之，遂生而不以为有，修为而不恃其功，居长而不为主宰。人君能如此，是谓深玄之德矣。
　　疏：物得遂生，圣忘功用，遂生则生理自足，忘功则功用常全，斯乃无私而成私，不宰而为宰也。故生而不有者，令物各遂其生，君不以为己有也。为而不恃者，令物各得动为，而不自负恃为己功也。长而不宰者，居万民之上，故云长；不恃其功，故云不宰也。如是是谓深玄之德矣。
　　义曰：人君抱守淳一，洗心内照，爱人理国，动法天时，雌静平和，收视返听，体道生物，顺德养人，生物而不有其功，为政而不恃其力，视听四达，功成不居。此理身理国兼爱之道，顺天之德也。玄，天也。
　　三十辐章第十一
　　疏：前章明养神爱气不杂，故无疵。此章明利有用无，相资而功立，故乾坤为大易之韫，辕厢成，用无之质。标器室以为喻，存利用之结成尔。○义曰：爱气养神则尚乎清静，用无利有则在彼相资。资，取也。车器室三者，皆假其有而取其无以为用也。车以运载，器以成受，室以居止，必资外有而用中无，故能成有用之功尔。乾坤为大易之报者，《易□击》辞也。明《易》之所立，本乎乾坤。乾坤不存，则易道无由起。故云乾坤是易道韫积之根源，与易为州府奥藏也。故下文云乾坤成列而易立乎其中矣。乾坤毁，则无以见易也。亦犹轮毂辕厢为车之质，辕厢毁则无以见车，将明利用之因，故举三物之喻。理国者民存则有国，民散则国危。理身者神存则有生，神逝则身灭。利用之道，实相资也。
　　三十辐共一毂，当其无，有车之用。
　　注：此明有无功用，相资而立。三十辐者，明造车共一毂，因言少总众。夫辕厢之有共则成车，车中空无乃可运用。若无辕厢之有，亦无所用之车。车中若不空无，则辕厢之有皆为弃物矣。
　　疏：辐三十贯於一毂，明少者多之所宗也。当其空无，方有车之运用，明无者有之所利也。
　　义曰：毂总众辐以成轮，车总众材以成用。其所用者，用车之中空无之所尔。向无轮毂不得成车，今得成车，又虚中而运载，以喻人君内资辅相之谋，外委诸侯之助，乃能有国。如三十辐之辏一毂也。既有国矣，能虚心体道，则天下化成，如车中之空也。人之身也，外资百体之设，内仗五气之和，如辐之辏而成於人。既为身矣，能虚心体道，则元和潜运，而致长生矣。此明有无利用，互得相资也。
　　疏：夫道者何？至无至一者也。故能鼓动众类，磅礡群材，适使万殊区分，成之者乃一象也。
　　义曰：道之真一无色无声，众类群材资之以立。动者五灵毛羽鳞甲昆虫之属也，植者草木之属也。类者，状也。村者，质也。动植材类亿万不同，是万殊也。物虽万殊而长养生成者，道也。道唯一象尔。经曰：惚恍中有象，即此真精淳一、生化万殊之物，可谓少者多之所宗也。疏：众窍互作，鼓之者一响。原天下之动用，本天下之生成，未始离於至无至一者也。
　　义曰：众窍者，《庄子□齐物篇》南郭子綦谓子游曰：夫大块噫气，其名为风。是唯无作，作则万窍怒呺。大木百围之窍穴，似鼻似口，似耳似析。激者，謞者，叱者，吸者，叫者，号者。冷风则小和，飘风则大和。然则众窍之声大小万殊，所鼓之者一风而已矣。观天下之动用者，《易□系》曰圣人有以见天下之动者，言圣人有其微妙，以见天下万物动用，明天下万物生成，皆禀於淳一微妙之道。故云未始离於至无至一者也。
　　疏：且就车而论，则辕厢有质。车中空无也，车中空无乃可运用，若无辕厢之有，则空无之运用息矣。车中若不空无，则辕厢之数皆为弃物矣。故乾坤成而易功着。
　　义曰：此覆释乾坤成而易立乎其中。喻辕厢之有，以成车中之空无也。
　　疏：万化流通而道用彰，是以借粗喻之用无，明至无之利有尔。
　　义曰：万化流通皆禀道用。若无万化，道用不彰，亦犹辕厢为车之用，乾坤为易之报也。车者常器，人所见焉。假此为喻，以喻妙道，故云粗喻也。
　　埏埴以为器，当其无，有器之用。
　　注：埏，和也。埴，土也。陶匠和土为瓦缶之器者也。
　　疏：埏，和也。埴，粘土也。注云陶匠者，《尚书》云范土曰陶，此云陶匠范和粘土，烧成瓦器，亦取其中空虚以用盛受物也。
　　义曰：和土为器，亦彰因有而用无。凡曰器用其形，万殊大小不同，方圆各异，或巧或拙，或贱或珍，而其所用皆用器中空无之处尔。范土曰陶者，《尚书》之辞也。舜侧微之时，耕於历山，陶於河滨是也。《列仙传》云：陶公与弟子师门，皆古之陶者，善化五色之火而升天矣。
　　凿户牖以为室，当其无，有室之用。
　　注：古者陶穴以为室宇，亦开户牖，是故云凿尔。
　　疏：凿，穿也。门傍窗谓之牖。古者穴居，故《诗》云陶复陶穴，谓穿凿穴中之土，以复覆其上，故云凿尔。后代圣人易之以宫室，取其室中空虚，所以人得居处。庄子曰室无空虚，则妇姑勃蹊，谓争路也。《尔雅》宫谓之室。
　　义曰：《毛诗□文王之什□绵绵篇》云古公亶父，陶复陶穴，未有家室。古公者，邠公也。古言久也。亶公，字也，文王之祖，处於邠，以德化人，归之者众。狄人侵之，公事之以皮币，不得免焉；事之、以犬马，不得免焉；事之以珠玉，不得免焉；乃属其耆老曰：狄人之所好者，欲吾之土地也。吾闻君子不以其所以养人者害人，二三子何患乎无君？遂策杖而去之。踰梁山而邑乎岐山之下。邠人曰：仁人不可失也。从之如归市焉。未有居室，陶其土而复之，陶其壤而穴之。父子夫妇居谓之家，未有寝庙，亦未有家室也。笺云：诸侯之臣称公曰君也。复者，复於地上。凿地曰穴。皆如陶焉。陶者，今之瓦窑也。此言其在邠创业之时尔。邠者，所封地名也。《易□系》曰：上古穴居而野处，后代圣人易之以宫室。盖取诸《大壮》，以制造宫室，大壮於穴居野处之时，故云大壮。《易》言上古者，言未造宫宇之前，止是夏巢冬穴，故制室宇以代之，非是后物以朁前物，故云上古，乃在伏羲黄帝之间也。《庄子□盗跖》谓夫上古之人夏栖木上，冬拾杼栗是也。巢穴之中，取其空而可居。今宫室所制，亦取其中空而居之，故云当其无，有室之用。妇姑勃蹊者，蹊，路径也；勃，戾怒也。《庄子□外物篇》所云，言室中不空，蹊路湫隘，则妇姑争路而行。妇合顺於姑，以为孝敬，今乃争路忿怒，是室中隘狭，无所往来以容其私，则反戾而斗争也。此谓室隘狭不空，则妇姑争路。心壅蔽不虚，则嗜欲交侵。《尔雅》曰宫谓之室，室谓之宫。大小异制也。今则礼有降杀，圣人所居为宫，通众所居为家宅屋宇堂室等也。《论语》皇侃疏云：堂之内隔为内外，分为房室，故孔子弟子有升堂者、入室者，则堂为通称，室在堂内，复为分别矣。
　　故有之以为利，无之以为用。
　　注：有体利无以无为利，无体用有以有为用。且形而上者曰道，形而下者曰器，将明至道之用约形质以彰，故借粗有之利无，以明妙无之用有尔。
　　疏：有之所利，利於用，用必资无，故有以无为利也。无之所用，用於体，体必资有，故无以有为用也。
　　义曰：夫道之无也，资有以彰其功，无此有则道功不彰矣。物之有也，资道以禀其质，无此道则物不生矣。物非道则不能生成，道非物则不显功用。亦犹车器室三者，皆取其因无以利有，因有以用无也。
　　疏：注云形而上者曰道，形而下者曰器者，《易□系辞》文也。
　　义曰：形而上者道之本，清虚无为，故处乎上也。形而下者道之用，禀质流形，故处乎下也。显道之用，以形於物，物禀有质故谓之器。器者，有形之类也。圣人法道之用，制以为器，画卦观象以制文字，制木为舟，刻木为檝，断木为杵，掘地为臼，弦木为弧，剡木为矢，制以官室，结为网罟，服牛乘马，负重致远，铸金为兵，揭竿为旗，斲木为耜，揉木为耒。一事以上，以利天下。此皆分道之用以为器物尔。皆《易□系》所称，此乃道是无体之名，形是有质之用。凡万物从无而生，众形由道而立，先道而后形，道在形之上，形在道之下。故自形而上谓之道，自形而下谓之器。形虽处道器两畔之际，形在器上不在道也。既有形质可为器用，故云形而下者谓之器。夫道者无也，形者有也，有故有极，无故长存。世人修道，当外固其形，以宝其有，内存其神，以宗其无，渐契妙无，然合於道，可以长生尔。
　　疏：自无则称道，涉有则称器。欲明道用，又约形器以彰。虽借喻於三翻，终用无於一致尔。
　　义曰：至一至无，道也。有象有形，器也。约器明道，复借喻於车器室等谓三翻也。其用於无，皆一揆耳。圣人之理天下也，悬赏罚，制法度，垂教令，明上下，此皆有也。若无端默为政#3，冲静率人，不言兹化，万物自理。虽有赏罚之科，制度之设，教令之行，上下之别，而不用之，亦可谓假其有而用其无也。斯至理也。修身之道，因经而悟理，因悟而忘言，了达妙门，不执言教，亦此义欤。
　　道德真经广圣义卷之十一竟
　　#1日望之日：《道德真经集义》引文作『月望之日』。
　　#2 日宝天开：《道德真经集义》卷一五引文作『日霄天开』。
　　#3 若无端默为政：『无』，《道德真经集义》卷一五引文作『其』。
　　道德真经广圣义卷之十二
　　唐广成先生杜光庭述
　　五色令人目盲章第十二
　　疏：前章明利有用无，相资故功立。此章明染尘逐境，驰骋即发狂。首标色声滋味，戒伤当所以为病。次云畋猎贪货，明逐欲所以焚和。结以圣人去取，示全真保性之要尔。○义曰：前章明利有用无。此章戒用之太过。色声之所以养耳目也，过之则盲聋。食味所以养身也，过之则为病。况复驰骋贪货，甚於三者之伤耶？且耳目口之所急待之以养命，不可去也，尚欲损而去之，驰骋贪货非性命之急，而欲害甚於声色味，而不能去，是迷之甚矣。老君明此，使内去外损，以为理国理身之要旨尔。
　　五色令人目盲，五音令人耳聋，五味令人口爽。
　　注：目悦青黄之观，耳耽宫征之音，口嗛刍豢之味。伤当过分，则坐令形骸聋盲尔。
　　疏：五色谓青黄白赤黑，音谓官商角征羽，味谓甘苦酸咸辛。爽，差也。目视色，耳听声，口察味。伤当过分二则不能无损，故坐令形骸聋盲，爽差失味也。
　　义曰：五音者，按汉刘向曰：宫者，中也，君之德也。商者，章也，物成章也。角者，甲也，物之发生也。征者，祉也，物之盛大繁祉也。羽者，聚也，物聚而藏也。五色者，按王叔师曰：校皎练丝，得蓝则青，得丹则赤，得蘗则黄，得皂则黑，而为五色也。目不见五色谓之盲。五色之设，本以彰五行之象，别尊卑之饰，玩而滞之，匪曰盲乎？耳不闻五声，谓之聋。五音之设，本以通天地之气，彰五行之声。悦而滞之，不曰聋乎？口不辩五味谓之爽。五味之设，本以彰五行之和，以养於人。美而耽之，不曰爽乎？姚信《士纬》曰：五音成而郑卫作，五色成而绮谷生。伤当过分，内以致疾；滞而不已，外以害德。虽不伤於视听，无废於饮食，其於滞着不移，亦同乎病也。《易》颐卦辞曰慎言语节饮食，斯亦戒之旨也。《春秋》富辰谏周襄王曰：耳不能听五声之和为聋，目不别五色之章为昧，昧，盲也。理国者滞於一隅，民必壅阏而成衅。理身者滞於一隅，气必愤薄而构病。所宜戒哉。
　　疏：又况耽滞代间声色诸法，不悟声色性空。岂唯形骸之有聋盲，此亦智之聋盲尔。
　　义曰：夫目悦妖丽之色，耳耽郑卫之声，口嗜珍鲜之味，则心有滞着不通，而流遁忘返，大则忘天地四时之序，次则违尊卑礼乐之伦，小则生侵波怨争之祸。惟国惟家，皆失理矣。则自古及今，以色以声亡其家国者众矣。岂独末嬉妲己褒姒丽姬而已哉。味之起争，亦有羊羹解鼋之祸矣。羊羹者，《春秋》宣公二年，郑公子归生受楚子之命伐宋，宋华元乐莒帅师以御之。二月壬子，战于大棘。将战，华元杀羊以食士。其御羊斟不预。及战，曰：畴昔之羊，子为政，今日之事，我为政。与入郑师，故宋师大败。郑人囚华元，获乐莒及甲车四百六十乘，俘二百五十人，馘百人。宋以兵车百乘、文马百驷以赎华元于郑。半入，华元逃归。立于羽外，告而后入。见羊斟曰：子之马然也。对曰：非马也，其人也。既答而叔牂奔鲁。叔牂，斟字也。君子谓羊斟非人也，以其私憾，败国殄民，於是刑孰大焉。《小雅》所谓人无良者，其羊斟之谓乎？残民以逞矣。解鼋者，宣公四年，楚人献鼋於郑灵公。穆公太子夷也。公子子公名宗、子家名归生。将入见。子公之食指动，第二指。以示子家曰：他日我如此，必尝异味。及入，宰夫将解鼋，相视而笑。公问之，子家以告。及食大夫鼋，召子公而弗与也。子公怒，染指於鼎，尝之而出。公怒，欲杀子公。子公与子家谋先为难。子家曰：畜老犹惮杀之，而况君乎？反谮子家。子家惧而从之。夏，弒灵公。书曰：郑公子归生弒其君夷。权不足也。子家权不足以御，子公惧谮而从弒，故书首为恶也。君子曰：仁而不武，无能达也。初称畜老，仁也；不讨子公，是不武也。不能自通於仁道，而陷弒君之名，其实子公染指而成斯祸尔。复有滞金石之音者，不能听无声之声。耽玄黄之状者，不能见无色之色。嗜甘辛之味者，不能知无味之味，自丧真道，以掇死亡矣。
　　驰骋畋猎，令人心发狂。
　　注：驰骋代务，耽着有为，如彼畋猎，唯求杀获。日以心斗，逐境奔驰，静而思之，是发狂病耳。
　　疏：此言耽滞声色之人驰骋欲心，亦如畋猎但求杀获，欲心奔盛逐境如驰。静而观之，是心发狂病。
　　义曰：畋猎者，国之正礼也。时而行之则为礼，不时而溺之则为乱。亦犹人之四肢百体，屈伸动静得其宜则合於礼，违之则为狂矣。礼，天子诸侯每岁三玫，一为乾豆，祭祀宗庙也；二为宾客，交二国之好也；三充君之庖食，以时也。时而不畋则曰不敬，畋不以时则谓之暴。所以春搜、夏苗、秋猕、冬狩，皆俟农隙以讲武事也。獭未祭鱼，网罟不施於川；豺未祭兽，罝罘不通於野；鹰隼未击，罻罗不张於林。修祭禽之礼，展三驱之仁，顺天时也。天子仲春教振旅，遂以畋称；仲夏教茂田，遂以搜；仲秋教理兵，遂以猎；仲冬教大阅，遂以狩。大司马以掌其事，山虞泽虞以供其职，盖以教武事、示民时也。则有不遵典故，外作禽荒，暴物犯时，十旬不返，驰骋莫已，遂为发狂。人怨国危，失礼致祸也。况人之心驰骋，逐境争奔，外溺色声，内伤神气，发狂於身乎？
　　难得之货，令人行妨。
　　注：性分所无，求不可得。妄求难得，故令道行有所妨伤。
　　疏：难得之货者，言人身材器为货。难得，之货即性分所无，求不可得。夫不安其分，矫性妄求，既其乖失天倪，所以妨伤道行。
　　义曰：材器者，性分之货也。珠珍者，世间之货也。性分所无之货，矫窃即行伤。珠珍难得之货，贪求则身辱。所宜任其性分，守彼天常矣。人君贪求珍异，则下怨民残；理身贪求珍异，则行伤身辱。是乖失天倪也。天倪者，天然之分也。庄子曰：始卒者若环，莫得其端，是谓天均。天均者，天倪也。夫物均齐，岂有妄哉？皆天然之分也。
　　是以圣人为腹不为目。
　　疏：腹者含受而无分别，目者妄视滞於色尘，无分别则全和，故谓之滞色尘则伤性，故不为也。
　　义曰：不为目者，以其妄见妄视，滞於色尘，伤性乖和，圣人不取。为腹者，怀质朴抱忠信，赛元和薄滋味，可以致道，可以化民，圣人为之。何者？目之视也，圣人为之方，故制礼经以检之。日无淫视，将入户，视必下，视瞻无回。其乘车也，立视五巂，式视马尾，顾不过毂，不妄指，不妄视，斯护戒而敬慎也。不敬不慎者，理国则伤政，理身则伤性，圣人所以不为之矣。色尘者，有形可见为色，有染而不可见为尘。尘细色粗，皆妨於行。修道之士，先除其色，反神照内；次除其尘，灭心忘外。尘者染之於心，关之於念，即名为尘，故六根所起则为六尘。染六粗尘净犹有六细尘，染六细尘净复有六轻尘，染六轻尘净方契於道。见於无色，闻於无声，味於无味，入於无形，了於无为，乃谓之证道果也。
　　故去彼取此。
　　注：取此含受之腹，去彼妄视之目。
　　疏：彼目妄视故去之，此腹含受故取之。
　　义曰：腹者容受而无情，故取之。目者触见而有欲，故去之。夫人君之心，睿圣为本，理国之道，清净为基。其逐兽荒原，奔车绝巘，六龙逸足，万骑莫追，与雕鹗以争先，共熊罴而贾勇，日月亏蔽，旌旗纠纷，畋猎忘归，杀获无已，风雨恒若，宫室或空。此谓之发狂也。若复贵远方之物产，贪无用之土疆，嗜蒟酱而讨西夷，伐大宛而取名马，关塞有不归之魄，边城有怨旷之魂，天下流亡，户口灭耗，赫赫宗社，几陷寇雠。青史具书，百代为戒，曷若去彼取此，遵老君之明语乎？
　　\
　　道德真经广圣义卷之十二竟
　　道德真经广圣义卷之十三
　　唐广成先生杜光庭述
　　宠辱若惊章第十三
　　疏：前章明染逐尘境，驰骋则发狂。此章明宠辱皆惊，贵身故为患本。首两句标宗以起问，次十句因问以明理，故贵下假寄托以结成。○义曰：驰骋贪货既戒於前，宠辱大患故明於此。凡情得宠则喜，遇辱方惊，殊不知宠有辱随，辱为宠末，祸福倚伏，宠辱循环。圣人了知，故宠辱皆惊，弃而不取，若外身抱道，方免宠辱之来。徇世贪荣，难逃福祸之至，非独爵位为戒，亦以天下为忧。故桎梏绂冕而糠枇亿兆，或不获己而处其位，则撝谦为本，雌静为心。故申寄托之喻，用明安危之旨尔。
　　宠辱若惊。
　　注：操之则栗，舍之则悲，未忘宠辱，故须惊也。
　　疏：若，如也，言宠辱之惊相如也。夫操之则宠，舍之则辱，言人不能心齐荣辱，矜徇功名，执权既以为光宠，失位自惊於卑辱。光宠则矜徇，卑辱则惊嗟，故陈戒使其若惊，欲令齐其宠辱。
　　义曰：圣人睿鉴，得丧混同，尚以死生为一条，岂复宠荣而辱惧，故戒之曰得宠亦惊。此则宠辱齐一，得失混同也。所以言惊者，宠为辱本，安得无惊。且人君富有天下，尊继百王，告类上玄，君临万有，亦当驭朽自戒，纳隍轸忧，乃能享此大年，保其遐祚矣。人臣之遭遇也，九迁三接之泽既已厚矣，兵符相印之任亦已重矣，高冠大饰、长毂朱轮，气压伊皋，权倾卫霍，亦当风兴夜寐，履薄临深，乃能克保福祥，免贻覆餗矣。故令尹三已而无愠，考父三命而益恭，达其理也。夫富与贵是人之所欲，不以其道得之不处也，贪与贱是人之所恶，不以其道得之不去也。苟能达道，则富贵贫贱、宠辱得失无所惊也。《易□系》曰：吉凶与民同息，《正义》谓非独凶者人之所忧患，吉者亦人之所忧患也。何哉？既得其吉，又患失之，此亦宠辱若惊之旨尔。
　　贵大患若身。
　　注：身为患本。故矜贵其身，即如贵大患矣。此答云贵身如贵大患，而乃云贵大患如身者，欲明起心贵身即是大患，有贵即身是大患，故云贵大患如身。若，如也。此上两句正标。
　　疏：贵，矜也。若，亦如也。身者祸患之源，夫耽玩声色，矜竞荣华，皆为有身，遂成患本。即贵其身者，复何贵乎？贵大患矣。即身是患，等无有异，未能无患，只为有身，即此贵身同贵大患。若能无患，亦复忘身。是知患犹贵生，身为患有，故云贵大患若身。
　　义曰：夫至人顺道，忘患忘身，内忘肝胆，外遗耳目，彷徨乎尘垢之外，逍遥乎无事之业。此即有身亦犹无也，岂复忧其患乎？所以世人之身，内则饥渴苦恼，昼夜相攻，外则风寒暑湿，循环相害，疼酸痛痒，声色繁华，嗜欲是非，利名得丧，六情中挠，万境旁牵，皆为患本矣。《西升经》曰身为恼本，痛痒寒温，意为形思，愁恼忧烦，吾拘於身知为大患，观古视今，谁存形完是也。患随身立，身存则患生，宠与辱偕，宠极则辱至。老君恐世人不晓，故两举以明之，将细指陈，复下句发问矣。《列子□天瑞篇》云：人自生至终，大化有四：婴儿也，少壮也，老耄也，死亡也。其在婴儿，神专志一，德充气和，善莫偕也。其在少壮，血充气溢，欲盛心侈，德殆衰矣。其在老耄也，欲虑柔焉，体将休焉，物莫先焉，方於少壮，气已间矣。其在死亡也，则之於息焉，反其极也。此四者相须而行，相待而成。惟得道者反之矣。理身之士，其自助焉尔。
　　何谓宠辱？宠为下。
　　注：前标宠辱如惊，恐人不了，故问何谓宠辱。夫得宠则憍盈，无不生祸，是知宠为辱本。故答云宠为下。
　　疏：前标宠辱若惊，恐人不晓，故设问云何谓宠辱，自答云宠为下，所以明宠为下者。夫恃宠则憍盈，憍盈即生祸，因宠获祸，则宠为辱本，故知宠为下也。
　　义曰：老君恐人未晓前义，举问欲以重明，既立问者之词，乃为对答之理。云宠为下者，辱因宠至，宠是祸阶，世人视宠以为荣，圣人观之以为下也。恃宠憍盈者，《春秋》隐公四年，卫公子州吁恃宠而好兵，其臣石碏谏卫庄公曰：臣闻爱子教之义方，不纳於邪。憍奢淫佚，所自邪也。四者之来，宠禄过也。夫宠者不憍，憍而能降，降而不憾，憾而能眕者，鲜矣。公不听。明年，桓公立，州吁弒桓公。卫人杀州吁焉。是则因宠获祸，可谓宠为下矣。
　　得之若惊，失之若惊，是谓宠辱若惊。
　　注：宠辱循环，宠为辱本。凡情惑滞，惊辱而不惊宠，故圣人戒云：汝之得宠，当如汝之失宠；得辱亦如吾戒汝得宠而惊惧也。故结云是谓宠辱若惊。
　　疏：得则为宠，失则为辱。若惊者，夫宠辱循环，宠为辱本。代间众生得宠则忻喜，得辱则惊惧。圣人戒云祸福循环，譬之纠缠，宠辱无定，岂可独惊辱来？既惊其祸患，宠至亦惊其憍逸，其惊相若。故结云宠辱若惊。
　　义曰：得宠不惊，得辱则惧者，常情也。宠至而惧其憍逸，辱来而知其祸患者，君子也。得宠而惊，日慎一日，即无祸患之辱矣。得宠不戒以憍以矜，必有危亡之辱焉。人君恃天之宠，不恤於人，则景命迁革矣。人臣恃君之宠，持权傲下，则刑悔将及矣。缠，索也。纠，结也。纠缠相循之貌也。
　　何谓贵大患若身？
　　注：恐人不晓即身是患本，故问也。
　　疏：恐人不晓，故设问以明。
　　义曰：亦如何谓宠辱之义。世人得宠而不思其辱，故辱至则惊。老君欲戒於恃宠之人，故重自发问尔。
　　吾所以有大患者，为吾有身。
　　注：身相虚幻，本无真实，为患本者，为吾执有其身，痛痒寒温，故为身患。
　　疏：吾所以有此大患者，为吾执有身相，好荣恶辱，辩是与非，不得则大忧以惧，心神内竭於贪欲，形体外劳於奔竞。苶然疲役，非患而何？
　　义曰：苶，疲役也。吾，我也，指名身也。身相既有患累随之，势利相高，故好荣；防虑亡危，故恶辱。若夫强干人事，妄辩是非，得则憍侈以恣情，失则忧惊以损性。损性则心神内竭，恣情则奔竞外劳，或憔悴江滨，或恓惶泽畔，形疲心役，为患深焉。
　　及吾无身，吾有何患？
　　注：能知天地委和，皆非我有，离形去智，了身非身，同於大通，夫有何患？
　　疏：无身者，谓能体了身相虚幻，本非真实，即当坐忘遗照，集体黜聪，同大通之无主，均委和之非我，自然荣辱之途泯，爱恶之心息，所谓帝之悬解，复何系於大患乎哉？故云及吾无身吾有何患。注云委和者，庄子承答舜问云：身非汝有，是天地之委和者也。
　　义曰：无身者，非顿无此身也，但修道之士能忘其身尔。《业报经》云：众生苦恼，常为有身，生死轮回，不能自出。以何方便，妄想得除。太上曰：妄想颠倒，皆从心起，强生分别，系念我身，触境生迷，举心皆妄。以此流浪，沦乎生死。但当定志观身，尽皆虚假。既知虚假，妄想渐除。妄想既除，内外清净。自悟真道，谓之忘．身。既忘其身，患累息矣。庄子曰：适来者，夫子时也，时自生耳。适去者，夫子顺也，理当死耳。安时处顺，忧乐不入。此达人之忘身也。幻者，假妄变化之谓也。真实者，契道之谓也。坐忘遣照者，安坐忘身之谓也。外忘万境，内息一心，心若死灰，形如槁木，不知肢体之有，不知视听之用，隳肢体黜聪明，遗形去智，以至於大通。通无不通，泛然无主，此达人之忘心也。颜回得之以告於夫子焉。如此，则天地之大，吾不知也；日月之明，吾不有也。何荣辱爱恶之可滞哉？帝之悬解者，性命之情得矣，宁复系於大患乎？则无身无患，养生之要也。委和者，《庄子□知北游篇》承答为曰：身非汝有，天地之委形也；生非汝有，天地之委和也；性命非汝有，天地之委顺也。言天地结气而生，气上气下曰顺尔。若身是汝有，美恶生死当制之由汝。今气聚而生，汝不能禁也，气散而死，汝不能止也，明其委结而自成，非汝有也。故行不知所往，处不知所持，食不知所味，皆在自然中也。达此则近於道矣，何大患之可忧乎？
　　故贵以身为天下者，若可寄天下；爱以身为天下者，若可托天下。
　　注：此章首标宠辱之戒，后以寄托结成者。夫宠辱若惊，未忘宠辱贵爱，以为未忘贵爱，故以辱校宠，则辱不如宠；以贵方爱，则贵不如爱。惊宠辱者尚有宠辱介怀，存贵爱者未为兼忘天下，故初则使宠如辱，后欲令宠辱俱忘，假寄托之近名，辩兼忘之极致。忘宠辱则无复惊，忘身则无患本，忘天下则无寄托之近名也。
　　疏：言人君自矜贵其身，以为天下之主者，贵身则凌人，人故不附，可暂寄尔。
　　义曰：夫人君自贵其身而为天下者，必自尊自大，作福作威，以临於人，以肆其欲，穷华侈之饰，极奢丽之求，外则残物虐人，穷兵纵武，内则瑶台琼室，酒池肉林。敛天下之怨嗟，资一身之逸豫，尊其名号，深其沟隍，赏有台树陂池，宿以妃嫱嫔御，不知人之离心离德，而欲为万世之基，沦灭不暇，若暂寄於天下尔。疏：若自爱其身以为天下之主者，爱身则慈人，慈人则推乐，故可托身於万人之上，长为之主矣。
　　义曰：夫人君自爱其身而为天下者，必以恭以谦，以俭以约，谦恭则怨敌不起，俭约则嗜好不行。无怨敌则人安，无嗜好则人富。如此内睦九族，下亲万民，远怀近悦，上下交爱，却千里之马，惜十家之财，菲饮食卑官室，外无征伐，境无劳人，享祚久长，可以永托於天下。
　　疏：然此一章首惊宠辱，结以寄托者，欲明惊宠辱不若忘宠辱，存贵爱不若忘贵爱，寄托天下不若忘天下。故为大患为吾有身，惊宠辱则未能无我都忘，则百虑一致，矜有则万殊争长，故忘宠辱则无所复惊，忘身则无为患本，忘天下则无寄托之近名，然后上有太上之君，下有下知之臣，无为无不为，不德为有德矣。
　　义曰：身为患本，宠辱由身而生，能忘其身则忘宠辱矣。忘宠辱者宠至不喜，时之来也，辱至不惊，时之去也。不充诎於富贵，不陨获於贫贱，非至达之士孰能与於此乎？忘身者身与道合，升为云天，与道无为，当有何患乎？非至道之士，孰能造於此哉？忘天下者游心澹漠，冥神虚无，任物自然而然，不以汨其虑，无私而天下理。然后目无所见，耳无所闻，心无所知，气无所滞，神将守形，形乃长生。功盖万国而不自已，化贷品物而不为有，无名无称，使物自遂，立乎不测而游乎无有，与万物为体而归乎虚无。故黄帝得之以登天，太皡得之以升玄，此圣人忘天下而至乎道也。太上之君、下知之臣解在十七章矣。
　　道德真经广圣义卷之十三竟
　　道德真经广圣义卷之十四
　　唐广成先生杜光庭述
　　视之不见章第十四
　　疏：前章明贵身为患，令兼忘而不有。此章明妙本无象，故在用而皆通。首三句言不可求之於色声，次六句寻责必归於无物。又五句示妙用之难测，后四句结引古以证今。○义曰：前示忘身忘患，为修证之基。此表非色非声，宣至道之妙，既视听之不得，乃混一以指，名虽皦昧难窥，随迎不睹，执之以理身理国，为成化之根源矣。
　　视之不见，名曰夷。
　　注：此明道也。夷，平易也。道非色，故视不可见。以其於无色之中能色，故名之曰夷。
　　听之不闻，名曰希。
　　注：希者声之微也，道非声故听之不闻，以其於无声之中独能和焉，故名之曰希。
　　搏之不得，名曰微。
　　注：搏，执持也。微，妙也。道无形，故执持不得，以其於无形之中而能形焉，故名之曰微。
　　疏：此明道也。夫视之者以色求道，听之者以声求道，搏之者以形求道。道非声色形法，故竟求不得。以不得，故欲谓之无，乃於无色之中能应众色，无声之中能和众声，无形之中能状众形，是有无色之色、无声之声、无形之形，故谓之夷、希、微矣。夷者，所谓明道而非道．也。夷者，平易也。希者，声之微妙也。搏者，执持也。
　　义曰：目之所视者，但见平易而不能见道，道无色也。耳之听也，但惟希寂而不能闻道，道无声也。手之搏也，但惟微妙不能得其形，道无形也。以神视之，见无色之色；以气听之，闻无声之声；以慧照之，识无形之形。而众色之具，众声之和，众形之立，非道不能生，非道不能成。道也者，独能应众色，和众声，状众形，故强名之曰希夷微尔。道不可言，言之非矣，所以明道皆强为之容，而非道也。庄子曰：无视之以目，而视之以神，无听之以心，而听之以气。能以微妙而合於道矣。
　　此三者不可致诘，故混而为一。
　　注：三者将以诘道，道非声色形法，故诘不可得，但得夷希微尔。道非夷希微，故复混而为一也。
　　疏：三者夷也、希也、微也。致，得也。诘，责也。混，同也。妙本微妙，精一难名，色声形法，焉得诘责？欲以色声形诘，但得夷希微尔。谓夷希微，则三也。夷希微但假名，欲明道用道，非色声形等，则夷希微复混同为一矣。
　　义曰：夷希微三者，假标以名道，亦皆无也。三者凝化为三境，次为三界，下为三才，明为三光，於身为三元，於内为三一，皆大道分精运化之所成也。混而为一，复归於妙本之道也。三境者，三宝君之祖气所凝，其色青黄白亦名也。玄元始三气，乃诸天之祖宗，万化之元本也。三界者，欲界六天以统九仙，色界十八天以统九真，无色界四天以统九圣。三才者，天一地二人三。《冲虚真经》云：清浮之气为天，浊滓之气为地，冲和之气为人。谓之三才也。三光者，太阳之光为日，太阴之光为月，日月之余光为星辰，谓之三光也。三元者，人身之中脑为泥九宫，以主上元；心为绛宫，以主中元；脐下为丹田，以主下元。三元尊神各统阴阳，万二千神气以养於人。三一者，上元所主谓之元一，中元所主谓之真一，下元所主谓之正一。三一元神主运气固精，宝神留形。上清有回风混合，修三一之道。昔黄帝以宁先生所教，诣峨眉山，谒天真皇人，以受之，遂精思千日，与三一上真，统三万六千神，乘黄龙而升天矣。天浮於上，地结於下，人生其中。三者互相生化，未始有极。列子云：天积气也，地积块也。日月者，气中有光耀也。三一乃有中之无，三元乃无中之有，以有无相感，而为精神气。三者共生於人，故世人得之则生，失之则死。神者天之阳气所生，人之动静对答、运用计智是也。精者地之气，百谷之实，五味之华，结聚而成是也。气者中和之气也。道一妙用降人身中，呼吸温暖以养於人是也。三者混合而成於身，是谓混而为一也。
　　其上不皦，其下不昧。
　　注：在上者必明，在下者必昧。唯道於上非上，在上亦不明，於下非下，在下亦不昧。
　　疏：皦，明也。昧，暗也。夫形质之物皆有定方，在上者则明，在下者则昧。惟妙本恍惚，不可定名，则在上亦不明，在下亦不昧，而能上能下，能明能昧。非天下之至啧，其孰能与於此乎？
　　义曰：其为明也，必皦然在上，谓积阳也。其为暗也，必昧然在下，谓积阴也。阴阳有定分，明昧有定相，是则有形有质，皆有定方也。惟夫大道处於上，不皦然而明，道非阳也；处於下不昧然而暗，道非阴也。故曰非阴非阳，而能阴能阳，不可以定相暗，不可以定分求。天得道而能清，是能上也。地得道而能宁，是能下也。阳得道而能动，是能明也。阴得道而能静，是能昧也。故为天下之至赜。《易□系》曰：非天下之至赜，其孰能与於此乎？言至道功深如此，若非天下万事之至极精妙，谁能参与於此也？
　　绳绳不可名，复归於无物。
　　注：绳绳者，运动不绝之意。不皦不昧，运动无穷，生物之功，名目不得。非物能物，故常生物，而未始有物。妙本湛然，故云复归於无物矣。疏：绳绳者，运动不绝之意。妙本生化，运动无穷，生物之功，强名不得。物物而不物，生生而不生，寻责不得，妙本湛然，未曾有物，故云复归於无物。
　　义曰：道惟妙本，生化万殊，运用生成，绳绳不绝。物物而不物，物自物也。生生而不生，生自生也。道之无迹，不恃其功。深妙湛然，不可为有，是无物也。物者象也。
　　是谓无状之状，无物之象，是谓惚恍。
　　注：是谓无形状之状，无物质之象，不可名有，不可名无。无有难名，故谓之惚恍。
　　疏：状，形状也。象，物象也。言妙本混成，本无形质，而万化资禀，品物流形，斯可谓有无状之形状，有无物之物象，不可名之为有，亦不可格之於无。无有难名，故谓恍惚。
　　义曰：道以生育，动植成形，故能於无状之中成其形状，无物之中作其物象。谓其无也，则状象资生；谓其有也，则杳冥难暗。非无非有，为恍惚焉。恍惚者，非有非无之谓也。《易》乾卦象曰：云行雨施，品物流形。言品类之物，流布成形也。
　　迎之不见其首，随之不见其后。
　　注：无始故迎不见其首，无终故随不见其后也。
　　疏：至精无形，至大不可围。故迎之者不得其首，随之者不得其后。无首则无始，无后故无终。无始无终，故非随迎所得。
　　义曰：至道独立，无始无终，既非前后可穷，莫得随迎之所，故曰长於上古而不为老，生於末代而不为少。先万物而不为始，后亿劫而不为终。由此而言，岂随迎得也。况充塞天地，周遍虚无，无处无道，无往无来，不今不古，何者为始，何者为终，固非先非后矣。凡物有往则随之，有来则迎之。道无来往，非随迎可求矣。
　　执古之道，以御今之有。
　　注：执古无为之道，以御今有为之事，则还反淳朴矣。
　　疏：此明古先帝王，常以无为道化以化人。故戒云今能执守古之所行无为之教，以御理今之有为之事，则不言而化也。
　　义曰：御者，制也。古之化者无为无事，今之化者有体有名。无为故易理，有体故难化。若今之帝王执用古之大道无为以理，自速太平也。玄古之君，上德不德，是无为也。季叶之化，约名约器，是有为也。以无理有，庶可向方。以有制有，乱兹兆矣。
　　能知古始，是谓道纪。
　　注：能知古始所行，是谓道化之纲纪。
　　疏：前云执古之道，将引之使行。此云能知古始，明道行叉化。故重云帝王能知古始，无为而理，当抱守淳朴，爰清爰静者，是知为理道之纲纪。
　　义曰：恐帝王难於用古，不遂执行无为，故重举斯文，再加勉励。能知无为易化，古道易行，弘之在人，岂惟浇淳之异？理道纲纪，其在兹乎。故曰引其纲，万目张，引其纪，万目起。理身理国，亦犹此欤。爰清爰静者，《太玄经》之辞也。理国执无为之道，民复朴而还淳。理身执无为之行，则神全而气王。气王者延年，神全者升玄，理国修身之要也。
　　古之善为士章第十五
　　疏：前章明妙本无象，则在用而皆通。此章明玄通之人，常不盈而能弊。首标古之五句，明善为所以微妙。次云豫若七句，示德容所以难明。孰能下两句，表进修之徐生。保此下终篇，结证成而不滞。○义曰：将明前章执古之妙，再叙古之为道之人德行周深，广加喻说，或豫兮犹兮而畏慎，或俨兮涣兮而卷舒，或敦兮旷兮而深广，或浑兮静兮而清浊。随机应变，其德如斯，人能体而用之，必无盈满之失矣。
　　古之善为士者，微妙玄通，深不可识。
　　注：士，事也。言古之善以道为事者，於彼微言妙道，无不玄鉴通照，而德容深邃，不可识知矣。
　　疏：古，昔也。士，事也。言古昔之人善以道为事者，精微要妙，玄寂通达，体道了言，泱然无滞，而其宇量冲邃，不可识知矣。
　　义曰：士者，指古昔有道之人也。有道之人行道之行，凡有所立，在野在朝，皆谓之士。刻意尚行，离世异俗，此山谷之士也。语仁义忠信，恭检推让，此平世之士也。语大功立大名，正君臣，明上下，此朝廷之士也。就薮泽，居闲旷，钓鱼避世，此江海之士也。吹呴呼吸，吐故纳新，熊经鸟伸，此导引之士也。若夫不刻意而高，无仁义而修，无功名而理，无江海而闲，不导引而寿者，为道之士也。前之五士，其用可测，其事可涯。唯为道之士，道微妙，应变玄通，其用冲寂，难以智察，无不无也，无不有也，澹然无极，而众美从之，是不可识也。
　　夫惟不可识，故强为之容。
　　注：夫惟德量难识，故强为容状，以明之下文也。
　　疏：夫惟善士，虽正容可以悟物，而宇泰发於天光，德量难窥，故强为容状，且求委顺之迸，将以引化凡愚。
　　义曰：善为道之人，正其身而人化，正其行而人随，睹其德容，物自开悟。德宇泰然而定，其所发明者，天光也，非人曜矣。天光自发，则人见其人，物见其物。物各自见而不见彼，则德宇泰然而定，不可窥量，示委心顺物之方，为化俗引凡之行。故庄子承答舜曰：性命非汝有，天地之委顺也。
　　豫若冬涉川，
　　注；豫，闲豫也。善士於代间法如涉冬川，众人贪着故畏惧，今我不染故闲豫。
　　疏：豫，闲豫也。若如冬川，喻代间爱欲所以陷溺众生。善士虽处代间，不为爱欲所染，如涉冬川，故多闲豫。所以闲豫者，冬冰坚壮，无陷坠之忧尔。
　　义曰：疏解以闲豫无忧，冬川可涉，坚冰不能陷，爱欲不能侵，以喻善为道之人。此圣旨也。夫豫之言疑也，犹豫皆疑难之象尔。乱流而渡深曰厉，浅而揭，由膝以上为涉。冬月涉川，寒冱侵骨，将为涉者，固亦疑难，冷既伤心，冰仍痛足。至人睹世俗贪求之事无益於身，如冬涉川，有疑难也。且代之爱欲，逐境生迷，万绪云蒸，千途蜂起，功名声色，争先锐进之心，厚利丰财，竞起贪求之迹，或烹燔取乐，或伤杀恣情，投身於爱欲之川，随流不返，溺性於漂沉之浪，有去无归。岂独冰痛为难，抑且报应明验。何者？溺利欲之人，涉远营求，有水陆邀劫之报；凌抑於人，有忿争刑网之报；上网於君，有诛殛丧家之报；下虐於民，有召寇起雠之报。况於伤生害己，破国亡家之甚乎？至道之人，知此为忧，故设涉川之喻，斯为至戒，信可宝焉。
　　犹若畏四邻，
　　注：犹豫，疑难也。上言善士不染故闲豫，及观行事甚疑难。如今代人惧邻戒也。
　　疏：犹，疑难也。夫善士无爱欲，故多闲豫。及难其行事，举动施为，恐不合道，故多疑．难。如今之人有事，畏四邻之知，而加戒慎。
　　义曰：犹，犬也。垄右之人谓犬为犹。亦云古有良犬，其名曰犹，言犬随主行，必豫於其前侦逻，疑有善恶复来报其主，故云犹则多豫，狐则多疑，故言狐涉河冰，听其下流水声绝，然后敢渡。今北人渡河冰，见有狐迹，则车马於冰上无所陷矣。此则犹豫皆疑难之象也。且常人不知修道，恣欲任情，无惧无疑，动贻陷溺。为道之士知爱欲而不为，若冬将涉川，有凝冱之忧，畏居将为事，惧邻里之闻知。既暗室不欺，每属垣为戒也。此为道之行也。夫人为恶於幽暗者，鬼神知之。为过於明显者，邻里知之。得无戒慎矣？《论语》曰：毋与汝邻里乡党乎。此言十家为邻，五邻为里，万二千五百家为乡，五百家为党也。
　　俨若客，涣若冰将释，
　　注：虽则俨然若客，无所造为，而不凝滞於物，涣然若春冰之释散。
　　疏：善士於爱育无所造作，如客对主人，但俨然肃敬尔。虽於爱欲如客对主，而为善之行不凝滞於物，涣然若春冰之释散，无留碍尔。
　　义曰：俨，肃敬也。涣，散也。释，解也。出门如见大宾，言主之敬客也。俨兮其若客，言客之敬主也。宾主尽敬，各慎礼容，世之常也。至人静默，戒慎检身，常如对主之恭，固无肆情之欲。为善不滞，散释变通，若泮春冰，岂复胶固矣。
　　敦兮其若朴，
　　注：虽涣然冰释，曾不自矜，而能敦厚，若质朴无所分别矣。
　　疏：敦，敦厚也。朴，质朴也。言虽不滞於物，而绝浮竞，其德行敦厚，若质朴无所分别。
　　义曰：至人也，外虽散释通变，纵横顺物，内则温柔敦质，凝寂其心，故无纷竞之伤，自得恬和之趣。
　　旷兮其若谷，
　　注：其德量旷然宽广，无不含容，有若彼空谷矣。
　　疏：旷，宽也。言善士怀道抱德，宇量旷然，宽大於物，悉能含受，如彼虚谷无不包容。
　　义曰：德既敦实，量乃宽弘，善恶无所不容，是非固当无挠，旷然吞纳若虚谷焉。
　　浑兮其若浊。
　　注：和光混俗，若浊而清。
　　疏：善士心照清净，而能容物，和光同尘，不自殊异，浑然如浊物莫能知。
　　义曰：水之清也，能鉴物之善恶，而物亦测水之浅深。及其秋潦，乍兴浊波，初鼓澶漫也，牛马莫辩汹涌也。深浅难知，望之茫然，讵可揭涉？至人和光接物，混迹随流，不显其机，有同浊水，其容可见，其迹难窥。人君理国乘时，在於明德，不为察察之政，示以淳淳之方，使民不识不知，顺帝之则，斯为道化，善莫大焉。
　　孰能浊以静之徐清？
　　注：孰，谁也。孰能於彼混浊，以静澄止之，令徐徐自清乎？
　　疏：因上文云若浊，便举水之澄清，以况善士之心无挠，则自然静止，故云孰能於代间爱欲混浊之中，而以清静道性静止之，令爱欲不起，亦如水之浊而澄静之，令徐徐自清乎。孰，谁也。
　　义曰：至人外示混浊，将明不异於常。内本澄清，固亦常同於道。亦犹水之浊也，而清明之体常存。心之清也，浑浊之尘不杂，若世人能澄其尘染，净彼心源，如水可以徐清，自入至人之境。老君愍世之耽欲，念俗之浇浮，争投迹於爱欲之津，竞锐意於利名之浪，浑是非之浊，溺生死之河，不务竞修，谁为拯拔？演兹法喻，用救迷途，善趋澄炼之门，冀速清虚之道。
　　孰能安以久动之徐生？
　　注：谁能安静於此清以久，更求胜法，运动修行，令清浄之性不滞於法，而徐动出也。生犹动出也。
　　疏：此教法无滞也。谁能以清净之性静止爱欲，如水之性已得徐清，若便安於此清，而以久滞，滞则非悟，未名了出，当须更求胜法，运动精修，为道既损之而又损，按行亦次来而次灭，则清静之性不滞於法，而徐徐动出也。
　　义曰：大道好生，诱人垂法，千门炼性，万行修心，因悟乃修，因修乃证。修证之理，泛举其纲，则有吐纳元和，咽漱云液，茹松食栢，绝粒饵芝。或隐朝上清，密伺玄斗。或五金八石，或水玉流珠，阴鼎阳炉，五华九转。或素文丹箓，檄召鬼神，金钮青丝，质盟天地，则有正一道德，升玄洞神，灵宝明真，三清众法，并革凡登道，证品升真。又有奔二景，朝五辰，据极攀魁，骛纲飞纪，吞日咽月，制魄拘魂，八道望云，九真受事，升玄卧斗，方诸洞房，左右灵飞，阴阳六甲，三部八景，二十四真，存服三元，注想三一，紫房黄阙，绛景朱婴。紫虚南岳之篇，青童□东海之诀，内视五藏，下制六天，导引吞符，御风养气，腾举之道溢於真经，或修励一门便可得道，遂能拔玄祖於长夜，飞我身於太虚，瞬息而历九陔，那惭若士；顾面而周六合，岂让鸿蒙？而世之大迷不能耽味，即曰神仙之事非积学可求。又云得道之人皆有寿限，运终数尽还至沦滑。殊不知得道者自仙登真，从真证圣，登圣极果，与道合真，无寿考之期，无终尽之数，斯须而经亿劫，指掌而越万天。《文选》曰：少别千年，暂游万里。《步虚词》云：八天如指掌，六合何足辽。皆其事也。但修之既契，即忘其修，旋修旋忘，无所滞着，即为妙矣。夫法者，所以诠道也。悟道则忘法。言者，所以观意也，得意而忘言。若滞於法，则道不能通。滞於言，则意不可尽。故令於法不滞，转更增修，於言不滞，旋新悟入。次来次灭者，《西升经》云：子能按行，次来次灭。此喻小乘有为之法，以教初门，既得其门，渐以中乘之法，以熟其行，既熟其行，乃以大乘之法，令忘其执，则目凡而得证，累证而阶圣，虽仙真圣果二十七品，而所修之行不可执滞，斯谓徐生徐清、次来次灭之旨也。
　　保此道者不欲盈。
　　注：欲保此徐清徐生之道，当须无所执滞。若执清求生是谓盈满，将失此道。故云不欲盈尔。
　　疏：滞法安清，是名盈满。故云若欲保全此徐清徐生之道，当须无所滞着，得无所得。今复滞清求生，是伤盈满，盈满则妨道。故云不欲盈。
　　义曰：能明次来次灭之法，是得徐清徐生之要。保此要旨，不滞满盈，当契下句之理。
　　夫唯不盈，故能弊不新成。
　　注：夫唯不盈满之人，故能以新证之，行为弊薄，不以其新成而滞着。
　　疏：夫能无欲凝滞，以至无为，於法无住不盈满者，常以新证之法为弊薄，更求胜致，不以为新成而便滞着尔。
　　义曰：既了旧法，又证新法。谓自小乘入中乘道也。中乘之道或权或实，犹滞於修，又舍此权实有修之门，求入大乘无为之趣。若执於修着，不悟无为是曰新成，还为盈满，故当损之又损，阶粗入妙矣。其於国也，则古之圣主贤臣，谓之善为士者，玄通道德，德不可称。犹复如冬涉川履冰为惧，畏邻表戒，若客无为，通变从民，屈伸不滞而冰释，含容若谷，怀抱朴素。以训人政昏昏
　　而外浊，心明明而内照，无满溢骄盈之变，守弊薄不新之规，祚必延洪，人其清泰。淳古之迹，复何远哉？
　　道德真经广圣义卷之十四竟
　　道德真经广圣义卷之十五
　　唐广成先生杜光庭述
　　致虚极章第十六
　　疏：前章明玄通之士常保道而不盈。此章明守静之人必归根而复命，复命为知常之要，守静是致虚之由。文相次以转，明理同归於用道，故知常则明了，行道乃久长。○义曰：保道运修，前章得徐清徐生之用，致虚内守。此章明归根复命之常。虽公正以为王，必法天而体道，体道则久，故无殆危矣。
　　致虚极，守静笃。
　　注：虚极者，妙本也。言人受生，皆禀虚极妙本。及形有受纳，则妙本离散。今欲令虚极妙本必致於身，当须绝弃尘境染滞，守此雌静笃厚，则虚极之道自致於身矣。
　　疏：虚极者，妙本也。言人受生，皆禀虚极妙本，是为正性。
　　义曰：虚极者，妙本之道也。人之受生，禀道为本。所禀之性无维无尘，故云正也。既生之后，其正迁讹染习世尘，沦迷俗境，正道乃丧，邪幻日侵。老君戒云修道之士当须息累欲之机，归静笃之趣，乃可政虚极之道尔。笃，厚也。
　　疏：及受生之后，六根受染，五欲奔竞，则正性离散，失妙本矣。
　　义曰：禀道之性，本来清静。及生之后，渐染诸尘，障翳内心，迷失真道。六根者，一曰眼根，能见诸境。二曰耳根，能闻诸声。三曰意根，能生攀缘。四曰鼻根，能辨香臭。五曰舌根，能知诸味。六曰身根，能生诸恼。以此六种，生诸罪因，展转相生，障弊真性。喻如草木，结花吐实，相生不穷，寻其所起，不离六种，如根生物，名曰六根。五欲者，眼欲诸色，耳欲诸声，鼻欲诸香，口欲诸味，心生众欲。障弊五情，烦恼萦缠，皆由此起。内心悦慕，谓之爱。外境着心，谓之染。因境生心，谓之欲。制止不已，谓之奔。意想交侵，谓之竞。正性流散，随念生邪，以生邪故，乖失正本。
　　疏：欲令虚极妙本必自致於身者，当须守此雌静笃厚性情而绝欲，无狭而不厌，则虚极妙本自致於身。
　　义曰：随念生邪，既云失道，欲其妙道却复於身者，当须守雌柔贞静之行，笃厚恬和之性，以制其情。情者，末也。性者，本也。自性而生情，则随境为欲。自情而养性，则息念归元。归元则五欲不生，六根不动，无厌其气，无狭其心，则妙本之道自致於身矣。无狭其所居，无厌其所生。《德经》第三十四章之词也。《西升经》曰：心之虚也，则和气归。
　　疏：亦由水之流湿，火之就燥矣。致者，令必自来，如《春秋》致师之义。
　　义曰：水流湿，火就燥者，《易》乾卦九五爻词也。言水火二者无情之物，而以形气相感，水流其地，先就於湿，火焚其物，先就於乾。无识无情，犹感应如此。况虚心静虑，而不能致道乎？固可不求而道自至也。致师者，《春秋》 宣公十二年，楚庄王围郑，旬有七日，郑人卜行成，不吉。国人大临，楚庄退师。郑人修城。围之，三月克之。郑伯肉袒牵羊以逆，楚王既而许之平。潘尪入盟，子良出质。夏六月，晋师救郑。及敖鄗之间，楚庄乃求成於晋，盟有日矣。楚许伯御乐伯，摄叔为右，欲单车挑战，示不欲和，以致晋师。许伯曰：吾闻致师者，御靡旌麾累而还。乐伯曰：致师者，左射之以菆，代御执辔，御下、两马、掉鞅而还。摄叔曰：致师者，右入垒、折馘斩俘而还。皆行其所闻而复。晋人逐之。乐伯左射马，右射人，逐不能进。时魏锜、赵旃有憾於晋，请使於楚，皆欲晋败。彘子又不设备，战于邲，晋师败绩焉。以此致师，师必成敌。亦犹以静致道，道必可求也。
　　万物并作，吾以观其复。
　　注：老君云何以知守此雌静，则能致虚极乎？但观万物动作云为及其归复，常在於静，故知耳。
　　疏：此明守静笃必致虚极之意。夫万物万形动作不同，观其归复常在於本。
　　义曰：物虽动作万殊，必复归其本。人能虚心念道，道必集其虚，故戒令虚心，以念於道也。
　　疏：《易》曰：雷在地中复。复者，反本之谓也。故静则归复，动则失本。
　　义曰：《易》复卦《象》曰雷在地中复者，雷是动物，复卦以动息为主，故曰雷在地中。先王以至日闭关，商旅不行，后不省方，皆取动息之义，以复其本也。万物并作者，动也；以观其复者，息也。当息而动，当动而息，则失其本矣。
　　夫物芸芸，各复归其根。
　　注：又云所以知万物归复常在於静者，为万物花叶芸芸，生性皆复归於其根本。或有作云云者，云云，动作也。言夫物芸芸动作者，及其归复，皆在於根本尔。
　　疏：此举喻明观复之意也。根者，本所受气而生也。今观万物花叶芸芸，乃其生性，皆复归於其根而生。
　　义曰：芸芸，茂盛貌也。百草众木，芸芸茂盛，及其枯落，则各归其根，而更生茂盛动作也。归根，复息也。物理皆然矣。人禀道而生，本源澄静，既生於世，利欲所牵，妍丑盛衰，富贵贫贱，万途千虑，劳性役神。或转地回天，有非常之势；或立功懋绩，有不世之名；或扛鼎拔山，或伸钧索铁；或轻车肥马，或高盖朱轮。权倾於许史金张，荣迈於五侯七贵。芸芸之盛，固不可偕，及其数极势移，俄为丘珑。此以归其根而静矣。若能厌弃荣禄，了悟浮华，虚心谷神，静虑思道，岂不能致道哉？
　　疏：虚极妙本，人之所禀而生也。今观性欲熙熙，能守静致虚，则正性、归复命光而长久矣。本作云云者，如注释之。
　　义曰：熙熙，佚乐之貌也。人之情欲熙熙，如华叶茂盛也。茂盛则不久枯落，熙熙则必致伤生。故令去欲闭情，以复於道。云云者，或为众多之貌尔。
　　归根曰静，静曰复命。
　　注：花叶者，生性归根则静止矣。人能归根至静，可谓复所禀之性命也。
　　疏：物归根则安静，人守静则致虚。木之禀生者根归根，故复命之人禀生者妙本。今能守静致虚，可谓归复所禀之性命也。
　　义曰：物以茂盛为动作，凋落为归根；人以逐欲而动则迁情，息念而静则合道。迁情则流遁，合道则还元。所以静而致道者，是复归所禀妙本之性命也。
　　复命曰常。
　　疏：能守雌静笃厚，以致虚极妙本。致虚则复命，可谓得常矣。
　　义曰：去情欲守冲和，复契章首致虚守静之教，则得其常矣。
　　知常曰明。
　　注：守静复命可谓有常。知守常者，更益明了也。
　　不知常，妄作凶。
　　注：不恒其德，或承之羞。失常妄作，穷凶又然矣。
　　疏：能知守常，是曰明了。失常妄作，可谓无恒。不恒其德，穷凶必矣。注云不恒其德或承之羞者，《易》恒卦文也。
　　义曰：常者，垂久不移之义也。天地日月得常，而清宁久照。人君理国得常，而贞正无为。人能守常，则终始不易。故常者，道德之纪也。去欲守静，复命得常，可谓照明了达矣。反於此者，乃是妄作非道，故致灾凶。不恒其德者，《易》恒卦九三曰：不恒其德，或承之羞。恒，常也。处不得中，进退不定，虽在恒中而乖恒体，实可耻恶，故曰或承之羞。《象》曰不恒其德，无所容也。
　　知常容。
　　注：知守真常，则心境虚静，如彼空谷无不含容。
　　疏：知常曰明，明则鉴物，物来必应，无不含容。故曰知常容。
　　义曰：恒常其德，即有所容，此反契前《象》词之义也。得常体道，玄鉴无遗，应物顺常，含弘光大也。
　　容乃公。
　　注：含容应物，应物无心，既无私邪，故为公正矣。
　　公乃王。
　　注：能公正无私者，则为物所归往。
　　疏：能含容应物，乃公正无私，则天下归往，是为王矣。
　　义曰：知常顺道故能公正，而为王也。有道之人，不言而自化，不召而自来，故天下归往也。王者以物归往为义。
　　王乃天。
　　注：群物乐推，如天之覆，则与天合德矣。
　　天乃道。
　　注：王德如天，乃能行道。
　　疏：惟天为大，惟王则之。其德同天，而无不覆，故曰王乃天。王德如天，则无为而理，道化乃行，故云天乃道。
　　义曰：以物归往，乃可配天，子育万方，告类上帝。法天广覆，法地无为。王以法天，天以法道也。
　　道乃久。
　　注：道行天下，乃可以久享福祚矣。
　　殁身不殆。
　　注：同天行道，则终殁其身，长无危殆之事。
　　疏：言守静致虚，归根复命，其德如此，可以为王。王德合天，乃能行道。道行乃久享福祚，天下之人就之如日，戴之如天，泽之如．雨，望之如春，故终殁其身，复何危殆之事，故曰殁身不殆。
　　义曰：此教人君积德之谓也。人君虽承平御极，握纪临人，若乖道德，岂能长久，所以先虚其心，次守其静。虚静致道乃复於常，而能公正无私，人所归往，应天合道。行道化人，道化大行，天下欣戴，故能运祚长久，不殆不危，如日之照临，如天之覆育，如雨之润泽，如春之温和，虽终殁其身，盛德不泯。如今之歌咏尧舜，鼓舞羲农矣。戴之如天，就之如日者，尧之德也。
　　道德真经广圣义卷之十五竟
　　道德真经广圣义卷之十六
　　唐广成先生杜光庭述
　　太上下知章第十七
　　疏：此章上论淳古之风，下逮浇漓之俗，欲明失道之渐，将辩致弊之由。故前章明守静则致虚，此章示无为则复朴。朴散则亲誉遂作，无为则谓我自然。庶夫道化之君，专此不言之教。○义曰：太古上古无事无为，君任自然，人怀大朴。太古者，乃天地之初也。列子云：昔者圣人因阴阳以统天地，故有形生於无形。则天地之前有太易，未见气也；有太初，气之始也；有太始，形之始也；有太素，质之始也。通谓太极，故云五太者，即太古也。气形质具而未相离，故曰混沌，言万物相浑沌而未分判也。既而浑沌分判，轻清为天，重浊为地，而上下分焉，阴阳定焉。人禀天地阴阳冲和之气，居于天地之中，日月照之，气象成之，阴阳辅之，寒暑循之，与天地并号为三才。则上三皇，中三皇、下三皇迭理其化，司牧於人，此谓上古也。天职生覆，地职形载，圣职教化，物职所宜，而展转生化。初以道德，次则仁义，故亲誉畏侮，恩信不孚，须资复古之风，冀返淳和之化。《春秋》僖公二十四年，周王欲以狄师伐郑，富辰谏曰：太上以德抚民，无亲疏也。其次亲亲，以相及也。言先亲以及疏，推恩以成义尔。
　　太上，下知有之。
　　注：太上者，淳古之君也。下知者，臣下知上有君，尊之如天，而无施教有为之迹。故人无得而称焉。
　　疏：太上者，淳古之君也。谓太上者，尊之也。言太上之君处无为之事，行不言之教。臣下但知有君，尊之如天，大而在上，被四时生育之义。不知何以称其德，是故云下知有之。
　　义曰：太者，大也。上者，高也。至高至大，以表其名。上古之君无有谥号，行淳厚之化，以化於人，任物无为，不言而信，不施典法，以荡物心。故臣下知其上有君，而不闻其教令。其卧居居，其起于于，其行填填，其视颠颠，山无蹊隧，泽无舟梁，耕而食，识而衣，四时自行其上，万物自行其下。至德玄远，不可名称，故曰太上。或云上古太古之君者，昔有容成氏、大庭氏、栢氏、中央氏、栗陆氏、丽连氏、轩辕氏、赫胥氏、无怀氏、昊英氏、尊卢氏，葛天氏、阴襄氏、祝融氏、列山氏、伏羲氏、神农氏，皆结绳无为之代。黄帝乃垂衣裳，造书契，有作有法，渐以化民矣。三皇者，以道理人，无制令，无刑罚，谓之皇。有制令，无刑罚，谓之帝。所以三古异宜，步骤斯变矣。太上之化，不其远欤。
　　其次亲之誉之。
　　注：逮德下衰，君行善教。仁见故亲之，功高故誉之。
　　疏：太上之君殁，黄帝尧舜氏作，施教行善，仁及百姓，故亲之。柔服致平，功高天下，故誉之。亲誉生前人之迹，矫徇为后代之患。
　　义曰：誉，褒美也。矫，妄也。以身从物曰徇也。殁，死也。谓前太古上古之君相次死殁也。作，起也。黄帝者，有熊国君少典之次子也。姓公孙氏，生而神灵，弱而能言，长而敦敏，成而聪明。母有乔氏，曰附宝，见电光绕北斗，枢星照野，感而有孕，十四月而黄帝生焉。神农德衰，蚩尤暴横，诸侯侵伐，黄帝修德，振兵杀蚩尤於涿鹿之野，天下尊之，立为天子，曰黄帝焉，以代神农之位。师广成子於崆峒山，问理国之道，取天地之精，以养兆民。造书契，服牛马舟车，杵臼宫室，弧矢调律吕，铸鼎制琴。其所居有缙云之瑞，或号缙云氏，以云纪官。礼乐既作，其臣大挠造历，容成造算，仓颉造文字，风后造五兵，而万虑兴焉，名迹显焉。帝乘飞龙周游四海，名山大川，皆有其迹。於是采首山之铜，铸鼎於荆山，以合九丹，丹成，有龙垂胡髯而下迎之，黄帝乘黄龙而升天。其大臣同升者七十二人，其小臣有攀断龙髯而堕，抱帝之弓而
　　号，故号曰鸟号弓。其升天处，今在虢州阌乡县皇天原，亦名鼎湖是也。帝尧睦九族，亲百姓。师务成子，定岁时，正律度，以化天下。帝舜师尹寿子，以孝德彰闻，代尧为天子，其解具在第三章中。言黄帝尧舜制作法度，天下化之，民乃亲其德而誉其功，乃真亲真誉也。非黄帝尧舜使民亲誉，而民自亲誉之。后代则不然，觊觎前迹而有矫亲矫誉，所以矫窃之患生之矣。
　　疏：故《庄子》曰：吾语汝，大乱之本必生尧舜之间。何也？以其迹存乎千岁之后故尔。
　　义曰：亲誉之迹起於黄帝尧舜，千载之后人慕其迹，而生矫徇。《庄子》庚桑楚谓其弟子曰：夫尧舜又何足以称扬哉？以其揖让相禅，而后世法也。且举贤则人相轧，任智则人相盗，固不足以厚民。子有弒父，臣有弒君，正昼为盗，日中穴阫。大乱之本，必生乎尧舜之间。其末存乎千世之后，必有人与人相食者。此言尊贤任能，遂至大弊，更相蚕食，起自唐虞之间。人矫徇不休，失其真性，故至於大乱也。
　　其次畏之侮之。
　　注：德又下衰，君多弊政，人不堪命，则驱以刑罚，故畏之。怀情相欺，明不能察，故侮之。
　　疏：黄帝尧舜氏殁，下及三王五霸，浸以陵迟，严刑峻制，故畏之。明不能察，故侮之。下议罪而求功，上赏奸而生诈，相蒙若此，可为寒心。
　　义曰：尧舜既殁，三王继之。三王者，夏殷周也。夏禹姓姒名文命，高阳氏之孙也。母曰修己，於石纽山下泉中，得月精如鸡子，吞之而孕，生禹，左手有水字，右手有台字。合为治字。禹父鲧为尧治水九年，绩用不成，舜殛鲧於羽山，举禹代父，使之治水，通九江，浚百川。百谷既同，四海无壅，手足胼胝。凿龙门，辟伊阙，浚九河，所经者七百余国，乘四载而奠名山大川，靡不周遍。其为人也，其仁可亲，其言可信，声为律，身为度。师真行子，得太上灵宝五符，檄召鬼神，移山塞川。治水既毕，天锡玄珪，以告成功。舜遂禅位，作九鼎，立九州。五岳名山，皆刻石科斗篆文，以表其高下。在位四十一年，年一百岁。子孙十六代，都平阳，起癸亥终己巳，四百八十七年。禹既禅位，自以德不及尧舜，去帝称王，即三王之一也。其后夏桀无道，殷汤以诸侯起兵伐桀，而代其位焉。殷汤，契之后也，黄帝十七代孙。子名履，一名天乙，佐夏征葛伯有功，开三面之网，归其仁者三十六国。夏桀暴虐，天下叛之，汤征桀於鸣条之野，放之於南巢，有白狼之瑞。师锡则子，以伊尹为相，大旱七年，以身为牲，天乃大雨，四海美之。在位十三年，年一百一十九岁。子孙二十一代，三十王，都於亳。起庚午伐桀即位，终乙酉年纣灭，周兴，共六百五十六年。三王之二也。其后殷纣无道，斮朝涉之胫，剖比干之心，置炮烙之刑，刳剔孕妇，天下叛之。周西伯以丁卯年霸於邠岐，武王以己卯年嗣位，至乙酉年代纣於牧野，克之，遂兴周业，而代殷位焉。周后稷之后，姬姓，后稷名弃。母曰姜嫄，帝誉之元妃，出野见巨人之迹，悦而践之，感而有孕，期年而生，以为不祥，弃之陋巷，牛马避之，迁於冰上，蜚鸟以其翼覆荐之。姜嫄以为神，遂收而养，因名曰弃。为儿时吃，好相地之形，善耕农，帝尧闻之，举为农师。天下得其利，封於合，号曰后稷。其十世孙古公亶父积德行义，国人戴之。亶父娶大姜，生季历，季历娶大任，生文王昌，昌为西伯。殷纣疑其贤，囚於羑里。其臣闳夭求有熊之马、有莘之女、异方珍怪，以献於纣。纣赦西伯，赐以弓矢斧钺，得专征伐。师老君於岐山之阳，鸑鷟为瑞。天下之人归周德者，三有其二焉。西伯以丁卯年受弓矢之锡，当纣二十一年也。武王以乙酉年克纣，正位，放牛於桃林之野，归马於华山之阳，倒载干戈，示不复用。有乱臣十人，而天下大理。在位九年。文王年九十七，武王年九十三。子孙三十七代，四十一王。起乙酉，终赧王壬子，共八百六十八年。此三王之三也。五霸者，在三王之内，诸侯之间，以兵服四方，为盟会之主，内扶天子，外威诸侯，以礼乐征伐权於当代，不及於王，故谓之霸。夏之霸者，有昆吾，黄帝之后也。殷之霸者，有大彭，豕韦，帝尧之后也。周之霸者，有齐桓，僖公之庶子，名小白，鲁庄公九年立，管仲相之，九合诸侯，一匡天下。周惠王襄王之时也。晋文公者，献公之子，名重耳。母曰狐姬以鲁僖公二十二年立，文公以僖公四年避骊姬之祸，奔于齐，历曹、卫、陈、楚、郑、秦诸国，凡十八年。秦伯以师纳之于晋，周襄王加九锡，赐彤弓、彤矢，圭瓒，秬鬯，得专征诸侯，教民二年，欲用之。子犯请教之以义，於是出定襄王，入务利民，伐原以示信，大搜以示礼，而后用之。出谷戍，释宋围，一战而霸。言其能任礼智，征伐以取霸。盛兴兵得众盟谓之霸。霸者，把也，谓把揽英雄，以致强大也。夫仁义礼智，征伐之道也。严刑以束人心，峻法以钳人口，法愈细而民愈乱，网愈密而罪愈多，祸起而不知，奸生而不悟，上下相诈，故或畏之，或侮之。有道之士见其危迹，为之悚栗，所谓寒心也。《冲虚真经》孔子对商太宰曰：三皇善因时，顺物而理。五帝善任仁义，彰善而成功。三王善任智勇，智以决之，勇以行之。五霸善任机权，因势以制宜，托机以成务，而犹检之以礼，约之以信。礼信或亏，即霸道集矣。
　　信不足，有不信。
　　注：畏之侮之者，皆由君信不足。故令下有不信之人。
　　疏：此覆释畏之侮之，百姓畏君之刑法，侮君之教令者，皆为君信不足於下，故令下有此不信之人尔。
　　义曰：言着而不欺曰信，赏及无功、罚及无罪，则为不信。教令失信，民得欺之矣。形曲则影邪，源混则流浊，上行下效，其应若斯。《春秋》宣公十一年，楚子伐郑，及梁，郑大夫子良曰：楚晋不务德而兵争，与其来者可也。晋楚无信，我焉得有信。乃从楚。夏及楚子盟于辰陵，陈郑服也。此乃信不足焉，有不信焉。
　　犹其贵言。
　　注：亲之誉之者，犹君有德教之言，故贵其言，而亲之誉之也。
　　疏：此覆释亲之誉之也。百姓所以亲爱君之仁善，称誉君之功业者，由君有德教之言，故贵重君之言而称誉之尔。古犹字与由字通用。
　　义曰：君教令不一，民畏侮之。君教令仁善，民亲誉之。《书》曰：民靡常怀，怀于有仁。又曰：抚我则后，虐我则雠。故贱其苛暴之令，而贵其仁善之教。犹者，尚也，从也。古文或少，故通用之。
　　功成事遂，百姓谓我自然。
　　注：功成而不执，事遂而无为，百姓日用而不知，谓我自然而成遂。则所以太上下知有之也。
　　疏：此覆释太上下知也。夫淳朴不残，孰为牺樽。道德公行，亲誉焉设。故太上之代下忘帝力，适令功成事遂，百姓皆以为自然合尔，不知所以亲誉报施也。
　　义曰：首标太上之化，次述浇淳不同，末以此句覆释太上无为之理。当太上之代，窊地为樽，抔抔，步侯反。水而饮，不亲其亲，不子其子。上有生成遂长之功，不矜於下，下见物得其所，不知上化所为，以为自然而然也。淳朴不残者，《庄子□马蹄篇》曰：淳朴不残，孰为牺樽？白玉不毁，孰为珪璋？道德不废，安取仁义？情性不离，安用礼乐？五色不乱，孰为文采？五声不乱，孰应六
　　律？夫残朴以为器，工匠之罪也。毁道德以为仁义，圣人之过也。《梁书》刘香答沈约曰#1：古者彝器皆刻木为鸟兽形，凿顶及背，以出纳酒。魏朝有人於鲁郡野中耕得齐大夫子尾送女器，有牺樽作牺牛形。晋永嘉中，贼曹嶷於青州发齐景公冢，得二樽。形亦为牛，乃知皆古牺樽之制也。夫太古上古之时，大道之行，上德不德，人知其上有君长焉。中古之时，大道既隐，仁德可见，恩惠及人。故有亲誉之美焉。下古之衰，道德皆隐，教令郁兴，信义漓薄，其上失信，下则以不信应之。故见其峻令则畏之，闻其失信则侮之。老君所戒，欲使后代帝王弃礼智之末迹，慕道德之古风，遗功忘名，复归大朴矣。亲誉者，有仁爱之迹，则亲之；有美善之迹，则誉之。报施者，上加其恩曰报，下立劳曰施。《春秋》僖公二十四年，周襄王使狄伐郑有功，富辰练王曰：报者倦多，施者未厌。言施功劳也，有劳则望报过甚也。此为周王怨郑，使狄伐之，狄有功而王欲以其女为后，大夫富辰谏王之辞也。百姓日用而不知者，《周易》之辞也。
　　道德真经广圣义卷之十六竟
　　#1《梁书》刘香答沈约曰：据《梁书》，『香』当作『杳』。
　　道德真经广圣义卷之十七
　　唐广成先生杜光庭述
　　大道废章第十八
　　疏：前章明步骤殊时，道存故淳朴不散。此章明风俗颓靡，道失则仁义遂行。秃施髱而病求医，虽云由愈数米炊而简发栉，何其伤性，故直举八句，将以明其积弊，冀速返於淳古也。○义曰：前以淳朴渐散，浇薄继生，原其浇薄之由，乃彰道德之废。步者安徐於皇化，骤者趋急於帝功。俗靡风颓，仁兴义作，执仁义而饰性，立刑赏以训人，亦由既秃而加髻求妍，已病而求医望愈矣。《淮南子》曰：数米简发烦而不察，有为之甚也。何异乎以膝搔背，以踵解结矣。能明四者之非，可致还淳之望也。髱，发也。颓，坏也。靡，倾也。栉，梳也。
　　大道废，有仁义。
　　注：浇淳散朴，大道不行，曰与义，小成遂作。濡沬生於不足，凋弊起於有为。然则圣人救代之心未尝异，而夷险之迹则不得一尔。
　　疏：大道废者，代俗浇漓，人民浮竞，玄风斯泯，穆清之化不存，失夫至道无为之事，故云废也。
　　义曰：废者，陵替不行也。皇道帝风，陵颓已远。兴王图霸，谲诈交驰。时既迁讹，情惟浮竞。玄深宴安之风日以泯灭，穆和清静之化日以销平。大道不行，斯为废矣。《礼运》云大道既隐，天下为家是也。浇，沃也。漓者，水入地也。淳古之质如水沃地，散不可收，故云浇漓也。
　　疏：废则有兼爱之仁，裁非之义，足敝躄於其间矣。
　　义曰：蹩躠为仁，强行兼爱之貌也，踶跂为义，诈立裁非之貌也。皆局促其状，勉强其容，非广大也。去道日远，圣迹已彰，仁义不真，礼乐离性，徒得其强饰之形表，皆非自然真一之诚心也。
　　疏：故庄子曰：道隐於小成。小成谓仁义等各自其成，不能大通。故谓之小成。
　　义曰：大道既隐，上德亦隳。仁者自仁，义者自义，不能混然同化，各成一名，方之於德，固以小矣。况於大道乎？道隐小成者，《庄子□齐物篇》南郭子綦谓子游曰：道於乎隐而有真伪，言於乎隐而有是非，道於乎往而不存，言於乎存而不可。道隐於小成，言隐於荣华。此谓小成，仁义之道也。荣华，窜句之辞也。执言滞教，故为隐，故有儒墨以是其所非，以非其所是。以此纷纭，莫能质定，乱由是而作焉。
　　智慧出，有大伪。
　　注：用智慧者，则将立法也。法出而奸生，则有大伪矣。并窃符玺，可不信然？
　　疏：智慧出者，谓后代之人役用智慧，立法以检俗，制典以诘奸，恐其不信，作符玺以信之。恐其不平，为斗斛以量之。而不仁之人，兼盗符重，并窃斗斛，则夫智慧之作法，适足侈大其诈伪，故云有大伪矣。
　　义曰：智，心慧也。慧，识解也。检，束约也。诘，责也。符，信也。玺，印也。道德隐而仁义行，仁义兴而智慧用，法繁於秋荼，网密於凝脂，而人愈乱也。夫弓弩罼弋机变之智多，则鸟乱於其上矣。钧饵网罟罾句之智多，则鱼乱於水矣。削格罗落罘罝之智多，则兽乱於泽矣。智诈渐毒，颉滑坚白，解口后同异之变多，则俗惑於辩矣。故天下每每大乱，罪在好智矣。法，则也。谓立法则以束於人也。典，常也。奸，诈也。谓作常法以诘责奸诈也。符者，刻文相合以验，若金虎竹使兵信之符也。玺者，天子曰玺，诸侯曰印，上下等差以为信也。斛之所起，起於圭，六十四黍为圭，十圭为抄，十抄为撮，十撮为勺，十勺为合，十合为升，十升为斗，五斗四升曰斛，所以量物也。智慧之人，设此符印斗斛之法，将以限量拘制，以验其盗，安知不为大盗之积者乎？田常矫仁义於齐国，一旦弒其君而窃其国，传十二世。齐之符玺斗斛，圣智之法，皆田常有之，是则智慧作法而生此大伪。其后窃国者，往往因田氏之法焉。王莽窃之於汉，司马宣王窃之於魏，梁武帝窃之於齐，隋文帝窃之於周。岂若焚符破玺而使民朴鄙，掊斗折衡而使民不争，殚残天下之圣法，而民可以议於道乎？
　　六亲不和，有孝慈。
　　注：父子夫妇兄弟，六亲也。疏戚无伦，不和也。各亲各子，有孝慈也。皆由失道，故有偏名也。
　　疏：六亲者，父子兄弟夫妇也。夫大同之俗，无自私之亲。及乎上下不和，冤恩斯起，则有扇枕温席，人谓之孝。
　　义曰：大道之世，天下为公，无非亲也。浇末之代，六纪有辩，孝慈彰也。有不慈则慈者着焉，有不孝则孝者显焉。天下为公，则大同之俗也。冤，屈折也，恩，惠爱也。扇枕温席者，宋有刘苞字孝，尝三岁而孤，其伯父悛等皆显贵，苞见之常泣，母陈氏疑其畏惮而怒之。苞曰：自悲早不识父，今见诸父相似，心中悲尔。因歔欷，母亦悲恸。苞奉其母，夏则扇枕，冬则温席焉。孝者，事亲之名。《礼□祭统》曰：孝，畜也。《释名》曰：孝，好也。《谥法》曰：至顺曰孝。总而言之，则事亲之道恒畜在心，尽其色养，中情悦好，承顺无违之义也。《尔雅》曰：善事父母为孝也。
　　疏：出顾入复谓之慈。被孝慈之名，有自矜之色，殊不知大道之代，天下为家。上承下绥，自然之分，视人如己，不独亲其亲，则天下之人皆可孝也。人亦视之犹己，不独子其子，则天下之幼皆可慈也。孝慈之名，复何所施乎？
　　义曰：《礼运篇》云：仲尼仕鲁，与於蜡宾，事毕，游象魏之观，见祭礼之不备。睹象魏之旧所，喟然而叹。弟子言偃问焉，仲尼曰：大道之行，三代之英，丘未之逮也。而有志焉。大道之行，天下为公。选贤与能，讲信修睦，人不独亲其亲，不独子其子。使夫老有所终，世有所用，幼有所长，鳏寡孤独废疾者皆有所养，男有分，女有归，货恶其弃於地，不必藏诸己。力恶其不出於身，不又为己，是故谋闭而不兴，盗窃乱贼而不作。故外户不闭，是谓大同。此则扇枕温席、出顾入复无所施矣。人尽亲也，何偏名之有乎，矜恃也哉。
　　国家昏乱，有忠臣。
　　注：太平之时，上下交定，何异名乎？昏乱之日，见危致命，有忠臣矣。
　　疏：忠者，人臣之职分，而云有忠臣者何乎？由人主失御臣之道，今佞主之人获进，规君於昏，使生祸乱，则有见危致命，蒙死难以匡社稷，而获忠臣之名。
　　义曰：谠正曰忠。《春秋》曰：忠，社稷之固也。为臣事君，以忠为本。事亲孝者，则事君忠矣。阿谄曰佞，不明於理曰昏，上下不理曰乱。夫佞臣在侧，君鉴不明，不能退佞进贤，陷己於昏乱。昏乱既作，纷争生焉。外有寇敌之侵，内有萧墙之衅，所以良臣效命，排难扶危，或生着功名，或死节王事。忠臣之目，由斯立焉。向使唐尧为君，虞舜为臣，上得临御之宜，下尽弼谐之道，则忠臣偏美，何所显哉。
　　疏：若夫道化大行，无为清静，思皇多士，尽是夔龙，彝伦攸叔，无非作乂。
　　义曰：大道之化，玄风广行，上既无为，下自清静。《诗》曰：济济多士，文王以宁。多士，众臣也。夔龙，舜佐也。《尚书》曰：夔作典乐，八音克谐。击石拊石，百兽率舞。箫韶九成，凤凰来仪。龙为纳言，出纳王命。彝，法也。伦，等也。攸，所也。叙，次也。乂，理也。《书》曰彝伦攸叙，言舜得良臣而典法不失其正也。疏：然后忠孝之名息，淳朴之道兴，则於忠臣乎何有？此四者颓弊之极也，焉得不返之於淳朴乎？
　　义曰：颓，堕也。弊，替也。四者，谓仁义、智慧、孝慈、忠臣也。道废智生，家争国乱，而四者是显。因颓弊之极而立其名，大朴坏隳，淳风讹替，德衰道丧，可胜言哉。所以大道既隐，下德有为，仁义用而巧智兴，小惠成而大伪作。忠臣名着於昏乱，孝慈事彰於不和，弊极风颓，所宜反朴。反朴之谓详具在於下章。
　　绝圣弃智章第十九
　　疏：前章明风俗颓靡，失道而仁义遂行。此章明绝弃多门，还淳则盗贼无有。首六句且绝矜徇之边，次三句将明立教之方，后四句示行门之由趣。○义曰：道废俗讹，偏名遂立。将复朴素，须绝偏名。既前章四者不行，则此章三者宜绝，孝慈自复，盗贼不生，乃尊朴素之风，除私欲之患，天下之利其何博哉。
　　绝圣弃智，民利百倍。
　　注：绝圣人言教之迹，则化无为；弃凡夫智诈之用，则人淳朴。淳朴则巧伪不作，无为则矜徇不行。人抱天和，物无夭性，是有百倍之利也。
　　疏：圣者，有为制作之圣。智者，凡俗矜徇之智。制作之圣则有迹，矜徇之智则非真。失真是生巧伪，逐迹坐令丧本，故皆绝弃之，而全其淳朴。天和既畅，矜徇不行，是人有百倍之利也。
　　义曰：无为之圣，内明之智，应物周遍，随时感通。比之圣智，杳冥无迹。制作之圣，矜徇之智，既有其迹，人往迹存，以所存之迹，非应变之具，执而用之，去道愈远。何者？圣智设法，所以守国也。大盗至矣，则圣智之法并其国而窃之。其故何哉？若不盗其圣智之法，则无以取其国。是知圣智设法，本以守国，智诈极矣，乃翻为盗国之盗资也。老君戒之，忘圣则为理，涉迹则为乱。能忘其有迹之迹，弃其矫智之智，则淳朴复而巧伪息矣。人复怡和，无伤无沃，俗臻朴素，无怨无争，各保其生，是有百倍之利也。
　　绝仁弃义，民复孝慈。
　　注：绝兼爱之仁，弃裁非之义，则人复於大孝慈矣。
　　疏：前章云，大道废有仁义，此章云绝仁弃义，民复孝慈者，明大道之代，所谓玄同，民无私亲，悉皆慈孝。故理至则进灭，事当而名去矣。
　　义曰：六亲不和，则孝慈之名偏立。天下有道，则淳朴之化复行。淳素既行，人皆慈孝，可谓无私亲矣。斯则绝名迹之仁义，复玄同之孝慈。无私亲者，是不独亲其亲也。
　　疏：今六纪废绝则孝慈名彰，若绝兼爱之仁，弃裁非之义，江湖无濡沬之进，慈孝有自然之素，故民复於大孝慈矣。
　　义曰：六纪者，亦曰六亲，是君臣父子夫妇也。六者和则皆孝皆慈，六者不和则有孝有不孝，有慈有不慈。不孝者众，则孝者显其名；不慈者众，则慈者彰其美。所以然者，仁义制於其间，而昭其名进。若化之以大道，鼓之以淳风，弃名迹之仁义，则民复於皆孝皆慈矣。鱼处於陆，相呴以湿，相濡以沬，不如相忘於江湖。何者？相呴相濡，言其相爱矣。相忘於江湖，各得其适，岂俟濡沬之小爱乎？偏孝偏慈，濡沬之谓尔。《庄子□天运篇》老子谓孔子曰：子以仁义之道行之於世，乱莫大焉。夫仁义憯然乃愤吾心，岂若使天下无失其朴，放风而动，总德而立，又奚桀桀然若负建鼓而求亡子矣。黑白之朴不足以为辩，名誉之观不足以为广，鱼相濡沬不如相忘於江湖，人相仁爱不如相忘於道术矣。
　　绝巧弃利，盗贼无有。
　　注：人矜偏能之巧，铃有争利之心。故绝巧则人不争，弃利则人自足，斯不为盗贼矣。
　　疏：绝巧者，绝雕琢非法淫过之巧。弃利者，弃徇财兼并乾没之利。夫盗贼者，生於羡欲不足。今绝巧则人不争，弃利则人自足，人各自足，复谁为盗贼乎？故云无有。
　　义曰：雕琢淫过之巧工既不当，虽巧奚为？则卫人之刻棘猴，宋人之琢楮叶，徒云悦目，终曰荡心，所宜绝也。徇财则妨行，兼并则夺人，乾没则欺诈。有一於此，非盗而何？斥而弃之，循分而足矣。何盗贼之有乎？又修道之人，宜绝心内嗜欲之巧、身外浮华之利，六情锐进之巧、六根耽着之利，则三元清净，六贼自无矣。
　　此三者以为文不足，故令有所属。
　　注：此三者但令绝弃，未示修行，故以为此文不足垂教，更令有所属着，谓下文也。
　　疏：三者，谓绝圣弃智一也，绝仁弃义二也，绝巧弃利三也。此三者且令绝弃，未有修行，故以为此三者於文不足以垂教，更令有所属着，谓下文见素等是也。
　　义曰：圣智绝弃则人享其利，仁义绝弃则皆复孝慈，巧利绝弃则民无盗贼。三者既绝既弃，将示修真复古之方。故云此为未足属於下文。属，着也。
　　见素抱朴，少私寡欲。
　　注：见真素，抱淳朴，少私邪，寡贪欲矣。
　　疏：欲求绝圣弃智，则常见真素。
　　义曰：同乎无欲则谓素朴，素朴则民性得矣。无知无欲则合真素，真素合则圣智之迹绝矣。
　　疏：欲求绝仁弃义，则怀抱质朴。
　　义曰：淳质敦朴以守其心，则兼爱之仁裁非之义绝矣。
　　疏：欲求绝巧弃利，则当少私邪，寡贪欲。
　　义曰：私邪不汨於性，贪欲不起於心，则淫奢之巧、专冒之利绝矣。
　　疏：三绝虽於文不足，四行则修身有余。将欲禁邪於中心，故必取资於内行。
　　义曰：圣智仁义巧利，此六者行之初以拯物，执之末以妨道。故奸诈盗窃因而生焉。绝而弃之，可复真素。真素已复，乃资内修。显四行於结成，为真道之要妙矣。夫有迹之圣作？则矜诈之智生。仁起於不仁，义出於不义，孝彰於不孝，慈显於不慈。能绝有迹有为，自复至慈至孝。斥淫巧则私利息，私利既息，盗贼不生，然后凝旒於朴素之乡，杜念於私欲之境，人登富寿，国致遐长。此人君行道之效也。若夫心除嗜欲，身荡浮华，翦锐进之情，锄耽着之本，六贼不作，三元坦夷，四行克修，久视何远。此行人修之之效也。
　　道德真经广圣义卷之十七竟
　　道德真经广圣义卷之十八
　　唐广成先生杜光庭述
　　绝学无忧章第二十
　　疏：前章明绝弃多门，还淳则盗贼无有。此章明畏除俗学，若昏故独异於人。首一句标门以示绝，次七句举喻以明理，又一十七句格凡圣以对辨，后两句论独行以结成。○义曰：绝日益之学，以务恬和。除浮华之事，则无忧患。举唯阿恭慢之譬，将喻绝与不绝之理尔。绝与不绝，皆出於心。唯之与阿，皆应於口。绝则契冲静而归道，不绝则溺。智见而丧真，唯则恭谨而无尤，阿则傲慢而招罪，同出於心口而吉凶异焉。人之所畏者，畏招罪与丧真，而不能绝知见而恭谨。既知之矣，不可不畏。此劝勉於绝学也。众人行反於道。圣人故独异之，弃太牢之滋味，闲春台之心目，除明察之弊，去有以之为。绳绳闷闷，内袭气母如婴儿之行，以含乎至真也。
　　绝学无忧。
　　注：绝有为俗学则淳朴不散，少私寡欲故无忧也。
　　疏：绝学者，绝有为之俗学也。夫人之禀生必有真素，越分求学，伤性则多。若令都绝不为，是使物无修习。今即乃绝有为过分之学。
　　义曰：绝者，除断之义。老君将令后代之人渐慕淳和，断绝妄习，故有绝学之文。有为俗学者，谓俗间有为之学也。自三代以下匈匈焉，终以赏罚为事，则天下之人何暇安性命之情哉？故悦於明者，是淫於色也；悦於聪者，是淫於声也。悦於仁者，是乱於德也；悦於义者，是悖於理也；悦於礼者，是助於诈也悦於乐者，是助於淫也；悦於圣者，是助於艺也；悦於知者，是助於疵也。此八者学之大也。安其所禀之分，则无过求之悦矣。若所禀之外越分过求，悦而习之，则致淫悖之患，而伤其自然之和，乱其天禀之性矣。若令都绝，又失所修，但任真常，於理为得。
　　疏：庄子所谓俗学而求复其初者尔。若分内之学，因性之为，上士勤行，未为不绝，故曰绝学无忧。
　　义曰：《庄子□缮性篇》云俗学求复其初者，谓世间之人已治性命於俗矣。而欲以俗学复性命之本，则愈非其道也。斯为蒙蔽之民，去道远矣。曷若无以知为而任其自知。虽智周万物，而恬然自得矣。分内者，谓因其性分而任其真素也。夫任真，智则智矣，矫於分外则为诈也。任其真，礼则礼矣，矫於分外则为乱也。任其真，忠则忠矣，矫於分外则佞矣。任其真，仁则仁矣，矫於分外则谄也。任其真，义则义矣，矫於分外则盗也。任其真，信则信矣，矫於分外则诬也。矫於分外则失而多忧，任於分内则真而无惧，故曰绝学无忧也。上士勤行者，守真朴不妄为也。
　　唯之与阿，相去几何？善之与恶，相去何若？
　　注：唯则恭应，阿则慢应。同出於口，故云相去几何。恭膺则善，慢膺则恶，以喻俗学绝之则无忧，不绝则生患，只在心识回照，岂在相去远哉？
　　疏：唯，恭应也。《礼》曰先生召无诺，唯而起。
　　义曰：唯者，声谨而貌恭。应，应答也。先生，父兄师长也。召，呼召也。父兄之召，若应之以诺，尚虑迟回，闻命即往，故唯而起也。《论语》曰：有酒食，先生馔。注云：先生谓父兄也。从先生不得越道，与人语言恭馑而从之。其义皆同於恭谨也。
　　疏：阿，慢应也。《汉书》曰不谁何，绾谓何问也。此举喻也。唯之与阿，同出於口，唯恭则善，阿慢则恶。学之绝否，只在於心，而绝之则无忧，不绝则生息。同出於口，故云相去几何。只在於心，故云相去何若。若能了学无学，学相皆空，於知忘知，不生分别，则唯阿齐致，善恶两忘。
　　义曰：此明恭应慢应同出於口，而善恶异焉，绝学不绝，同出於心而忧乐异焉。不绝则忧心役虑，绝学则志泰神和。学无学者，日损之谓也。
　　《化胡经》曰：文始学无学，能伏于阗雄。言以无为之道，能伏强犷之俗也。《西升经》云：吾学无所学，规乃能明自然。《德经》云：学不学，服众人之所过。此皆绝除之旨也。能知此旨，则学相皆空矣。夫世间万法，无非有为，有为之事皆当灭坏，故皆空也。唯无为无事，清静恬愉，内合真常，外无分别，以此则唯何齐其一致，善恶以之谓两忘也。
　　人之所畏，不可不畏。
　　注：凡人之所畏者，慢与恶也。善人之所畏者，俗学与有为也。皆当绝之，故不可不畏。
　　疏：人之所畏者，畏慢与恶也。夫慢则为过，恶则被嫌。被嫌则人所弃薄，为过则物多尤怨。以况有为俗学增长是非，若不畏而绝之，是皆违分伤性，故不可不畏而绝之。
　　义曰：慢与恶招过，人知畏之，而不知俗学增长是非，动生尤悔而不畏也。故有道之士畏於俗学越分伤性，弃而绝之，愈於俗中之人畏慢之与恶也。
　　荒兮其未央哉。
　　注：若不畏绝俗学，则众生正性荒废，其未有央止之时。
　　疏：荒，废也。慢恶为过，俗学失真，是皆可畏，故当弃绝。若不绝而弃之，则正性荒废，其未有央止之时。
　　义曰：央，中也，亦旦也，止也。俗学者，明则生苛察，智则生是非，邪则生荒淫，妄则生夸诞，少则生企慕，多则生疲劳，勇则生纷竞，艺则生优劣。恶胜己而求胜，慕多闻而求多，苦忘劳神，役心损性，是乖於真素也，故曰失真。既乖真素，则荒废正性，如彼美土本无秽杂，而蒿兰荆棘滋蔓於其间，荒而秽之，伤土真性。俗学荒人真性，亦如草之滋蔓，故云荒也。《春秋》曰无使滋蔓，难图也。蔓草不可除，是其义矣。
　　疏：《诗》曰夜未央，言更漏尚多也。此云其未央，言俗学伤性，无息止期，故前途尚多，云未央。
　　义曰：俗学之长触类而生，若不绝除，方将日益，故荒乱渺然，殊未央止也。《周诗□小雅□庭燎篇》云夜未央，央，旦也。未央，言夜未巨央也。俗学不绝，未可尽也。
　　众人熙熙，如享太牢，如登春台。
　　注：众人俗学有为，熙熙逐境，如临享太牢，春台登望，动生贪欲也。
　　疏：熙熙者，情欲淫动之貌也。此明不畏绝学之人也。夫俗学有为，动生情欲，熙熙逐境，役役终身。若馁夫之临享太牢，恣贪滋味，冶容之春台，登望动生爱着。
　　义曰：冶容者，《易□系》云冶容诲淫，言女之容色夭冶而不精悫其行，动生淫泆。况春台登望乎？熙熙，和悦之貌也。俗学之人动溺其性，熙熙自悦，不觉为劳，然而逐境牵情，是非相扰，吉凶得丧由此而生。则有六印垂腰，五府交辟，一怒而诸侯惧，安居而天下息。繁华忽其满志，富贵乐其当年。五鼎列食，厌太牢之盈味；众芳悦性，喜春台之纵目。至有燕妹洛艳，楚舞吴歌，八音聩其聪，五色熏其鉴。乐则乐矣，终复如何？其或泰往否来，福终祸起，变熙熙之乐为惴惴之忧也。仲尼谓颜回曰：昔吾以乐天知命之不忧，今乃知乐天知命忧之大也。圣人犹若此，况於常乎？岂若纵神於自得之场、适性於忘知之境乎？
　　疏：太牢者，牛羊豕也。
　　义曰：《礼器》云：太牢而祭，不必有余。言称牲之大小也。又云诸侯七牢，大夫五牢，故《春秋》吴征鲁之百牢是矣。夫牛羊豕三牲，通谓之牢，牛者，祭之牢也。天子以牺牛谓全色也，诸侯以肥牛，大夫以牵生求得即用，无所择也。牛谓一元，大武将祭，必系於牢，刍之三月所养，必有其式以备不常。如《左传》鼷鼠食郊牛角，乃改卜牲也。羊者，天子衅庙，开冰告朔，皆用之，谓之柔毛。孟春食麦与羊是也。豕者，天子之祭皆用之，以备三牲。则牛曰太牢，羊曰中牢，豕曰少牢，曰刚鬣是也。礼，天子无故不杀牛，大夫无故不杀犬彘，谓其皆祭礼所用，非祭而杀，是曰无故也。牢者，取其四固以养牺牲，故通谓之牢矣。
　　疏：春台所以为爱着者，谓其卉木滋荣，禽鸟鸣匹，阳和陶然，易淫荡也。故《邠诗》云：春日迟迟，采蘩祁祁，女心伤悲，迨及公子同归。
　　义曰：筑土曰台，又曰因高为台。言升高肆望也。夫春之气也，天地捆缊，万物交感，和风舒暖，阳景迟迟，登台肆目，煦然荡矣。仓庚既鸣，春之候也。采蘩，生蚕之时，蘩，皤蒿也。祁祁，众多也。伤悲感事之苦也，春女感阳而悲生，秋男感阴而思起，此固阴阳常理，物化使然也。迨，始也。及，与也。思归嫁於公子，故言同归。礼，二月为匹偶之月，女心伤春，思匹配也。《邠诗□国风□七月篇》之辞也。仓庚，笺云鹏黄也。
　　我独怕兮其未兆，如婴儿之未孩。
　　注：我独怕然安静，至於贪欲，略无形兆。如彼婴兄未能孩孺也。
　　疏：我，老君自称言也。我畏绝俗学，抱道含和，独能怕然安静，於彼代间有为之事情欲等法，略无形兆，如彼婴兄未能孩笑，无分别也。孩者，别人之意。庄子曰：不至于孩而始谁。
　　义曰：怕兮者，安静无为之貌也。兆，形状之初也。老君见代之人物变化云为，驰骋利名，耽营俗学，留连情欲，凋丧天和，皆归於空，非为了出，乃教其冥视听之域，绝思虑之源，令若婴兄无所分别，不知不识，深含玄虚。婴儿者，未分别於人。孩者，有分别也。万事无形兆，忘怀之至也。《庄子□天运篇》老君谓子贡曰：三皇五帝之理天下不同，舜为天下也，使人心竞。故孕妇十月生子，子生五月而能言，不至乎孩而始谁。此言心竞者，有分别也。既有分别，和气将离。五月能言，时渐急也。自此物多大落也。《家语□本命篇》曰：人生三月而微眴，然后目能见。八月生齿，然后能食。期而生膑，然后能行。三年间合，然后能言。今五月而言，和散而浇急也。
　　乘乘兮若无所归。
　　注：至人无心，运动随物，无所取与，若行者之无所归，乘乘，运动貌也。
　　疏：乘乘，运动之貌。众人动生耽着，常有所求，故若有所归往。我本无心，怕然安静，乘流则逝，值坎则止。若彼行道之人，无所归趣，不汲汲也。
　　义曰：众人耽着所求者，趣於俗学，有求胜之心，耽其世欲，有营为之念，运动心虑，奔逐所求，故若有归也者。若无心不着诸见，悠悠自得，何所滞焉？喻如水也，决之则流，壅之则止，不与物竞，亦无所求，故若无所归也。
　　众人皆有余，
　　注：耽着尘务，矜夸巧智，自为有余，以示光大也。
　　而我独若遗。
　　注：常若不足，有所遗忘也。
　　疏：众人俗学耽着，矜夸巧智，是法皆执，自为有余。我独损之，未尝凝滞，心无爱染，故若遗忘。
　　义曰：众人矜夸俗学，以立功名，巧智相高，财利相胜，於彼世法各言有余矣。老君忘心息智，无滞无矜，恍惚任心，若遗忘也。
　　我愚人之心也哉，纯纯兮。
　　注：我岂愚人之心，遗忘若此也哉。但我心纯纯，故若遗尔。
　　疏：言我於诸法中体了无着，故若遗忘。岂则若愚人之心也哉？但我心纯纯，质朴无爱欲，故若遗忘尔。
　　义曰：老君为化物之本源，乾坤之宗主，万智周备，圣德玄通。而示以无心，而泯合乎道者，所务世人淳朴其志，以反浇漓，收视灭听，以归道德尔。非谓本来所禀，愚冥而若遗失也。
　　俗人昭昭，
　　注：矜巧智也。
　　我独若昏。
　　注：自韬晦也。
　　俗人察察，
　　注：立法制也。
　　我独闷闷。
　　注：唯宽大也。
　　疏：昭昭者，自矜衒巧智也。若昏者，如昏昧无所分别也。察察者，於教立法，以绳下也。闷闷者，无心宽大之意也。所以昭昭矜衒，察察施教者，皆由不绝俗学与有为，故圣人畏绝若昏默也。
　　义曰：上惟君后，下及兆人，徇俗学之心，忘大朴之本，理国则昭昭矜其圣智，察察申其典章，圣智愈作而政愈烦，典章益明而人益弊。老君昏昏默默，不化而自行也。庄子曰：至道之极，昏昏默默。昏昏者，韬光；默默者，不言也。
　　忽若晦，寂兮似无所止。
　　注：容貌忽然若昏晦，而心寂兮绝於俗学，似无所止着也。
　　疏：绝学行人忽忽无心，常若昏昧，而心寂然，曾不爱染，於法无住，故似无所止着尔。
　　义曰：晦，昧暗也。寂，虚静也。既绝俗学，不矜其智，不着有为，不住有法，不止於有，不滞於无，空有都忘，深入玄要矣。
　　众人皆有以，
　　注：众人於代间皆有所以，逐境俗学之意者也。
　　我独顽似鄙。
　　注：顽者，无分别。鄙者，陋不足。而心实了悟，外若不足，故云似尔。
　　疏：凡俗之人不畏俗学，常有所以，耽滞逐境，未曾休息。我於代间独无分别，有所鄙陋。顽者，无分别也。鄙者，陋不足也。而心实了悟，故云似尔。众人熙熙下，皆对明也。
　　义曰：世之众人，动循俗法，皆执有为，故云有以。以者，为也。老君内了万法，深洞道源，外示昏愚，若似顽鄙。下经曰天下皆谓我道大，似不肖。若肖，久矣其细也夫。亦此旨也。自众人熙熙下，六番圣行以对俗学是俗，明其必须绝除而宗大道也。
　　我独异於人，
　　注：人有情欲，我无爱染。人与道反，我与道同尔。
　　而贵求食於母。
　　注：求食於母者，贵如婴兄无营饮尔。故上文云如婴儿之未孩，下经云含德之厚比於赤子。如此所以独异於人也。先无求於两字，今所加也。且圣人说经，本无避讳，今代为教，则有嫌疑。畅理故义不可移，临文则句须稳便。便今存古，是所庶几。又司马迁云老君说五千余言，则明理诣而息言，不必以五千为定格也。
　　疏：此两句结成也。我独异於人者，异於不绝俗学之凡人也，即上对明诸与凡人异。凡人爱染有为，我独遗忘情欲，人於诸法分别，我独等无是非，故云异於人。
　　义曰：首标绝学两字，恐人未能顿明，相次对持，凡有十一别。一者绝学无忧，不绝学则多忧。二者唯则恭应而为善，阿则慢应而为恶。三者善则人所尚，恶则人所恶。四者众人有太牢春台之美，我则守淡泊婴儿之行。五者众人有所趣，我则无所归。六者众人矜有余，我独若遗忘。七者俗人曜昭而明，我独昏昏若暗。八者俗人察察立法，我独闷闷宽大。九者众人有所止，我独无所着。十者众人皆有为，我独若不足。十一者众人耽荣味，我独养元和。此十一者与俗对持，即明俗学可绝，而无为可习也。故疏云众人有爱染，我独忘情欲，众人於诸法分别，我独无是非，所以异於人也。
　　疏：老君戒人守朴全和，少私寡欲，绝视听之耽着，杜声名之奔竞，令如婴儿但求食於母尔。故云而贵求食於母。
　　义曰：如婴儿之行，无外所牵，但知求食於母，而无纷竞之累也。此圣旨所解，今详其理。母者，气也。人之禀象，因气而生，气为茂养，故谓之母。十一门中，皆明有为之学无益於身，习道之人俱令弃绝，行与俗异。故云独异於人。俗学既已绝除，唯饵气餐和，归根复命，是所行之法尔。《黄庭经》曰：人皆食谷与五味，我食太和阴阳气。又曰：百谷之实土地精，五味外美邪魔腥，臭乱神明胎气零，那能反老得还婴。何不食气太和精，故能不死入黄宁。是也。《家语》云：食气者，神明而寿。理无疑矣。大约理国则在於守静默，除淫苛。人君服道而鹑居，臣下崇德而弘道。前则修身之旨，此乃理国之规也。
　　道德真经广圣义卷之十八竟
　　道德真经广圣义卷之十九
　　唐广成先生杜光庭述
　　孔德之容章第二十一
　　疏：前章明畏绝俗学，若昏故独异於人。此章明从顺至道甚真，则能阅众甫。首标孔德两句，明德人之顺道。次道之为物下十句，畅妙本之精真。自古下五句辨应用之名，结生成之德。○义曰：前以俗学为滞对持，示弃绝之门。此明至道非常恍惚，表栖真之所穷，众甫之本始，惟至道之可依尔。
　　孔德之容，惟道是从。
　　注：孔，甚也。从，顺也。设问甚有德之人容状如何，言此德人所行，唯虚极之道是顺也。
　　疏：孔，甚也。从，顺也。容，状也。欲明行人所以顺合至道，故云甚有德之人容状若何。言甚有德之人容状，唯虚极之道是顺也。
　　义曰：道无名也，唯德是显之德无本也。自道而成之，至人能顺於道，德乃彰矣。故云甚有德之人，唯能顺於道。夫帝王君临天下，资顺道以居尊，统御域中，必抱道而立极。故《尚书□尧典》、《舜典》皆云曰若稽古者，言顺考古道也。
　　道之为物，惟恍惟惚。
　　注：此明孔德所从之道，不有不无，冲用难名，故云恍惚。
　　疏：此明虚极妙本为物形状，即孔德所从之道也。虚极妙本，强名曰道。道之为物，其运动形状若何，言此妙本不有不无，难为名称。欲谓之有则寂然无象，欲谓之无则湛似或存。无有难名，故谓之为恍惚尔。
　　义曰：恍惚者，不无不有，非有非无。谓之有焉，乃随迎不得；谓之无也，乃应变多方。
　　义曰：道者，虚无之称也。以虚无而能开通於物，故称曰道，无不通也，无不由也。若处於有，则为物滞碍，不可常通。道既虚无为体，无则不为滞碍，言万物皆由之而通，亦况道路以为称也。寂然无体也，而天覆地载，日照月临，冬寒夏暑，春生秋杀，万象运动，皆由道而然，不可谓之无也。及乎穷其动用，考彼生成，岂见其所营为，岂知其所运化？不可谓之有也。乃是无中之有，有中之无，不得指而定名，故谓之为恍惚尔。
　　惚兮恍，其中有象。
　　注：惚，无也。恍，有也。兆见曰象，自无而降有，其中兆见一切物象。
　　疏：此明降生本迹也。惚，无也。恍，有也。兆见曰象，妙本无物，故谓之惚。生化有形，故谓之恍。斯则自无而降有，其中兆见一切物象，从本而降迹也。
　　义曰：自上而下谓之降，妙本之道出乎虚无。虚无之体清浮在上，欲生化品物，运道神功，於妙无之中而生妙有。妙有融化，自上而下降於人间，兆见物象，妙无为本，妙有为迹，本则澹然常存，迹乃资生运用。由是言之，一切物象皆由道生，一切形类皆道之子矣。
　　恍兮惚，其中有物。
　　注：物者，即上道之为物也。自有而归无，还复至道，故云其中有物。
　　疏：物者，即上道之为物，谓妙本也。妙本降生，兆见物象，修性返德，则复归无物。无物即道也。
　　义曰：物是妙无之本象，为妙有之迹。既从本而降迹，则是道生万法。循迹归本，则万法复宗於道。言自妙有却归妙无，无始无终。常生常化矣。
　　疏：言人修性返德，不离妙本，自有归无，还冥至道，故云其中有物。言有妙物也，此摄迹以归本也。
　　义曰：自道所禀谓之性，性之所迁谓之情。人能摄情断念，返性归元，即为至德之士矣。至德之本，即妙道也。故言修性返德，自有归无。情之所迁者有也，摄情归本者无也。既能断彼妄情，返於正性，正性全德，德为道阶。此乃还冥至道也。冥者，契合也。妙物为道，故云摄迹归本。此乃摄有甩之迹，归无为之本也。
　　杳兮冥兮，其中有精。
　　注：恍惚有无，杳冥深昧也。虚极降生，修性返德。摄迹归本，妙物存无。杳冥深昧，不可量测。含孕变化，中有至精。故云其中有精者也。
　　义曰：初则妙本降生，自无而显有。次复摄迹还本，自有而归无。明此二句强为终始，恐世人迷惑，言道不复存，执有则必无，执无则必有，两边为滞，不悟中道之门。故示之曰其中有精，甚真甚信。则明妙道常在不始不终。了悟玄言，即契中道矣。又就生成门解之，则恍惚之象者，清虚之气也。在上为天。恍惚之物者，厚浊之气也。居下为地。杳冥之精者，冲和之气也。此三气交感，而为人焉。人者，三才之中最灵之智，用天法地，无所不能，亦自妙本分气而生。若失性任情，则离本而湮灭；若修性返德，则得道而超腾。其冲和之气禀於身中，修之则存，甚真甚信也。
　　其精甚真，其中有信。
　　注：杳冥之精，本无假杂，物感则应，应用不差。故云有信。
　　疏：至道妙物，既本非假杂，变化至精，故其精甚真。生成之功，遍被群有，物感必应，曾不差违，故云其中有信。
　　义曰：被，及也。差，爽也。违，失也。道之至也，微妙玄通，不可以有推，不可以无喻。去此之外不名为道，岂有诸法可假杂乎？可谓真矣。垂变化之功，功无不在，彰感应之，用用不可穷。故为至精至信也。《尚书》曰人心惟危，道心惟微，惟精惟一是也。
　　自古及今，其名不去，
　　注：言道自古及今，生成万物，物得道用，因用立名。生成之用，既今古是同，应用之名，故古今不去。
　　以阅众甫。
　　注：阅，度阅也。甫，本始也。言至道应用，度阅众物本始，各遂生成之用。
　　疏：阅，度阅也。甫，本始也。言道德生成之功本冥真精之信，始终无极，今古不渝。
　　义曰：渝，变也。杳冥真道，化育群情，物有始终，道无今古。常为物本，而道本无为也。
　　疏：故物得道用之名，天清地宁之类，自古至今，常不去也。故注云生成之用。既今古是同，应用之名，故古今不去也。以此真精之信，度阅万物本始，令各遂生成之用也。
　　义曰：前解云天覆地载，日照月临，皆道与之用也。天清地宁，谷盈物生，皆道与之名也。此名此用，则今古不移，至信至精，则古今常在。不称功於万有，各被其生成，但着用於群情，群情岂睹其终始。为化之主，玄哉妙哉。
　　吾何以知众甫之然哉？以此。
　　注：以此令万物皆禀道妙用生成故耳。
　　疏：又详质云，吾何以知万物本始皆资禀於道，道又度阅之，令遂其生成之用而然哉。答云：以此。以此者，以此甚真甚信。凡今万物，皆禀妙用生成，故知之尔。
　　义曰：道之生育万殊，度阅众类，为物之本，为化之先，天以之清，地以之宁，万物以之生，日月以之明。其既然矣，何以知其然哉？以其甚精甚信，今古不移，物禀道生，道为物本故也。然则甚大之德者，天地也；至明之象者，日月也；用道法天者，帝王也。帝王富有天下，尊居域中，子育万灵，首出庶物，安静以象地，被裒以象天，职官以象四时，明赏罚以象秋夏，而能体道清净，法道无为，抚之以至仁，示之以至信，使众生知道为本始，各舍末而归元，知道为祖宗，慕还淳而复朴，洪图克固，玄化克昌矣。
　　曲则全章第二十二
　　疏：前章明从顺至道甚真，故能阅众甫。此章明抱一为式，不争则所以曲全。首六句示诚全之行，是以下两句标圣行以明，次四句覆释曲全至弊新。夫惟下结不争必全而归尔。
　　○义曰：前既彰明妙道广弘生化之功，此则标示全和，教以修行之行。曲枉洼弊，皆因谦而益光，抱一为法，将明少能统众。弃自见自是之迹，除自矜自伐之非，克致诚全，孰於争者。
　　曲则全。
　　注：曲己以应务则全。
　　疏：曲者，委曲从顺也。言人能委曲从顺，不与物逆，则可以全身，故云曲则全。
　　义曰：理身之道，先理其心。心之理也，必在乎道。得道则心理，失道则心乱。心理则谦让，心乱则交争。谦让则曲己而顺物，交争则饰躬而非过。曲已顺物者不与物逆，物亦顺之，曲己全人，人必全之，不与物争，乃全身之道也。《尚书》曰：万方有过，在余一人。余一人有过，无以汝万方。此帝王曲己责躬之道也。
　　枉则直。
　　注：枉己以申人则直。
　　疏：枉者，受屈於物。直者，可以正曲也。《春秋》曰：正曲曰直。言人虽不与物逆，物来枉己，己能受屈，彼必惭惧而自修整，则是己之直可以正曲，故云枉则直。
　　义曰：得道之心不与物逆，物来枉己，已能受之，彼铃知惭，及自修整者。如廉颇蔺相如同仕於赵，颇位在相如之下，因怒曰：吾有功於国而居相如之下，吾所耻也。涂见相如，吾必辱之。相如知其言，常引车以避之，其从者怪而问之曰：相国不畏强秦而惧廉颇，何也！相如曰：秦所以不敢轻赵者，畏吾与廉
　　将军耳。吾若与廉将军相遇，两虎即斗，势不俱全。赵国之危，秦之利也。吾所以避者，存国耳，岂私於身乎？颇闻之，负荆肉袒而谢焉。此乃彼必惧而自修整，以己之直能正於曲之效也。正曲曰直者，《春秋》襄公七年冬十月，晋卿韩献子厥告老，其子穆子无忌有废疾，将立之。辞曰：《诗》云岂不夙夜，谓行多露。又曰弗躬弗亲，庶人弗信。无忌不才，让其可乎？请立起也。与田苏游，而曰好仁。《诗》曰：靖恭尔位，好是正直，神之听之，介尔景福。恤民为德，正直为正。正己心也。正曲为直，正人曲也。三和为仁。德正直三者，备为人也。如是，则明神听之，介福降之。立之不亦可乎？庚戌，使韩起朝献子，遂请老。晋侯谓韩无忌仁，使为公族大夫焉。
　　洼则盈。
　　注：执谦德则常盈。
　　疏：洼，坳下也。盈，满也。此喻说也。夫地之坳下，水必流满，人守撝谦，德便光大。能曲能枉，坳下也；则全则直，满盈也。故云洼则盈。
　　义曰：地道变盈而流谦者，谓丘陵川谷之属也。高者渐下，则下者益高，是故变其盈者而流布谦者也。盈则被变，高不可恃也；谦则流布，下可以守也。地坳下，水则就之以致盈满；人谦下，德则归之以政光益矣。撝谦者，指撝揖让，无非谦馑，不违法度，动合卑柔，德乃归之，
　　亦如地坳水聚矣，能曲能枉洼者，皆谓下其心也。则全则直则盈者，皆谓益其德也。理国之君，纳污含垢，下士礼贤，远近归之，国乃昌大也。
　　弊则新。
　　注：守弊薄则日新。
　　疏：弊，薄恶之谓也。曲枉洼等，皆自处弊薄也。能处弊薄，人必推先，故其德行日新矣。故云弊则新。
　　义曰：薄恶之处，弊屈之事，人所不取。今我取之，自处薄恶，则为众人所叹美矣。修道之士行人之所不行，学人之所不学，安人之所不安，乐人之所不乐，为人之所不为，得人之所不得。所行所为，无非谦静澹泊，故能德光而道成，可谓德行日新矣。
　　少则得，
　　注：抱一不离，则无失矣。
　　多则惑。
　　注：有为多门，则惑乱也。
　　是以圣人抱一为天下式。
　　注：圣人抱守淳一，故可为天下法式。
　　疏：谓少自取也。夫少自取者则无失，故云得多。自与者必争，故云惑。修身既尔，修道亦然，当须抱守淳一，自全真素，若欲广求异门，则招乱惑，故亡羊必因岐路，丧生谅在多方。是以圣人抱一不离，可为天下法式矣。式，法也。
　　义曰：廉士可以分财，言其自取必少也。自取其少者无贪心，无贪心者人不争，人不争故得矣。自取多者必不平，不平则争起，为人所夺，反乃失之，故惑矣。此举喻以明修道也。修道之法则有万殊，其致道者在於守一尔。守一不失者，理身则得道，理国则无为。无为化物，物自宁泰。故圣人抱一为天下法矣。理身不欲多其事，修道不欲多其门。多其事者，万虑营营以害一生、生能无伤乎？万人弯弧以射一鹄，鹄能无中乎？多其门者，玄教万途，丹经万卷，以一人之心兼累圣之道，形疲於外，神乱於内，故去道愈远矣。理国多事者，晋政多门，故诸侯不附；秦网烦密，故四海心离。一国三公，自然难理；十羊九牧，讵可化人。亡羊者，叹於多岐；丧生者，由其多事。理故然矣。
　　不自见故明，
　　注：人能不自见其能，常曲己以应务，则德全自明矣。
　　疏：此覆释曲则全也。言人能不自见其美，常委顺於物，则其全德日益明白，故云以故明。
　　义曰：自见不美，必有争尚之心，故不能委曲顺物矣。能委曲顺物不自见己美者，是以德全而益明也。夫德全则形全，形全则气全，气全则神全。神全之人表里无隔，洞见八极，则不自见之明，其明广矣。
　　不自是故彰，
　　注：人能不自以为是，而枉己申人，则其直自彰矣。
　　疏：此覆释枉则直也。言人能为物受枉，不自申说以己为是，是必无尤。故其直自彰着也。故云故彰。
　　义曰：自是其事者，必有执着之心，故不能枉己从屈矣。能枉己从屈，不自执是其事，故直显而益彰也。夫直彰则善彰，善彰则德彰。德彰之人，则万物归之；德益光大，则不自是之彰，其彰明矣。
　　不自伐故有功，
　　注：人能不自伐取，则其功归己。
　　疏：此覆释洼则盈也。言人不自伐取，当为谦让，则人不与竞其功。归己如地助下水铃盈焉，故云有功。
　　义曰：自称己善曰伐也，人好自伐必有贪竞之心，则不能坳下守谦矣。坳下守谦，不自伐其善者，故善着而有功矣。有功之人，人荷其惠，物受其赐，善功所及，孰不悦随？则不自伐之功，其功大矣。颜回曰：愿无伐善。《尚书》曰汝惟不伐，天下莫与汝争功。此之谓也。
　　不自矜故长。
　　注：人能长守弊薄，不自矜衒，则人推其长。
　　疏：此覆释弊则新也。人能守弊薄，不自矜衒，则人必让，善行能益长，故曰故长。
　　义曰：矜，恃也。自恃己长之人，必有夸衒之心，则不能自处弊薄矣。能处弊薄，则人叉共推而美之，则其不矜恃之美益长矣。《尚书》曰：尔惟不矜，天下莫与汝争能是也。
　　夫唯不争，故天下莫能与之争。
　　注：不与物争，谁与争者。
　　疏：夫唯曲全等行，皆是委顺不争。柔弱既胜於刚强，谦虚自归於是直，则天下人物谁能与不争者争乎？故云莫能与之争。
　　义曰：夫好争之人故非道矣。不争之德，德之大焉。前举曲全、枉直、洼盈、弊新四者，为因修之行，覆明不自见、自是、自伐、自矜四者，彰果应之功，行四行之人谦虚柔弱，不与物争，故天下莫能与之争，而得故明、故彰、故有功、故长四善之报矣。
　　古之所谓曲则全者，岂虚言哉？诚全而归之。
　　注：古有曲全之言，岂虚妄哉？实能曲者，则又全理归之。
　　疏：此引古以结曲全也。言自古有此曲全之言，岂虚有此言而无实者哉？若能曲顺不逆者，信有全理归之於己尔。故云诚全而归之。诚，信也。
　　义曰：此所明曲者，是柔顺屈曲之曲，非回邪之曲也。圣人抱此曲全之道，以垂法於天下。天下既理，圣人不自见其美，不自是其行，不自伐其功，不自矜其能，万物归宗於圣德。圣人谦顺而处之，则曲全之德自然归矣。自古及今，此言久着，行而必效，信实非虚。但人君抱一撝谦，归根安静，必显诚全之德，臻乎太平矣。
　　道德真经广圣义卷之十九竟
　　道德真经广圣义卷之二十
　　唐广成先生杜光庭述
　　希言自然章第二十三
　　疏：章明抱一为式，不争故所谓曲全。此章明契道忘言，执滞则自同於失。首一句标宗以明理，次五句举喻以申教，故从下理喻结成。○义曰：夫言教不繁，必契自然之道。风雨为暴，固非长久之资，希言将渐於忘言。举暴戒令其息暴，息暴归静，道必应之。信不足，则民违应之以不信。天为暴而不久，风雨岂能常？责夫忘言之言，渐契自然之理尔。且器莫大於天地，权莫重於神明，暴雨飘风尚不能久，人君恃尊怙贵，侮荡寰区，信非久长之道。夫何故哉？秦皇并吞四海，平一九州，豕畜黔黎，草视甿庶，深宫复道，自侈自尊，纵暴为昏，极奢极贵，祚倾运灭，曾不崇朝。项籍叱咤中原，吞噬六合，无君於其上，无敌於其前，乌江之败亦不旋踵。老君戒其强暴，令守无为自然之至道云尔。
　　希言自然。
　　注：希言者，忘言也。不云忘言而云希者，明因言以诠道，不可都忘。悟道则言忘，故云希尔。若能因言悟道，不滞於言，则合自然之理矣。
　　疏：此明言教不可执滞也。希言者，忘言也。夫言者在理，执滞非悟教之人。理必因言，都忘失求悟之渐，则明因言以诠理，不可都忘。悟理则言忘，故云希尔。若能因彼言教悟证精微，不滞荃蹄，则合於自然矣。故曰希言自然。
　　义曰：教必因言，言以明理。执言滞教，未曰通途，在乎忘言以袪其执。既得理矣，不滞於言，是了筌蹄之用也。筌蹄者，庄子曰：筌者，所以在鱼，得鱼而忘筌。蹄者，所以在兔，得兔而忘蹄。言者所以在意，得意而忘言，吾安得夫忘言之人而与之言哉？筌者以竹为之，取鱼之器也。蹄者，以绳为之，取兔之器也。鱼兔既得，则筌蹄可忘。若执筌蹄，乃非鱼兔矣。若执於言，又非教意矣。
　　飘风不终朝，骤雨不终日。
　　注：风雨飘骤则暴卒而害物，言教执滞则失道而生迷。
　　疏：飘风，狂疾之风也。骤雨，暴急之雨也。夫风者所以散物，雨者所以润物。若狂疾暴急，则害物而不久。
　　义曰：此风雨者，喻也。夫狂疾之风暴急之雨，理身理国於教为喻。其别有三，何者？风之散物，雨之润物，若其狂疾暴急，反害於物也。气者所以生身也，心之所以总神也。若其狂疾暴急，反以害於身矣。政之所以理民也，令之所以齐民也。若政严而狂疾，令峻而暴急，则民散而国危矣。言之所以明理，理之所以宣教也。若执滞局守，则於教不行，於道不通矣。
　　疏：以况言教所以诠理者，若执言滞教，则无由了悟，必失道而生迷。故风雨不可飘骤，言教不可执滞。欲明忘言即合自然，故举飘风骤雨之喻。
　　义曰：夫执滞於言教，则致不通，失至道之宗，迷言教之说。能明筌蹄之用，则无封执之迷，亦无飘骤之害，而彰散润之德。
　　孰为此者，天地。天地尚不能久，而况於人乎？
　　注：天地至大，欲为暴卒则伤於物，尚不能久，以况於人，执言滞教，则失於道，欲求了悟，其可得乎？
　　疏：孰，谁也？设问云谁为此飘风骤雨者，答云天地。天地至大，欲为狂暴，尚不能久，况於凡人执滞言教，而为卒暴，不能虚忘，渐致造极，欲求了悟。其可得乎？
　　义曰：老子欲明飘风暴雨不久之义，以喻理国修身之人。恐人未晓此意，托以发问，因自答之，以彰其理。言天地有形之大也，为狂暴之事，尚不能终日，人君统临邦国之大也，而为狂暴，必伤於民。修道之士而为狂暴，必伤其行。皆不可矣。凡人乃欲恣性纵心，狂猛躁急以为政，执言滞教以修道，了无通变，但局一隅，而能致国泰身安，可得乎？必不得矣。
　　故从事於道者，
　　注：故从事於道之人，当不执滞言教。
　　疏：从，顺也。虚极至道，冲用无方，在物则通，未尝凝滞。故凡人欲体斯妙而顺事者，不当有所执滞尔。故云从事於道者。
　　义曰：大道圆通，物感则应，由谦和柔顺可以致之。君刚狠躁戾之人，如飘风暴雨之行，即失道矣。所以人君执道以理民也，事来而循之，物动而因之，万物之性无不顺也。大行之大得福，小行之小得福，深浅之应，由人感通尔。如下文焉。
　　道者同於道，
　　注：体道者悟道忘言，则同於道。
　　疏：顺事於道之人，故谓之道者。谓能顺事於道，则不凝滞。了悟言教，一无封执，可与道同，故云同於道尔。
　　义曰：道者，虚无平易，清静柔弱，淳粹素朴，此六者道之形体也。虚无者，道之合也；平易者，道之素也；清静者，道之鉴也；柔弱者，道之用也；淳粹素朴者，道之干也。行此六者，谓之道。人行与道同，故曰能顺事而不滞，悟言教而同道也。
　　德者同於德，
　　注：德者，道用之名。人能体道忘功，则其所施为同於道用。
　　疏：德者，道用之名也。谓其功用被物，物有所得，故谓之德尔。谓体悟之人顺事於道，岂惟自能了出，抑亦功济苍生。苍生被其德，德者忘其功，凡所施为，同於道用。故云德者同於德。
　　义曰：德为道用，故次於道。所谓大行之大得福者，指上同道之行也，次行於代则恩及生灵，功济邦国，上未阶於至道，下复越於仁义，物得遂性，各得所得，故谓之德。有德及物，邻於道乎。苍者，广远之色，众同之貌。庄子曰：天之苍苍，其正色邪。远而视之，则有色象；近而观之，与庶物同。言庶物资道而生，有情无情，有识无识，动植飞走，皆曰苍生矣。
　　失者同於失。
　　注：执言滞教，无由了悟。不悟则迷道，故曰同於失。
　　疏：失者谓执滞言教而失道也。夫言教者，道理之筌蹄也。筌蹄者，乃取鱼兔也。今滞守筌蹄，则失鱼兔矣；执滞言教，则失妙理矣。失理则无由得道，自同於失也。故云失者同於失。
　　义曰：取鱼之器日筌，以竹为之。取兔之器曰蹄，以绳为之。取鱼则器包其身，故谓之筌。言其可生全而致之也。取兔则绳束其足，故谓之蹄，言可致足而致之也。愚人不知筌蹄可取鱼兔，执筌蹄以为鱼兔，失之远矣。言者所以宣理，教者所以告人。道不可无言而悟，因言以宣之；法不可不告而悟，故立教以告之。愚人不知言教所以悟道，执言教以为道，亦失之远矣。夫至虚至静，方能集道。滞言束教，何以契真？至虚以忘言，至静以忘教，不可执矣。经云执者，失之是也。
　　同於道者，道亦得之。同於德者，德亦得之。同於失者，失亦得之。
　　注：方诸挹水，阳燧引火，类族辩物，断焉可知矣。
　　疏：此明气同则应也，故虎啸风起，鹤鸣子和，性殊则肝胆楚越，道合则夷夏同人。以类相从，物无违者。故同道则道应，同失则失来。
　　义曰：夫习静则道降，积功则德充，气之相从，其来尚矣。故弹宫则宫应，弹角则角应者，声相感也。枯桑动而天风，暑雨降而础润，气相感也。龙吟云起，虎啸风生，有情感於无情也。铜山崩而钟应，类相感也。葭灰鈌而晕亏，事相感也。鹤鸣子和，性相感也。积善余福，积恶余殃，行相感也。同舟共济，胡越不患於异心，势相感也。流湿就燥，无情感於无情也。《西升经》曰：行善善气至，行恶恶气至。同於失者，固当矢之矣。肝胆楚越者，性分异也。夷夏同人者，所志同也。君子千里同风，小人隔陌异俗。此之谓乎？
　　疏：犹方诸挹月而水流，阳燧照日而火就尔。故云同於道者道亦得之。
　　义曰：东海方诸之间有巨蚌焉，长尺有二寸者，因名方诸。取其壳以柔帛拭之良久，以月照之，以器承之，则得水焉。阳燧者，范金为器，其形若杯，或类镜焉，以玄缯洁之，以日照之，以艾承之，则得火焉。此二者因日月之光，以气类相感，而能生水火。古者祭法尚洁，必以方诸之水、阳燧之火荐於神明焉。物之无情，犹资感应，况人之最灵，道之通变，而岂不能感致乎？言可致也。
　　信不足，有不信。
　　注：执言滞教，不能了悟，是於信不足也。自同於失，失亦乐来，是有不信也。
　　疏：言人之所以不能体了证理忘言，谓於信悟不足而生惑滞。既生惑滞，则执言求悟；执言求悟，则却生迷，倒是有不信应之。故云有不信也。
　　义曰：道既无形无状，在精感而致之。但云精感，则人无由可悟，故广叙应感之事，以劝於人，欲使世人知物有感通，事有因应，然后能推诚於道尔。能推心笃信，静默恬愉，道岂不应哉？所以不应者，由世人不能静默其心，恬愉其志。知者则执言局教，疑者则若存若亡。信既不足，了无感应，是有不信也。其有初则锐精於习道，中乃懈惰於修行，一念退心，前功并弃。不能专精勤久，而谓大道我欺。若知道能行，行之勤久，玄鉴非远，宁无应乎？人君法道化人，以信御下，推诚待物，布德如春，上有推诚之君，下无不信之士。
　　跂者不立章第二十四
　　疏：前章明理契言忘，执滞则同於失者。此章明自见自是矜伐则物或恶之。首二句举喻示难求。次四句明虽求亦不得。其於道下将申戒劝，令有道之人不处尔。○义曰：上文以不信不足，於道有不信之疑。此复跨而求行跂而求久，自是自见自伐自矜，去道逾远，喻如余食赘行，岂可致玄同之道乎？故有道之人不处於此，修真之士以斯为戒焉。
　　跂者不立，跨者不行。
　　注：跂，举踵而望也。跨，以跨挟物也。以喻自见求明，明终不得，何异夫跂求久立，跨求行履乎。
　　疏：趺，举踵而望也。跨，以跨挟物也。此举喻也。夫延颈举踵，欲求远望翘跂则危，故不可立。以跨挟物，物必为碍。挟物为碍，必不可行，亦如众生自见自是等也。故跂则不立，跨则不行。自见则不明，自是则不彰。断可知矣。
　　义曰：以足指蹑地谓之跂，暂有延望或可为之，而希久立，斯为难矣。延颈举踵者，陈后《长门赋》望幸之辞也。跨挟於物而求久行，亦不可得也。喻人不能推心信真，怀疑於道，暂兴一念，便望有成，无冥心澹寂之功，无隳体黜聪之渐，而欲振衣汗漫，接轸崆峒，亦如跂立跨行，欲希长久尔。
　　自见者不明，
　　注：露才扬己，动而见尤，故不明。
　　疏：夫自见之人，失之殷鉴，露才扬己，欲以自明。殊不知动则见尤，物无与者，己之事业终於昧然。故云自见者不明。
　　义曰：圣人之明也，精神四达，无所不极，上际於天，下蟠於地。犹泛然若无，不以为有也。凡人以己之见，蔽人之光，露其微才，扬其片善，以此为明。其可得乎？
　　自是者不彰，
　　注：是己非人，直为怨府。故不彰。疏：言人不能曲全而自为是，且欲大夸诸己，而以出众为心，求彰名边，以自光大，直为怨府。人所不堪，众毁日闻，故难彰着。故云自是者不彰。
　　义曰：圣人之行也，内修其本，外抑其末，属其精神，偃其知见，漠然无为而无不为，犹怕然若虚，不以为是也。凡人以己之行蔽人之善，锐於出众，务於矜夸，以此为是，其可彰乎？
　　自伐者无功，
　　注：专固伐取，物所不与，故无功也。
　　疏：夫谦者德之柄，让者礼之文，苟失斯道，无从而行，况自专固伐取，以求其功。不让则争功，斯滥矣。故云自伐者无功。
　　义曰：圣人之业也，操天为盖，无不覆也。以地为车，无不载也。四时为马，无不使也。阴阳为御，无不备也。而犹因自然之用，不以为功也。凡人以己之美掩人之能，内怀专伐，外无谦让，以此为功，其可全乎？《春秋》襄公二十九年，齐放其大夫高止于北燕。《传》曰高止好以事自为功，且专，故及於难也。《春秋》赵简子与郑战，为郑人所击，踣於车中，失其蜂旗，公孙龙率徒五百人助之。宵攻郑师，取峰旗，郑师大败。既战，简子曰：吾伏弢呕血，鼓音不衰。今日我上也。卫太子蒯聩为右，曰：吾救主於车，退敌於下，我右之上也。御者卸良#1曰：我两鞃阵将绝，吾能止之，我御之上也。此言简子不让，故其下皆自伐其功，故不克和矣。此乃自伐者之无功也。
　　自矜者不长。
　　注：矜衒行能，人所鄙薄，故不长矣。
　　疏：盛德若愚，昔贤通议，矜衒名器，丑行则多，人所鄙薄，坐招嗤诮。自矜虽欲求益，胥怨物不推长，故云自矜者不长。
　　义曰：圣人之德也，不以身役物，不以欲滑和，不谋而当，不虑而得。其为乐也不欣欣，其为忧也不惋惋，是以高而不危，安而不倾。而犹超然不居，不以为大也。凡人以己之短易人之长，缘丑饰非，衒耀名器，以此为长，其可久乎？盛德若愚者，《史记》云君子盛德，容貌若愚是也。《论语》云回也终日如愚，斯之谓矣。胥，相也。
　　其於道也，曰余食赘行。
　　疏：余食者，残余之食也。赘行者，疣赘之行也。残余，食之秽；疣赘，身之病。以此自见自是等行其於道，而论之如残余疣赘，人所共恶也。
　　义曰：自见、自是、自伐、自矜四者之弊，妨於修道。比之於物，如残余之食，取之於身，如疣赘之病。疣者，结病也。赘者，余肉病也。亦如余食，为众所恶也。
　　疏：谓为赘行者，自见自是等，为德行之疣赘，故云赘行。《春秋》曰人将不食吾余，《庄子》曰附赘悬疣出乎形哉，而侈於性。
　　义曰：累仁为德，景迹为行。自见自是，非累积之仁。自伐自矜，非景善之行。其以此於德行，愈於疣赘之病乎。不食吾余者，《春秋》庄公六年楚文王伐申，过邓，邓祁侯曰：吾甥也。止而飨之。祁侯之三甥骓甥、聃甥、养甥，请杀楚子。祁侯不许。三甥曰：亡邓国者，必此人也。若不早图，后若噬脐。其及图之乎。图之，此为时矣。祁侯曰：人将不食吾余。言自害其甥，必为人所贱也。对曰：若不从三臣之言，抑社稷实不血食，而君焉取余？弗从。伐申还，遂伐邓。十六年，复伐邓，灭之。即庄公十六年也。附赘悬疣者，《庄子》外篇曰：附赘悬疣出乎形哉，而侈於性。言物长者不为有余，短者不为不足。骈赘皆出於形，性非假物也。於众为多，故曰侈也。侈，多也。
　　物或恶之，故有道者不处。
　　注：自见等行於道，而论是曰残余之食、疣赘之行。凡物尚或恶之，故有道之人不处斯事矣。
　　疏：此自见自是等既如余食赘行，凡物尚或恶之而不为。故有道之君子，不处身於此事。
　　义曰：累仁为德，习善为行。有道之士修行累德，及其证果了出，乃复忘之，以合乎大通，而归乎无有。况四者之弊，如附赘余食，岂肯安而处之哉？此四者，理身处之，则隳德伤性；理国用之，则拒谏矜己，乱政害民，亡之本也。岂余食疣赘，毫芒之丑，而可比方哉？
　　道德真经广圣义卷之二十竟
　　#1御者卸良曰：据《左传》，『卸』当作『邮』。
　　道德真经广圣义卷之二十一
　　唐广成先生杜光庭述
　　有物混成章第二十五
　　疏：前章明自见自是，於道为余食赘行，末云有道不处。此章明大曰逝，质道乃先天混成，终令法道自然。首标有物混成六句，将明妙本之缘起，物被其功。次云吾不知下六句，表强名之由绪，名亦不可得。故道下六句示知四大之生育，申戒人君之法。下至终篇，教以法道自然，无为清静尔。○义曰：在昔三气未分，一元未立，形质犹隐，恍惚莫穷，混然首出者，惟虚极之妙本尔。洎乎孕神布化，天地生焉，万物育焉，生之成之，故为化母。然后定以名实，显其功用，或大或逝，或远或返，包三才而运气，首四大而居尊，递为宪章，以施法度，方复混融不宰，默体自然，宣大道冲用之功，功成复归於道本也。有物混成者，道之宗也。先天地生者，道之元也。寂兮寥兮者，道之质也。独立而不改者，道之常也。周行而不殆者，道之用也。可以为天下母者，道之功也。吾不知其名者，道之无也。字之曰道者，道之有也。强为之名曰大者，道之体也。大曰逝者，道之微妙也。逝曰远者，道之深玄也。远曰返者，道之常存也。道大天大地大王大者，道之统三才也。域中有四大而王居其一者，此明王为最灵之首，当用道也。三才相法，明王当法天行道，契乎自然也。故疏云申戒人君用道法天，而当宗清静也。
　　有物混成，先天地生。
　　注：将欲明道立名之由，故云有物混然而成，含孕一切，寻其生化，乃在天地之先也。
　　疏：有物者，有妙物也，即虚极妙本也。将欲申明强名所由，不可即称道，故云有物尔。言有此妙物混然而成，含孕众象，寻其生化，乃在乎天地之先。故曰先天地生。
　　义曰：道之起也，无宗无祖，无名无形，冲而用之，渐彰於有。其初也示若无状之状，无象之象，无物之物，无名之名。天地未立，阴阳未分，清浊未判，混沌圆通，含众象於内而未明，藏万化於中而未布，不可以名诘，不可以象言。故云有物混成，先天地生也。《九天经》曰：天地未有而先有道气，谓之玄元始三气，而生三清。三清各生三气，合为九气，而成九天。自此而分，方有圆清方浊之别，阳日阴月之异，三才於是乎生焉，万类於是乎立焉。众经之中，皆明此理，斯则先天地生者，大道也。其五太之次，具在第八卷中，解之太上下知章矣。
　　寂兮寥兮，独立而不改，周行而不殆，
　　疏：寂寥者，叹有物之体寂寥虚静，妙本湛然，故独立而不移改？物感必应，应用无心，遍於群有。故周行而不危殆。
　　义曰：寂寥者，无之谓也。无声可闻，无色可见，无形可执，无象可求，无名可称，无法可拟，故云寂兮寥兮也。独立者，道一无倡也。周行者，道气旁通也。不殆者，在高非高，在大非大，无穷无竭，玄妙常存，不危殆也。殆，危也。
　　可以为天下母。
　　注：有物之体寂寥虚静，妙本湛然常寂，故独立而不改，应用遍於群有，故周行而不危。而万物资以生成，被其茂养之德，故可为天下母。
　　疏：妙本生化，遍於群有。群有之物，无非匠成。万物被其茂养之德，故可以为天下母尔。母以茂养为义也。
　　义曰：於至无之中而妙气旁通，生育万物。万物非道无以生成，以其生物，故为天下之母。然道之生成於物，有形有类，皆从道生，故不拘於天上天下。今言天下者，举其大也。而道之生化，无所不生矣。《字林》云：茂养於物，故谓之母。
　　吾不知其名，字之曰道，强为之名曰大。
　　注：吾见有物生成，隐无名氏，故以通生表其德，字之曰道，以包含目其体，强名之曰大也。
　　疏：字者表其德，名者定其体。老君云妙本生化，应用莫穷，寂寥虚静，不可定其形状，先天地生，难以言其族氏，故云吾不知其名。但见其大通万物，欲表其通生之德，故字之曰道。
　　义曰：夫名物者以其体，字物者以其德。物生而名立，事之常也。未有无名之物矣。唯大道之用居乎物先，物象未彰，乾坤未辟，而道在其先也。运道之用，施道之功，而后有天地万物也。以此功深用广，无形无状，不可以氏族求，不可以名字得。老君取其通生万物之美，字之曰道。道者，通生之谓也。道之为通也，无所不通。《西升经》云：夫道也者，包裹天地，秋毫之细，道亦居之。庄子云：道在梯牌，道在众物，无不在也。故有形有生者，道皆居之。失道则死矣。
　　疏：见其包含无外，将欲定其至无之体，故强名曰大。凡物先名而后字者，以其字小而成大；以道先字而后名，是以从本而降迹焉。
　　义曰：夫物有体，则能包含於物。故大能容小，外能藏内者，物之常也。今道无体而能包含万物者，以其无体之体，体大无边也。以其体大，因体立名，故名曰大。大者，无不包也，无不容也。有形无形，皆在道体之内矣。凡物先名而后字者，礼，男子生三日，以桑弧一、蓬矢六以射天地四方，以示男子有事於四方也。既三月，妻以子见其夫。入门，升自昨阶，妻抱子出自升阶，父执之右手，孩而名之，抚其首焉。二十而冠，谓之成人。冠适子於昨阶，以着代也。醮於客位，有成人之道也。三加其冠，始以缁布，次以皮弁，次以爵弁，言益尊之。冠而字之，敬其名也。女子十五而笑，笄而字之。故冠礼者，礼之始也，嘉事之重也。此则先名而后字，取其自小而成大也。人伦之道，始则有终，故自小而成大，自大而复终也。《春秋》桓公六年九月丁卯，子同生。公问名於申繻，大夫也。对曰：名有五，有信，有义，有象，有假，有类。以名生为信，唐叔虞、鲁公子友是也。以德命为义，文王昌、武王发是也。以类命为象，若孔子像尼丘山是也。取於物为假，如伯鱼生，有人馈鱼，因名曰鲤是也。取於父为类，若子同生，与父同日生是也。不以国，以国则废名。不以官，以官则废职。不以山川，以山川则废主。不以畜牲，以畜牲则废祀。不以器弊，以器弊则废礼。不以隐疾，故名终将讳之。故晋以僖侯废司徒，宋以武功废司空#1，先君献武废二山，具教二山也。是以大物不可以命。公曰：是其生也，与吾同物，命之曰同。氏族者，《春秋》隐公八年冬，公子无骇卒，公子羽父请谥与族。公问族於众仲。对曰：天子建德，因生以赐姓，胙之以土而命之氏。诸侯以其王父字或以谥，因以为族。官有世功，则有官族。谓取旧官旧邑为族也。邑亦如之。公命以字为展氏。无骇即公子展之孙也。夫道也，先字而后名，言道无所始，亦无所终。示用降迹，故字曰道，妙体广远，故名曰大。无始无终也，而此名此字，其强立焉。大道之妙，名言路绝也。
　　大曰逝，逝曰远，远曰返。
　　注：妙用无方，强名不得，故自大而求之，则逝而往矣。自往而求之，远不及矣。若能了悟，则返在於身心而证之也。
　　疏：夫滞於一方者，非天下之至通也。故天职生覆而不能形载，地职形载而不能生覆。唯妙本之用，用无定方，虽强名曰大，而复不继於大。
　　义曰：天下之至通者，道也。滞於一方者，天地也。夫天地日月、春夏秋冬，皆天之所运也。天运气广大焉，生物周普焉，能覆而不能载，能清而不能浊，能上而不能下也。地布气周遍焉，载物广厚焉，能载而不能覆，能浊而不能清，能下而不能上。日主昼而不能於夜，月主夜而不能於昼，春职於生而无长养收藏之功，夏职於长而无收藏发生之力，秋主於成而无生长闭藏之用，冬主於藏而无生长肃杀之效，风职於散而不能於润，雨主於润而不能於散。若此局於一方者众矣。唯大道能覆载照临，能生成长育，能寒暑散润，能阴能阳，能柔能刚，能今能古，能圆能方，能清能浊，能短能长，无不可也，无不能也，故用无定方。虽名曰大，而不拘於大，此可谓天下之至通乎。
　　疏：自大而求之，则逝而往矣。自往而求之，则远不及矣。自远而求之，则复返在人之身心矣。故云远曰返。庄子曰：大道於大不终，於细不遗。
　　义曰：求之於大则弥大矣，故曰逝而往也。求之於逝则弥远矣，故曰远不及也。求之於远不离乎身，故曰返也。人之起居运动，上下屈伸，不离於道，道岂远乎？於大不终者，《庄子□天道篇》老君谓士成绮曰：夫道也，於大不终，於细不遗，故物备矣。广乎其无不容也，渊乎其不可测也。形德仁义，神之末也。非至仁，其孰能定之？此言天地，形之大者也；秋毫，形之小者也。物之至大道复大之，其大无极，故不终也。物之至细道之在焉，故不遗也。道无不在，何足以测之哉？匪一方之可拘，岂四者能诘矣。
　　故道大，天大，地大，王亦大。
　　注：因其所大而明之。得一者，天地王。天大能覆，地大能载。王大能法地，则天行道，故云亦大。
　　疏：因强名曰大，所以次大者，故天能颠玄在上，垂覆万物。地能凝静於下，厚载万物。王能清静无为二而化万姓。此三大也者，吾道一以贯之。
　　义曰：天之清也，积气於上，体乎纯阳，运动不息，刚从而文明，故次於道也。地之浊也，积形於下，体乎纯阴，寂然不动，柔顺而安贞，故次於天。王之正也，总二气之柄，居万灵之首，顺阴阳之序，法天地之宜，仰观俯察，顺考古道，清以则天，静以应地，故清静其化，无为其心，而齐於三大也。此三大皆局於一方之德，无圆通冲用之能，故我妙道通贯三大，而为之主矣。一以贯之者，《论语》仲尼谓曾参曰：参乎，吾道一以贯之。颠，顶也。玄，远也。
　　域中有四大，而王居其一
　　注：王者，人灵之主，万物系其兴亡。将欲申其鉴戒，故云而王居其一，欲以警王，令有所法，谓下文也。
　　疏：者域，限域也。今云域中之大道，不只在域中，若云约所见而言，则天地自为限域，亦不在域中矣。夫遗语以存玄理，亦不必曲生异义。申文以防疑难，众说皆未尽通。
　　义曰：夫限域之域，理自多途。大约有四。其一生化之域，二气之内，阴阳所陶之所也。其二妙有之域，在二气之外，妙无之间也。其三妙无之域，居妙有之外，捆缊始凝，将化於有也。其四妙无之外，谓之道域，非有非无，不穷不极也。此域中者，言道之所化自无生有，分别二气而天地生焉。天地之中而万兆形列，而君王统焉。亦如道大而有天地，有天地后有王也。则四大之名递相统摄，自无入有，自有归无，终始包含也。况下文云人法地，地法天，天法道。此既递相法象，则四大互相统摄矣。
　　疏：今明域者名也。名为体域，物无名外之体，故曰域中。若举道名，则道在其中矣。举天名则天无遗体矣，故云域中，即有名之中有此四大云。而王居一者，王为人灵之首，有道即万物被其德，无道则天地蒙其害。故特标而王居其一，欲令法道自然。
　　义曰：圣旨以名为体域者，则包统众义，复为妙焉。此亦以道为名体，外包天地，天地之中以王为首，其义同也。夫王者有道，则日月如合璧，五星如连珠，甘露降，醴泉出，河不满溢，海不扬波，景星见，卿云生，神龙游於沼，麟凤来其庭，四气调和而为玉烛，万物遂性而洽太平也。人君无道，则天返时为灾，地返物为妖，人返德为乱，沴气咎征时见於上，物妖形怪或出於下，星亡日斗，冬雷夏霜，天裂石实，川竭山崩，事兴於人而气感於天，是天地蒙其害也。王之为大，系天地之安危，岂可不抱自然而法天，任无为而体道耶？
　　人法地，地法天，天法道，道法自然。
　　注：人谓王也。为王者先当法地安静，既尔又当法天运用生成，既生成已，又当法道清静无为，令物自化。人君能尔者，即合道法，自然之性也。
　　疏：人谓王者也。所以谓人者，谓人能法天地生成，法道清静，则天下归往，是以为王。若不然，则物无所归往，故称人以戒尔。为王者当法地安静，因其安静，又当法天生化，功被物矣，又当法道清静无为，忘功於物，令物自化。人君能尔，则合道法自然。
　　义曰：道职生成，天职包覆，地职厚载，而乾坤之象着，品物之形列。王居其间，行道之化，顺天之时，法地之宜。民则安静而自理，生化而有常，清静而无扰，合大道自然之理也。
　　疏：言道之为法自然，非复仿法自然也。若如惑者之难，以道法仿於自然，则是域中有五大，非四大也。又引《西升经》云虚无生自然，自然生道。则以道为虚无之孙，自然之子。妄生先后之义，以定尊卑之目，塞源拔本，倒置何深。
　　义曰：疑惑之人不达经理，乃谓大道仿法自然，若有自然居於道之上，则是域中兼自然有五大也。又以道为自然之子，无为之孙，皆为妄见，故具下文以解之。塞源拔本者，《春秋》昭公九年，晋梁丙、张趯率阴戎伐颖。以周甘人与晋阎嘉争阎田故也。周景王使大夫詹桓伯辞於晋曰：我自夏以后稷、魏、骀、芮、岐、毕，吾西土也。巴、濮、楚、邓，吾南土也。及武王克商，蒲姑、商奄，吾东土也。肃慎、燕、亳，吾北土也。吾何迩封之有？文武成康之建母弟，以藩屏周，亦其废坠是为，岂如弁髦，因而以敝之。先王居梼杌于四裔，以御魑魅。故允姓之奸居于瓜州，伯父惠公归自秦，而诱之以来，使偪我诸姬，入我郊甸，则戎焉取之。戎有中国，谁之答也7 后稷封殖天下，今戎制之，不亦难乎？伯父图之。我在伯父，犹衣服之有冠冕，水木之有本源，民人之有谋主也。伯父若裂冠毁冕，拔本塞源，专弃谋主，虽戎狄，其何有余一人？叔向谓宣子曰：文之霸也，岂能改物？翼戴天子，而加之以恭。自文以来，世有衰德，而暴蔑宗周，以宣示其侈。诸侯之贰，不亦宜乎？且王辞直，子其图之。宣子说。王有姻丧，使赵成如周吊，且致阎田与襚，反颖俘。王亦使宾滑执甘大夫襄以说於晋，晋人礼而归之也。
　　疏：且尝试论之曰：虚无者，妙本之体。体非有物，故云虚无。自然者，妙本之性。性非造作，故曰自然。道者，妙本之功用，所谓强名，无非通生，故谓之道。约体用名，即谓之虚无、自然、道尔。所以即一妙本，复何相仿法乎？则知惑者之难，不诣乎玄键矣。
　　义曰：键，关键也。此明大道以虚无为体，自然为性，道为妙用，散而言之即一为三。合而言之，混三为一。通谓之虚无、自然、大道，归一体耳，非是相生相法之理，互有先后优劣之殊也。非自然无以明道之性，非虚无无以明道之体，非通生无以明道之用。熟详兹妙，可谓诣於深玄之关键也。
　　道德真经广圣义卷之二十一竟
　　#1宋以武功废司空：据《左传》，『武功』当作『武公』。
　　道德真经广圣义卷之二十二
　　唐广成先生杜光庭述
　　重为轻根章第二十六
　　疏：前章举域中称大，终令法道自然。此章明重静为君，以戒身轻天下。首两句标宗以示义，次两句举喻以却明，又四句伤人君之失道，末两句述轻躁以为戒也。○义曰：前以人君为理，体道法天。今示重静之文，戒轻与躁，将明重静之益，举喻以申词，又述轻躁之伤，垂文而深叹。夫至人修道，圣主垂旎，必重慎为先，安静为本。以重静为国，则俗和而化行。以重静保身，则道通而神泰。若其轻而守器，躁以处身，君轻躁而民无所遵，心轻躁而神无所保。神散则身逝，民溃则国危。固为深戒矣。
　　重为轻根，静为躁君。
　　注：重者制轻，故重为根，静者持躁，故静为君尔。
　　疏：根，本也，草木根蒂重，花叶轻，花叶禀根蒂而生，则根蒂为花叶之本。故曰重为轻根。夫重则静，轻则躁，既重为轻者根，则静为躁者君矣。是知重有制轻之功，静有持躁之力。故权重则属鼻之绩斯举，心静则朵颐之求自息。
　　义曰：重者，安静而合道。躁者，轻浮而丧真。举喻则花叶为轻，根蒂为重，花叶轻则易败，根蒂重则难伤。此比於行也。若夫重静於国则民安，重静於身则神泰。故政将乱也，积德以镇之。心将躁也，积和以制之。可谓得制轻持躁之衍，无朵颐贪婪之诮。所以周勃以严重而蒙顾托，邾庄以弁急而委炎炉。惟君惟臣，此乃明戒。朵颐者，《易》颐卦初九之辞也。言人之开发言语，咀嚼饮食，皆当动颐，君子观此颐象，故谨慎言语，裁节饮食也。先儒曰：祸从口出，患从口入。宜慎於颐也。初九朵颐，言阳处於下而为动，始不能使物赖己而养，在自动以求养，是躁求损己，是以凶也。颐，养也。颐者口之枢机，故曰枢机之发，荣辱之主。得不戒哉？
　　是以君子终日行，不离辎重。
　　注：辎，车也。重者，所载之物也。轻躁者贵重静，亦由行者之守辎重。失辎重则遭冻馁，好轻躁则生祸乱。
　　疏；君子者，谓人主也。言其德可以君人子物，故云君子。辎，屏车也。重者，所载之物也。此举喻也。言人君常守重静，犹如行者之不离辎重。行者若失辎重则无所取给，必遭冻馁。人君若好轻躁，则臣下离散，必生祸乱。故云终日行不离辎重也。
　　义曰：人君之重静也，则事省而理，求寡而赡，不施而仁，不言而信，不求而得，不为而成，怀自然抱真朴，而天下泰矣。人身之重静也，则和气积心，虑平视听，不惑於外情，欲不撄於内，而寿命延矣。
　　虽有荣观，燕处超然。
　　注：人君守重静，故虽有荣观，当须燕安而处，超然不顾。
　　疏：夫人君好重静，则百姓不烦劳。若高台深池，撞钟舞女，以为荣观，则人力凋尽，乱亡斯作。故戒云虽有荣观，当须燕尔安居，超然远离，而不顾也。
　　义曰：荣观，华盛也。若人君饰荣观於耳目，竭人力於淫奢，丽色冶容，以荡其志，则国亡身辱，不俟旋踵乎。有崇台荣观之盛，当忽之而不顾，勿以荡心也。燕，安也。超远也。虽有荣观，其可乐之乎？高台深池者，《春秋》昭公二十年冬十月，齐景公疥，遂痁，期而不瘳。诸侯之宾问疾者多在。梁丘据与裔款二大夫言於公曰：吾事鬼神丰，於先君有加矣。今君疾病，为诸侯忧，是祝史之罪也。诸侯不知，其谓我不敬，君盍诛於祝固、史嚣以辞宾？公悦，告晏子。晏子曰：宋之盟，屈建问范会之德於赵武。赵武曰：夫子之家事治，言於晋国，竭情无私。其祝史祭祝#1。陈信不愧。其家事无猜，其祝史不祈。建以语康王，康王曰：神人无怨，宜夫子之光辅五君，以为诸侯王也。#2五君，文襄灵成景也。公曰：据与款谓寡人能事鬼神，故欲诛於祝史。子称是语，何故？对曰：若有德之君，外内不废，上下无怨，动无违事，其祝史荐信，无愧心矣。是以鬼神用飨，国受其福，祝史与焉。其所以蕃祉老寿者，为信君使也，其言忠信於鬼神。其适遇淫君，外内颇邪，上下怨疾，动作僻违，纵欲厌私，高台深池，撞钟舞女。斩艾民力，输掠其聚，以成其违，不恤后人。暴虐淫纵，肆行非度，无所避忌，不思谤讟，不惮鬼神。神怒民痛，无悛於心。其祝史荐信，是言罪也。其盖失数美，是矫诬也。进退无辞，则虚以求媚。是以鬼神不飨其国以祸之，祝史与焉。所以夭昏孤疾者，为暴君使也，其言僭嫚於鬼神。公曰：然则若之何？对曰：不可为：山林之木，衡鹿守之；泽之雀蒲，舟鲛守之；薮之薪蒸，虞候守之；海之盐蜃，祈望守之。县鄙之人，入从其政；福介之关，暴征其私；承嗣大夫，强易其贿。市当无艺#3，征敛无度，宫室日更，淫乐弗违。内宠之妾，肆夺於市，外宠之臣，僭令於鄙。私欲养求，不给则应。民人若病，夫妇皆诅。咒若有益，诅亦有损。聊摄以东，姑尤以西，其为人也多矣。虽其善祝，岂能违亿兆人之诅？君若欲诛於祝史，修德而后可。公悦，使有司宽政，毁关，去禁，薄敛，已责。十二月，景公畋于沛。此言晏子言之所利，而景公从谏修德，而疾速愈，遽能畋猎也。
　　奈何万乘之主，而以身轻天下？
　　注：奈何者，伤叹之词也。天下者，大宝之位也。言人君奈何以身从欲，轻用其身，令亡其位乎。
　　疏：天子提封百万，出赋六十四万，出戎马百万疋，兵车万乘，天子是为万乘之主。奈何者，伤叹之词也。天下者，大宝之位也。夫万乘之主，四海必同，当令子孙千亿，本枝百代。善建则无为偃化，善抱则有截归仁。水不何承此重器，耽乐是从，以身充欲，沦胥以败。是以一身之欲，而轻大宝之位，甚可伤叹。故曰奈何。
　　义曰：天子父天而母地，告类上帝，承统昊天，谓之天子。亦云法天行道，子育万人，谓之天子。提封者，疆土四方之内也。万井者，井田也。方里为井，百万井则辟十万里。出戎马百万疋，兵车万乘，舆赋之多，富有四海，故云万乘之主也。齐大司马田禳苴为兵法，有车乘之赋，其法起於步，人举一足曰跬，跬三尺也，两足曰步，步六尺也，百步为亩，即其地广六尺，长百步，六百尺为一亩。亩者，母也。既长百步，可植苗稼，有母养之功，曰亩也。百亩为
　　夫，夫者农夫也。《王制》云：上农夫食田百亩也。三夫为屋，并而言之，则长百步，广三百步，谓之屋者，言人一家有夫妇兄，三百具则为家，为屋也。三屋为井，一屋长百步，广一里，则三屋之地方一里也。名井者，因夫间有遂，水纵横相通，为井字。何者？亩广六尺，长百步，用耜耕之。耜广五寸，两耜为耦，耦广一尺，长沮桀溺耦而耕是也。亩广六尺，以一尺耦耕，垈为畎以通，水流畎然，因名畎也。而夫田田首倍之，广二尺，深二尺，谓之为遂。九夫为井，井间广深四尺，谓之为沟，取其遂相通，如井字。故谓之井田。十井为通并之，其地长一里，广十里。合三十里相通，共出士一人，徒二人。十通为城者，地方十里，谓之为城。言兵赋一乘，成也。城出革车一乘，士十人，徒二十人。千乘之国，则其地千城，出士一万人，徒二万人也。万乘之国，地方万城，出兵车万乘，士十万人，徒二十万人。此司马法所出也。《王制》云：一城之地九万顷，出兵车一乘，甲士三人，步卒七十二人。万乘之地，甲士三万，步卒七十二万人。《王制》与《司马法》不同，故两存之。大宝之位者，《易□系》云圣人之大宝曰位。言大宝可爱者，天下之位也。位是有用之地，宝是有用之物，以居盛大之位，能广用无疆，故称大宝。何以守位曰仁，言人居此大宝之位，当须保守之，以仁爱为心，道德为体，重静为用，俭约为基。令四海同文，万方述职，天枝帝叶，传於子孙。善崇建於根蒂，善抱守其淳朴。使天下慕其仁而归之，不可以耽乐畋游，荒禽惑色，敛天下之力以养其身，率天下之怨以充其欲，使运穷祚灭，众叛亲离，以天下之大，而一身轻失之。如夏癸、殷辛、周赧，汉献，以万乘之尊，死匹夫之手。故伤叹之曰奈何也。
　　轻则失臣，躁则失君。
　　注：君轻易则人离散，故失臣。臣躁求则主不齿，故失君。
　　疏：夫君多轻易，则必烦扰，烦扰则人散，谁与为臣。故云轻则失臣。此戒人君也。
　　义曰：人君怀轻易之行，不重静其心，或畋猎为荒，或巡游不息，或朝令夕改，或变法易常，事多则政烦，政烦则人困，人困则兵戈四起，户口流亡，人散民流，失臣之谓也。则如夏后洛泊之畋，十旬不返；隋炀辽东之役，百万沦亡。盖此谓也。
　　疏：为人臣者，当量能受爵，无速官谤。若矫迹干禄，饰诈祈荣，躁求若斯，祸败寻至，坐招窜殛，焉得事君。故云躁则失君。此申诫人臣也。
　　义曰：谤，诽也。干，求也。诈，诳也。窜，逃也。殛，杀也。申，重也。人臣贪荣躁进，乱侮国常，大则有诛殛之凶，小则有窜逐之戾。非天作孽，自失其君，况习道之人怀轻躁之行，则恬和虚寂之旨，安所容其窥伺哉？申者，重戒之也。窜三苗、殛鲧之例是也。
　　道德真经广圣义卷之二十二竟
　　#1其祝史祭祝：『祭祝』，据『左传』当作『祭祀』。
　　#2以为诸侯王也：据《左传》，『王』当作『主』。
　　#3市当无艺：据《左传》，『市当』当作『布常』。
　　道德真经广圣义卷之二十三
　　唐广成先生杜光庭述
　　善行无辙迹章第二十七
　　疏：前章明重静为君，以诚身轻天下。此章明言行无滞，欲令常善救人，守重静，理国在无为善行，言贵乎忘遗。首标五善之行，次明善救之慈，善人下畅兼忘之训，虽知下结妙要之首尔。○义曰：前垂轻躁之戒，乃君臣守位之规。此标五善之文，明修道参真之行。至於救人救物，表无弃之慈为师为资，畅相须之旨，再彰要妙，戒彼久迷尔。
　　善行无辙迹，
　　注：於诸法中体了真性，行无行相，故云善行。如此则心与道冥，故无辙迹可寻求也。
　　疏：此明法性清净也，行谓修行也。法性清净，是曰重玄。虽藉勤行，必须无着，次来次灭，行无行相，心与道合，故云善行。如此则空有一齐，心境俱净，欲求辙迹，不亦难乎？故云善行无辙迹。
　　义曰：法性清净，本合於道。道分元气而生於人，灵府智性元本清净，既生之后，有诸染欲渎乱其真，故去道日远矣。善修行之人，闭其六欲，息其五情，除诸见法，灭诸有相，内虚灵台，而索其真性，复归元本，则清净矣。虽约教法三乘之行，修复其性，於法不住，行相之中，亦不滞着，次来者修，次修者灭，灭空离有，等一清净，故无心迹可得而见。於内曰心，心既寂矣，於外曰境，境亦忘之。所以心寂境忘，两途不滞。既於心而悟，非假远求，无车辙之迹出於四外矣。帝王以清净之道以化於人，混然大同，万国风靡，固不烦车辙马迹布於天下，此谓理身与国，皆得善行之妙也。
　　善言无瑕谪，
　　注：能了言教，不为滞执，遗象求意，理证言忘。故於言教之中，无瑕疵谪过也。
　　疏：此明善行之人不滞言教也。瑕，病也。谪，责也。言谓言教也。
　　夫善行无迹，则能了言教，不为执滞，於言忘言，是善言也。能如此遗象存意，理照言忘，於彼言教，一无病责。故云善言无瑕谪。
　　义曰：疵，病也。圣人知代人不可无言以训，故立言以明教，因教以训人。众人则执教而滞言，故有瑕疵之病、谪责之过。不通於理，不达於道，言愈多而道愈远矣。善修行之人，因言而悟教，因教而达理，寻理而契道，契道而忘言，故无瑕疵之病、谪责之过也。《易略例》云：言生於象，故可寻言以观象。象生於意，故可寻象以观意。意以象尽，象以言着，故得意而忘象，得象而忘言。存言者非得象也，存象者非得意也。象生於意而存象焉，所存者乃非其象也；言生於象而存言焉，所存者乃非其言也。象者，似也。以所诠义理非言说所及，非心智所思，不异忘言绝虑之真体，故云象似也。喻如临镜照影，影非骨肉之身，若执影为身，即失真影。若不因影，无以识其真身。镜，喻言也。影，喻象也。身，喻意也。言得意者，但冥契真心矣。於法有三，谓言象意也。言喻能诠，意喻所诠，象通所能，是则遗象而存意，得理而忘言。达於此者，则无瑕疵谪责之事矣。
　　善计不用筹算，
　　注：能了诸法，本无二门，一以贯之，不生他见。故无劳筹算，自能照了，计无计相，非善而何？
　　疏：此明言教无滞，则不计异门也。夫执言执行，辨是与非，适令巧历，亦不能计。若能了诸法，皆方便门，究竟清净，不生他见，则无劳筹策算数，自能深入一乘。善计若斯，何劳筹算？故云善计不用筹算。
　　义曰：筹、计、策，皆算也。算长尺有握，握者算之本，手执处也。握外长尺矣。投壶射皆用算以记胜负，故《射礼》云多算饮少算是也。《投壶礼》曰：左右告矢具，则司射坐而释一算焉。卒投，司射执算请数，二算为纯，一算为奇。遂以奇算告曰：某贤於某。或多或钧，胜者饮不胜者。是知凡筹量计数，皆用算以定之。故国有算学，始自黄帝之臣隶，首始以数演算。数者，生於道也。《春秋》曰：道生而有气，气生而后有滋，滋生而后有象，象生而后有数。由是而算兴焉。夫明天地之度，察品物之数，考阴阳之变，穷律历之元，皆以算而后能定其少多也。故数之大约，有数有度，有量有衡。数起於一至十，十至百，千至万，万至亿，亿至兆，兆至京，京至垓，垓至栋，栋至壤，壤至沟，沟至间，间至正，正至载。下数言十即变，中言万即变，上数言万万而变也。度之所起起於忽，十忽为丝，十丝为厘，十厘为毫，十毫为分，十分为寸，十寸为尺，十尺为丈，三尺为跬，六尺为步，七尺为仞，八尺为寻，倍寻为常，三百步为里，二千九百三十二里为度矣。量之所起起於圭，六粟为圭，十圭为抄，十抄为撮，十撮为勺，十勺为合，十合为升，十升为斗，十斗为石，四升为豆，四豆为瓯，四瓯为釜，四釜为钟，十六斗为庾，六斗四升为斛，十六斗亦为薮，十六斛为秉。《聘礼》又云十斗曰斛，十六斗曰薮，十薮曰秉。郑玄又云斗二升曰斛矣。衡之所起起於黍，十黍为累，十累为铢，二十四铢为两，六铢为分，十六两为斤，三十斤为钧，四钧为硕，二十两为镒是矣。此四等之数，盖人间筹算之法。大则品量天地，孝校阴阳，造化不能藏其机，鬼神不能逃其数矣。若修道之士不计异门，守一而已，何用计术乎？夫一者道也，至贵无偶。一而不二，万化之首，靡不由之。天得一以清，地得一以宁，恍惚之象，杳冥之精，皆谓一也。圣人抱一以法天下，至人得一以升云天。故一者能存能亡，能晦能光，能圆能方，能柔能刚。渴者思一，一与之桨。饥者思一，一与之粮。守一以成，道固不用筹算而为善计也。
　　善闭无关键而不可开，
　　注：兼忘言行，不入异门，心无逐境之迷，境无起心之累。虽无关键，其可开乎。
　　疏：此明不计异门，则欲心自闭也。横曰关，竖曰键。夫善行善言不耽不滞，心照清净，境尘不起。故云善闭虽无关键，其可开乎。故云：善闭无关键而不可开。
　　义曰：夫关键之设，所以限内外也。《易□系》云重门击柝以待暴客，谓关键隔限时其启闭。若善闭於国，则均一玄化，遐迩大同，外无干戈，边无烽燧，不设关堑而人无交侵。天下有道，守在四夷是也。不善闭於国者，则四郊多垒，厌境兴师，虽有山川之险，关防之固，守之非德，衅生墙庑，敌起舟中，虽有关防，莫能制也。岂可谓之善闭乎？善修行之人，守真抱一，无欲无营，知万法之门，是阶修之渐。不滞於法，不执於言，不计异门，不求博赡，闭三关而自静，祛众念而自安，声色不能惑其心，轩冕不能启其志，此之善闭，其可开乎？
　　善结无绳约而不可解。
　　注：体了真性，本以虚忘，若能虚忘，则心与道合。虽无绳索约束，其可解而散乎。
　　疏：此明善闭之人，心与道合也。结，系也。绳，索也。约，束也。解，散也。夫坐忘遗照，深契道源，於诸法中尽能不滞，系心於此，故云善结。夫用绳约者，绳散则为约解。以道结者，心静则道冥，适使万缘尽兴，终能一无所染，虽无绳索约束，岂可解而散乎？故云善结无绳约而不可解。
　　义曰：绳约之结，可解可散，世之常法也。结人之心，或离或合，世之常交也。理国之善结者，其德如天，物无不覆，其仁如地，物无不载，其明如日，物无不照，其利如水，物无不润。则六合之心、亿兆之众可结，而不可散也。不善结者，临之以威，峻之以令，检之以法，胁之以兵，人或畏之，暂结而散矣。其散也，虽诱之以赏，啖之以利，荣之以爵，贵之以位，已散之心不可复结矣。理身之惑者，务以博闻，旁求术数，学日益而心日散，法愈多而神愈劳，欲以澹泊结其心，不可得也。善修行之人，万虑都忘，一念不二，静契於道，与真合同，万缘不能侵，诸见不能诱，此之善结，其可解乎？
　　是以圣人常善救人，故无弃人。
　　疏：是以者，引下以明上也。言圣人心虽冥寂，教则流通，故常用五善以救人，令必释然而达解大慈平等无所偏隔，凡是於人尽皆善诱，故云常善救人而无弃人。
　　义曰：圣人者，谓用道之圣人也。圣人常以善道广诱於人，人闻法音皆能悟解，随其深浅，必获利焉。开悟之门数以甚众，或因言得悟，或因教得悟，或闻经得悟，或睹相得悟。开悟之由不一，诱劝之法亦多。大慈悲心，等无憎爱，一一接引，令入法门。既入法门，舍恶为善人。皆为善，则无弃人矣。夫弃人者，谓其为不善之行，兴害物之心，物被其害，与之为敌。恶积於明显者，人得而诛之。恶积於幽暗者，鬼得而诛之。为人鬼所诛者，是为人鬼所弃矣。今若皆修善行，无恶无尤，悉变善人，何弃之有？五善者，谓善言、善行、善计、善闭、善结等行也。《论语》云：孔子善诱於人。诱者，导引之也。
　　常善救物，故无弃物。
　　注：是以圣人常用此五善之教以教之，故无弃者也。
　　疏：物者，通有识无识也。救人善教，故不弃人。救物善心，亦无弃物。令动植感遂，无有夭伤者也。故云常善救物，故无弃物。
　　义曰：用道圣人，以前五善之教教人为善，人皆化善，故无弃人。又以无事无为，不劳於物，物皆遂性，无害无伤，信及豚鱼，泽周草木，人皆化善，不害於物。此明圣人救物也。物无所害，各遂其常，此明故无弃物。
　　是谓袭明。
　　注：密用曰袭。五善之行在於忘遣，忘遣则无迹矣，故云密用。密用则了悟矣，故谓之明尔。
　　疏：袭，密用也。明，了悟也。善行救人，在於忘遣。若滞教矜有，辙迹必存。故虽常善救人，终使慧心无滞，如此密用则能了悟，故云是谓袭明。
　　义曰：圣旨以密用善功，了悟无滞，不存於迹，谓之袭明。又解袭者，承续也。言人灵府之性，本来明净，为尘所翳，迷惑天真。今以五善之行内洗其心，真性复明，慧照如本然，当常行善救，无起妄尘，承袭慧明，无使昏翳，不矜於迹，不滞於常，可谓袭明也。
　　故善人，不善人之师。
　　注：师，法也。夫善人者，离诸爱染则心清净，於法无滞则教圆通。取喻於水，物来斯鉴，所鉴者照形而有象，能鉴者见象而无心，善人正慧若斯，故可为不善人师法。
　　疏曰：夫不为诸恶，守法循常，无侵於人，无伤於物者，善人也。人之为善者，天地爱之，神明护之。不习道而行合於道，不明法而心契於法。不伤於物，物亦不伤之，不害於人，人亦不害之。如此，则动静运为，常获贞吉。恶人慕其贞吉，亦当化而为善，是可为不善人之师也。《春秋》云：郑人以乡校论其执政，然明以其谤议国政，欲毁之。子产曰：若朝夕游之，闻执政之善否，其所善者，吾则行之；其所恶者，吾则改之。是吾师也。若之何毁？我闻忠善以损怨，不闻作威以防怨。若遽止之，由防川也。夫决伤人必多，不克救矣。不如小决使导。然明悦之。孔子曰：人谓子产不仁，吾不信也。《书》曰：能自得师者，圣人也。夫师者，有法可范之谓也。《学记》曰：安其学而亲其师，乐其友而信其道。虽离师辅而不及也，若隐其学而疾其师，若其难而不知其益也#1。君子知教之所由兴，又知教之所由废，然后可为人师。独学而无友，孤陋而寡闻，是故择师不可不慎也。
　　义曰：君子知至学之难易，而知其美恶，然后能博喻，能博喻然后能为师，能为师然后能为长，能为长然后能为君。故师者，所以学为君也。当其为君，不为臣也。太学之礼，虽诏於天子，无北面，所以尊师也。善学者师逸而功倍，不善学者师勤而功半。又从而怨之，言先王事师之道无北面。王行而西，折而南，面东而立，师尚父面西。以道书之旨，以教於王。故曰在三之义，君父师也。师无当於五服，五服不得不亲，是则为师之道，不亦重乎？况至人心无染着，於法不滞，应物而为鉴，鉴物而无心，乃真道之师也。善人者，邦国之所贵也。《春秋》羊舌职曰：吾闻之，禹举善人，不善人远矣。《诗》云：战战兢兢，如临深渊，如履薄冰。此善人在上也，此谓宣公十六年，晋灭赤狄，士会献狄俘于定王，王以敝冕卿服命士会将中军，且为太傅。於是晋国之盗逃奔于秦，故羊舌职美之曰善人在上，国无幸人，人之多幸，国之不幸。无善人之谓也。若此，则善人者邦国之宝，岂惟师乎？
　　不善人，善人之资。
　　注：师，法也。资，取也。善人可师法，不善人可取以役使也。
　　疏：资，取也。夫火有其炎，寒暑附之。闻道勤行，必资宗匠。既悦先生之善，须伏弟子之劳，则不善之人，善人可取使役耳。
　　义曰：善人既以善行，能化不善之人，则不善之人景慕服从，为之使役。《论语》云有事弟子服其劳。先生者，父兄师长也。则弟子事师，服膺从教也。夫人之立身，有三尊焉。事父母以孝，事君以忠，事师以敬。身体发肤，父母生之也。道德礼乐，师以教之也。爵禄品位，君以荣之也。虽道在，即请学无常师，凡申请益之仪，便有在三之敬矣。
　　不贵其师，不爱其资。
　　注：此章深旨，教以兼忘。若存师资，未为极致。今所以贵师，为存学相。学相既空，自无所贵。所以爱资，为存教相。於教忘教，故不爱资。贵爱两忘，而道自化矣。
　　虽知大迷，是谓要妙。
　　注：师资两忘，是谓玄德。凡俗不悟，以为大迷。以道观之，是谓要也。
　　疏：夫初地修进，两存学相，未能忘言教，故贵爱师资。若能了悟行门，则学无所学。师资之名既失，贵爱之目不存。
　　义曰：初地修行者，谓从凡觉悟，回向正道，舍凡从信，初入法门谓之初地。《本际经》云：夫为学者，初修十事以为阶梯。如人缘梯，从初一桄至第二桄，乃至於顶。升阶之人，自下至高，要须先习此十行法，然后乃能深入正观。一者初地之人，先因善欲，有欲乐心，乃能进趣。二者亲近善友导引其心，深信正道。三者簉诣明师，师有妙法，广能宣告，示以要术。四者既闻正教，能受读诵。五者能出家，专行柔弱，永断有为，离诸桎梏。六者参受正戒，防身口心。七者幽隐山林，栖遁独处，求离嚣尘，修寂静志。八者当念大道是真法王，能度众生，越生死海，犹如船师拯济沈溺。九者当念经教是妙医方，能示众生理烦恼药。十者当念法师是真父母，善能生我法身慧命。以是十法品。初地因次以小乘柔伏之法，又进中乘进修之法，后入大乘观行之法。以此法故贵爱师资。师者，父也。我若无师，不能得道。是故应当远近随逐，心眼观想，恒在目前，不替须臾，无他杂想，非师不度，非师不仙。既了悟己，学相皆空。诸方便门，本无文字。解了大道，贵爱兼忘。入众妙门，达真常境。
　　疏：然此章大宗，教之忘遣。语以渐顿，不无阶级。论其造极，是法都空。故前举为师为资，示修进之路。后云不贵不爱，导悟证之门。则所以贵师，为存学相。学相既空，自无所贵。所以爱资，为存教相。於教兼忘，故不爱资。相忘江湖，自无濡沬。乍闻斯旨，凡俗不悟，执学滞教，则必以为大迷。故老君格量云：虽知凡俗以为大迷，於道而论，是谓要妙矣。
　　义曰：师资之道，相因之义也。玉因琢而成器，人因师而悟道。言於教则有念师礼师之法，垂以训人，历劫典宪非同，不善之人暂为资取矣。故天子上丁释奠於先师，太子太学谒先师，皆存其道以垂教也。若以达观之理，大则忘天地，内则忘其身，物我都忘，岂复有师资之限？如啮缺问道乎被衣，被衣曰：正汝形，一汝视、天和将至。摄汝知，一汝度，神将来舍。德将为汝美，道将为汝居。汝瞳焉如新生之犊而无求其故。言未卒，啮缺睡寐。被衣大悦，行歌而去之。曰：形若槁木，心若死灰，真其实知，不以故自持。媒媒晦晦，无心而不可与谋。彼何人哉。言其初与变化，俱末而独化者也。当此时也，啮缺形骸天地俱忘矣，岂唯忘其师乎？师资贵爱之道，於斯达矣。其於理国也，不立德於人，不衒仁於物，百姓日用而不知，固无师资贵爱之尚，契太古忘言之道。众人不达，初为大迷。了而达之，信为要妙矣。濡沬者，《庄子□天运篇》老子答孔子之词也。
　　道德真经广圣义卷之二十三竟
　　#1若其难而不知其益也：检《礼记》，『若』当作『苦』。
　　道德真经广圣义卷之二十四
　　唐广成先生杜光庭述
　　知其雄章第二十八
　　疏：前章明言行不执常善，所以救人。此章明雌辱为行，常德於焉复朴。首标知雄等三段，明行修则渐造於极。次云朴散下两句，示造极则必有成。终云大制一句，论圣功之御用，以结成其探旨。○义曰：夫前明善行善言既为不执，救人救物所以行慈，皆外助之行也。此标知雄知白以全和气，复婴复朴，所以成功，即内修之要也。行於外，五善之应也。如上文。修於内，三知之极也，如下说。修既复朴，可不守朴而不移，然后散布万殊以彰玄功广大，唯圣人能宰制其器，无所割伤也。
　　知其雄，守其雌，为天下溪。
　　疏：知，辩识也。雄，刚躁也。雌，柔静也。夫物贵全和，法求中道。雄则过亢，雌则卑弱，俱未适中於善行，必当缘笃以为经。故知其雄躁，则当守其雌静。守其雌静，亦当知其雄躁。守雌则可知雄则败，败则妨行，持戒守雌。能守雌柔，是为谦德，物所归往，如水归溪矣。
　　义曰：夫於内修也，辩识刚躁，知必败伤，故以雌柔之道制之矣。亢，极也。笃，厚也。性刚躁而雄则多亢极，亢极则尤过生焉。所以厚其柔静之心，制其雄刚之性，乃无亢极之败。溪者，众流所归，以其谦下故也。人谦下则物归，地谦下则水聚。上清有雌一之道，又有三奔五雌之法，皆柔弱其志，和静其神，以致长生也。理国以谦静，则万物从顺，如水之赴溪矣。
　　为天下溪，常德不离，复归於婴儿。
　　注：雄者患於用壮，故知其雄，则当守雌。谦德物归，是为天下溪谷。则真常之德不离其身，抱道含和，复归於婴儿之行。
　　疏：知雄守雌，是为善行，物所归往，为天下溪。能如此者，则真常之德曾不离散。常德不散，即是全和。全和之人少思寡欲，泊然未兆，乃如婴儿。故云复归於婴儿也。
　　义曰：理国在於谦静，理身在於雌柔，万物顺从，众德归凑，则常享其祚，克全其身。婴儿者，未分善恶，未识是非，和气常全，泊然凝静，以喻有德之君、全道之士。其德若此，乃合道真。理身则神所归，理国则民交会之也。
　　知其白，守其黑，为天下式。
　　疏：白，昭明也。黑，暗昧也。式，法也。夫能守雌静，则德行昭明。德虽昭明，不以矜物。当如暗昧，自守淳和。能如此，则可以为天下法式矣。
　　义曰：为君有独见之明，为道有昭显之德，皆当若昏若晦，不衒不矜，则氓庶攸归，淳和内足，以此为天下法式也。《史记》老君谓孔子曰：君子盛德容貌若愚是也。夫有德不矜，有明不衒，岂唯内充道行，固亦克俱声光矣。
　　为天下式，常德不忒，复归於无极。
　　注：能守雌静，常德不离。德虽明白，当如暗昧，如此则为天下法式。常德应用，曾不差违，德用无穷。故复归於无极也。忒，差也。
　　疏：忒，差忒也。极，穷极也。知白守黑，是谓德全。德全之人，可为天下法式。则真常之德，随应而用，应无差忒，用亦不穷。故云复归於无极。
　　义曰：为君为道，外晦其明，内积其德。淳和既着，天下化之。於国则圣德无穷，於身则长生无极。
　　知其荣，守其辱，为天下谷。
　　疏：荣，尊荣也。辱，卑辱也。夫为天下法式，则其德尊荣。德虽尊荣，常守卑辱，以和为量，无不含容。如彼空谷，物来斯应。故云天下谷也。
　　义曰：人君富有八极，君临九围，是尊荣也。自称孤寡不谷，是卑辱也。名号所设，则古之制也。能当理思乱，居安惧危，戒慎卑躬，昼乾夕惕，则德广体弘，如虚谷矣。为道之人外其德誉，自守卑柔，如庚桑避山畏山垒之祠。庄子叹拥肿之木，则其材德不显，心虚德全，若空谷矣。
　　为天下谷，常德乃足，复归於朴。
　　注：德虽尊荣，常守卑辱。物感斯应，如谷报声。虚受不穷，常德圆足。则复归於道矣。
　　疏：朴，道也。虚受应物，如彼谷神，真常之德，是乃圆足。足则复归於朴矣。夫道为德体，德为道用。语其用则云常德乃足，语其体则云复归於朴。归朴则妙本清净，常德则应用无穷。非天下之至通，其孰能与於此？
　　义曰：既富於德，则合於道。道为德体，则澹寂无为。德为道用，则施行有作。人君以五善之化，诱民於无为，以广济之德，积功而合道。故云复归於朴。夫道无为而无不为也。通生万物，应变无方。故谓天下之至通也。《易》曰：形而上者谓之道，推而行之谓之通是也。夫圣人之理国，至士之修身，当知其雄强、明白、尊荣三者，非持久之益，乃当执雌柔、暗昧，卑辱三行而制之。则前五善外以化人，此三行内以修己，人化则道弥广，己修则德愈昌。道广德昌，理国理身之至要矣。
　　朴散则为器，圣人用之，则为官长。
　　注：含德内融，则复归於朴。常德应用，则散而为器。既涉形器，必有精粗。故圣人用之，则为群材之官长。
　　疏：器，形器也。自知雄下，论性修德，反则复归於道。此云朴散为器者，明德全合道，即能应用。应用迹粗涉於形器，故云朴散则为器。圣人弘济，则为群材之官长矣。
　　义曰：形而上者谓之道，形而下者谓之器。道惟无，非是可见可博之质，乃是虚寂之妙本也。器涉有，乃是可知可称之用，非是质碍之常形也。圣人理天下，用村用德，委以牧人，共振玄风，以弘道化。故云为官长也。夫四海之广，兆庶之繁，不可下人以为理，故立群官师长，各司其任。在昔唐虞建官惟百，夏商周汉所立愈多，以德居官，以材莅任，各当其器，而万方理焉。若为道之士，则布德施惠，救物立功，亦犹器用，以利於人尔。为国则用材化物，为道则施功济人，合於道朴之化也。《尚书》曰学古入官，《左传》曰能官人民无觎心是也。《春秋》昭公十七年秋，郯子朝鲁，对昭子曰：黄帝以云纪官，炎帝以火纪官，共工以水纪官，太皡以龙纪官，少昊以鸟纪官，以凤鸟为司历，玄鸟为司分，伯赵为司至，青鸟为司启，丹鸟为司闭，祝鸠为司徒，睢鸠为司马，尸鸠为司空，爽鸠为司寇，鹘鸠为司事。五鸠以鸠民，五雉为五工正，九扈为九农正。扈，止也，止民使不淫放也。自颛顼以来，不能纪远，乃以民师而命民为官。设官分炽止，尚矣。盖以宣道行德，以教於人者也。官非其人，物罹其害。岂可轻授哉？《书》曰：官不必备，惟其人。斯之谓也。
　　故大制不割。
　　注：圣人用道，大制群生，暄然似春，蒙泽不谢，动植咸遂，曾不割伤。
　　疏：此明圣人用道也。夫圣人德全，大制群有，法乾坤之施，洒雨露之恩，各畅其和，不知其力。令动植之物咸遂其生，曾不割伤，以为己用。故云大制不割。
　　义曰：圣君临极，宰制万方。德被群生，各遂其性。故动物植物有情无情，自生自成，不宰不割。所以玄德之世，太上之君不言不化，惟清惟静，下知其上有君，而不闻其制令之法。此所谓大为主宰，而无所制割也。修道之士，不察察於存祝，不孜孜於漱咽，无为无欲，自全其和，可阶於道矣。
　　将欲取天下章第二十九
　　疏：前章明雌辱之行，常德必归於朴。此章明矜执必失，故神器不可为。首标将欲下六句，明实位之有所在，以戒奸乱之臣。次执者之一句，示历数之不干常，将警淫昏之主。故物下辩物倚伏之数，是以圣人下戒人君甚泰之尤。○义曰：前明圣人宰制群物。此恐臣下非妄乱常，故举此文戒其奸究，又虑人君执有神器凌虐於民，明倚伏不常，以亡在德，去奢去泰，可保延洪。故云下戒奸乱之臣，上警淫昏之主也。
　　将欲取天下而为之，吾见其不得已。
　　注：天下者，大宝之位也。有道者，必待历数在躬。若暴乱之人，将欲以力取，而为之主者，老君戒云吾见其不得已。
　　疏：天下者，大宝之位也。夫皇天命帝，大制群生，必待历数在躬，然后君临万宇。而奸乱之贼，凶暴之夫，将欲力取天下而为之主。既诛夷之不暇，何天禄之可望？故老君戒云：吾见其斯人必不得所为之事。已，语助也。
　　义曰：普天之下，人君统之。人君之位，皆上天降命，历数所归，应天之心，顺人之望，而后君临四海，子育群生，而为之主也。莫不世传积德，身有殊祥。履巨迹而诞伏羲，感神龙而孕炎帝，轩辕乃电光绕斗，少昊乃星彩流虹，颛顼高辛生资睿圣，唐尧虞舜天表神奇。尧火运於赤龙，舜土德於虹瑞，月精命禹，燕卵降汤，紫气霭於旸山，赤光照於汉室，此并身有殊祥也。积玄勋而黄轩受命，察前功而颛顼叶符。黄帝十七世而祚有殷汤，后稷十三世而兴西伯。此皆积世累功也。或生而神圣，或诞而能言，日角犀文，龙颜鹄步，重瞳八采，反羽奇毫，玉斗横身，鳞文遍体，或全於囹圄之内，或逃於沟窦之中，而复兆应天文，德谐人愿，然后驱雄驾杰，拯溺救焚，康济黎元，克昌帝业，斯可谓生灵徯望，历数在躬者也。《尚书》曰天之历数在尔躬是矣。若乃器非神授，才乏天资，积善不显於先人，钟异靡闻於奇兆，恃水草之力，纵豺狼之心，假狐媚而窃国权，因佞幸而窥神器，兴问鼎之计，运胠箧之谋，王莽董卓则枭戮於前，侯景桓玄则败亡於后。流恶名於万古，取大笑於四方，欲以力而为之，其可得也？况剑闻神授，力可拔山，喑呜则鬼伏神惊，叱咤则坚摧敌溃，终乃舣舟莫济，刎颈阴陵。不闻聚井之祥，徒益五侯之赏，苟不及於此者，又何矫窃而欲非望哉？老君戒曰：吾见其不得已。大宝之位，已具前解。
　　天下神器，不可为也。为者败之，
　　注：大宝之位，是天地神明之器，故不可以力为也。故曰为者败之。此戒奸乱之臣也。
　　疏：天下大宝之位，所以不可力为也者，为是天地神明之器，将以永终圣德之君，而令流布恺悌之化，岂使凶暴之夫力为而得，毒螫天下乎？是知必不可为，为亦必败。此戒奸乱之贼臣也。
　　义曰：天神曰神，地神曰只，日月之照曰明。言天地日月之间，森罗万象，必有主宰而司牧之。故天地神明以此司牧之，大位授於圣德之君，而令布和平悦乐之化，以养民也。恺，乐也。悌，易也。《诗□大雅□洞酌篇》召康公戒成王曰：恺悌君子，民之父母。言乐以强教於民，易以悦安於民，民敬爱其君如父之尊，如母之亲，故云恺悌之化。若凶暴之夫力取天下，必以强兵残忍诛害於民，如吴国为封豕长蛇，项羽比狼贪羊狠，则生民罹其蔓毒矣。毒出於口曰螫，毒出於尾曰虿，明此凶暴之夫，毒螫天下，必不得其大宝之位，而自致败亡。故云为者败之矣。
　　执者失之。
　　注：历数在躬，已得君位，而欲执有斯位，凌虐神主，天道祸淫，亦当令失之。此戒帝王者也。
　　疏：人君者或拨乱反正，或继体守文，皆将晤德塞违，恤隐求瘼。若执有斯位，凌虐神主，坐令国乱无象，遂使天道祸淫，神怒人怨，是生灾沙，乱离斯作，谁奉为君，亦当失斯位矣。此戒帝王也。
　　义曰：人君继体承乾，不以其德，毒流海内，祸起寰中，号令不行，戈铤内向，天下既乱，海岳沸腾。真主应运救人，拨乱反正，如夏禹、殷汤、周武、汉祖，创业之君也。天下既定，授於子孙，故嗣主继明，守文承统，如夏桀、殷纣、周赧、汉献，为继体之君也。且创业之君必资圣德，塞违补过，明德显仁，招怀隐沦，求采瘼病，初有大宝，罕及败亡。盖其励精求理故也。而继体之君，不知稼穑，长於妇人之手，生於深宫之中，八音五色乱其心，丽服淫声溺其性。或穷兵四境，流毒九州，视赤子若仇雠，顾生人如草芥，动致芟刈，不循宪章，反道违天，凌虐神主。神主者，民也，於是干戈四起，水旱不时，神怒众离，鬼哭人怨，遂有南巢放逐、牧野臬夷，殒身黔庶之中，失政奸雄之手，洪图一去，大业不归。此明执者失之，足为后王之戒。昭德塞违者，《春秋》桓公二年，宋华督杀孔嘉父，而弒殇公，立公子凭，是为庄公。以郜鼎赂於鲁恒公，公纳之於庙，大夫臧哀伯谏曰：君人者，将昭德塞违，以临百官，犹惧失之。今置其赂器於太庙，明示百官。百官象之，又何诛焉？昔武王克商，迁九鼎于雒邑。义士犹或非之，而况将昭违礼之赂器於太庙，其君之何#1□ 瘼，病也。沴，妖气也。内起曰眚，外起曰灾。亦天火曰灾也。
　　故物或行或随，或呴或吹，或强或羸，或载或隳。
　　注：明为则败，执则失，故物或行之於前，或随之於后，或呴之使暖，或吹之使寒，或扶之则强，或抑之即弱，有道则载事，无德则隳废。
　　疏：此明凡物不常事，亦倚伏也。呴，暖气也。吹，寒气也。强，壮也。羸，弱也。载，事也。隳，坏也。且夫为之则败，执之则失，亦如凡物或行之於前，或随之於后，或呴之使暖，或吹之使寒，或扶持之使强，或抑损之令弱，或有引而载事，或推之而隳坏。且同纠纆，不可准绳，唯当以欲从人，方可乐推不厌巠其。
　　义曰：物之倚伏，固以不常。人事推移，安能长保？是以为者败之，执者失之，或后者居前，或前者反后，或寒者变暖，或暖者反寒，或弱者为强，或强者为弱，或成者致坏，或隳者获全。如纠缠之萦纡，无准绳之正定矣。纆，大索也。准，的也。绳，正也。无道之君以人从欲，有道之主以欲从人。以欲从人者，天下悦乐而推尊之，不厌其德也。以人从欲者，《春秋》僖公二十年，宋襄公欲合诸侯，臧文仲闻之曰：以欲从人则可，以人从欲鲜济。言屈己之欲，从众之善也。明年秋，宋公与楚、陈、蔡、郑、许、曹盟于孟，诸侯执宋公以伐宋。言宋公无德争盟，众共执之。如文仲之言也。文仲，鲁大夫也。
　　是以圣人去甚、去奢、去泰。
　　注：圣人睹或物之行随，知执者之必失，故去其过分耳。
　　疏：是以理天下之圣人，睹行随之不常，知矜执之必失，故约己检身，割贪制欲，去造作之甚者，去服玩之奢者。论名数且分为三目，征其实乃同於一条。甚、奢、泰者，皆谓之过分耳。
　　义曰：圣人之於天下也，观倚伏之势，见推移之机。於施为之中，不使过分。知甚者必极，奢者必贪，泰者必盛；极则必反，贪则必怨，盛则必哀。有一於此，必为亡败，故皆去之。为道之士，明执失之理，知奢泰之非，谦抑自居，冲虚内保，则可以参真矣。
　　道德真经广圣义卷之二十四竟
　　#1其君之何：据《左传》，『君』当作『若』。
　　道德真经广圣义卷之二十五
　　唐广成先生杜光庭述
　　以道佐人主章第三十
　　疏：前章明矜执则失，是以去其甚奢泰。此章明兵强好还，不可果其矜伐。首云以道戒臣，不以兵为辅佐。师之所处下明好兵必致不祥。故善者下示不得已而用。果物壮下论恃强而必败。○义曰：前明人主理国去奢泰而为君。此戒人臣事君用文德而匡佐。若怙兵尚武，必诱敌起争，是明兵强好还，不可以矜伐为事也。首章直戒人臣，次言用兵非善，妨农害岁，是有凶年。然后果於勿强，强必丧败，强壮非道，宜速止之也。
　　以道佐人主者，不以兵强天下，其事好还。
　　注：人臣能以道辅佐人主者，当柔服以德，不用兵甲之威取强於天下。何则？兵者凶器，战者危事，抗兵加彼，彼必应之。其事既好还报，则胜负之事未可量矣。
　　疏：以，用也。佐，辅也。还，报也。言为人臣者当用道化无为辅佐人主，致君尧舜，是曰股肱。舞干羽於两阶，修文德於四海，令执大象而天下往，太阶平而寰海清。若震耀弋甲之威，穷渎侵伐之事，抗兵以加彼，彼必应之。其事能还报，则胜负之事谁能预克也哉？
　　义曰：夫臣之事主，以道为先。所宜清静匡君，勿以兵谋补国。化既清静，君遂无为，平泰可图，尧舜何远？致君者，言臣以道德助化，则君德自齐於尧舜也。股者，足也。肱者，手也。君为元首，臣为股肱，犹一身耳。君臣之道，其可忽乎？《书》云元首明哉，股肱良哉是也。舞干羽者，《尚书□大禹谟》曰：舜以禹之功，命之嗣位。时有苗之民数干王诛，命禹祖征之。於是会诸侯之师，誓众而往，奉辞伐罪。三旬，苗民逆命。益谓禹曰：惟德动天，无远不届。至诚感神，况於有苗乎？禹班师振旅，诞敷文德，舞干羽于两阶，七旬而有苗格。有苗左洞庭，右彭蠡，在荒服之例，去京师二千五百里。征之不服。不征自来，言以文德道化抚之也。干，循也。羽，翳也。舞者所执之物。既还师振旅，不用干戈，乃修文德，以文舞舞於宾主两阶之间，以抑武事，而苗人来格。格，至也。《礼》曰：舞者所以饰喜也。执其干戚，习其俯仰屈伸，容貌得庄焉。行其缀兆，要其节奏，行列得正焉。羽钥干戚，舞之器也。屈伸俯仰，舞之容也。缀兆舒疾，舞之列也。故天子八佾，八人为列，六十四人也。诸侯六佾，大夫四佾，士二佾。佾，列也，二人为列矣。执大象者，第三十五章之词也。太阶者，三台六星为太阶六符。起文昌抵太微，以主三公。君臣和，法令平，则其星光明，行列相类，星或明或暗，或狭或阔，或变色或亡失不一见，皆为灾凶。若三星亡失，革命易姓。六阶匀明，天下太平也。今苦大臣以兵谋辅主，不能以文德坏人，侵伐图功，加兵於彼，彼必还报，则胜败之势未可知也。或自焚焉。负，败也。抗，以手抗拒也。渎，乱也。
　　师之所处，荆棘生焉。大军之后，必有凶年。
　　注：军师所处，战则妨农。农事不修，故生荆棘。兵气感害。水旱继之。农废於前，灾随其后，必有凶荒之年矣。
　　疏：师，军师也。又《易》曰：师，众也。夫兴师动众，则人劳於役，行斋居送则妨工害农，农事不修，故生荆棘。大军之后，积费既多。和气致祥，兵气感害，水旱相继，稼穑不生，故必有凶荒之年，以报穷兵之怨尔。
　　义曰：人臣以兵辅主，主则习用其兵。主贪不急之功，臣冒无厌之赏，或凭凌下国，侵伐邻封。危器一施，生民受弊。行者有斋粮之苦，居者有转馈之劳，男废耕农，女妨蚕绩，所以云悬军十万，日费千金，杼轴其空，挽输莫息，田生荆棘，人遂饥荒。设无水旱之侵，已有耕耘之阙。夫和气结则祥瑞降，兵气盛则灾害生，疾疫流亡由斯而作。穷兵之弊，可胜言哉？惟君惟臣，所宜深戒也。修身之士，以嗜欲交侵，犹国有兵戈也。真气耗散，犹生民疲弊也。所以嗜好不节，则神气散亡；神气散亡，则疾疹交构。气亡疾作，何福善之可冀乎？何延益之可希乎？於国於身，俱可深戒也。
　　故善者果而已，不敢以取强。
　　疏：《春秋传》曰杀敌为果。今明杀敌者，令不相侵，止其为暴，是知杀敌为果，即止敌也。老君云事不得已而欲用兵，用兵之善但求止敌，令不为寇，必不以众暴寡，凌人取强。取强则事好却还，是以戒令不敢。故云不敢以取强。
　　义曰：王者化人，贵乎道德。道德未洽，恩信未孚，或有外敌来侵，不得已而方应。应变制敌，岂在杀人？能取胜於伐谋，自可期於止杀。故於文曰止戈为武，但止其敌，不在杀人，可谓止戈矣。其若封尸流血，白刃相交，或胜之於前，或败之於后，好却还报，非曰能军，不敢取强，是合天道矣。杀敌为果者，《春秋》宣公二年春，郑公子归生受楚之命伐宋，宋华元御之，战于大棘。宋师败绩，囚华元，获司空乐莒，甲车四百六十乘，俘二百五十人，馘百人。宋大夫狂狡逆郑人，郑人入於井，倒戟而出之，获狂校。君子曰：失礼违命。宜其为擒也。戎昭果毅以听之谓礼。常存於耳，着於心，想闻其政令。杀敌为果，致果为毅。易之，戮也。言易而反之，又为戮矣。
　　果而勿矜，果而勿伐，果而勿憍。
　　注：善辅相者果於止敌，盖在安人和众，不敢求胜取强。故虽果於止敌，不敢为寇，慎勿矜功伐取，以自憍盈。憍则败亡，故以为深戒也
　　疏：夫用兵之善，果於止敌。止敌自矜，未名善胜。故虽能止敌，慎勿矜夸。矜夸则伤於取功，故虽果於止敌，戒云勿伐其功。伐取其功，是则自为憍泰。憍泰则乐杀，故败不旋踵，此为炯戒，可不慎乎？
　　义曰：矜，夸大也。伐，自称己善一也。憍，慢也。安人和众者，《春秋》宣公十二年，楚子围郑。三月，克之。郑伯肉袒牵羊以逆。楚子将舍之，左右曰：不可许也，得国无赦。楚子曰：其君能下人，必能信用其民矣。退三十里而许之平。潘尪入盟，子良出质。夏六月，晋师救郑。苟林父将中军，先谷佐之，赵括、赵婴齐为大夫。士会上军，郄克佐之，巩朔、韩穿为大夫。赵朔将下军，乐书佐之，苟首、赵同为大夫。韩厥为司马。及河？闻郑及楚平，林父欲还，曰：无及於郑而剿民，焉用之？楚归而动，不后。士会曰：善。会闻用军观衅而动，德刑政事、典礼不易，不可敌也，不为是狂#1。楚君讨郑，怒其贰而哀其卑。叛而伐之，服而舍之，德刑成矣。伐叛刑也，柔服德也。二者立矣。昔岁入陈，今兹入郑，民不疲劳，君无怨讟，政有经矣。荆尸阵法也。而举，商农工贾不败其业，而卒乘辑睦，事不奸矣。蔿教为宰#2，择楚国之令典。军行，右辕，左追蓐，前茅虑无。中权，后劲。百官象物而动，军政不戒而备。能用典矣。其君之举也，内姓选於亲，外姓选於旧。举不失德，赏不失劳，老有加惠，旅有施舍，君子小人，物有服章。贵有常尊，贱有等威，礼不逆矣。德立刑行，政成事时，典从礼顺，若之何敌之？见可而进，知难而退，军之善政也。兼弱攻昧，武之善经也。子姑整军而经武乎。先谷曰：不可。晋之所以霸，师武、臣力。也。今失诸侯，不可谓力。有敌不从，不可谓武。由我失霸，不如死。且成师以出，闻敌而退，非失也#3。命为军帅，而卒以非失，唯群子能，我弗为也。以中军佐济。荀首曰：此帅殆哉。《易》有之：师出以律，否臧，凶。顺成为臧，逆为否。有帅而不从，临孰甚焉？果遇必败。先谷尸之，虽免而归，必有大咎。韩厥、林父帅军遂济。楚子北师次於郔。闻晋师济，王欲还。嬖人伍参欲战，令尹叔敖不可。参曰：若事之捷，孙叔为无谋矣。令尹南辕、返旆，伍参言於王曰：晋之从政者新，未能行令。其佐先谷刚愎不仁，未肯用命。其二帅者#4，专行不获，众谁适从？此行也，晋师必败。且君而逃臣，若社稷何？王病之，告令尹改辕而北之，次於管以待之。晋帅敖鄗之间，郑皇戍使如晋师，曰：郑之从楚，社稷之故也，未有贰心。楚师骤胜而骄，其师老矣，而不设备。子击之，郑师为承，楚师必败。先谷曰：败楚服郑，於此在矣。必许之。乐书曰：楚自克庸以来，其君无日不讨国人而训之于民生之不易，祸至无日，戒惧之不可以怠。在军，无日不讨军实而申儆之。民生在勤，勤则不匮。不可谓骄。先大夫子犯有言曰：师直为壮，曲为老。我则不德，而激怨於楚。我曲楚直，不可卒，卒偏之两。右广初驾，数及日中，左则受之，以至于昏。内宫序当其次，以待不虞。不可谓无备。师叔，楚之崇也，入盟于郑。子良，郑之良也，在楚。楚郑亲矣。来劝我战，我克则来，不克遂往。以我卜也。郑不可从。赵括、赵同曰：帅师以来，唯敌是求。克敌得属，又何俟智焉？庄子曰：赵括、赵同，咎之徒也。赵朔曰：乐伯善哉。实其言，必长晋国。楚少宰如晋师。曰：寡君少遭闵凶，不能文。此行也，将郑是训定，岂敢求罪于晋？二三子无淹久。随会对曰：昔平王命我先君文侯曰：与郑夹辅周室，无废王命。今郑不率，寡君使群臣问诸郑，岂敢辱侯人？敢拜君命之辱。先谷以为谄，使赵括从而更之。曰：行人失辞。寡君使群臣迁大国之迹於郑，曰无避敌。群臣无所逃命。楚子又求成于晋，晋人许之，盟有日矣。楚许伯御乐伯，摄叔为右，以政晋师。晋魏锜使於楚，请战而还。赵旃请入楚，召盟二子，皆欲晋败。郄克曰：二憾往矣，不备必败。
　　先谷曰：郑人劝战，不敢从也；楚人求成，弗能好人；师无成命，多备何为？士会曰：备之善。若二子怒楚，楚人乘我，丧师无日矣。楚若无恶，除备而盟。先谷不可。士会使巩朔、韩穿师七覆于敖前，故上军不败。赵婴齐具舟于河。潘党逐魏锜，楚子乘左广逐赵游。晋师使钝车逆二子。楚人惧王之入晋军也，遂出阵。孙叔曰：进之。宁我薄人，无人薄我。车驰、卒奔，疾进乘晋军。林父不知所为，鼓於军中曰：先济者有赏。中军、下军争舟，舟中之指可掬。晋师右移，上军未动。工尹齐将右拒逐下军。潘党、唐侯从上军。郄克欲待之，士会曰：楚师方壮，若萃於我，必尽，不如收而去之。殿其卒而退，不败。及昏，楚师於邲。晋之余师不能军，宵济，亦终夜有声。潘党曰：君盍筑武军而收晋尸，以为京观。臣闻克敌必示子孙，以无忘武功。楚子曰：非尔所知也。夫文，止戈为武。武王克商，作《颂》曰：载戢干戈，载橐弓矢。我求懿德，肆于时夏，允王保之。又作《武》，其卒章曰：耆定尔功。其三曰：铺时绎思，我徂惟求定。其六曰：绥万邦，屡丰年。夫武，禁暴、戢兵、保大、定功、安人、和众、丰财者也。故使子孙无忘其章。令我使二国暴骨，暴矣。观兵以威诸侯，兵不戢矣。暴而不戢，安能保大？犹有晋在，焉得定功？所违民故犹多，民何安焉？无德而强争诸侯，何以和众？利人之几，而安人之乱，以为己荣，何以丰财？武有七德，我无一焉，何以示子孙？其为先君宫，以告成事而已。武非吾功也。古者明王伐不敬，取其鲸鲵而封之，以为大戮，於是乎有京观以惩淫慝。今罪无所，而民皆尽忠以死君命，又可以为京观乎？祀于河，作先君宫，告成事而还。是役也，郑石制入楚，将以分郑，而立公子鱼臣。辛未，郑杀石制、鱼臣。君子曰：无恬乱者，谓是类也。且夫伐谋而得胜，彼敌敢侵，止杀济危，信为善矣。若矜伐其善，自衒其功，身享功名，心必憍泰。憍泰则淡物，凌物则怨生，祸败可期，功名难保。韩信见擒於云梦，白起齿剑於杜邮。矜伐生憍，因憍致祸，不可不戒也。
　　果而不得已。是果而勿强。
　　注：前敌来侵不得休止，故用兵以止之。如是，则果在於应敌，非果以取强。
　　疏：夫果於止敌者，非好胜而凌人也。但前敌来侵，事不得已。故云果而不得已。已，止也。用兵应敌，是非求胜，能如此者胜。不恃强，故云果而勿强。
　　物壮则老，是谓不道。不道早已。
　　注：物之用壮，犹兵之恃强。物壮则衰，兵强则败。是谓不合於道，当须早止不为。
　　疏：凡物壮极则老，兵强极则败。故兵之恃强，犹物之用壮。物用壮适足以速其衰老，兵恃强则不可全其善胜。兹二事者，是谓不合於道。贤臣明主，知其不合於道，为须早止不为。故云不道、早已。已，止也。义曰：兵之恃强，必致死败。符坚寿春之役，李密洛口之师，王寻昆阳之兵，炀帝征辽之众，皆号百万，信为多焉。而非道恃强，败不旋踵，兵强故也。亦如物壮则老，用壮必伤矣。昔秦吞七国，一统九州，力盛兵强，天下莫敌。土崩瓦解曾不瑜时。扶苏死於长城，子婴降於轵道。鹰扬鹗视，夫何足云？圣人以为非道之基，不如早止。理身则嗜欲复性，亦犹兵焉。若制欲捐情，澡神涤虑，止其妄想，守彼虚玄，自无物壮之讥，可谓全和之要。师亦有老，《春秋》曰师曲为老，，谓出师无名，不以其理，理屈於敌，亦为老焉。故曰师直为壮，曲为老也。
　　道德真经广圣义卷之二十五竟
　　#1不为是狂：『狂』，据《左传》当作『征』。
　　#2蔿教为宰：『教』，据《左传》当作『敖』。
　　#3非失也：『失』，据《左传》当作『夫』。下『而卒非失也』同误。
　　#4其二帅者：『二』，据《左传》当作『三』。
　　道德真经广圣义卷之二十六
　　唐广成先生杜光庭述
　　夫佳兵章第三十一
　　疏：前章明强兵好还，不可果其矜伐。此章明佳兵物恶，不得已而用之。首则陈戒不祥，明有道者不处。次云胜而不美，示乐杀之为非。吉事下举喻以明，结以丧礼处之，所以表非乐战。○义曰：先戒人臣以道佐国，不以兵强。今明佳兵乃是不祥之器，以兵佐国必果於矜伐，果矜伐则必败亡。所以直指佳兵，物之所恶，敌来侵己，不得已而用之。有道之人不处於此，不以胜敌为美，而以正杀为先。此戒其乐杀也。处之以丧礼，非欲於战也。
　　夫佳兵者，不祥之器。
　　疏：佳，好也。兵者，韬略之属也。祥，善也。器，材器也。君子进德修业，必慎厥初。藏器於身，，俟时而动。当游心道德之囿，阅思坟诰之林。使光昭今古，开济成务。义曰：韬，《六韬》也。齐太公姜子牙钓於磻溪，剖鱼得玉，璜中有此书，一曰文韬，经邦立国，不越天常。二曰武韬，克定祸乱，威伏八方。三曰龙韬，燮理阴阳，不逾时令。四曰虎韬，善用爪牙，群凶自挫。五曰豹韬，膺时戡难，智在权机。六曰犬韬，采听至微，或成奇变。韬者，藏也。兵机权变，不可轻以示人。故以韬藏隐晦为义。略，《三略》也。《三略》者，谓汉留侯张子房於下邳圯桥遇黄石公，授以《三略》曰：子得之可为帝王之师，亦机铃用兵之术也。子牙用之佐武王，克商伐纣而成王业；子房用之佐汉祖，灭项籍而有帝图。进德者，德冠五帝，为美行之一首。修业者，业兼六艺，为习学之先。故君子务本，本立而道生。习学之业，慎其初始。习文儒道德则为君子，习贪骄残暴则为小人。昔孟轲幼孤，居近葬者，乃学为墓。轲母贤。见其所习非美，徙居避之，又近陶匠之家。轲又学为陶瓦之器，母又徙居，近儒学之家。轲乃学习坟典，后为大儒，道亚周孔，名高韩墨。昔孔子为兄，好以俎豆为戏，后为礼乐之祖，道冠百王，化融四海。后稷为儿，好以耕农为戏，后为农正，播植之业，功济天下。汉张汤为兄时，因鼠窃肉，为父所责，汤熏穴得鼠，及所残肉，笞鼠，讯鞫论报，款占其辞，如老狱吏，后仕汉为法官，详定刑律，垂法着令。所以习为善者，善功叉着矣。所慎善恶之习在厥初尔。厥，其也。初，始也。藏器於身者，《易□下系》曰：公用射隼于高墉之上，获之，无不利。子曰：隼者，禽也；弓矢者，器也；射之者，人也。君子藏器於身，待时而动，何不利之有？言君子得时即有成功，不得其时，动有结阂之患，故无功也。注言公者，无私也。高墉，喻高位也。隼在高墉则难射，人处高位即难除。处高位而贪残如隼，将除之者，在得其时，无不克矣。言君子有可大之德，可久之业，亦当得时而可动矣。《史记》云：君子得其时则驾，不得其时则蓬累而行。所谓邦有道，危言危行，邦无道，危行言逊。得其时则功济天下，失其时则独善其身。是明进退之度也。游心在乎道德，阅思在乎典坟。囿，园囿也。典，谟典也。坟，三皇之书，为三坟也。诰，训语也，如《汤诰》《酒诰》例也。林，丛木为林，言书史之多也。光，大也。昭，明也。令，善也。乃能大明，善美之名也。开济成务者，《易□上系》云：夫易开物成务，谓天下之道如斯而已者也。此言易道可以覆，谓天下开济万物，亦如君子之德业，光大昭明，为世之范，乃复游心道德之园囿、坟诰之丛林，美名扬显，成其大务也。《春秋》宋穆公属其臣立殇公，云；先君以寡人为能贤。光昭令名是也。修道之士，亦当慎其所习，游心大道，阅思无为，道可冀也。若其滞是非之境，束言教之墟，迷嗜玩之津，窥浮诞之牖，其道弥远矣。人君理国，习皇风帝道，可叶於升平；效王业霸图，罕偕其清静矣。况兵战之术乎？所宜戒也。
　　疏：而乃有以兵谋韬略为佳好者。夫谋略之设，以正为奇，兵铃之书，先声后实，皆在乎攻取杀伐，故为不善之村器尔。
　　义曰：谋，图度也。奇，变诈也。攻，击也。取言其易也。言此《六韬》《三略》之书，金版玉铃之术，皆图度机谋之用，非祥善之道。兵法尚诈，故以正为奇，先其虚声，后其实用，开张诡谲，非君子之所宜。於国为贪残，於身为不善，於物为憎恶，岂可习而行诸？且人之所习，务在有成。业成而用，用而求达。习善器者进则利物，退则全身，用则懋功，显则彰德。今习兵道，以诡诈为本，欺谲为能，杀获为功，诛伐为事。谲诈则非信，杀伐则非仁，佐於国则陷君为征伐之主，行於身则造迹於诡妄之徒。固为不善之事矣。老君说经之时，但有战斗之说，则是版泉涿鹿、丹浦用兵，未有《六韬》《三略》之书。然用兵亦以机讨相训，谲诈相倾，得胜为功，杀人为美，非为道者所务。故切戒之。今引韬略之书，取近而证远尔。
　　物或恶之，故有道者不处。
　　注：佳，好也。兵者，谋略也。凡人修辞立诚，不能以道德藏器，而以兵谋韬略为好，谋略之用只在於攻取杀伐，故为不善之村器。凡物尚或恶之，是以有道之人，不处身於此尔。
　　疏：畜德於身，是为能事。既为不祥之器，是以凡物尚或恶之，况有道之君子，焉肯处身於此？故云有道者不处。
　　义曰：有道之士以德润身，以善救物，动资简正，静合虚无，不萌杀伐之心，肯尚兵谋之事。兵以杀伐为用，凡物望而恶之矣。修辞立诚者，《易》乾九三之词。君子忠信，所以修德也。修辞立其诚，所以居业也。
　　君子居则贵左，用兵则贵右。
　　注：左，阳也。阳和则发生，故平居所贵。右，阴也。阴凝则肃杀，故用兵所贵也。
　　疏：左，阳也。右，阴也。阳好生，阴好杀，好生故平居所贵，好杀故用兵所贵。
　　义曰：帝出乎震，物生於东。春主发生，夏为长养。天道左旋，所以左为阳，而顺生成之道也。万物肃杀於西，秋主杀也。藏伏於北，冬主藏也。月配阴而主刑，金居西而主兵，所以右为阴，而逆杀伐之道也。君子体仁以利物，故平居则贵左。用兵法义而尚刑，故贵右也。
　　兵者不祥之器，
　　注：祥，善也。好兵者尚杀，故为不善之材器。
　　非君子之器。
　　注：君子以道德为材器，不尚兵谋。
　　疏：上文云佳兵者不祥之器，所以明用兵则尚右而好杀，有道者故不处之。此云兵者不祥之器，对结上文，明非君子之器，君子以道德为材器，故无利尔。
　　义曰：君子所习也，稽十三皇五帝之道德，祖述唐虞夏殷之仁义，宪章文武周孔之礼乐，将以经天下，济万物，垂后王，佑来世。时之遇也，则开物成务；时之不也，则卷而怀之。故无所不利矣。上云佳兵为不祥之器，有道者不处。示其所习之初，务在於道德，不在於兵谋，而习兵谋者，非君子所务。习之已成，必将用之，用兵之旨，明在下文。
　　不得已而用之，恬淡为上。
　　注：戎狄来侵，故不得已。善胜不争，故恬淡为上。
　　疏：夫文德者，理伐之器，兵谋者，辅助之村也。故云文则经纬天地，武则克定祸乱。虽天生五村，废一不可，而武功之用，定节制宜，是知用之有本末，行之有逆顺，在乎事不得已，然后应之。谓四夷来侵，王师薄伐，所当示之以恩惠，绥之以道德。既同蚊蚋之螫，故无凭怒之心。推此而言，是以恬淡为上。
　　义曰：圣人制法垂训也，随时降杀，与代污降。太上之君以道为化，其次以德，其次以仁。道德既衰，浇讹时扇，故文武之道用焉。文，训之以礼乐仁义；武，训之以奇正权谋。文经天地，而武定祸乱；文为本，而武为末；文为体，而武为用。夫子云：不教民战，是谓弃民也。有文事，又有武备。所以夹谷之会，宣武备而斩徘优，齐侯畏之，归龟阴之田，成礼而退，斯则武为文之辅，文为武之主也。经纬天地者，南北为经，东西为纬，穷鬼神之情状，明造化之变通，九流以清，百度以贞，所谓观乎人文以化成天下，故文王以为谥焉。克定祸乱者，谓凶暴及人曰祸，反德律逆曰乱，得伤曰克，所以黄帝诛蚩尤，舜诛三苗，汤克桀，周克纣，秦殄六国，汉定三秦，除暴害之政，剪乱逆之根，拯活生灵，非杀人以取胜也。故武王以为谥矣。此则明本末，审逆顺，不得已而乃用之矣。四夷来侵者，周宣之时，犬戎数犯中国，出师御之，故《诗》称伐杀猃狁是也。天生五村，五者，谓金木水火土也。五行递运，帝王执而用之，若用材器尔，故曰五材。言其所用互为终始，阙一不可也。师禀帝王之命者，谓之王师。师，众也。在《易》为师卦，坤上坎下。薄伐者，薄，辞也，言我伐於彼也。凡曰王师，有锺鼓曰伐，无锺鼓曰侵。王师所征，先示武威，取其畏伏，兼示恩信，使其怀来，非逞志於臬擒，非肆怒於剪扑。师出有名曰顺，无名曰逆。观夫四夷侵斥，类蚊蚋之噆肤，非为中国大患，固无伤於道德，所宜绥以恩惠，化以淳和。无凭怒之心，是恬澹为上也。所以宜僚弄丸而解难，叔敖安寝而投兵，不举干戈，坐以制胜，此其上也。
　　胜而不美，而美之者，是乐杀人。
　　疏：夫不能以德怀来，而用兵求战胜，故虽克胜，犹惭德薄，不以为美。夫胜必多杀，故以胜为美者，是乐杀人。
　　义曰：圣人之柔服四夷，底平祸乱，以文德怀之，使其化善，不在用兵。今既德之不逮，方以兵威取胜，既胜於敌，乐而美之，无内惭之德，无恻隐之心，是乐杀人也。昔季札观《大护》之舞曰：圣人之弘也，犹有惭德。圣人之难也。言汤之伐桀，始用干戈，故有惭德。《论语》曰：武尽美矣，未尽善也。言以征伐取天下，故曰未尽善也。
　　夫乐杀人者，不可得志於天下。
　　注：制胜於敌，必丧其人，故不以为美也。夫胜必多杀，若以胜为美者，是乐多杀人也。乐多杀人，人必不附。欲求得志，不亦难乎？
　　疏：夫天地好生，物皆含养。仁人者当顺天德，以全济为务，焉可苟逞诈力，以快贪残。贪残之人，人必不附。欲求得志，不亦难乎？故好乐杀人，则不可得志於天下矣。
　　义曰：夫仁者之心，称物平施，顺阳和以爱育，得慈惠以抚安。其於物类也，尚怀悯护，不欲一物失所。《礼》云：见其生不忍见其死，闻其声不忍食其肉。又弊盖埋狗，弊帷埋马，弊车瘗牛。陈安世暑月不行，畏践虫蚁，杀伐草木。若其时昆虫未垫，不以火田。此皆仁悯之道也。顺天养物，理在兹乎。安肯剿众命而取功名，乐杀人而图富贵哉？若以伐杀之多为美，谲诈之胜为能，恣毒贪残，铃为人之所畏，人畏则孰敢亲附之矣。既无亲附之众，独运暴横之心，欲求得志於天下，信为难矣。东昏归命，昌邑高洋，祸败灭亡，足为鉴戒。
　　吉事尚左，凶事尚右。
　　疏：左场而生则吉，故吉事尚左。右阴而杀则凶，故凶事尚右。《礼记□檀弓》曰：夫子与门人立，拱而尚右，二三子亦尚右。夫子曰：二三子之嗜学也，我则有姊之丧故也。二三子复尚左。
　　义曰：左为阳，德主生，故居常则尚左。今人宾主之位及拱手之礼，皆左为上而尊也。右为阴主死。今人丧礼皆尚右，夫子有姊之丧，拱而尚右，弟子不知其故，因而效之。夫子言其好学也，如此及知非吉，故复尚左。檀弓，《礼记》第四篇名也。颜回习夫子之道，首冠诸生，称为亚圣。尝问於夫子，曰：夫子言，回亦言，夫子辩，回亦辩，夫子不言而信，不比而周，无器而成，回不知所以然而然。瞠视尘躅，则不及矣，弟子嗜好於学也，如此尚不能尽夫子之道，况於不学乎？
　　偏将军处左，上将军处右。
　　注：偏将军卑而处左者，不专杀也。上将军尊而处右者，主以兵谋也。
　　言以丧礼处之。
　　注：丧礼尚右，今上将军居右者，是以丧礼处置之。
　　疏：上将军专杀则处右，偏将军为副不专杀故处左。今左尊而右卑，上将军居右者，言用兵之道同於丧礼。丧礼尚右，今上将军居右，是以丧礼处置之尔。
　　义曰：丧礼尚右，死事属阴，上将军专杀，故主死事。国之出军，上将军登坛，天子斋戒，授以斧钺，盖使其专杀也。凿凶门而出，主死事也。故云兵者凶器，又云兵者人之司命也。将有谋则死者反生，将无谋则生者反死，况战者危事，投之死也，岂非丧礼乎？偏将军既不专杀，居吉位而处左也。
　　杀人众多，以悲哀泣之。
　　注：以生灵之贵而交战，杀之有恻隐心，故以悲哀伤泣之尔。
　　疏：夫战而求胜，必杀人众多。胜而不美，故悲哀伤泣。夫人惟邦本，本固邦宁。今交战杀之，故仁心恻隐，为之哀泣，不亦宜乎？
　　义曰：以战而胜者，则杀人众多矣。且人之生也，九天分气，十月孕神，含阴吐阳，法天象地，万物之内，人称最灵。国之得人，犹鱼之有水。故《尚书□五子之歌》曰：皇祖有训，民可近不可下，人惟邦本，本固邦，宁。此言太康尸位，盘游无度，有穷后羿因民不忍，拒於河，以其灭德，民弃之而不固也。所以民弱则国危，民聚则国霸。今图功名而好战，贪土地而杀人，驱彼生灵陷之死所。有道之士、君子之人安得不哀伤之乎？故下经云抗兵相加哀者胜。泣，悲也。
　　战胜，以丧礼处之。
　　注：勇士雄人战而获胜，胜则受爵，居於右位。尚右非吉，是以丧礼处置之，但以为不祥之器，何必缟素为质也？
　　疏：夫战而获胜，胜则受爵，武功居右，是非吉位。故云丧礼处之，但以战为不祥之器尔，亦何必服缞扶杖，然后称之为丧礼乎？诸注此义者，皆云古有斯礼，寻阅坟典，既无所据，今所未安，故不录也。又引秦伯向师而哭者，此乃哀败，非战胜也。
　　义曰：获胜受爵者，功高迁上将之位，亦是处以丧礼也。兵为不善之器，战为杀伐之资。胜则杀彼，败则杀此，皆吾民也。安不痛哉？圣人以之悲伤，君子以之恻悯，故当处之以丧礼也。缞杖者，丧服也。但杀於人即宜悲愍，何必缞杖，然后为哀乎？或者云古者出师，天子素服，泣而送之，礼经之中、坟典之内，皆无此说。以此无据，疏特明之。典者，五帝之五典也。坟者，三皇之三坟也。秦伯向师而哭者，《春秋》僖三十二年，秦伯伐郑，秦大夫杞子戍郑，使告于秦曰：郑人使我掌其北门之管钥，若潜师而来，国可得也。秦伯访於大夫蹇叔，蹇叔曰：劳师以袭远，非所闻也。师劳力竭，远主备之，无乃不可乎？师之所为，郑必知之。且行千里，其谁不知？秦伯辞焉。召孟明、西乞、白乙，使出师于东门之外，蹇叔哭之曰：孟子，吾见师之出，而不见其入也。秦伯使人谓之曰：尔何知？中寿，尔墓之木拱矣。蹇叔之子预於师，哭而送之，曰：晋人御师又於崤，崤有二陵焉。其南陵，夏后皋之墓，其北陵，文王之所避风雨。必死是间，余收尔骨焉。秦师遂东。过周北门，左右免冑而下，超乘者三百乘。王孙满尚幼，观之，言于襄王曰：秦师轻而无礼，必败。轻则寡谋，无礼则脱，入险而脱，又不能谋，能无败乎？及滑。郑商人弦高将市於周，遇之，以乘韦先，牛十二犒师，且使遽告于郑。郑穆公使视客馆，则束载、厉兵、秣马矣。使之武子辞焉#1：吾子淹冬於弊邑#2，唯是脯资、饩竭矣。为吾子之将行也，郑之有原圃，犹秦之有具囿。吾子取其麋鹿，以间弊邑，若何？杞子奔齐，逢孙、杨孙奔宋。孟明曰：郑有备矣，不可冀也。攻之不克，围之不继，吾其还也。灭滑而还。晋原轸曰：秦违蹇叔，而以贪勤民，天奉我也。奉不可失，敌不可纵。纵敌患生，违天不祥。叉伐秦师。乐枝曰：未报秦施而伐其师，其为死君乎？先轸曰：秦不哀吾丧，而伐吾同姓。秦则无礼，何施之有？吾闻之，一日纵敌，数世之患也。谋及子孙，可谓死君乎。遂发命，遽兴姜戎。襄公墨缞，梁弘御戎，莱驹为右。夏四月辛巳，败秦师于崤。获百里孟明视、西乞术、白乙丙以归。遂墨以葬文公，晋於是始墨。文嬴请三师，曰：彼实构吾二君，寡君若得而食之，不厌，君何辱讨焉？使归就戮于秦，以逞寡君之志，若何？公许之。先轸问秦囚。公曰：夫人请之，吾舍之矣。先轸怒曰：武夫力而拘诸原，妇人暂而免诸国，隳军实而长寇伟，亡无日矣。不顾而唾。公使阳处父追之。及诸河，则在舟中矣。释左骖，以公命赠孟明。孟明稽首曰：君之惠，不以缧臣衅鼓，使归就戮于秦，寡君之以为戮，死且不朽。若从君惠而免之，三年将拜君赐。秦伯素服郊次，向师而哭曰：孤违蹇叔，以辱二三子。孤之罪也。不替孟明。孤之过也，大夫何罪？且吾不以一眚掩大德。蹇叔之哭，知其师必败也。秦伯之哭，哀其师之败也。皆非胜而哭之矣。圣旨制疏，委曲明之，恐后人增饰其谬耳。夫用兵好杀，君子不为。大道好生，圣贤是则。但战之胜败，皆害於人，自可戒之而戢兵，岂必杀之而后哭？理身者，五欲内侵则五神疲散，六情中盛则六识交争，气丧神疲，将虞殒谢，当固抑情斩欲，克保恬和。亦犹理国之君，不尚佳兵之美也。
　　道德真经广圣义卷之二十六竟
　　#1使之武子辞焉：据《左传》，『之』当作『皇』。
　　#2吾子淹冬於弊邑：据《左传》，『冬』当作『久』。
　　道德真经广圣义卷之二十七
　　唐广成先生杜光庭述
　　道常无名章第三十二
　　疏：前章明佳兵不祥，故有道不处。此章明侯王守道，则万物下宾。首标无名将以明道，次举守道而能降瑞，始制下广其制用，譬道下将示结成。○义曰：兵之佳也，为天下之凶，朴虽小也，为天下之大。王侯能守，万物所宗，道化既行，天地降瑞。不烦教令，民自和平。君保制御之功，物得依归之所。万国亲附，如水朝宗于海焉。以兹善化之君，不在兵强之美也。
　　道常无名。
　　注：道以应用为常，常能应物，其应非一，故於常无名。
　　疏：应用不穷，惟感所适，道之常也。常在应用，其应非一，故於常无名，故云常无名。
　　义曰：道之为用，无为焉而无所不为。统御阴阳，包罗覆载，乾以之动，坤以之宁。其通生也，为天下之至通焉。其幽奥也，为天下之至赜焉。应用无穷，周流不极，纤芥得之而生植，天地得之以圆方。而真常之道，澹然冥寂，不可得而名也。名言理绝，故常无名。
　　朴虽小，天下不敢臣。
　　注：朴，妙本也。妙本精一，故云小而应用。匠成则至大，故无敢以道为臣者。
　　疏：朴，妙本也。语其通生，则谓之道，论其精一，则谓之朴。妙本精一，故云小耳。而应用匠成，通生一切，则至大也。故无敢以道为臣者尔。
　　义曰：端寂无为者，道之真也。故谓之朴。生成应变者，朴之用也。故谓之道。道、朴，一耳，非一而一是谓真一。真一者，杳冥之精，真中之真也。一非多法，故云小。以此真一，生化万殊，其大无大，其上无上，孰敢以道为臣乎？臣者，下於君者也。《春秋》曰：天有十日，人有十等。下所以事上也，上所以供神也。男曰臣，女曰妾。故王臣公，公臣大夫，大夫臣士，士臣皂，皂臣舆，舆臣隶，隶臣僚，僚臣仆，仆臣台。马有圉，牛有牧，以待百事。普天之下，莫非王土，率土之滨，莫非王臣。而自古及今，无敢以道为臣也。
　　侯王若能守，万物将自宾。
　　注：侯王若能守道精一，无为而化，则万物将自宾服矣。
　　疏：言王侯若能抱守妙本精一，无为无事，则八埏仰化，四海归仁，沐德饮和，将自宾服矣。
　　义曰：王者，四海之尊。侯者，五等之二。周设五等之爵，公侯伯子男也。先王制法，则有天子、诸侯、卿、大夫、士，亦有五等，而兼王焉。其制服土地，礼节降杀，亦有五等。则以王统天下，诸侯各理其国，卿大夫士以为陪臣，佐王者也。言侯王能守道者，举其有土之尊，能守道化物，则八埏四海之人，仰其道德，归其至仁，沐其盛德，饮其和煦而自宾服矣。埏，封域边陲也。宾，顺也。外国顺化，谓之宾服。要荒之外来附中国，则客礼而宾。附，率服也。
　　天地相合，以降甘露。
　　疏：侯王守道以致和平，则无凌沴灾害。地平天成，二气交泰，以相和合，降洒甘露，善瑞侯王也。
　　义曰：诸侯守道於其国，王守道於天下，则能致天地和平，无灾害氛沴之变。地平天成，不失其序，天地二气交泰和合，而能降瑞也。《易》泰卦《彖》云天地交泰，又云天地交而万物通也，上下交而其志同也。夫天地之道，阴阳相感，寒暑相循，气交则万物生化，各得其宜。万物得宜，和气交合，则祯祥降焉。甘露者，美露也，神灵之精，仁瑞之泽，其凝如脂，其甘如饴。一名甘露，一名天酒，《礼斗威仪》曰：人君乘土王，其政太平，则甘露降。《稽命征》云：称谥正名，则甘露降於竹栢。《孝经援神契》云：德至天则甘露降。甘露者，中和之气也。《鹖冠子》云：圣人之德，上及太清，下及太宁，中及万灵，则甘露降而物无不盛也。得而饮之，寿八百岁。《天文录》云：天乳一星在氐宿北，主甘露星，明则甘露降也。《逸书》曰：地平天成，称也。言地平其化，天成所施，上下相称为宜也。凌者，气相乱也。沴，妖气也。灾，祸也。害，伤也。瑞，祥符也。致者，不召而至也。
　　人莫之令而自均。
　　注：侯王抱守精一，则地平天成，交泰致和，故降酒甘露。夫甘露之降，萧兰俱泽，不烦教令而自均。平，取譬侯王称物平施者矣。
　　疏：莫，无也。言天降甘露，惠施无心，人无命令，自均若一。亦如侯王称物平施，无偏无党。既惠化而大同，自东自西，亦何思而不服。又解云：言侯王守道以致善瑞，则人自和平，无烦命今；自然均一尔。
　　义曰：萧，艾蒿也。兰，香草也。泽，润也。侯王以道化人，天赐嘉瑞。国既有道，人自和平，不烦施令，自然均普。《尚书□洪范》曰：王道平平，无党无偏。王道荡荡，无偏无党。民既和平，无偏曲之私，党附之势也。称物平施者，《易》谦卦《象》曰：君子裒多益寡，称物平施。言物之多与寡，皆得其施。裒其多者，以益於寡，是曰均平矣。惠化，仁化也。大同者，天下为公也。自东自西者，《诗□文王之什□文王有声篇》云：自东自西，自南自北，无思不服。言武王作色镐京，行辟雍之礼，四方来观者，皆感其德，心无不归伏。自，从也，用也。谓有道侯王，天致善瑞，人自和平，东西南北无不率服，不烦教令，均一平普。亦如四方之人，乐文武之化也。
　　始制有名，名亦既有，
　　注：人君以道致平，始能制御有名之物。故有名之物，亦尽为侯王所有矣。既，尽也。
　　疏：制，御也。有名者，天下有名之物也。既，尽也。言侯王抱守精一，则天降善瑞，惠化无心，均平若一。如此始能制御有名之物，物归有道，故有名之物亦尽为王侯所有矣。
　　义曰：有道侯王，天地合德，善瑞应之，上下无间。四海归之，有名之物皆归善化矣。四海者，侯王所统也。弘道建德，人皆化之。境寓之内，率土之滨，孰非侯王之物？亦犹山林非欲於飞鸟虎狼，茂盛深密，飞鸟虎狼自来归之；江湖非欲於鱼鳖蛟龙，广大渺漫，鱼鳖蛟龙自来归之；王侯非欲於有名之物，道德仁惠，有名之物自来归之；修身非欲於道，虚无冲寂，道自归之。万物感致，在於所修也。均一周普，天下和平，在於所化也。善之归己，道之感通，物之从顺，在於崇德也。
　　夫亦将知止。知止所以不殆。
　　注：若侯王能制有名之物，则夫有名之物而将知依止於侯王。知依止有道之君，所以无危殆之事。
　　疏：殆，危殆也。侯王守道而化，万物自宾服。则夫有名之物，亦将依止於侯王。能依止有道之君，所以无危殆之事矣。故云知止所以不殆。
　　义曰：侯王道化合天，中外宁一，疆域之内，动植有名之物，皆随其疆土为王侯所有。物依有道之境，故无殆坏之危。任春夏以生成，随秋冬之摇落，不天不殰，无北无瘥，不为外敌所侵，不为淫刑所及，一一遂性，何危殆之有乎？此圣旨也。今释侯王以道化人，应天降瑞，人归其化，天下均平，侯王当守道撝谦，膺受符瑞，知止畏慎，以副天心，则无危殆之事。若睹其天瑞，束此人和，纵大其心，改易其志，矜功伐善，则祥不胜骄，其身危殆矣。昔纣宫中小鸟生鸟乌，以为国兴之瑞，矜憍肆欲，造作多端，以至亡灭。老君恐后之帝王恃有祥瑞，因此憍矜，故戒之云知止所以不殆。
　　譬道之在天下，犹川谷之与江海。
　　注：天降甘露，以瑞有道之君；在宥天下，天则应之。犹川谷与江海通流尔。
　　疏：此结侯王守道，则天必应之，故云譬有道之君在理天下，陶以仁德则自致太平，和气感天，天瑞必应，犹川谷之水而与江海通流尔。
　　义曰：守道侯王，德与天应，善化和合，以感太平。天应之祯祥，如川谷之通海，此圣旨也。今释云若侯王上感天瑞，下得人心，四海万方率为臣妾，复能因其感瑞，夕惕兢修，翼翼乾乾，日慎一日。既无危殆之事，远人慕其善化，重译来宾，如川谷之朝宗，江波之赴海，远近归往，国祚繁昌矣。理身者以心为帝王，藏府为诸侯。若安静心王，抱守真道，则天地元精之气纳化身中，为玉浆甘露，三一之神与己饮之，混合相守，内外均和，不烦吐纳存修，各处玉堂琼室，阴阳三万六千神，森然备足，栖止不散，则身无危殆之祸，命无殂落之期，超登上清，泛然若川谷之赴海，而无滞着也。
　　知人者智章第三十三
　　疏：前章明侯王守道则万物自宾，此章明以宾服有道之君，皆由自知自胜。自知则明了，自胜则全强。结以死而不亡，戒令不违天理尔。○义曰：侯王所以守道化行，万物归宗者，以其能了自知之明、自胜之强，知足不贪，勤行於道，所以道合天地，不失其常。得全分理之终，不为夭枉之丧，故能允合，不违天理之戒也。
　　知人者智，自知者明。
　　注：智者役用以知物，明者融照以鉴微。智则有所不知，明则无所不照。
　　疏：知，识察也。夫心与境合，是以生知，生知之心识察前事，是名知法。
　　义曰：心之惠照，无不周遍。因境则知生，无境则知灭，所以役心用智者，因境而起也。境正则心与知皆正，境邪则心与知皆邪。苦乐死生吉凶善恶，皆由於此也。故心者入虚室则欲心生，入清庙则敬心生。万境所牵，心随境散。善之与恶，得不戒而慎之乎？夫知人者为智，《尚书》所谓知人则哲也。知人者，昔宋宣公舍其子与夷，而立其弟如，是为穆公。《春秋》隐公三年秋，宋穆公疾，召大司马孔父而属之曰：先君舍与夷而立寡人，寡人弗敢忘。若以大夫之灵，得保首领以没，先君若问与夷，其将何辞以对？请子奉之，以主社稷。寡人虽死，亦无悔焉。孔父曰：群臣愿奉公之子凭也。穆公曰：不可。先君以寡人为贤，使主社稷。若弃德不让，是废先君之本也，岂曰能贤？光昭先君之令德，可不务乎？吾子其无废先君之功。乃以其子凭出居郑，以让与夷而立，是为殇公。君子曰：宋宣公可谓知人矣。立穆公，而其子享之，命以义夫。《商颂》曰：受殷命咸宜，百禄是荷。其是之谓乎。斯知人之至也。
　　疏：言人役心生智，知前人之美恶者，则俗谓之智尔。若反照内察，无听以心，了观其心，不生知法，能如此者，是谓明了。故云知人者智，自知者明。
　　义曰：世人因境役心，乃至分别，察他人之善恶，考身外之短长，不求所以知而求所不知，舍己效人，以衒其智，是拾种种之民，而悦夫役役之佞，释夫恬澹无为，而悦夫哼哼之意，以乱天下者，智之过也。故上悖日月之明，下铄山川之精，中隳四时之施，虫端蠕蚊之虫，蛸翘之物，莫不失其性矣。孔子谓颜回曰：无听之以耳，而听之以心；无听之以心，而听之以气。於智忘智，在知忘知，观妙守无，是为明了。此庄子云孔子语颜回心斋也。
　　胜人者有力，自胜者强。
　　注：能制胜人者，适可谓，有力。能自胜其心使柔弱者，方可全其强矣。
　　疏：胜人者，谓以权智制胜於人，如此之人，适可谓之有力尔。自胜者，谓自能制胜其心，使心柔弱。柔弱之道，物不能加，故可全其强尔。故下经云守柔曰强，又曰柔胜刚，弱胜强。故云自胜者强。
　　义曰：人或持君之权，以制於物，运其威势以临於人，人望而畏之，是为有力矣。而不知自以无为之道，内伏其心，心既无为，志则柔弱，心虚志弱，物不敢侵，是为强矣。胜人者力尽势移，则归於死，自胜者心冥道契，必至乎仙。
　　知足者富，强行者有志。
　　注：知止足者无贪求，可谓富矣。强力行者不懈怠，可谓有志节矣。
　　疏：知足在心，心若知足，则无贪求，虽箪食瓢饮，傲然自足，可谓富矣。强勉力行，曾不懈怠，自知自肚，终久不渝，可谓有志节矣。
　　义曰：贪之与廉，由心而已矣。心足者，虽颜子一瓢之饮、杨雄十金之产，不改其乐而常足焉。心不足者，虽申侯之专利不厌、驷泰之车服满庭，而未尝足矣。则颜子杨雄可谓富也。强力为善，守道不回，可谓自胜而强，有不渝变之节矣。夫强者，在用道也。强大有道，不战而克；小弱有道，不争而得。信可强行於道，而坚其志节也。《易》曰君子以自强不息。箪食者，《论语》云：贤哉回也，一箪食，一瓢饮，处陋巷，人不堪其忧，回也不改其乐。箪，小筐也。以箪为食器，以瓢为饮器。陋巷，隘巷也。言颜回固贫，而守道以自乐也。
　　不失其所者久，
　　注：知足强力，不失其所恒，则是久於其道。
　　疏：知足强力等行，人所常行，若不失所恒，即是久能行道者矣。又解云：动不失所者，则可以长久。
　　义曰：知足不贪，安贫乐道，力行趣善，不失其常，举动通时，自得其所者，所适皆安，可以长久。《易》曰：不恒其德，或承之羞。是则人之操行，务於恒久，不失其所也。失其所者，必蹈祸患。如郑太叔段宠而无厌，大夫祭仲谏庄公曰：不如早为之所，无使滋蔓，难图也。蔓草犹不可除，况君之宠弟乎？庄公不从。既而太叔命西鄙北鄙贰于己，侵地至于禀延，乃完城郭，聚人民，缮甲兵，具卒乘，将袭郑。公命大夫子封帅车三百乘以伐京太叔，入鄢。公伐诸鄢。五月，太叔奔恭，遂克之。初以庄公之母武姜，寤寐而生庄公，名之为寤生，遂恶庄公而爱太叔段。及段欲袭郑，武姜将启之。至是，既克段，乃置武姜於城颖。誓之曰：不及黄泉，无相见也。既而悔之。颖谷封人考叔因食舍肉，而谏庄公纳之，掘地及泉，与武姜隧而相见，为母子如初。《春秋》书曰郑伯克段于鄢，讥其失教也。此言纵太叔之过，使其贯盈而后杀之，是不早为其所，失所之致也。若太叔不失其所，安及此祸哉？
　　死而不亡者寿。
　　注：死者，分理之终。亡者，夭枉之数。寿者，一期之尽。夫知人胜人，必招殃咎。知足强力，动得天常。得天常者，死而不亡，是一期之尽，可谓寿矣。
　　疏：死者，分理之终。亡者，夭枉之数。寿者，一期之尽。言委顺得常，不失天理，颓然任化，而去者得一期之尽，可谓寿矣。若不鞭其后，生理不全，虽单豹有婴儿之色，张毅有丰高之贵，不终天理，焉得谓之寿乎？故庄子曰天下莫寿乎殇子，而彭祖为夭。
　　义曰：人生天地间，有生则必有死。生者天地之委和，死者天地之委顺。安其和而处其顺，是得其常也。反此者，庸非夭乎？《河图》曰：人之生也，天与之算，四万三千二百算，主日也，与之纪，一百二十纪，主年也。此为生人一期之数矣。得金丹不死之道者，则延而过之。无修养之益，有减夺之过者，则不足而夭枉之矣。《黄庭经》云：百二十年犹可还，过此守道诚为难，唯待九转八琼丹，要复精思存七元，日月之华救老残。此明修之，可以延益也。若守其素分，委任天和，乘化而来，任化而往，生也。若浮，死也。若休尽所禀之一期，亦谓得其寿矣。不及此者，夭枉而亡也。《庄子□达生篇》田开之谓周威公曰：祝肾云：善养生者，若牧羊然。视其后而鞭之。鲁有单豹者，岩居而水饮，不与人共利，行年七十而有婴儿之色，不幸为饿虎食之。有张毅者，高门悬箔，无不走也，行年四十以内热之病死。豹养其内而虎食其外，毅养其外而病攻其内。此二子者，皆不鞭其后也。谓其守一方之事，至於过理者，不及於会通之适者也。鞭其后者，去其不及耳。是二子不终天理，为夭枉而亡也。达生化之旨，当生不乐，将死不惧，则殇子为寿，彭祖为夭也。《庄子□齐物篇》云：天下莫大於秋毫之末，而太山为小。莫寿乎殇子，而彭祖为夭。天地与我并生，而万物与我为一。兔秋生毛曰秋毫也。凡人年十九已下为殇。此明道与俗反尔。人世之情，小则企尚，大则骄盈。以道观之，无盈无企，其致一也。死者，天子曰崩，诸侯曰薨，卿大夫曰卒，士曰不禄，庶人曰死。人之死生，虽赋以天命，然亦系其所履。君子察其所履，而知其寿夭。《易》履卦云视履考祥是也。《春秋》楚伐宋还师，郑人享之九献，用周人上公之礼也。庭实旅百，加笾豆六品。享毕，夜出取郑文芋之女二姬以归。叔詹曰：楚王其不以寿终乎。为礼卒於无别，不可谓礼。将何以服诸侯？是以知其不遂霸也。其后果败於城濮，终为商臣所弒焉。《春秋》僖十一年，周襄王使内史过赐晋惠公之命，惠公受王命而堕#1。史过归，告王曰：晋侯其无后乎？王赐之命，而堕於受瑞。先自弃也已，其何继之有？夫礼，国之干也；敬，礼之舆也。不敬则礼不行，礼不行则上下昏，何以长世？十四年，惠公与秦战於韩原，为秦所擒。二十三年卒。皆如史过、叔詹之言。是则君子察人所履之行，则知寿夭。况於修至道，养元和，而不能长生乎？
　　道德真经广圣义卷之二十七竟
　　#1 惠公受王命而堕：据《左传》，『堕』当作『惰』。下文同。
　　道德真经广圣义卷之二十八
　　唐广成先生杜光庭述
　　大道泛兮章第三十四
　　疏：前章明宾服有道之君，由能自知自胜。此章明能成光大之业，皆为法道忘功。首标大道泛兮，示左右略无封畛。次云功成不有，明小大难与为名。是以圣人下举圣人不贵其身，以成光大之业。○义曰：既明有道之君得自知自胜之用，能致寿而不亡。今举君之德行如大道之无滞，不有其功，不恃其物，不为其大，故能成其大业。泛兮之道言可左可右，不拘一方也。封，疆也。畛，田中道也。物生物成，不辞不有，非大非小，圣行圆通，不贵大其身，故成其尊大也。
　　大道泛兮，其可左右。
　　注：大道泛兮，无系而能应物，左右无所偏名。
　　疏：泛兮者，无系之貌也。言道之为物，非阴非阳，非柔非刚，泛然无系，能应众象，可左可右，无所偏名。故庄子曰：夫道未始有封。
　　义曰：大道之体也，凝而为真，一融而为万化，泛然不系。谕彼虚舟，无块然之质，不昧然而昏者，非阴也；无赫然之象，不皎然而明者，非阳也。悬天载地，乾健而龙行，非柔也；委和顺物，细入毫芒，非刚也。能显能晦，能微能章，泛泛然无所系着也。刻雕类状，无所不为，能应众象也。旁通万境，不局一方，可左可右也。一以贯之，为天下式，无所偏名也。未始有封，无涯无略，涣而散也。无所不无，寂而归也。无所复有，生化万殊也。《庄子□齐物篇》 曰：古之真人，其知有所至矣。恶乎至？有以为未始有物者，至矣，尽矣，不可以加矣。未始有物。其次，以为有物矣，而未始有封。此言天地初分，人生其内，品物咸遂，性识真淳，心迹无为，故无封执。其次，以为未始有是非，是非既彰，道所以亏也。道即亏也，则有偏名矣。修身之士，当体道虚心，无所执着，以臻其妙。理国当坦然无为，以合於道，通乎大方，归於至理也。
　　万物恃之以生而不辞，
　　疏：言天地万物皆恃赖大道通生之功，以全其生理。而大道生化，妙本无心，虽则物恃以生，而道不辞以为劳倦。又解云：物不辞谢於道尔。
　　义曰：天之高也，道气盖之。地之厚也，道气载之。万物之繁也，道气褊之。非大道运气，孰能致其高广、厚大、繁多之功哉？由道之所化，各得其生，生生成成，全备之理矣。道之生物也，无为而物自生。道之化物也，无为而物自化。虽因道而生化，而大道不以生化辞劳，物亦不以生化之恩归功於大道。亦如雨露之施也，物自润泽於下，物既不辞谢雨露之德，雨露亦不以洒润称功。所以圣主临人，达贤利物，如大道生成，雨露膏润尔。圣人忘功於上，民忘帝力於下，则合乎至化矣。
　　功成而不名有。
　　注：言万物恃赖冲用而生化，而道不辞以为劳。功用备成，不名己有。
　　疏：功者，生成之功也。言大道生物之功备成，而不以其物为己之有。又解：道之生物，虽则功成，其功虽成曾不名有，言忘功也。
　　义曰：言於有也，则万物之形各禀道气，物得成就，皆道之功。非夫道气禀之，则生成之功废矣。而道之妙本无有无名，道之妙用无穷无已。物成而道不恃其力，物生而道不有其功。既不恃物为我功，亦不执物为我有，有无皆泯，功用都忘，不独忘生物之功，亦乃忘万物之有也。
　　爱养万物而不为主，常无欲可名於小。
　　注：爱养群材而不为主宰。於物无欲，可则名於小，言不可名小也。
　　疏：此声解义也。云可名於小者，不可名小尔。夫道生万物，爱养熟成而不为主宰。於彼万物常无欲心，岂是道之狭小耶？故云可名於小者，言不可名於小耳。
　　义曰：声解义者，如修词之人云其可得乎，是不可得也。以是详之，则经所云可名於小，是不可名於小也。道之生化万亿之类，和气周徧，巨细无遗，畜之养之，成之长之，爱护之功至矣，茂养之恩普矣。不为主宰，各遂生成，无心於物，含育之恩大矣。此圣旨所解也。今释云：有情有形，飞沉动植，纤芥之小，丘山之大，道气覆育，力无不周，仁爱畜养而不为主，物赖於道不以为功。虽鹏馄大躯，固乘道而变化，焦螟细品，亦资道以裁成。故秋毫之小也，道气存则温柔润泽，道气去则枯瘁凋零。秋毫不弃，可谓之小；充塞天下，可谓之大；不为主宰，可谓忘功。斯则道之用也。能小能大，而非小非大，无所不小，无所不大也。
　　万物归之而不为主，可名於大。
　　注：爱养之，故万物归之。有万不同而不为主，可则名为大。言不可名大，非小非大，故以难名矣。
　　疏：万物归之者，归道生成之功也。言万物归道，道不为主，而有此万物。弃而不收，岂是道不广大？故云可名於大尔。既云可左可右，所以非小非大。非小非大，固难与为名。注云有万不同者，《庄子》文也。义曰：道生成於万物，物禀生成之功，各归功於道，而道不为主。任物自遂，非道之大，故声解云可名於大乎，所以可名於小，是非小也，可名於大，亦非大也。非大非小，难可定名，是难与为名也。有万不同者，《庄子□天地篇》孔子曰：夫道覆载万物，洋洋乎大哉。君子不可不刳心焉，无为之谓也。无为为之之谓天，无为言之之谓德。爱人利物之谓仁，不同同之之谓大，行不崖异之谓宽，有万不同之谓富。此言有万物之不同，我独同之，可谓富有天下也。道无有二物则万形，於物则有万不同，於道则统之惟一，此圣旨所解也。今释云：大道匿德藏名，怕然无象，是可名於小也。万物生者自生，化者自化，使各遂性，不为之主，是可名於大也。亦犹帝王以道育物，以德御民，考六气之和，顺四时之令，恩以笃之，义以正之，仁以爱之，礼以齐之，信以教之，赏以劝之，杀一草伐一木，叉以其时，孜孜焉，煦煦焉，恐其失所也，可名於小矣。及夫物遂其性，民得其宜，上下交欢，天地和泰，谦恭端穆，让德於天，不为己有，不为其主，可名於大矣。
　　是以圣人终不为大，故能成其大。
　　注：是以圣人法道忘功，不自为光大，故能成其光大之业。
　　疏：言理天下之圣人，布德施惠，淳风偃化，物遂生成，法道忘功，不自为尊大，故能成其光大之业尔。
　　义曰：圣人之理天下也，爱民恤物，巨细申恩，若可名於小矣。任物遂性，归功於天，又可名於大矣。法道施化，布德及人，鼓以淳和之风，被以清静之政，忘功不有，不自尊高，故其盛业可大，圣德可大，以其不为大，故能此尊大。理身之士，泛然无着，若云之无心，水之任器，可左可右，随方随圆，不滞於常，物来斯鉴。物虽广不拘应用之心，利物虽多不矜利济之德，仁逮蠢动，未始为私，众善归宗，不为之主。是能彰非小非大之德，无自尊自伐之称，可以契全真之大道矣。
　　执大象章第三十五
　　疏：前章明道可左右，则物被爱养之功。此章明王能用道，则人归平泰之化。首标执象，以明归往之义。次明乐饵，举喻归往之由。道出口下申明无为不言之教，以劝人君用道尔。○义曰：言理天下之圣人不自尊大，而成其大业者，由其执大象而天下归王，所以成光大之业也。象者，道也，亦犹恍惚中有象尔。天下所归，各蒙其泽，圣人无察察之政以伤害之，故能致天地交泰。执大象而人归者，喻以乐饵，所以八音乍奏，闻者悦其心，百味交陈，尝者适其口，则行客为其驻止矣。天下之人归於有道，亦犹此也。至言不文，出口无味，大象无状，视听莫求。历代用之，其用日新而未尝穷竭矣。
　　执大象，天下往。
　　注：大象，道也。帝王执持大道以理天下，万物往之矣。
　　疏：执，持也。大象，道也。此言人君执大道以理天下，无为无事，物遂其生，候日观风，皆归有道。故云天下往。
　　义曰：执，用也。大道非形，不可执有。圣人用道，可以理人。为於无为，事於无事，动植飞走，各遂其生。则航海骏奔，梯山麇至，皆归用道之君矣。候日观风者，昔聚窟洲，在巨海之中，使者朝贡於汉，言於武帝曰：臣之国去此三十万里，国中常占候於天，若东风入律，百旬不休，青云干吕，连月不散者，中国将有有道之君矣。臣国之主所以仰中土而慕道风，薄金玉而厚灵物，故乃步天林而靖猛兽，搜奇韫而出神香，济弱水，度飞砂，而朝於阙下。艰苦道途，十三年矣。斯则有道之主，其德动天，风云效祥，遐远慕德矣。
　　往而不害，安平泰。
　　注：物往而不伤害，则安於太平矣。疏：言天下四方之人慕化而往，帝王以道绥抚而不伤害之，则安於太平矣。平者，言政教之和平也。太者，功业之光大也。
　　义曰：绥，宴安也。抚，安养也。泰，康泰也。平，和平也。害，伤害也。四方之人慕我道德，观风候日，归於圣人。圣人因而绥安养之，不以教令督责之，不以刑法伤害之，故远近之人安其太平之政矣。政教和平，人俗康泰，然后功业光大，故曰安平泰也。《论语》曰：远人不服，修文德以来之。既来之，则安之。斯则帝道皇风，无远不届矣。
　　乐与饵，过客止。
　　注：乐，音乐也。饵，饮食也。言人家有音乐饮食，则行过之客皆为之留止。如帝王执道以致太平，亦为万物归往矣。又解云：乐以声聚，饵以味聚，过客少留，非长久也。是以蘧庐不可以久处，仁义觐之而多责，故人君体道清静，淡然无味，始除察察之政，终化淳淳之人。故下文结云用不可既也。
　　疏：乐，音乐也。饵，饮食也。此举喻也。言人君执大象，而天下之人归往，亦如人家有音乐饮食，则行过之客皆为留止尔。
　　义曰：人君有道，天下慕之。如行过之客遇饮食闻音乐而为留止。《庄子□至乐篇》云咸池九韶之乐，张之洞庭之野，人卒闻之，相与还而观之是也。夫乐者，历代之所用也，乐以象天，奏之圆丘，则天神降；奏之方泽，则地只升；鼓之以和八风，搂之以政四时。黄帝有咸池，尧有大章，舜有大韶，禹有大夏，汤有大濩，文王有辟雍，武王周公有大武。乐以和之，人则安其性，故为人之所重。王者功成而作乐，理定而制礼，所以通天地神明也。然此举喻者，以道则长存。乐饵非久，所以乐悦於耳，乐罢而人散；饵以美口，食毕而众离。虽留止於一时，故难期於久永。唯无为理国，则众归而不可离。有道理身，神全而不可散。故下文云道出口淡无味，又言用不可既，则非同乐饵有竭尽之期也。遵庐者，结草之舍，非久处之所。仁义者，以兼爱而亲，不可以久交。非若体道化人，人归於道，淡然长久，讵可散乎？察察者，苛急之政也。淳淳者，和乐之风也。
　　道之出口，淡乎其无味。
　　注：人君以道德清净为之教，初出於口，淡乎其无味，不如俗中言教，有亲誉畏侮等尔。
　　疏：道之出口者，言人君约道德清静之法，以为不言无为之教者，初出於口，淡然无味，岂若俗中有亲誉畏侮等以为滋味乎？
　　义曰：甘言美词，所谓有味也。无为之理，清净之训，至道之言，其出淡然，安有滋味乎？俗中亲誉之说，即此经第十七章之词也，谓甘言以亲之，美词以誉之，或威令之言以畏之，狎慢之言以侮之。虽其有味，皆非至道矣。
　　视之不足见，听之不足闻，用之不可既。
　　注：道以镇静，初无言教，故视不足见，听不足闻，而淳风大行，万物殷阜。岁计有余，故用不可既。既，尽也。
　　疏：既，尽也。道化无为，澹然平正，既不为察察之苛急，又不为滋彰之法令，故视不足见，听不足闻，而岁计有余。淳风和畅，动植咸遂，品物光亨，故用不可尽也。
　　义曰：道之无言，其於言也，无味於口。道之无形，其於形也，无见於目。道之无声也，无闻於耳。故咀嚼不得其滋味，视听不得其见闻。不同苛急滋彰之令，惊民耳目矣。物得其所曰平直，无私曰正，法细曰苛，征赋迫促曰急。禁令太明，察察也。法外立辟，滋彰也。滋，多也。彰，显也。阜，积也。所以民之耳目，日有见闻。畏淫苛狂暴之刑，逾於履薄；惧督察滋彰之令，甚若临深。投足措手，不知其所矣。岂若以道临御，不可见闻。淳风潜行，万物和畅，用之不可以穷尽矣。岁计有余者，庄子曰：老聃之役有庚桑楚者，得老聃之道，居垒之山。三年，其俗大秾，其民相与言曰：庚柔子之始来，吾洒然异之。今吾日计之而不足，岁计之而有余。庶几其圣人乎。言其德惠潜及於物，而致丰秾。况帝王奄有四海，为天下君，以道垂衣，天下蒙其化。信矣。人之修道於身者，心无思虑则神气全，情无嗜好则爱恶息。不感於视听，不泊於恬和，玄德潜充，道可冀矣。
　　道德真经广圣义卷之二十八竟
　　道德真经广圣义卷之二十九
　　唐广成先生杜光庭述
　　将欲歙之章第三十六
　　疏：前章明能行道化，人所归往。此章明道或用权，国之利器归往则安於平泰，利器则不可示人。初标歙张之权，次示柔弱之行，终结渊鱼之喻，以明权道之征。○义曰：道之为化，应变随机。其於上古也，则君任於道，臣富於德，民全於和，故视不可见，听不可闻，用不可既。及乎代云浇薄，俗已迁讹，玄妙难明，希夷靡测。将欲顿归淳朴，遽汰浇漓，至音寂寥，寻求遐邈，圣人教理代之主，持权变之机，示歙敛开张之门，以遏奸诈，反与夺废兴之用，以检回邪。摄奸诈可复於忠良，束回邪可归於正直。明此权变，虽非至理之本，亦乃助理之方。故谓为国家之利器也。用利器之主，亦犹用兵马，不得已而用尔。犹须柔弱其行，微明其机，不以其权示於非人。如鱼之不可失水，鱼失水则死。人失机则败。《素书》曰阴谋外泄者败，《易》曰机不密则害身，此之谓矣。
　　将欲歙之，必固张之；将欲弱之，必固强之；将欲废之，必固兴之；将欲夺之，必固与之。
　　疏：歙，敛也。此明圣人用权道，以摄化众生也。夫人既有钝根利根，故教有权有实。圣人欲量众生根性，故以权实覆却相明。利根众生见善则迁，有过则改，略示方便，深达根原。
　　义曰：圣人设教，分权实二门。上士利根，了通实教。中下之士，须示权门。权门变通，其法甚广。依经所判，略具四门。夫根者，谓智性之根也。人之所禀，真元道性，能生众智。如草木之根，生花结实，展转相生，故名根也。性之生智，亦如此焉。禀受之性，由其气也。有清浊不同。性有利钝差别，气清和者生乃颖利，才智过人，明古达今，问一知十。此人根性既利，了悟圆通，见可而进，知难而退，见善如不及，闻恶如探汤。故能见善则迁，有过则改，明方便之法，知进趣之途，不俟权道诱之，自达真实之教矣。四门者，歙弱废夺也。
　　疏：钝根众生，惑滞滋久。自非以权摄化，不可令其归往。故将歙敛其情欲者，则先开张极其侈心，令自困於爱欲，即当自歙敛矣。强弱等义，亦复如是。推而行之，无不信矣。乍闻斯语，以为非道德之意。深达玄极，然后明权实之由。故注云君子行权，贵於合义；小人用之，以为诈谲。下文又云不可以示人者，正为权道之难故尔。
　　义曰：钝根之人禀气浊杂者，则生顽钝，智识不通，莫辩是非，岂知善恶。或复贪性狠戾，徇欲恣情，动陷罪缠，永乖人域。圣人常善救物，俯念含灵，示以权门，令其自悟。故开四门权道，以摄化之。第一将欲歙之，必固张之者，摄其心也。第二将欲弱之，必固强之者，摄其性也。第三将欲废之，必固兴之者，摄其欲也。第四将欲夺之，必固与之者，摄其贪也。夫心廉则道葬，心侈则过生。因侈获过，自思获其廉矣。此歙敛其心之权矣。性弱则德全，性强则祸起。因强起祸，自思复其弱也。此伏性挫强之权也。寡欲则行清，多欲则神浊。欲深浊极，自思复其清矣。此废欲清神之权也。不贪则俭约，极贪则殃身。因贪获殃，自思复其俭矣。此修俭夺贪之权也。皆先极其侈心，使自困於贪欲，然后反性修道也。乍闻者以为非无为自化之旨，然性有利钝之别，悟有渐顿之殊。顿悟者不假於从权，渐化者须资於善诱，乃有权实之别尔，权道教人，合归乎大义，故云贵於合义也。小人轻弄权道，因其诈欺，故不可以轻示於非道之人矣。《论语》云：可与立，未可与权。言用权之难也。《阴符》曰：君子得之固穷，小人得之轻命。此之谓欤。
　　是谓微明。
　　注：经云正言若反，《易》云巽以行权。权，反经而合义者也。故君子行权，贵於合义。小人用之，则为诈谲。孔子曰：可与立，未可与权矣。故老君前章示执大象，斯谓之实，此章继以歙张，是谓之权。欲量众生根性，故以权实覆却相明，令必致於性命之域。而惑者乃云非道德之意，何其迷而不悟哉？故将欲歙敛众生情欲，则先开张极其侈心，令自困於爱欲，则歙敛矣。强弱等义，略与此同。此道甚微，而效则明着。故云是谓微明尔。
　　疏：权道摄化，其理甚微。校其所中，效则明着。故云是谓微明。
　　义曰：权道至微，用之则明。校量其效，可谓彰显矣。着，明也。夫圣人属念上士游心，玄葬无为，冥符至道。而权实之教安所用哉？所以权教之设，为中下之智耳。亦犹用兵之道也。上智伐谋制敌，不在於兴师，坐筹决胜，折冲千里，而下智昧於机变，叉俟交兵，上决颈领，下剖肝肺，然后方知胜负之势，徐议进退之方。如此昧於变通，必须示其权法，因权变正，可谓无弃於人矣。巽以行权，可与立之义，已具别解。
　　柔弱胜刚强。
　　注：巽顺可以行权，权行即能制物。故知柔弱者叉肚於刚强矣。
　　疏：《易》云巽以行权，欲明巽顺谦卑则可以行於权道。故欲翕先与之张，欲弱先与之强，而卒令其歙弱者是柔弱之道，能制胜於刚强也。故云柔胜刚弱胜强。
　　义曰：《易□下系》云巽以行权。巽，顺也，既能顺时合宜，故可以行权也。若不能顺时制变，则权不可行矣。夫巽者，齐也，顺也。东南之卦，春夏之交，斗柄东南，万物洁齐矣。巽主申明号令，以示法制，故云巽德之制也。又巽主於风，帝王号令，犹风之行教，能称扬号令而不彰伐，以自幽隐。故曰巽称而隐。以是言之，巽有柔顺，洁齐、幽隐、不伐。具此四德，复能发号施令，应变制宜，方可行於权道。由此而论，权道不可轻而议之也。若合义能行，则可以化恶为善，兴国利民。不能者则害性伤身，卒为诡诈矣。人君教犷恶之人以权制变，然更守以柔弱，示之谦和，则刚强之人咸遵其柔德矣。
　　鱼不可脱於渊，国有利器不可以示人。
　　注：脱，失也。利器，权道也。此言权道不可以示非其人。故举喻云鱼若失水，则为人所擒。权道示非其人，则当窃以为诈谲矣。
　　疏：脱，失也。利器，权道也。夫鱼之在水，犹人主秉权。鱼失水则为人所擒，权道假示非其人则为小人所窃弄，而为诈谲矣。
　　义曰：鱼之处渊也，失水则死，得水则生。人君用权道也，得其人则为善，失其人则为败。鱼能潜深潭，匿巨浸，不贪饵，不吞钧，则无失水之忧也。人君能任贤良，委忠正，斥奸佞，塞回邪，则无失权之叹矣。鱼失水则为人所擒，君失权则小人得志。窃人君权道而弄之者，必反白以为黑，反善以为恶，肆其奸邪，纵其残酷。所以竖牛之废嫡立庶，倾陷於穆子之家；赵高之疾正害忠，隳亡於秦祖之业。民罹其祸，人怨其君，民散国危，不可以救矣。《说文》曰：诈，欺也。谲者，谬欺於天下也。谲者，《春秋》晋文公使楚怒而战，乃执曹侯，卑於宋，楚果伐宋。文公因而战楚，楚师败绩。文公复召周襄王於河阳，以诸侯见，且使王狩。故大合诸侯，而欲以尊事天子，以为名义。自嫌强大，不敢朝周。喻天王出狩，因得尽君臣之礼，皆谲而不正之事也。仲尼曰：以臣召君，不可以训。故书曰：天王狩于河阳。非其地也。若此尚谓之谲谬，况奸臣小人弄权欺主，得不戒而自悔乎？修道之士，内正其心，外正其行，内外惟一，贞正无邪，然后属心动念，可以昭感真灵。如其言行相违，邪而不正，虽屈伸俯仰，外饰其容，信无益矣。
　　道常无为章第三十七
　　疏：前章明道或用权，示以歙张之卫。此章明权必合义，将镇无名之朴，故道无为，侯王守之而自化，朴不欲，天下以静而自清。老君因言以明无言，说教而欲遣教，故演畅此章於上经之未将，寄兼忘於玄悟之人尔。○义曰：人君之理天下也，以实教齐君子，以权教伏小人，以无为之道统权实二教，以为化本。夫实教者，君君臣臣，父父子子，礼乐仁信，以正万方。人君与君子服而行之，垂法四海。小人者进不亲於仁义，退将陷於刑章，若不以权道诱之，改恶为善，因而沦丧，斯为弃焉。老君曰人无弃人，故设权道教之，亦使归善，兼济天下，皆可复朴矣。朴者，妙本之道也。侯王守而用之，万物自化，设欲变易，常以无为镇之，则天下静而正矣。修道之士，圣人以玄功难懋，世欲易迷，设科戒仪范之文，用齐其外；着注念神凝之法，以正其心。复以炼气胎元之方，制其食味；祈真朝谢之品，涤其过尤。然后趣於学无学之途，臻乎冥寂，栖於损之又损之府，契乎无为。则邪谪之关之不开，镇静之淳和可致。
　　道常无为，而无不为。
　　疏：道性清静，妙本湛然，故常无为也。万物恃赖而生成，有感而必应，故无不为也。夫有为者则有所不为也，故无为者则无不为矣。
　　义曰：道性无杂，真一寂寥，故清静也。玄深不测，如彼澄泉，故湛然也。寂然不动，无为也。感而遂通，无不为也。无为者，妙本之体也。无不为者，妙本之用也。体用相资，而万化生矣。若扣之不通，感之不应，寂然无象，不能生成。此虽无为，何益於玄化乎？若复循回不息，动用不休，役役为劳，区区无已，此之有为也，何所宁息乎？当在为而无为以制其动，在无为而为以检其静，不离於正道，无滞於回邪，可与言清静之源矣。
　　侯王若能守，万物将自化。
　　注：妙本清静，故常无为。物恃以生，而无不为也。侯王若能守道无为，则万物自化。君之无为，而人淳朴矣。
　　疏：侯王若能守道清静，无为无事，则万物将自感化，君之善教而淳朴矣。
　　义曰：君王理万方，诸侯率一国，俱能用无为之道，清静之化，万物化於下，侯王静於上。可谓至理矣。教而后化，是从而化也。不教而化，是自化也。教而化者，无不为而能化物也。不教而化者，无为而自臻於化也。
　　化而欲作，吾将镇之以无名之朴。
　　注：人既从君上之化，已无为清静，而复欲动作有为者，吾将以无名之朴而镇静之。无名之朴，道也。
　　疏：无名之朴，道也。欲作者，动作有为也。吾者，侯王自称也。言人禀承善教以化，君德无为清静矣。而复欲动作有为者，吾则将以无名之朴以镇静之，令其清静不动作也。义曰：夫应用则为道，道有强名也。摄迹复归朴，朴无名也，侯王以道化人，人禀其化，皆清静矣。若复他境所牵，人欲动作者，侯王复以道之妙本、无形无名之至朴镇静其心，不令有为动作，常合於道化清静也。人之修道，融心寂神，已有通感而世尘妄起，外念忽生，将超躁竞之途，或溺是非之境，即可急诣静室，思玄念真，以无为之道镇其心灵，制於妄想。如水之浊，徐以澄清，则三尸不能干，百邪不能扰，魔试都息，造於虚无之阶矣。
　　无名之朴，亦将不欲。
　　疏：上言凡人欲动作有为者，人君则将无名之朴而镇静之。今言於彼无名之朴，亦将不欲者。夫所以镇无名之朴，为众生兴动欲心，若复执滞无名，还将有迹，令此众生寻迹丧本，复入有为，则与彼欲心等无差别。
　　义曰：凡人既化清静而复动作有为，以积习生常，况迷日久。亦犹水难清而易浊，性难澄而易昏，心难静而易动，志难久而易退。人君当以妙本之朴镇而静之。亦既静矣，又当兼忘所执，都令泯然，则冥寂玄通，洞达真妙，是令众生不滞於迹，圣人不滞於空，空有两忘，尽登正观矣。
　　疏：故初用无名之朴，以镇静苍生欲心。苍生欲心既除，圣人无名亦舍。喻如药以理病，病愈而忘药；舟以济水，水济而遗舟。若水已济而仍守舟，病已除而复尝药，岂唯不达彼岸，亦复更生患累矣。
　　义曰：既已静於人性，复能遣其无名。如既济而忘舟，病愈而忘药，可谓达真修之要矣。夫舟药者，喻言教也。众生轮回，世网迷惑有无，渐染六尘，牵缘众恼而为病也。老君演无为之训，叙弘救之功，以此真经为理病之良药。因经开悟，迷惑自祛，洗内染之尘，绝外牵之恼，积病既愈，世网尽除。然须遣教忘言，混融归道矣。又以世间众恼，生死轮回，流浪真元，漂沉正性，有如巨海陷溺，众生逐境随波，无由超度。老君以此经玄妙，理国济人，於忧欲海中拯拔群品，因经得济。如乘巨舟横截迅流，超登彼岸，欲波不能荡其性，爱浪不能溺其心，出积苦之庭，践长生之域。既已济矣，然当忘所乘之舟，舍所执之行，栖神无何之境，游心自得之乡，是可谓虚而保真，清而容物，人貌而天，泛然皆顺，独任自然矣。若执所乘之舟，保所饵之药，不达而生患，岂虚言哉？
　　不欲以静，天下将自正。
　　注：言人君既以无名之朴镇静苍生，不可执此无名而令有迹。将恐寻迹丧本，复入有为，故於此无名之朴亦将兼忘。不欲於无欲，无欲亦忘，泊然清静，而天下自正矣。
　　疏：夫无名之朴既将不欲，不欲之欲於此亦忘，则泊然清静，是名了出。君无为而上理，人遂性而下化，不烦教令而天下正平。故云天下将自正。
　　义曰：众生动作之心既已静矣，而又忘舟药之喻，仍遣无名之朴，不欲之欲亦复都忘，是则了出有无，旷然不滞。君於上也，不言而自信。人於下也，不化而自行。不言而信，是无为而上理也。不化而行，是遂性而下化也。化及於此，何教令之有哉？天下正平，可复於太古之道矣。理身者因教而明道，悟道而忘言。不为誉故无怨，不为利故无害。理心术，理好憎，适情性，不惑祸福，不妄喜怒，混然与大道冥通，而忘其所习，遣其所执，心寂於中，神化於外，修於无修，学於无学，得於无得，可谓明真经之玄迹，窥大圣之堂奥矣。上经法天，故奇，有三十七章。此章居其末，更复显明至道妙用，重训人君侯王明此微言，可臻於了悟矣。
　　道德真经广圣义卷之二十九竟
　　道德真经广圣义卷之三十
　　唐广成先生杜光庭述
　　疏老子德经
　　义曰：老子者，太上老君之内号，具如上卷所解。德者，道之用也。道不立，则德无以生；德不崇，则道无以明。道以虚通为义，德以克获受名。道能通物，物能得道，物得其所得，故谓之德。或云：道，道也；德，德也。如孔子解《易》卦云需，须也；晋，晋也；剥，剥也。严君平云：不道之道，不德之德，正之元也。道德相须，不可散也。古文道字，从元从首，谓为诸法之元，众圣之首也。德字从直从心，谓正观直心，为虚忘上德也。其余道德相关之义，具在上卷。然此经下巷，法阴象地，其数偶，故四十四章也。夫道以虚无无形，法阳而象天；德以证实有困，故法阴而象地。或有移上经末章居下卷之末，以取上卷四九三十六章，法阳；下卷五九四十五章，法阴。此亦后人妄为，其意穿凿，将恐乖失玄圣之本旨也。
　　上德不德章第三十八
　　疏：此章首标道用之名，将明德全之化。德全则淳朴不散，代无濡沬之迹。道废则仁义遂行，俗有浇漓之弊，将欲变而更化，以令求复其初，故先述上德之无为，次述仁义之流遁，结以去华居实，使其复朴还淳。○义曰：道为德之体，德为道之用。故云首标道用之名，指上德也。上德乃不德之德，所以德全。上德既全，则淳朴不散。淳朴不散，则德化混同，如鱼相忘於江湖，各遂其性，故无相呴相濡之迹也。次言失德则仁义乃行，仁有偏爱之私，义有栽制之断，故民化其上而浇漓焉。及至前识为华，上礼为乱，华乱益甚，纷争必兴。故圣人使复其初，乃遣去华居实。去华居实，是塞乱之源而复朴之门也。故云使其复朴还淳尔。
　　上德不德，是以有德。
　　疏：上者，举时也。德者，辩用也。谓上古淳朴无为而理。体道之主，任物自然，是上古之淳德，故云上德。至德潜运，人无能名，故云不德。淳风和畅，物遂生成，德用常全，故云有德。注云物得以生之谓德者，《庄子》杂篇之文。
　　义曰：举上古全德之君不以德为德，而有德也。将明其次下衰，故举上德为首。夫至道之代，德亦不彰矣。上德之君，亦犹上经太上之君也。潜融至化，物自生成，不彰其德，德益光大，是以有德也。然天地万物之所禀受者，道为之元，德为之始。道有深浅，故有可道常道；德有厚薄，故有上德下德。则道之与德，不独在於帝王。但行道者为道人，行德者为德人，行有深浅，故有上下之殊也。庄子曰：虚无无为，开道万物，谓之道人。清静因应，谓之德人。德有优劣，世有盛衰，故上德之君神与化沦，体道而存，德动玄冥，天下归之，莫见莫闻。德归万物，皆曰自然，所以云太上贵德也。《庄子》杂篇云：万物任自然，而各得其生，所以为德也。故执道者德全，德全者形全，形全者神全，神全者圣人之道也。
　　下德不失德，是以无德。
　　注：德者，道之用也。庄子曰：物得以生谓之德。时有醇醨，故德有上下。上古淳朴，德用不彰，无德可称，故云不德。而淳德不散，无为化清，故云是以有德。逮德下衰，功用稍着，心虽体道，迹涉有为，执德可称，故云不失。迹涉矜有，比上为粗，故云是以无德也。
　　疏：此言淳风渐散，德亦下衰。故圣人美无为之风，而百姓尚无为之迹。尚迹为劣，故云下德。迹着则有德可称，故云不失。称德不失，迹涉矜有，矜有之弊，淳朴不全，故云是以无德。
　　义曰：下德之君，体德而行。德既昭着，上配於天，下民知之，或见或闻。德及於物，物归其德，可称可显，故不失其德矣。执而不失，矜德有为，有矜有执，去道甚远。以有迹处，比於上德之君，是无德矣。
　　上德无为而无以为，
　　注：知无为而无为者，非至也。无以无为而无为者，至矣。故上德之无为，非徇无为之美，但含孕淳朴，适自无为。故云而无以为。此心迹俱无为也。
　　疏：覆释上德也。夫上德潜运，无为而理，淳朴不散，故无名迹。今言上德之无为者，但含孕淳朴，适自无为，非知无为之美，而为此无为。故云而无以为。岂唯无迹可矜，抑亦无心自化。故注云此心迹俱无为也。
　　义曰：上德之君，性合乎道，而命合乎一，体自然为用，运太和为神，动合乎天，静合乎地，与道相得而无所为也。神无思，志无虑者，此心之无为也。不显其功，而功若天地，不彰其明，而明并日月，此迹之无为也。夫此无为，非效学无为而为於无为，是无以为也。阴阳为之使，鬼神为之谋，进退推移，与化无极，玄默寂寥，而与化俱，此谓心迹俱无为矣。然德以包育於物，亦所以彰其迹也。
　　下德为之而有以为。
　　注：下德为之者，谓心虽无以功用彰着，迹涉於有为，故云为之。言下德无为，有所以为之。此心无为，而迹有为也。
　　疏：此覆释下德也。下德为之者，谓心美无为之化，而为此无为，故云为之。语心虽曰无为，论迹即涉矜有。故云而有以为。言下德之为，有所以为之也。故注云心无为，而迹有为也。
　　义曰：下古德衰，心迹明着。其君知有为为非，知无为为是，有为则浇薄，无为则淳和，有此分别，故韬心藏用，行此无为之事，制彼有为之＇为，故云为之。心欲於无为，游行无为，於迹乃涉矜有也。知无为为美，有为为恶，舍恶从善，慕此无为以分别，故是有所以而为也。
　　上仁为之而无以为，
　　注：仁者，兼爱之名，下德衰而上仁见，所以为兼爱之仁，故云为之。行仁而忘仁，亦欲求无为，故云而无以为。此则心有为而迹无为也。且上仁称无为者，据迹欲无为而方止义，未可以语下德之有为也。
　　疏：此下明道废则仁义遂行。言上七者，谓以仁为上，佗皆仿此。仁者，兼爱之名也。大道之行，物无私惠，淳风渐散，兼爱遂存。今明所以为兼爱之仁，故云上仁为之。行仁而忘仁，虽有施而不求报，兼爱则难徧，终是小惠未孚。是以语心常为有事，故云为之。论迹则近无为，故云而无以为。注云此则心有为迹无为也。
　　义曰：兼爱万物，薄施无极，谓之仁也。《素书》曰：仁者，人之所亲，有慈惠恻隐之心，以遂其生成是也。仁者博施於物，乃所以生偏私也。比夫德则劣矣。夫至道之代，兼包诸行，无所偏名，故冥寂玄寥。通生而不宰者，道也。物禀其化各得其得者，德也。成之熟之、养之育之者，仁也。飞行动植，各遂其宜者，义也。有情无情，各赋其性者，智也。时生而生，时息而息者，信也。顺天地之节二固四时之制，礼也。鼓天地之和，以悦万物者，乐也。故恬澹无为，无所不为矣。及大道既隐，而德化行焉。至德之化，亦兼之以大仁大义、大礼大智、大乐大信而共化焉。泊乎德之废也，仁独为仁，义独为义，不能兼而化矣。夫何故哉？行仁者以慈爱为心，故无刚断之用，是则义缺矣。行义者以决断裁非，有取有舍，是则仁缺矣。所以七独为仁，义独为义，故不能兼化也。然上仁者虽有兼爱偏私之迹，能於仁忘仁，则忘其迹。其迹虽无，心有博施之念，周旋悯物，皆欲其安，故心涉有为也。上仁忘迹，故迹无为也。小惠未孚者，《春秋》庄公十年，鲁人曹刿对鲁公之语也。是岁正月，公败齐师于长勺。将战，曹刿请见，其乡人曰：肉食者谋之，又何闻焉？刿曰：肉食者鄙，未能远谋。乃入见，问何以战，公曰：衣食所安，弗敢专也，必以分人。对曰：小惠未徧，民弗从也。公曰：牺牲玉帛，弗敢加也，必以信。对曰：小信未孚，神弗福也。公曰：小大之狱，虽不能察，必以情。对曰：忠之属也，可以一战。战则请从。公与之乘，战于长勺。公将鼓之，刿曰：未可。齐人三鼓，刿曰：可矣。齐师败绩，公将驰之。刿曰：未可。下视其辙，登轼而望之。曰：可矣。遂逐齐师。即克，公问其故。对曰：夫战，勇气也。一鼓作气，再而衰，三而竭。彼竭我盈，故克之。夫大国难测，惧有伏焉，吾视其辙乱，望其旗靡，故逐之。此言小惠未徧、小信未孚，故皆不广，况兼爱之人必不周普，虽力於行七，其去道德也远矣。
　　上义为之而有以为。
　　注：义者，裁非之义，故云为之。有以裁非断割，令得其宜，故云而有以为。此则心迹俱有为也。
　　疏：义者，宜也，谓裁非断割，令物得宜。夫淳朴已残，是非斯起，将欲裁非就是，令得所宜，故云上义为之。谓心欲裁非就是，有所以为之，故而有以为。注云此则心迹俱有为也。
　　义曰：理名正实，处事之宜，谓之义也。《素书》曰：义者，人之所宜。赏善罚恶，以立功立事。淳朴之代，则无是非，是非生而淳朴散矣，辩是与非，裁制断割者，义也。故知其是而明之，知其非而制之，明是制非则心迹俱有为也。然义者，所以立节行，亦所以成华伪也。理国理身偏执七义，而无道德，何异乎钻冰求火、北辕适楚乎？
　　上礼为之而莫之应，则攘臂而仍之。
　　注：六纪不和则为礼以救，故云为之。礼尚往来，不来非礼，行礼於彼而彼不应，则攘臂而怒，以相仍引。疏：礼，履也，谓可履而行也。庄子曰：以礼为翼，所以行於世也。夫制礼者，所以救衰弊也。故礼经三百，威仪三千，曲为，之防，事为之制。淳源一失，众务事驰，且存检外之迹，非曰由中之数，故揖让崇其礼文，玉帛昭其报施，往而不来非礼，来而不往亦非礼。今上礼为之而莫之应，则攘臂而怒，以相仍之，故云攘臂而仍之。
　　义曰：谦退辞让，敬以守和，谓之礼。《素书》曰：礼者，人之所履。风兴夜寐，以成人伦之绪。礼以成馑敬，亦所以生惰慢也。夫摘辟为礼，澶漫为乐，而天下始分矣。徒得形表，而不由中也。威仪者，言其恭肃矜庄，有威可畏，谓之威；进退俯仰，有仪可法，谓之仪。《诗》曰：威仪棣棣，不可选也。又曰：朋友攸摄，摄以威仪。是也。礼经三百，威仪三千，皆进退恭敬，屈伸俯仰之容，举其大数尔。礼之大者，婚冠丧祭，邦国之本。动静容止，孰非礼哉？礼者，敬之体也，如首之在上，足之在下，尊卑自列，不乘天理。故君臣父子，犹一体也，上下相忘，道之实也。后之为礼者，外备容仪，内怀欺侮，忠信不足则更相诛责，玉帛以表其志，揖让以饰其情，施而不报，往而不来，则怨怒起争，因以为乱，故攘臂仍引，曷若大礼与天地同节之美哉？以礼为翼者，《庄子□大宗师篇》曰：古之真人也，其状义而不朋，若不足而不承。以刑为体，以礼为翼。以刑为体者，绰乎其杀也；以礼为翼者，所以行於世也。道德既失，仁义公行。仁失则兼爱之迹乖，义失则是非之仪乱。君子犯礼，小人犯刑，圣人观事观时，以行礼法。夷狄知逆命之诛，臣子识尊严之敬。因人情而设教，斯之谓欤。报施者，《乐记》曰：乐者，施也。礼者，报也。乐以彰德，礼以报情。往来之谓也。曲为之防者，《防记》曰#1：子言之，君子之道，辟则防与。防民所不足者也。大为之防，民犹瑜之，故君子礼以防德，刑以防淫，命以防欲。子曰：小人贫斯约，富斯骄，约斯盗，骄斯乱。礼者，因人之情而为之节文，以为民防者也。故圣人之制富贵也，使民富不至以骄，贫不至於约。贵不慊於上，故乱益亡。故制国不过千乘，都城不过百雉，家富不过百乘。以此防民，诸侯犹有叛者。子云：夫礼者，所以章疑别微，以为民防者也。故贵贱有等，衣服有别，朝廷有位，则民有所让。天无二日，土无二王，家无二主，尊无二上，示民有君臣之别也。君不与同姓同车。与异姓同车，示民不嫌也。以此防民，民称得同姓以弒其君。子云：利禄先死者而后生者，则民不偕#2。先亡者而后存者，则民可以托。以此防民，民犹偕死而号无告。子云：修宗庙，敬祀事，教民追孝。以此防民，民犹忘其亲。殷人吊於圹，周人吊於家，示民不借。子云：死，民之卒事也。吾从周。以此防民，诸侯犹薨有不葬者。升自客阶，受吊於宾位，教民追孝也。未没丧，不称君，示民不争也。以此防民，子犹有弒其父者。丧父三年，丧君三年，示民不疑也。故天子四海之内，无客礼莫敢为主焉。父母在，不敢有其身，馈献不及车马，示民不敢专也。以此防民，民犹忘其亲而贰其君。子云：先财而后礼，则民利。无辞而行情，则民争。以此防民，民犹有贵禄而贱行。君子仕则不稼，田则不渔，食时不力珍，大夫不坐羊，士不坐犬。以此防民，民犹忘义而争利，以亡其身。礼者，防民之淫，章民之别，使民无嫌，以为民纪。故男女无媒不交，无币不相见，恐其无别也。以此防民，民犹有自献其身。子云：娶妻不娶同姓，以厚别也。故买妾不知其姓，则卜之。以此防民，《春秋》犹去其夫人之姓曰吴，其死曰孟子卒。昭公娶太伯之后，同姓也。礼非祭，男女不交爵。以此防民，阳侯犹杀缪侯，而窃其夫人，故大飨废夫人之礼。子云：寡妇之子，不有见焉，则弗友也。君子以避远。胡朋友之交，主人不在，不有大故，不入其门。以此防民，民犹以色厚於德。故君子远色以为民纪。男女授受不亲，男女不自席而坐，寡妇不夜哭，妇人疾不问其所疾。以此防民，淫泱犹有乱於族者。子云：婚礼，娶亲迎於舅姑，舅姑承子以授娶，恐事之违也。以此防民，妇犹有不至者。斯皆严斯禁，尚不能止。况不禁乎？此所以明道德既丧，仁义又隳，世乱而存礼，礼极而为乱。去无为之化，日以远矣。理世之君，岂可背道德而专於礼哉。
　　故失道而后德，失德而后仁，失仁而后义，失义而后礼。
　　注：失道者，失上德也。上德合道，故云失道。夫道德仁义者，时俗夷险之名也。故道衰而德见，德失而仁存，仁亡而义立，义丧而礼救。斯皆适时之用尔。故论礼於淳朴之代，非狂则悖；忘礼於浇漓之日，非愚则诬。若能解而更张者，当退礼而行义，退义而行仁，退仁而行德，忘德而合道。人返淳朴，则上德之无为矣。
　　疏：此却明智弊之由也。失道者，失上德也。上德合道，故云失道尔。上经云：大道废，有仁义。庄子云：道隐於小成，道无不在。而此亡大者，约人而言尔。故时淳则大道公行，俗浇则小成遂作。小成作而大道隐，仁义行而至德衰。此则代俗淳醨之殊，圣人适时之务尔。故淳朴渐散，则失道而后德。德又衰，则失德而后仁。兼爱迹存，则失仁而后义。裁非不足，则失义而后礼。且论礼於淳朴之代，非狂则悖；忘礼於浇漓之日，非愚则诬。是故圣人救代之心未尝有异，而夷险之迹不得一尔。
　　义曰：五者之失，随代浇淳而然也。大朴既散，全德守之；德既下衰，仁爱继之；仁爱不足，义以制之；义之不行，礼以救之。夫礼以救乱，亦所以生乱。何者？礼烦则俗薄，俗薄则交争，交争则乱生矣。然而理国之急，礼为之上。《春秋》昭公二十六年，晏子对齐景公曰：礼之为国，与天地并。君令臣恭，父慈子孝，兄爱弟敬，夫和妻柔，姑慈妇听，礼也。君令而不违，臣恭而不贰，父慈而教，子孝而箴，兄爱而友，弟敬而顺，夫和而义，妻柔而正，姑慈而从，妇听而婉，谓之善物也。公曰：善哉。寡人而今而后，闻此礼之上也。对曰：先王所禀於天地，以为其民也，是以先王上也，则理世之道，礼为急矣。道德既丧，礼复不行，其异类乎？道德仁义，日以丧矣，礼所以救乱理民，可不矜乎？故君子撙节以明礼，斯之谓也。非从天降，非从地出，酌在人情而已矣。
　　夫礼者，忠信之薄而乱之首。
　　注：制礼为忠信衰薄，而以礼为救乱之首尔。用礼者在安上理民，岂玉帛云乎哉？
　　疏：夫者，发语之端也。言末代圣人所以行於礼教者，由救忠信之衰薄尔。若使人怀忠信，复奚假於礼法乎？而乱之首者，以礼防乱，则但可为理乱之首尔，而非道德之化也。
　　义曰：乱者，理也。如周有乱臣乃理国之臣也。忠信既薄，上下离心，圣人设礼以教之，约法以检之，明尊卑上下以劝之，着降杀等伦以节之。虽忠衰信薄，人不敢为乱者，由行礼以理之矣。四者既失，而不以礼节之，则民无所措其手足矣。上文所谓曲为之防民，犹或踰之，斯礼所以救乱致理之大务也。《礼经》曰：安上理民莫善於礼，移风易俗莫善於乐。故王者功成作乐，理定制礼，各因时而垂教，历代以沿革，不可执古之道，守常不移矣。子曰：达於礼乐者，民之父母也。能达礼乐之原，以致五至而行三无，志气塞乎天地，礼乐通乎神明。所以乐云乐云，锺鼓云乎哉；礼云礼云，玉帛云乎哉？斯可以施及四海，以畜万邦，故礼之救乱致理，先王之所以急也。若反淳朴，敦太和，复道德，然后礼可废矣。
　　前识者道之华而愚之始。
　　注：识者，人性之识也。谓在人性识之前，而制此检外之礼，虽欲应时，实丧淳朴，故云道之华。礼以救乱，所贵和同，而失礼意者，则将矜其玉帛，贵其拜跪。如此之人，故为愚昧之始。
　　疏：前识者，制礼之人也。谓之前识者，言在人识性之前，制此检外之礼。道顺人性，礼存外迹，以之此道，乖失质素，所以为道之华也。而愚之始者，夫礼以静乱，因乱救之，贵在协和，归於淳朴，而代之行礼者，不务由中之性，唯务形外之饰，敬爱不足，币帛有余，非达观所存，诚为愚之首。故云而愚之始也。
　　义曰：制礼之意，所以救弊也。夫何故哉？道德既丧，仁义复衰，不制之以礼，则奸乱生矣。故制礼以救其弊焉。於人识性之间，制礼以节之，进退动静未始不拘於礼矣。谓圣人达知其事，预为之防也。故云在识性之前。谓之前识，道以敦素，礼徇容仪，浇淳想悬，故为道之华矣。华者，不实之谓也。失礼生弊，弊极则乱。救弊而乱息，故云静乱也。礼得其所，谓之协和。矫貌饰容，内无其实，则为愚之首也。夫因亲以教爱，因严以教敬，爱所以事亲，敬所以事君。爱敬不由於心，玉帛以表其外，非愚而何？礼之作也，叙尊卑，明上下，别同异，正人伦，使君臣父子不失其序。今之为礼者，中外相违，华盛而实毁，末隆而本衰，礼薄於忠，权轻於信，威不及义，德不逮七，为理之末，为乱之首。诈伪所起，忿争所因也。有其礼，无其心，动不由中者，其救弊也不足，於政乱也有余。何者？礼之繁也，则进退盘躄，一成规一成矩；从容逶迤，一如龙，一如虎。其谏人也如子，其导人也如父。习之变也，以质为鄙，以文为高，贾以风声，擅其虚饰，作巧以夸竞，尚华以检束。此谓礼烦则乱，智变则诈。所以丹朱非《咸池》所化，商均非《九成》所变。是礼乐虽设，不克救之矣。故俗之乱也，礼何为哉？咏歌雅颂而风不能移也，锺鼓丝簧而俗不能变也，谦退辞让而天下不之信也，守柔复雌而天下不之亲也，悬爵设赏而贤人不至也，攘臂执手而君子不来也。貌馑辞丰而心诚不施者，徒有礼容无益於救世矣。是知感天地动鬼神，尽敬於心，推心於道，明德惟馨，神飨之矣。潢污行潦之水，苹繁蕴藻之菜，筐筥锜釜之器，可羞於王公，可荐於神明，斯由中之礼也。苟不及此，所谓愚之始矣。
　　是以大丈夫处其厚，不处其薄，居其实，不居其华。
　　注：有为者，道之薄；礼义者，德之华。故圣人处无为之事，其厚也。不处其薄矣。退礼义之行，其华也，自居其实也。
　　疏；大丈夫者，有道之君子，即前上德之君也。道德无为，谓之厚实；礼义有为，谓之薄华。言圣人先道德之化，故云处厚处实。后礼义之教，故云不居华薄。
　　义曰：有道之君，体真之士，志趣广大，道德弘深之谓也。大者，言道德之大。丈夫者，数极於十，人之长大极十之数，十尺为丈，故云丈夫。举其全与大也。所以老君十号，亦号大丈夫、大圣师是也。夫抱道之君，行上德之化，无为无事，惟精惟微，以道教人，人宗於道，居其实也。以德育物，物宗於德，处其厚也。不以前识之华、弊薄之礼而化於人，故云不居其华薄矣。《通玄真经》曰：大丈夫恬然无惠，澹然无虑，行乎无路，游乎无怠，出乎无门，入乎无房。属其精神，偃其知见，漠然无为而无不为也。
　　故去彼取此。
　　注：去彼华薄，取此厚实。
　　疏：彼谓礼义也，此谓道德也。圣人去礼义之浮华，取道德之厚实，故云去彼取此。推论圣人百虑同归，二际俱泯，岂有彼此而去取耶？设教引凡，托言之尔。
　　义曰：此自大丈夫已下，谓欲令行化之君尊道尚德，复朴还淳，去礼义之末迹，变浮薄之华态，使处於道德之厚，不处礼义之薄，居淳朴之实，不居玉帛之华，罗有识於玄同，跻含灵於道域。而言去彼礼义、取此道德也。所谓设教垂戒，非圣人实有去取之分别矣。若人君能舍礼而行义，去义而行七，除仁而尚德，违德而适道，去末之华薄，归本之实华，以兹为化，岂不至哉？
　　道德真经广圣义卷之三十竟
　　#1《防记》曰：检今本《礼记》，『防』作『坊』，引文皆同此例。
　　#2则民不偕：检今本《礼记》，『偕』作『倩』。下文『示民不借』，『借』亦作『倩』。
　　道德真经广圣义卷之三十一
　　唐广成先生杜光庭述
　　昔之得一章第三十九
　　疏：前章明上德下礼淳漓不同。故举丈夫去取之行，示物向方。此章明物得道用而成，履道则存，矜之则丧。故叙侯王谦卑之德以为戒者。○义曰：夫天地神谷，万物之得一者，所以明用道则安，失道则危，戒王侯履道则吉，违道则凶也。而侯王故履道者在於谦卑抑损，积德为基。不欲如玉，显明以为至戒矣。
　　昔之得一者，
　　注：一者，道之和，谓冲气也。以其妙用在物为一，故谓之一尔。
　　疏：昔，往古也。一者，冲和之气也。称为一者，以其与物合同，古今不二，是谓之一。故《易□系》曰：一阴一阳之谓道。盖明道气在阴与阴合不在阳与阳合一尔。言昔者，将欲原始要终，抑末归本，引昔得以证今得，得一之数，略於下文。
　　义曰：老君将欲明冲和道气，通生万物，历叙得一之妙，以明生化之由。道之生化，无终无始，借古昔久远之义，以为布化之源。所以谓道为一者，万物之生也，道气皆降之，气存则物生，气亡则物死。物之禀道所察不殊，在物皆一，古今虽移，一乃无变。故云不二，是谓之一。道非阴阳也，在阳则阳，在阴则阴，亦由在天则清，在地则宁，所在皆合，道无不在，非阴阳也而能阴能阳，非天地也而能天能地，非一也而能一。周旋反覆，无不能焉。昔既得之，今犹昔也。是知虚心则道合，冥寂则一归。能冥寂虚心者，是谓抑末归本矣。一阴一阳之谓道，《易□系》之辞也。一谓之无，无阴无阳，乃为之道。一得为无者，是虚无太空，不可分别，惟一而已。故一为无也。若其有境，彼此相形，有二有三，不得为一。故在阴之时而不见为阴之功，在阳之时而不见为阳之力，阴阳自然，无所营为，此则道之谓也。以一言之为数，以数言之谓一。以体言之谓无，而物得间通之道。微妙不测谓之神，变化应机谓之易。总而言之，皆无谓之道。故圣人以人事随其义理立其名号，不一而一故能常一，常一非一，亦非非一。而为一者，盖天地之始，万物之元，生化之本，有生之尊也。自一而能阴能阳，所以一生二也。原始要终者，原，本也。要，明也。本其始而明其终，《易□系》词也。
　　天得一以清，
　　疏：气象之大者，莫大乎乾元。故先标之为得一之首。纯阳之气，由得一故能穹隆广覆，资始万物。
　　义曰：阳气浩大，乾体广远，又以元大始生万物。万象之物，皆资取乾元而得其生，故《易》曰大哉乾元，万物资始也。夫天积气也，故为气象之大，形如倚盖，故曰穹隆。是有穹天之说。言天穹隆高大而圆，包覆万物，天乃纯阳虚无之象，非有碍之质。然夫天也，非冲和道气所运，则不能清浮而不息矣。《易□系》曰：乾，天下之至健也。夫乾，确然示人易矣。《正义》云：此明天之得一，刚质确然，示人以和易。由其得一无为，物由以生，示人易也。若乾不确然，或有颓裂，是不能示其得一简易之道也。
　　地得一以宁，
　　疏：形质之大者，莫大乎坤仪。纯阴之质，由得一故，故能盘礡厚载，资生万物。
　　义曰：阴气浩大，坤体广厚，生长载物，合会无疆。地积形也，故为形质之大，柔顺安静，万物资生焉。然夫地也，非冲和道气所运，则不能厚载而安宁矣。《易□系》曰：坤，天下之至顺也。夫坤，颓然示人简矣。《正义》曰：此明地之得一。以其得一，故坤颓然而柔，自然无为，以成万物，是以示人简矣。坤不颓然，或有确然，则不能示人以简，是乖其得一也。
　　神得一以灵。
　　疏：神者，妙万物以为言，由得一故能通变无方，不可形诘。
　　义曰：在天曰神，在地曰只，在人曰鬼。通而言之，谓之神也。神者，阴阳不测，隐显无方。然夫神也，非冲和道气所运，则不能变化通灵矣。不能变化无方，通灵不测，是乖其得一也。
　　谷得一以盈，
　　疏：水注川为溪，注溪为谷。言谷得一，故能泉源流润，盈满不竭。
　　义曰：汉谷得冲和道气所运，而水注盈满。道气去之，则深谷将为陵矣。若深谷为陵，水涸川竭，是乖其得一之用也。
　　万物得一以生，
　　疏：物者，通该动植、有识无情，总谓之物。得冲和故能生成运动，而不歇灭。
　　义曰：万者，举其大数也。《春秋》曰：万，数之大也。物者，有质可见，总谓之物。该，约也。动者，谓鳞甲羽毛、裸虫飞走之属也。植者，谓山川草木之属。有情者，谓有形而有情识者也。无情者，谓有其形而无情识者也。此物之众，拘於亿兆之类，然不得冲和道气所运，则不能生、不能成矣。
　　侯王得一以为天下正。
　　疏：侯王，人主也。侯者，五等之爵。王者，万乘之主。言侯王得一故能永有天下，无思不服，而为天下正平也。本或作贞字者，贞即正也。
　　义曰：王者，人君之通号也。管子曰：通德曰王。古之制字者，三画象天地人，连其中画以通其道，故曰通德为王。亦云人所归往曰王。居尊位，统三才，三画而中画通之，以贯天地人，而为之主，故为王字。《春秋》曰：今之王，古之帝也。昔尧舜之前，皆称为帝。舜授於禹，禹以谦让，自云德不及帝，故去帝称王。亦云禹殁禅位於益，禹之子启居於箕山，启贤，故诸侯去益而朝启，禹虽有禅益之名，而天下之人、皆归於启。启以德不及五帝，乃自称王。自是之后，皆以王为号。至秦并天下，吞灭诸侯，独为一统，乃上采三皇，下兼五帝，通为皇帝之号焉。今之王爵，居五等之上。汉法，非刘氏不王，非功臣不侯。自是相承，以天子之众子为王，嫡为太子。自周有天下，王之子为王子，王之孙为王孙。国朝定法，以皇帝之孙侄为郡王，承嗣者为嗣王。异姓有功则封王，或别锡美号，或封郡王。然皆无列土之位矣。侯者，五等之爵，公侯伯子男也。言侯王者，取文之顺而举其一，余可知也。然夫侯王既居尊极，富有万民，当用冲和之道，无为之理以守其位，乃能长为人主，理化平正。故经曰圣人抱一以为天下式也。无思不服者，《诗□文王之风》言文王之德，，东西南北之人皆感其德，心无不归服也。
　　其致之。
　　疏：物得道用，因用立名。道存则名立，用失而实丧矣。故天清、地宁、神灵、谷盈，皆资妙用以致之尔。故云其致之。
　　疏：此总释前义，而生后文。致，得也。言天之清澄、地之宁静、神之灵变、谷之盈满、物之生成、侯王之正平者，何以致其然耶？皆得道之妙用尔。此明得道之为益。下文明失道之为损。
　　义曰：言天地神谷万物侯王六者，能保其常、安其所者，何哉？由得冲和道气，而各臻其妙也。天以之清，地以之宁，神灵谷盈，万物以生，侯王正平，能不失其道，则各当其分矣。其有失者，如下文所明矣。
　　天无以清，将恐裂；
　　疏：无以者，致诚之词也。以，用也。夫矜存者丧，执得者失。言天得道用则致清浮，若不守道冲和，而但矜用其清，将恐至於破裂，不成象也。
　　义曰：天，阳气也，人君象之。阳气亢极则为灾衰，冲和气散则致破裂矣。故占云天裂者，阳气不足，君德衰微，天乃开裂。晋惠帝元康年中，人君德衰，天示灾变，天裂数丈，殷然有声，是失冲和得一之道气也。自此，西晋版荡，惠帝哀帝皆罹其咎。君象於天气之相感，信矣。
　　地无以宁，将恐发；
　　疏：言地得道用而政宁静，当须忘其宁静。若矜用其宁静，将恐至於发泄，不成形也。
　　义曰：地，阴气也，人臣象之。亦主妃后女主之位。阴气既极，冲和气散，则有发泄之变矣。《史记》云周幽王二年辛酉，西周三川皆震，岐山崩。老君曰：夫天地之气，不失其序。若过其序，人乱之也。阳伏而不能出，阴迫而不能蒸，於是有地震。今川实震，是阳失其所而镇阴也。阳失而在阴，源必塞。源塞，国必亡。夫水土衍而人用也。土无所衍，人乏财用，不亡何待？斯乃失冲和道气之用矣。春秋二百四十二年，地震有五，又有梁山崩、沙鹿崩、石言等妖异。洎秦汉已降，不可胜纪。大则沦陷城邑，小则摧圯庐舍。皆分野为灾，人罹其咎矣。
　　神无以灵，将恐歇；
　　疏：言神得道用而能灵变无方，当须忘其精灵。若矜用其灵，将恐至於歇绝，不能妙用也。
　　义曰：夫天地质象，万物禀形，皆有神明主之。神明者，乃气中之精灵者，感化＇而为神焉。其大主天地，其小主邦国山川。若守常循和，则能变化不测。若肆其威福，见怪於人，乖其道气，将致歇灭矣。《春秋》僖公三十二年七月，神降于莘。虢公享之。周惠王问内史过曰：是何故也？对曰：国之将兴，明神降之，鉴其德也。将亡，神亦降之，观其恶也。故有得神以兴，亦有得神以亡。虞夏商周，皆有之矣。虢名凉德，其将亡乎？后虢国遂灭。昔河神为虐，娶女於人。西门豹投巫於河，其害遂息，神亦歇灭。是乃神不守道气，肆害于人，自取殄灭矣。
　　谷无以盈，将恐竭；
　　疏：言谷得道用而能虚受，当须忘其盈满。将恐至於枯竭，不能流润也。
　　义曰：谷之所以虚受不竭者，由其得冲和道气，而能无竭。道气去之，则为变怪，系於邦国废兴也。老君曰：伊雒竭而夏亡，河竭而商亡。周幽王辛酉，川竭山崩，周亡之征也。亡不过十年，数之纪也。数及於十纪，犹极也。十一年庚申，西周为犬戎所灭。平王东迁是矣。
　　万物无以生，将恐灭；
　　疏：言万物得道用而能生，若矜而用之，将恐至於死灭，不为生灵也。
　　义曰：有形之物，有情无情之众，禀冲和道气则生，失冲和道气则死也。《西升经》曰：气散生者死。《内观经》云：气来入身谓之生，神去於形谓之死。神与气，皆道之一谓也。道存则生，道去则死。信哉。
　　侯王无以贵高，将恐蹶。
　　注：蹶，颠仆也。言侯王得道之用，而能为天下之王。当须忘其尊崇，谦以自牧。若矜其尊贵，将恐至於颠仆，不能正定天下也。
　　疏：得一者，不可矜其用。故戒天无以其清而矜之，将恐分裂；地无以其宁而矜之，将恐发泄；神矜则灵歇，谷矜则盈竭，物矜则生灭；侯王矜其贵，则将颠蹶矣。圣教垂代，本为生灵。虽远举天地之清宁，而会归只在於侯王守雌用道尔。故下文云。
　　义曰：侯王用道化民，所以安其尊位，贵居人先，高居人上。若守谦冲之志，戒盈满之非，因百姓之心，行清静之化，则享祚长久，天下乐而推之，欣而戴之矣。《易》谦卦曰：谦谦君子，卑以自牧。若违道反常，肆行凶德，失冲和之妙，乖执一之方，则身丧国亡，颠蹶殒仆矣。侯则晋灵公夷皋、宋昭公杵白、齐懿公商人、陈灵公平国是也。王则夏之太康、殷之武乙、周之幽厉、汉之桓灵是也。皆违逆天常，反道败德，以取灭亡矣。
　　疏：注云圣教垂代，本为生灵者，《书》云天生万物，惟人为灵。元后作人父母，是知圣教所属，在乎一人。虽始戒天地，使忘清宁之功，终戒侯王，无矜化育之德。用谦之道，具如下文。
　　义曰：惟人万物之灵者，《尚书□泰誓篇》武王十三年，大会盟津，誓众之词也。圣教者，指此上下经。垂文於代，本为爱养生灵，令遂其性，故戒王侯，使取则此经，清静行化。生灵者，言人为有生之最灵也。元，长也。后，君也。一人，天子所称也，《尚书》曰在余一人是也。天子应天顺人，为人父母，当法於道化，爱育于人，如父母之爱子尔。先引天地清宁发裂之义，以戒侯王守谦慎静之规。言天地至大，失於道气，犹致其祸，况人君乎？
　　故贵以贱为本，高以下为基。
　　注：侯王贵高，兆人贱下。为国者以人为本基，当劳谦以聚之，令乐其恺悌之化。不然者，离散矣。
　　疏：贵高斥侯王，贱下谓黎庶。言侯王因黎庶得贵，是知贱下为贵高之本基也。
　　义曰：夫理国者，功在一人，不可一人以为理，必资於众，然后侯王得深严其居，尊崇其位，行其教令，布其恩威，而理於众焉。黎庶者，皆众也。
　　疏：《书》曰人惟邦本，本固则邦宁。人君务谦聚，人可谓固邦之本也。
　　义曰：人惟邦本者，《尚书□五子之歌》：太康在位，畋游无度，畋于有雒之表，十旬不返。厥弟五人，御其母以从。述大禹之戒，以作歌曰：皇祖有训，民可近，不可下。民惟邦本，本固邦宁。予视天下，愚妇愚夫，一能胜予。言天子当畏敬小民，所以得众心也。太康，启之长子，启乃禹之子。此言太康失德，以速灭败，故有穷氏因人不忍，距之于河，不克反国，夏祚遽亡。及少康年长，方复社稷矣。务谦者，言人君当以谦下为务。《易》曰：谦，德之枘也，谦尊而光。又曰：天道亏盈而益谦，鬼神害盈而福谦，人道恶盈而好谦。谦以下人，故为德柄。如刀斧之有柄，然可执而用之。人君执谦，可御天下。位既尊矣，而能守谦，益政光大。谦则人众归往，故曰聚人。邦者，国也。本者，基也。人为国之本基，岂可不爱而育之乎。
　　疏：注云令乐其恺悌之化者，《诗》云恺悌君子，民之父母。恺，乐也，悌，易也。君子有乐易之德，爱养於人，故百姓思之，如子之於父母也。若为德反是者，财人离散矣。
　　义曰：《诗》者，《大雅□洞酌篇》之词也。召康公戒成王，言皇天亲有德飨有道也。侯王有道则天飨之，有德则天亲之。与天相通，则民归之，如子之亲父母矣。若违道败德，则众叛亲离，不能克有其位也。
　　是以侯王自谓孤寡、不谷，此其以贱为本耶？非乎？
　　注：孤、寡、不谷，凡情所恶，侯王自称，以谦为本。非乎者，则是以贱为本也。
　　疏：是以者，结前义也。侯王自为孤、寡、不谷者，按《春秋》云孤与二三臣悼心失图是也。
　　义曰：孤与二三臣者，《春秋》昭公七年二月，楚子成章华之台，愿与诸侯落之。宫室始成，祭之为落也。太宰蔿启疆曰：臣能得鲁侯。薳启疆来召公，辞曰：昔先君成公命我大夫婴齐曰：吾不忘先君之好，将使衡父照临楚国，镇抚其社稷，以辑宁尔民。婴齐受命于蜀盟。蜀盟在成二年。奉承以来，弗敢失殒，而致诸宗桃。自我先君恭王引领北望，日月以冀，传序相授，於今四王矣。谓恭、康、郏敖、灵王也。嘉惠未至，唯襄公之辱临我丧。孤与二三臣悼心失图，社稷之不遑，泛能怀思君德#1？今君若步玉趾，辱见寡君，宠灵楚国，以信蜀之役，政君之嘉惠，是寡君既受贶矣，何蜀之敢望？其先君鬼神实嘉类之，岂惟寡君？若不来，使臣请问行期，寡君将承赞帛而见于蜀，以请先君之贶。公将往，梦襄公祖。梓慎曰：公不果行。襄公之适楚也，梦周公祖而行。今襄公实祖，君其不行。子服惠伯曰：行。先君未尝适楚，故周公祖以导之。襄公适楚矣，而祖以导君。不行，何之？三月，公如楚。郑伯劳于师之梁。孟僖子为介，不能相仪。及楚，不能答郊劳。四月，享公于新台，使长鬣者相。好以大屈之弓。既而悔之。蔿启疆闻之，见公。公语之，拜贺。公曰：何贺？对曰：齐与晋、越欲此久矣。寡君无适与也，而传诸君。君其备御三邻，慎守宝矣，敢不贺乎？公惧，乃反之。此言楚灵无信，所以不终也。九月，公至自楚。孟僖子病不能相礼。乃讲学，苟能礼者从之。遂令南宫敬叔已下学礼於孔子。孔子与敬叔适周，问礼於老君焉。
　　疏：称寡人者，即先君以寡人为贤之例是也。
　　义曰：《春秋》隐公三年，宋穆公和有疾，将立其侄与夷，谓大司马孔父
　　曰：先君以寡人为贤，使主社稷。舍与夷，立寡人。寡人弗敢忘，若以大夫之灵，得保首领以段，先君若问与夷，其将何辞以对？请子奉之以主社稷。寡人虽死，亦无悔焉。对曰：群臣愿奉凭也。公曰：若弃德不让，是废先君之举也。岂曰能贤？吾子其无废先君之功。使公子凭出居于郑。八月，穆公卒，立与夷，是为殇公。所谓先君者，宣公也，乃穆公之兄也。虽弟继兄位，亦称先君，言臣继於君也。谓之先君，得其礼矣。
　　疏：称不谷者，即不谷恶其无诚德之例是也。
　　义曰：《春秋》成公十一年，秦晋为成，将会于令狐。晋侯先至，秦伯不肯涉河。晋厉公、秦桓公也。秦伯次于王城，使大夫史颗盟晋侯于河东。晋郄犨盟秦伯于河西。范文子曰：是盟也何益？齐盟，所以质信也。会所，以信之始也。始之不从，其可质乎？秦伯归而背晋成。十三年四月戊午，晋侯使吕相绝秦。时秦桓公既与晋厉公为令狐之盟，而又召狄与楚，欲导之以伐晋，诸侯是以睦宾於晋。吕相语秦伯曰：楚人恶君之二三其德，亦来告我曰：秦背令狐之盟，而来求盟于我，昭告昊天上帝、秦三公、楚三王曰：余虽与晋出入，余惟利是视。不谷恶其无诚德，是以宣之，以惩不一。诸侯备闻此言，斯是用痛心疾首，昵就寡人。寡人率以听命，唯好是求。君若惠顾诸侯，而赐之盟，寡人承宁，诸侯以退。君若不施大惠，寡人不佞，不能以诸侯退矣。敢尽布之执事，俾执事实图之。晋乐书、士燮、韩厥、赵旃将四军，郄毅御戎，乐针为右。五月丁亥，晋师以诸侯之师及秦师战于麻隧。秦师败绩。获秦成羌及不更汝父。此言秦伯背盟，秦曲晋直，有是败也。
　　疏：又按礼，无父称孤，无夫曰寡。谷，善也，不谷犹不善也。凡此三名，人之所鄙，而王侯以为称首者，盖谦以自牧，不矜其尊也。
　　义曰：孤、寡、不谷，皆非美称，侯王以谦下为基，故自以不善不美为己之号，而称之也。自牧，《易》谦卦云：谦谦君子，卑以自牧。牧，养也。矜，夸也。大此明居人上者，以谦柔为本，卑让为基，故经云欲上人，以其言下之；欲先人，以其身后之。处上而人不重，处前而人不害，天下乐推而不厌。此其谓欤。古人有言曰：有道之君以乐乐人，无道之君以乐乐身，乐人者众悦而身安，乐身者众怨而身殒。理国理人之主，得不戒哉。
　　疏：此其以贱为本耶者，言若此，岂非以贱为本？非乎者，假间之辞，应答云：实是以贱为本尔。
　　义曰：老君欲显明贵以贱为本，高以下为基，故发问答之辞，用彰其义。夫有问即答，有唱即和。亦犹形分即影见，声出即响随。假为问答之端，重彰戒劝之意尔。
　　故致数舆无舆。
　　注：数舆则无舆，轮辕为舆本。数贵则无贵，贱下为贵本。辕为舆本，当存辕以定舆。贱为贵本，当守贱以安贵。将戒侯王以贱为本，故致此数舆之谭。
　　疏：故者，仍上之辞。前明侯王因贱得贵，贵无定相。其理难明，故借数舆以况之。极舆之数，竟无舆名，乃是轮辕假合为舆之名本。以喻侯王，数侯王之贵，竟无贵名，乃是贱下假借为侯王之贵本。轮辕为舆本，当存本则有舆，无本则无舆。贱为贵本，当存本则有位，无本则无位。言此者欲戒侯王爱养下人，不弃茕独尔。
　　义曰：圣人说经，义有多种。或直指事理，径入法门；或假借谕辞，用符玄意。欲明侯王贵位以贱为本，轮辕众名为舆之号，意欲存轮辕则有成舆总号，存卑贱则有侯王尊名，不忘其源，不弃其本尔。所云贵无定相者，自混沦之始，逮浇季之前，变化殊方，立名着号，德有优劣，世有盛衰，民命不同，风离俗异，故有冥寂玄默，无名无称。即有鸿蒙广大而为皇，潢然沐浴而为帝，或廓然昭显而称王，或通达参错而称霸，其下则后辟公侯子男、卿相大夫元士，皆因时立名，随世兴号，纷纶等级，卑高不同，皆贵而牧人者也。既处其上，临御于人，不宜以尊极自高，抑人矜己。自高必倾覆，侮物必危身。当以谦下持心，损抑为志。故圣人立号垂戒，以孤寡茕独之义，不谷非善之名，使以为称，表其以贱为本，贵不忘贱，尊不忘卑，则可以天禄永终尔，景福者矣。违於此者，未或不忘。又与无舆字，或云车无车，亦指就车而求无车之实，但有厢毂杂号，辕轭众名，总而为车尔。《庄子□则阳篇》曰：太公调答少知曰：合异以为同，散同以为异。今指马之百体而不得马，立其马於前，总其百体而谓之马。此明合皮毛蹄尾则为马，总轮辕厢毂则为舆，与此义同矣。或云誉无誉者，欲尊位之人尚其质朴，不贵浮誉。此义虽异，亦戒劝之旨也。又《想尔注》云：故致数誉，俗人贪名誉也；无誉，不欲俗人无有不名誉者也。此析句分理，亦申戒劝之人，惟当恭己下心，爱人恤物，以从玄元之教也。
　　不欲琭琭如玉，硌硌如石。
　　注：琭琭，玉貌。硌硌，石貌。以贱为本。
　　疏：夫玉贵而石贱。如玉者，自贵也。如石者，自谦也。侯王既以贱为本，不欲琭琭如玉，而自尊贵，当硌硌如石，以守谦卑也。
　　义曰：夫玉与石者，所以明贵贱也。车与舆者，所以谕总众也。此两句重结侯王以贱为本之义。夫上德之君，托神太虚，隐貌玄冥，动反柔弱，静归和平，戴规履矩，镜视太清，而不以名称自尊，亢极自大也。下世德衰，君有九重之尊，万乘之贵，四海之富，六合之殷。崇高拟天地，光明配日月，出令象寒暑，震威象雷霆，不以万物为心，不以群生为念，繁奢自处，尊极自居，虽有孤、寡、不谷之言，而不达其意。洎秦始皇虎噬天下，鲸吞诸侯，并灭海内，总为一统，而鄙斥孤、寡、不谷之名，自称曰朕。朕、余、吾、我也，以此为号，失其谦光之旨，而彰尊大之名矣。自此人君矜尚浮誉，比尧舜以称荣。轻陋贱名，将瓦石而同弃。斯则辗败亡之辙，践凋落之涂，可不痛也。太上格言殷勤垂戒者，欲使冥心於玉石之间，不多不少，不贵不贱，以一为纪纲，以道为桢干，德制天下而不为有。理身之士，其志若此，则处贵而无乐，处贱而无忧，高而不殆，卑而愈泰。得不勉而修之乎？
　　道德真经广圣义卷之三十一竟
　　#1泛能怀思君德：检《左传》，『泛』作『况』，於义为长。
　　道德真经广圣义卷之三十二
　　唐广成先生杜光庭述
　　反者道之动章第四十
　　疏：前章明天地得一，以戒矜执之弊。此章明权实两行，将申反经之美，不矜则全。夫贵本合义则方可与权，欲令深悟道元，所以再明冲用。○义曰：夫冲用之道妙本之元，包括有无，贯穿天地，天地得之以宁以永，万物得之以生以成。理国之君当法道化以无为，不可徇名称而矜执必矣。故戒之以贱下为基，忘元丧本，故示之以权变为用，权变以反本，合冲用於玄功矣。此章之大旨也。
　　反者道之动。
　　注：此明权也。反者，取其反经合义。反经合义者，是圣人之行权。行权者，是道之运动。故云反者道之动。
　　疏：反以反俗为义，动是变动之名，谓权道也。言众生矜执其生，而失於道。故圣人变动设权，令物反俗顺道尔。
　　义曰：夫物顺道则生，失道则死。其故何哉？道本无事无为，人尚有为有事。道本无情无欲，人尚有欲有情。故俗与道反，而去生从死也。经云动之死地，以其生生之厚。又云人之轻死，以其求生之厚。是以轻死所谓求生之厚者，就欲羡利，徇俗趋名，役性劳神，图功慕赏，本为养身之具，不知求非其分，反丧其生。吴子云：天地之生禽鸟也，犹衣之以毛羽，供之以虫粒，况於人乎？衣食者，虽养身之所切，亦可委心任运，岂在躁求乎？不能体道全生，委心顺命者，是谓执其生而失於道矣。若能祛躁求之妄，安顺命之怀，体彼恬愉，生可全矣。理国者任物之性，顺天之时，息苛暴以惠人，轻赋傜而育物，无拓土开疆之欲，自戢五兵，无崇台峻宇之奢，自清庶务，跻生灵於寿域。斯可谓反俗顺道乎。
　　疏：注云反经合义者，经，常也。义，宜也。令贵以贱为本，高以下为基，有以无为用。初则乖反常情，而后顺合於道，故谓此之为运动也。
　　义曰：经者，常法也，垂训而不移。义者，通理也，因宜而适用。世以高贵为重，卑贱为轻，咸慕高而弃卑，舍轻而从重。经文垂教，言高因下而显，贵假贱而明，故以贱下为高贵之基。孤寡为侯王之称，使其贵不忘贱，受福於无穷，高不忘卑，保身於不殆。斯为道之动，用使反常俗之情，各复自然之道也。
　　疏：孔子曰：可与立，未可与权。道反常而难晓，故举当隶之喻，言其华反而后合，以喻权道，先逆而后顺也。
　　义曰：《论语□子罕篇》孔子曰：可与共学，未可与适道。可与适道，未可与立。可与立，未可与权。此言人适於学，或得异端，未能之於道，或能之於道，未能有所立，未必能权。权者，量其轻重也。棠棣之华，偏其反而，岂不尔思，室是远而。此逸诗也。棠棣，栘也，其花先反而后合。赋此诗，意盖喻权道，先逆思后至於大顺也。思其人而不得见者，其室远也，以言思权而不得见者，其道远也。子曰：未之思也，夫何远之有？言思者当其反，是不思所以为远，能思其反，何远之有？言权可思知，惟不知思耳，思之有次序，斯可知也。故谓权道者，为国之利器，用须得其人，得其人则反俗而合道，非其人则反而为乱矣。
　　弱者道之用。
　　注：此明实也。弱者，取其柔弱雌静。柔弱雌静者，是圣人之所实处，实道之常用，故云弱者道之用。
　　疏：此明实道也。人皆贱弱而贵强，是知强梁雄躁者，是俗之用也。道以和柔而胜刚，是知柔弱雌静者，是道之常用。故云弱者道之用。
　　义曰：道先柔弱，俗贵强梁。柔弱为保生之徒，强梁为取败之本。经云强梁者不得其死，吾将以为教父。执此以训，使人弃强守柔，舍躁归静也。夫教有权实两门，上士达识，以实教示之，自然冥合，中於道智。下士则以权教悟之，亦犹将欲夺之，必固与之之义耳。理国之道，务先爱民，民为国本，不可弃也。然而上古淳朴，与道相符，故以实教教之。末代浇季，奸诈互兴，则以权教教之。权教者，先以善道诱之；不从，以恩赏劝之；劝之不从，以法令齐之；齐之不从，以科律威之；威之不从，以刑辟禁之。刑辟者，所谓五刑之属也。谓刻其颡而涅之，为墨刑；截其鼻为劓刑；男子去其势、妇人幽闭，次於死也，禁其淫也，曰宫刑；刖其足，曰剕刑；处死曰大辟。五刑者，先定其两造之词。两造具备，听於五辟。五辟简字，正于五刑。五刑不简，正於五罚。言从轻也。五罚不服，正于五过。不应罚者，正於五过，而从赦免。五过之疵，其罪惟均，刑疑从罚，罚宜从赦。将用刑，犹当严敬天威，不可轻用刑也。故墨刑之罚百锾，劓刑二百缓，剕刑五百锾，宫刑六百锾，大辟千锾。所谓金作赎刑是也。墨劓之属各千，剕刑之属五百，宫刑之属三百，大辟之属二百，故五刑之属三千。其言锾者，黄铁为之，锾重六两。《书》云：功宜惟重，罪宜惟轻#1。虽权法以禁劝於人，而圣人哀矜之道，好生之心，亦云至矣。故劝教之所不及，而后用刑也。是故刑之使民惧，赏之使人劝，劝以趣善，惧以止恶。虽刑之及人谓为害也，而惩一劝百，被刑者寡而从善者众。如栉发焉惜而不栉，踰旬而一栉则弃者多矣，旦旦栉之，理者多矣。权教者，帝王南面之术也。理身者体柔顺之道，去刚强之心，久而勤之，长生何远乎？
　　天下之物生於有，有生於无。
　　注：实之於权，犹无之生有。故行权者贵反於实用。有者必资於无，然至道冲寂，离於名称，诸法性空，不相因待。若能两忘权实，双泯有无，数舆无舆，可谓超出矣。
　　疏：言天下有形之物，莫不以形相禅，故云生於有，穷其有体必资於无。
　　义曰：无者道之本，有者道之末。因本而生末，故天地万物形焉。形而相生，是生於有矣。考其所以，察其所由，皆资道而生，是万有生於妙无矣。能自有而复无者，几於道矣。若执有而不移者，趣於终矣。《庄子□知北游篇》夫子谓冉求曰：未有子而有孙，可乎？是祖父子孙世世相续，形形相生，天地万物皆形而相生者也。理身养神以存形，形可长久。劳形而役神，神将不守。神因形而生，神从道而禀。神形俱全，可以得道，形灭神游，道何求哉？理国者执法以训人，人趣善矣。人趣於善，而和气应之，国泰民和，隆昌之道也。
　　疏：故《列子》曰：形动不能生形而生影，无动不能生无而生有。故曰虚者天地之根，无者天地之源。言此者，欲令众生穷源识本，而悟道尔。权实亦然。故注云实之於权，犹无之生有也。
　　义曰：形动不能生形者，《列子□天瑞篇》曰：《黄帝书》云：形动不能生形而生影，声动不能生声而生响。此言有形必有影，有声必有响。自然而并生，俱出俱没，岂相资先后而差哉？非谓影随形生，响因声出，而立为喻，此自然相感，因待之理也。道以妙无生成万物，谓之自然。物之生物，形之生形，谓之因缘。言物之形兆，大若天地，微若昆虫，皆资自然妙道气化而成，然而因形缘类，更相生，更相成。修道者纵心虚漠，抱一复元，则能存已有之形，致无涯之寿。形与道合，反於无形，变化适其宜，死生不能累，则可谓自有而归无也。吴子曰：修道之士，道与俗反。自老而反壮，自壮而还婴，自婴而得道。此所谓舍其粗有，归其妙无，还元复本也。世人不能察道之元，穷道之本，自人於死，沦化随时，故可伤矣。圣人悯之，设以权教，使去奢从俭，去伪从真，去有欲有为，行无为无欲。徇此权教，渐阶实门，默契真修，可以得道矣。理人为政，以权实化俗，理亦然哉。
　　疏又云：至道冲寂，离於名称，诸法性空，不相因待者，言道至极之体，冲虚凝寂，非权亦复非实，何可称名？诸法实性理中不有，亦复不无，事绝因待。所言物生於有、有生於无者，皆是约代法而言尔。若知数舆无舆，即知数诸法无诸法，岂有权实而可言相生乎？悟斯理者，可谓了出矣。
　　义曰：道惟冲寂，不可名称，随代化凡，假说言教。言教者，即诸法也。法以约人，使革恶为善。垂之训俗，事有多门，故云诸法尔。因有法故得悟於道，悟既得道诸法亦无。教立权门，国垂权法。权以化俗，除其恶根。恶既已除，俗归正理。因正为善，权法亦忘。若执权实而不移，局教法而无改者，不可与言道矣。能忘权实而达道者，可谓了然明悟，出代登真者矣。《庄子□秋水篇》海若语河伯曰：知道者必达於理，达於理者必明於权，明於权者不以物害己。此言道以循理守常，权以临机制变。大人通理，谁害之焉。
　　上士闻道章第四十一
　　疏：前章明权实两门是道之动用。此章明明道若昧，唯上士勤行。初明三士闻道信毁不同，次建言下明道德之行门，后夫．唯下结善贷之功用。○义曰：至理幽玄，非下士能晓，明道若昧，唯上智勤行。既性识之不同，彰信毁之无爽，要在设权教以善诱，俾建德之有归，不可任性识之所拘，求沉沦而无教。故下文开悟令入法门，斯谓善贷之功矣。
　　上士闻道，勤而行之。
　　注：了悟故勤行。
　　疏：上智之士，深识洞鉴。闻道权则微明，实则柔弱，闻斯行诸，曾不懈怠。故云勤而行之。
　　义曰：人之生也，气有清浊，性有智愚。虽大块肇分，元精育物，富贵贫贱，寿夭妍媸，得之自然，赋以定分，皆不可移也。然道无弃物，常善救人。故当设教以诱之，垂法以训之，使启迪昏蒙，参悟真正。琢玉成器，披沙得金，斯之谓矣。按孔子所云：生而知之者上也，学而知之者次也，困而不学，民斯下矣。此与三士事理玄同。又《论语□雍也篇》云子曰：中人已上，可以语上；中人已下，不可以语上也。此谓教化之法也。《师说》云：就人之品识，大判有三，谓上中下也。细而分之，则有九品。上上品者，即是圣人。圣人自知，不劳於教。下下品者，即是愚人。愚人不移，教之不入。所可教者，谓上中以下、下中以上，凡有七品之人，可教之耳。所谓中人已上可以语上者，即以上道语於上分也，是则以孔子之道教颜回，以颜回之道教闵损，是中人已上可以语上也。其中人已下不可以语上者，犹可语之以中，及语人以下。如以闵损之道可以教中品之上，此乃中人亦可以语上也。又以中品上道教中品之中，以中品之中道教中品之下，斯则中人亦可以语之中也。又以中品之下道教下品之上，斯则中人已下亦可以语中。又以下品之上道教下品之中，斯则中人已下可以语下也。此中人已下，大略言之耳。既有九品，则第五品为正中人也。其二三四为上，六七八为下，惟下下之士教而不移，闻道则笑矣。吴先生曰：上士不教而自知，下士虽教而不移。神道设教，为中士耳。夫中士者，语之以善则迁善，导之以恶则趣恶，故教之所设，为中士之人可上可下也。太上之旨诱以多方，教以善道，俾其迁革，渐脱愚迷，俾有向风进善之门。则所谓人无弃人矣。上士既悟之於自然，故勤行不怠也。
　　中士闻道，若存若亡。
　　注：中士可上可下，故疑疑则若存若亡。
　　疏：中庸之士明昧未分，闻说妙道或信或否，谓明则若存而信奉，昧则若亡而疑或。未果决志，故谓若存若亡。
　　义曰：若存若亡者，可上可下之意。未果决也代俗之情，为富贵所诱、利害所牵，娱乐难忘，骄奢自恣。闻玄默之道，孰肯勤励而修之，遂乃五色瞽其明，五声聩其耳，迷情溺性，自掇败亡。苟能闻恶如探汤，慕善如不及，知过必改，见贤思齐，效上士之所修，舍中庸之所乐，皆可以蹑景浚虚矣。
　　下士闻道，大笑之。
　　注：迷而不信，故笑之。
　　疏：下士识不及理，闻道不信，谓为虚诞，则嗤笑之。亦犹章甫致贱於越人，和璞见遗於楚国。故庄子云曲士不可以语於道尔。
　　义曰：大笑者，谓愚昧之士智识昏庸，不闻圣人之言，闻亦不晓，不见先王之教，见亦不知。所谓识不及理也。闻真真之道能生成天地，孕育乾坤，包举阴阳，弥纶造化，修身则延生久视，理国则凝拱垂衣，反为虚诞，相与嗤笑。故云大笑之。章甫者，邹鲁之冠也。越人者，百越之国也。夏禹理水，极于东夷，子孙居之，遂以为国。其旧俗被发文身，至勾践平吴，方通中国。既不尚冠冕，则章甫非彼所好也，故云致贱尔。和璞者，卞和，楚人。居荆山之下，得玉璞焉，以献楚王。使玉工视之，曰石也，以为欺妄，刖一足。如此，历二王，再献之，刖其两足。和抱玉璞哭於荆山之下，楚王知而召之，使玉工琢石得玉，因而宝之。后传入赵，自赵入于秦。秦皇平天下，废诸侯为郡县，刻其玉为传国玺焉。言卞和三献其璞，方为时主所知。故云见遗於楚也。《庄子□秋水篇》海若语河伯曰：井蛙不可语於海，拘於墟也。曲士不可语於道，束於教也。所谓曲士者，执一家之偏见，滞彼有为。河伯恃秋水之滂流，不知其小。海若曰：天下之水莫大於海，万川归之，不知何时止而不盈；尾闾泄之，不知何时止而不虚。春秋不变，水旱不知。此其过江河之流，不可为量矣。而吾未尝以此自多者，自以此形於天地，受气於阴阳，计四海之在天地间，犹盘空之在大泽耳。夫虽越俗贱冠，楚人遗璞，治乎刻秦皇宝篆，袭中国衣璎，垂范后王，同轨六合，和璧章甫何贱乎？理化之端，随机设教。道之从善，引之向方。虽下士至愚，亦可以语於道矣。
　　不笑不足以为道。
　　注：不为下士所笑，不足以为玄妙至道。
　　疏：至道幽玄，深不可识，明而若昧，理反常情，所以致笑。若不为下士所笑，未得精微，乃是浅俗之法，不足以为道。道非代间法，故为凡愚所笑。是以为妙道也。
　　义曰：道惟潜还，寂默希夷，不察察以绳人，不昭昭而显状。体道之士，其行亦然。内合虚无，外混尘滓，故至明若昧，人所不知，岂惟顺俗和光，兼亦守卑处下，所以下士侮而笑之。然至人之隐身修道，不为下士所笑，未合乎大道也。理国行化，亦在乎澄澹无为，任物自化，以慈柔潜布，恩煦周行。使其民也，日出而作，日入而息，昏昏默默不知帝力，不知其上之有君也。虽下民不知帝力，而圣德遐被，玄风普覃，所以为至化矣。
　　建言有之：
　　注：建，立也。将欲立言，明此三士於道不同也。
　　疏：建，立也，将立言释上士勤行之道，中士存亡之致，下士大笑之由。有之，指下明道等也。
　　义曰：太上将立言显道，以表三士不同之由，故有此句。
　　明道若昧，
　　疏：明，照了。昧，昏暗也。谓道德行人，以昧养明，遗形去智，而实明了。故云若昧。言上士勤行，於明若昧。下士不达，是以笑之。中士初闻明道，故若存。后闻如昧，故若亡尔。
　　义曰：夫大道之君，体道而处，神与化合，处於自然，万汇任真，莫有闻见。性合道之玄妙，命得一之精微，动作顺於太和，取舍合於天理，无思无虑，冥寂鸿蒙。齐日月之照，而民不以为明。均雨露之恩，而民不以为惠。其至明也而若昏默焉。上士修道，隐智藏辉，含见匿知，反视内照，而外若婴兄。此固非中士之所及，乃为下士之所嗤也。若有若亡，抑亦其冥矣。又言天之德也，虽赫赫在上，常如冥昧耳。
　　进道若退，
　　疏：进道之人，内心不起，外事都忘，功名日损，大成若缺。下士观之，似如退败。
　　义曰：弘道之君也，天下童蒙，四海为一，务其损而不益其事，然而不作，所为者寡，所守者约，民忠厚而敦信，世和顺而质朴。王如天地，民如草木，不以万乘为尊，不以九重为乐，谦弱撝退，恬和无欲，而其道博施，其德恢廓，此若退之道也。上士以此理身，而玄德潜施，而不矜不衒，阴功默运而不识不知，让善於人，退身度物，而其丹箓之名克着，青华之简升闻。李意期乞食於人寰，阴长生受辱於都市，侯道华寓迹於佣保，皇甫獭示疾於丘林，声子伴狂，壶公韬晦，皆卑躬损志，乃者习景冲真也。又言地之德也，虽蒸蒸在下，常如卑退也。
　　夷道若类。
　　注：上士勤行，於进若退，於夷若颣。故中士疑而下士笑。
　　疏：夷，平也。颣，丝之不匀者。夫识心清净，尘欲不生，坦然平易，与物无际，而外若丝之有颣。
　　义曰：丝之无颣，即为人所用。齐纨楚练，雾谷云罗，皆入彼化机，忘其本质，以至靡坏，不复为丝矣。人之舍道，即为俗所运驰，各竞禄滞色，耽声，流浪恶缘，迷丧真性，以至沦灭，不保其生矣。达士理身，内则夷坦，外示同尘，履苦遇乐，随时应迹，若丝之有类也。仲尼大圣之德，而伐树削迹，历聘诸邦；玄元大圣之尊，而伏柱藏书，行化绝域。此其内怀至道，外若有颣焉。又言君之德也，虽法地则天，不敢标异，常若有滞颣焉。
　　上德若谷。
　　注：虚缘而容物也。
　　疏：言勤行之士谓之上德，德用光备，无不含容，故云若谷。
　　义曰：有道之君，托神太漠，隐貌玄冥，被道含德，无不包括。万国之广，贮於胸中，不恃其有；万物自化，旷乎域中，不矜其大。岂若谷之可谕乎？又言国君含垢，如溪谷之受污也。上士体道德无不周，固亦然矣。
　　大白若辱，
　　注：纯洁而含垢也。
　　疏：白，纯净也。辱，尘垢也。得纯净之道者，混迹同尘，故称若辱。而实纯白，独全备尔。
　　义曰：尧汤之德，至明也，而时有襄陵铄石之数，民无垫溺菜色之忧。亦大白之有尘垢矣。修道之士外污若干吉托形，而齿剑惠风，示迹以沉泉，内明道功，旁混尘浊，亦斯义也。
　　广德若不足，
　　注：大成而执谦。
　　疏：言至人德无不被广也。守柔用谦，故常若不足。《史记》曰：良贾深藏若虚，君子盛德容貌若愚。
　　义曰：上德之君，化被九围，不恃其德，九围自化。不知其功，固若不足尔。修道之士，功济幽显，德洽昆虫，立功不息，崇德不倦，常若不足。良贾深藏者，《史记》云：孔子与南宫敬叔适周，问礼於老君。老君曰：子之所言，其人骨已朽矣，独其言在尔。吾闻之，良贾深藏外若虚，君子盛德容貌若愚。去子之骄气与多欲、态色与淫志，皆无益於子之身。吾所以告子者，若是也。此盖责孔子以三纲五常之教汨乱於人，不尚大道，矫饰礼义，岂若善为贾贩之人，藏宝积货，外畏人知，常若虚匮之者耳。
　　建德若偷，
　　注：立功而不衒也。
　　疏：建，立也。偷，盗也。言建立阴德之人，潜修密行，如彼盈窃，当畏
　　人知，故曰若偷。
　　义曰：人君施德行道，潜育於人，不伐不矜，惟冲惟寂，不令天下知觉，故云若偷。上士修身，常持密行，故有若偷之义。又偷，薄也。《论语□大伯篇》孔子曰：君子笃於亲，则民兴於仁。故旧不遗，则民不偷。包氏注云：兴，起也。君能厚於亲属，则人皆化之，起为仁厚之行，不偷薄也。此言建立阴德之人，所行之行，有功则立，不计其名，有善又行，不务其厚。吴子曰：功不在大，遇物斯拯是也。
　　质真若渝，
　　注：淳一而和光也。
　　疏：真，淳一也。渝，变改也。言道德行人，其德淳一而无假饰，若可渝变与物，同波而和光也。
　　义曰：质，素也，真，淳也。真淳质素之人，惟善是适，方圆任器，不局一隅，若可渝变尔。
　　大方无隅，
　　注：不小立圭角。
　　疏：方，正也。隅，角也。夫砥砺名节，以作廉隅。此为束教之人，非曰大方之士。磨而不磷，在涅不缁，大方也，而能和光同尘，不自殊异，无隅也。故曰大方无隅。
　　义曰：至道之君，玄德浩邈，无不包容，笼虚无而不为大，亘天地而不为远，若鸣凤之升寥廓，若神龙之逸层霄，岂隅可以围测哉？上士弘道，异夫儒术，不局名分，不拘廉隅。坦然其量也，眇若太虚。泛然其志也，杳若冥鸿。不缁不磷，有在於是矣。《论语□阳货篇》佛肸召孔子，孔子欲往，子路曰：昔者由也闻诸夫子曰，亲於其身为不善者，君子不及入也。佛肸以中牟叛，子之往也，如之何？子曰：然，有是言也。不曰坚乎？磨而不磷。不曰白乎？涅而不缁。磷，薄也。至坚之物，磨之而不薄。缁，黑也。至白之物，涅之而不黑。喻君子虽在浊世，不能污也。圣人不为世俗所染，如至坚至白之物也。上士之行，圣人之德，固无方隅可拘矣。
　　大器晚成，
　　注：且无近功。
　　疏：备物之用曰器。以晚故能成大，是以上士勤行积功，而证得之於
　　渐，非一朝一夕，故曰晚成。
　　义曰：积和而成人，积功而成道。非朝夕之可就，故曰晚成。用道之君化於人也，抱无为，任因循，忽忽昧昧而不苛察，纯纯闷闷而不滋彰，任物自然，而四海之内臻於道矣。理身之士，积功累行，不其然乎？故曰功满三千，白日升天；弘道无已，自致不死。非朝行而夕至也。备物之用曰器者，《春秋》定公九年夏，阳虎归宝玉：夏后氏之璜、封父之繁弱，大弓。书之曰得，器用也。凡获器用曰得，得用曰获。故器者，备物之用也。
　　大音希声，
　　注：不饰小说。
　　疏：夫道能应众音，大音也；听之无声，希声也。以况圣人开演一乘
　　则法音广被，待感而应，故曰希声。
　　义曰：大音若雷，不可以四时震击；圣人微旨，不可以终日喧传。此明道不可闻也。必在灭智内求，灰心默葬，然后听之非耳，闻之以神，得无声之声，证真道矣。一乘者，大乘之道也。道贯万法，而演为三乘。初法以戒检心，以律检行，以存修静其内，以齐洁严其外。然渐进中道，习於无为，隳体黜聪，忘形绝念。而次登大乘之行，次来次灭，随念随忘，不滞有无，玄葬中道。证此道者，炼凡以登仙，超俗而度世，凌倒景之上，享无穷之龄。天地有倾沦，而真道无渝坏，法音周普，拯度群生。此圣人一乘之用也。
　　大象无形，
　　注：故能应万类。
　　疏：夫涉形器者，则滞於一方矣。惟大象之道，本无形质，随感而应，能状众形。故曰大象无形。
　　义曰：大象，道也。道非象，故搏之则微，岂善清浮为天，浊厚为地，大为日月，小为星辰，而昭昭可见乎？必在乎反视内明，含光中朗，然后见非色之色，睹无形之形也。夫道惟大象，寂寥无形，能成生众形，雕刻万象，万象生化，在大象之中矣。唯得道者，能窥其形兆焉。
　　道隐无名。
　　注：功用不彰，无名氏也。
　　疏：语其通生则强谓之道，忘其功用则隐无名氏。欲明名以诏体，而妙本无象，则体不可名，故曰道隐无名。
　　义曰：道无名称，本非有法。法既非有，故曰隐焉。能忘强名之名，可阶众妙之妙。道生万有，不矜其功，是忘其功用也。道应一切，不为主宰，是隐无名氏也。是曰无象之象，无名之道。自非反神内鉴，胡可得而言之？
　　夫惟道，善贷且成。
　　注：虽隐无名氏，而实善以冲和妙用，资贷万物，且成熟之。
　　疏：此结道之功用。夫，欺也。唯，独也。贷，施与也。叹美此道虽复无名无氏，无形无声，独能布气施化，贷施万物，且成熟之，故曰善贷且成。
　　义曰：道之功也，生成不息，运用无穷。秋毫之微，庶类之众，皆资道气假借而后能生能成。贷，假借於物也。无名无氏，为万有之根，无声无形，为万物之源，布气十方，成就一切。非妙本之道，孰能与於此乎。
　　道德真经广圣义卷之三十二竟
　　#1功宜惟重，罪宜惟轻：据《尚书》，二『宜』字皆当作『疑』。
　　道德真经广圣义卷之三十三
　　唐广成先生杜光庭述
　　道生一章第四十二
　　疏：前章明三士所闻之道能生万物。此章明万物生化之由，必资三气。初明冲气柔弱，令万物抱以为和。次云孤寡不谷，戒王公以谦自处。结以强梁不得其死，示其修学之元。○义曰：天地不能自生者，天地者大道，大道运用，惟一为先，故云生一，则明前章三士所闻之道也。道惟一尔，而愚智闻之不同，由是有信有疑，或勤或笑，乃显明昧进退之旨，示世人修习之由。又述谷辱偷渝之方，表上士谦虚之行。既云善贷万物，彰万物抱道而生，是知谦虚卑下之基，损之而益。夫格悍强梁之性，益之而损焉。必资三气者，即《灵宝生神章》经云玄气元气始气也。始气白，凝为清微天，号玉清境，天宝君所掌，元始天尊统九圣居之。元气黄，凝为禹余天，号上清境，灵宝君所掌，大道君统九真居之。玄气青，凝为大清境，号大赤天，太上老君统九仙居之。以此三气，每气复各生三气，下为九天，通三境为十二天。又以十二天各分二天，凡三十六天也。又以其精凝为三才，即始气为天，玄气为地，元气为人。始气积阳，玄气积阴，元气积阴阳之华，而总为人伦，散为万物。冲气者，是元和冲寂之气也，万物得之以生，失之以死。人能宝之则返老还婴，革凡成道。孤寡不谷之义，前章已明。重成强梁，益明柔弱为契道之行也。《论语》云：礼之用，和为贵。是知和者陟道之径，不可忽也。
　　道生一，一生二，二生三，
　　注：一者，冲气也。言道动出冲和妙气，於生物之理未足，又生阳气。阳气不能独生，又生阴气。积冲气之一，故云一生二。积阳气之二，故云二生三。
　　三生万物，
　　注：阴阳合孕，冲气调和，然后万物阜成。故云三生万物。
　　疏：道者，虚极之神宗。一者，冲和之精气。生，动出也。言道动出和气，以生於物，然於应化之理，犹自未足。更生阳气，积阳气以就一，故谓之二。纯阳又不能生，更生阴气，积阴气以就三，故谓之三。三生万物者，阴阳交泰，冲气化醇，则徧生庶汇也。此明应道善贷，生成之义尔。
　　义曰：道以无形无名、不无不有、自然妙化而生乎一。一者，道之子也。天得以清，地得以宁，人得以长存，万物得以生。故此妙一修道者守之，抱之存之，得之以为证道之根矣。所言一者，即前始气为天也。一生二者，即玄气为地也。二生三者，即元气为人也。所以冲和妙气生化二仪，凝阴阳之华，成清浊之体。然后人伦毕备，品物无遗，四序调平，五行运象。若交感而顺，则物保其常。或否塞而逆，则物罹其患。故《周易》乾下坤上为泰。天地交而万物通也，上下交而其志伺也。内阳而外阴，内健而外顺，内君子而外小人，君子道长，小人道消也。故阳气在上而下感於阴，坤为阴也，阴气在下而上感於阳，二气交感而生万物，是则孤阴孤阳不能生化。其或反此，则坤自居下乾自居上，二气不交，天地隔塞，在《易》为否。天地不交而万物不通，上下不交而天下无邦，亦不能生化，故疏云阴阳交泰，
　　冲气化醇。《易》曰天地絪缊，万物化醇也。
　　万物负阴而抱阳，冲气以为和。
　　注：万物得阴阳冲气生成之故，故负抱阴阳，合养冲气以为柔和。
　　疏：言物之生也，既因阴阳和气而得成全，当须负荷阴气，怀抱阳气，爱养冲气，以为柔和。故广成子告黄帝曰：我守其一，以抱其和，故我修身千二百岁，而形未尝衰。是知元气冲和，群生所赖。老君举此者，明人既禀和气以生，则气为生本，人当固柔和，守雌弱以存本也。
　　义曰：万物之生也，道气生之，阴阳气长养之。一昼一夜，一阴一阳，更相递代，养育万物。其大也，阴为寒，阳为暑。其细也，阳为明，阴为晦。以寒暑明晦，昼夜长育，万物各成其形，非妙道冲和之气无以生也。虽有寒暑而无道气者，亦殂落矣。二气更为内外，故万物负之抱之，不可离矣。人之生也，道以元一之气降之，为精为神；天以太阳之气付之，为动为息；地以纯阴之气禀之，为形为质。《生神经》曰：人之既生，天神一万八千，地神一万八千，故三万六千神。气一时生形，夫向之者阳也，背之者阴也。故曰负阴而抱阳。至矣哉，人生天地之间，惊天骇地，三元育养，九气结形，万神恭诺，司马敬顺，天真鉴映，擢形太阳亦不轻也。但人得生，而自不能尊其气，贵其形，保其命，爱其神，自取死坏，离其本真，岂不痛哉？《庄子□在宥篇》黄帝於崆峒山问广成子：理身之道，奈何可以长久？广成子蹶然而起曰：善哉问乎，吾语汝。至道之精，杳杳冥冥；至道之极，昏昏默默。无现无听#1，抱神以静，形将自正，必静必清，无劳汝形，无摇汝精，乃可长生。目无所见，耳无所闻，心无所知，神将守形，乃可长生。慎汝内，闭汝外，多知为败。我为汝遂於大明之上矣，至彼至阳之原也。为汝入於杳冥之门矣，至彼至阴之原也。天地有官，阴阳有藏，慎守汝身，物将自壮。我守其一以处其和，故我修身千二百岁矣，而形未尝衰。此谓天有日月星辰，地有岳渎百川，皆有尊卑递相运用。帝王无事，物自昌壮矣。岂在多事乎？广成子乃太上所化之身，应号於世，以道授於帝王，岂有生死终始之数？寓言千二百岁耳。又曰：得吾道者上为皇，而下为王；失吾道者上见光，而下为土。又曰：人其尽死，而我独存。此得冲和之妙也。
　　人之所恶，惟孤、寡、不谷，而王公以为称。
　　注：万物皆以冲和之气为本，而冲气柔弱。守本者当须谦卑柔弱，故王公至尊而称孤、寡、不谷者，以谦柔为本。
　　疏：冲气柔弱，为生之本，故举王公谦卑以敦其本。孤、寡、不谷，不善之名，非尊崇之称。人所恶之，而王公以为名者，谦之至也。言王公为风化之主，存亡所系，天下具瞻。若不崇尚谦柔，以安社稷，则物所不归。故取谦柔为本，以政巍巍之功。
　　义曰：守柔弱者，生而不匮。怀谦抑者，高而不危。所以柔弱为保生之元，谦抑为全高之本。故大国者宜为下，崇台者固其基。此守道之常，立身之要，但人不能行之耳。具者，众也。居尊高之位，众所瞻仰。《毛诗□小雅□节南山篇》：赫赫师尹，民具尔瞻。既居高位，为师长尹正，故能宣行风化，以育黎元。《诗序》云：上以风化下，言王侯以德风化於下民。《论语》曰：君子之德风，小人之德草。草上之风，必偃。言民从顺其上之化也。王侯行道德，四方之人归从其化，故曰归往。解云：民所归往之谓王。王公有道，其功崇高，如山之固，故曰巍巍乎其有成功。巍巍者，高峻之貌也。
　　故物或损之而益，益之而损。
　　注：自损者人益之，自益者人损之。故朝宗者善於下，谦弱者，德之柄。孤寡而称，不亦宜乎？
　　疏：故者，仍上之词也。损，贬毁也。言王公称孤寡以自毁损，则为百姓乐推，尊敬而事之，而致益也。或益之而损者，若王公贵宠其身，居上而骄，则下人离散，而致损也。《书》曰：满招损，谦受益。斯之谓也。
　　义曰：理国以谦光为本，立身以柔弱为先。《易》曰：谦谦君子，卑以自牧。或反於此，必贻其损。《易》说卦曰：缓之必有所失，故受之以损。损而不已必益，故受之以益。益而不已必决，故受之以夬。则损益倚伏，终始相循。若谦已不已，物常益之，故无颠覆。修道之士割荣华，去繁盛，舍悦乐，甘寂寥，损之甚矣。其得道也，延景福，享遐年，逍遥无为，天地齐永，岂非益之乎？满招损者，《尚书□大禹谟》舜曰：咨尔禹，惟时有苗不率，汝往祖征。禹乃会群后，誓师征之。三旬，苗人逆命。益赞禹曰：惟德动天，无远不届。满招损，谦受益。是乃天道。禹拜昌言曰：俞。帝乃诞敷文德，舞干羽于两阶，七旬而有苗格。故理国理身，谦为本也。
　　人之所教，亦我义教之。
　　注：老君曰：人君所欲立教教人者，当以吾此柔弱谦虚之义以教之。
　　疏：人，谓人君也。人君为政教之首，一国之风，系乎一人而化。故老君昌言之曰：人君欲行言教以化人者，当须用我冲虚柔弱之义以教之也。
　　义曰：理化之本，其惟元首乎？元首者，人君也。《尚书》曰：元首明哉，股肱良哉，庶事康哉。此言人君教之善也。又曰：元首丛脞哉，股肱惰哉，庶事隳哉。人君丛脞细碎而无大略，则臣下懈惰，万事隳废。此言人君教之不善也。政教由於元首，可不慎耶？《诗序》曰：一国之事，系一人之本，谓之风，，天下之事，形于四方之风，谓之雅。风雅，正也。言王政之所由废兴也。人君以谦损柔弱以教於人，人醇朴而宗道矣。以仁义苛察以化於人，人智诈而归於乱矣。理身者谦静而事简，事简而心泰，则生可保；躁动而心竞，心竞而事繁，则去道远矣。昌，大也。
　　强梁者不得其死。
　　注：强梁之人，动与物亢。求益而损，物或系之#2，故不得其死。
　　疏：强梁，谓刚暴屈强之人也。刚暴之人失养生之要，必自夭其天素，不得寿终而死。严仙人曰：强秦以专制而灭，大汉以和顺而昌。
　　义曰：老君所戒，柔必胜刚，弱必胜强，故舌柔则存，齿坚则亡。是则强梁非全身之道，为失生之基耳。刚暴非进道之阶，殊保寿之旨矣，深宜戒之。严仙人者，蜀郡严遵，字君平，常於成都市以卜筮之道，潜化於人，人有不正之问，叉以阴阳之理制而止之。日阅百钱而闭肆，下帘以受《老子》，乃作《指归》数万言，明理国理身之要。其解此义云强秦以专制而灭者，言秦皇吞灭七国，一统天下，威制四方，杀伐无已，违谦抑守柔之道，故子婴降而祚灭，不得其死。理实然乎。秦赢氏，颛顼伯翳之后，至非子与周孝王养马，封於汧渭之间。平王东迁，秦襄公卫助有功，因命列为诸侯。至缪公乃下士用贤，得由余、子桑、百里奚，乃强盛。昭王五十一年伐周，取九鼎宝器，三十六邑，迁周於惮狐。昭王俾卒，孝文王戍立。一年戍死，庄襄王子楚立。三年而卒，始皇正立。元年乙卯至二十六年庚辰，平诸侯，灭六国，自号始皇。三十八年卒，二世胡亥立。三年卒，子婴立。四十六日降汉於轵道。项羽至，斩之，国灭。汉祖刘邦，字季，彭城丰沛人。帝尧刘累之后，父太上皇。煓起布衣，推贤用能，与项羽力战而取天下。德制强楚，仁及生灵，智士为之谋，贤士为之辅，相三杰而成帝业，约二章而安疲人，有长者大度之美，传祚两汉二十四帝四百余年。裔孙王蜀，亦及两世。此柔德制强之验也。理身理国，足为鉴乎。
　　疏：强梁者失道，刚武者失神。生主以退，安得长存？注云动与物亢，亢，敌也。物或击之者，《易》益卦上九爻辞云：莫益之，或击之。
　　义曰：理代者以强梁失国，理身者以强梁丧生。与物抗敌，岂能无患？或击之者，《易》益卦上九曰：莫益之，或击之。言处益之极，过盈者也。求益无已，是心无恒无厌，而求人莫之与，独唱莫和，适是偏辞。人道恶盈，怨者非一，故或击之也。益，与也，击，伤也。神为生主，人为神主，相须而立，阙一则亡。用刚失神，故非善也。
　　吾将以为教父。
　　注：吾见强梁者亡，柔弱者全，故以此柔弱之教，为众教之父也。
　　疏：父，本也。此句结修学之元。老君举强梁者亡，以之为戒，柔弱者全，以之为劝。以为教父者，父为子本，言吾将此柔弱之教为众教之本。如子之於父，故云以为教父。
　　义曰：父者，尊也。柔弱必全，尊於众教。众教之末，谦柔为先。故《易》曰谦尊而光，卑而不可踰。言尊者能谦光而益明，卑者能谦不可踰越。《礼》曰：傲不可长，慎以避祸。恭以远耻，敬让以行。皆谦慎之旨也。《尚书》曰：愿而恭。悫愿而恭恪也。柔而立。和柔而立事也。《诗》云靖恭尔位，守柔敬也。《春秋》曰：使之以和，临之以敬，行之以礼，守之以信，奉之以仁，教之以务，闲之以义。经曰兵强不胜，木强则共，强大处下，柔弱处上，高者抑之，下者举之。此众教之中皆以柔弱谦敬为本也。为教之父，岂虚也哉？理天下，修其身，守柔行谦，无思不服矣。 
　　道德真经广圣义卷之三十三竟
　　#1无现无听：据《庄子》，『现』当作『视』。
　　#2物或系之：据《周易》益卦，『系』当作『击』
　　道德真经广圣义卷之三十四
　　唐广成先生杜光庭述
　　天下之至柔章第四十三
　　疏：前章明众生背道，强梁所以不得其死。此章示人正性柔弱，修之则与道合同。文殊途以发明，理会归而齐致。首标毕道性柔弱之本，人有失之，成坚强之过。后吾是以下明无为之道广有利益，众教莫之能先。○义曰：既以前章示强梁极则之於死。此乃明至柔失即为至坚，用显无为之益，更彰不言之利。欲使人舍强服柔，宗无去有，从粗入妙，深契道元尔。
　　天下之至柔，驰骋天下之至坚。
　　注：天下之至柔者，正性也。若驰骋代务，染杂尘境，情欲充塞，则为天下之至坚矣。
　　疏：夫人之正性，本自澄清，和气在躬，为至柔也。若驰骋情欲，染着代尘，为声色所诱，则正性离散，为至坚也。
　　义曰：道以至柔，无乎不在，贯通万物，流注群形。得之则生，失之则死。故保养道存则生全而柔弱，驰骋气散则枯槁而坚强。理国有道，则襁负而归仁。无道则萧墙构敌矣。染着代尘者，谓六根起於六识，六识恣於六情，六情生於六欲。六欲谓之六尘，六尘谓之六染，六染谓之六入。从根而生，染有轻重，皆在修炼，渐而制之。所以理身所务，眼绝五色，耳绝五声，鼻绝五香，口绝五味，身绝五触，心绝五缘，即六尘净矣。六尘净则世利不能动，声色不能诱，自归柔弱之道，岂有坚强之患哉。
　　无有入於无间。
　　疏：无有者，谓人了悟诸法，一无所有，则返归正性，与道合同，入无间矣。无间，道也。入谓与道同也。以道为无间者，明道性清净，混然无际，而无间隙矣。
　　义曰：天地有形位，清浊殊矣。阴阳有分别，昏明殊矣。气象有代谢，四时殊矣。惟道广包天地，微贯阴阳，总四时，运气象，无处无道，故云无间隙也。人能融神观妙，返一归元，息则为人，消则为气，与道为一，常存不亡，乘无有之和，入无间之道，何四序之能运，生死之能局哉？
　　吾是以知无为之有益。
　　注：无为者，不染尘境，令心中一无所有。无间者，道性清净，妙体混成，一无间隙矣。不为可欲所乱，令心境俱净，一无所有，则心与道合，入无间矣。故圣人云：吾见身心清净，即能合道。是知有为之教，不如无为之有益。
　　疏：吾者，老君自称也。此章亦通戒人君以无为化理天下，故老君云吾见众生正性柔弱，及乎驰骋奔竞，则至坚强，若使照了心境，则一无所有，即合道矣。是知清净无为，理身理国，有益於人也。以此推之，有为之教，不及无为之有益也。
　　义曰：老君垂教以清静为用，无为为宗。清静则国泰身安，无为则道成人化。夫道德无为也，天地成焉，万化行焉，万物生焉。天地无为也，四时运焉，六气和焉，八风鼓焉。圣人虚心以原道德，静气以存神明，寡其聪听於无声，杜其明视於无形，览天地之变动，睹万物之自然。以是而知有为者乱，无为者理。所以至柔之性本无为也，至坚之患由驰骋也。息驰骋之有欲，复柔弱之无为，以教天下，弘益之道广矣。照了心境者，神奇莫测，内察於一心，妙用无穷，外忘於万象。理国则忘其所理，修身则忘其所修，洞入虚无，泯然合道，是谓内照。内明之旨也。
　　不言之教，无为之益，天下希及之。
　　注：言天下众教，少能及之也。
　　疏：至道无言，物以之生。圣人无为，化以之清。即不待立言，然后成教。天下希及之者，言九流百氏，希有能及无为之教者。又云自非体道之君，莫之能及，故曰希也。
　　义曰：人君以无为为理，率土以自然而化。复何言哉？夫无为之至妙，包於道德，统於仁义，合於礼乐，制於信智，囊括万行，牢笼二仪，至广无涯，至细无间，凝寂玄寥，与道混合，是无为之至也。九流者，《汉书》云：道家流者，使人精神专一，动合无形，赡足万物。其为术也，因阴阳之大顺，与时迁徙，应物变化，本清虚以自守，卑弱以自持，此人君南面之术也。儒家流者，盖出司徒之官。助人君明教化，祖述尧舜，宪章文武，宗师仲尼，以垂其言，於道最高。此其所长也。或失精微而僻，又随时抑扬，违离道本。苟以哗众取容，后进僻儒之患。名家流者，盖出於春官。名位不同，礼亦异数。子曰：必也正名乎。此其所长也。及徼为之，则苟钩鈲折辞而已。为君者慎器与名，故曰惟名与器不可以假人。纵横家流者，盖出於行人之官。子曰：使於四方，不能专对。又曰：使乎使乎。言当权事制宜，受命不受辞，此其所长也。邪而为之，则尚诈而弃其信矣。杂家流者，盖出於议官。合儒墨兼名法，此其所长也。荡者为之，则羡无归心矣。农家流者，盖出於农官。播五谷以足衣足食，《洪范》八政，其一曰食，此其所长也。鄙者为之，欲使君子并耕矣。小说家流者，盖出於稗官。稗，小米也。王者欲知风俗，立稗官采街谭巷议之说。子曰：虽小道，必有可观，政远恐泥。此亦刍荛狂夫之义也。墨家流者，出於清庙之宇，茅屋采椽，兼受选士#1，敬者为推也。阴阳家流者，出於天官。五行之说使人多拘忌也。兵家流者，出於司马之官。所以威不轨而昭文德，兼弱攻昧，以遏乱略，以靖四国，此其威也。止戈为武，武有七德，佐文而理。文武之道，不可废也。百氏者，六经正史之外自为述作，自周已来立理着书，凡百余人，皆称曰子。子者，男子之通称也。不敢侔於六经，皆目之为子，为论、为记、为书，或以姓氏立称，或以因时表号，则有《鬻子》、《曾子》、《晏子》、《孟子》、《管子》、《荀卿子》、《鲁连子》、《列子》、《庄子》、《庚桑子》、《王孙子》、《尹文子》、《公孙尼子》、《吕氏春秋》、《邓析子》、《鬼谷子》、《陆贾》、《晁错》、《贾谊》、《桓谭》、《崔寔》、《周生》、《列子》、《魏朗》、《任虾》、《裴玄》、《苏彦》、《傅玄》、《唐滂》、《秦菁》、《阮武》、《商君》、《陆云》、《牟子》、《符朗》、《孙武》、《泛胜之》是也。或自立别号者，《子思子》、《太公》、《金匮》、《淮南子》、《盐铁论》、《说苑》、《新序》、《论衡》、《潜夫论》、《风俗通》、《文子》、《申鉴》、《昌言》、《典论》、《笃论》、《中论》、《万机论》、《忠经》、《意林》、《道言录》、《岁时记》、《耆旧记》、《法训》、《五教》、《刍荛》、《典语》、《默记》、《正书》、《正论》、《物理论》、《韩子》、《人物志》、《成败志》、《通论》、《正部》、《士纬》、《通语》、《国语》、《越绝书》、《抱朴子》、《世要》、《新论》、《析言》、《幽求》、《长乐子》、《家语》、《太玄经》、《方言》、《法言》、《志林》、《搜神记》、《博物志》、《义训》、《山海经》、《水经》、《大荒记》、《十洲记》、《拾遗录》、《本草》、《相牛经》、《相马经》、《相鹤经》、《周牌》、《竹谱》、《孙子兵法》、《司马兵法》、《孙子算经》、《黄石公记》、《相贝经》、《万毕术》是也。或采玄经奥义，或探儒术礼书，或宗律历天文，或附阴阳象纬，或拘以名法，或约以机权，各尽所长，互陈其自然有为。或作乍弛乍张，各滞一隅，罕能通贯。以兹量较，难以及之於无为之道焉。惟体道之君，上德之主，志无所虑，神无所思，动若无形，寂若无有，与道相得，旷然大通，可以继躅玄元，追踪大白矣。
　　名与身孰亲章第四十四
　　疏：前章明正性柔弱，驰骋所以至坚。此章明名货亲疏爱藏所以为患。初三句标问得亡孰病，次两句详答致患之由，后知足下结劝令守分，则可长久尔。○义曰：货者身之所资，名者身之所美，滞於货则有焚躯之咎，溺於名则有损命之灾，藏货爱名斯为大患。老君哀世人迷执名货，不知致病之由，故三句问之於前，两句答之於后，示以止足之善，息其藏爱之心。轸虑群生，斯亦至矣。
　　名与身孰亲？
　　注：名者，实之宾。代人徇名以亡身，设问谁亲，欲令去功与名，而全其真矣。
　　疏：此以名较量身也。孰，谁也。详问云：夫以矜徇功名，保养身命，两者既异，谁者与保寿全身之道为亲乎？伤代人不能忘名以全真尔。
　　义曰：圣人悯俗间之士贪爱功名，名立於前，身危於后。谁能弃名而修道，绝俗而全身？所以伯夷死於仁，聂政死於义，尾生死於信，比干死於智，荆轲死於勇，龙逢死於谏，伍员死於忠，介推死於怒，是皆名显身殁，形骨飘零，披面剖心，火焚水溺，齿剑抉眼，自取灭亡。殊不知儒者之训，全而归之，贾彼虚名，去道远矣。
　　身与货孰多？
　　注：徇利者将以求财，财得而亡身。设问孰多，欲令掷玉毁珠，以全其和矣。
　　疏：多者，可贵重之意也。言身与货两者既别，谁可多贵耶。云此者，欲令悟身为多，不贵於货可也。注云掷玉毁珠者，《庄子》外篇之词也。
　　义曰：老君以举世所惑，财货为先，货积而身忧，财多而祸至。谁能散财却害，乐道安贫，所以庆封死於富，驷迷死於侈，齐简公死於贪，荣夷公死於利。故《庄子□至乐篇》云：天下所尊者，富贵寿善也。所乐者，味服声色也。所下者，贫贱夭恶也。所苦者，饥寒忧惧也。而富者苦身疾作，积财而不得尽用。其为形也，亦以外矣。贵者夜以继日，思虑常若不足。其为形也，亦以疏矣。而至於丰屋蔀家，名亡身辱，殊不知达者所诮，积财累患，保寿全生，固亦远矣。掷玉毁珠者，《庄子□胠箧篇》云：唇竭则齿寒，圣人生而大盗起。若掊击圣智，纵舍盗贼，而天下始理矣。夫川竭而谷虚，丘夷而泉实。圣人已死，大盗不起。绝圣弃智，大盗乃止。损玉毁珠，小盗不起。此所谓圣智者，作盗之利器，珠玉者，起盗之贪心。弃而不用，奸盗自然息矣。
　　得与亡孰病？
　　注：问得名货与亡名货，孰者病其身。
　　疏：此总问上二句，得名货与亡名货，谁为病耶。得名货则亡身，存身则亡名货，历然殊智，为病可知，而迷倒之徒莫之先觉，故后文详答之尔。
　　义曰：大圣说经，义存匡救。将显以身为重，名货为轻。轻重设问辞，复为详答。殷勤指喻，迷者尚或懵焉。
　　是故甚爱必大费，多藏必厚亡。
　　注：甚爱名者必劳神，非大费乎？多藏货者必累身，非厚亡乎？
　　疏：此二句总答前问。甚爱必大费，此答名与身孰亲。费，犹损也。亲，犹爱也。甚爱名者矫企情性，损费心神，所爱既甚，所费弥大矣。多藏必厚亡者，此答身与货孰多。藏货既多，其亡亦厚。剑玉贾害，譬诸怀璧，诗书发冢，只为含珠，惟货之损，可为殷鉴。
　　义曰：徇名则害己，藏货则亡身。已如前解。河上公云：生多藏於府库，死多藏於丘墓。生有攻劫之忧，死有发掘之患。剑玉贾害者，《春秋》桓公十年，虞公之弟虞叔有玉，虞公求之。弗与，既而悔之。曰：周谚有之，疋夫无罪，怀璧其罪。吾焉用此，其以贾害也。乃献之。又求其宝剑。叔曰：是无厌也。无厌，将及我，恐将杀我也。遂伐虞公。故虞公出奔洪池也。诗礼发冢者，《庄子□外物篇》儒以诗礼发冢。大儒胪传曰：东方作矣，事之若何？小儒曰：未解裙懦，口中有珠。《诗》固有之，青青之麦，生於陂#2生不布施，死何含珠为。大儒曰：接其鬓，压其顪，徐以金锤控其颐，无伤口中珠。大儒大祋也，小儒小祋也。东方作矣，言日将出也。诗，古诗也。麦宜下田，今种陵陂，非其所也。生不布德施惠，死乃含珠，非其藏也，致有发冢。理亦宜然。诗以温良，礼以庄敬。先王理世之法也。今用发冢称儒为盗，诚有之哉。
　　知足不辱，知止不殆，可以长久。
　　注：知足者不甚爱，知止者不多藏。既无辱殆，故可长久也。
　　疏：辱，损累也。殆，危亡也。不迩声名，知足也。不殖财货，知止也。知足故名当其实，而无过分之累；知止故货不多藏，而无责求之害。既不辱不殆，乃可长存而久寿也。
　　义曰：人之生也，大道降气，三元炳灵，九天所锡，禀有其数。修道者积功而延寿，为过者负迭而夭年。既贪过分之名，名不称实，又积难得之货，货必致灾。小则耻辱及身，大则危亡其命。身辱命夭，自贻其殃，深可悯也。老君戒之，使绝其叨名之过，革其渎货之心。知足知止，无贪无欲，则却夭年之祸，造延寿之庭，固可长久也。
　　大成若缺章第四十五
　　疏：前章明身货孰亲，爱藏所以为患。此章明成盈若缺，其用所以不穷。初七句标立行之楷模，次两句明静躁之优劣，后清静下结释清静则可为天下正尔。○ 义曰：上德之君、达道之士，其履行也有兮若无，实兮若虚，泛然与天地同体，浩然与阴阳同波，不矜盈成之所能，故若冲缺之不足。代人睹屈拙之外状，罔知巧直之内明，挫辨躁之机，明讷静之要，为天下正，无以加焉。显前章名货之非，表后章贪欲之咎，以清以静，为修道之阶。此其大旨也。
　　大成若缺，其用不弊。
　　注：学行大成，常如玷缺。谦则受益，故其材用无困弊时。
　　疏：凡曰学人，功行大成。众德圆备，常自虚忘，有如玷缺。如是则材用不穷也。道德大成之君，亦复如是。等天地生育之功，齐日月照临之德。所成理大，故曰大成。然不恃其成，有如亏缺，以斯为用，用则无穷。
　　义曰：人君以大道化物，与道相符。上士以大道修身，与道冥合。是以天高地广日照月临，寒暑阴阳，自相递代，道不伐其功矣。人君法道为理，上行下随，不伐其功，与道同矣。修学之士功圆德备，不矜其能，道益彰矣。故皆若亏缺，而其实圆成也。於国则圣理常存，於身则体和无极。虽云若缺，固无弊竭之时矣。
　　大盈若冲，其用不穷。
　　注：禄位盈满，常若冲虚。俭不伤财，故用不穷匮。
　　疏：冲，虚也。穷，匮也。此明圣人禄位充盈。恭俭自牧，不为盈满，故若冲虚，所谓有若无，实若虚。故其运用，而无穷匮也。
　　义曰：不矜其有，故盈而若虚。不恃其盈，故用而无乏。主有余德，民有余财，周流六虚，放旷四极。为国则民面富，理身则德自充。其用无涯，何穷匮之有也？
　　大直若屈，
　　注：直而不肆，故若屈也。
　　疏：直，正也。屈，曲也。前四句兼明体用，下三句但出其体，不书其用，略文以见义，类可知也。夫洁己而垢人，举直而措枉，小直也。不执是以辩非，不正己以矫物，大直也。曲随物宜，故云若屈。注云直而不肆，此卷之经文也。
　　义曰：道以和气顺物，物自生成。君以大道化人，人自贞正。上士体道，与物逶迤，物感其和，各从其直。此直广博，旁该万殊，可谓大矣。此化随顺，忘功不宰，可谓若屈矣。举直措枉者，《论语□为政篇》书哀公问孔子曰：何为则民服？孔子对曰：举直措诸枉，则民服。举枉措诸直，则民不服。哀公鲁目，《春秋》隐公第十二君，名奖，谥曰哀。时哀公失德，民不服从，哀公患之，故问孔子，求民服从之法也。直，谓正直之人。措，置也。枉，谓邪曲之人。若举正直之人为官，则邪枉之人废置，民服君德矣。若举邪佞之人，废正直之人，则民不服矣。此孔子讥哀公舍贤任佞，欲使改之为理也。直而不肆，此卷第二十一章经文也。
　　大巧若拙，
　　注：巧不荡於分外，故若拙也。
　　疏：矜粉绘之工，逞钩绳之妙，小巧也。因材致用，任物成功，不失其宜，大巧也。无所栽割，不见其功，似若朴拙尔。庄子称造化刻雕众形而不为巧。
　　义曰：天地大化，阴阳大钧，吹万流形，不见其用，人君端拱，垂教万方，各尽其能，万物各施其用，方圆曲直尽得其宜，贵贱贤愚各宣其力，大巧之谓也。天地为而不宰，阴阳施而不有，人君化而不恃，故若拙焉。粉绘之工者，《论语□八佾篇》云绘事后素，言以五色画成文谓之绘。五色既具，然后以素分布其间，以成其文。素者，粉也。是谓粉绘焉。钩绳者，《庄子□马蹄篇》云陶者曰：我善治埴，圆者中规，方者中矩。匠人曰：我善治木，曲者应钩，直者应绳。夫埴木之性，岂欲中规矩钩绳哉？然且世世称之。此言土之性也，种之得五谷，掘之得甘泉。木之性也，曲则为轮，直则为桶。今陶者以规矩，匠者以钩绳，圆者则矩之使方，方者则规之使圆，曲者绳之使直，直者钩之使曲。此失其真性诚至，小巧尔。造化刻雕众形者，《庄子□大宗师篇》意而子问许由曰：愿游於至道之藩。由答曰：噫，吾师也，整万物而不为义，泽及万世而不为仁，长於上古而不为老，覆载天地，刻雕众形而不为巧。此所游已。此谓吾师自然之道，无心自尔。庄子师之，吾师之游，自然而已。
　　大辩若讷。
　　注：不饰小说故若讷。
　　疏：合譬饰词，结绳窜句，小辩也。行不言之教，辩雕万物，穷理尽性，大辩也。至言去言，无所抑扬，如审讷尔。
　　义曰：合譬者，引事合意，譬谕殷繁，非真理也。结以华文，窜择词句，非至言也。听言则对小说也。夫圣人之旨，上士之行，出名言之域，超语默之津，无述作而万汇区别，无称喻而重玄了悟。此辩之大也。无言无说，默识无为，此若讷也。圣人鹑居以抚伐，上士凝拱而通玄，真化自流，不知其力，可以臻於清静矣。
　　躁胜寒，静胜热。
　　疏：举此谕以示教也。以执成者必败，持满者必倾。故圣人功济天下，不见成功。其如缺，所以无弊。位尊万乘，不视成位，其若冲，所以不穷也。恐人不晓，故寄阳气动静以喻之。躁，动也。胜，极也。言春夏阳气发於地上，万物因之以生阳气。动极则寒，寒则万物以衰死。明躁为死本，盛为衰源。喻功成不缺者必败，持盈不冲者必倾，有为刚躁者必死。静胜热者，谓秋冬阳气静於黄泉之下，静极则热，热则和气发生也。万物因之以生，生托静而起，故知静为生本，亦为躁君。取喻大成大满而能缺能冲，所以无弊无穷，至致生尔。夫能无为清静者，则趣生之本。此劝人当务静以析生，不当轻躁而赴死也。
　　义曰：至理之君、修道之士，革恶除息，虚心啬神，犹躁能胜寒，静能胜暑。躁体春夏，极则万物凋落。静喻秋冬，极则品汇发生矣。《礼经》曰：春者，蠢也。万物蠢然而生。夏者，极也。万物得阳而盛。此则仲冬既至，一阳渐萌，阳动而生，故谓之躁。躁极则凋落而死矣。秋，愁也。物将凋落，故谓之愁。冬，藏也。物则闭藏，阳气潜伏，潜伏未动。未动故谓之静，静极则煦妪而生矣。二气则静为生之本，躁为死之根。《阴符》所谓生者死之根，死者生之根。是阴阳相胜之义，终始之机也。《天元经》曰：立夏之后，日行於地北，入也少，故夜短而昼长，为热。立秋之后，日行地南，入地多，故夜长而昼短，为凉。日行去极，远近不同，故有暄凉寒暑之异。是则寒暑躁静、阳气之所运也。若夫用道之君，无为致理，政静而物泰，国安而人康，四表来王，五兵不用，清虚凝寂，澄默恬和，奸诈不敢侵，强梁不敢暴，烽燧不起，鼙柝不惊，海内晏如。此静而胜矣。及其化之至，则讴歌洽敬让兴，九族雍和，四门穆穆，制礼作乐，举贤用能，梯航属望而来庭，书轨顺规而禀化，八表麇至，群方骏奔，天地感通，人神交畅，熙熙然一变於道内，绝窥窬之孽外，无伺隙之邻，歌之咏之，舞之蹈之。此静理无为之所致也。若其君以躁弁，臣以诈欺，动摇甲兵，振耀威福，强师百万，北登单于之台，旌旗千里，来涉浿辽之岸，老弱被劳役，妇女助转输，四海沸腾，六合搔扰。及其人之弊也，户中凋耗，生灵转移，野绝人烟，昼间鬼哭。此躁胜之所故也。前以静理而胜，则煦然而人和。此以躁强而胜，则寂然而寒薄，可不戒哉。
　　清静为天下正。
　　注：於躁胜者则寒。寒，薄也。於静胜者则热。热，和也。故若屈者大直，清净者为正。
　　疏：此结明前义也。夫圣人有以观阳气之进退，知躁为趣死之源，静为发生之本。理人事，育群生，持本以统末，以务清静之道，则可为天下之正尔。
　　义曰：圣人知冲缺之行可以持盈，澄静之方可以制动。成其动则清静自着，抑其躁则柔和自彰，可以率天下於无为，归万方於贞正，法阴阳寒暑之运，见生死得失之源，於兹明矣。
　　道德真经广圣义卷之三十四竟
　　#1兼受选士：据《汉志》，『受』当作『爱』。
　　#2生於陂：据下文及《庄子》，当作『生於陵陂』。
　　道德真经广圣义卷之三十五
　　唐广成先生杜光庭述
　　天下有道章第四十六
　　疏：前章明五大之行，用广修学之门。此章明三大之愆，以彰可欲之弊。初标有道无道之损益，次明为罪为咎之所由，后结知足之为德，以戒贪求之为患。○义曰：天，圣人之御宇也。身斧扆而南面，前巫后史，卜筮瞽侑列於左右，无为而守至正也。三公在朝，三老在学，百辟奉职，修文德以怀远，敷道化而育人。使俗洽和平，家兴礼让，来琛赆於四塞，息征戌於三边，倒载干戈，休牛归马，然后乐耕耨，粪田畴，多稼如云，余粮栖亩。苟或违此，则怨敌交侵，戎马载驰，甲兵复用。夫何故哉？以其上有贪得可欲之非，恣拓土无厌之祸。穷兵演武，必致自焚。老君戒以知足之文，欲使安其分。分既常足，可以言於理道欤。
　　天下有道，却走马以粪。
　　注：天下有道之主，无为化行，既不贪求，固无交战，屏却走马之事。人得粪除田园。
　　疏：却，屏却也。粪，谓理田也。天下有道，谓以道为理，无为化行，守在四夷，疆场无事，不得多贪土地以困黎元，所以屏却兵车走马之事。人得俶载南亩，以粪理田园也。
　　义曰：古人有言曰：君犹舟也，人犹水也。人非君不理，舟非水不行。舟水相须，不可暂失。故理国之本，养人为先。有道之君，守在四夷，外无兵寇，戈楯不用，锋镝不施，却甲马於三边，辟田畴於四野。深耕浅种，家给国肥，食为人天，邦之大务也。俶载南亩者，《诗□小雅□甫田篇》之词也。俶，始也。载，事也。春作既兴，始事南亩。南亩，田名也。《诗》云南东其亩。亩，百步也。广六尺，长六百尺，言可以母养於物，故云亩也。修道之士，以意为马，以情为田，却意马之奔驰，神将静矣；使情田之逸暇，心将泰矣。而后道可修也。《礼记》云：人者，天地之德，阴阳之交，鬼神之会，五行之秀。故圣人作则，必以天地为本，阴阳为端，四时为柄，日星为纪，鬼神以为徒，五行以为质，礼义以为器，人情以为田，四灵以为畜。故人情者，圣王之田也。情田无为，几於道矣。天下者，统言理国矣。
　　天下无道，戎马生於郊。
　　注：天下无道之君，纵欲攻取，故兵士戎马寄生於郊境之上矣。
　　疏：郊者，交也，谓二国郊境之际，拒守之地。天下无道之君，则荒塞有不宾之虏。故兵戎军马生育於郊境之上，谓久而不还。
　　义曰：理国不以道，则开拓边土，侵伐戎夷，封域不宁，征役无已。或贪蒟酱起番禺之役，好名马起大宛之师，骨委穷荒，血涂草莽，营魄流飘於异域，戎车沦滞於远郊，绵岁月以长征，及瓜时而不返，转输莫息，杼轴其空，人怨国亡，祸非天与，所宜深戒也。岂若宇内不扰，诸侯咸宾，君民协和，上下相保。使壮士无所施其力，辩士无所衒其词，武士无所锐其锋，智士无所申其策，铸剑戟以为犁锄，货佩刀而市耕犊，无为无役，以全永图也。
　　罪莫大於可欲，
　　注：心见可欲为罪大矣。
　　疏：犯法为罪，贪求为欲，言戎马生郊之罪，由人君贵求土地，见土地可欲，欲心兴动将起贵求，此罪之大者。故云罪莫大於可欲。
　　义曰：法者，所以禁民戢乱，惩恶绳违，干而犯之，斯为罪矣。罪字从罔下非，言网罗以制其非法也。罪之大者，欲莫大乎因心起贪，谓之欲也。兴可欲之心於富贵者，则雕墙峻宇，渎货称兵。外禽内色之荒，迷而莫返；雁塞龙堆之役，困而莫休。以至于天下离心，舟中敌国，然后倾败。其何惑欤？兴可欲之心於其身者，骋利驰名，耽声滞色，悦黼黻雕华之观，弥目不回；徇轻肥音酒之娱，终身不寤。以至於筋骸疲苶，耳目聋盲，然后丧身。何其愚也？故《春秋》僖公二十年，宋襄公欲合诸侯，鲁大夫臧文仲闻之曰：以欲从人则可，以人从欲鲜济。言屈己之欲，从众善也。明年，宋公为鹿上之盟。宋公子目夷曰：小国争盟，幸而后败。是年秋，楚人执宋公，遂伐宋。此言以人从欲，乖其道也。老君设教垂训，明此罪之因，申能刳可欲之心，必享无涯之祉，理国可期於九五，理身可企於神仙。勉而行之道之要也。
　　祸莫大於不知足，
　　注：求取不已，为祸大矣。
　　疏：祸，害也，神不佑也。大亡败之祸，缘何而来？由贪土地，求而厌无厌，不知止足，致神道不佑，而婴祸害。人之有过，过非一途，贪之为祸，祸之大也。
　　义曰：夫罪之与祸，皆起於身。身之生恶，由于心想。故身心口为三业焉。三业之中，共生十恶。十恶之内，贪罪愈深。故生死忿争，皆因贪致。贪者，心业之一也。人君贪则外残四境，下困群。既上求取不休，则下供应政阙，人怨神怒，由此而兴，国将亡败矣。理身而贪，则嗜欲无厌，魂驰神逝，福善不佑，年夭身殂。苟能内制贪源，外息贪取，既无仇怨，身安国昌，即知足常足，终身不辱者矣。
　　咎莫大於欲得。
　　注：殃咎之大，莫大於欲所欲，必令皆得。皆得则祸深，故云咎也。
　　疏：咎，殃咎也。夫贪冒之雄，欲心增侈，得之不已，而又求之。非道得之，败不旋踵。自招殃咎，不亦宜乎？可欲谓欲而未得，初起贪心，罪轻於祸。不知足者得之，更须祸重於罪，莫甚於欲得者，谓已得欲心尚未厌足，则咎之为过，斯又甚於祸也。
　　义曰：得而复求，求之不已，民则应之以怒，而兵寇兴焉，仇敌起焉。为殃为咎，於斯为大罪者，言人违於禁令，初犯其非，名之为罪。老君《悔过经》曰：初犯为罪，亦名为过。过言误也，犯过一千八十为祸，祸重於罪矣。犯千二百六十过为咎，咎又重於祸矣。夫欲者莫过於色，言爱重而可欲也。祸者莫过於财，言贪不知足也。咎者莫甚於名，言苦求欲得也。人之过罪，条目甚多，财色与名，三者为大。倾家殒命，亡国杀身，职此之由，可为明戒也。
　　知足之足，常足矣。
　　注：物足者非知足，心足者乃知足也。若心知足，此足常足矣。
　　疏：此结有道之君也。言有道之君无欲广大，不贪土地，故於本分而知足，则为天下乐推，身安国理。此知足之足，乃至于交让而常足也。注云物足者非知足，心足者乃知足，知足者，谓足在於心，不在於物。循涯守分，虽少而多，有欲无厌，虽多亦少矣。
　　义曰：贪之与足，皆出於心，心足则物常有余，心贪则物常不足。贪者虽四海万乘之广尚欲旁求；足者虽一箪、环堵之资，不忘其乐。适分知足，惟在於心，所宜勖也。
　　不出户章第四十七
　　疏：前章明天下有道，欲令知足常足。此章明教不出户，示以不为而成。初两句标不出则能知，次两句明人和则天顺，又两句示弥出之为失，后四句结无为而化成。○义曰：圣人达观，不出户庭；上士冥心，玄契天地，玄契则无远不察，目系则虽远益达，不行而知，斯之谓矣。
　　不出户，知天下。
　　疏：有道圣君，无为而理，言教不出於户外，淳风自洽於寰区。此可谓知理天下之道尔。又解云：人君善教，天下应之以善，则不烦出户而天下可知。故《易》曰：君子出其言，善则千里之外应之，况其迩者乎？此之谓矣。
　　义曰：圣人之理，以身观身，身正则天下皆正，身理则天下皆理。故曰恭己南面而已矣。夫何为哉？且既辟混元，是生万物，群分类聚，鱼沉鸟翔，尊卑定矣，天地位矣。虽六合之繁，九有之广，亦犹四支百体耳。可以心鉴，岂在足行？不出户而知之，信矣。君子出其言善者，《易□上系》之词。期谓言出乎身加乎民，行发乎迩见乎远，言行君子之枢机也。枢机之发，荣辱之主也。远犹若此，况於近者乎？
　　不窥牖，见天道。
　　注：垂拱无为，不出教令於户外，是知理天下之道，人事和则天象顺，故不烦窥牖而天道可知也。
　　疏：人天相应，精气交通，人君为政以德，则象纬以之不迷；威侮五行，阴阳由其舛侯。故《书》曰：休征则肃时雨若，咎征则蒙恒风若，是知行发心已象着于天，岂俟窥牖然后能见？《易》曰：言行，君子所以动天地也。
　　义曰：帝王之理也，法天之覆，法地之载。历象日月，敬授人时，璇玑玉衡，以齐七政，所以顺天之道也。天垂象，圣人则之，所以法天之行也。既法顺天象，正己而行，则人君所为，天道交应，吉凶在我，理乱在心，得不乾乾而夕惕耶？象纬者，垂文谓之象，占揆谓之纬。自大慢法，谓之威侮。躔次差错，谓之舛候。此由人君行之所感也。风若雨若者，《尚书□洪范传》曰：休征则肃时雨若。休，善也。言人君行敬而时雨顺也。肃，敬也。咎征则蒙恒风若。咎，凶也。蒙，暗也。恒，常也。若，顺也。言人君蒙暗则常风顺之也。言行动天地者，《易□上系》曰：言行，君子所以动天地；可不慎乎？此谓君子出处默语，不违其中，其迹虽异，道同则应也。
　　其出弥远，其知弥少。
　　注：若不能无为，假使出令弥远，其所知理天下之道弥少也。
　　疏：此明失道之君也。不能处无为而恭己，将欲申教令以化人，令出弥远。既失无为，所知政理更为寡少。
　　义曰：其身正者不令而行，其身不正虽令不从。人君不能拱默谦光，融心体道，无为以化天下，虽广行威令，人不从之。岂若任贤勿疑，从善不倦，恭己於上，推诚於下，不言而化，不令而行哉？
　　是以圣人不行而知，
　　注：不出户，故云不行。无为淳朴，而知为理之道也。
　　疏：此覆释不出户而知天下也。无事无为，教令不出，故云不行。近取诸身，遂知来物。故我无为而人自化，岂待言教出户，然后谓之知乎？
　　义曰：理国圣人，率身从道，道与天合，冥契上玄，万方顺之，应犹响答，不俟行化而后能知。近取诸身者，《易□下系》云：古者庖羲氏之王天下也，仰则观象於天，俯则观法於地。观鸟兽之文与地之宜，近取诸身，远取诸物。始作八卦，以通神明之德，以类万物之情。此言以身之耳目鼻口与八卦相应，身之所行，吉则应之，凶则违之，祸福无门，惟人所召。我无为而人自化者，此经第五十七章之词也。
　　不见而名。
　　注：不窥牖，故云不见。人和天顺，而能名其太平。
　　疏：此覆释不窥牖见天道也。夫鹤鸣则子和，行感则天动，原小可以知大，审己可以知物。元吉所召，在乎其人，则太平之化可得而言尔。何必窥见，然后名乎？故云不见而名也。
　　义曰：天道坦坦，去身不远。天人相感，影响无差，凶吉合符，由乎其行。身既理矣，固亦宜然。天应人和，不俟窥牖矣。鹤鸣子和者，《易□系》云：鹤鸣在阴，其子和之。此明拟议以成其变化之理也。若拟议於善，善来应之，拟议於恶，恶亦随之。鹤鸣则子和，修诚则物应。鹤鸣幽阴之中，子犹和之；人欺於暗室，物必知之。忧悔吝者，存乎纤介，定得失者，在乎枢机。君子拟而后言，议而后动，慎微之理也。虽微必应，夫何远哉？不见而名，道既玄同，心与道合，万物符契，故不俟见之而后名也。
　　不为而成。
　　注：不为言教，而天下化成。
　　疏：此总结不出不窥之义也。夫以上有所为，下必有优。今圣人凝神端扆，玄默朝堂，君无为，人无事，百姓家给，万化自成。
　　义曰：凝静，定也；端庄，肃也；扆龙，屏也；朝堂，听政之所也。圣人无为致理，无事化人，不出户而自知，不窥牖而自见，融神观妙，造化生乎身。垂拱端旒，宇宙在乎手。民不知有君於上，君无所求用於民。仓庾丰盈，家给人足。夫何故耶？以其上无为而国泰。神既凝寂，故不言而化成矣。扆，谓倚也。形若屏风，昼为斧文，於明堂之中牖开而设之。昔周公辅成王於明堂，以朝诸侯，负斧扆，南面而立，以正君臣之位焉。
　　道德真经广圣义卷之三十五竟
　　道德真经广圣义卷之三十六
　　唐广成先生杜光庭述
　　为学日益章第四十八
　　疏：前章明不出不窥，不以知政理之道。此章明为学为道则至乎无为之事。首两句示进修息遣之渐，次三句明损有归无之益，后四句结成其意，戒有事不足以化人。○义曰：理世之教，以勤学而成功。修身之阶，以损知而契道。勤学则日益而进业，契道则日损而无为。倚伏本殊，语默互致，此明日益之为劣。局世居常，日损之为优。超凡证道，固以符合於不出不窥之冥寂。戒弥远弥少之烦劳，示无为可以握图，有事不足理国。此其旨也。
　　为学日益，为道日损。
　　注：为学者日益见闻，为道者日损功行。益见闻为修学之渐，损功行为悟道之门。是故因益而积功，忘功而体道矣。
　　疏：为，修为也。损，忘损也。言初修学者日求闻见以为益，因益为道，则忘遗功行以为损。所以者何？夫为学者，莫不初则日学以知道，修功而补过，终则悟理而忘言，遣功而去执。故注云益见闻为修学之渐，盖言其初也。损功行为悟道之门，盖言其终也。
　　义曰：学道之人先立功行，后忘其心，所以契无为之道。理国之道，先弘德化，后忘其进，所以成太平之基也。此亦一致也。夫立身之道，不可不学。《春秋》曰：学者，殖也。不学将落。於是乎下陵上替，能无乱乎？《白虎通》云：学者，觉也，悟也。言以先王之道开道情性，使觉悟也。幼则迷昏而不悟，未可以学，长则悍格而难入，不可以教。学有三时。一就人身中为时者，十三岁之后可以习业也。故《学记》云：发然而后禁，则悍格而不胜；时过而后觉，则勤苦而难成。二就年中为时者，《内则》云：人之养子，六年教之数，一至十，十至百千万也；与方名，东西南北也。七年，男女不同席，不共食。八年，出入门户，及即席饮食，必后於长者，教之让也。九年，教之数日朔望，与甲乙至壬癸六甲也。十年，出就外傅，居宿於外，学书计。十有三年，学舞勺，诵诗背文，而读曰诵也。十五年，成童，舞象学射御，先舞钥，钥似笛，执而文舞也，后舞象，武舞也。二十而冠，始学礼。三十有室，理男事，学无方。四十而仕，出谋发虑。五十，服官政是也。三就日中为时者，言随时节气受业易入。《王制》云：春夏习诗乐。言春夏是阳，阳体清，诗乐是声，声以轻清故也。秋冬习书礼。秋冬是阴，阴体重，书礼是事，事以重浊故也。以轻清之时习轻清之业，以重浊之时习重浊之事，故其气相感，皆易入也。然三时之学虽有定规，所习善道，日不可废，岂可拘於三时哉？故《学记》曰斯焉修焉、息焉游焉是也。若修道之士，先务博闻，后乃日损，反乎冥寂，以期通玄矣。藏亦自有而归於无也。
　　损之又损之，以至於无为。
　　疏：损之者，谓损为道者之功行也。
　　又损之者，谓除忘功行之心也。斯乃前损忘迹，后损忘心。心迹俱忘，可谓造极，则以至於无为矣。
　　义曰：修道之阶，渐臻其妙。初则由学而开悟，因悟而遵修，修则以立功补过，积微成着。功不在大，遇物斯拯，过不在小，知非则恢。过在改而不复，为功在立而不中倦。《洞玄经》曰：功满三千，白日升天。修善有余，坐降云车。斯皆从凡慕道，诱劝立功之旨也。夫立功之义，盖亦多途，或拯溺扶危，济生度死，苟利於物，可以勤行。或内视养神，吐纳炼藏，服饵导引，猿经鸟伸，遗利忘名，退身让物，皆修道之初门也。既得其门，务在勤久。勤而能久，可以积其善功矣。善功既积，不得自恃其功，矜伐於众，为而不有，旋立旋忘，功既旋忘，心不滞后，然谓之双遣兼忘之至尔。经曰上德不德，是以有德。忘德不恃，其德益彰；忘功不居，其功益广。理国契无为之化，修身成不死之基矣。
　　无为而无不为。
　　注：为学者积功行，为道者忘损之。虽损功行，尚有欲损之心。兼忘此心，则至於泊然无为。方彼镜象，而无不应，故无不为也。
　　疏：夫有为则有碍，有碍则有所不为。今既无为，无为则无碍，故能无所不为也。此谓契道，则应用而周普也。故上卷云道常无为而无不为也。
　　义曰：功行既忘，忘心亦遣。无为之智，了能自明。既达兼忘，吻合於道。与道冥契，则无所不了，无所不知，无所不为，细合乎稊稗秋毫，大合乎阴阳天地。非无非有，非有非无，无所局滞，始可与言道矣。道常无为而无不为者，上经第三十七章之词也。
　　取天下常以无事。
　　注：无为无事，天下归怀，故可取天下也。
　　疏：此劝人君行无为也。取犹摄化也。摄化天下，必须为无为，事无事，无事则天下不扰，无为则百姓自安。以斯临莅，于何不可？言常者，无事御物，不可斯须离也。
　　义曰：取谓聚也。为国失道，众叛亲离。为国以道，人必悦服。离叛则散，悦服则聚。聚则国泰而昌，散则国虚而亡。欲聚人之法，常以无事为先。莅，犹临也。御，犹制也。摄，追也。《易》萃卦《正义》云：萃，聚也。情同而后聚，气合而后群。故方以类聚，物以群分。聚而无主，不散则乱，惟有大德之人能弘正道，得常通而利正。大人为主，聚道乃全。此谓理国圣人，以道德聚民，而安天下也，故曰取。若言取天下，非人力所能乎？
　　及其有事，不足以取天下。
　　注：有事则有劳烦，劳烦则弊，故不足以取天下矣。
　　疏：夫有事谓政令烦苛，禁网凝密。令苛则人扰，网密则刑烦，百姓不安，四方离散，欲求摄化，不亦难乎？故有此事，则不足以取天下矣。
　　义曰：以道以德，为有国之基。无事无为，乃聚人之本。及其有事，不足安民，但有叛离，故难怀聚矣。秦皇法严而人叛，以一统致亡；汉武令峻而刑烦，故三边起怨。所以秦季年也，法如秋察。网如脂凝，嗷嗷生民，无所措其手足矣。故土崩瓦解，一旦隳亡。苛，细也。烦，急乱也。理身者常以无事，则心逸而神安。及其有事，则神痕而心扰。扰则丧道，逸则契真，不可不戒也。
　　圣人无常心章第四十九
　　疏：前章明为道日损，示修学忘遗之门。此章明圣人无心，表虚怀应物之用。初六句标圣人无心而应物，次两句示圣人混迹而用心，后两句结百姓归善之由，明圣人均养之德尔。○义曰：理国者在於无事，应化亦在於虚心。虚心则应物不常，无事则临人可久。所以善不善等以善应，善化攸同，信不信皆以信之，信诚无间。所谓融心混化，万国所归安而抚之，俱为赤子。此圣人之大旨也。
　　圣人无常心，以百姓心为心。
　　注：圣人之心，物感则应。应在於感，故无常心。心虽无常，惟在化善，是常以化百姓心为心矣。
　　疏：圣人虚心，物感斯应，应必玄感。感既不一，故应无常心。心虽无常，义存慈救。以百姓有不信不善之心，故混同用心而以化导。故云无常心。
　　义曰：广无不覆，微无不通，大道也。化无不周，感无不应，圣人也。圣人化既周普，心亦无常。从善者固以感通，不善者亦令开悟。惟德是辅，人无弃人，周布慈心，不遗毫末，而圣人无心，未始有滞也。
　　善者吾善之。
　　疏：此应感之义也。吾者，圣人也。善者回向正道之心，圣人奖之进修，以果其行，使至夫忘善之大善也。
　　义曰：夫善者，因心所起，对恶得名。善因恶而彰，善胜则恶灭。人既善矣，圣人因而善之，所以诱其进也。
　　不善者吾亦善之德善。
　　疏：不善者，谓习染增迷，信邪背道，圣人亦以善道而引汲之。德善者，令化圣德而为善也。
　　义曰：人不知善之可修，恶之可改，积习为恶，迷而不回。圣人愍其执愚，亦以善道开化。化恶为善，赖于圣功。人无弃人，於是乎在。信邪者，谓世人不知正道，迷溺於邪，亦犹聩者不预金石之音，瞽者不悦玄黄之色。邪既增迷，故背於正道矣。圣人亦以善教教之，使分别邪正，而归於善也。
　　信者吾信之。
　　疏：信谓闻道勤行，心无疑执，圣人应之以至诚，赞成其善，以至於深信也。
　　义曰：信者亦起於心，因疑以彰信。信因疑而立，信胜则疑忘。人既信焉，圣人因而信之，所以劝其志也。
　　不信者吾亦信之德信。
　　注：欲善信者，吾因而善信之；不善信者，吾亦以善信教之。令百姓感吾德，而善信矣。
　　疏：不信谓强梁背教之人，圣人亦以平等正信而导化之，令化圣人之德，舍伪而归信也。故云德信。
　　义曰：人之滞俗，积习生疑，不知信之可行，疑之可舍，执疑守惑，不信正真。此弱丧之忘归同，下士之大笑，圣人亦以正信之理渐开悟之。知信舍疑，赖于圣德。德信德善，其在兹乎。强梁背教者，谓执疑之人以疑为是，以信为非，亦犹夏虫疑冰，井蛙陋海，以兹执见封彼邪心，圣人亦诱而教之，使分别信疑而归於信。所以诱之归善归信者，圣人恐其因疑获罪，滞恶罹殃。劝而勉之，盖惜人悯物之至也。
　　圣人在天下惵惵，为天下浑其心。
　　注：圣人在理天下，化引百姓，常惵惵用心，令得善信。而圣人凝寂，德账照圆明，浑同用心，皆为天下，故云为天下浑其心。
　　疏：此明圣人浑迹用心也。惵惵，忧勤也。圣人在宥天下，统御寰中，惧众生不归善信，故惵惵忧勤也。然圣人无心，复何忧喜？今所言惵惵者，皆为天下百姓未能信善，故圣人混同於物，而用其心。故云为天下浑其心，
　　义曰：圣人应天御时，顺人临极，黄屋左纛青，黈纩垂旒。虽身处九重，而心周万国。察臣子邪正，知稼穑艰难，宥罪宽刑，轻傜薄赋。既闷闷而不挠，亦惵惵而垂忧，导恶化疑，令归善信。而圣人澹寂常若无心，以其无事无心，物亦自宁自化矣。宥者，宽而简正也。宽宥故道行焉。混者，内外混融，无分别之貌也。
　　百姓皆注其耳目，
　　注：百姓化圣德为善，故倾注耳目，皆观听圣人也。
　　疏：百姓被圣德而归善，仰淳化而观风。故皆倾注耳目以观聪，则於圣人。
　　义曰：圣德所覃，人皆率化，上行下效，君唱臣随。四海生灵，顷耳以听其言，目以观其事。是则是效，以归於道焉。听者，侧闻也。觐者，徧览也。
　　圣人皆孩之。
　　注：圣人念彼苍生，犹如慈母。凡视百姓，皆如婴孩。
　　疏：百姓既倾注耳目观听圣人，圣人视之，如慈母之於赤子。故云皆孩之。又解云：百姓有分别之心，圣人化使从善，令如婴孩，无所分别。
　　义曰：有道圣人，慈育万有，万有奉之如慈母，圣人视之如婴孩。如此者则道德周行，上下交感，人和俗泰，不亦宜乎？理身者宝气啬神，气全神王。形神交固，则命纪遐延，斯神仙可致也。圣人化使为善，诱以修真，先祛不善之心，书归崇善之行。善行既着，乃忘为善之必，无知无为，不矜不伐，淳淳默默，内外混融，如彼婴孩，无分别相，可谓合於道矣。
　　出生人死章第五十
　　疏：前章明圣人无心混融，应善信之行。此章明出生入死，善摄超患累之门。前五句标安时处顺之人，次五句明探变求化之类，后八句结善摄之行，示长生久视之门。○义曰：天地之德，惟生为大。得其生已，当守道以安之，谷神以养之，适来不为荣，适去不为惧，不贪生而丧道，不越分而伤生，可谓安时而处顺矣。迷之者求生太厚，反失其生。善摄者以道自至，固无其害，以其无死地，诚哉。言乎安时处顺者，《庄子□大宗师篇》子祀谓子舆曰：且夫得者时也，失者顺也，安时而处顺，哀乐不能入。此古之所谓悬解，而不能自解者，物有结之矣。此言得生者，时有生也，失死者，顺化死也。处生而安生，得生理矣；处死而顺死，得死理矣。既无生无死，岂有衰乐哉？此古之真人无所系也。若在生而恶死，乐极之哀来。知此之流，为生死哀乐之所结矣。长生久视之道者，此经第五十九章之词也。
　　出生入死。
　　注：了悟则出生，迷执则入死。此标也。
　　疏：了悟生死，不厚其生，名为出生。迷执人我，动往死地，名为入死。此标章门也。
　　义曰：元精播气，大冶匠形，禀阳和则出生，归阴寂则入死。将明辍死延生之路，丧生趣死之由。标此章门，似若设问，具如下句以答之也。
　　生之徒十有三，
　　疏：徒者，类也。此泛论众生能安、生理，不自矜贵，适来为时，一无封执。如此之者，大泛而论，十中有三尔。此谓顺理者少，而逆理者多也。
　　义曰：将生不以为乐，而安其生，此生之徒也。夫当其生也，不以利欲乱其心，不以厚养伤其性，安於澹默，顺其冲和，则神守於形，气保於神，志和於气，心寂於志，静定其心。如此则不求於延生，生自延矣。不求於进道，道自至矣。
　　死之徒十有三。
　　注：此泛论众生当生安生得生理，处死顺死得死理。如此者，十中有三人尔。
　　疏：此亦泛论安死之道，不拒变化，适去为顺，一无惊怛。如此者，亦十中有三人尔。
　　义曰：将死不以为忧，而顺其死，此死之徒也。达人处世，了悟有无，知道之运化委和，所禀有厚薄。厚於阳和之气者则寿，薄於淳粹者则夭。知寿夭皆由於分，则生死可齐矣。生死既齐，则忧乐不入，泰然而身心无挠也。况髑髅见梦於庄子曰：死无君於上，无臣於下，无四时之事，泛然以天地为春秋。虽南面而王，乐不能过矣。庄子不之信曰：吾欲使司命复子之生，可乎？髑髅深膑蹙頞曰：吾安能弃南面王乐，复为生人之劳乎？此虽寓言立理，而庄子以世人乐生者为生所拘，乐死者为死所系，滞於生死，所以有死有生，唯至人在生无生。不为生之所系，在死无死，不为死之所拘。既而不系不拘，故能无生无死。然而变而生也不可以止，变而死也不可以留，但冥契大道，则为达生死尔。其出死之表、长生为期者，在乎修真炼形，可以与语，议其玄要尔。
　　人之生，动之死地，十有三。
　　注：徇生太厚，以养伤生，既心矜此生，故动往死地。此则生理既失，死理亦亏。如此之辈，亦十中有三人尔。
　　疏：此释迷执之人养生失理之徒也。言人虽欲修生，不能悟了，动往丧生之地。安生之理既失，顺死之道又乖。如此之辈，亦十中有三人尔。
　　义曰：愚迷之人不知生生者不生，化化者不化，以生为乐，以死为哀，畏死贪生，故养生过分。希生乖其道，则反丧其生，十中有三人，约其大数尔。又解云：人之禀生有三业十恶。三业者，一身、二心、三口，业也。十恶者，身业有三恶，一杀生，二偷盗，三邪淫；心业亦有三恶，一贪欲，二嗔怒，三愚痴；口业有四恶，一两舌，二恶口，三妄言，四绮语。此三业十恶，合为十有三矣。人能制伏三业十恶，则可得道长生，可谓生之徒，由此十有三也。人若纵此三业十恶，则铃从生趣死，可谓死之徒，由此十有三也。且众生善必难构，恶乃易成，三业十恶日有所犯，犯即趣死之径。故云动之死地亦由此，十有三也。夫三业十恶，众罪之源，舍之则可以出生，行之则可以入死。修身之戒，戒之元急。此十恶事，又各有四缘，皆为罪恼之本。何者？杀生罪中有四种缘，一
　　实是众生，二起众生想，三有欲杀心，四令断他命。偷盗罪中亦有四缘，一实是他物，二起他物想，三有欲盗心，四使移本处。邪淫罪中亦有四缘，一实是邪境，二起邪境想，三发邪淫心，四身受染乐事。两舌罪中亦有四缘，一是所闻人，二起前人想，三起离间情，四发分构语。恶口罪中亦有四缘，一是所骂人，二起前人想，三起恶骂心，四发恶骂语。妄言罪中亦有四缘，一是所欺人，二起前人想，三有欺妄心，四成虚违说。绮语罪中亦有四缘。一是所对人，二起前人想，三发绮语心，四吐非义语。凡此十恶三业，计五十三条，动罹此罪，即之死地。慎哉戒哉。
　　夫何故？
　　疏：此设问众生动之死地之由。
　　义曰：将摄化之要、趣死之因重自设问，谓下句也，
　　以其生生之厚。
　　注：所以动之死地，夫缘何故？但以其求生此生太厚故也。
　　疏：此正答言众生动之死地者，以其耽滞有为，溺情纵欲，厚自奉养，以全其生，养之太厚，故动之死地尔。
　　义曰：天生蒸民，爱之甚矣。五味以食之，五色以章之，五声以悦之，五香以娱之，五利以用之，五气以和之，五官以司之，五纬以主之，五教以劝之，五常以禀之，五福以将之。居五灵之首，为万汇之长，得不自贵而保爱之乎？而纵欲适情，乐生畏死，养之过分，自掇死亡，非天怒神责，由贪生太厚所杀尔。故前之十恶三业五十条罪，动有所犯，宁无过乎？且夫躁进者亡，勇退者伤，得其中者可以议於修身尔。
　　盖闻善摄生者，
　　疏：摄，卫也。谓善能以道卫生之人，妙观生本，本来清静，於生忘生，不以情欲而滑其和，唯以冲虚而养其性，物莫能害。故称善摄。
　　义曰：其生也有涯，而事也无涯。以有涯之生，役无涯之事，能无伤乎？善摄生者，於事无事，以全其和，不以欲婴心，不以利伤己，任冲和之自运，托虚寂以真怀。忘生而生能全，体道而道自政，虚室生白，冥心契玄。摄生之善也。
　　陆行不遇兕虎，入军不被甲兵。
　　疏：不期而会曰遇。按《山海经》，兕出湘水南，苍黑色。《尔雅》曰：形如野牛，一角重千斤。善摄生之人，不起心害物，所以陆行不求遇於兕虎，入军不被带於甲兵，故虎兕甲兵无伤之意。
　　义曰：潇水、湘水出九疑、零陵，其地有犀兕焉。兕虎皆害人之者也。兕虎害人，甲兵伤敌。遇之必有所害，敌之必有所伤。而善摄生者不干预於兵甲，故不为其所伤；不求遇於兕虎，故不为其所害。昔晋人郭文字文举，栖於余杭大涤山，与猛虎同处。每出城市，虎必随之。人或问之曰：先生有道乎？何挚兽之驯扰若是也？文举曰：人无害兽之心，兽无害人之意。亦何术乎？
　　兕无所投其角，虎无所措其爪，兵无所容其刃。
　　注：善摄卫生理之人，心照清静，无贪取之意，则凡是外物不可加害。陆行不求遇兕虎，入军不被带甲兵，此不求害物，则物无害心。故无投角、措爪、容刃之地。
　　疏：前明善摄生之人内无害心，所以外不求遇兕虎。此明设使逢遇，此无伤害之心，自然彼无容措之处。是知忘情於物者，则海上之鸥可驯而狎，陆行之兽可系而游，况伤害乎？故无是也。
　　义曰：摄生之人性与道合，慈心广运，己无伤物之心，和气内充，物无伤己之执。虽遇兕虎，必无爪角之伤；或值甲兵，亦无锋刃之害。以其道德充备，物物皆柔服焉。狎鸥者，有人居於海上，其子每於海滨与鸥鸟群相狎而戏。其父异之，将往观焉。其子先诣尝游之所，群鸥见之，飞翔而不下。以其无机心，而鸥鸟狎之。今有机心，则翔而不下。则知苟有害物之意，虎兕宁容不伤？所不伤者，机心息於内也。《神仙传》：刘刚字伯鸾，与妻樊夫人俱得神仙之道。刚为上虞令，游四明山遇虎。虎见刚俯伏不敢起，以语夫人。夫人径往，以绳系虎而归，如家犬焉。盖道德所摄也如此。措，置也。容，受也。狎，近也，习也。无置爪受刃之所也。
　　夫何故？
　　疏：此问虎兕兵刃是害人之物，今不投措其爪角、无容其兵刃者，其故何也？假问其故，以晓於人。
　　义曰：欲明善摄生之人，无趣死之地，复重发问，将以勉励於修行耳。
　　以其无死地。
　　注：夫何故兕虎甲兵无容措之所乎？以其顺化无私，不以死为死，则物不得害其生。故云无死地。
　　疏：此正答也。夫见有其身者累，生生之厚者死。今善摄生之人，照法性空，悟身相假，故能於生忘生。不为厚养之过，无私顺化，故无死地可处尔。既心无死地，夫何虎兕兵刃能害其生乎？
　　义曰：大圣演经，广弘道要，欲使人皆趣善。众尽宝生趣善，则无过无疵。宝生则怀道怀德，无过疵则不履死地，怀道德则可致遐龄，自无兵刃爪角之伤，可合清净希夷之道。理国之君不怀五兵之力，四境协宁，能开三面之罗，百兽率舞，何所加害乎？
　　道德真经广圣义卷之三十六竟
　　道德真经广圣义卷之三十七
　　唐广成先生杜光庭述
　　道生之章第五十一
　　疏：前章明出生入死，善摄超患累之门。此章明道生德畜，不宰有自然之贵。首标妙本应感生成之美。次明万物尊贵道德之由，故道生之。下覆赞生畜之功，生而不有。下结叹忘功之德。○义曰：道为妙本，能生群物，德为道用，能畜众形。动物属于天，植物配于地。天地之所长育，造化之所生成，非道气物莫能生，非道用物莫能遂，因道而立，赖道之功。有情有识之徒，无情无识之类，尊道贵德，不忘本乎道，为万物所尊者，非有爵位之重，非有权势之威。盖以失道必亡，固须尊贵，况南面之卫，失道无以宁。万邦修真之功，离道无以成万行。而道於万类，未尝自伐其功，功德益自玄深尔。
　　道生之，
　　注：妙本动用降和气。
　　德畜之，
　　注：物得以生养万类。
　　疏：道生之者，言道降冲和之气，陶冶万物，万物得之以生。故云道生之。注云妙本动用降和气者，妙本，道也。至道降气，为物根本，故称妙本。德畜之者，德，得也，畜，养也。谓万物得道用而能畜养斯形，则约道畜养之处而受德名，故云德畜之。
　　义曰：生而不畜，德无以表其功。畜而不生，道无以明其妙。生以从无为始，畜以养有为终。终始循环，惟道为本，故云妙本。道无动用，物无以生。既有禀生，赖乎畜养。是相循之理也。
　　物形之，
　　注：乾知坤作兆形位。
　　势成之。
　　注：寒暑之势各成遂。
　　疏：道生德畜，品物流形。注云乾知坤作兆形位者，《易□系》云：乾知太始，坤作成物。天地为形，上下为位。斯皆道功，寄乾坤以为用也。势成之者，言为万物化天时地利阴阳之势，而物资之以成，故去势成之也。
　　义曰：万物之生也，道德禀之以气，乾坤禀之以形。气禀道德之功，形资天地之化，因寒暑之运，假阴阳之资，以生以成，以终以始。生成终始，斯谓势乎？乾知太始者，始，初也。乾是天，为阳气，万物初得天阳之气而生。坤作成物者，坤是地，为阴气，万物得地阴气而形。既分动植形位，然赖寒暑之气以成其功。然生化之本，皆本於道，岂天地寒暑能生化哉？
　　是以万物莫不尊道而贵德。
　　注：万物由道德以生畜，故尊贵之。
　　疏：以道德有生畜之功，故凡厥怀生，莫不尊尚於道，敬重於德。此劝示众生，令敦本而崇道也。
　　义曰：尊者，高上之称，喻於父也。贵者，重敬之义，喻於母也。道生德畜，物受其形，以道德为父母，得不尊而贵之乎？苟忘其本，非人也哉。
　　道之尊，德之贵，夫莫之爵而常自然。
　　注：言道德之尊贵，非假爵命，但生成之功被物，而常自然尊贵尔。
　　疏：夫代之尊荣者，必由君爵命然后为尊。今道之所以尊、德之所以贵，盖以生成之功被物，故物尊贵之，非假爵命而常自然尊贵尔。
　　义曰：人之处世，上以事君，其有材器也，君举而用之，然后爵之而尊，宠之而贵。而此尊贵有穷极之时。今道以生物，为物所尊，德以畜物，为物所贵。生生不绝，故生物之功常尊；成成不穷，故成物之功不极。则常尊常贵，岂有穷极之期乎？其次於此者，则孔子以文教，五常之道，垂於万世百王之尊。太公以武教，七德之训，传於万世，百王贵之。颜闵以德行，夷齐以仁义，十哲以四科，贻则於后世，历代仰而行之。此固非当代之君爵命所及，而其德常尊常贵。但玄功广大，不阶於太上玄元之道德耳。夫爵命者，人君尊贤任士所重也。古者帝王以万汇之殷，四方之大，不可一人以理之，故设官命爵，长之於民。爵者，禄位也。命者，名品也。正则官不滥，官不滥则各当其材。如此，则人理矣。官者，管辖之谓也，亦犹网之有纲，衣之有领，举纲领则物自理矣。故大昊以龙纪官，神农以火纪官，黄帝以云纪官，少昊以鸟纪官，各以其瑞为其官矣。从少昊以条，德不及远，不能以他物命官，以民为纪，皆佐天子以理四海也。唐虞稽古，建官惟百。夏商官倍，亦克用乂 。居方以理俗，策名以叙功，所以爵禄以尊之，威权以重之，使万物瞻仰而遵行其教令。圣人在上，贤以为佐，如鱼水相须，不可阙也。爵之大者，有皇，有帝，有后，有王，有君。其次者，公侯伯子男，列五等之国。是以帝王之域，四面各五百里为甸服，方千里也。千里之内所纳有五等，百里纳禾稿二百里纳穗。三百里纳秸稿，四百里纳粟，五百里纳米。甸服之外五百里为侯服，分为三等。百里为采，供王事而已。二百里男邦男任也，任王事也。三百里诸侯，侯为斥候也，以卫於王。此合三为一名也。侯服之外五百里为绥服。绥，安也，服王之政教而己。亦有二等，三百里揆文教，揆度王之文教而行之，一百里奋武卫，天下所以安之。绥服之外五百里为要服。要，约也。要约束以安文教也。亦有二等，三百里夷。夷，平也。守平常之教，事王者而已。又外二百里蔡。蔡，法也，差简而已。要服之外五百里为荒服，言其简略而远也。亦有二等，三百里蛮，以文德蛮来之，不制以法也。二百里流，言流移也，政教所及，随其俗而已。五服相距五千里，分一十四等，远近不同也。又《王制》公侯之国，地方百里；方伯之国，地方七十里；子男之国，地方五十里。此古之设官命爵，差以等级，佐於帝王，共理天下，古之制也。禀帝王之爵命，而长於民矣。
　　故道生之畜之，
　　疏：此覆结初章道生之义。始之为生，养之为畜。
　　义曰：初言道生德畜，今只云道生之畜之，然德为道之用，生畜於物，皆道之动用功尔，故不复言德。
　　长之育之，
　　疏：增进曰长，抚字曰育。
　　义曰：万物既生，则阴阳之候，寒暑之势，增进抚字之，非人之功，亦道之力也。
　　成之熟之，
　　疏：辅相曰成，遂终曰熟。
　　义曰：道既生万物，秋成冬熟，亦道运四时之气而成熟之也。辅相者，辅助也，相佐也。《周易》泰卦云辅相天地之宜，以佐佑民是也。
　　养之覆之。
　　注：是以人莫不尊道贵德也。
　　疏：资给曰养，阴庇曰覆，八者皆道德功用之谓，所以万物尊之而贵之。
　　义曰：生畜长育成熟养覆，八者以利於物，皆道德之玄功也。故天人万物，含识有情，至於蛸翘动植，未有不资道化功用而有其生也，得不尊之贵之，宗於妙本乎？
　　生而不有，
　　疏：道生万物，不见其有生之可生。忘生之功，结上道生之义也。
　　义曰：道能生物，不恃为有，而物禀道之功，道亦不矜其力。
　　为而不恃，
　　疏：德之为养，不见有物之可为。不恃其功，结上德畜之之功也。
　　义曰：德以养物，不矜其功，而物禀道之力，道亦不恃其有。
　　长而不宰。
　　疏：以道德忘生育之功，故虽居万物之长，长育成熟，不为主宰，责望於物。言此者，欲令人君法道生育而忘其功尔。
　　义曰：道生物而不为有，德畜物而不为功，道德长於物而不为主，故能常为物所尊贵。人君化育万物，不伐其能，施及四海，不求其报，泽普天下，不矜其恩，让德於天，推功於物，超然其心，不以九重为贵，故保其社稷，享福无穷矣。
　　是谓玄德。
　　注：具如载营魄章所释。彼章明人修如道。此章明道用同人尔。
　　疏：此叹忘功之德也。玄者，深远不测之名。大道虽能生能畜，而终不恃不宰，德施周普，而名迹不彰。岂非深远不测之德乎？
　　义曰：道德之功，不恃不宰，可谓深玄矣。圣人之德，不恃不矜，可谓广大矣。道德玄深，故常为万物尊贵。圣功广大，固能克永宗桃。修道之士积德而不居，阴功而不恃，享寿弥远，而证道登真可也。
　　天下有始章第五十二
　　疏：前章明道生德畜，不宰有自然之贵。此章明守母存子，归明无遗身之殃。首七句标能生之本，劝令守母存子。次六句示绝欲之戒，开塞对明。后六句叹美修证之功，结成袭常之行。○义曰：道化既彰，天下有始，道为物母，含孕群生。理国之君，修道之士，睹万有之毕备，知妙本之所生，守道而居，用道而理，则国无危殆，身保宁长也。夫守道之要，收聪闭视，缄口静身，察微抱柔，韬光返照，常所服守，至道可阶。若衒明矜功，道去远矣。此其旨也。
　　天下有始，以为天下母。
　　注：始者，冲气也。言此冲气生成万物，有茂养之德，可以为天下母。
　　疏：资气曰始，资生曰母。言道能以冲和妙气，生成万物。物得以生如母之生子，故云以为天下母。始母虽殊於道气，布化常一，故上经云无名天地始，有名万物母。言此者，欲令人知源识本，守母而存子也。
　　义曰：资，禀也。物禀道生，道为物本，仰含育之德，同母养之慈，当须睹流识源，鉴柔知本。用道守道。理国理人，可以泰宁矣。冲，中也。无名天地始者，上经第一章之词。
　　既得其母，以知其子。
　　注：万物既得冲气茂养，以知其身是冲气之子。
　　疏：言人既得冲和之气茂养为母，当知其身是冲气之子。
　　义曰：道为身母，有生成茂养之恩。身为道子，识茂养生成之本，能知此道当体用於中和，以全其身也。
　　既知其子，复守其母，殁身不殆。
　　注：既知身是冲气之子，当守此冲和妙气，不令离散，则终殁其身长无危殆。
　　疏：言人既知身是道气之子，从道气而生，常守道清净，不染妄尘，爱气养神，使不离散。人从道生，望道为本。今却归道守母，故云复守尔。殁身不殆者，言人常能无欲以归道，则可以终竟天年，而无危殆也。
　　义曰：既知身之所禀，道生我身，即洗心返神，复守其道，无是非之惑，绝声利之尘，终身行之，道可得矣。
　　塞其兑，闭其门，终身不勤。
　　注：兑，爱悦也。目悦色，耳悦声，六根各有所悦，踪则生患，是故塞之。不纵六根爱悦，则祸患之门闭矣，故终身不勤劳矣。
　　疏：此明绝欲守母之行也。兑，悦也。谓耳目爱悦声色，鼻口爱悦香味，六根各有所悦。门以出入为义，言诸根色尘之所由也。若塞其爱悦之视听，则祸患之门闭矣。祸患之门闭，则终身无有勤劳也。
　　义曰：惟道集虚，惟神集无，灰心灭智，道自归之。不视之见，与天同明；不听之闻，与天同聪，不为之事，与天同功。六根不染，行与玄通；六欲不起，与道相同。身安物顺，而终身不勤矣。《易》曰兑之言乎悦也，又以兑为目，门为口，亦以戒其闭绝祸患尔。《西升经》云鼻口所嬉香味是怨是也。此言六情嗜欲相因为用，眼见耳闻，心则运动。心既所悦，口则兴言，口为祸患之门。心为爱悦之主，故可塞而闭之。夫此祸患，用之於国则政乱，行之於身则道亏。闭塞得宜，则身国俱理矣。
　　开其兑，济其事，终身不救。
　　注：开张六根，纵其视听，以成济其爱悦之事，则常有祸患，故终身不救。
　　疏：此明失道之行也。开其视听之门，济其爱悦之事，则祸益患增。故终身不能救理也。
　　义曰：道不欲烦，力视损其明；道不欲谊，力听损其聪。心智竞挠，道不可留。耽声冒色，贪利悦名，万虑滋起，众患并兴，动贻悔吝，坐陷灾蒙，神明不能佑，造化不能生者，以其纵欲害身。故终身不能救。
　　见小曰明，
　　注：人能於事微小见而改行，可谓明矣。
　　疏：此示防患之源也。恶兆将兴，细微必察，故忧悔吝之时则存乎纤介，令守母之人防萌杜渐，理之於未乱。能如此者，可谓之明。
　　义曰：守道之人，理国之主，防微於未兆，虑患於未萌。杜邪佞之门，贤良进用，闭嗜欲之键，朴素日臻矣。忧悔吝者，《易□系辞》云：辩吉凶者存乎辞，忧悔吝者存乎纤介。言吉凶悔吝之来，虽纤介之微不可慢也。防，备豫也。杜，闭塞也。萌，微兆也，渐小至大也。理於未乱者，此经第六十三章之词也。《尚书》云：致治于未乱，保邦于未危，皆防其萌渐也。夫萌者如草木甲坼，先有萌芽，渐者善恶之来，非一朝一夕，必由其渐。故要杜而塞之，勿使滋芟，蔓难图也。
　　守柔曰强。
　　注：守柔弱则人不能加，可谓强矣。
　　疏：守柔弱之行者，处不竞之地，人不能加，同道之用。能如此者，可谓之强。
　　义曰：力强者人折之，智强者人害之，势强者人谋之，气强者人制之，德强者人伏之。守弱体柔，不犯於物，其德如此，可谓之强。如道之用，孰敢害之也？
　　用其光，复归其明。
　　注：见小则明，守柔则强。若矜明用强，将失守柔见小之义。故当用光外照，复归守内明，则长无患累矣。
　　疏：光者，外照而常动。明者，内照而常静。由见小守柔为明为强，不矜明而用强，故虽用先外照还归内明，此转释见小守柔之义，使息外归内，故曰复归其明。
　　义曰：外明者，其照有极，谓五里之
　　外牛马不辩也。内明者，其照无穷，谓一心密照则远近皆察也。所以外则万境所牵，劳神伤性，内则重玄默悟，造静归根。复其内明，几乎道矣。
　　无遗身殃，是谓袭常。
　　注：遗，与也。言还守内明，则无与身为殃咎者。如此，是为密用真常之道。
　　疏：遗，与也。殃，咎也。言用光照物，於物无着，还守内明，不自矜耀，守母存子，反照本源，自无殃咎。是谓袭常者，密用曰袭，能察微远害，守柔含明，如是等行者是谓知子守母，密用真常之道。
　　义曰：既了复明内照之理，故无殃累及身。殃累不侵，真常密契矣。理国若矜其外照，察察绳非，其政益烦而人益乱。复能见微防患，谦己守柔，晦智含辉，任贤垂拱，三五之理，夫何远哉？
　　道德真经广圣义卷之三十七竟
　　道德真经广圣义卷之三十八
　　唐广成先生杜光庭述
　　使我介然章第五十三
　　疏：前章明守母存子，故归明无遗身殃。此章明介然用知则行道，有唯施之畏。初三句明有知则乖道，次两句示道正而人邪，又七句明有知之生弊，后两句叹盗夸之非道而以为戒尔。○义曰：前以归明袭常为所修之至要。此举有知行道，所施畏有所伤，而大道坦夷，人趋邪径，虽庭华服侈，且田废凛虚，处位者食厌财丰，在下者家空力竭。以此为理，识谓盗夸，欲使斥彼淫奢，节其剑服，勤三农之稼穑，使万井之丰禳，国其永宁，人不为盗。修身者约己，窒欲务道，疏财介然，独修可俟飞翥矣。
　　使我介然有知，行於大道。
　　注：老君言若使我耿介然於其有知，欲行大道。既与道不合，故惟所施为，是皆所可畏也。
　　疏：使我者，老君假设之词也。介然，谓耿介然有知之貌。夫道非知法，而代人欲以有知行道。故老君患其蔽蒙，昌言曰使我耿介然矜其有知，欲行无为大道於天下者，有知则与道相乖，而失无为清静之化，唯所施为，将害於物。故可畏惧也。
　　义曰：至道之君，勤行之士，不以多智而为道，不以博识而探真。道不可知，知之益远矣。《庄子□智北游篇》曰：智游於玄水之上，问无为谓曰：何思何虑则知道？何处何服则安道？何从何道则得道？三问不答，非不答，不知答也。智返於白水之南，以问狂屈。狂屈曰：唉，余知之矣。欲言而忘其所言。智又返於黄帝之宫，以问黄帝。黄帝曰：无思无虑始知道，无处无服始安道，无从无道始得道。智谓黄帝曰：我与汝知之，无为谓、狂屈不知也。其孰是耶？黄帝曰：无为谓真是也。狂屈似之。我与汝终不近也。知者不言，言者不知。故圣人行不言之教。此谓道离有说而非说能明，故知之者与道远矣。此欲使帝王行不言之教，不欲介然而知也。又泰清问於无穷曰：知道乎？曰：不知。又问无为，曰：知之。道也可以贵，可以贱，可以约，可以散。泰清以此言问於无始曰：无穷与无为两者孰是？无始曰：不知深矣，知之浅矣，不知内矣，知之外矣。道不可闻，闻而非也；道不可见，见而非也；道不可言，言而非也。此则介然有知，欲行於道，既乖道矣，能无畏乎？
　　大道甚夷，民甚好径。
　　注：大道平易，是畏有知。而人多故，欲心求捷，如彼行人，好从邪径。邪径之弊，其如下文。
　　疏：夷，平也。径，邪捷之道，言大道坦然平易，而人好从邪径。且大道之化，贵夫无为。无为则平易，而代之从事不能息智於无欲，将役心以应务。始虽好径而求捷，终则失道而焚和。故云人甚好径。
　　义曰：道本坦夷，无为即可致。人好邪径，涉迹则乖真。邪捷则行之者多，平夷则好之者寡。其故何哉？邪教顺俗，率下士之易从，大道澹然，非上智而难守。故造邪径者多也。孔子弟子有澹台灭明字子羽，居武城，行不由径，乐道安贫，为儒教之所重。况修真参道而溺於邪径者，过莫大焉。理国者在於去奸邪，崇正直，进忠谠，黜佞人，然后至理可期，太平可致尔。焚和者，《庄子□外物篇》云：阴阳错行，天地大骇。水中有火，乃焚大槐。利害相摩，生火甚多，众人焚和。言害生於欲，欲火焚其真性，而伤天和也。
　　朝甚除，
　　注：尚贤矜智生巧伪。除，理也。
　　疏：除，理也。言好径之君不尚无为之化，但以有为为理。虽云甚除，有为则伤巧诈，故注云尚贤矜智生巧伪。又解云：朝廷修理，峻宇雕墙，故云甚除。
　　义曰：上即进智巧之人，矜朝廷之理，次则竭生灵之力，壮华侈之居。用巧智则朝虽崇严，下民困弊，华侈则君迷隆盛，百姓崩离，岂若茅屋采椽，垂衣致理。修身者被褐怀玉，无徇繁奢以伤其行也。峻宇雕墙者，《尚书□五子之歌》 词也。夏启之子太康嗣位，乐于盘游，兄弟五人作歌曰：外作禽荒，内作色荒，酣酒嗜音，峻宇雕墙。有一於此，未或不亡。峻宇者，宫殿崇高也。雕墙者，垣墙雕丽也。
　　田甚芜，
　　注：浮食堕业，废农事也。
　　疏：草长曰芜。淫巧浮食，则农事茺芜。既阙嘉生之报，何望如坏之积？
　　义曰：智巧在朝，邪佞居位，尚浮华则堕业，重雕峻则伤农。田亩蒿莱，人力疲疗，何以致人安国霸乎？《诗》曰：不稼不穑，胡取禾三百廛兮？夫士农工商，各守其业，则无堕游冗食之人矣。既废农尚诈，则浮食者多，国力困矣。如炫者，积土曰坏，言丰年稼穑所积如京如坏，多也，京，大也。
　　仓甚虚。
　　注；南亩不收，无储积也。
　　疏：年登则廪实，农废则仓虚，自然之理也。
　　义曰：肆邪任智，害政伤农，浮冗既多，仓廪不实。理固然矣。欲使君慕清虚，臣怀端殷，奸邪径塞，正直门开，无华字崇台，绝浮游冗食，劝农则廪实，静理则人安。至於澡雪修真，洗心守道。於身於国，何莫由斯也。
　　服文彩，
　　注：刻雕绮绣害工利。
　　疏：青赤为文，色丝为彩。言贱质而贵文也。
　　义曰：朝既除理，君尚浮华，文彩饰装，理无爽也。
　　带利剑，
　　注：文德不修尚武备。
　　疏：利剑者，武备也。夫文德者，理国之器用。武功者，文德之辅助，而文为本，武为末。今专事武功，是弃本而崇末也。
　　义曰：利剑之用，制敌所先，非理国之大器。今重而带之，是轻於文而弃於本矣。武备者，《春秋》定公十年夏，与齐景公会于夹谷，孔子摄行相事。曰：臣闻有文事者必有武备，有武事者必有文备。诸侯出疆，又具官从，请具左右司马。定公从之。会所为坛位，土阶三等，以遇礼相见，揖让而登。献酬已毕，齐使莱人以兵鼓噪，劫定公。孔子历阶而进，不尽一等，以公退，曰：士兵之。吾两君为好，而裔夷之俘敢以兵乱之，非齐君所以命诸侯也。裔不谋夏，夷不乱华，俘不干盟，兵不逼好。於神为不祥，於德为愆义，於人为失礼。君必不然。齐侯心作，麾而避之。有顷，齐侯奏宫中之乐，倡优侏儒戏於公前。孔子趋进，历阶而上，不尽一等。曰：疋夫而荧侮诸侯者，罪应诛。请有司速加法焉。於是斩侏儒，手足异处。齐侯惧，有惭色。既盟，齐侯归，责其群臣曰：鲁以君子之道辅其君，而子独以夷狄之道教寡人，得罪於鲁君。乃归所侵鲁郸、权、龟阴之田。此文事有武备也。
　　厌饮食，
　　注：烹肥击鲜重滋味。厌，饫也。
　　疏：厌，饮食也。庖厨丰厚，厌饫芳鲜。上多玉食之资，下有冻馁之患矣。
　　义曰：国用智诈，君尚有为，道化不行，农亩弛废。而嘉羞美馔，厌於庖燔，疲人有冻馁之悲，朝市有珍鲜之饫。岂不痛哉？
　　财货有余。
　　注：聚敛积实饶珍异。
　　疏：财货，谓钱帛珠玉之流也。多藏厚敛，有余也。未学不贵为宝，但欲多财累愚尔。
　　义曰：古之所谓宁积於人，无藏府库。诚哉言乎。孔子曰：百姓不足，君孰与足？斯则民丰国安矣。若积聚无已，溪壑难盈，帑藏有余，民力困竭。非王霸之道也。
　　是谓盗夸，非道也哉。
　　注：矜其有知，动以成弊，行同盗窃，仍自矜夸。夸盗非道，适令兴叹。也哉者，叹之辞也。
　　疏：非理而取为盗，矜其所有为夸。且头会而敛，取於不足，纵欲而费，奉其有余。傲然自得，以为夸尚，谓之为盗，不亦宜乎？所为如此，则非吾所行之道矣。也哉者，伤叹之辞也。
　　义曰：不以道德临人，而任智诈为国，内尚奢巧，下竭黎元，私室不足於糟糠，公府有厌於梁肉，货财丰衍，垄亩榛芜，而伐善矜能，大为夸尚。理身者声色荡心，珠翠乱目，嗜欲伤性，机智惊愚，真气耗於三田，赤子沦於六藏，尸居余气而徇禄矜夸，斯为盗也。去道远矣。老君以此垂文，用申炯戒。修身理国，可以为殷鉴焉。盗者，《说文》云：私利物者曰盗，从次从皿。次，口液也，口液在於皿器之上，欲得物也，故谓之盗。《字林》云：取非己之物曰盗。言饮食珍异，财货殷丰，厌饫有余，而不修己德。财富德薄，叨窃无殊，不自省循，乃复矜伐，非盗而何？特宜谦戒哉。
　　善建不拔章第五十四
　　疏：前章明好径之君若盗夸而非道。此章明善建之主享不拔而长存。首标以道立国，修身之益。次故以身下明观身观家之法。后吾何以下结叹惠照所知之验。○义曰：立国以道德，国不可拔。率人以道德，人不可离。所以享国无穷，子孙不绝。其何术哉？身修道以正其家，家修道而正其乡，乡修道而正其国，国修道而正天下。以修道之益，观不修道之损，其理乱可知，存亡可见矣。旨在息盗夸之行，悛好径之心。於国於身，吉凶斯兆矣。
　　善建者不拔，
　　注：善能以道建国立本者，不可倾拔。
　　疏：建，立也。不拔，不倾拔也。言人君善能以道建邦立本者，因百姓之所为，任兆人之自化，然后陶以淳朴，树以风声，使仪刑作孚，乐推不厌，则功业深固，万方归德，斯所谓善建者，何可倾拔乎？
　　义曰：立国不以道，众叛亲离；立身不以道，犯危蹈祸，败不旋踵，倾拔可期。唯道德为基，则无危殆矣。仪刑作孚者，《诗□大雅》曰：仪刑文王，万邦作孚。孚，信也。文王以道垂化，万邦归信也。乐推不厌者，此经第六十六章之词也。言圣人欲上人，以其言下之，欲先人，以其身后之，处上而人不重，处前而人不害。天下乐推而不厌，以其不争，故天下莫能与之争。此善霸国立身之旨矣。风声者，德风之声。
　　善抱者不脱。
　　注：善能以道怀抱百姓者，不可脱离。
　　疏：抱，守也。脱，离也。善以道怀抱百姓者，动而悦随，何可脱离也。且夫乐饵所在，过客犹止。况夫道德有进於此乎？以之御物，为物所归，固其宜也。
　　义曰：圣人乘时立极，任物为心，四海归仁，万方顺化。国之基不可以倾拔，人之心不可以脱离。昔周大王绍古公亶父之德，始王於邠，迫於犬戎，狄人攻之，事之以皮帛而不受，事之以车马而不受，事之以珠玉而不受。曰：狄人所求者，贪吾之土地也。不可御备以劳人，征伐以役人，而存吾身乎？与人兄居而杀其弟，与人父居而杀其子，吾不忍也。子皆勉居矣。为吾臣与狄人之臣，亦何以异？且吾闻之，不以所用养害所养。因策杖而去之，民相连而随之，成国於岐山之下。有三子，其小子季历生文王，文王为西伯，律身修德而兴周业八百余年。此盖善得人心，不可脱而离之也。乐饵脉存者，上经第三十五章之词也。曰乐与饵，过客止。言喜乐所奏，肴膳所陈，过客闻而听之，见而美之，为之留止。况道德昭着，人固悦而随之也。
　　子孙祭祖不辍。
　　注：言善以道德建抱之君，功施於后，爱其甘棠，况其子孙乎？而王者祖有坊，宗有德，故周之兴也，始於后稷，成於文武。周之祭也，郊祀后稷，宗祀文王，故虽卜代三十，卜年七百，毁庙之主流溢於外，而后稷文王，郊宗之祀，不辍止也。
　　疏：祭，荐也。继代曰祀。谓后代子孙荐祀於祖宗也。辍，止也。
　　义曰：理国以善立善抱，则祚流子孙。修身以善立善抱，则年踰禀受，祭祀不辍，弈业无穷矣。爱其甘棠者，《诗□甘棠篇》曰：蔽芾甘棠，勿剪勿败，召伯所憩。昔周武王之有天下，使周公旦分理陕东，召公奭分理陕西。召公有德，民乐其化，常不欲劳人之力，乃坐於甘棠树下，以听讼焉。后人怀其德而存其树，不翦不伐，诗以美之也。祖有功者，帝王立国，必藉积代之福而有天下。及功成制礼，必本其先祖有功者而祀之，有德者而尊之。宗，尊也。后稷，姬姓之后，名弃。为尧之臣，历事於舜，黎民阻饥，后稷播植百谷，以济於民。功格於物也，为农正，其后子孙亶父至于文王武王，乃有社稷。故其宗庙郊祀后稷以配天，宗祀文王以配地。虽亲尽庙桃，其后稷文王始祖之庙世世祀之。至秦汉革命，祭祀方止。汉承尧后，唐尧有圣德，功及於民，其后子孙乃兴汉业，代世宗祀。及魏受汉禅，祭祀方止。德明皇帝皋繇，佐尧事舜，种德及民，故我唐承其遐福，受命享国，追尊为德明皇帝焉。
　　修之身，其德乃真。
　　注：修道於身，德乃真淳也。
　　疏：此下明少修少证，多学多得。故修之身谓一身修，修之家谓一家修。始於一身，修於天下，例可知也。言善立之人照了真性，真性清净，无诸伪杂。伪杂既尽，德乃真纯也。
　　义曰：夫千里之行，跬步为始。修身理国，先己后人。故近修诸身，远形于物，立根固本，不倾不危，身德真纯，物感自化矣。
　　修之家，其德乃余。
　　注：一家尽修，德乃余羡。
　　疏：修道於家，上和下睦，故其德有余庆也。故《易》曰：积善之家，必有余庆。
　　义曰：身既有道，家又雍和。所谓父爱、母慈、子孝、兄友、弟恭、夫信、妇贞，上下和睦，如此则子孙流福，善及后昆矣。积善者，《易》坤卦《文言》 曰：坤道其顺乎，承天而时行。积善之家，必有余庆，积不善之家，叉有余殃。此明吉凶有渐，先明所行善恶，故后彰其吉凶。一家修道，善必有余矣。
　　修之乡，其德乃长。
　　注：一乡尽修，德乃长久。
　　疏：按《周礼》万二千五百家为乡，言一乡修道，礼义兴行，尊卑有序，闾闬相比，不党於亲，一家修道德犹未广，一乡尽修，德乃长久。
　　义曰：君子之立行也，正其身以及其家，正其家以及其乡。尊其长老，敬其幼少，教诲愚鄙，开导昏蒙，少长得宜，尊卑有序，风教肃肃，礼乐诜诜。由一身之所修，乃万家之所禀。道之化物，善莫大焉。所以优长久永也。
　　修之国，其德乃丰。
　　注：一国尽修，德乃丰盈。
　　疏：修道於国，风易俗移，还淳反朴，不偏於所近。一乡修道德犹未徧，一国尽修，德乃丰厚。
　　义曰：一国者，诸侯之国也。公侯伯子男各主一国，所以藩屏王室，辅卫帝居。若一国之中，自能修道，则礼行化美，君信臣忠，境内无虞，其德丰大矣。
　　修之天下，其德乃普。
　　注：若天下尽修其德，施乃周普也。，
　　疏：普，徧也。夫百姓归厚，在君之化。修之庙堂，德流海外者，盖正其身不言而化，不教而理。下之应上，如响应声，德无不周，乃施普也。
　　义曰：道之行也，先诸身而后诸物。故曰未闻身理而国乱，身乱而国理也。所以身修於内，物应於外，德发乎近，及乎远。一夫感应尚犹若此，况於帝王乎？天子味道耽玄，敬天顺地，凝心玄默，端己无为，书轨大同，梯航入贡，四夷款附，万国来王，道无不被，故其德周普矣。庙堂者，天子政事之所也。德施普者，《易》乾卦《象》云：见龙在田，德施普也。言龙潜於初九，见於九二，当潜之时功未济，时德未及物，待时而动，静以全身。及九二出见，布德行化，周及万方，所以徧普也。夫龙者，喻阳气也。阳气当子月初生，潜於幽泉之底，丑月出见，乃能生化万物。感其发主之功，故周施阳气，普及於物也。
　　故以身观身，
　　注：以修身之法观身，能清冷者乃真。
　　疏：观者，照察也。注云以修身之法观身，能清净者乃真，谓观身实相，本来清净，不染尘杂，除诸有见。有见既遣，知空亦空，顿舍二偏，迥契中道。可谓清冷契真矣。
　　义曰：不修道之身，动违正理，名辱身危。修道之身，外绝众绿，内染一气，除垢止念，守一凝神，以慧照自观，证了实相，不滞空有，深入妙门。
　　可以得道。理国之君，允执厥中，则永享天禄也。
　　以家观家，
　　注：以修家之法观家，能和睦者有余。
　　疏：以修家法观家，家人和睦，则福善有余。
　　义曰：不修道之家，不睦六亲，不遵五教，动掇灾否，上下崩离。修道之家，九族允和，众善咸萃。《易》家人卦九五《象》曰：王假有家，交相爱也。此言居於尊位而明於家道，六亲和睦，移之於政，即天下化之，交相爱乐也。
　　以乡观乡，
　　注：以修乡之法观乡，能顺序者乃长。
　　疏：以修乡之法观乡，乡人尽修道，尊卑顺序，道化渐广，德乃延长。
　　义曰；不修道之乡，礼敬不行，长幼失序，贵贱陵虐，上下交争。修道之乡，德既优长，人叶其序，肃静喜顺，境泰人和也。
　　以国观国，
　　注：以修国之法观国，能动俭者乃丰。
　　疏：以修国之法观国，国人尽修。动而且俭，德乃丰盈。
　　义曰：不修道之国，干戈构役，虐害其民，瘥毒流行，人罹其酷。修道之国，神明助佑，风雨以时，善化所覃，嘉祥自应，人丰德富。理使之然矣。
　　以天下观天下。
　　注：以修天下之法观天下，能无为者乃普。
　　疏：夫以天下观天下者，复何所观哉？亦但观身尔。人君清静无为，以道善建善抱，自然百姓胥附，国祚乂安。
　　义曰：以不修道之天下者，桀纣是也。生人涂炭，寰海判离，骨肉仇雠，社稷涂地。虽有谋臣武士，不能用也。虽有金城汤池，不能守也。以万乘之贵希疋夫之生，不可得也。修道之天下者，尧舜是也。四海之内，比屋可封，慈惠浃於殊庭，正朔颁於禹。虽有水旱之灾，年不害也。虽有征伐之师，人不怨也。其何故哉？以正身九重，天下自顺。然后登真证道，常存不亡，昭昭乎万代师范矣。
　　吾何以知天下之然哉？以此。
　　注：以此观身等观，观之则可知矣。疏：此假设之词也。老君言我何以知天下善建则不拔，善抱则不脱，福德弘益之然乎？盖以此观身等观而观之，自家刑国，由内及外，则知尔。《易》曰观我生，又曰观其生，将欲自观而观人也。
　　义曰：老君圣慈愍物，垂教殷勤。重明於家於国，理乱之由，修之与不修之证。再自举问，广示群迷，何以知天下兴亡？盖以此五观之法观其善恶、损益之验尔。观我生者，《易》观卦六三云观我生，谓进退之象也。我生，身所动也。六三居下体之极，是有可进之时；又在上体之下，复在可退之位。远而非物，不为童观之卑，上非九四，未能观光。於国既居进退之地，可以自观。我生可进即进，可退即退。观风相机，其道未失。此以卦象之理，进退则然。若夫观国观身，义在力修道德。道德修则国不倾拔，享福登真。失道德则国削祚危，祸至身辱。以为君臣至诚，得不自勖哉？所云观其生者，最处上极，高尚其事，生亦道也，为天下观其己之道，故云观其生也。以为特处异地，为众所观，既居天下可观之地，可不慎乎？君子馑慎，乃得无咎。《正义》云：我生其生皆动出。生长之义也。
　　道德真经广圣义卷之三十八竟
　　道德真经广圣义卷之三十九
　　唐广成先生杜光庭述
　　含德之厚章第五十五
　　疏：前章明善建之主享不拔而长存。此章明含德之人独知和而不害。首五句标含德所以不搏。次骨弱下五句明全和所以不嘎，知和则明了，使气则强梁。物壮下申劝强梁之人，欲令不为是行。○义曰：於国既能善建善抱，於身所要含德全和，善建则国不倾危，含德则物无伤害，和至则益生为善，物壮则非道早亡。不唯戒在修身，抑乃劝於理化。此章之大旨也。
　　含德之厚，比於赤子。
　　注：至人含怀道德之厚者，其行比於赤子矣。
　　疏：含，怀也。言至人含怀道德之深厚者，内为道德之所保，外为神明之所护，比若慈母之於赤子也。此理难晓，故借喻以明之。故寄赤子之全和，以况至人之全德。赤子，婴儿之小者，取其内无分别，不生害物之心。
　　义曰：至道之士，韬德含和，内外混凝，不忤於物，如赤子之纯粹，若婴兄之未孩。其德既然，所以物不能害。物不害者，以至人无害物之心故也。赤子者，子生三月而眼转，睛微眴，能分别人。其未分别之前，即号为赤子，和气全也。既有所别，和气分矣，不可谓为赤子也。
　　毒虫不螫，猛兽不据，攫鸟不搏。
　　注：至人神矣，物不能伤。既无害物之心，故无搏螫之地。此至人之含德也。
　　疏：此释至人之全德也。毒虫，蜂蔓之属。猛兽，虎兕之属。攫鸟，鹰鹯之属。螫谓尾端行毒。据，按也，谓以足据物。搏，持也，谓以爪搏持物也。言至人德全於内，和气充盈，心冥乎道，故有毒之虫不能螫，猛毅之兽不能据，惊攫之鸟不能搏，盖以其至顺德厚之所政也。
　　义曰：含德之行，与道混冥。动顺物宜，物故不害；静与道合，害所不加。虽蜂蔓毒螫之徒，猛毅惊攫之类，自然远矣。何能害人？人君含德临人，全和御物，祸乱不作，戈甲不侵，外服四夷，内清六合，靡然物化，其含德之谓乎？
　　骨弱筋柔而握固。
　　疏：此下明赤子之全和也。赤子筋骨柔弱，持握不当牢固。今拳手执物，能自固者，岂非和气不散之所致乎？
　　义曰：和之所用，其大矣哉。礼之用，和为贵；师之用，和为先；地利不如人和；师克在和不在众。《书》曰：纣有亿兆之人，离心离德；周有十臣，同心同德。故春秋郑人伐楚，屈瑕患之，阙廉对屈瑕曰：师克在和不在众。商周之不敌，君所闻也。屈瑕欲卜之，曰：卜以决疑，不疑何卜？败郧师於蒲骚。今赤子以和，握持既能牢固，立身以和处众，必无交争。王者以和君临，固能化洽。和之全也，与含德理同。所解赤子全和，谓如下文尔。
　　未知牝牡之合而较作，精之至。
　　疏：雌曰牝，雄曰牡。峻者，气命之源也。言赤子心无情欲，未辩阴阳之配合，而含气之源动作者，岂不由精气纯粹之所致乎？
　　义曰：《上清洞真品》云：人之生也，禀天地之气为神为形，禀元一之气为液为精，天气减耗，神将散矣；地气减耗，形将病矣；元气减耗，命将竭矣。故帝一回元之道，泝流百脉，上补泥九。脑实则神全，神全则形全。形全者，百关调於内，邪气亡於外。髓凝为骨，肠化为筋，纯粹不杂而长生可致矣。
　　终日号而嗌不嘎，和之至。
　　注：赤子骨弱筋柔而能握拳牢固，未知阴阳配合而含气之源动作者，精粹之至。终日号啼而声不嘶嘎者，由纯和之至。此知赤子之全和也。
　　疏：嘎，声破也。赤子终日号啼，其声不嘶破，岂非精气纯粹之能致乎？
　　义曰：含德之人，全和之士，德行周厚，和气精纯，如赤子也。赤子纯和既积，元气内充，执握能牢，啼号不嘎，纯之至也。夫啼极无声，谓之嘎。赤子和气未散，真精固存。喻彼理国纯和，群生贞粹，玄化弥远，德声益彰，而不竭也。又骨弱筋柔而能握固，非因其力，由赤子心专，以喻含德之人屈身顺物，柔心从道，众欲所不能开，由心业净冷故也。未知牝牡之合而峻作，由含德之人无心应物，动任自然，非情欲所侵，由身业净故也。赤子号而不嘎，如含德之人法音演教，以法利物，声化无穷，而不衰歇，由口业净故也。赤子纯净，外欲不侵，内心不乱，自然而然也。含德之人三业清净，有如赤子，乃修之使然。理国之道，君抱淳素，臣任忠良，法纲不施，德化周布。若赤子自然端朴，如含德修励日新，和气潜充，人归於道矣。
　　知和曰常，
　　注：能如婴儿固守和柔，是谓知常之行。
　　疏：赤子以和气至纯而声不败，因之以示教。言人能如婴兄知和柔之理，修而不失者，是谓知真常之行。
　　义曰：五常备具曰和。於身和则德充而合真，於国和则化周而祚永。处众和则合礼，行师和则有功。和之为义，大矣哉。
　　知常曰明。
　　注：守和知常，是曰明了。
　　疏：人能知真常之行，而保精爱气者，是曰明达了悟之人。知和知常，叹同德之美。益生使气，举失道之过。
　　义曰：既备五常，是谓和矣。复知其和，不可斯须离而常行之，斯谓於道益明，於理益达。理国以和为常，加以明达，所谓合天地之德，齐日月之华矣。以和御物，物无不顺，以和从道，道无不成。太上《五厨经》曰：和乃无不和，玄理同玄际。抱和守常，道可异也。
　　益生曰祥，
　　注：祥者，吉凶之兆。言人不知守常，而求益生过分，动之死地，是曰凶祥。
　　疏：祥者，吉凶之兆。不能全和於知常，而营生於分外。殊不知分外求益，所亡滋多，则求益生过分，是凶祥也。庄子云：常因自然而不益生。
　　义曰：人能知和知常也，为明达於道。更求益生过分，是必兆其凶祥。斯则求生之厚，为妖祥矣。而不益生者，《庄子□德充符篇》庄子谓惠子曰：是非吾所谓情也。吾所谓无情者，不以好恶内伤其身，常因自然而不益生。此庄子以是非为情，不以喜怒滑性，哀乐伤神，受之天然，不营分外，人理自具。何用情以益生乎？道与其貌，天与其形，无以好恶内伤其身也。
　　心使气曰强。
　　注：心有是非，气无分别，若役心使气，是曰强梁之人。
　　疏：夫心有是非，而气无分别，故任气则柔弱，使心则强梁。今失道益生之人，役心使气，气为心使，是曰强梁。故庄子云：无听之以心，而听之以气。
　　义曰：含德必任气而柔弱，益生则使心而强梁。柔弱合於真常，强梁乖乎修炼。理国亦以柔和为上，不以强大为能。弃柔任强，丧身败国矣。无听之以心者，《庄子□人间世篇》孔子谓颜回曰：若一志，无听之以耳而听之以心，无听之以心而听之以气。听止於耳，心止於符。气也者，虚而待物者也。唯道集虚，虚者心斋也。此言心虚则嗜欲无入，神清则玄览无疵。遗其色声，忘其境智。境智忘而玄道自至，色声一而物相尽空。心止於符，气合於漠，此谓之心斋也。惟孔子颜回得之矣。
　　物壮则老，是谓不道，不道早已。
　　注：凡物壮极则衰老，故戒云矜壮恃强。是谓不合於道，当须早已。
　　疏：此明强梁失道之过。壮者，刚毅也。老者，衰惫也。夫物盛则衰，
　　是谓玄同。
　　注：五句解如道冲章。彼则约道，此则约人。言人能体道，是谓与玄同德。
　　疏：叹夫体道之人，既已不滞言教，又能和光混迹，行符於道，是谓玄同。
　　义曰：以上明四行体道，於人既彰其利，理身理国，克叶其功，是谓与道同德。玄谓道也。
　　故不可得而亲，
　　注：玄同无私，故不可得而亲。
　　不可得而疏。
　　注：泛然和众，不可得而疏。
　　疏：言玄同之人，心无偏私，不可得亲而狎之。和光顺物，不可得疏而远之。
　　义曰：心既玄同，亲疏混一。夫世俗之常者，偏爱则亲之，偏恶则疏之。有道之士爱恶不关於心，则亲疏不彰於物矣。理国之道，刑赏不滥，功过无欺，推之以公，则无偏亲偏疏之事矣。
　　不可得而利，
　　注：无欲故不可得而利。
　　不可得而害。
　　注：无争故不可得而害。
　　疏：恬啖无欲，故不可得从而利之；处不竞之地，故不可得犯而害之。
　　义曰：迹既玄同，利害不加矣。夫有道之士不可以利诱，不可以害加。以其无欲无为，惟清惟静，故利害无由而入矣。世人反於此，故利可诱之，势可移之。所以害可加矣。
　　不可得而贵，
　　注：体道自然，故不可得而贵。
　　不可得而贱。
　　注：洸然无滓，故不可得而贱。
　　疏：体道自然，非爵禄所得贵也。超然绝累，非凡俗所得贱也。
　　义曰：情既玄同，贵贱一矣。体道之士，荣禄不能劝，威刑不能沮，如玉投泥不能污也，岂贵贱干其虑哉？
　　故为天下贵。
　　注：体了无滞，言忘理畅，纷锐尽解，光尘亦同。既难亲疏，不可贵贱，故为天下贵。
　　疏：玄同之士，悟理忘言，塞兑闭门，根尘无染。纷锐既解，光尘亦同，其行如此，故为天下之所尊贵。
　　义曰：既彰四行，玄与道同。心不涉於亲疏，迹不交於利害，贵之不为喜，贱之不为忧，混合大道，为天下贵。人君弘此四德，以化万邦，与道混同，不言而理矣。
　　道德真经广圣义卷之三十九竟
　　道德真经广圣义卷之四十
　　唐广成先生杜光庭述
　　以政治国章第五十七
　　疏：前章明悟道之士能了言而无执。此章明以政之君失无为之自化。首三句标门以示义。次十句设问以明理。后五句反无事可以取天下尔。○ 义日：理国以政，其述必彰。用兵以奇，其诈非道。不若无事以聚万方，其或多忌讳，广机权，纵淫工，明法令，去道殊远，而国益危。惟可以无事临人，去欲归静，兵革不用，奇诈不施，政令不烦，刑法几措。此章之大义也。
　　以政治国，
　　疏：此下三句并标宗也。以，用也。政，教也。言有为之君矜用政教，而欲为理，不能无为，任物自化，欲求致理，未之前闻也。
　　义曰：以道理天下者，不言而民信，不令而民从，不刑而民威，不赏而民劝。夫何故哉？民化其上，皆归於善，不在赏而劝也。民禀於和，自革其恶，不待刑而威也；民复朴素，不待令而从也；民齐贞正，不待言而信也。此无言教而理矣。以言教理，民涉有为也，非道也哉。
　　以奇用兵，
　　疏：奇，变诈也。不祥之器，君子恶之，况加变诈之名，而无节制之用。是兵犹火也，不戢将自焚。故知奇变之兵，非制胜之道也。
　　义曰：以奇诈而用兵，乖於大道。何者？国以政刑为本，政在於简易因循。兵以变诈为先，变在於应权合理。政失於道则刑赏滥，诈失於道则杀害多。滥刑赏以为功，恣杀害而求胜，而欲兴邦致理，不亦难乎？与夫任物自化，有征无战远矣。兵犹火者，《春秋》隐公四年春，卫公子州吁弒其君完。初卫庄公娶于齐东宫得臣之妹，曰庄姜，美而无子，卫人为赋《硕人》之诗。娶于陈，曰厉伪。生孝伯，早死。其娣戴妫生桓公。庄姜以为己子。公子州吁，璧人之子也，有宠而好兵。公弗禁，庄姜恶之。石碏谏曰：臣闻爱子，教之以义方，不纳於邪。骄奢淫佚，所自邪也。四者之来，宠禄过也。将立州吁，乃早定之。若犹未也，阶之为祸。夫宠而不骄，骄而能降，降而不憾，憾而能修者，鲜矣。且夫贱妨贵，少凌长，远间亲，新间旧，小加大，淫破义，所谓六逆也。君义臣行，父慈子孝，兄爱弟敬，所谓六顺也。去顺效逆，所以速祸也。君人者，将祸是务去，而速之。无乃不可乎？弗听。石碏之子厚与州吁游，禁之，不可。桓公立，碏乃老。二月戊申，州吁弒桓公而自立。将修先君之怨於郑，而求宠於诸侯，以和其民，使来告於宋曰：君若伐郑，以除君害，君为主，弊邑以赋与陈、蔡从，则卫国之愿也。宋人许之，於是陈、蔡方睦於卫，故宋与陈、蔡、卫伐郑，围其东门，五日而还。宋公乞师於鲁，鲁辞之。隐公问於众仲曰：州吁其成乎？对曰：臣闻以德和民，不闻以乱理乱。理乱犹理丝而棼之也。夫州吁阻兵而安忍，阻兵无众，安忍无亲。众叛亲离，难以济矣。夫兵犹火也，不戢将自焚。夫州吁杀其君，而虐用其民，不务令德，而欲以乱成，秘不免矣。州吁未能和其民，厚问定君於石子。石子曰：王觐为可。曰：何以得觐？曰：陈桓公方有宠於王，陈、卫方睦，若朝陈使请，必可得也。厚从州吁如陈。石碏使告于陈曰：卫国褊小，老夫耄矣，无能为也。此二人者，实弒寡君，敢即图之。陈人执之，而请莅於卫。九月，卫人使石宰丑杀州吁于#1濮。石碏使其宰孺羊肩杀石厚于陈。君子曰：石碏，纯臣也。恶州吁而厚预焉。大义灭亲，其是之谓乎。所谓子从杀君之贼，国之大逆，不可不除。故云大义灭亲。明小义则兼爱其子也。
　　以无事取天下。
　　注：在宥天下，贵乎无为。若以政教理国，奇诈用兵，斯皆不合。唯无事无为，可以取天下。此三句标也。
　　疏：此示标也。有道之君，无为而理。夫无为则无事，无事则不烦，不烦则百姓自化，而天下太平矣。
　　义曰：政教理国，奇诈用兵，岂若无事无为而化天下，民聚国泰以致和平也。
　　吾何以知天下其然哉？以此。
　　注：以此下文知之。
　　疏：吾何以知，发问也。其然，犹如是也。以此，答也。老君详问我何以知取天下又须无事，以下文云多忌讳，则人弥贫，我无为而人自化，验可知矣。
　　义曰：以政教求理，以奇诈用兵，固不可以致理矣。上多忌讳下多利器，奇物滋起，法令滋彰，皆非太平之本。唯无事无为，乃可化物。以此观之，理乱之道昭然矣。
　　天下多忌讳，而民弥贫。
　　注：以政理国，动多忌讳。人失作业，故令弥贫。
　　疏：此覆释以政理国也。为天下之主，不能敦清静以化人，崇简易而临物，政烦网密，下人无所措其手足，避讳无暇，动失生业，日就困穷，所以弥贫也。
　　义曰：上多忌讳，谓法令多门也。动有拘於忌犯则获罪，民不聊生，怨叛忧虞，农桑隳废，故其民弥贫。释曰无财曰贫。君上无为，法令宽简，人无拘忌，适性自安，凿井耕田，以饮以食，故民富而国昌矣。
　　人多利器，国家滋昏。
　　注：利器，谓权谋也。人主以权谋为多，不能反实，下则应之以诈谲，故令国家滋益昏乱也。
　　疏：此释上以奇用兵也。利器者，权谋也。夫权道在乎适时，不得已而方用。人君若多用权谋，不能反实，不必应之以诈谲，故云滋益昏乱。
　　义曰：昏乱，不明也。君好奇变，民尚欺饴，上下交诈，正道不明，故为昏乱也。
　　人多伎巧，奇物滋起。
　　注：人主以伎巧为多，不能见素，下则应之以奢泰，故令淫奇之物滋起。
　　疏：伎，能也。巧，工巧也。奇物谓刻镂雕琢，宝货珍玩之属。言人君不尚淳朴而好浮华，百姓效上而为，奢泰驰竞，淫饰日以繁多也。
　　义曰：淫巧悦目，珍奇荡心。上耽玩而不除，下增饰而弥甚。华侈既作，朴素遂忘，固可戒矣。《春秋》丹桓宫之楹、刻桓宫之桷，书而讥之。臧文仲山节藻税，亦以为过。盖欲人君尚於俭素也。
　　法令滋彰，盗贼多有。
　　注：无为既失，法令益明，窃法为奸，尽成盗贼。岂非多有乎？
　　疏：法，刑法也。令，教令也。君嗜欲以御人，而欲彰法令以齐物。人既苟免而无耻，窃法而为奸，上下相蒙，故令盗贼多有矣。
　　义曰：法令所以齐於民也，令烦则民奸生矣。奸诈既作，盗贼日多，谓之乱政。《礼运》曰：大道既隐，天下为家。城郭沟池以为固，礼义以为理，故谋用是作，而兵由此起。法令滋彰，盗贼多有。《春秋》曰：夏有乱政而作《禹刑》，殷有乱政而作《汤刑》，周有乱政而作《九刑》。三辟之兴，皆叔世也。民是以乱免而无耻者，《论语□为政篇》孔子曰：二导之以政，齐之以刑，民免而无耻。言为政者导民以法制，齐民以刑罚，民畏威，苟且百方，巧避求免脱罪辟，而不暇避於耻辱。故注云苟免罪也，民既免而无耻，必假窃法制以为奸诈，则弄法舞文，害於人矣。庄子云：大盗之生，则并窃圣智之法而盗其国，况於盗贼乎？蒙，蔽也。窃法作奸，下欺其上，上害其下，上下相蔽，恩化不行，大乱之本也。
　　故圣人云：我无为而民自化，
　　疏：此释无事以取天下也。我，谓圣人也。夫圣人之德不尚伎巧，体道之主所贵无为，无为之为，无所禁忌，下化上之无为，故云而人自化。
　　义曰：人化无为，自归於理也。夫有为则多事，多事则政烦。烦政事多，而民愈乱。无为则事简，事简则政清。政清事简，而人不待教令而化於善也。
　　我无事而民自富，
　　疏：上无赋敛，下不烦扰，耕田凿井，家给人足，故云而人自富也。
　　义曰：多财曰富。君无劳民之事，民得动而耕农。农功不妨，谷稼丰瞻。故人富也。凿井耕田者，古诗云：凿井而饮，耕田而食。此言唐尧在上，人遂无为，不知上之有君，不知君之养己，自饮自食，无患无忧，所以家自给而人自足也。
　　我好静而民自正，
　　疏：人生而静，天之性也。上好安静无以动摇，则下被君德，率性而自正也。
　　义曰：《礼》云：人生而静，天之性也。言人之禀生，本乎道气，六尘未染，六欲未侵，任以元和，体乎澄静。及既孩之后，爱恶生焉，喜怒形焉。若人君静以理之，天下之人复归简易，则自清而正也。
　　我无欲而民自朴。
　　注：无为则清静，故人自化。无事则不扰，故人自富。好静则得性，故人自正。无欲则可全，故人自朴。此无事取天下也。
　　疏：人君诚能内守冲和，外无营欲，则下之感化，自淳朴矣。
　　义曰：人君无欲於物，物遂其宜。无欲安民，民自朴素。此自然之理也。理身之道，莫大於无欲知足。理国之道，莫大於无事无为，诚能实而行之，身泰而国理矣。又一本有两句云：我无情，而民自清。此亦义理相符，而御注阙之，故辄详载於此。
　　其政闷闷章第五十八
　　疏：前章明以政之君失无为之自化。此章明以政必败，示祸福之所由。初标二政宽急不同。次明祸福二门，倚伏无准。人之迷下致众生之迷执。是以圣人下举圣德以劝修尔。○义曰：前明以政以奇用兵理国，法令伎巧，率下化人，既非无为，是皆资乱。此又明闷闷之政为是，察察之政为非，执於善则善反为妖、执於政则政反为谲，所尚者在於无滞无执，不有不为，不割不秽，不肆不耀，而能祛久迷之俗也。
　　其政闷闷，其民淳淳。
　　注：政教闷闷，无为而宽大，人则应之，淳淳而质朴矣。
　　疏：闷闷，无心宽裕也。淳淳，质朴敦厚也。言无为之君政教宽大，任物自成，既无苛暴，故其俗淳淳而质朴矣。
　　义曰：政简则人淳，人淳则务省，务省则刑罚不用，赏劝不劳。君拱默而任贤臣，因循而顺物国泰。无为之理，渐於兹乎。苛者法细而急也，暴者不令而刑也。夫先令而后刑，民知教矣。法简而事缓，民知禁矣。苟犯其禁而后加刑，则刑一人而千万人惧矣。朝令夕刑，民未知法，得非暴乎？况不令而刑，害人甚矣。
　　其政察察，其民缺缺。
　　注：政教察察，有为苛急，人则应之，缺缺然而凋弊矣。
　　疏：察察，有为严急也。缺缺，凋弊离散也。有为之君，其政峡急，以法绳人，法令滋彰，盗贼多有，故人则凋弊而离散矣。
　　义曰：政刑则民乱，民乱则国残。凋散之事，渐於兹矣。《素书》曰：国将衰者，人先弊。根枯则枝朽，人困则国残。固当宽政养人，而康其国也。察察者，伺人之过，强明而急也。缺缺，凋败不全，伤和害物也。
　　祸兮福所倚，福兮祸所伏，孰知其极？
　　注：倚，因也。伏，藏也。上言其政闷闷，俗则以为无政理之体，人乃淳淳然而质朴。此则祸为福之所因也。其政察察，俗则以为有政理之术，人乃缺缺然而凋弊。此则福为祸之所藏矣。
　　疏：祸兮福所倚者，前言闷闷之政，俗以为恶，而人反淳淳。质朴敦厚，岂非福因倚祸中而生也？福兮祸所伏者，伏，藏也。察察之政，俗以为善，物却缺缺而凋弊，岂非祸伏藏福中而发也？孰知其极者，夫失道丧德，习伪尚华，故祸福循环，倚伏无准，谁有知其穷极者。
　　义曰：天地有休否，日月有亏盈，此倚伏之数也。祸藏福中，福极则祸至；福隐祸内，祸尽则福来。拘彼俗，缠此为常矣。惟有道之士，上德之君，抱道体和，阴阳不能制；全真反俗，善恶不能移。故祸不能加，福不能利，超然出得丧荣衰之外矣。夫以国言之，亦贤哲不能料，倚伏不可穷。齐有仲孙之难，而桓公兴，遂霸其国。晋有里克之难，而文公起，乃统诸侯。是二国因祸而昌也。卫方宁静，狄人灭之；邢方晏安，卫人灭之。是二国无祸而丧也。故伏藏因倚，莫知其极，故《春秋》云：有祸而启其疆土，无祸而丧其守。守不可知也。
　　其无正耶？
　　疏：此言祸福之极，岂无正定耶？但由於人不能体道无为，妄生迷执，失其正尔。
　　义曰：常俗之人惑於祸福，宠至则喜，辱至则惊，愈失其正，致为妖祥矣。岂知侧身修德，雊雉不足以贻灾；垣虑忘怀，失马未必以为祸。悔吝无准，召之由人尔。
　　正复为奇，善复为妖。
　　注：祸福之极，岂无正耶？但众生迷执，正者复以为奇诈，善者复以为妖祥。故祸福倚伏，若无正尔。
　　疏：此释迷正所由也。言众生迷於祸福，正处於正不明，以正者为奇诈，於善不了，以善者为妖祥，故若无正尔。
　　义曰：修道之要，在乎应变无心，方圆任器。不滞於祸福，不惑於正邪。滞於福则善复为妖矣，惑於正则正复为奇矣。帝王乘时任人，随才适用。求正过切，矫正者必来；求善过切，矫善者必至。若虚心无滞，推公任贤，奇诈妖祥，几乎息矣。
　　民之迷，其日固久。
　　注：以正为奇，以善为妖，如此迷倒，其为日也固已久矣。
　　疏：此叹众生迷於正善，反以为奇为妖，其所由来尚矣。故曰其日固久矣。
　　义曰：俗之迷妄，积习生常，为日且久，终不开悟。老君叹彼群迷，丁宁垂训，将以祛其迷也。迷谓失方也。夫不为祸福所惑，不为邪正所拘，旷荡乎襟灵，均齐乎得丧，则何正善之能迷其方哉？
　　是以圣人方而不割，
　　疏：方，由正也。此举圣德以劝修。圣人弘道济代，万物向方，身行正方，物则应之以自正，非立言教，裁割於物使从己也。
　　义曰：圣人正方以约己，人自正方以从化。夫人既失其正，所以迷方，由邪正不分，祸福所挠尔。圣人於祸无辱，於福无荣，不矫正以饰其心，不徇邪而溺其志。卓立物表，允执大中，则人皆向方，从其正也。
　　廉而不秽。
　　疏：廉，清廉也。秽，浊也。圣人率性清廉，自然化下，非秽彼之浊以扬其清。有本为刿，刿，伤也。圣人廉以成行，不伤於物。
　　义曰：圣人清廉以澡身，人自廉洁以顺教，岂复滓秽乎？世人行教令也，制之以法，威之以刑，劝之以利，诱之以赏，而人顺其教者十无二三矣。今圣人不以赏刑，不以法制，但清其己，廉其行，人自化之。岂俟宰割正方，而后知劝也。
　　直而不肆，
　　疏：肆，申也。圣人之行不邪，彼自从而正直，非为彼之不正，而申直以正曲。
　　义曰：圣人自然正直，故非申而正之。以正直率人，人自清正，所以上下俱正，而天下正矣。若上行回邪下为谀誷，何因正哉？《尚书□冏命》曰：仆臣正，其后克正。仆臣谀，其后自圣。此由臣之不正，以佞於上也。《春秋》曰：其身正，不令而行；其身不正，虽令不从。此申上化下，以成其邪正也。
　　光而不耀。
　　注：圣人善化，不割彼以为方，不秽彼以为廉，不申彼而为直，不耀彼而为光。修之身，而天下自化矣。
　　疏：光者，谓明智也。圣人虽有明智而韬晦之，不以炫耀。故云光而不耀。圣德如此，自然百姓淳淳而从化也。
　　义曰：圣智光明，非强炫耀也。此四者，皆圣人之行，借以开喻於人。以此而王天下，乃可称其圣德。然大旨在乎知吉凶倚伏，祆奇不常，韫廉方而内明。含光直而内照，弃严暴之事，澄宽裕之怀。既除迷固之由，自吁希夷之妙也。
　　道德真经广圣义卷之四十竟
　　#1卫人使石宰丑据《左传》，『石』当作『右』。
　　道德真经广圣义卷之四十一
　　唐广成先生杜光庭述
　　治人事天章第五十九
　　疏：前章明无为之政，人致淳和。此章明理人事天，无过用俭。初标理人事天莫先乎啬。次夫唯下转通前义。是谓下举深根之喻，以况长久之道。○义曰：前章举方廉直光圣人四德，以教理国。此章明用啬四翻，以教事天。善理国其祚延洪，善事天其寿长久。此续前章之义也。
　　治人事天莫若啬。
　　注：啬，爱也。人君将欲理人事天，莫若爱费，使仓廪实，人知礼节。三时不害，则天降之嘉祥。人和可以理人，天保可以事天也。
　　疏：啬，爱也。言人君将欲理化下人，敬事上帝，为德之先，无如爱费，即俭德也。俭即足用，可以聚人。粢盛丰备，天享明德。故云莫若啬。
　　义曰：夫俭者，理务之先。财者，聚人之本。故《易》曰：何以聚人曰财。则财者，非俭约则易散，民者，非丰财则难聚。所以节财则省费，省费则人丰，人丰则国安而力足矣。国之大用有四，一曰祭祀，二曰戎事，三曰宾客，四曰庖膳。祭祀者，昭事上帝也。天子郊祀上帝，宗祀明堂，言有尊也。得不蠲洁恭恪乎？粢盛丰备者，《春秋》桓公六年，楚武王侵随。使其大夫蓬章求成焉，军於随之瑕地以待之。随人使少师董成国伯比言於楚子曰：吾不得志於汉东也，我则使然。我张吾三军，而被吾甲兵，以武临之，彼则惧矣，而和协以谋我，故难闻也。汉东之国，以随为大。随张，必弃小国。小国离，楚之利也。少师侈，请赢师以张之。熊率音律且十余切比曰：随贤臣季良在，何益？斗伯比曰：以为后图，季良练不过一见从。少师得其君。行少师之计，王毁军而纳少师。少师归，请追楚师。随侯将许之，季良止之曰：天方授楚，楚赢其师，诱我也。君何急焉？臣闻小之能敌大也，小道大淫。所谓道者，忠於民而信於神。上思利民，忠也；祝史正词，信也。令民馁而君逞欲，祝史矫举以祭，臣不知其可也。随侯曰：吾牲牷肥瞃，乐盛丰备，何则不信？对曰：夫民，神之主也。是以圣王先成民而后致力於神。故奉牲以告曰：博硕肥瞃。谓民力之普存也，谓其畜之硕大蕃滋也，谓其不疾瘯蠡也，谓其备物咸有也。奉粢盛而告曰：洁粢丰盛。谓其三时不害而民和年丰也。奉酒醴以告曰：嘉栗旨酒。谓其上下皆有嘉德而无违心。所谓三时#1，无谗慝也。务其三时，修其教，亲其九族，以致其禋杞，於是乎民和而神降之福，故动则有成。今民各有心，而鬼神乏主，君虽独丰，其何福之有？君姑修政，而亲兄弟之国，庶免於难。随侯惧而修政，楚不敢伐矣。三时者，春耕，夏种、秋收，农之三时也。
　　夫唯啬，是谓早服。
　　注：何以聚人曰财。故能检爱，则四方之人将襁负而至，早服事其君矣。服，事也。
　　疏：夫唯啬，迭出上文也。是谓早服，释俭啬之义。凡有七转，义皆仿此。夫唯者，发语之词也。服者，事也。夫唯能俭爱之君，理人事天，以俭为政，是以普天之下，亦当早服事於君矣。
　　义曰：俭啬为政，国必丰财。上无甚贵之奢，下无箕敛之怨。以此理人则人顺，事天则天明，天下之人相率而归其德矣。何以聚人曰财者，《易□下系》云：天地之大德曰生，圣人之大宝曰位，何以守位曰仁，何以聚人曰财。财所以资生者也，将聚於众，必先有财，财丰则人可聚，若财用有节，正而理之，民不为非，则可聚而安之也。
　　早服谓之重积德。
　　注：夫能俭啬，已是有德。人归有德，早事其君。故云重积德。
　　疏：何故普天仰化，率土归仁？由行节俭。节俭则百姓早服事之，是重积其德尔。
　　义曰：君行节俭，是重积其德，民益归之。普天率土者，《诗□北山篇》云普天之下，莫非王土；率土之滨，莫非王民是也。溥，大也。率，循也。滨，涯也。
　　重积德则无不克。
　　注：圣人积德，四海归七，则无有不能制伏者矣。克，能也。
　　疏：克，能也。君若厚积其德者，其为政也，人力普存；其事天也，吉无不利。则四方向化，无有不能制伏者矣。
　　义曰：俭以理国，敬以事天，重积其德，四方率化，无思不服矣。
　　无不克则莫知其极。
　　注：人君之德，无有不能制御者，则无远不至，故四方莫知其穷极也。
　　疏：此谓君德无有不能制服者，则殊俗慕化，绝域观风，无远不至，故莫知穷极。
　　义曰：君积厚德，国有丰财，万寓归王，九围贡赆，人服德化，岂有限极耶？殊俗绝域者，皆要荒之外，与中国殊庭，边域敻绝也，言异域之人思恋圣人之化，自远而至，由道德所服也。观风者，《十洲记》云：聚窟洲在西海中，申未之地，地方三千里，去中国三十万里。国中常占东风入律，百旬不休，则中国将有好道之君。故汉武延和三年，其国遣使贡返魂香，猛兽，乘飞车而济弱水，策天骥而度飞砂。一十三年，方达中国。此观风而慕化也。
　　莫知其极，可以有国。
　　注：莫知穷极，然后可以为有国矣。疏：言人君德化，无远不及，万人所归往，神明所福享，然后可称为有国。《易》曰王假有庙有家是也。过此以去，岂有国乎？
　　义曰：有国者，车轨所及，书文所同，人服其德，远怀其化，可以谓之有国矣。或以武威所制，诡道所临。苟有其邦，人所未服，或承平统历，嗣位守图，厥德有愆，恩化不浃者，皆非谓其国矣。王假有庙有家者，《易》萃卦云：王假有庙，致孝享也。假，聚也。王以聚人至於有庙，有庙乃能政其孝享，故曰利见大人。聚以正也，观其所聚，则天地万物之情可见矣。
　　义曰：天下崩离则民怨，虽有享祀，与无庙同。王至大聚之时，孝德乃洽，始可谓之有庙矣。以此而用大牲，神明降福。聚道既合，以至有庙，能政孝享尔。王假有家者，《易》家人卦九五词云：王假有家勿恤。《象》曰：王假有家，交相爱也。王能有家道，在下莫不化之。天下既化，六亲和睦，故曰交相爱也。涣卦亦云王假有庙，其义同也。
　　有国之母，可以长久。
　　注：有国而茂养百姓者，则其福祚可以长久。
　　疏：母者，道也，以茂养为义。夫所以得称有国者，只缘有道。而茂养苍生若尔，福祚永昌，可以长久。
　　义曰：积德临御，用道养人，万方归之，若子之亲於母也。则天道所覆，神明感通，卜年八百，未足为永固，可以长久享国矣。
　　是谓深根固蒂，长生久视之道。
　　注：积德有国，则根深蒂固矣。深固者，是长生久视之道。
　　疏：夫积德之君以道为国，则可以长久。故举根蒂之喻，以申其义理也。蒂，花趺也。夫草木根深则荣茂，蒂固则不落，乃长久也。以喻积德之君埋根於道，固蒂於德，命延谓之长生，恒照谓之久视。故云深根固蒂，长生久视之道。
　　义曰：人君以道德养生灵，以俭啬理天下。丰财则国富，积德则祚隆，远近归心，华戎率服。又能母养万物，子爱群生，根深则祚历无疆，蒂固则子孙延永。长生久视，弈叶重光，不可得而伦矣。修道之士，啬神以安体，积气以全和，内固三关，外祛万虑，百神率服，众行周圆，变化莫穷，享年长久，固蒂於混元之域，深根於何有之庭，与夫九老七元，差肩接武矣。
　　治大国章第六十
　　疏：前章明理人俭爱，则万方早服。此章明花物不扰，则其德交归。初举理国之喻，不可有为。次明德及鬼神，两无伤害。后结叹交归之德，以劝有国之君。○义曰：大国者有二：其一天子之国，其二公侯之国。夫天子君临大国，子育万民，缓之则不恭，急之则离散。以烹鲜为喻，理固然矣。在之以道，则鬼神宾服，幽明各遂，德善交归。此劝人君用道，理化之旨也。天子之国，四海之内有九州，州方九千里，每州建百里之国三十、七十里之国六十、五十里之国百有二十，凡二百一十国。名山大泽不以封，其余以为附庸闲田。大国三十者，三公之国也。次国六十者，六卿之国也。小国百二十者，十二小卿之国也。名山大泽与民同财，不得障管，立赋税而已。此古制也。殷制天子之国地方九千里，中一千里为天子之畿，余八为州也。周公所制，九州大界方七千里。方千里者四十有九，其一为王畿，余四十八为八州。各有方千里者六也。殷法凡一州封地方五百里者，不过四，谓之大国。又封四百里者十一，谓之次国。方二百里者不过二十五，其余方百里者谓之小国，并四十六国。一州二百二十国，则余方百里者百六十四。凡处地方千里者五，方百里者五十九，其余方百里者四十一，为附庸地也。天子畿内，方百里之国有九，方七十里之国有二十一，方五十里之国有六十三，凡九十三国。名山大泽不以叔斑。其余以禄士为闲田。天子所居，亦谓之县，亦谓之畿。凡九州千七百七十三国。尧舜禹时，诸侯之国有方百里、七十里、五十里。禹时要服内地方七十里。周公复尧舜旧域，以五服为九州，要服之内方七千里。又云：周以千八百诸侯列布於五千里内也。天子百里之内供宫，千里之内以为御衣食，千里之外设方伯。五国以为属，属有长；十国为连，连有帅；三十国为卒，卒有正。二百一十国为州，州有伯。八州有八伯、五十六正、一百六十八连帅、三百三十六长。八百各以其属属於天子之老，二人，以为天子左右，曰二伯，即周公、召伯，分理於陕是也。千里之内曰甸。甸，理也，千里之外曰采。采，取其美物也，亦谓之流，或贡或否。天子置三公、九卿，二十七大夫，八十一元士，大国三卿，皆命於天子。下大夫五人、上士二十七人。次国三卿，二卿命於天子，一卿命於其君，下大夫五人、上士二十七。小国卿二人，命於其君，下大夫五人、上士二十七人。斯乃周约唐虞夏殷之法，而增减之以为国之制度也。成王在丰，既黜殷命，灭淮夷，乃作《周官》，立太师、太傅、太保，兹惟三公，论道经邦，燮理阴阳。少师少傅少保曰三孤，贰公弘化，寅亮天地。天官冢宰，掌邦理，统百官，均四海。司徒掌邦教，敷五典，扰兆民。宗伯掌邦礼，理神人，和上下。司马掌邦政，统六师，平邦国。司寇掌邦禁，诘奸慝，刑暴乱。司空掌邦土，居四民，时地利。六卿分职，各率其属，以倡九牧，阜成兆人。此周制也。唐虞设官惟百，夏商宫倍，倍於唐虞。周宫备，故天下乃理矣。
　　治大国若烹小鲜。
　　注：烹小鲜者不可挠，理大国者不可烦，烦则人劳，挠则鱼烂。
　　疏：此喻说也。烹，煮也。小鲜，小鱼也。言烹小鱼不可挠，挠则鱼溃。喻理大国不可烦，烦则人乱，皆须用道，所以成功尔。
　　义曰：言理国之难，喻烹鲜之旨。不烦则人化，不挠则鱼全。务在安舒，渐臻其化矣。
　　以道莅天下，其鬼不神。
　　注：以道临位天下，不求有妄之福，故鬼无以见其神明也。
　　疏：以，用也。莅，临也。人神处幽为鬼。神者，灵效之谓，夫人求则神为应。今若上德之化，人自安全，岂惟上忘帝力，亦不旁请鬼神，故处幽之鬼，无以效其明灵也。
　　义曰：为君以道，天下悦随。鬼神无以见其灵，吉凶无以施其变。虽神鬼之灵怪，岂能干於有道乎？天神曰神，地神曰只，人神曰鬼。皆晦而不显，幽而不明。苟逢道德之君，必无侵伤之害矣。
　　非其鬼不神，其神不伤民。
　　注：上言其鬼不神，非谓鬼歇灭而不神，但有其神而不见怪以伤人。
　　疏：此覆释鬼无效灵之义。非其鬼不神者，非谓鬼歇灭而不为神，但祆之将兴，由人有衅。人恒其德，则神不见怪而伤人。《春秋》曰：其气焰以取之。
　　义曰：道德之主，正直无私。天神不能伤人，人鬼不能害物。幽灵潜匿，祆怪不兴。故国之兴也，明神降之，以观其德。四海之神，素车乘云，来谒武王是也。国之亡也，神亦降之，观其恶也。石言乎晋，神降于萃，乃鬼神之见怪也。且壶子冥心而大巫波遁，邺令罄折而河神以亡。此鬼神不能害於有道也。其气焰以取之者，《春秋》庄公十四年夏，郑厉公自栎侵郑。及大陵，获大夫傅瑕。傅瑕曰：苟舍我，我请纳君。与之盟而赦之。六月甲子，傅瑕杀郑子仪及其二子，而纳厉公。初，郑有祆焉，内蛇与外蛇斗，南门之中内蛇死。六年而厉公入，公闻之，问於申繻曰：犹有祆乎？对曰：人之所忌，其气焰以取之。言若火焰未成而进退之时，以喻人心不坚正也。妖由人兴，人无衅焉，妖不自作。人弃常则妖兴，故有妖。厉公入，遂杀傅瑕。使谓原繁日：傅瑕贰，周有常刑，既伏其罪。纳我而无二心者，吾皆许之上大夫之事，吾愿与伯父图之。且寡人出，伯父无惠言。入，又不念寡人，社稷有主而外其心，寡人憾焉。对曰：先君桓公命我宗人典司宗拓。社稷有主而外其心，其何贰如之？苟主社稷，国内之民，其谁不为臣？臣无二心，天之制也。子仪在位十四年矣，而谋召君昔#2，庸非二乎？庄公之子犹有八人，若皆有官爵行赂劝贰，而可以济事，君其若之何？臣闻命矣。乃缢而死。
　　非其神不伤民，圣人亦不伤民。
　　注：鬼见神怪则伤人，圣人有为则伤人。今神所以不见神怪而伤人者，盖以圣人无为清静故尔。
　　疏：所言神不伤人者，岂但神灵无效而不能伤害於人，而圣人以道临人，无为不扰，百姓自正。故云圣人亦不伤人。则鬼神不能见怪以伤人者，由圣人以道往天下尔。将欲发明圣德，故重云亦不伤人。
　　义曰：圣人行大道以君临，鬼神禀圣德而自静。既绝有为之扰，自无见怪之伤。此乃鬼神化圣人之道德，不敢伤人，圣人以清静垂衣，不劳役於群庶也。
　　夫两不相伤者，故德交归焉。
　　注：鬼神伤人，则害国亏本。圣人伤人，则匮神乏祀。今两不伤物，故德交归。
　　疏：两者，谓圣人与神也。夫人，国之本，亦神之主者。鬼神伤人，则害国之本；圣人伤人，则匮神之主。两不伤害人，故德交归。岂惟神圣独丰，抑亦兆人咸赖。
　　义曰：人为邦本，本固则邦宁。人为神主，主安则神享。圣人以道为理，既不伤於人，鬼神感圣之功，亦不害於物。两者相悦，二德交归。《春秋》随季良谏随侯曰：夫神依於人。人者，神之主也。《尚书□甫刑》曰：一人有庆，兆民赖之。十亿曰兆，举其多也。天子以道不伤於人，神感其化，两无伤害，四海并安，故云兆民咸赖。赖，倚赖也。匮，乏也。亏，损也。此盖显明以道为国，其利弘多，不唯寰海宅心，信亦鬼神宾服。理身若此，何妖惑之能干耶？人为神主者，《春秋》僖公十九年，宋桓公使邾文公用鄫子於次睢之社，司马子鱼曰：古者六畜不相为用，小事不用大牲，而况敢用人乎？祭祀所以为人也。夫人，神之主也。用人，其谁享之？齐桓存三亡国以属诸侯，义士犹曰薄德，今君一会而虐三国之君，言执滕子用鄫子也，又用诸淫昏之鬼，将以求霸，不亦难乎？得死为幸。恐其亡国也。子鱼，宋公子目夷也。睢水自汴入泗，而有妖神，东夷杀人以祭之焉。六畜不相为用者，如祭马祖，不可用马，况用人乎？今圣人以道育之，鬼神交福，两不相咨，可谓玄德乎。
　　道德真经广圣义卷之四十一竟
　　#1所谓三时：据《左传》，『三时』当作『馨香』。
　　#2而谋召君昔：据《左传》，『昔』当作『者』。
　　道德真经广圣义卷之四十二
　　唐广成先生杜光庭述
　　大国者下流章第六十一
　　疏：前章明以道莅物，则其德交归。此章明以德下人，则物归谦让。初标大国用谦，故能摄化。次故大国下叔大小各得所欲。后故大国者偏戒大国特宜用谦。○义曰：谦乃德基，下为贵本。大国以谦为用，则小国归仁。巨海以下为资，则百川朝会。故喻牝以柔胜，政以静彰，故大国以谦下聚人，小国以卑顺奉上，各安其位，互得其宜。理国理身，斯为至训矣。《春秋》昭公三十年，郑游吉对晋大夫士景伯曰：小国事大在恭其时命，大国字小在恤其所无。先王之制也，取备而已。所以交其好也。此固大小国切於用谦，不在乎以大制小矣。
　　大国者下流，天下之交。
　　注：下流者，谦德。大国当下流开纳，则天下之人交至。
　　疏：江海处众流之下，百川委输，故曰下流。施之於人，是谦德也。夫人君者有道则国存，无德则人散。故处大国者，当下流开纳，令天下之人交会而至，则能全其大。故曰下流天下之交。
　　义曰：蠢蠢群生，君为司牧，开邦立国，道德为先。德以下人，道以育物，国益大而心益下，人愈归而君愈谦，亿兆乐推，遐迩交会，不其韪欤？
　　天下之交，牝。牝常以静胜牡。
　　注：天下之交迭出前文，以结下流之义也。
　　疏：天下之人所以交会至者，由大国谦下之故。喻如牝者，常以雌静为牡动所求。此云以静为下，则明牝常以雌静而能胜牡者，由以安静为下故尔。
　　义曰：静以理身，必气和而神畅。静以理国，必德广而人归。以静为下，斯之谓矣。
　　故大国以下小国，则取小国。
　　疏：故者，仍上之文，以结成前义也。言大国之君所以不事威武而用谦卑之德，以柔服之者，将欲怀来附庸之君，取其小国之人，而为臣妾尔。
　　义曰：大国以谦静率人，人所亲附，不施威武，不恃权谋，故小国怀仁，求为臣妾，国愈广而众愈繁矣。大国能安抚小国，如晋为盟主，而卫国逐其君而立剽，晋欲讨其罪。晋侯问故於中行献子，偃对曰：不如因而定之。伐之未必得志，而动诸侯。史供有言曰#1：因重而抚之。仲虺有言曰：亡者抚之，乱者取之。推亡固存，国之道也。君其定卫以待时。冬，会于戚以定卫。此所谓大国之抚小国也。又大国之聚小国者，谓群方朝会，无代无之。故夏启有钧台之享，在河南也。商汤有景亳之命，在偃师也。周武有孟津之誓，成王有岐阳之搜，康王有酆官之朝，在鄠杜也。穆王有涂山之会，在寿春也。齐桓有邵陵之师，晋文有践土之盟。皆以大国恤下小国，事上各得其所也。大国不能抚小国者，如晋侯不能字育诸侯，强令於郑，郑子家与赵宣子书曰：古人有言：畏首畏尾，身其余几。又曰：鹿死不择音。小国之事大国也，德则其人，不德则其鹿也。铤而走险，急何能择？此言晋若虐命於郑，郑将庇於楚矣。命之罔极，亦知亡矣，将悉弊赋以待於倏。叔晋之境也。居大国之间而从於强令，岂其罪也？此由大国不能抚怀於小，将政其叛。故大国之於小国，当谦和以下之，柔静以怀之。取言聚也，以聚於人也。
　　小国以下大国，则取大国。
　　注：大取小以为臣妾，小取大以为援助也。
　　疏：言大国之君既以卑谦之道而柔服小国，小国之君则朝聘会盟，不敢离叛，以卑下之礼而事大国者，则欲取大国之威以为援助尔。
　　义曰：小国谦卑推忠，尽敬以事大国，则大国怀而安之，柔而服之。若小国不能致礼竭诚，奉事大国者，如宋人为鹿上之盟以求诸侯於楚，楚人许之。宋公子目夷曰：小国事盟，祸也。宋其亡乎。幸而后败。及盟，目夷曰：祸其在此乎。君欲已甚，其何以堪？於是楚执宋公。冬，会于亳，乃释之。目夷曰：未也。未足以惩君。此小国不能事大国也。夫小国能事大国者，如隐公元年三月，邾仪父盟于蔑鲁地，邾以附庸之君未王命，故书名。然其小国能适大国，继好息民，书字以贵之是也。朝聘者，大国适小国为聘，大事小也；小国适大国为朝，小事大也。继好结信也。谋事补阙，礼之大也。孟子曰：唯仁者能以大事小，汤事葛伯，文王事昆夷是也。唯智者能以小事大，大王事熏鬻，句践事吴是也。大事小谓之乐天，小事大谓之畏天。乐天者保天下，畏天者保其国。《诗》曰：畏天之畏#2，于时保之。此《周颂》美成王畏天之威，能安其太平也。
　　故或下以取，或下而取。
　　注：以者，大取小。而者，小取大。
　　疏：《春秋》曰：师能左右之曰以。或下以取者，言大国用谦卑之道，以取小国，则令其可左可右，故云以取。或下而取者，言小国用谦卑之道归事大国，但可承奉而求援助，不能令左右随意，故云而取。
　　义曰：师能左右之者，《春秋》僖公二十六年秋，宋叛楚而善於晋。楚令尹子玉、司马子西帅师伐宋，围缗。公以楚师伐齐，取谷。凡师，能左右之曰以。谓进退在己。置桓公之子雍於谷，以为鲁援。楚申公叔侯成之#3。桓公之子七人为七大夫於楚，言齐孝公不能抚之故也。二十八年，楚子使申叔去谷也。此言左右由己，取舍固时也。
　　大国不过欲兼畜人，小国不过欲入事人。
　　注：大国谦德而下小国者，不过欲兼畜小国为臣妾。小国执贡赋以下大国者，不过欲入事大国为援助也。
　　疏：言大国崇谦下以取小国者，更无余意，不过兼畜小国之臣，为人君之长。小国用谦陈荐赞币而取大国者，不过欲入事大国，资为援助尔。
　　义曰：大国以小国内为臣妾，小国以大国外为援助。两者其志不逾於此矣。荐，进也。赞，执也。币，帛也。诸侯观王，两国交聘，则必陈进珪玉货帛，执以为礼，故曰贽币也。小国求大国为援助者，《春秋》文公十四年秋#4，郑伯与鲁公宴于棐，郑大夫归生子家赋《鸿雁》之什，取其哀恤鳏寡之义，使鲁侯恤之。又赋《载驰》之四章，言郑国寡弱，取其小国有急，欲引大国以为援助是也。
　　两者各得其所欲，故大者宜为下。
　　注：一求臣妾，一求援助，是两者各得其所欲。然大国者常戒於满盈，故特云大者宜为下。
　　疏：大欲畜养，小欲入事，两遂所愿，故云各得其所欲。大者宜为下者，夫物常以小轻大，而必以大凌小，将恐大国之君骄盈致祸，鲜能下下。故戒之大者，特宜为谦下尔。
　　义曰：居匹夫之上，亦以为难。况居国之上乎？在上者承天顺地，抚众和民，不以国大自尊，不以兵强自恃，谦柔为志，畏慎在怀，若履薄冰，如驭朽索，兢兢业业，祇敬上玄，然可以保其社稷矣。老君恐其恃强为失，故特戒之也。理身者在乎富贵不骄，满盈政戒，谨身约己，可以有终也。若大国不能为下，或会之以侈，示之以忲，人必离之。夏桀为有仍之会，而民叛之；商纣为黎之搜，东夷叛之；周幽为太室之盟，戎夷叛之；宋襄为鹿上之会，而诸侯叛之；楚子为申之会，而人心去之。怀不以德，绥不以礼，人人各有心，其可服乎？
　　道者万物之奥章第六十二
　　疏：前章明以德下人则大小各得所欲。此章明以道化物则善恶皆蒙所估。初标道体仲奥。次明立教化人。后古之下叹道之功，可谓尊贵尔。○义曰：前以大国小国各在谦光。此以所宝不保，俱明道用。美言尊行，表以训人，开国设官，俾之行教，不贵拱璧，不弃於人，显妙本深奥之功，故为天下之贵。怙，恃也。
　　道者，万物之奥，
　　注：万物皆资妙本以生成，是万物取给之所。故兴言为万物之奥。奥，内也。
　　疏：道者，妙本之强名。奥，内也。言道包含无外，是万物资始之所。故为万物之奥内。《西升经》云：道深甚奥，虚无之渊。此之谓也。
　　义曰：道之深也，无不吞纳，无不制围。圆盖之高，方舆之厚，日月之照，动植之繁，皆道气所育，居大道之内，故为万物之奥内。《西升经》者，老君於周昭王二十五年癸丑四月，於终南之阴尹喜草楼之内，授《道德》二经既毕，欲西化流沙。尹喜问存三守一之方，习道修身之要，后以圣言编摹，以升入太微，西化流沙之义。《西升经》凡三十六章，九百七十二句，四千二百七十八言。其大旨与《道德经》相出入，言大道甚深甚奥，为虚无之渊薮也。
　　善人之宝，
　　注：善人知守道者昌，失道者亡，故常宝贵之而无患累。
　　疏：宝者，珍宝之谓也。善人者体道无为，身心清净，故宝贵之无暂忘也。
　　义曰：善人属念运心，与道符合，故常宝贵於道矣。子罕曰：人以玉为宝，我以不贪为宝。又理国之君，以贤为宝，况於善人心不遗忘道，故以道为宝也。
　　不善人之所保。
　　注：保，任也。不善之人，不能宝贵至道。及有患难，即欲以身保任於道，自求免也。
　　疏：保，任也，倚也。不善之徒心无明智，惑於积习，平居则忽道，婴难则求之以身，保任於道，倚以求安也。
　　义曰：不善之人行与教违，固远於道矣。虽欲保身倚道，解难救危，亦不可得矣。又经或云不善人之所不宝，言不善之人违反於道，故不宝於道也。何者？道好柔弱，不善人好强梁；道好恬和，不善人好刚躁；道好冲寂，不善人好喧哗；道好谦卑，不善人好格捍；道好无事，不善人好有为；道好生成，不善人好伤害。行与道违，故不善之人不宝贵於道也。
　　美言可以市尊，行可以加人。
　　注：甘美其言，可以求市尊；高其行，可以加人。以况圣人以甘美法味之言，尊高清静之行，以化不善之人，亦如市贾之售相率而从善矣。故下文云。
　　疏：此喻说也。言不善之人亦在教之而已。
　　义曰：道之立言，澹泊无味，不善之人安得而悦之。故圣人设美言以诱之，故从之者如求利之赴市矣。示尊高之行以化之，随之者如慕膻而归受矣。不善之人因此所化，亦皆修道，所谓道无弃人也。
　　人之不善，何弃之有？
　　注：不善之人，亦在化之而已。何弃遗之有乎？
　　疏：言人言行不善，何弃遗之有乎？当导之以善道，冀从化而悛恶，不可弃之而不化。故云何弃之有。
　　义曰：圣人弘慈，道无弃物。虽不善之人，悯其未悟於道，故甘词以诱之，善教以劝之，使其从善，无所遗弃。悛，改也。
　　故立天子置三公。
　　注：共教不善之人。
　　疏：故立三公，谓太师、太傅、太保也。天子无为，三公论道，皆所以垂训立教，化不善之人。《书》云：天工人其代之。此之谓也。
　　义曰；四海之大，万有之殷，厥初生人，不可无主，故立天子以牧之。天子者，尊事上帝，父事於天，母事於地，谓天之子也。一人不可以广理，置百官以临之。百官之长有三公焉。《尚书》《周官》云：其惟三公，论道经邦。太师者，智足以为泉源，行足以为仪表，问焉则应，求焉则得。谓之太师，亦曰尚父。太言大也，为王之师。安车青盖，金印紫绶。太傅者，训也，保也。《大戴礼》云：傅天子以德义。若天子无恩於父母，不惠於庶人，失礼於大臣，不中於制狱，皆太傅之失职也。太保者，保，倚也，任也。《大戴礼》曰：天子处位不端，受书不敬，语不序声。音不中律，进退即席无升降揖让之礼，皆太保失职也。复置三公，太尉、司徒、司空，主佐天子理阴阳，亲为人，广教化，此其职也。天工人其代之者，《尚书□咎繇谟》曰：一日二日万机，无旷庶官，天工人其代之。旷，空也。庶，众也。居其位者惟其人，非其人则阙之。言人代天理官，不可以天官为私，用非其材也。
　　虽有拱璧，以先驷马，不如坐进此道。
　　注：三公辅佐，虽有合拱之璧，先导驷马之乘以献之，犹不如坐进此无为之道。
　　疏：合拱之璧，璧之大者。驷乘之马，马之良者。言三公辅相，虽以璧马献之至尊，未足珍贵，不如坐进无为之道，令化恶归善尔。拱璧先驷马者，古者朝聘将进驷马，以璧为导，故称先也。《春秋》云乘韦先牛十二犒师之类是也。
　　义曰：合拱者，《说文》云两手相合为拱。璧者，瑞玉也。合拱之璧，瑞玉之大者也。驷马者，马四匹为乘，共驾一车也。古者诸侯朝於天王，会於大国，聘於小国，或遇於野，两君相见，皆有赞币之礼。以先货币为导，谓之为先。今三公当以论道为务，经邦为事。虽欲以驷马大璧献之於君，有益淫奢，无裨政理，不若此无为清静之道进之，以化天下。使不善者从善，不悛者悛心，道化周行，帝德遐被，何用璧马之为乎？辅相者，辅毗也，相助也。亦云视其善恶也。天子象四辅之星以立辅相，辅其阙失，相其礼仪，导以道德，赞以政化也。先牛十二者，《春秋》僖公三十三年，晋师伐郑，及滑，郑商人弦高将市於周，遇之，以乘韦先，牛十二犒师曰：寡君闻吾子将出师於弊邑，敢犒从者。不腆币赋，为从者之淹，止则具一日之积，行则备一夕之卫。且使遽告于郑，因有备焉。
　　古之所以贵此道者何？
　　注：何，问辞也。
　　疏：举古证今，令物生信。古人即前宝道人也。问其所以宝贵，此道其意何也。
　　义曰：拱璧不足以为贵，驷马不足以为珍。自古及今，唯贵於道者，何也？老君将明道之功用，和宁天地，齐佐邦家，行之则理，违之则乱，重显其利物之义。更自详问贵此道者何。
　　不日求以得，有罪以免耶？故为天下贵。
　　注：道在於悟，不在於求，不如财帛可以日日求而得，故云不日求以得。既悟则无罪累，岂得有罪方求免耶？故可为天下贵尔。
　　疏：此答释贵道之意，不日求以得者，言道在於悟，悟在了心，非如有为之法，积日计年，营求以致之尔。但澄心窒俗，则纯白自生也。故云不日求以得。有罪以免耶者，夫妄心起染，则业累斯生。若悟道虚心，则罪因自灭。岂如执滞之人，动生悔吝，婴彼罪罚，方求免耶？以是之故，故为天下善人之所宝贵。
　　义曰：道之所以为天下贵者，顿悟而得，不在营求，才遣妄心，即通正道。妄心既遣，尘累亦消，求可以得，罪可以免，故天下所共宝贵。老君以至道玄邈，了悟者稀，发问赞明，欲其悟入。且为俗学之士尚轻尺璧，而重寸阴。岂至道之君不崇妙本希微之功，而贵合拱结驷之物乎。
　　道德真经广圣义卷之四十二竟
　　#1史供有言曰：检《左传》襄公十四年，『供』作『佚』。
　　#2畏天之畏：检《诗经》，作『畏天之威』。
　　#3楚申公叔侯成之：检《左传》，『成』当作『戍』。
　　#4文公十四年秋：检《左传》，『十四年』当作『十三年』。
　　道德真经广圣义卷之四十三
　　唐广成先生杜光庭述
　　为无为章第六十三
　　疏：前章明妙本冲奥，坐进是辅相之门。此章明玄默无为，息怨成修证之行。首标坐忘绝欲，次示杜患防萌。后是以下举圣人之德，以申结劝尔。○义曰：前以不贵璧马之玩，进道为理化之源，顿悟即通玄，通玄即无咎，此乃无为无事，味道守常，自无怨嫌，宁劳德报，不为难大轻寡之过，故合道以无尤。此欲使人君贵道而体无为，率身而弘清静也。
　　为无为，事无事，味无味。
　　疏：为，造作也。修道行人，坐忘去欲，心无造作。凡所施设，功与化冥，於为非为，故曰无为。此明心也。即事不滞，故於事而无事，此明身也。即味不耽，故於味而无味，此明口也。三业既净，则六根尘自息矣。
　　义曰：夫人之禀生，即有三业。心业所起，有用而无形，凡所作为，起於心也，无为则心业净矣。身业所起，有用而有质，所执之事关於身也。无事则身业净矣。口业所起，有言有味，故所知之味非道之言，由於口也。无味忘言则口业净矣。既无三业，自息诸尘，尘累清静，吻契真道，此行人所修尔。夫理国之无为者，不滞於有作，则三时不夺，万姓不劳，垂拱握图，超然宴处矣。无事者不勤力役，不务军功，无瑶台琼室之华，无阿房虎祁之丽，则卑宫茅宇，人力存矣。无味者不酣於酒，不味於珍，飞走遂其生，水陆全其命，菲食自安矣。忘言者正身化下，言令不烦，澹尔无营，兆人自化。如此，则符於无为之道也。
　　大小多少，报怨以德。
　　注：於为无为，於事无事，於味无味。假令大之与小，多之与少，既不越分，则无与为怨。若逐境生心，违分伤性，则无大无小，皆为怨对。今既守分全和，故是报怨以德。
　　疏：夫大小之为，多少之事，苟涉有为之境，无非怨对之伟。若能体彼无为，舍兹有欲，悟真实相，无起灭心，自然怨对不生，可谓报怨以德。
　　义曰：人君於为不为，於事无事，恬然自得，独与道游，下无怨咨，边无戈甲。设有肆逆，必自驯柔，舞干羽而格有苗。斯乃报怨以德矣。修身者，三业既净，众恶不生，物莫能干，岂有怨怒？既无怨怒，专任清虚，亦乃报怨以德也。
　　图难於其易，为大於其细。
　　注；肆情纵欲者，於为无不难，於事无不大。今欲图度其难，营为其大，当须於性未散，於其分未越，则是於其易细矣。
　　疏：图，谋度也。为，营也。夫情欲伤性，皆生於渐，无不始於易，而终成难，初於细，而后成大。若谋难於难，为大於大，祸乱已作，纵欲图而为之，将无益於患难也。
　　义曰：无事无为，固不为难大之事矣。皆萌心之际已息机缘，既不为之於大於难，不俟制之於细於易，此理心则虚寂，理化则安贞也。
　　天下难事必作於易，天下大事必作於细。
　　注：明上文所以预图为也。
　　疏：作，起也。此迭上文，原祸难之所起。难事必起於易，欲令於易而图之。大事必起於细，欲令於细而去之。其类寔繁，不可具举，故以天下而总言之尔。
　　义曰：防祸於未兆，绝息於未萌，慎之至也。夫病生於稍稍，祸起於微微。早为之防，宁有难大之患矣。普言天下者，欲使动静防微也。
　　是以圣人终不为大，故能成其大。
　　注：因云大事必作於细，将明圣人所以能成大者，以不为难事大事，故能成其尊大尔。
　　疏：前明凡人常为难大之事，故改作多败多难。是以举圣人终不为难大之事，故能成其尊大。
　　义曰：凡人触途徇境，属念成非，难事成而过不可除，大事构而罪不可解。圣人了知虚妄，洞达真常，终不为大为难，故能证於尊大。
　　夫轻诺必寡信，多易必多难。
　　注：轻诺许人，必寡於信；动作多易，后必多难。
　　疏：此结喻也。夫不三思而后言，轻易於然诺者，必少忠信。不谋始而慎终，多易行其事者，后必生难而为患累。
　　义曰：立身之先，忠信为首。慎终如始，祸患莫侵。若轻以许人，易为行事，患累所及，理亦信然。所以解扬无贰命，仲由无宿诺。古今美之。
　　是以圣人犹难之，故终无难。
　　注：难为轻诺多易，故终无难大之事也。
　　疏：圣人，即有道之君也。犹难之者，难为轻诺多易，故终无难大之事尔。
　　义曰：有道之君、修身之士，不为轻诺之约，重静以循常，不兴多易之心，恬和而应物，所以於国则咸服诚信，於身则外息过尤，自绝难大之瑕，以契无为之道矣。
　　其安易持章第六十四
　　疏：前章明无为玄默，示息怨修道之门。此章明思患预防，标绝情去欲之行。初六句迭明防患之渐。次六句举喻生患之由。复两句论为执之迷。又六句申异凡之行。后七句推圣人不欲不学之意，观凡俗易持易谋之心。○义曰：前章戒二为之难，自无患累。此乃明四易之行，周劝精修，戒慎其纤微，忘遣其为执，将表圣人之行，以塞众民之非。至於欲学皆除，贵爱不染，以叶后章善为道之旨尔。
　　其安易持。
　　疏：安，静也。持，执也。言人之受生，正性清静，感物而动，则逐欲无穷。今明欲心未动，安静之时将欲守之，令不散乱，则易持执。故云其安易持。
　　义曰：夫正性安静，嗜欲未萌，就而守之，执持为易。绝坚冰於履霜之际，理固非难。复推轮於大辂之前，朴犹可睹。任乎修炼，用含真常尔。感物而动者，《礼记□乐记篇》之词。
　　其未兆易谋，
　　注：言人正性安静之时，将欲执持，令不散乱。次虽欲起心，向未形兆，谋度绝之，使令不起，甚为易尔。
　　疏：兆，萌渐也。谋，度也。情欲将起，未有萌兆，谋度绝之，亦为甚易。故云其未兆易谋。
　　义曰：欲之将萌，未有形兆，谋度除绝，其易可知。然而明在於察微，能在於杜欲。察而能杜，善莫大焉。
　　其脆易破，
　　疏：言欲心已动，柔脆未坚，将欲除之，易消破也。
　　义曰：欲兆既彰，未成坚执。破柔攻脆，於理非难。在於断自诚明，复其纯粹尔。
　　其微易散。
　　注：欲心初染，尚自危脆。能绝之者，脆则易破。祸患初起，形兆尚微，将欲防之，微则易散尔。
　　疏：微，细也。祸患细微，未至於大。防之於初，欲令散释，亦甚易尔。
　　义曰：欲既坚成，事犹微细，抑情以解散，挫欲以安排，涤虑洗心，去道非远。此上四句，通明防微之行。言理国理身之道，防患虑祸为先。祸成而救之，患成而攻之，用力益多，而祸患未可除也。
　　为之於未有，
　　注：覆上易持易谋也。所以易者，为营为之於未有形兆尔。
　　疏：为，修除也。此一句释前易持、易谋两句也。所以易者，明欲心未起之时，修除杜绝，则欲恶不生，故云为之於未有。
　　义曰：为者，为之防也，防患於未然。虽覆释易持之意，亦旁演防未然之旨。《文选》诗曰君子防未然，此所谓防患避嫌也。
　　治之於未乱。
　　注：覆上易破易散也。所以易者，除之於未成祸乱也。
　　疏：此一句释上易破易散两句也。所以易者，明欲恶虽有，尚自脆微，未成祸乱，故易理尔。
　　义曰：理者，救理也。嗜欲之生，乱於正性，正性将复，理之为先。於理既明，祸乱息矣。此虽覆释易破易散之义，亦存救理之旨。此六句约之於身，以欲心兴起之渐，修行制伏之门，割欲违情，却祸除患是矣。语之於国，则安不忘危，其安易持也。理不忘乱，理之於未乱也。虑患於冥冥，为之於未有也。慎祸於细微，其微易散也。防萌杜渐，其未兆易谋也。兴小善去小恶，其脆易破也。勿以小善为无益而不修，勿以小恶为无伤而不去。以斯六者，盖理国之要焉。
　　合抱之木生於毫末，九层之台起於累土，千里之行始於足下。
　　注：此三者喻其不早良图，使成后患也。
　　疏：此言患生於微，而成於着，喻如合抱之木，始生如毫毛之末，此明自性而生也。九层之高台，起乎一篑之土，此明积习而成也。千里之远行，始於举足之下，此明远行不止也。则天下之事，诚以细微为始，而人多忽之遂成患本。故举三喻，以证上文。
　　义曰：人之所以不防患，国之所以不慎微，祸形而务除，乱成而务理，此皆失之远矣。毫末至於合抱，自小而成大也。累土成於层台，自下而为高也。千里始於举足，自近而及远也。世人但见合抱之大、层台之高、千里之远，方欲执柯以伐之、聚锸以坏之、驰骛以追之，劳亦云甚。祸不可救，亦犹倚都门而长啸，终乱晋朝；崩沙鹿以贻祆，几倾汉室。默识远鉴，所宜留神矣。
　　为者败之，执者失之。
　　注：凡情不能因任，营为分外，为事求遂，理必败之。於事不能忘遣，动成执着，执者求得，理必失之。
　　疏：为，谓营为也。执，谓执着也。言人不能为之於未有，理之於未乱，而更有所营为於性分之外，执着於尘境之中，故必祸败而失亡也。
　　义曰：世人不能知道，妄动营为。非道营为，必至隳败。或妄於教体，执着有无，不能任以自然，守常知分，有执必失，有为必败。此乃常理也。欲使化理之君无为则无败，修道之士无执则无失也。
　　是以圣人无为故无败，无执故无失。
　　疏：圣人无为安静，故素分成全而无败；虚忘无执，故真性常存而无失。
　　义曰：圣人知有为乖道，无为故无败，知有执违真，无执故无失，是知冥寂其心，混通於道。道尚虚寂，修道之士当宜体圣人之心，恬神安漠，不思不虑，无营无为，然后虚室生白矣。
　　民之从事，常於几成而败之。
　　注：人之始从事於善者，常於近成而自败也。
　　疏：几，近也。言常俗之人从於善事，常以功业近成，不能慎终，乃复忘败也。
　　义曰：世态纷纶，真心难固，嗜欲牵役，妙道易忘，始从事而立功，忽进退而生惑。亦缘有为有执，所以败於垂成尔。
　　慎终如始，则无败事。
　　注：慎其终末，常如始从善之心，则必无祸败之事。
　　疏：此老君重申劝戒也。人若能慎末如初，始终常一，则其事无败也。《诗》云：靡不有初，鲜克有终。
　　义曰：修道之人不能委心顺道，分外营为，执着即丧真，有为则隳败，故云修道如初，得道有余，弘道无已，自致不死。盖愍其初勤中怠，诚不终也。末常如始、从善不移者，难矣。故重戒之。靡不有初者，《诗□大雅□荡》之什也。此言民初教之以诚信忠厚，今则更化於恶俗。言其为善者不能终。靡，无也。鲜，少也。克，能也。
　　是以圣人欲不欲，不贵难得之货。
　　注：难得之货，谓性分所无者。今圣人於欲不欲，不营为於分外，故常全其自然，是不贵难得之货。
　　疏：此明圣行，以斥凡也。难得之货，内谓性分所无，外谓珠犀宝贝。圣人於欲无欲，内不务於性分之无，外不营於累德之宝。故云不贵难得之货尔。
　　义曰：大圣之行，迫出尘烦，爱欲不能干，荣枯不能迫，外无润屋之望，内无越分之求。将劝理国之君，惟贤是宝。欲使修真之士，惟道是从矣。珠者，大或径寸，光照十二乘，乃古人之所贵也。犀者，南徼之外有牛，重千余斤，一角在鼻端，可以为宝，中断其角，有文通达成形象者，有辟尘者，有辟水者，磨而服之，可解蛊毒之疾，鸡见之夜惊，故曰骇鸡犀。亦今古所贵也。宝者，金玉珍异、草木毛羽，众所奇重者，皆曰宝焉。贝者，出东海中，如螺，有文，有长尺者，可以为宝。在海为介虫，居陆名猋，在水名蜬。甘音古者货贝而宝龟，周有泉贝，到秦废贝而行钱。贝字者，象形也。今凡货贿赠赉，赏赐彩宝，凡财之属，皆从贝矣。古诗曰：积财为累愚。明财多累德也。古有三币，珠玉为上，黄金为中，刀布为下。帝王以之御四海也。
　　学不学，复众人之所过。
　　疏：凡夫贵难得之货，故矫徇务尚，以学性分之所无。圣人不求过分之学，常全自然之性。是於学不学，如此者将欲归复众人所过分之学尔。
　　义曰：圣人心冥太虚，道贯天地，固不营过分之学，所以戒学於不学。是戒凡夫矜徇之求耳。行人能晤圣旨，绝此矜求，即无越分渎财之过矣。
　　以辅万物之自然，而不敢为。
　　注：圣人不求过分之学，是於学不学，将以归复众人过分之学，以辅其自然之性。故不敢为俗学与多欲也。
　　疏：辅，佐也。自然，物之性本也。众生起妄，失於性本。圣人慈诱，劝学无为，将以辅佐物之自然真性，故不敢为於俗学与多欲也。
　　义曰：俗学芟衍，难复於无为，多欲纷纶，又迷於正性。圣人令学不学以敦素，欲不欲以恬愉，渐窥正道之光，用辅自然之性。不贪难得之货，不务过分之能，自败而反成，慎终其若始，察微防害，复於易持之安。国所以晏宁，身所以贞固，然后可拟於古之善为道尔。
　　道德真经广圣义卷之四十三竟
　　道德真经广圣义卷之四十四
　　唐广成先生杜光庭述
　　古之善为道章第六十五
　　疏：前章明思患预防，标绝情去欲之行。此章明好智生患，示玄德大顺之规。初明为道之化。次辩以智之贼。知此下示料简以为法。常知下叹功用而劝修。○义曰：古之为道，非欲明示於民，使威强知之患，令其韬晦智用，潜超无有之津。故以智理国则乱生，晦智为君则福至。智诈兴则难理，智诈息则参玄。玄德於是弥深，反俗而归大顺，亦与夫祛俗学、多欲之累，而证百谷朝宗之顺焉。
　　古之善为道者，非以明民，将以愚之。
　　注：人君善为道者，非以其道明示於人，将导之以和，使归复於朴，令如愚尔。
　　疏：言古之人君善能用道为化者，贵夫无为恬澹，非衒耀其道，明示於人，将导以淳和，杜绝智诈，令质朴如愚尔。
　　义曰：古者，玄古之时也。善为道者，玄古有道之君也。其志玄默，其心杳冥。其为理也，无刑无德；其为事也，无将无迎。茫乎视之不可见，闲乎听之不可闻。其人若姑射之人，其俗若华胥之俗，民不知历数，不违盈虚，不以亲为亲，不以己为己，蒙兮昧兮，将无所有也。固不以常道之教而教之，但以无为之化而化之，所以天下质朴淳白，若令其愚也。
　　民之难治，以其智多。
　　注：君将明道以临下，人必役智以应上。智多则诈兴，是以难理化者，正以其智太多。智之太多，由人君明道以临下，是使下人役用其智而生奸诈，故难理尔。
　　义曰：夫上明道以临下，下饰智以奉君。本用明以理人，所务易理。及变智而为诈，始自有为，是由上明察而下诈伪。欲求静理，不亦难乎？举此义者，欲使法玄古之君，示民以淳朴则易理。
　　以智治国，国之贼。
　　注：以，用也。人君任用多智之臣，使令理国。智多必作法，法作则奸生，故是国之贼也。
　　疏：以，用也。贼，害也。言人君任用智诈之臣，使之理国，智多则权谋将作，谋用则情伪斯起，伪起则道废，有害於国。故云国之贼。
　　义曰：用智为政，务欲理人。智变奸生，祸乱滋起。所以诈妄贼害之事，勃然而兴矣。曹参守法而汉以之安，商君变法而秦以之弊。故上经云智惠出，有大伪是也。
　　不以智治，国之福。
　　注：若不用巧智之臣，但取淳德之士，使偃息蕃魏，弄丸解难，自然智诈日薄，淳朴日兴。人和则年丰，故是国之福也。
　　疏：人君不任智诈之臣，但求淳德之士，坐进无为之道，行宣大朴之风，交泰致和，是国之福也。
　　义曰：君犹表也，表正则影端，表邪则影曲。正则人随而正，邪则人从而邪，邪正淳漓，匪由他矣。用智谋之臣，则权令起；用忠厚之士，则风教淳。人化淳和，国乃丰泰，此为福也。偃息蕃魏者，段干木为魏文侯之师，以安静为先，道德为化，故偃息无事，而藩屏魏国矣。偃者，偃仰也。息，冥息也。藩，篱屏也。弄丸解难者，楚白公胜与大夫子西两家举兵相伐，两家大夫曰：市南宜僚，陆沉之士也。一人当五百人。并遣使往召之，宜僚高枕安卧，以见二大夫之使。卧而不起，以两手弄丸不止，承之以剑，不动。二大夫之使各还，具论宜僚之状。二大夫曰：高枕安卧者，示我无为也。承之以剑不动者，兵不足恃也。两手者，喻两家也。丸者，形圆无为之物。两手弄之不止者，俱止於困也。明两家称兵不止，必至灭亡。二大夫解兵而归，是两家难解也。事见《庄子》也。夫无为既兴，有为遂息；贞素既显，智诈自亡。势使然也。为国之福，其在兹乎。
　　知此两者，亦楷式。
　　注：役智诈则害於人，任纯德则福於国人。君常知所委任，是谓深玄之德。
　　疏：两者谓用智与不用智也。楷模也。式，法也。人君知用智则为贼，不用智则为福，当去贼取福。如此者，可为理国之楷模法式也。
　　义曰：用智则国乱，息智则人安。去乱就安，理之要也。夫智谋之士、辩说之徒，饰智以惑於诸侯，纵辩以乱於时主。离坚合异，反白为黑，所务者在乎干名誉，要宠荣，逞是非，肆胸臆，不以安全为志，不以恶杀为心。苟得恣彼笙簧，鼓其颊舌以为荣矣。理国之主，当鉴而斥之，则淳素化行，人复於朴矣。
　　常知楷式，是谓玄德。
　　注：福德之臣，是亦为君楷式，以佑於国人，君能知此者，可委任之。
　　疏：玄，深也，妙也。人君常能知此，则两者为楷式，是谓深远玄妙之德也。
　　义曰：人君知用智用德，以定安危，常法之而行，则其德深远矣。
　　玄德深矣远矣，与物反矣，然后乃至大顺。
　　注：玄德深远，能与物反归复其本，令物乃至大顺於自然之性尔。
　　疏：此结叹也。玄德之君，无为而化，不测其量，深也；所被无外，远也。故能与万物反归妙本，然后乃至大顺於自然真性尔。
　　义曰：大顺者，本乎人情。《礼记□礼运篇》曰：人情者，圣王之田也。故圣王修义之柄，礼之序以理人情。以情为田，修礼以耕之，和刚柔也；陈义以种之，树善道也；诵学以耨之，存是去非也；本人以聚之，合其所成也；播乐以安之，感动使坚固也。理国不以礼，犹无耜以耕也；为礼不本於义，犹耕而不种也；为义而不讲之以学，犹种之而不耨也；讲之以学而不合之以仁，犹耨之而弗获也；合之以仁而不安之以乐，犹获之而不食也；安之以乐而不达之於顺，犹食之而不肥也。夫四体既安，肤革充盈，人之肥也。父子笃，兄弟睦，夫妇和，家之肥也。大臣法，小臣廉，官职相序，君臣相正，国之肥也。天子以德为车，以乐为御，诸侯以礼相与，大夫以法相序，士以信相考，百姓以睦相守，天下之肥也。是谓大顺。故天子用民为顺，则天不爱其道，地不爱其宝，人不爱其情，众瑞出焉。顺之宝也。君以玄德居上，臣以忠信处下，其化广远深厚，归万物於淳风，斯谓大顺於道矣。古之帝王，皆顺考古道，以行其教令，任於朴素，牧以谦和，所以《书》称稽古，帝尧之例是也。天下大顺，万方归之；江海谦顺，百川归之。故《江海》之章，可继大顺之德尔。
　　江海为百谷王章第六十六
　　疏：前章明好智生患，示玄德大顺之规。此章明善下为王，标圣人不争之德。初举江海之喻，善下则为王。次明圣人用谦，乐推而不厌。后结不争之德，以示修学之门尔。○义曰：江海处下，百川所归，人君用谦，万国朝会。由是处上而人不重，后己而人乐推。江海以之为王，圣人以之有国，前符玄德之主，克谐大顺之规。后应不肖之词，常叶以慈之训也。
　　江海所以能为百谷王者，以其善下之，故能为百谷王。
　　注：江海所以能令百谷委输归往者，以其善能卑下之，故百川朝宗矣。
　　疏：言江海所以能令百川朝宗而为王者，以其善居下流之所致也。故《易》云地道变盈而流谦，此举喻也。故地道用谦，则百川委输而归往。圣人用谦，则庶人子来而不厌尔。
　　义曰：下为高之本，谦为德之基。百川东注以如归，归谥善下；万姓北趋而拱圣，圣在用谦。庶人子来，理在斯矣。严君平曰：天地不舍群类，群类舍之众物，不求为王，物自往之。故天地亿万，而大道为之王；阳气赫赫，而天为之王；阴气肃肃，而地为之王；生灵亿兆，而圣人为王；羽者翔虚，而神凤为王；毛者跖实，而麒麟为王；鳞者水处，而神龙为王；介者泽处，而灵龟为王；百川并流，而江海为王。凡此九王，不为物主而物自归之，不施法式而物自理之，不为信义而物自附之，不为仁爱而物自亲之，不任智力而物自畏之。其何故哉？体道合德，委任自然而物自宗之。江海所以为王者，无智巧以悦之，无慈惠以怀之，无威令以束之，无刑法以劝之，无机权以制之。百川所以朝宗者，峡其处下，物自顺之。由是而言，人之处谦逊志恭恕不争者，有国聚人，斯为要矣。地道变盈而流谦者，《易》谦卦彖词言，丘陵川谷，高者渐下，下者益高，改变其盈而流布，其谦也。子来者，《春秋》昭公十年，叔孙昭子曰：《诗□大雅》云：经始勿亟，庶人子来。言文王经始灵台，作有急疾之意，众人自以子义来，欢乐为之也。
　　是以圣人欲上人，以其言下之。
　　疏：此合喻也。此圣人欲上於人，则以其言谦下之。夫圣人岂欲居人上，而以其言下之？圣人知满必招损，故言则谦柔，名则孤寡以下於物，而盛德鸿业，自然为物所推尚尔。
　　义曰：圣人谦己，固无饰词，所以孤寡不谷之名，彰其以下为本，罪己纳隍之志，明其刻责之心。故盛德日崇，大业弥固。鸿，大也。
　　欲先人，以其身后之。
　　疏：圣人亦不欲先人，直为撝谦，后己先物，物自先之尔。
　　义曰：圣人岂欲先於人，而曲为之后。以其谨身顺道，不以物先，故能为万物推之於先耳。
　　是以处上而人不重，处前而人不害。
　　注：谦为德柄，尊用弥光。以言谦下之，百姓欣戴，故处其上而人不以为重。以身退后之，百姓子来，故处其前而人不以为害。
　　疏：此结前也。圣人临大宝之位，居至极之尊，劳身而逸人，薄己而厚物，在上人得以生，故不陕为重；处前人得以理，故不以为害也。
　　义曰：君德谦虚，人所翼戴。故居上不重；君德钦明，人共瞻奉，故处前而人不害。夫勋华在上，人皆戴之，仰之如天。辛癸在前，人皆弃之视之若冤。谓有道则昌，无道则亡是也。
　　是以天下乐推而不厌。
　　注：以是不重不害之故，故天下之人乐推崇为之主，而不驮倦也。
　　疏：圣人之德，弘济无私，与物为春，望之如日，既不为重为害，是以天下之人乐推崇而无歌倦也。
　　义曰：尧之理天下也，六合群生就之如云，望之如日，推崇为主而无厌倦。及其弃世也，天下之人如丧考妣，三载遏密八音。其何故耶？德以撝谦，化以无为也。
　　以其不争，故天下莫能与之争。
　　注：圣人谦退，不与物争，天下乐推，谁与争者。
　　疏：今天下乐推圣人而不厌者，岂不以圣人言则下之，身则后之，以其不与物争先，故天下之人莫能与圣
　　人争先者矣。
　　义曰：圣人御天下，德化周普，明至六合，惠覃九围，以谦抑不为物先，以柔逊不居物上，人自推戴，谁与之争？如此，则祚历遐长，弈叶繁茂。若巨海之纳百谷，不溢不盈，若太上之持三宝，以慈以俭。故下章以三宝次之。
　　道德真经广圣义卷之四十四竟
　　道德真经广圣义卷之四十五
　　唐广成先生杜光庭述
　　天下皆谓我道大章第六十七
　　疏：前章明善下为王，标圣人不争之德。此章明喻大不肖，示三宝以慈之行。初六句标道大所以不肖。次五句示三宝，劝其用慈。又八句覆释以慈之利、舍慈之害。又四句结叹以慈之德。○义曰：太上以慈训人，圣人以谦守位。既善下成不争之德，即道大生不肖之疑。以三宝彰俭退之功，用慈宣救卫之利，然后不武不怒，用人得人。此章通前后之旨。
　　天下皆谓我道大，似不肖。
　　注：肖，似也。老君云：天下之人皆谓我道大，无所象似。我则答云。
　　疏：肖，似也。老君曰：天下后世之人皆谓我道虚无广大，似无所象，故下文答之。
　　义曰：天地大也，有清浊之形；日月大也，有照灼之明。道之为大，无臭无声，无形无象，故不可得而拟议之，所以天下之人皆言道无所似尔。
　　夫惟大，故似不肖。若肖，久矣其细也夫。
　　注：夫唯我道至大，故无所象似。若如代间诸法有所象似，则不得称大久，已微细也夫。
　　疏：此答不肖之所由也。夫唯我道广大，迥超物表，固非凡情探赜所知，故得称大。若其有所象似，如代间法者，则失其所以为大久矣。是微细粗浅之法，与俗不殊，何足称大乎？夫者，语助也。
　　义曰：以大道包容，广无所似，故称为大。若如天地之有形位，日月之有光华，可称可谓，可算可度，则不得名为大道，其为循常之状，亦已久矣。
　　我有三宝，保而持之。
　　注：我道虽大，无所象似，然有此三行，甚可珍贵，能常保倚执持，可以理身理国也。
　　疏：此明所以不肖者，正以有此三行，与俗不同。故老君言我道虽大，无所象似，然有此三宝，甚可珍贵。於汝代人当须保持执守，以修身理国尔。
　　义曰：道虽笼罗众法，兼包万行，化周天地，功洽无垠。其於太上所宝，以教於世者，有三宝焉。若保而持之，为国则升平，理身则贞静。故为修身理国之要也。
　　一曰慈，二曰俭，三曰不敢为天下先。
　　注：慈则广救，俭则足用，不敢为天下先，故乐推不歌。
　　疏：此列三宝之数也。体仁博施，爱育群生，慈也。节用后人，不耗於物，俭也。不为事始，和而不唱，不敢为天下先也。弘益之义，具如下文。
　　义曰：道存爱育，既慈为先。养人惜费，以检为次。先人后己，以让为终。慈以法天，泽无不被也；俭以法地，大信不欺也；让以法人，恭谦不争也。此三者，理国之本，立身之基，宝而贵之。故曰三宝。夫三宝者，道之用也。夫唯大故似不肖者，道之体也。抱道之体，运道之用，理身理国，以兹为先矣。
　　夫慈故能勇，
　　注：慈仁悯惠则德有余，故勇於救济。
　　疏：此覆述三宝之功也。凡人贪竞不慈，勇於果敢，致有穷屈。今圣人以慈为行？故能勇於济度。《论语》曰：仁者必有勇。
　　义曰：布仁施惠，博爱含生者，慈也。以慈济物，物无不周；以慈立功，功无不被；以慈理国，恩浃华夷；以慈润身，善均动植。故慈之为利也，强暴不能侵，威武不能害，谗邪不能间，谀佞不能诬。行之於中，而功宣於外，斯可谓勇矣。言人贪竞则不慈，岂能果敢於济物？善功不立，遂有穷屈之时。今圣人既果於行慈，必勇於济度。故曰勇也。仁者必有勇，《论语□宪问篇》孔子
　　曰：有德者必有言，有言者不必有德；仁者必有勇，勇者不必有仁。是也。
　　俭故能广，
　　注：节俭爱费，故财用有余，而功施益广也。
　　疏：以其节俭爱费，不伤财不害人，故功施益广矣。
　　义曰：俭啬则财丰，财丰则惠普，普施其惠，可谓广矣。人君俭以临御，则朝无雕丽之奢，野无箕敛之弊，恩惠日以广，德教日以彰，固无民饥力匮之患矣。
　　不敢为天下先，故能成器长。
　　注：慈俭之德，谦撝益先。推先与人，人必不厌。故能为神器之长。
　　疏：损己益人，退身进物，是不敢为天下先也。以物乐推，而成神器之长。
　　义曰：圣人大宝者，神明之器也。言非人力所能成，乃天地之大宝尔。主此神器，为民之长，必退身让物，谦己先人者。人所乐推，必居此位，乃为四海兆庶之长也。二此三宝者，修道理国能行之者，即於身为行。所言行者，慈俭不敢为天下先是也，所言果者，行而获报，则为果，勇、广、成器长，三者所得之果也。
　　今舍其慈且勇、舍其俭且广、舍其后且先，死矣。
　　注：今舍慈且勇，勇则害物；舍俭且广，广则伤财；舍后且先，先则人怨。伤财害物，聚怨於人，是必死之道，故云死矣。
　　疏：且，苟且也。世情多欲，动与道违。舍其利物之慈，苟且害人之勇，舍其节用之俭，苟且奢泰之广，舍其谦退之后，苟且矜伐之先，如此之行，有违慈俭。以之理国则国亡，以之修身则身丧。故云死矣。
　　义曰：言常俗之夫违圣人之行，舍此三宝，肆其愚心，强勇而不顾其慈，奢侈而不崇其俭，力争求胜无让於人，故皆丧身败国之资，取怨伤生之本。谓之死矣，不亦然乎？夫行慈不已，则得勇於济物之功；行俭不已，则得广於利物之惠；行让不已，则成厚德长民之美。苟或舍之，失道远矣。所以成三果者，谓慈则济物，成其功也；俭则利物，成其惠也；让则先物，成其德也。讵可轻而舍之哉？
　　夫慈，以战则胜，以守则固。
　　注：用慈以战，利在全众。用慈以守，利在安人。各保安全，故能胜固尔。
　　疏：慈为三宝之首，故偏叹美也。夫用慈以拒战，则能全众；用慈以捍守，可以安人。皆不失慈，故能胜固也。
　　义曰：战者，主客交兵之谓也。陈兵於野，白刃争锋，此为战也。若勇於杀获，不务哀伤，胜负之势固未可保。若以慈为先，战则胜矣。胜在慈胜，岂在於杀人乎？闭门坚拒曰守。夫守者，以慈为先，众心固矣。若以沟隍为险，城雉为固，守之坚胜未可知也。故慈之所利，不亦广乎？
　　天将救之，以慈卫之。
　　注：以慈战守，岂但人和，天道孔明，亦将救卫。战胜，天救也；守固，天卫也，是皆以慈，故云天将救之，以慈卫之也。
　　疏：救，助也。卫，护也。天道福善，善人则吉，无不利，故以慈战者，天将助之；以慈守者，天将护之。战胜守固，始赖用慈之功，救之卫
　　之，终获孔明之助尔。
　　义曰：天道无亲，常与善人。善人谓行慈之人也。善以慈惠为本，慈以拯救为功。故行慈之人，物不能敌。以战，则慈者胜；以守，则慈者固。上合天道，旁感物心，物不能伤，是为天所救卫矣。此以三宝垂训，慈俭着救卫之功。前彰大道无方，后继为士不武，不以强武之理，亦犹慈以捍敌，而能配天成功矣。
　　古之善为士者章第六十八
　　疏：前章明惟大不肖，示三宝以慈之行。此章明为士不武，标四善配天之极。首标四善之行。次叹是谓不争。结善可以配天，将明古之要道。○义曰：大圣之德，与道玄同，非言理可穷，非赞美所及，而演法救代，发昏击蒙，广示因修，旁明证报，所以叙三宝为可保之行，敷四善为积善之阶。功可配天，何争之有。次明进寸退尺，不离谦戒之规也。
　　古之善为士者不武，
　　注：士，事也。善以道为理国之事者尚德，故云不武。
　　疏：士，事也。武，威也。明德之君用道为理，行慈俭而育物，不威武以御人，所尚以慈，故云不武。
　　义曰：有道之君，其理国也，先以道化之，次以德教之，复以文抚之，示以淳和，兼以仁育，和故不尚於威武也。所谓以武为备，盖备豫不虞，非专用之事。故曰不武，言不用武也。《易》曰：重门击柝，以待暴客。
　　善战者不怒，
　　注：事不得已，必须应敌，以慈为善，故不凭怒。
　　疏：师出应敌，事在慈哀。蚊蚋致螫，驱除而已。是知善战在乎止敌，不在乎凭怒。故云善战不怒。
　　义曰：哲后临人，固无兵革。设有戈甲，必不得已而用之，所以高智善谋，有征无战。苟在胜敌，非乐杀人，或以悲哀泣之丧礼处之，岂凭怒而求杀获也。
　　善胜敌者不争，
　　注：师克在和，和则善胜。全胜之善，故不交争。
　　疏：善胜在夫以慈不争，由乎尚德。若用力争胜，非善胜也。今柔远能迩，尽畅慈和，不与敌争，敌人自伏。故云善胜不争。
　　义曰：既不广求杀获，又不凭怒陵人，服之以慈，柔之以德，或射戟以和其敌，或倒戈自攻其徒，或解围於吟啸之间，或悛逆於干羽之际。斯谓善胜矣。
　　善用人者为之下。
　　注：悦以使人，人尽其力，必先下之，是谓善用。
　　疏：夫善用其人，以言谦下，人必尽力，可以成功。故《易》曰：以贵下贱，大得人也。
　　义曰：握发礼贤，贤必致用。吮痈抚士，士必相驱。既感众心，必能尽力。善用之道，其在兹乎。以贵下贱者，《易》屯卦初九盘桓，利居贞，利建侯。《象》曰：虽盘桓，志行正也，以贵下贱，大得民也。此谓处屯之初，动则难生，不可以进，故盘桓也。利建侯者，息乱以静，守静以侯，安民在正，弘正在谦。民思其主之时，初处其首、而又下之，阳贵而阴贱，以贵下贱，宜得其人。此喻人君以谦为本，以下为基，而得民心也。
　　是谓不争之德，
　　疏：此结上文善士者常柔而不武，善战者常慈而不怒，善胜者常让而不争，善用人者常谦而为下。如是者物竭其能，人尽其用，皆由谦下之所致。岂非不争之德乎？
　　义曰：礼而下士，士得竭其能。悦以使人，人得宣其力。不凭怒以伤物，不矜武以伐功，以慈为先，以谦为本，不力争求胜，不尊己侮人。以此用材，人效其命，以守以战，则固而且胜。理身理国，则寿而求宁，所向无前。是不争之德也。
　　是谓用人之力，
　　疏：夫玄默恭己，谦虚下人，人皆欢心，思竭其力，故《易》曰：悦以使民，民忘其劳。是用人之力也。
　　义曰：圣人所教，理国修身，柔逊则德彰，谦和则人服，使人则人尽其力，弘化则化洽无疆。故曰用人之力也。悦以使人者，兑卦辞曰：兑，悦也。顺乎天而应乎人，悦以使人，人忘其劳。悦以犯难，人忘其死。此叹美悦之所致，亦申明应人之德也。先以悦抚民，然后使之从事，民皆竭力，忘其从事之劳。施悦於人，所致如此，岂非悦义及人，能使人劝勉矣。是则怒而战者危事也，武为己任者凶德也，争而胜者强梁也，虐以使人者召祸也。於身於国，何所利哉？
　　是谓配天，古之极。
　　注：善胜是不争之德，为下是用人之力。能如此者，可以配天称帝。是古之至极要道也。
　　疏：此总结上来四善之行，不争之德，能行之者，可以配天称帝，是古之至极要道。
　　义曰：惟后配天，代天理物，必资睿德，以致人和，且三宝以慈俭为先，四善以谦让为要，不伐功於武勇。自叶止戈不求胜於战争，果能合道，然继以为客退尺之义，是惧轻敌罹殃，兵刃将交则哀者获胜矣。
　　用兵有言章第六十九
　　疏：前章明善士为行不争，故可以配天。此章明用兵有言，轻敌则几亡吾宝。初一句标宗以设问。次六句示行以辨明。后四句申戒用兵，知慈哀者必胜。○义曰：致理之君，弘慈为本，执谦守己，以礼下人。三宝四善之功，戒之至矣，让王为客之义，慎亦审焉。既躁进而不能，在勇退而为可，无攘无执，何祸何忧？所宝克全，用哀为胜，斯言显矣。而孰知孰行，知者甚希，则者为贵。此兼通前后章之旨也。
　　用兵有言：
　　注：老君伤时王残人於兵，故托古以陈戒。有言者，谓下句也。
　　疏：老君疾时轻敌政祸，乐战杀人，故托古以申诫。所称有言，谓下句也。
　　义曰：大道以好生恶杀，代人以乐战伤民。为君则贪利土疆，鏖兵绝域；为臣则图懋功赏，转战穷荒，骨粪丘原，血涂草莽。老君悯其赤子，念彼无辜，演法垂文，以陈至戒。是知兵者非盛德之器，战者是凶危之机，好生之君不得已而方用，用而不戒，斯暴也哉。
　　吾不敢为主而为客，
　　疏：吾者，用兵之人也。先唱为主，后应为客。主先唱示生事而贪，客后应示以慈自守。欲明古者用兵常有戒令，当须以慈自守，不可生事而贪。故云不敢为主而为客。
　　义曰：夫安居之世，先动者为主，后应者为客。陈兵於野，先动者为客，后应者为主，斯用兵主客之定分也。兵法言之，反有先后。然客主之道，胜负之宜，决於善谋，不尚武力。若杀人而取胜，轻敌而立功，祸福不预萌，存亡安可保？故曰：将者，人之司命也。生死犹转机，得失如反掌，可不慎乎？老君戒令守柔，使之揣敌，不敢先唱以始祸，固在应敌而不争。苟在爱人，岂欲求胜？以慈以让，庶必保全者，体此而用之，必天救而慈卫矣。
　　不敢进寸而退尺。
　　注：主有动作则生事而贪，客无营为则以慈自守。自守则全胜，生事则败亡。进虽少，不能无事；退虽多，不失谦让。故不敢进於寸，而退於尺也。
　　疏：夫以道退守则善胜，进兵取强则败亡。故进虽少犹伤於贪，退虽多愈得谦让。今鄙其竞争，则云不敢进寸。尚其慈让，故云退尺。
　　义曰：夫以道为国，不恃军功，用德牧人，宁劳武力。且兵者，凶器也；战者，危事也。驱彼蒸人，执持凶器，深入敌境，自掇危亡，岂为理国之务也？且贪进必乐杀，乐杀则残人，勇退必怀慈，怀慈则体道。能体道而退尺者，可谓万胜万全矣。
　　是谓行无行，
　　注：为客退尺，不与物争。虽行应敌，与无行同也。
　　疏：夫行师在乎止敌，止敌贵乎不争。今为客退尺，善胜不争，虽行应敌，与无行同矣。
　　义曰：应敌出师，盖不得已，岂果敢於行师乎？以慈守众，以德抚人，既不锐於争锋，复无心於克敌，自然德胜也。《灵宝经》云：守道之士以戒检心，彼来加我，志在不报。此其谓欤。
　　攘无臂，
　　注：攘臂，所以表怒。今善战不怒，故若无臂可攘。
　　疏：注云攘臂所以表怒，善战不怒，故若无臂可攘，故曰攘无臂。
　　义曰：夫士之怒也，裂眦冲冠，奋衣攘臂，将锐於争战矣。道之为理，恶杀尚慈。既已不争，固当无敌。设有应敌，不得已而出师，非务力争，故若不攘臂矣。
　　仍无敌，
　　注：仍，引也。引敌者，欲争不争，故若无敌可引。
　　疏：仍谓引也。夫引敌，欲有所争。今以不争为德，是若无敌可引，故曰仍无敌也。
　　义曰：既无仍引，非在战争，有敌不争，固若无敌矣。
　　执无兵。
　　注：执兵所以表杀。今以慈为主，故虽执与无兵同。
　　疏：执，犹持也。兵者，五兵戈矛之属也。夫执兵者，将欲杀敌，以慈为主。自戢干戈，则虽有兵，本无杀意，是则与无兵同也。
　　义曰：法道为君，不务兵战，既非获已，应敌帅师，兵克在和，师出以律。无拓土开边之志，无争锋敛怨之心，行若无行，敌若无敌，攘若无臂，执若无兵。推此四无，叶夫三宝，则射轭夹脰之矢，乌号繁弱之弓，鱼肠昆吾之刀，太阿巨阙之剑，吴钧楚矛，蜀弩孟劳，岂假执持，无所用矣。五兵者，戈矛殳戟干，言有五等也。《周礼》庐人为庐器，凡秘过三，其身不能用也。秘，柄也。戈秘长六尺六寸，殳长寻有四尺。八尺曰寻，言一丈二尺也。矛常有四尺，夷矛三寻。夷，长也，长二丈四尺。平野之兵欲长，山林之兵欲短。执欲其说，被欲其坚。矛弋战为钩兵，欲无掉；刺兵欲无挠；戈殳为击兵，欲上下强弱均，用之欲其疾速也。兵有鼓角金革、牙旗斧钺、甲冑旌节、旗旗旒旐、弓弩弧矢，各有制度，其大约分为五等，三制九章之法，短兵有刀剑匕首之异，皆所以御敌制胜也。既．陕慈制敌，以德行师，虽执其兵，执而不用，故若无兵也。《说文》曰：拱手执斤曰兵。
　　祸莫大於轻敌，轻敌几丧吾宝。
　　注：为祸之大，莫大轻侮敌人，轻侮敌人则殆丧吾以慈之宝矣。
　　疏：几，近也。丧，失也。宝，谓慈也。夫为祸之大，莫大於轻侮前敌。好事交争如此，则近丧失吾以慈之宝矣。且失慈，以战则败亡，以守则离散。代间之祸虽非一途，离散败亡，祸之大者也。
　　义曰：用兵之道，敌国在前，先代其谋，次料其敌。勇怯既等，众寡复均，然犹得天之时，假地之利，揣理之曲直，因人之协和。或高垒深沟，挫孔明之锐气；焚舟示死，雪秦缪之前羞。殒长星而告终，封殽尸而归国。若不然者，则五千深入，永悲於雁塞龙堆；百万横行，竟怯於风惊鹤唳。晋山草木，尽变人形，昆阳犀象，宁为我用。则谦慈之宝，於兹丧矣。
　　故抗兵相加，哀者胜矣。
　　注：抗，举也。两国举兵以相加，则慈哀於人者胜也。
　　疏：抗，举也。夫两国抗兵以相加，则由其君用道，其将以慈，矜哀於人，不求多杀者，获胜矣。
　　义曰：夫虽戎狄侵边，豺狼害国，奸凶肆孽，妖逆乱常，推毂命师，凿门授律，与民除害，不得已而征之，犹虑强抗则乖仁，故哀慈则合道。合道者必胜。乖仁者必亡，此天理之常然，讵可诬而蔽也？以慈之感，无或忽诸。
　　道德真经广圣义卷之四十五竟
　　道德真经广圣义卷之四十六
　　唐广成先生杜光庭述
　　吾言甚易知章第七十
　　疏：前章明用兵之言，戒其轻敌。此章明畅理之教，示其易知，易知则必有宗。君轻敌则丧其慈善。初标圣教易知。次明迷途不晓。言有宗下解释易知之意。夫唯下辩说不晓之由。后叹圣之怀玉以勖勤行之上士尔。○义曰：既明行慈者胜，轻敌者亡。此言易知易行，而迷者不知不晓，以其不知於至道，不能深了於戒言，瞢彼君宗，尚拘昏滞，是知我者少也。苟能法则於道，信为贵乎。若披褐而怀玉，非常徒之可识。夫道易知也，而不知者信为愚矣。不知而强知者，圣人不取。放下章次而明之也。
　　吾言甚易知，甚易行。
　　注：老君云：吾所说言契理，故易知；简事，故易行。
　　疏：老君言，我所言者以畅於理，理，畅则言忘，故易知也；吾所事者，事於无事，事简则无为，故易行也。
　　义曰：吾者，老君也。明此二经老君言教三宝四善，俭让谦慈，皆实易知易行，可以理身理国，以无为为本，以清静为基，清静无为，事简理畅，知之甚易，行之岂难。
　　天下莫能知，莫能行。
　　注：天下之人滞言而不悟，烦事而不约，故莫能知莫能行。
　　疏：此叹众生不能了言，无言执言而滞教，惑於言教，故莫能知也。不能悟事，无事烦事而不约，迷於尘事，故莫能行也。
　　义曰：代人惑於图功轻敌，不能俭让谦慈，既莫知之，岂能行也？且夫五千垂教，虽深契重玄，而导世引凡，且事唯简要，无为则易悟，无事则易行。而弃无为无事之门，趋执教滞言之路，以斯致惑，故莫能知。勉语君宗，早期了悟。此老君所以戒劝也。
　　言有宗，事有君。
　　注：言者在理，得理而言忘，故言以无言为宗。事者在功，功成而不宰，故事以无事为君。
　　疏：此覆释易知易行所由宗本也。君，主也。夫言者所以在理，得理而忘言，故言以不言而为宗本。事者所以在功，功成而遣事，故事以无事为君主。此岂不易知易行耶？
　　义曰：了言无言，有宗则易知也；於事无事，有君则易行也。滞言执教，则不知其宗；局守迷事，则不知其君。在乎舍执弃迷，渐悟於道尔。
　　夫唯无知，是以不我知。
　　注：夫唯代人无了悟之知，是以不知我无言无事之教也。
　　疏：不我知者，谓不知我也。夫唯代人迷惑，无了悟之知，封着名相，不能畅理，於事执事，於言滞言，是以不知吾教以无言无事之意。又解云：老君言夫唯我所知，惟在无知；而天下之人用知求知，是以不知我也。
　　义曰：无言为了言之宗，归於至理。无事为遣事之主，契彼无为。以世人不能知故难知，不能行故难行尔。
　　知我者希，则我者贵。
　　注：了知我忘知之意者希少，法则我不言之教者至贵也。
　　疏：希，少也。则，法也。老君言知我忘言契理之意者至希少也。若能法则我言而行之者，则可尊贵矣。
　　义曰：知无言之宗，固已少矣。能体我无言为法，斯可贵焉。然教本无言，固言方能辫理。教本无事，固事方可探玄。辩理则言自忘，探玄则事自简。言忘事简，可与言道矣。
　　是以圣人披褐怀玉。
　　注：披褐者晦其外，怀玉者明其内，故知我者希尔。
　　疏：褐，裘也，贱者之服。袭裘褐者，所以蔽下之粗衣也。玉者洁润，而可比德君子，言此者欲明圣人内心慧了，外状如愚。以如愚之状故云披褐，以慧了之心故云怀玉。
　　义曰：圣人之於道也，隐显同途，出处同迹，语默皆契，斯须不遗。但代人不能窥圣人之阃奥尔。智周万行，德冠九清，御无为之宗，了兼忘之旨，外晦其用，委迹和光，内莹其明，鉴穷识远。故河上公注曰：内虽昭昭，外如愚顽。明珠在蚌中，美玉处石间，是披褐怀玉之旨也。夫道至明矣，而凡愚昧之。又庄子曰：无门无傍，四达皇皇，非明也哉。道心惟微，何往不达。而下士惑之。披褐者，圣人混其外，褐者贱衣，与众同也。怀玉者，圣人明其内也。玉者，石中之美，有五德焉。润泽而温，人之方也；角思理自外可以知中，义之方也；其声舒扬，专以远闻，智之方也；不挠而折，勇之方也；锐廉而不伎，洁之方也。玉比德者，《礼记□玉藻篇》云：古之君子，必佩玉焉。右征角，声中民与物也；左宫羽，声主君与事也。趋以采荠，门外之行也。行以肆夏，登堂之乐也。周旋中规，反行也。折旋中矩，曲行也。进则揖之，谓小俛也。退则扬之，谓小仰也。然后玉锵鸣也。故君子在车则闻銮和之声，行则鸣佩玉，是以非僻之心，无自入也。世子君在不佩玉，左结佩，不使鸣也；右设佩，去之也；居则设佩，朝则结佩。朝於君不敢使鸣也。齐则靖结佩，屈之也。凡带必有佩玉，唯丧则否，言王丧事也。佩玉有冲牙，君子无故，玉不去身，比德於玉焉。丧与灾眚，谓之故也。天子佩白玉而玄组绶，公侯佩山玄玉而朱组绶，大夫佩水苍玉而纯组绶，世子佩瑜玉而綦组绶，士佩瓀玫玉而缊组绶，孔子佩象环五寸而綦细绶。谦不比德，示不仕也。环取其循而无穷也。
　　知不知上章第七十一
　　疏：前章明畅理之教，示其易知。此章明了心之知，虚忘为上。首标迷悟有异，执迷成病。夫唯下结叹圣人了知是病，故不强知。○义曰：前以知道既贵，要隐迹藏光。此乃强知为非，要忘知契道。圣人强知之病不为之，故无病焉。行人能了此圣心，复何病之有。
　　知不知，上。不知知，病。
　　注：了法性空，本非知法。於知忘知，是德之上。不知知法，本性是空。於知强知，是行之病。
　　疏：夫法性本空，而非知法。圣人悟此，有不取相之知，於知不着，故云不知是德之上。此释悟也。不知知病者，言常俗之人不知知法，本非真实，於此无知之理强谓有知，有取着之缚，所以为行之病，此辩迷也。
　　义曰：了知非知，是谓真知。知而不知，是以为上。不知真知而强知之，是以为病。圣人了知皆妄，成彼修真，於知忘知，自息强知之病。
　　夫唯病病，是以不病。
　　注：夫唯能病强知之病，是以不为强知所病。
　　疏：众生强知，妄生见着而为病恼。夫唯能病强知之病，於知忘知，则不为强知所病，故云是以不病。
　　义曰：知强知之病而能病之，是以不病者，无强知之病。
　　圣人不病，以其病病，是以不病。
　　注：唯圣人所以不病者，以其病众生强知之病，是以不病。
　　疏：圣人正智圆明，了悟实相，於知忘知，故不为知之所病。所以者，以其病。凡夫有强知之病，故说真知以破之。妄知之病既除，真知之药亦遗，故云不病。
　　义曰：凡代之人，识因浅劣，未了知真之理，乃执强知之非，以此循环，迷失正智。圣智圆备，不执强知之知，又了真知之理，能病强知之病，不惑强知之知。以其病病，是以不病。如惑者说大道，是有执有，为是一人言道，为无执无为。是执无者则病於有，执有者复病於无。圣人知道非有非无，两无所执，能病所执，是以不病。义亦然矣。所以大辫若讷，至知忘知。颜子如愚，孔光温树，三缄戒慎，其斯谓乎？《西升经》曰：能知无知，道之枢机也。
　　人不畏威章第七十二
　　疏：前章明了心之知，以虚忘为上。此章明迷妄之病，有可畏之威。初标人不畏威，则祸累所及。次无狭下劝人虚心静欲；神不厌人。后举圣行证成，示其去取。○义曰：圣人於知忘知，既显强知为病，又举威之可畏，不畏财大威及之，俾其涤虑虚心，栖神於绛关，恬和养气，味道於玄虚，人神相须，贵见皆遗，去厌狭之为累，取知爱以为资。然后勇於谦柔，挫其刚果，以为修真之径尔。
　　民不畏威，则大威至。
　　注：有威而可畏，谓之威。言人於小不畏，拙於慎微，则至大可畏也。
　　疏：有威可畏谓之威。夫欲恶之来，起於微末，积成病累，为彼大威。
　　人不能慎其细微，则至於大可畏也。
　　义曰：君子有三畏，畏天命、畏大人、畏圣人之言。又人之立身，以忧畏为本。理国而有忧畏，四时顺焉，六气序焉，神明交焉，邦国泰焉。其无忧畏者，神明不交，灾害为生。理身而忧畏，官以之理，家以之宁，疾病不作而志气和平。其无忧畏者反是，则大威至，其可追也。
　　无狭其所居，
　　注：神所居者，心也。无狭者，除情去欲，使虚而生白。
　　疏：神所居者，心也。人当忘情去欲，宽柔其怀，使灵府闲豫，神栖於心，身乃存也。
　　义曰：神者身之主，心者灵之府。嗜欲不入，物我都忘，是非不汨於胸中，则神栖於灵府也。《西升经》曰：谋思危之首，危者将不久。此使人思谋绝虑，少私寡欲。又曰：身者，神之车也，神之舍也，神之主人也。主人安静，神则居之；躁动，神则去之。以心能动静变化，故谓之神。神能飞行，并能移山，此则神为灵妙之称也。神力之大，不可思而议之，故修三奔行大洞，则云车龙
　　驾，出有入无，飞升三清，啸咤水火，移山陷地，何所不为。若用之非道，则败国丧身，沦滞六欲，飘零苦趣，往反生死，善恶吉凶，皆由於心矣。故心为灵府也。
　　无厌其所生。
　　注：身所生者，神也。无厌者，少私寡欲，使不劳倦。
　　疏：身所生者，神也。厌，恶也。人由神而生，故谓神为所生也。神明托虚好静，人当洗心息虑，神自归之。若嗜欲渎神，营为滑性，则精气散越，散越则生欲，故劝云无厌所生之神，以存长久之道。
　　义曰：身之生也，因道禀神而生其形。夫神者，阴阳之妙也；形者，阴之体也；气者，阳之灵也。人身既生，假神以运，因气以屈伸。神气全则生，神气亡则死。故形为神之宅，神为形之主。岂可厌而去之耶？且所生我身，大约有三。一曰精，二曰神，三曰气，受生之始，道付之以气，天付之以神，地付之以精。三者相合而生其形，人当受精、养气、存神，则能长生若一者。散越则错乱而成疾，耗竭而致亡。不爱此三者，是散而弃之也。气散神往，身其死矣。得不戒而保之哉？此三者能生其身，故曰所生也。
　　夫唯不厌，是以不厌。
　　注：夫唯人不厌神，是以神亦不厌人也。
　　疏：善贷曰道，资形曰神。人能爱道存神，故云夫唯不厌。除垢止念，惟精惟一，神不厌人，故云是以不厌。
　　义曰：贷，假也。资，禀也。垢，恶一也。夫惟修道之人，养神爱气，冥怀虚寂，神则常存。神不厌人，人可长久。除垢止念者，《西升经》老君将升太微，戒尹喜之词也。曰：除垢止念，静心守一，众垢除，万事毕。吾道之要也。惟精惟一者，《尚书□大禹模篇》舜命禹践位之词也。曰：人心惟危，道心惟微。危则难安，微则难明。惟精惟一，可以允执厥中也。
　　是以圣人自知不自见，
　　疏：自知者反照内省，防害於微，令无可畏之事。不自见者，不自彰见其朴能，炫耀於物，违理失常，以招患也。
　　义曰：夫人不炫己能，不彰己行。故《尚书》曰：惟不伐，天下莫与汝争功。惟不矜，天下莫与汝争能。但内照含光，周鉴四海，固无可畏之事矣。理身及此，则功名显，而道德充也。
　　自爱不自贵。
　　注：自知其身，防所畏之事。自爱其身，无厌神之咎。不自见其能以犯患，不自贵其身以聚怨也。
　　疏：圣人自保，爱其身，绝去嗜欲，令神不厌。身不自贵者，不自矜贵其身，凌虐於物，以聚怨尔。
　　义曰：葆和谷神，希言养气，绝嗜禁欲，抑非损恶，此自爱也。轻裘肥马，甘食美衣，华宇文阶，崇轩大厦，自贵也。自爱则神安心泰，自贵则奉己害民，伤财敛怨。故曰有道之君以乐乐人，无道之君以乐乐身。乐人则人从，乐身则人叛也。
　　故去彼取此。
　　注：去彼见贵，取此知爱。
　　疏：去彼自见自贵，取此自知自爱。圣人得年等智，了法性空，理无去取，开教引凡，寓言之尔。
　　义曰：自见者不明，自贵者不长。故贵以身为天下，若可寄天下。故圣人去之而不取。自知者明，自爱者宁。故曰爱以身为天下，若可托天下，言圣人内爱其神，外爱其民也。寓言者，寄寓立言，以教神俗。言圣人非有去彼取此之行，立理以劝人尔。
　　道德真经广圣义卷之四十六竟
　　道德真经广圣义卷之四十七
　　唐广成先生杜光庭述
　　勇於敢章第七十三
　　疏：前章明迷妄之病，有可畏之威。此章明勇敢之为成杀身之咎。初标敢与不敢，利害之殊。次明天道谦柔，戒人勇敢。后叹天网之报，以劝善士之修。○义曰：前明去见贵之外行，取知爱之内修。此乃劝勇退以谨身，戒勇进以伤德，用明利害，遣复谦柔，成善胜善应之功，弘不言不争之旨。示以天网，俾之竞修，然标以死惧之，令畏司杀之咎。
　　勇於敢则杀，勇於不敢则活。
　　注：敢谓果敢，言人勇於果敢从事，失於谦柔退让，必害於身，故云则杀。不敢者则可以理身矣。
　　疏：刚决为勇，必果为敢。言强梁之人无所畏忌，失於谦柔，决於果敢犯上作乱者，则是杀身之道也，故云勇於敢则杀。勇於不敢则活者，人若於事静慎，敛身知退，所决在於不敢强梁犯患，则是活身之道也。故云勇於不敢则活。
　　义曰：强梁者锐志而前，自投祸患。谦慎者奉身而退，必保安真。杀活二途，昭然可验矣。犯上作乱者，《论语□学而篇》云：不好犯上而好作乱者，未之有也。言强梁之人干犯己之上者，而孝悌之人必恭顺，好欲犯其上者少也。
　　知此两者或利或害。
　　疏：两者，敢与不敢也。言人能知勇敢，则杀而有害，不敢则活而有利，当须勇於不敢。此两者在勇虽同，所施则异。故云或利或害。
　　义曰：刚决於心，俱谓之勇。勇强梁而进则害至，勇谦柔而退则利来。利来则生，害至则死。生死起乎心感，利害归乎妄情。若能勇退葆身，谦光约修，道之要也。虽妄情所起，而吉凶利害不常，故皆云或尔。
　　天之所恶，孰知其故？
　　注：两者，敢与不敢。或，有也。能知不敢者有利，敢者有害，当须勇於不敢。此勇敢之人动有灾害，天之所恶，孰能知其故哉？
　　疏：孰，谁也。故犹，竟故也。勇敢於有为之人，动则有害，乃天道之所恶。而代俗之人，谁能知其意故者乎？
　　义曰：天之道恶杀而好生，恶恶而好善。勇於进则有殃而必杀，勇於退则有利而必生。自然而然，岂知其故？此戒人当勇於谦退，以保其生也。夫王赫斯怒以整其旅，此文王之勇以安天下也。《逸书》曰：惟我在天下，曷敢有越厥志。此武王之勇，亦以安天下也。匹夫勇敢伤於人而丧其身，何足贵乎？
　　是以圣人犹难之。
　　注：圣人犹难为勇敢之事。
　　疏：此举圣以励凡也。夫以圣人之明，犹难於勇敢，惧其为害，况於凡人欲为勇敢，焉得无害乎？
　　义曰：圣人不为勇敢之事，此约圣人以戒代人尔。言圣人尚虑有害，不为此勇敢强梁之事，况於凡俗乎？此爱人之心，戒之至矣。
　　天之道，不争而善胜，
　　注：此下言天道谦虚，以戒人事勇敢，天不与物争，四时盈虚，物无违者，故善於胜。
　　疏：因上言天之所恶，故此下四句广明天道谦虚，以戒人事勇敢，人怀胜勇，所以有争。天道平施，唯善是与，物莫之违，故云善胜。
　　义曰：天道任於自然，因无胜负，四时代谢，不令而行，六气推迁，不言而信，物不违天，则为善胜也。惟善是与者，此经第四十三章云天道无亲，常与善人也。天道平施者，《易》谦卦云君子以哀多益寡，称物平施是也。
　　不言而善应，
　　注：天何言哉？福善祸淫，曾无差忒。故云善应也。
　　疏：天何言哉？但福善祸淫，吉凶感应，故曰不言而善应也。
　　义曰：天无言而四时行地，无言而万物生，得时而兴，感物而应，此自然之理也。《西升经》曰：为善，善气至；为恶，恶气至。自然之势，影响不差也。福善祸淫者，《尚书□汤诸》 曰福善祸淫，言国之政教，人之所修有善有恶，善者天福之，恶者天祸之。天降谴以告之，谪见以警之，而不寤者，祸乃及之。此吉凶所应，人所召也。
　　不召而自来，
　　注：天道不乃物使从己，物不能违，自来顺天尔。
　　疏：凡物之来，皆由命召。今天不召於物，而使从已，而万物自来而顺之，则负阴抱阳，春生夏长，皆非召而来也。
　　义曰：《春秋左传》曰：祸福无门，惟人所召。为恶召祸，为善致福，理之常也。今言天道不言而自应，不召而自来，言万物自顺於天也。负阴抱阳者，此经第五章之词也。
　　繟然而善谋。
　　注：天道玄远，繟然宽大，垂象示变，人可则之，故云善谋也。
　　义曰：天道运四时，垂历象，循环顺气以示於人，历象不愆其常，四时不爽其应，寒暑晦明，罔有差忒。此宽缓而善谋。繟，宽大也，缓也。谋，度也。历，数也。象，法也。变星辰，差忒也。天以运度之数，垂文之象，显示於人，圣人则天象而立教化。故《礼经序》曰昔在唐尧，历象日月，敬授人时是也。
　　天网恢恢，疏而不失。
　　注：天之网罗虽恢恢疏远，刑淫赏善毫分不失。
　　疏：恢恢，宽大也。此覆释上天道等义也。天道网罗虽复宽大，而且远，赏善罚恶不失分毫也。
　　义曰：古人结绳为网为罗，以捕飞走之物。网取其笼罩，广大之义也。天道以吉凶之应、阴阳之数、善恶之报以平笼万物，物在其中，无所逃隐。为善善报之，为恶恶酬之，故谓之天网。天道无伤於物，是故网罗笼罩，掩获於物乎。此约体为喻尔。夫天以气禀之於物，物则受气於天，生形於地，是则天地为万物之本。物之善恶生死，皆受命於天，天无网罗机械以制於物，但恢恢广远，无不包容。飞行动植，风云气象，阴阳寒暑，昼夜生死，皆在包罗之内，无所逃失。故若网之所龙尔。其气之所应，时之所推，历数昭然，不差毫末。毫者，毛之细者也。分者，数之微者也。天网所罗，微细无隐矣。
　　民常不畏死章第七十四
　　疏：前章明勇敢於有为，自成杀身之咎。此章明有为则轻死，必犯司杀之诛。首五句陈戒用刑。次一句指明司杀。后四句举用刑代杀，必有愆咎。○义曰：夫赏善以德，罚恶以刑，犹寒暑以无私，譬阴阳之必应，此天之道也。人君无为御极，民知自劝之方，有道修身，天锡无疆之寿，各安素分，必享大年，在乎畏慎於心，戒惧於祸，不触陷身之网，岂罹司杀之殃。於国则宽宥用刑，哀矜察狱，不施代杀之法，必无伤平之非，不行代斲之权，必无伤和之怨。然后去厚敛有为之事，循不争勇退之规，以继前后章之大旨，福於人也。
　　民常不畏死，奈何以死惧之？
　　注：纵放情欲，动之死地，习以为常，曾无畏者。人君当以清静化之，奈何更立刑法，以诛杀恐惧之乎？
　　疏：言人不能守道清静，而放纵情欲，动之死地，积习为常，曾无畏者。人君当以清静为化而教导之，奈何更以刑法诛杀而恐惧之？
　　义曰：人君虽悬象顺天，垂法御极，在於开物成务，用道教人。若民侮法乱常，冒刑于禁，自投于网，不慎其身，亦当悟之以革虑洗心，舍恶从善，使其悛省，许以自新，不当遽用五刑，不开三面。此恐失於慈恕也。
　　若使民常畏死，而为奇者，吾得执而杀之，孰敢？
　　注：若使代人皆从清静之化，不敢溺情纵欲，常畏於死。而有独为奇诈者，假令吾势得执杀此奇诈之人，孰敢即杀？故下文云。
　　疏：此明人君化以无为，而人皆少欲，各全其生，常畏於死。而独有为於奇诈不善之行者，适令吾势得执而杀之，亦谁敢即杀？所以不杀为自有天网司杀之也。故下文云。
　　义曰：既以慈恕教人，人知其教，馑身畏法，洁行修生，尽祛欲情，俱畏於死。而或独有肆怀从欲，干法犯刑，人君亦当戒以自新，使之悔过，而开道之。若之若迷而不返者，亦不遽执而杀之，以俟天之司杀。此所以示其善诱也。
　　常有司杀者杀。
　　注：如此奇诈之人，天网不失，是常有天之司杀者杀之。
　　疏：司，主也。天鉴孔明，无所不察。奇诈之人不得其死，是有天之司杀者杀之矣。
　　义曰：天之养人也厚矣，爱人也至矣。南宫丹箓赏善而司生，北宫黑簿纪过而主死。天地万神司察善恶，以惩以劝，俾其革恶而迁善也。故有功者延年，有罪者夺算，毫分无失，如阳官之考校焉。天有司命四司之星，在虚危之间、人星之侧，以司於人。司命二星主人之功过、年寿赏夺，司禄二星主人之禄秩衣食，司危二星主人之憍佚不正，司非二星主人之邪忒多私。此四星者，《三元经》 所谓天之司杀也。纠察罪福，使世人知修善戒恶焉。人君以善教人，动怀慈恕。其独不善者，天之司杀当自杀之。言天之照鉴甚明，无有不察。天网宽大，疏而不漏，违天反道，何逃其辜？孔，甚也。
　　夫代司杀者杀，是谓代大匠斲。
　　注：人君好自执杀，必不得天理，犹如拙夫代大匠斲木矣。
　　疏：言不善之人司杀自杀，人君若势得执杀而使杀之，是代杀者杀人，不得天理，犹如拙夫代大匠斲木矣。
　　义曰：设有不善之人，必俟天之所杀，人君执而便杀，是代天杀之权，下爽哀矜，上乖天理，若拙夫代大匠斲木，所失当如下文。
　　代大匠斲，希有不伤其手矣。
　　注：拙夫代斲，岂但伤材，亦自伤其手。人君任刑，代彼司杀，岂唯残害百姓，抑亦自丧天和。
　　疏：大匠斲木，动合方圆。拙夫代之，必失绳约，恶得不损其材而伤其手乎？天网不失神理昭明。人君任刑，代彼司杀，恶得不害其人而丧天和乎？奈何以死惧之，斯之谓也。
　　义曰：大匠之巧也，运斤成风，所斲无失。拙夫代斲，材手俱伤，亦犹人君执得不善之人，轻肆刑杀，虽云用钺，实虑伤和。故首文之意，有不畏死者，当开之以善，教之以道，岂得以死而惧之乎？《尚书》曰：与其杀不辜，宁失不经。好生之德，洽于民心是也。
　　道德真经广圣义卷之四十七竟
　　道德真经广圣义卷之四十八
　　唐广成先生杜光庭述
　　民之饥章第七十五
　　疏：前章明有为则轻死，必犯司杀之谏。此章明厚敛则人贫，是生有为之弊。初三段迭明所以为弊。夫唯下结叹令其贵生。○义曰：致理者何？道德为本，任道则无为澄静，用德则有裕和宁，素一台而不为，惜十家而属念。以俭以约，俗人阜丰，奈何聚饮无厌，诛求莫已，男力耕而腹歉，女勤织而身寒。若彼有为，使其轻死，一至於此，夫何痛哉？惟能不厚其生，各全其分，天和不丧，是曰贵生。示以柔弱坚强，俾体之而修励尔。
　　民之饥，以其上食税之多，是以饥。
　　注：天下之所以饥乏不足，以其君上食用赋税之太多故尔。
　　疏：夫人，国之本也。若政烦赋重而人贫乏，则国本斯弊，弊则危矣。是以下人不足，由君上食用赋税之太多，是以令其饥乏尔。
　　义曰：立法垂宪，古有明文。食也充君之庖，税也输国之赋。什一之税，务在其轻。赋重则人贫，赋轻则人足。人足则国泰，人贫则国危。理在酌中，法无太酷，所以铸刑书而物怨，作兵赋而邦贫。齐侯以重敛致亡，田氏以厚施威霸。皎然在目，居之鉴焉。
　　民之难治，以其上之有为，是以难治。
　　注：天下之人所以难化者，以其君上之有为。有为则多杂，多杂则诈兴，是以难理。
　　疏：蠢尔苍生，资君以理。为理之本，谅在无为。故我无为而人自化。今人所以难理者，由君上之有为。有为则政烦而人扰，动生大伪，是以难理。
　　义曰：君之理人，本乎清静，不作无益之事，不兴无用之功，不矜威武之能，不尚淫奢之巧，无为自化，恬澹居先，则诈伪不生，祸乱不作。法作而人去之，殷人作誓而民始叛，周人作盟而人始疑。今其外施威武，有挽运之劳，内事淫奢，有诛求之苦，上有玉食繁华之厌，下有糟糠不足之悲。纲密令苛，求理难矣。
　　人之轻死，以其求生之厚，是以轻死。
　　注：天下之人所以轻死者，以其违分求生太厚之故，是以轻死。
　　疏：人之所以轻入死地，丧其生者，皆以其违分求生，养生太厚，不顾刑网，以徇所求，是以轻死。
　　义曰：皇天育人，生有定分，降年有永有不求，必在养之得所，任以自然，但虚心则道臻，窒欲则心守泰定，然后发乎天光，则不求其永自延永矣。若厚於奉养，力以求生，或饵金石以毒其中，或因鼓怒而伤其气，但营难得之货，或求过分之能，本欲希生，反之於死，是生生之厚也。所以栖鸟於火林之上，未念其寒；养鱼於沸鼎之中，本哀其冷。养之失理，及以伤生。世愚之情，斯可哀矣。圣人欲去其厚而适其分，则道可得矣。
　　夫唯无以生为者，是贤於贵生。
　　注：自然之分足则生全。若过养其分，分过则生亡。故夫唯无以厚其生为者，是贤於矜贵其生也。
　　疏：夫生也有涯，安分则足。既不可违，亦不可加。若营生於至富之外，则惑矣。故不厚其生而生全，求厚其生而生丧。故知夫无以生为忧者，是贤胜於矜贵其生之人。
　　义曰：禀生有分，赋命有常。守其分则可以永全，失其常必之死地。是以圣人垂戒，不欲厚以求生。贤士知微，自可任於天授。此所以戒人君，违分则国伤人弊，守文则物泰时康，顺道循常，斯为当矣。可谓贤於贵生，明於用道也。
　　民之生章第七十六
　　疏：前章明厚敛则人贫，是生有为之弊。此章明有为则心欲，故丧和气之柔。初标生死之二徒。次举草木之两喻。结以强大处下，戒令必守和柔。○义曰：前以贤於贵生，不为过分之养。此乃资於用弱，可以保其和柔。明坚强不可以执持，谦下所宜於从事。兵强必为国害，木槁由其气衰。劝守冲和，戒为强大，示以张弓之喻，欲明举下抑高，此其旨也。
　　人之生也柔弱，其死也坚强。
　　疏：人之生也，和气流行，百骸以之柔弱。人之死也，和气流散，四支以之坚强。言此者示柔弱坚强，为生死之戒。
　　义曰：人禀冲气，百骸以之和柔，百神卫於百关，六气行於六府。所贵者存神养气，体道怀柔。着生品於南宫，削死名於北府，延生久视，其在兹乎。如其神魄潜飞，冲和稍散，遽同草木，委化泥沙。失彼至柔，斯为痛矣。
　　万物草木生也柔脆，其死也枯槁。
　　疏：此举喻也。万物草木气聚而生，故枝叶敷荣而柔脆。气竭而死，则条干变衰而枯槁。前明有识，此举无情。无情者以气聚散为荣枯，有识者以道存亡为生死。
　　义曰：万物与人同资於道，道以运气，气以致和，虽有识无情肖形各异，生之与死禀受不殊，而道在则能生，道去则为死。故经冬之草，覆之可以延期；夭脆之年，修之何妨降永。所要服勤於炼饵，岂宜甘委於幽泉。违道强梁，可为之戒。
　　故坚强者死之徒，柔弱者生之徒。
　　注：生之柔弱，和气全也。死之坚强，和气散也。欲明守柔弱者全生保年，为强梁者亡身失性。
　　疏：此结前义也。言草木生则柔脆，死则坚强。知人为坚强之行者，是入死之徒；为柔弱之行者，是出生之类。
　　义曰：圣人念彼强梁，重为戒训。举草木生死之喻，为人伦强弱之规。强梁为入死之阶，所宜授革。柔弱为出生之要，必务坚持，无旷精修，自投死地。
　　是以兵强则不胜，
　　注：见哀者胜，故知恃强者必败。
　　疏：此下转结前义也。用兵有言，以慈为主。故云恃强则败，欲明人恃强则死矣。
　　义曰：夫兴师问罪，薄伐御戎，先之以三令五申，教之以六技金版。既定前偏后伍，仍资地利人和，盖不获已而行，岂欲矜於剿戮？符坚百万、秦缪二崤，疋马不回，只轮莫返，此兵强侮敌，败也宜乎。
　　木强则共。
　　注：木本强大，故处於下。枝条柔弱，共生於上。盖取其柔弱者在上，强梁者在下也。
　　疏：木本强大，故处於下。枝条柔弱，共生於上。盖取其柔弱者在上，强梁者在下也。
　　义曰：木以本大居下，固其宜然。末大於本，固非其称。谚曰尾大不掉，国之所戒。赵氏以之倾晋，田氏以之易齐。子之致疑於燕，太叔见败於郑。岂非末大於本，臣强於君，守理非顺也。合手曰拱。昔桑谷生於殷朝，七日大拱。秦伯怒於奏叔，墓木拱矣。皆木大合拱之谓也。
　　强大处下，柔弱处上。
　　疏：结上文木根本强大，则枝叶共生其上之义。欲明强梁之人，常在柔弱之下矣。
　　义曰：人以谦让能制猛毅之夫，枝惟纤柔遂居大本之上。所宜克崇谦静，深戒刚强。吞七国之赢秦，竟亡匕鬯；统千夫之盗跖，终丧形躯。然后止水莹心，清恬养性，处不争之地，居自得之乡。翥景乘风，斯可得矣。
　　天之道章第七十七
　　疏：前章明有为则心欲，是丧和气之柔。此章明强梁必招损，故举天道之喻。初一句标天以申戒。次五句举喻以明天。又八句总合前义。是以下举圣德以结劝尔。○义曰：共木垂喻，以柔是而强，非张弓之道。盖抑高而举下，是则有余招损，亏盈益谦，终以慎静为基，不尚高强为胜。续以攻坚之理，益明显戒之文。
　　天之道，其犹张弓乎？
　　注；天道玄远，非喻不明。故举张弓以彰其用。
　　疏：此法喻双举也。夫天道玄远，非喻不明，故举张弓以昭天德。张弓之法，其如下文。
　　义曰：夫苍旻在上，广覆原缺七字。虚无之气，指喻斯见，可明高下之规。盖以人道乖真，灭不足而为事，天道惟正，损有余而表均。所以举下抑高，类彼遏强抚弱，不居不恃，晦智韬贤，法喻双标。此其旨矣。天道远，人道迩者，子产语祀灶欲禳火之词也。且天道虽远而历象可观，将戒於人。举天道以为喻，盖欲世人遵仰上玄，稽考天意，禀而为戒，理在必行尔。
　　高者抑之，下者举之，有余者损之，不足者与之。
　　注：张弓如此，乃能命中。是犹天道亏盈益谦，欲令人君法天字人。故示举下抑高之道。
　　疏：夫弓之为用，当合材定体，弛张调利。高者抑之，下者举之者，为架箭之时准的也。有余者损之，不足者与之，为发矢之时远近也。如此则能命中矣。天道亦然。日月寒暑一往一来，来者损其有余，往者与其不足，则成岁功矣。人君者当法於天道，抑强扶弱，损有利无，故举亏盈益谦，欲令称物平施尔。
　　义曰：天道玄微也，而阴阳自运，清浊皎分，寒暑晦明，靡差於晷度。纬候躔次，无爽於洪纤。大则橐钥万殊，牢笼海岳，细则推迁黍累，通贯毫牦。诚哉信哉，不紊不忒。其比喻也，以天道恶盈满，张弓之抑高，人道好谦和，若张弓之举下。欲使人挫减高亢，执守谦卑尔。夫为弓者必品乎木性，审以骍文，合轻重之宜，无偏邪之失。然后贞金镞矢，神胶拂弦，中则主皮，射无虚发。所谓举下抑高为准也。天道君德，上下相应，故当法天之用，如弓之法焉。人君所以振滞烛幽，兴灭继绝者，举下也；易强禁暴，挫锐摧凶者，抑高也。如此则赏刑允当，名器不愆，下无偏党之非，上叶太平之化矣。《周礼》弓人为弓，聚干、角、筋、胶、丝、漆六村以其时，六材既聚，巧者和之。相干欲赤黑而阳声，射远者用势，射深者用直。相角欲青白而丰末，凡角秋杀者厚，春杀者薄，穉牛之角直而泽，老牛之角弥而碏。三色既具，戴者为良，则可以冬扸干，夏理筋，春液角，秋合丝、胶、漆，寒定体则张之不流。材美工巧，为之以时，谓之三均。均三谓之九和。上制六尺六寸，中制六尺三寸，下制六尽。於是控引有往来之体，迟速有安危之名。故有危弓安矢，安弓危矢焉。荆干燕角，材之美也。和弓垂矢，古之宝也。矢之法，凡矢人为矢，兵矢田矢，二前三后。三分其长而杀其一，五分其长而羽其一。水之以辩阴阳，夹阴阳以设其比，夹其比以设其羽，三分其羽以设其刀。夹而摇之，视其丰杀之节，挠之视其鸿杀之称。茀矢三分，一前二后。杀矢七分，三前四后。前弱则勉，后弱则翔，中弱则纡，中强则扬，羽丰则迟，杀则躁。苛欲生而搏，材美工巧，虽疾风亦不之惮矣。弓矢之制，选材俟时，因工施巧，乃能命中，况於人乎？亏盈益谦者，《易》谦卦云天道亏盈而益谦，谓减损盈满，增益谦退，亦如日昃月亏，是抑高举下之义也。又称物平施，亦谦卦之词，言物之先多者而得其施。物之先者亦得其施，多之与少皆得其益，亦云多者用谦以裒之，少者因谦以益之。谦之施与，皆不失平也。
　　天之道，损有余补不足。人之道则不然，损不足以奉有余。
　　注：天道平施，哀多益寡。人则违天，翻损不足也。
　　疏：此明人道不能同天损益，注云裒多益寡者，《易》谦卦之词也。
　　义曰：天道均平有余，必损不足，必与人道反此。灭不足而奉有余，所以富室饫其珍鲜，贫者歉其藜藿，则违於道矣。裒多益寡者，《易》谦卦之《象》：地中有山，谦，君子哀多益寡。裒，聚也。寡，少也。益，与也。多者得谦物更裒聚，弥益其多。寡者用谦物更进益，是谓均平之道。亦云裒，取也。减取多者，益於寡者，乃合举下抑高、亏盈益谦之义。理国和民之要，修身合道之规，此其特也。
　　孰能以有余奉天下？惟有道者。
　　注：谁能以己之有余以奉天下之不足者乎？独有道者能也。
　　疏：孰，谁也。老君疾时不能同天道下济，以恤於人，光大其德，故举天道以劝云：谁能同天之道，损其有余以赒奉不足者乎？惟有道之君乃能然尔。
　　义曰：恤，赈救也。损，抑减也。赒，赡也。天道下济者，《易》谦卦象词也。世人所行，反於天道，减其不足奉彼有余，岂独害人，况乃违道，诛敛无已，冻馁莫哀。老君涣发圣言，愍其无告，曰孰能灭己有余恤人不足，顺天育物者，惟有道之君乎。
　　是以圣人为而不恃，
　　注：圣人法天，称物均施，施平於物，而不恃其功。
　　疏：此引圣人以证上有道之义。恃犹矜恃也。圣人法天平施，德被於物，不见其功，故云不恃。
　　义曰：圣人圆通智慧，因物为心，犹天地之发生，不言其德，类阳和之煦妪，不恃其恩。虽不恃不处，而其道愈广矣。称物平施，已见上解也。
　　功成不处。
　　注：推功於物，不恃其成者，贤能也。
　　疏：圣人知功成而处，天必损之，故虽道洽寰区，功济天下，归美名於群材，而不处其功绩尔。
　　义曰：举圣人之德，况有道之君，皆以法道为顺天平施，泽及物而不恃功，配天而不居道德，巍巍与天并矣。
　　其不欲见贤。
　　注：圣人所以推功不处者，不欲令物见其贤能也。
　　疏：此结释不恃不处之意也。其不欲见贤者，圣人虽盛德内充，而嘉声外隐，所以不恃为、不处功者，正欲隐德晦名，不欲令物见其贤能尔。此亦损有余之意也。
　　义曰：大圣之德，冥合玄功，而内照应微，外混於物。盖恐德彰则慈爱立，慈着则功用存，将欲隐功行於已成，潜德化於不宰，符举下抑高之旨，契正言若反之文也。
　　道德真经广圣义卷之四十八竟
　　道德真经广圣义卷之四十九
　　唐广成先生杜光庭述
　　天下柔弱章第七十八
　　疏：前章明强梁必招损，以示天道之喻。此章明柔弱则受益，故赞水德之能。初五句标水之胜功。次四句叹莫能行者。又五句证释前义。后一句转结上文。○义曰：前明圣人不恃不处之行。此举水德胜刚胜强之能。守柔弱则谦光，为强梁则屈抑，所以国君以含垢为大，立名以不祥为先，配圣德乃允叶厥中，闻俗耳则虽正若反，嗣以执契之理，更彰与善之方尔。
　　天下柔弱莫过於水，而攻坚强者莫之能胜。
　　疏：水之为性，善下不争，动静因时，方圆随器。故举天下之柔弱者，莫过於水矣。而攻坚强莫之能胜者，夫水虽柔而能穴石，石虽坚而不能损水。若以坚攻坚，则彼此而俱损，以水攻石，则石损而水全。故知攻坚伐强，无先水者，故云莫之能胜。
　　义曰：水之为用，其体至柔，其性善下。万川委输，百谷朝宗，霏湛露以浚虚，贯昭回而上汉。言其大也，古今注海而不盈。言其细也，毫末禀生而有润。故老君配之於道焉。三能不让，七德备周，包裹造化，贯穿形兆，处浊受污，随方任圆，此其至柔也。故物莫能伤焉。及其泛十洲，浮八极，沦藏日月，涵贮乾坤，陵谷由之而革迁，馄鹏托之而变化，摧山穴石，无所不能。此其至强也。故物莫能制焉。然而强柔相制，强者必损，亦由六欲缠性，三业萦身，结构日增，坚固难解。以至柔之道、至静之真销而解之，渐除坚执，久久行之，则廓然清净，虚室生白矣。此所谓至柔攻坚，莫之能胜也。
　　其无以易之。
　　注：以坚攻坚，故两坚俱损。以柔制强者，则强损柔全。故用攻坚者，无以易於水矣。
　　疏：夫水虽至柔，用攻坚强之物，无能易之者。岂不以其有不争之德，
　　而无守胜之心乎？理国修身，亦当如此。
　　义曰：不争处下，攻於坚强，万物之中无易於水。冲和之气，澹寂之心，攻除嗜欲，莫先於道。所以道之於身，则却尘除垢，於国则纳污荡瑕，万有所以归仁，六欲所以销涤者矣。
　　故柔胜刚，弱胜强，天下莫不知，莫能行。
　　注：柔弱之道胜於刚强，天下之人无不知有此道，而不能行。
　　疏：柔弱之道胜於刚强，天下之人皆知此义。但惑於自贤，以己为尚，无能行其所知者，故云莫能行。
　　义曰：柔弱之胜刚强，人皆知矣。虽知其事，谁能体柔修性，用道修心，挫其刚强，习其虚寂耶？有能体而修者，道何远哉？
　　是以圣人言：受国之垢，是谓社稷主。受国不祥，是谓天下王。
　　注：引万方之罪，是受国之垢浊。称孤、寡、不谷，是受国之不祥。其德如此，则社稷有奉，故天下之人归往矣。
　　疏：举圣人之言，证成上义。此即能行以柔胜刚之行者。垢，秽辱也。言人君能含受垢秽，引万方之罪在己，则人仰德美而不离散，社稷有奉。故云是谓社稷之主也。受国不祥是谓天下王者，祥，善也。人君能谦虚用柔，受国之不善，称孤、寡、不谷，则四海归仁，是谓天下王矣。
　　义曰：惟水之德上配於道，次配於王。道以化育无私，王以君临有德。夫有德之主用道居尊，罪己撝谦，责躬引咎，罪己即是受国之垢也。受国不祥也，四方向化，六合宅心，可以常奉社稷而为王矣。社稷者，帝王立国，左宗庙而右社稷。宗庙者，尊祖配天之位也。社稷者，尊稼穑备粢盛为生民粒食之本也。言人以食为天，故有国必先社稷，故王者社稷主也。引万方之罪者，《尚书□汤诰》云：万方有罪，在余一人。余一人有罪，无以汝万方是也。孤、寡、不谷，已具此经第三十九章解矣。
　　正言若反。
　　注：受国之垢，为社稷主，受国不祥，为天下王。是必正言，初若反俗。故云正言若反。
　　疏：此一句结上文也。夫受国垢浊，却为社稷主；受国不祥，却为天下王。其言乖背不同於俗，故老君详质云，是必真正之言，行之而信，但常俗闻之，初若乖反尔。
　　义曰：闻之若反於俗，行之则合於道。故俗耳所闻，是正言若反也。《灵宝经》云：修道之士舍富乐，弃荣华，栖遁山林，备受劳顿。及其功成证道，羽驾云车，享年长久，自苦而得其乐也。帝王孤寡不谷以为其名，引罪责躬以化於俗。此受其不祥凶恶之事，而人乐推，故能长主社稷。此正言若反，斯之谓乎。
　　和大怨章第七十九
　　疏：前章明柔弱则受益，故赞水德之能。此章明法令即生弊，必为余怨之迹。初明立教和怨未足为善。次是以下明有德执契，其怨不生。后天道下明天道无亲，惟善是与。○
　　义曰：前以圣人体彼虚玄，法兹上善，以奉社稷，临御配天，此则执契乘时，和怨为美。乃明惟善是与，以表天道无亲。至於弃舟舆而不乘，除甲兵而不用，玄契大道。此其旨乎。
　　和大怨，必有余怨。
　　注：与身为怨对之大者，情欲也。和谓调和也。此言人君欲以言教调和百姓，使无情欲，故云和大怨。
　　疏：厥初生人，身心清净。而今耽染尘境，失道沦胥者，情欲之所为也。则知与身为怨之大者，其惟情欲乎？和，调和也。此言百姓已困於情欲而生矫伪，人君不能以我无为令其自化，方欲设教立法，制其奸诈而和之，故曰和大怨。必有余怨者，设教立法不能无进，斯迹之弊，还与为怨。故云必有余怨。
　　义曰：语之於身则情欲为怨，《礼记□乐记篇》曰：人生而静，天之性。感物而动，性之欲。物至知然后好恶形焉。好恶无节於内，智诱於外，不能反穷，天理灭矣。物之感人无穷，故不可节矣。且夫受生之始，情欲已兴，积习既深，难於除绝。若凝玄守素，尚虞试难之侵，或混世随流，未达恬愉之趣，未能尽遣，是有余怨也。语之於国，则兴灭继绝，是曰至公。推亡固存，亦为巨惠。而武庚起祸，几覆周宗，是有余怨也。
　　安可以为善？
　　注：既有余怨，则不可以为善。
　　疏：设教立法，其迹生弊。既有余怨，则安可以为善。是知善性於俗学，以求复其初者尔。若能上化清静，无事无为，人有淳朴之风迹，无余怨之弊，方可为善矣。
　　义曰：立教绳人，欲除积习之弊，胡可得哉？惟陶以无为，率以虚寂，饮以淳和之气，混其冲漠之心，与道相冥，反覆为一者，可无余怨之弊，洞合重玄之趣尔。俗学以求复其初者，《庄子□缮性篇》云：俗学是仁义之门，初者是不生之本。今人既学仁义，已乱其心，而求不生其欲，将复内明之照，不可得也。
　　是以圣人执左契，不责於人。
　　注：左契者，心也。心为阳藏，与前境契合，故谓之左契尔。圣人立教则必有迹，有迹则是余怨。故执持此心，使令清静，下以化人，则无情欲，不烦诛责，自契无为也。
　　义曰：圣人以立教诱人，未能澄其情欲，执心虚室，可以契彼清玄。心契则无为，无为则人化，不烦设法，混合真修，固无余怨之迹矣。修心之法，执之则滞着，忘之则失归宗，在於不执不忘，惟精惟一尔。心法之中，唯《定观经》得其旨矣。经曰：夫欲修道，先能舍事，外事都绝，无起於心，然后安坐，内观心起。若觉一念心起，即须除灭，随动随灭，务令安静，惟灭动心，不灭照心。於此修之，务其长久。久而习者，则心有五时，身有七候。心五时者，第一时心动多静少，第二时心动静相半，第三时心静多动少，第四时心无事时静，事触还动，第五时心与道冥，触亦不动。心至於此，始得安乐，罪垢灭尽，无复烦恼。此五者於
　　所修之中，即为行相。其七侯者，即为修行所得之果身。七候者，心得定已觉无诸尘漏，举动顺时，容色和悦，一也。宿病普消，身心轻爽，二也。填补天损，回年复命，三也。延数千岁，名曰仙人，四也。炼形为气，名曰真人，五也。炼气成神，名曰神人，六也。炼神合道，名曰圣人，七也。圣人设教，本为众生，为其生死轮回，展转系缚，流浪恶趣，永失真常，故出我心以灭他心。上士若能法圣人之心，去住任运，不贪物色，不着有无，能灭动心，了契於道，既契道已，复忘照心，动照俱忘，然可谓长生久视，升玄之道尔。夫仙果虽证，而有气象所拘，年运所主。自初天证位，寿九百万岁，每进一天即寿加一倍，凡二十七倍至无色界，极上秀乐天，合寿一千二百七万九千七百七十五万五千二百万岁。此其所以有年岁之数者。在阴阳二气之内，三界迁变之中，其人有形有气有神，三者周备，虽变化不测，坐在立亡，隐显自由，神通无碍，须待炼形为气，方出三界之外。然无年寿之数尔。其炼神成气已为真人，炼气成神，即为圣人。其真人圣人永超数运，无复变迁，以亿劫为斯须，以万天为指掌。道果所极，皆起於炼心。故《西升经》云：生我者神，杀我者心。以其心有人我，故形有生死。无心者可阶道矣。《灵宝经》云道为无心宗是也。
　　故有德司契，无德司彻。
　　注：司，主也。彻，通也。言有德之君，主司心契，则人自化。无德之主，将立法以通於人，为法之弊，故未为善也。
　　疏：司，主也。彻，通也。言有德之君主司心契，人将自化。无德之主不能虚心而忘己，唯欲作法以通人。作法则弊生，故为无德尔。
　　义曰：执心契则易化，立法教则难通。执契为有德之君，可至於道。立法乃无德之主，未始通玄矣。此圣主所解也。今窃谓有德者，下古之君也。无德者，玄古之君也。有德之君德既有名，以心契理物，物虽化善，不能得道。玄古之君，德大无名，化民於道，朝彻而后能见独，无思无为，玄契大道，故能臻於定观，忘心之要证，超真入圣之阶也。
　　天道无亲，常与善人。
　　注：司契则清净，立法则凋残。皇天无亲，惟德是辅。故人君者，常思淳化，放无为，不可立法而生事。
　　疏：虽天道平施，与善不欺，司契清静者天福其善，则吉无不利。立法残伤者天降以殃，则孽不可逃。岂非皇天无亲，惟德是辅者乎？
　　义曰：司契之道，由中以明，故清静而易化。立法之本，自外而制，故凋弊而难通。立法方为弊源，去善弥远。司契潜谐道要，乃善之宗。降福降殃，可以明矣。降殃者，《尚书□伊训》曰：圣谟洋洋，嘉言孔彰。惟上帝不常，作善降之百祥，作不善降之百殃是矣。皇天无亲，惟德是辅。《尚书□蔡仲篇》云：天之於民，无有
　　亲疏，惟有德者则辅佑之。民心於上无有常主，惟爱己者则归之。所谓抚我则后，虐我则雠是也。
　　道德真经广圣义卷之四十九竟
　　道德真经广圣义卷之五十
　　唐广成先生杜光庭述
　　小国寡民章第八十
　　疏：前章明法令则生弊，必育余怨之迹。此章明淳朴则至理，自无矜徇之求。初标无为之风以劝。次示人从君化则理。后明家给人足无所企求。○义曰：以司契立法，胜负有殊。此乃重死化醇，朴素为本，将复结绳之理，自无兵乘之兴，甘食美衣，各全其分，安居乐俗，无丧其和。虽云鸡犬相闻，岂尚往来为礼，美信双遣，知博亦忘，无事无劳，洞达圣人之道尔。
　　小国寡民，使有什伯之器而不用。
　　注：什，伍也。伯，长也。此明君含淳和，什伍伯长无所求，及适有人，材器堪为什伍伯长者，亦无所用之矣。
　　疏：寡，少也。什，伍也。伯，长也。器，材器也。此论淳古之代也。言国小者，明不求大。言人少者，明不求多。不求大则心无贪竞，不求多则事必易简。易简之道立，则淳朴之风着。适使有出人材器，堪为什伍之伯长以统於人者，亦无所用之矣。
　　义曰：国小则易理，民寡则易宁。虽设官司亦无宰执，君臣循分，外无贪益之求，人庶怀淳，俱臻易简之道。若大国能徇斯法，自然天下无为矣。
　　使民重死，而不远徙。
　　注：少私寡欲，不轻用其生，敦本无求，故不远迁徙。
　　疏：徙，迁移也。化归淳朴，政不烦苛，人怀其生，所以重死。敦本乐业，无所外求，各安其居，故不远迁移也。
　　义曰：易理之境，易宁之民，怀淳素之风，各全其性命，无贪求之志，肯慕於播迁乎？所谓安其居，乐其俗，人至老死不相往来。斯大道云至矣。
　　虽有舟舆，无所乘之。
　　疏：舟舆之设，本以水通陆济有无。既无往来，则舟舆弃舍，无所乘用矣。庄子云：至德之代，山无蹊隧，泽无舟梁。
　　义曰：刳木为舟，以济於水，斲轮为舆，以通於陆。盖适远之所用也。国小地狭，既无乘泛之劳，遂性端居，岂有盘游之事，固无所乘之矣。山无蹊隧者，蹊，径也，隧，穴道也。《庄子□马蹄篇》曰：至德之世，其行填填，其视颠颠，山无蹊隧，泽无舟梁。万物群生，连属其乡，禽兽成群，草木遂长。是故禽兽可系羁而游，鸟鹊之巢可攀而窥。恶乎知君子小人哉？是谓素朴之代矣。
　　虽有甲兵，无所陈之。
　　疏：甲兵所陈，本以讨不服，御寇敌。上行道德，下无离异。既却攻战之事，甲兵韬戢而无所陈也。
　　义曰：君既无为，臣惟朴素，内无离叛，外绝寇雠，虽有甲兵，复何陈用？行人心通玄默，道合正真，嗜好不惑於心，繁华不乱於目。虽有科戒，讵假研寻。斯固洞达生知，不在修而后得。亦犹民化淳和，无烦武备尔。
　　使民复结绳而用之。
　　注：舟舆所以利迁徙，甲兵所以徇攻战。两者无欲，故无所乘所陈。反朴迁淳，归复三皇，结绳之用矣。
　　疏：古者书契未兴，结绳纪事，故《系辞》云：上古结绳而理，后代圣人易之以书契。欲明结绳之代，人人淳朴，文字既兴，是生诈伪。今将使民忘情去欲，归於淳古，故云使人复结绳而用之。
　　义曰：以道德之主，牧淳素之人，无水陆迁徙之劳，无甲兵攻取之事，则结绳之理，犹谓其烦。《系辞》之文，具如疏解。夫上古未有书契，先於结绳。书契既兴，结绳遂息。今使有为之代多事之民，怀道赛和，却归淳素，故云复络绳尔。
　　甘其食，
　　注：不贪滋味，故所食尝甘。
　　美其服，
　　注：不事文绣，故所服皆美。
　　疏：食之甘者在於适，适则所食皆甘。服之美者在於当，当则所服皆美。苟不适当，虽玉食锦衣，不足称甘美也。
　　义曰：充身适口，不尚珍华也。《尚书》天子王公皆有玉食。夫锦者，五彩相鲜，女工精巧，服之则过当，制之则劳人。况衣在蔽形，所以御寒燠也；食则充口，所以济饥乏也。温饱既适，冻馁不侵，足以安其身而乐其性，何在绮丽珍羞乎？
　　安其居，
　　注：不余栋宇，故所居则安。
　　乐其俗。
　　注：不浇淳朴，故其俗可乐。
　　疏：无欲所居则安化淳，故其俗可乐。若逐欲无节，将自不安其居，苛政且烦焉，得复乐其俗尔。
　　义曰：普洽淳和，故安其居而乐其俗也。
　　邻国相望，鸡犬之音相闻。
　　注：言其近也。
　　使民至老死不相往来。
　　注：无求之至也。
　　疏：列国相望，鸡犬相闻，盖言其近也。人至老死不相往来，由彼此俱足，无所求及故尔。
　　义曰：君无境上之会，民无身外之求，虽接风烟，何岭来往？在身则各安其分，外绝贪求；於国则各畅其生，民无劳役。乐道顺性，道之至乎。
　　信言不美章第八十一
　　疏：上下二篇通明道德，始标宗旨以开众妙之门，终结会归。将通得意之路，故寄信美以彰言教，论辩善以戒修行，书知博以示迷悟，陈不积以教忘遗，假有多以畅法性，结不争以明圣人。将令学者造精微於言象之中，道筌蹄於性命之外，悟教而能忘教，何必杜口於毗耶。因言以明无言，自可了心於柱下尔。○义曰：此章首目结二经之终始也。自可道可名之始，讫不害不争之终，八十一章配天法地。其此篇美信辩善之理，较华实之可忘，知博有多之词，定文质之可舍，忘言忘象，得玄遣玄，深入兼忘之枢，混融至道之域矣。众妙之门者，上经第一章之词也。言象者，《易□系》云得意而忘象，得象而忘言也。筌蹄者，《易□系》云得兔而忘蹄，得鱼而忘筌也。并具经中已解。若彼毗耶杜口，自昧於真宗，灵山拂席，竟迷於正见。岂若兹文演畅，体用兼明。语之修身理家，则百关和而六亲睦；奠邦御寓，率土静而九有清。弈代宗师，百王规禀者矣。柱下者，老君当周武王之时，居於岐，佐武王为柱下史，即今之御史也。
　　信言不美，
　　注：信言者，圣教也。信实之言，不韵於俗，故不美也。
　　疏：信言者，圣教信实之言也。老君欲以自明所演言教，化导众生，实为精信，故与俗相违。代人以为不美。
　　义曰：大圣垂训，以畅道为先，无华词可悦於人，无曲说可诬於众。真理直致，质而不文，故代俗所窥以为不美。然而循理属念，依经宅心，不唯霸国和民，抑乃长生轻举，可谓精信矣。
　　美言不信。
　　注：美言者，代教也。甘美之言，动合於俗，故不信也。
　　疏：美言谓代教，甘美之言也。言多浮华，动合於俗，既非信实，不可化人，所以不美。正以代教美言不信故尔。
　　义曰：代问教旨，以华藻为先。无至理可依，无玄谭可采，但以绮美为富赡，烦博为奇能，俗耳所乐闻，常情所甘爱，不可行化於世，但可娱适於情。故美而不信也。
　　善者不辩，
　　注：善者在行，无辩说也。
　　疏：悟教之善在於修行，行而忘之，曾不执滞，故不辩说也。
　　义曰：知道能行，不劳言辩，故经曰知者不言是也。夫辩者理阔而词烦，虚多而实寡，但可夸诞於俗，不能径了於玄。故善言於道者，臻乎无言，非假辩说。《西升经》曰道在勤行，不在能言是也。
　　辩者不善。
　　注：空滞辩说，故不善也。
　　疏：但能辩说言教，曾不悟了修行。惑滞既多，故为不善。
　　义曰：夫悬河纵辩，炙輠与词，其於言也亦以富矣，但夫滞言则迷於了悟，执理则瞢於真修。词多惑人，故非善矣，经曰言者不知是也。能辩而不能行者，《西升经》云言出飞龙前，行在跛鳖后是也。
　　知者不博，
　　疏：知，了悟也。博，多闻也。言体道了悟之人，在乎精一，不在多闻。故庄子云博溺心者。
　　义曰：道在乎知，不在乎博。知而行之者，至道不烦，一言了悟，悟而勤久，久而弥坚，则得道矣。知而求博，博而不修，言之於前，行之不逮，则失道矣。博溺心者，《庄子□缮性篇》云：古者淳朴既散，德又下衰，唐虞之世，智不足以定天下，然后附之以文，益之以博。文灭质，博溺心，然后民始惑乱，无能以反其性而复其初。由是观之，世丧道矣，道丧世矣，世与道交相丧也。道之人何由兴乎世，世亦何由兴乎道哉？此疾其舍无为循有作也。所以锺鼓作荒淫之具，玉帛为倾夺之资，乱生於此矣。人君理国，若能去调琢，息奢淫，削繁文，薄礼乐，化以真素，无事无为，岂患其溺心之博也？
　　博者不知。
　　注：知，了悟也。博，多闻也。
　　疏：夫多闻则滞於言教，滞教则终日言而尽物。既非了悟，故曰不知。
　　义曰：道之要者，在乎得言而忘言，知道而行道。行之既得，教亦俱忘。守一则不烦，无为则不乱。故博於言教者，去道远矣。岂能得玄妙之道哉。
　　圣人不积。
　　注：积者，执言滞教，有所积聚也。圣人了言忘言，悟教遣教，一无执滞，故云不积。
　　疏：积，滞聚也。圣人达妙理源，深明法性，悟文字虚假，了言教空无。所说之理既明，能说之言亦遣，则於彼言教一无积滞，故云圣人不积尔。
　　义曰：圣人无为，无为之为亦遣；圣人忘教，滞言之教俱忘。了达希微，宗尚虚漠，故不积滞於俗教矣。修真之士，亦当悟此忘言，了兹妙道也。
　　既已与人己愈有，既以与人己愈多。
　　注：此明法性无尽也。言圣人虽不积滞言教，然以法味诱导凡愚，尽以与人，於圣人清浄法性曾无减耗，唯益明了，故云愈有愈多。有明自性，多明外益。
　　疏：既，尽也。言圣人虽不积滞言教，然众生发明慧心，必资圣人诱导，故圣人以清净理性尽与凡愚，而教导之。於圣人慧解之性，曾不减耗，故云愈有愈多。注云有明自性，多明外益者，悟理之性既非他有，故云自性；因教之益不自中来，故云外益，明圣人教导凡愚，心弥慧解，故云愈有。惟斆学半，理益精畅，故云愈多尔。
　　义曰：圣人清静，理性光明，慧心外无所因，内无所滞，和之愈响，如锺在悬矣。夫天地之生化不穷，而天地之用未尝倦矣；日月之照灼而不息，而日月之明未尝竭矣；江海之注不极，而江海之流未尝耗矣；薪火之传不绝，而薪火之力未尝尽矣。亦犹圣人之慧解浩荡而无涯，随悟立言，随方设教，因机诱导，称彼物情。物情高下，俱得法味，而言教塞於天下，而理性慧解愈有愈多矣。惟斆学半者，《尚书□说命下篇》云：斆，教也，教然后知所困。是学之半也。终始常念学，则其德之修无能自觉，其惟学乎。
　　天之道，利而不害。
　　疏：天道施生，长养万物，利也。无所宰割，不害也。此举喻欲明圣人之道弘益也。
　　义曰：举天道以喻圣人之道利於万物，物遂其生，而无所害也。
　　圣人之道，为而不争。
　　注：举天道利物不害者，将明圣人之道施为弘益，常以与人，故不争也。
　　疏：圣人之道，凡所作为而与物不争者，为圣人无所积滞，与人愈有，是以不争尔。
　　义曰：天授圣人之道以利於万物，圣人体道应天以济於群生。泽愈广而志愈谦，化愈彰而功愈晦，故利物而不害，应物而不争。且夫上下二经论道叙德，首明可道常道，为设教之宗源。次标有德无德，述因时之浇朴。此陈愈多愈有，表圣泽之无穷。信可以垂表万天，程式千古，革漓败而复朴，涤邪弊而归真，贯天地而烛幽明。斯二经之大旨也。
　　道德真经广圣义卷之五十竟
　　
