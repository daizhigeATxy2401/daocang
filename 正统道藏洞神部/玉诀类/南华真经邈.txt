南华邈
　　经名：南华邈。原不题撰人。《宋史·艺文志》着录文如海《庄子邈》一卷，当即此书。解释《庄子》三十三篇题意，仅残存六篇。底本出处：《正统道藏》洞神部玉诀类。
　　南华邈
　　天地篇
　　天尊地卑，乾坤所以列位；君上臣下，贵贱所以崇班。天地均化於无心，君臣股肱於一体。故得陶钧万类，康济苍生，九有宅心，万方乐业。野老不知於帝力，击壤岂识於尧年。变浇俗之颓风，归淳素於上古。此所以合天地之旨也。
　　天道篇
　　天者，定体之名；道者，虚通为用，体非用无以运覆，用非体无以生成。体用相须，所以为万物资始。夫帝王者，首出万物，自称一人。虽天下称为至尊，必须体道以为用。尧舜得道以治四民，不失於丰年；桀纣失道以临人，万姓告无辜於上帝。道之所在，圣人尊之，故轩后膝行而顺风，孔父朝闻而夕死。天道之旨其斯谓欤。
　　天运篇
　　天者自然之称也，运者转之不息也。天形左转，日月右旋。日行迟，一岁一周天；月行疾，一月一周天。五纬经天以迭行，四时代谢而成岁。谁使之然哉，自然而然耳。大君受命亦复如之，天门开阖而不常，金石更生而不息，当须知进、知退、知存、知亡。尧舜禅让而复昌，桀纣亢极而世绝。帝王既尔，人事亦然。此天之运始也。
　　刻意篇
　　刻者削也，意者心之用也。言人峻削其意，高尚其行，欲得出众，志在声名。或蹈海而不归，或抱木而枯死。修儒者必非於墨，修墨者亦缺文
　　说剑篇
　　剑采干越之铁，选瓯冶之工，匣吐青莲，环生初月，陆剸犀象，水断蛟龙荆卿提之入秦，白虹贯曰；张华睹之丰狱，气射斗牛。虽即威慑三军，盖是一夫之勇；非君子之器，不得已而用之。今以贤相为工，良牧为冶，明宰为炭，百姓为铜，淬元气之锋，砺氛氲之锷，用仁义为匣，以礼乐为镡。自然巨盗亡魂，奸臣丧魄，万方归化，四夷来王，按之无敌於天下，此说剑之旨也。
　　渔父篇
　　昔平王东迁，周室微弱，礼乐征伐出自诸侯。邪说得升，直言见放，君子在野，小人满朝。渔父隐居，藏名避世；扁舟鼓棹，乐道。江湖。歌沧浪而吊屈原，手杖挐而讥孔子。欲使帝王亲有德、远谗人，访道山林，搜杨隐逸，使河滨无洗耳之叟，磻溪绝垂钓之人。自然九译来朝，万方归化。此渔父之旨也。
　　列御寇篇
　　以下原阙
　　
