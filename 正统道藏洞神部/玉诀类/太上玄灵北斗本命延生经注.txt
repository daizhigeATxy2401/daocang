太上玄灵北斗本命延生经注
　　经名：太上玄灵北斗本命延生经注。宋道士傅洞真撰。以内修身心为宗旨。三卷。底本出处：《正统道藏》洞神部玉诀类。
　　太上玄灵北斗本命延生经注序
　　北斗经者，太上老君之所说，汉天一师之所受也。是时老君所宣圣语，天一师下聆，而经之所作也，得不上体圣训，增饰为文，诲其隐诀，明其趣舍，晓其机枯者哉。而所行经句，多於四六，有愚者便自臆说云：其文类乎汉唐之作，必杜天师为之耳，若非杜天师，则张天师之所为也。固自以二天师便敢无稽而谤之，且夫二天师也，一则飞升，一则解化，皆有绝代之文章为其辞藻，岂鄙言哉。如五经六籍、诸子百家之书，及乎释氏之典，若非撰述，何从而有？且儒书从古迄今，注释修撰不已，而未及尽，况道妙之言，隐昧乎渺莽者哉！惟此经人天诵咏，祈福禳灾，无不应验，其诸谤毁，经有明言，命沉六趣，水失人身，深可悲哀，自致斯苦。洞真今所以撰注者，将以驱愚人之黩，塞尔之□根也，是乃引诸经教，及先师之语详而释之，又特以粗言而为证者，盖晓之於中下耳，上士高明不足观也。傅洞真谨序。
　　太上玄灵北斗本命延生经注卷上
　　傅洞真注
　　太者至大之名，上者尊崇之称，极大穷高谓之太上，玄者微妙也，灵者圣化也，北斗者，按《河图经旁通图》云：北斗是九天之精魂，九地之灵魄，九星之妙象，九州之威神，本命者，是本命元辰每岁六度降下人间，校定世人罪福，延生经者，是修真之径路也。玄元始三炁，玄生於地，元生於人，始生於天，人法地，地法天，天法道，道法自然也。人法之於地，故曰玄，人惟万物之灵，故曰灵，道生一，一生二，二生三，三生九，三炁为天地之尊，九炁为万物之根，北斗处中天，理九炁，九一之道统於玄一。玄生於地而法於人，故曰北斗本命也。人得其生，自分一炁，从炁而生，出於玄一，既自分炁而生，当明其根本，复守玄一以延其生也。
　　尔时，
　　尔时者，指当初说经之时也。
　　太上老君
　　天地初分，一炁生元始，二炁生元皇，三炁生老君，老君居下而为化主也。在天为万天之主，降世为百王之师，在星曰天皇大帝，在教曰太上老君。作太清宫中大圣老君者，非。
　　以永寿元年正月七日，
　　永寿乃汉桓帝年号，岁次乙未正月初七日也。
　　在太清境上太极宫中，
　　太清境者，即老君所都之地也，其宫名曰三皇洞神太清太极宫。《开天经》云：圆盖之顶，无上大罗之天，三清之境也。玉清圣境十二圣天，玉清之下上清真境十二真天，上清之下太清仙境十二仙天，太清之下四种民天，民天之下无色界四天，无色界之下色界十八天，色界之下欲界六天，欲界之下，中通太虚，下为人界。三清三境三十六天下生三界万物，流形八方，以下各生五万五千五百五十五亿无极世界，此地等天八方，皆三千大千世界，皆禀三清三元。上下三十六天，每四方九州列地，上应天机三十六门，所以三才通炁，天人相感，同禀道生也。太清之境，在玉清上清之下，在三界万天之上矣。一本作太清宫中者，非。
　　观见众生，
　　太上常在宫中四盻天下，慈悯众生。
　　亿劫漂沉，周回生死，
　　人生不悟，漂沉苦趣，生死轮回，虽经亿劫无有了期。
　　或居人道，生在中华，或生夷狄之中，或生蛮戎之内，
　　人道者，六道中之一道也，中国四夷八荒内外，并有三业五累者，皆属於人道。一本作夷域者，非。
　　或富或贵，或贱或贫，暂假因缘，堕於地狱。
　　为善为恶，造福造罪，人心不同，报缘各异，阴司纪录，无有差殊。
　　为无定故，
　　定一之法，性相之根本，登真之门户也。太古之人，不假修习，而心常定者，盖淳白不分，大朴不散故也。后世人心侥薄，机幸肄起，淳朴散坏，而罪根渐长，心无所生，则与道隔越矣。太上老君是以西渡罽宾，立般若门，敷演心法，广论经教，以接群悟。奈何末世之人，目贵华色，口贪珍味，鼻欣兰麝，身欲肥轻，意不能止，昏我性根，徒多口诵，心不能持。夫上古之人，甘其食，任其服，乐其俗，而高下不相慕，至於老死不相往来，各无彼此之好，不假修习，道自成矣。今习定之士，皆云不可殢像执相，若有分毫挂碍，便是错了。是则是矣，不知从何处下手。道书有《内观经》、《定观经》、《清净经》、《消灾经》、《坐忘论》，此诸经论最为明语，人犹摸索不定，何况其他散漫之言，焉能取用哉？唯此《北斗延生真经》为性相之根本，大定之便门也。若能依经守用，便见定源，到无想无结无爱处时，即知此经功德不可思议也。
　　罪业牵缠，魂系阴司，受苦满足，人道将违，生居畜兽之中，或生禽虫之属，转乖人道，难复人身。如此沉沦，不自知觉，为先世迷真之故，受此轮回。
　　罪业者，十罪，皆从三业而起，身业三：杀生、偷盗、淫欲罪，口业四：妄语、绮言、两舌、恶骂罪，意业三：贪爱、嗔恚、愚痴罪。牵者牵连也，缠者缠缚也，言人不能谛性相之根本，悟登真之门户，漂浪爱河，流吹欲海，为诸罪业牵连缠缚，不得解脱。是致阴司系留，阳魂受诸苦恼，直待满足之日，将此违背人道不得降生，以致堕落兽畜禽虫之中，转见乖戾，不得人道，难复生为人身，如此沉沦埋没，不自知省觉悟，皆为前生昏迷真性之故，所以受此轮回果报也。
　　乃以哀悯之心，分身教化，化身下降。
　　老君哀悯众生，化身下降，演说经教，开悟群迷。《太玄经》曰：九天帝君各排仙仗，诸太清宫中，迎请老君，各赴一天讲演中黄九道，俨然端拱於太极之殿，万亿化身，随方设教，应机立号，普济天人，所以朝朝降迹，代为帝师也。
　　至於蜀都，地神涌出，
　　西蜀，其地在成都府。《开天经》曰：无极世界之下又为一界，列九垒三十六土皇君，九垒之下，风泽之炁似风非风，似水非水，识苦性昏，不可分别，擎持地轮，全不倾倒，风泽之上，九垒之中，地神所以居处，天尊地卑，太上下降，地神出而捧足，於礼固宜矣。
　　扶一玉局，而作高座。於是老君升玉局坐#1，授与天师真人《北斗本命经诀》。
　　天师姓张氏，沛丰邑人，留侯子房八世孙也。汉传本名陵，后入道，添道字，道书皆曰：道陵字汉辅，今避道陵讳，以真人字代之。天师与老君同游成都，至太昊玉女修大丹之所，感地神涌一玉局座，高丈余，老君升於玉局，天师稽首座下。此时老君为说北斗延生削死之法，授与天师。其地在成都府南门之左一里余，今有玉局观并局床脚四石存焉，天师布治，列属第二十三治矣。此乃经也，诀者法也，别有玄灵经诀，用法以行此经之事。
　　广宣要法，普济众生。
　　太上慈悲广大，宣明秘要经法，普行济度众生，不间贤愚，使人能解悟修行，可见正真之道。
　　是时，老君告天师曰：人身难得，
　　《生神章经》云：人之受生於胞胎之中，三元养育，元炁结形，故九月神布，炁满能声，声尚神具，九天称庆，太一执符，帝君品命，主录勒籍，司命定算，五帝监生，圣母卫房，天神地只三界备守，九天司马在庭，东向读九天生神宝章九过，男则万神唱恭，女则万神唱奉，男则司命敬诺，女则司命敬顺，於是而生。九大司马不下命章，万神不唱恭诺，终不生也。夫人得还生於人道，濯形太阳，惊天骇地，贵亦难胜，天真地神三界齐临，亦不轻也，当生之时，亦不为陋也，如此人身实难得矣。先贤有喻曰：布芥子於昆仑之顶，持针於下以承之，相遇之者方得人身，堕落之者应当无数，如是可谓难得矣。
　　中土难生，
　　中土乃中华福地，人天最贵之国，福缘浅薄，中土难生也。
　　假使得生，正法难遇，多迷真道，多入邪宗，
　　尹真人云；正人说邪法，邪法悉归正；邪人说正法，正法亦归邪。法无邪正，道无二端，人有邪心，互生杂乱，不能自明，正法难遇也。
　　多种罪根，多肆巧诈，多恣淫杀，多好群情，多纵贪嗔，多沉地狱，多失人身。
　　六根不能清净，诸罪自此而生。巧诈乃绮言两舌妄语，人多放肆而不务检束。淫杀乃淫欲杀生，人多恣为而不知节戒，情窦众多，人皆好之而不能窒塞，贪爱嗔恚，人多纵之而不能收敛，身谢之后，沉沦於地狱之中，受诸苦恼，而不得为人身矣。
　　如此等缘，众生不悟，不知正道，迷惑者多。
　　如是前项等缘，众生不能觉悟正道，所以迷惑者甚多也。
　　我今哀见此等众生，故垂教法，为说良缘，令使知道，知身性命，皆凭道生，了悟此因，长生人道，种子不绝，世世为人。
　　老君哀见众生，故说经诀良缘，令使悟道。《内观经》曰：自一禀形谓之性，从道受生谓之命，人之性命皆从道而生，知其道而行之者，如春耕种，秋必收成，复有来春，春复下种，复得再生，生生之生，皆由此道也。
　　不生无道之乡，
　　有道之君，抚民如赤子，无道之君，视民如草芥，如夏桀商纣之君，秦皇隋炀之时，晋魏之代，乱世相继，此时为人，岂为幸哉！生居有道之邦，其惟大善乎！
　　不断人之根本。
　　既悟此道，则世世为人，根本不断矣。
　　更能心修正道，渐入仙宗，永离轮回，超升成道。
　　道在於心，守而不失，当渐次有成也。人之修学，皆从其渐易，所以有渐卦，如老子曰：合抱之木，发於微末，千里之行，始於足下。但患知道而不行，行者无不及也，能修正道，进之以渐，可离轮回，可成道矣。
　　我故示汝妙法，令度天民，归真知命。
　　老君授天师玄妙之经诀，令觉悟下士，归其真道，知其元命。
　　可以本命之日，修斋设醮，启祝北斗、
　　人之元命谓之小攒会，身中之神皆聚集於元宫，校定罪福，每六甲一周，故经中云：每岁六度降在人间，是日宜修齐醮，启告斗星，忏罪消灾，延生析福。
　　三官、
　　上元赐福天官，中元赦罪地官，下元解厄水官也。七元所统以隶三元，又三命之所归也。
　　五帝、
　　青帝属木，赤帝属火，白帝属金，黑帝属水，黄帝属土，人禀五行受形，五帝无所不关也。
　　九府、
　　上元三官九府，中元三官九府，下元三官九府，合九官二十七府。上元三十六曹，中元下元各四十二曹，计一百二十曹。总统天上天下人物、灵仙鬼神、群类万物，悉皆关会斗官，以通内外之职，毫分不差。
　　四司，
　　天曹四司者，司命、司录、司非、司危也，地府四司者，司命、司录、司功、同杀也。
　　荐福消灾，奏章恳愿，
　　凡所恳之愿，具以章词表状，以尽其情。事宜实告，辞不以文，可以消除灾厄，荐请福祥。
　　虔诚献礼，种种香花，时新五果，
　　四时新成之果，谓之荐新。五者，桃李枣栗杏是也，当虔诚荐献其礼。
　　随世威仪，
　　世之威仪，进退俯仰、趋伏坛陛、赞拜朝会、庆赞之礼也，献花酌水、枣汤细茶、世之仪也，高下之所宜，陈之而不等，上以论王公大人，次以论大富长者，次以论中庸之家，下以论贫穷之属，各量己之受用，陈以荐诚而已。且高下有别，如亲朋庆会，各以威仪相摄。当是时也，贵之与富，水陆毕陈，中庸之家，亦须粗办，以人命人，犹尚如此，将命天真，可轻率乎？初非奢论，存乎威仪者也。至于金钱云马，亦世上之仪也，天师曰：太古无钱，中世始用，烧钱化马，亦随世用矣。天地始判，已有天钱之星，用司其事，时更代变，星辰应机，与道合同，阴阳通义也，若用河图古法醮斗，则别有威仪，与世像不同矣。
　　清净坛宇，法天像地。
　　清净宅含，以圆法天，以方像地，谓立坛之式，内圆而外方也。
　　或於观宇，或在家庭，随力建功，请行法事，
　　观宇家庭皆可醮祭，随其事力，以建功德，无力者，惟存一心，有力而悭，又非随力也。
　　功德深重，不可具陈。
　　所修功德，实为深重，不可声述。
　　念此大圣北斗七元真君名号，当得罪业消除，灾衰洗荡，福寿资命，善果臻身。凡有急难，可以焚香诵经，克期安泰。
　　至心称念北斗圣号，当得罪业随消，灾衰洗涤，福寿助命，善果及身，凡人急难之处，焚香诵念，克时而应，即获安宁也。
　　於是说大圣北斗解厄应验曰：
　　修持经诀之人，可解诸厄，应验如此，所宜禳谢。
　　大圣北斗七元君，能解三灾厄。
　　三灾，星也，临年最为重灾。告斗法，有置三灾星於斗口之前供养者，良由此星操恶於诸厄之首也。其例寅午戌生人至申酉戌年值，此人皇星，天祸星、地灾星，为之三灾；申子辰生人至寅卯辰年值，此天虫星，天刑星、天孛星，为之三灾；巳酉丑生人至亥子丑年值，此地败星、地亡星、地刑星，为之三灾；亥卯未生人至巳午未年值，此黑恶星、阴谋星、白杀星、为之三灾。凡人遇会临命之时，三年之内叉有灾厄，预宜解之则获福也。
　　大圣北斗七元君，能解四煞厄。
　　年煞、月煞、日煞、时煞，谓之四煞。遇於寅申、巳亥、辰戌、丑未、子午、卯酉之年月，与人之四柱冲对而全者，皆谓之四煞，若犯之又重灾，预宜禳解。
　　大圣北斗七元君，能解五行厄。
　　金克木，木克土，土克水，水克火，火克金者也，人之五行不顺，而互有克制，则将有其灾，预宜解之。
　　大圣北斗七元君，能解六害厄。
　　子见未，未见子，丑见午，午见丑，寅见巳，巳见寅，辰见卯，卯见辰，申见亥，亥见申，酉见戌，戌见酉，互换相遇谓之六害。命书云：六害重逢，多见忧而少乐，当禳解之。
　　大圣北斗七元君，能解七伤厄。
　　劫煞、灾煞、天煞、地煞、岁煞、月煞、亡神，谓之七伤，上配七星之精，人若逢之，岂无灾祸，速宜告解。
　　大圣北斗七元君，能解八难厄。
　　人之本命，分为三元，以干为天元，以支为地元，以纳音为人元，以三元配五位也。此八事顺则为福，逆则为祸，如岁月命分，遇之必凶，事凑来急，宜禳谢以解之。
　　大圣北斗七元君，能解九星厄。
　　一罗睺，二土宿，三水星，四金星，五太阳，六火星，七计都，八太阴，九木星，其九星配合，亦当属斗宫所管，行年遇之，论强弱宫分或凶或吉，如遇为凶，亦当设告斗宫而禳解之。
　　大圣北斗七元君，能解夫妻厄。
　　人之匹配阴阳之道，当须勘合而后成之，此古圣之法也，其间鄙俗或传有天婚者，更不勘合，致使阴阳不利，其祸非一。至如孤辰寡宿，阴煞阳煞，前五后五，煞阳煞阴，煞夫煞妻，绝房孤鸾等神，皆有明例，如犯之重者，至三妻九妻，三夫五夫，或至终身空室者多矣，适有会遇，亦可禳谢。
　　大圣北斗七元君，能解男女厄。
　　北厄所致多端，亦由夫妻年命，或祖先坟墓所招，或损阴德，种植不生，如年命坟墓之灾，可以解谢而求之，若有失阴德，急宜谢罪斗官，立功植德以种其嗣，非此则不能也。
　　大圣北斗七元君，能解产生厄。
　　凡妇人命犯三刑，金煞流血血尸之神可以解之，若抱妬怀冤，急宜告谢斗宫，日新其德，以免厄难。
　　大圣北斗七元君，能解复连厄。
　　传尸之病，又曰尸注，流注而不绝，至於灭门，又谓之冢讼征呼，速宜修善，依法解除矣。
　　大圣北斗七元君，能解疫疠厄。
　　瘟黄时炁也，人之不养灵根，恣食辛厌，不义不仁，六属不和，香火不修，神只不佑，致使家遭瘟疫，身染毒炁，大小疾病，人口死亡，或其罪大，至於绝门，此厄谓之天行者，令出天府也，传染一二，则急宜禳告以解之。
　　大圣北斗七元君，能解疾病厄。
　　法谓积疾新痾，皆当消散。
　　大圣北斗七元君，能解精邪厄。
　　经云：妖邪克害，以法解除。
　　大圣北斗七元君，能解虎狼厄。
　　术云：以子生人遇卯、丑生人遇辰，顺行以定之，命犯勿入山林，恐有虎狼之祸也。又以子生人遇申，丑生人遇酉，亦顺行以定之，名虎狼杀也。及其七煞金煞，亦有破体之灾，固当解也，或欲入山，先当用法以禳之，又自此厄至地网厄，通谓之八难厄也。
　　大圣北斗七元君，能解虫蛇厄。
　　《抱朴子》云：中州地气清和，无有毒虫，南方地气不正，气多迅烈，多生毒虫，子将出入山林，当预防以解之。
　　大圣北斗七元君，能解劫贼厄。
　　水陆往来，预宜告解，以防不虞也。夫劫盗相逢，侵害财物者，是前生今世偷盗国王财物，所以为报也，此时恐性命不存，急宜投告北斗，称其名号，应时免难矣。
　　大圣北斗七元君，能解枷棒厄。
　　《天律》云：久淹囹圄有枷棒之灾，情负屈抑不能理雪者，牒本属城隍，委推勘官吏，令心神通晓，速为子决，时师行之，皆有明效，况祈禳於斗官者乎。
　　大圣北斗七元君，能解横死厄。
　　此例千条，难以具悉，但不得其死者，皆谓之横死也。疑有此，预须告解，必获感应，若故犯阴阳之法，其可解乎。
　　大圣北斗七元君，能解咒誓厄。
　　此厄亦非一条，《天律》曰：诸非品官鬼神，不得受人咒咀，盖非得道大神，无智慧之性，但信诬咒人，辩是非妄，便执人魂魄，令人颠狂迷乱，或阴阴不语，或久伏於枕席者，皆由此也，可以告解之。
　　大圣北斗七元君，能解天罗厄。
　　以戌亥为天罗人命运炁二限，遇之恐有天狱之灾，宜预以解之。
　　大圣北斗七元君，能解地网厄。
　　以辰巳为地网人命运炁二限，遇之恐有郡县牢狱刑禁之灾，预宜解谢之。又人三命四柱遇岁君为合者，谓之晦气，亦主罗网之灾也。
　　大圣北斗七元君，能解刀兵厄。
　　刀兵之厄，厥有劫数，若能志心皈奉斗真，自然过度劫难矣。
　　大圣北斗七元君，能解水火厄#2。
　　洪水泛溢，劫火洞然，最为惨酷，斗真护之，则在劫不在数矣。
　　於是七元君，大圣善通灵，济度诸厄难，超出苦众生。若有急告者，持诵保安平，尽凭生百福，咸契於五行，
　　五行者，指人之身，肺属金，肝属木，肾属水，心属火，脾属土，北斗星君通此玄灵，济诸厄难，超苦众生，若人急告持诵，生百福，合五行，则五脏安宁也。
　　三魂得安健，
　　太玄育魂生炁，内康也。
　　邪魅不能停#3，
　　七魄返真，三尸遁迹，水守玄灵，而邪不干正矣。
　　五方降真炁，万福自来并，
　　《中黄经》云：肝主东方，其色青，肺主西方，其色白，心主南方，其色赤，脾主中央，其色黄，肾主北方，其色黑。今五神混合，五脏安宁，胎息命根，真炁自降，五炁将以朝元，玄灵将有所化，则万福自来合并矣。《中黄》又曰：羽衣彩霞何所有，皆由五脏生灵翼。此之谓也。
　　长生超八难，皆由奉七星。
　　八难者，上尸曰天徒，中尸曰地徒，下尸曰水徒，三徒者，三界之徒役也。又色累曰苦心门，爱累曰苦神门，贪累曰苦形门，华竞曰苦精门，身累曰苦魂门，此三尸、五累总曰八难。造业而死者，累其五苦，责役三徒。若有虔奉斗星，道备之人，则超度八难，而上升九天矣。九天者，非三清之九天，奉北斗而行玄灵经诀，而升斗中之九天也。斗中九天者，贪狼居灵华天，巨门居神华夫，禄存居玄黄天，文曲居华黄天，廉贞居元皇天，武曲居中黄天，破军居真皇天，辅星居太常天，弼星居变灵天也。
　　生生身自在，世世保神清，
　　人之身所以得其自在者，无拘执之谓也。拘执之者，贪着故也，去执忘贪，则生生身得自在矣。人之心神所以得其清净者，无秽浊之谓也，秽浊者，绕乱故也，澄而静之，世世心神清矣，身自在而心神清，则道自然得矣。
　　善似光中影，应如谷里声，
　　如鉴照形，妍丑自别，似声应响，善恶无差，譬之於道者，虚心为谷，明心为镜，心虚则道降，道降则心通，通则明矣。虽然有见，见而不可取，虽然有听，听而不可聚，所谓视之不见，听之不闻，收视返听於至寂之中，证虚无之道，虽云证道，实无所证，守虚至极，真人降矣，圣道达矣。
　　三元神共护，万圣眼同明，无灾亦无障，永保道心宁。
　　三界十方千真万圣，一体同观护持，受经之士无灾厄，无魔障，道心长保其宁固矣。
　　太上玄灵北斗本命延生经注卷上竟
　　#1『玉局坐』，《太上玄灵北斗本命延生真经注》作『玉局座』，是。
　　#2以上，『大圣北斗七元君，能解刀兵厄……能解水火厄』, 与《太上玄灵北斗本命延生真经注解》同，《太上玄灵北斗本命延生真经注》作『大圣北斗七元君，能解地狱厄…能解一切厄』。
　　#3此句，与《太上玄灵北斗本命延生真经注解》本同，《太上玄灵北斗本命延生真经注》作『邪魅永消停』。
　　太上玄灵北斗本命延生经注卷中
　　傅洞真注
　　老君曰：北辰垂象，而众星拱之，
　　北辰者，北帝也，斗中帝星为之星主，端拱仪像。《论语》云：如北辰居其所，而众星拱之。一本作北辰在上者，非。
　　为造化之枢机，
　　斗极位处帝居，推运四序，总生成之化，正、二、三月，杓建寅、卯、辰之位，以生化万物，四、五、六月，杓建巳、午、未之位，以长养万物，七、八、九月，杓建申、酉、戌之位，以成熟万物，十、十一、十二月，杓建亥、子、丑之位，以收藏万物。斗杓不运，则四时不节，五行不应，则寒暑失度，阴阳不调，则万物不成，所以为造化之枢机也。
　　作人神之主宰，宣威三界，统御万灵。
　　斗为人神之主，宣布威令，统御万灵於三界之内。一本作宣威科戒者，非。
　　判人间善恶之期，
　　世人有专行善事而多灾祸者，盖善功未足也，善功既足，则大福至矣；有专行恶事而享福者，盖其恶未满也，其恶既盈，则大祸至矣。善恶之事所以各立期限者，太上有好生之德也，为善者俟其大善具足，为恶者俟其改悔善恶之期，斯可明矣。若始务为善，以魔难而后起悔心者，则善功日削，恶簿添名；若始为小恶而不见祸，习以为常者，则罪恶渐增，善簿除名，是以小恶不可不戒，小善不可不为也。过勿惮改，改之在急，改悔之心，宜在限内，设若过期，死将及矣，万劫千生，虽悔何追。
　　司阴府是非之目。
　　司者掌也，掌阴府是非之项目，明是辩非，智之端也，君子临民犹悉斯事，况高真圣哲乎。作勾阴府者，非。
　　五行共禀，七政同科，
　　岁星属木，角、斗、奎、井四宿同科，荧惑属火，尾、室、觜、翼四宿同科，太白属金，亢、牛、娄、鬼四宿同科，辰星属水，箕、壁、参、轸四宿同科，镇星属土，氏#1、女、胃、柳四宿同科，内房、昴、易、星四宿，谓之日宿，乃太阳之舍，配之属火，心、危、毕、张四宿，谓之月宿，乃太阴之舍，配之属水。四七之星并五行二曜，谓之七政，皆与北斗同其科目也。惟斗极总炁中天，斡旋运度，临制四方，以建四序，均五行，而正天经也。以贪狼主天，巨门主地，禄存主火，文曲主水，康贞主土，武曲主木，破军主金；又贪狼属水，巨门左辅属土，禄存、文曲、廉贞属木，武曲、破军属金，弼星属火。科曰：九辰为梵炁之宗，七政乃元纲之主，盖言此也。
　　有回死注生之功，有消灾度厄之力。
　　斗星所主，延生度厄，保命益算，消灾散祸扶衰，是故有回死注生消灾度厄之功力也。
　　上至帝王，下及庶人，尊卑虽则殊途，命分俱无差别。
　　《旁通图》云：汉明帝於终南山遇北斗七真而问曰：朕还属上真管否？七真曰：子虽为人主，命与庶人一同，帝乃再拜而求长生，遂得玄灵之诀，所谓尊卑虽殊，而命分无别之说明矣。
　　凡夫在世，近谬#2者多，不知身属北斗，命由天府，有灾有患，不知解谢之门，析福祈生，莫晓归依#3之路。
　　夫人处世网之间，未能存真炼炁，养道修真，未免灾息临身，虽然学道，而道浅之人，亦不免其灾患。故《灵宝经》曰：末学之夫亦有疾伤。在道者犹且不免，况凡俗之人，以名利役其身心，以酒色摇其精髓，朝暮怄#4驰，不能少息，厄会之时，灾患必至矣。灾患既至，不知解谢之门，惟专务巫祝，祷祭邪神，而巫祝小人，妄说祸祟，疾病危急，惟命是听，乃烹宰大牢三牲以为祈祷，或偶得自瘥，便为受神之恩，殆其死亡，则谓鬼不见赦，费耗谷帛，竭其锱囊，贪着邪师，心犹未足，幸而得活，遂复饥寒冻饿而死，或劫剽穿窬，私滥丧身，陷丑恶之刑，皆由此也。凡诸此者，是不知解谢之门也，知其门者，则始於药石，药石未愈，次祷祖先，祖先未应，次求符法，符法未验，必然获罪於上天，必命灾於星数，当求醮祭，自认所属本命星君，解禳灾数，思愆省罪，祈告斗宫，则可以消灾解厄，延生益算矣。若进不以良医药石治病为功，退不以祀祖先请法醮告祈禳为意者，是莫晓归依之路，则灾将重矣，病将危矣，死将至矣，可不痛哉！此皆《抱朴子》明言，非敢妄释。
　　致使魂神被系，
　　酆都山有豁落北斗七元大将军鬼宫北斗君，以分天曹地府之职，凡生人七年一度，追摄生魂赴北斗阴司，考量其罪福。如七年之内，有善功者，必增延禄寿，名奏天曹，七年之内，如造恶事者，小过减其算数，大罪即使死亡，或罪中涉福，福中涉罪，或罪大福薄，而生数未终，考校未定，则因追呼之次，魂系阴司，身卧疾病，见受其苦，受苦满时，将与人道相违，死入阴司，沉沦恶趣，人身永革矣。追魂之法，子生人起一岁，丑、亥生人起二岁，寅、戌生人起三岁，卯、酉生人起四岁，辰、申生人起五岁，巳、未生人起六岁，午生人起七岁。如子生人起一岁者，至八岁当追魂也，又至十五岁，复至二十二岁也，以七岁为期耳。如起二岁，九岁复一追，十六岁为二追，二十三岁为三追，余仿此，追魂皆赴本命所属官曹也。人至追魂之年，多有灾患矣。惟积善之人，或有免追者，亦二限三限叉须一追，须用生魂考其功过，为之考炁，三官九府五帝四司同理此事，每遇节岁，皆悉考定，考量未正，须复再考，考正方定，毫分不差也。追魂之年，则当行道诵经，用消考炁也。又犯咒誓之厄，或魂神被系於社庙灵祠，或邪师咒厌亦是矣。
　　祸患来缠，或重病不痊，或邪妖克害，连年困笃，累岁迍邅，
　　祸患者，枷棒厄也，重病者，疾病厄也，邪妖者，精邪厄也，困笃迍邅者，六害厄也。
　　冢讼征呼，先亡复连，
　　冢者，先亡坟墓，征呼者，因阴司考谪，乃追及生人，复连者，先亡传尸连累生人。夫冢讼之事非一，而有多端，令人千灾百祸，子孙绝灭，所为不成，皆冢讼之由也，大小冢讼八十一条，以人命有大墓小墓之会，而冢讼兴矣。其大略曰：人之九祖七玄生存之日，过犯即多，亡殁之后，被诸考谪，子孙未兴，追赎冥漠，得以怨嗟，既处阴司，无由予决，是已天曹勘会谪及幽司，官史谪及生人，每於三元五腊之日，引出责问，勘会子孙姓名，坟墓所在，结罪定名，微呼后裔，以致延灭，非细事也。又阴阳安葬非宜，皆属北斗九星之位，以定天星地曜，来山去水，取穴深浅，明堂大小，四象高卑，五音向背，皆法斗宫，吉则安宁，凶则为讼，至如葬在水源，殡当神庙，坟茔穿败，棺椁损伤，冢墓相重，新坟相犯，如此之例，百有余件，皆为冢讼，以害生人，宜急须投告斗宫，祈求消解。
　　或上天谴贵，或下鬼诉诬。
　　人之积罪造业，不知改悔，以致上天降罚，下鬼因得乘间，所谓鬼伺灾衰之隙者是也。一本作所诬者，非。
　　若有此危厄，如何救解？急须投告北斗，醮谢真君，及转真经，认本命真君，方获安泰，以至康荣。
　　凡人有此灾危，急当投告斗宫，认本命星君，看诵是经，虔诚醮谢，可得安泰，以至康荣也。
　　更有深妙，不可尽述。
　　经不尽言秘藏内诀，难以具道深妙。
　　凡见北斗真形，顶礼恭敬。
　　道象无形，应化而有，是谓无象之象，无形之形，无状之状，非瞻仰之可求，非逢迎之可取。所谓真形者，委炁而立，顺炁而生，虚空之体，自然而然也，以光明为主，色象乃分，所以因形取号，以象立名，可名之名，随用而出，非常之名为名之耳。故真形名号存於我心，道虽无心，情可求也，道虽无情，恍惚有焉，外身而存，真形在矣，所当俛首作礼而生恭敬之心。
　　北斗第一阳明贪狼太星君，子生人属之。
　　星君姓灵，讳摇天槌，字贪狼，戴芙蓉之冠，执圭，绛衣紫裙，九色青帔，蹑凤文之履，变形如旷野鬼神，面青，披赤发向上，左手持白棒，右手按前。又真形戴九晨玉冠，青羽飞裳，执斗。《中玄图》曰：据斗真人，号玉皇九晨君，居太上宫青城玉楼中，又曰枢宫大圣□星君，又号扶真君露神子，配事于天，所主天元，为天之太尉，主劫会之期，司政纠非，上总九天上真，中监五岳飞仙，下领后学真人，天地神灵、功过轻重，莫不隶焉。子生人所属，管太阳真君，室壁奎娄四宿并秦国徐州分野，节侯阳明，春生万物。《遁甲》曰：天英字于然诸，在仙经隐名，随法立号也，星围九百二十里，然灯曰身星，明暗以验之，真符曰延生之符。
　　北斗第二阴精巨门元星君，丑亥生人属之。
　　星君姓育婴，讳激明光，字巨门，戴五色飞云之冠，紫衣黄裙，七色锦帔，蹑虎文之履，变形如美妇人，披缨络，戴五色花冠，执通明之扇，以青衣女子侍从。又真形戴玄精玉冠，玄羽飞裳，执五色羽节，曰举斗真人，号玉皇北上晨君，居中元宫五色玉楼中。又曰璇官大圣□星君，又号婴真君真文子，配事于地，所主地元，为天之上宰，主权禄位，上总天宿，下领万灵，及学仙之人，真仙之官，莫不隶焉。丑亥生人所属，管太阴真君，胃昴毕觜四宿及楚国益州分野，节候阴精，秋收万物，《遁甲》曰：天任字于全，星围五百五十里，然灯曰命星，明暗以验之，真符曰度厄之符。
　　北斗第三真人禄存真星君，寅戌生人属之。
　　星君姓归并，讳处众踏，字禄存，戴九色宝冠，黄衣青裙，五色绛帔，蹑龙文之履，变形如二十岁美丈夫，花貌披草衣，执笔，多正面而立也。又真形戴飞云宝冠，青羽飞裳，执斗，《中青箓》曰履斗真人，号玉皇玉仙华晨君，居真元宫黄台玉楼中。又曰玑宫大圣□星君，又号兆真君卫府子，配事于火，所主日元，为天之司空，主神仙，上总九天高真，中监五岳灵仙，下领学道之人，真仙之官，莫不隶焉。寅戌生人所属，管水星真君，参井鬼柳四宿及梁国冀州分野，《遁甲》曰：天柱字子素，星围七百二十里，然灯曰福星，明暗以验之，真符曰保命之符。
　　北斗第四玄冥文曲纽星君，卯酉生人属之。
　　星君姓灵枢，讳摇天，字文曲，戴六色盘龙之冠，白衣绛裙，三色黄披，蹑龟文之履，变形如妇人，面黑披发，执文字，骑五色云龙，回视廉贞星。又真形戴三华宝冠，丹锦飞裳，执玄灵之节，曰步斗真人，号玉皇玄上飞华晨君，居纽幽宫朱台玉楼中，又曰权宫大圣□星君，又号盘真君子惠子，配事于木，所主月元，为天之游击，主伐逆，上总九天神鬼，中领北帝三宫，下领万兆，伐逆不臣，诛以凶悖，莫不隶焉。卯酉生人所属，管火星真君，星张翼轸四宿及吴国荆州分野，《遁甲》曰：天心字子裘，星围八百里，然灯曰禄星，明暗以验之，真符曰益算之符。
　　北斗第五丹元廉贞纲星君，辰申生人属之。
　　星君姓上开，讳变，字廉贞，戴五色华冠，青衣白裙，四色绛帔，蹑云文之履，变形独髻，骑白龙，戴七宝冠，从者四人，各执戟从下。又真形戴七宝飞天之冠，白锦飞裳，执青炁箓籍，曰蹑纪真人，号玉皇金纲七晨君，居纲神宫素台玉楼中，又号衡宫大圣□星君，又号兰真君子卫子，配事于土，所主江元，为天之斗君，主命录籍，中统鬼神簿目，下领学真兆民命籍，诸天诸地莫不总统。辰申生人所属，管木星真君，角亢氐房四宿，及赵国兖州分野，节侯丹元，夏以长养万物，《遁甲》曰：天禽字子公，星围七百二十里，然灯曰官职星，明暗以验之，真符曰消灾之符。
　　北斗第六北极武曲纪星君星君，巳未生人属之。
　　星君姓明灵，讳昌上元，字武曲，戴凤翔之冠，玄衣锦裙，龙纹虎帔，花文之履，变形象头人面，仗剑披缨络。又真形戴飞精华冠，紫锦飞裳，执斗中玉策，曰步罡真人，号玉皇北辰飞华晨君，居纪明宫玄台玉楼中，又号闿阳宫大圣□星君，又号定真君大车子，配事于水，所主河元，为天之太常，主陛进，上应元天上真，中统五岳飞仙，下领学者之身，凡功勤得轮转阶级者，悉总之焉。巳未生人所属，管土星真君，心尾箕斗四宿及燕国扬州分野，节候北极，冬以收藏万物，《遁甲》曰：天辅字子卿，星围七百里，然灯曰寿星，明暗以验之，真符曰散祸之符。
　　北斗第七天冲破军关星君，午生人属之。
　　星君姓玄枢，讳开天徒，字破军，戴七星之冠，丹衣锦裙，虎头文帔，蹑狮子文之履，变形猪头人面，手持欢喜团，又变形披白素衣，口吐赤气，光明夺日，立斗之头。又真形戴九云冠，九色锦裳，执挥神之策，曰乘龙真人，号玉皇总灵九元北盖晨君，居关会宫九层玉楼中，又曰瑶光宫大圣□星君，又曰淑真君太宾子，配事于金，所主海元，为天之上帝，主天地之机运，如四时长短，天地否泰，劫会之数，莫不隶焉，午生人所属，管金星真君、牛女虚危四宿及齐国豫州分野，执天关之柄，推空洞之轮，无时暂息也。《遁甲》曰：天冲字子翘，星围九百里，然灯曰妻妾星，明暗以验之，真符曰扶衰之符。
　　北斗第八洞明外辅星君。
　　辅星如人间卿相，星君姓精常，讳上开，字正延，戴飞精宝冠，九色凤衣，执火铃，变形紫袍腰金幞头，执笏，又各随诸国宰辅之服，曰游行一命真人，号玉皇帝尊元晨君，居帝席宫紫馆玉楼中，号左辅星君，乃斗中之外辅，总承众事，司察天下万国九州执政大臣罪福功过。《遁甲》曰：天内字天成。然灯曰禳谢众灾，治病服药，明吉暗凶。
　　又第八帝席宫，帝化日月水火斗中高皇左夫人，名太乙不启珠，字落之，茂华紫锦帔，绣羽飞丹裙，又辅弼二星，一隐一现，现者曰辅，辅在武曲星之外傍也。
　　北斗第九隐光内弼星君。
　　弼星如人间卿相，星君姓幽空，讳冥阳晖，字幽寥，戴飞天宝冠，手执帝章，变形徘衣，执圭，出五色之炁，又各随诸国宰臣之服，曰徘徊三阳真人，号玉皇帝贞元晨君，居上尊宫紫馆玉楼中，号右弼星君，乃斗中之内弼，总承众事，司察天下万国九州执政大臣罪福功过。《遁甲》曰：天蓬字子禽，然灯曰祈福，应投事务明吉暗凶。○又第九上尊宫帝化金石山河斗中高皇右夫人，名太乙涤，字云育，玄绿饰帔，翠羽华裙。右九夫人皆颓云之髻，又隐星曰弼星，弼在巨门星之内傍也。
　　上台虚精开德星君。
　　中台六淳司空星君。
　　下台曲生司禄星君。
　　上台星君名虚精，面赤色，口吐赤炁，散发道装，执碧玉圭，乘黑云，顶有黄炁。中台星君名六淳，一名六亭，面白色，口吐白炁，徧满天下，道装，执白玉圭，乘白云，顶有白炁。下台星君名曲生，面小，有光芒千百，炁如丝射暗，立青炁中，道服，执青玉圭。三台共有六星，两两煌烨，名曰天阶，在天曰三台，有位曰三公，在人曰三魂，列泰阶以辅帝宸之席。上台二星，上星主帝王，下星主女后。中台二星，上星主诸侯、三公，下星主卿大夫。下台二星，上星主士人，下星主庶人也。三台受虚无三炁明青黄白之正色，乃调和阴阳之主也。《南斗经》云：南斗陶魂，北斗铸魄，乃阴阳陶铸之理也。阴阳冶炼而生我神，神之降胎方能生就，台者胎也，三而重之，九炁斯得，是以金楼玉室，胞胎九重，人禀质於阴阳，而结魂於三台也。魂阳也，动之以生，魄阴也，静之以镇，人之动静，不失阴阳之和者，形固安矣，有所谓三台生我养我护我者，此也。夫北斗宰御水源，南斗宰御火府，二斗者生成之大用也。南斗正阳之火，藏之於坎，北斗真一之水，藏之於离，二炁升降往来相合，而成既济，万物亨泰，道之基也。水一数也，以五乘之，即曰南斗六星，火二数也，以五乘之，即曰北斗七星，各去其五而有三，三者生之数也，三台在矣。南北之星一十三座，在人之身为一十三事，太上曰：生之徒十有三。死之徒十有三，是道也，知之行之，所以生也，不知不行，所以死也，死生之柄，阴阳之权也。三台之星六座者，三阴三阳也，此言一十三星，而三台不预者，在其中矣，台星有六，而星君有三者，三炁之分，分而为六，谓之六炁，复合为三，复合为三#5则六炁均调，三才安泰，三复化六，六复化三，天地长久，无有穷极也。
　　三台真符
　　如是真君名号，不可得闻，凡有见闻，能持念者，皆道心深重，宿有善缘，得闻持诵，其功德力莫可称量。
　　三十六天星司命宸京保命大天帝君下传《北斗本命经》曰：昔元始上帝在玉清黄极宫中，演道之际，有一真人名曰宝上，诸天子中最为第一，出班请问：中天七星，巍巍赫奕，统御群曜，斡旋炁运，斟酌死生，威灵至重，以何因缘而殊胜第一，起自何劫，始终之化，愿详闻之。上帝曰：大哉汝之问也，在昔龙汉有一国王，其名周御，圣德无边，时人禀寿八万四千大劫，王有玉妃明哲慈慧，号曰紫光夫人，於尘劫中已发至愿，愿生圣子辅佐乾坤，以裨造化，却被三千劫，於此王世。因上春之日，百花荣茂之时，游戏后苑，至金莲花温玉池边，蜕服澡盥，忽有所感，生莲花九苞，应时开发，化生九子。其二长子，是为天皇大帝，紫微大帝，其七幼子，是为七星，或善或恶，化导群情，於玉池中经于七日七夜，结为光明，飞居中极，去地九千万里，化为九大宝宫，二长帝君，居紫微垣太虚宫中句陈之位，掌握浮图，纪纲元化，为众星之主领也。圣母紫光夫人，尊号北斗九真圣德天后也。如是真君名号，自非宝上启陈，玉清开演，天皇亲降，授与天师，世间无由知见矣。所以见闻而能持诵者，皆道心深重，夙有善缘，更能依经奉行，功德不可思议。
　　若正信男女，值此真经，智慧性圆，
　　若有信奉之人遇此真经也，是以先事而知，遇事而烛，此性圆动，如环无端，而不凝滞於物也。
　　道心开发，
　　道心者，此心纯乎天理，开悟发见，超出乎冥迷之路，参透乎玄妙之门。
　　出群迷径，入希夷门，皈奉真宗，达生荣界。
　　归而求之，则可以奉真宗，真者不假他求，宗者即北斗星君也，达而晓此，则可以生荣界，荣者不生不灭，界者人天境界，皆值遇真经之功缘。
　　於三元、
　　上元正月十五日，中元七月十五日，下元十月十五日，此三元三官主录百司，上诣天阙，进呈世人罪福之日，较量浅深，会同斗宫，故当行道转经。
　　八节、
　　四立二至二分之日，八景五帝下降，记人善恶之辰也，节炁推动以应命，方有罪则灾炁必临，有功则福炁必集，皆当行道诵经也。
　　本命、
　　生年之甲子也，六十日复遇一辰也。
　　生辰、
　　所生之辰，为身中万神聚会之日，当行道诵经，以答星辰照临之恩，父母劬劳之德。
　　北斗下日，
　　正月二十五日、二十六日，二月初二日、初七日、二十三日、二十六日，三月二十六日，四月十七日、二十七日，五月初五、十三日、二十日，六月初四、初八日，七月初四、二十四日，八月初三、十一、十九、二十七日，九月初三、十八日，十月初十、二十六日，十一月初一、初九、十七、二十五日，十二月二十日。闰月从前月。已上谓北斗下界游行之日。又庚申甲子日，每月三七日，亦谓北斗下日也。
　　严置坛场，转经斋醮，依仪行道，其福无边，世世生生，不违真性，不入邪见。持经之人，常持诵七元真君所属尊号，善功圆满，亦降吉祥。
　　严者敬慎整肃之义，置者立也，坛场者，即斋醮中所建之坛陛也，转诵经文，依仪范葳事行道，其福力广大，普及一切，茫茫而无畔岸，生生世世向真背伪，不失其真性，所谓修行到此，虚室生白，自然吉祥至止矣。
　　即说北斗咒曰：
　　北斗七星之咒，本出天心正法，驱邪治病，无所不用，实斗下灵文之大咒。
　　北斗九辰，中天大神。
　　北斗九辰者，七星与尊帝二星也，咒中有九辰名故也，后人改作七星，则不见两辰矣。注云：在天曰神，在地曰只，在人曰鬼，惟人处中，修习之者，上可为神仙，下可为灵只，不能修习者，气尽而死，名之曰鬼，鬼复化人，惟人者无所不通，无所不化。北斗为中天之尊，无三灵之长，故曰大神也。
　　上朝金阙，
　　玉京金阙，虚皇上帝之都也，北斗於三清玉帝为臣，故曰上朝。
　　下覆昆仑，
　　昆仑山，天中之岳也，在八海之内，上当天心，形如偃盖，上广下狭，三成而上等天之齐万度之心，黄赤二道交会其上，三光行焉。东曰昆仑，西曰玄圃，北曰阆风，南曰积石，大岩水泉北户，山之四面各一万里，上有琼华之阙，光碧之台，瑶池翠水西王母统众真居焉。山之绝顶，上有金台五所，玉楼十二，金城九重。地生金根之树，琼柯之林，生素华之实，琼津玉泉，紫雀翠鸾，碧桃紫柰，百宝装严，莫可纪迷。斗极所居之宫，宫各五，有五门，门有四光，烂照九万里，下统九炁八景，持区各总一天，四炁生育，中为天柱，上通天关，总炁上元三十五分，各为璇玑百大生主，故曰下覆昆仑也。
　　调理纲纪，
　　九辰乃皇极之冑，理三五之数，而调大化，化之所出，而有五行五事八政五纪三德，稽疑庶政五福等用，诚合人道而正纪纲，所以尧遵昊天，舜齐七政者矣。
　　统制乾坤。
　　范围天地，包裹乾坤，故曰统制也。
　　大魁贪狼，巨门禄存。文曲廉贞，武曲破军。
　　北斗七星君名也，注见真形也。
　　高上玉皇，
　　斗中尊星也，见者寿六百岁，在斗魁内近第一星。
　　紫微帝君。
　　斗中帝星也，又号太微帝君，见者寿三百岁，覆斗魁，内近第四星。尊帝二星为万象之宗师，众星之攸拱。北斗七真曰：我祖师北极，历劫以来，勤苦香灯，供养三清，功成德满，升入紫微，出入有华盖相随，星光常七宝灿烂，上彻诸天，下照万国，每月初三日、二十七日下降，察人善恶也。昔汾阳王郭子仪，曾遇至人得占星之法，云常以每月初三、二十七日静夜，勿令人知，阴下中庭，瞻视斗中，或见二星，光芒大如车轮者，即尊帝二星也，见之勿语於人，可得长生。子仪以国事未及奉行，而有一女童曰还车姐，入室奉事，於枕中，窃见此语，密而行之，得遂其见，至宋朝犹在内中，今北辰降日乃出於此。
　　大周天界，细入微尘。
　　阴阳之炁，大而周天，细而微尘，何所不及也。
　　何灾不灭，何福不臻。
　　臻者，至也，集也，凡有灾殃，悉皆消灭，应有福祥，自然骈集，所谓灾障不干，尽凭生百福者是也。
　　元皇正炁，来合我身。
　　《服元皇正炁诀》云：青黑黄赤白绿绛碧玄光，从一至於九，服炁餐元黄，日与正炁合，七窍生华芒，九年功行满，入侍九晨房。法曰：元黄正炁，八卦九宫之正炁，降自九皇，而生万有也。第一阳明，神人吐青炁之光，第二阴精，神人吐黑炁之光，第三真人，神人吐黄炁之光，第四玄冥，神人吐赤炁之光，第五丹元，神人吐白炁之光，第六北极，神人吐绿炁之光，第七天冲，神人吐绛炁之光，第八辅星，神人吐碧炁之光，第九弼星，神人吐玄炁之光。服炁之法，常以正月四月七月十月四孟之月，上旬九日平旦，又以二月五月八月十一月四仲之月，中旬之十九日日之正中，又以三月六月九月十二月四季之月，下旬二十九日之夜半，一月一日三过行之，平旦日中夜半，各随孟仲季月用也，一年三十六过，应三百六十度之数，以五为盈炁有余也。至行道之日时，清严入室，烧香精思，临目闭气，叩齿九通，存见九宫星府神君端坐威仪，侍卫森然，密咒曰：北斗元辰中天大神至，□□□□□□□尊帝，急急如律令。但见九炁从星注下，流入口中，随气吐纳炁而吞之，细细吐故炁，渐渐纳新炁，勿令耳闻，九色咽之都毕，叩齿九通，倏然都忘，形神合妙，在坐卧行息动静之间，皆随调适，如此依法行之九年，九星神君降授兆诀，长生神仙，上升三天，结友众真，而与道合真矣。
　　天罡所指，昼夜常轮。
　　斗杓在天，运斗杓而不忒，从子至亥，一辰移一位，诗谓终日七襄者是也。注曰：月月常加戌，时时见破军，欲受正炁，宜朝此方。
　　俗居小人，
　　乃奉道第子自卑之称，如言浊世行尸、凡间秽质耳，旧本俗字蠹蚀其半，止余下截，后人妄认其形，凑填作恪字，又作格字，近又随音而讹为隔字。
　　好道求灵。
　　人之好其道，奉玄灵之经诀，以求其妙也。
　　愿见尊仪，永保长生。
　　仪谓形仪，尊帝之真形也，法曰：愿臣早见，见即长生。
　　三台虚精，六淳曲生，生我养我，护我身形。
　　已上注见前圣号内。
　　□□□□□□□尊帝，急急如律令！
　　已上九星名讳，并注见前圣号内。凡持经之士，至此则当愈加诚敬，注想尊容，叩齿而密诵之也。
　　太上玄灵北斗本命延生经注卷中竟
　　#1『氏』，当为『氐』之误。
　　#2『近谬』，《太上玄灵北斗本命延生真经注》和《太上玄灵北斗本命延生真经注解》皆作『迷谬』，是。
　　#3『归依』，与《太上玄灵北斗本命延生真经注解》同，《太上玄灵北斗本命延生真经注》，作『归真』。
　　#4『偃』，当为『驱』字之误。
　　#5此『复合为三』四字，疑为衍字。
　　太上玄灵北斗本命延生经注卷下
　　傅洞真注
　　老君曰：凡人性命五体，悉属本命星官之所主掌。
　　性者，天命之谓性，命者，化而不易谓之命，五体者，两手两足并头也，本命星官者，谓六十甲子所属本命星官也。凡天之所赋，人之所受，皆属本命星官之所主掌，无有差忒。
　　本命神将，
　　神将谓本命年月日时，并胎年月日时所临之辰，谓之胎生，八位神将，阴阳男女逆顺运限神将及禄马二炁神将，本命从官符史等神也。
　　本宿星官，
　　二十八宿星君，本宿星有二等，一曰本命年之宿直星君，假如甲子年，角宿值年，即是角宿天门星君为本宿星官也。又一等禽演以定胎息命星，三位主於三元三限之数，亦曰本宿星官也。
　　常垂阴佑，主持人命，使保天年。
　　天年之限，百二十年，世人能奉北斗延生经法之道者，本命神将，本宿星官，常加庇护，主掌人命，可以全其本年。
　　凡俗无知，终身不悟。
　　凡胎浊质，自无知识，终身不悟此理。
　　夫本命真官，每岁六度降在人间，降日为本命限期，
　　凡遇本命之日，即为期限，六十日一度，一年六度，真官降在人间，又本命限期者，一百二十年通为二限，六十年为一小限，百二十年名曰大限，限尽即死，若违犯禁忌，伐其命年，则限数促，若积阳功，施阴德，依科禁戒，贵天命者，则其限展限既展矣，命其延矣。
　　有南陵使者三千人，
　　阳之所化，三炁成神。
　　北斗真君七千神将，
　　阴之所化，七炁成神。
　　本命真官降驾众真，悉来拥护，可以消灾忏罪，请福延生，随力章醮，福德增崇。
　　凡降驾之日，众真并至卫护，皆可上章设醮，忏罪消灾，延生请福，随力建功，增崇福德。
　　其有本命限期将至，自身不知，不设斋醮，不修香火，此为轻生迷本，不贵人身，天司夺禄，减算除年，多致夭丧。
　　若人本命限期将至，不能自知，不设斋醮，不持经诀，不朝斗真，是为轻此生，忘其本，自贱其身，天司必致夺禄减算，遂多夭死，不能全其本年也。
　　迷悟之者，虽遇经诀，怀不信心，毁谤真文。如此之人，身谢之后，沦没三涂，漂沉诸趣，永失人身，深可悲哀，自致斯苦。
　　人之迷误，纵遇经诀，心怀不信，甚至毁谤，身没之后，堕於三涂六趣之中，永不得为人身，所谓天作孽，犹可违，自作孽，不可活，天尊慈悯，虽起哀心，执法有司，故多宥贷。若本命之日，能修斋醮，善达天司，一世於本命限期，开转真经，广陈供养，使三生常为男子身，富贵聪明，人中殊胜。
　　若人於此生本命之日，依科禁戒，看诵真经，大建斋醮，则三世之生皆作男身，富贵聪明，人中独异。
　　其有生身果薄，虽在人中，贫穷下贱，纵知本命，无力修崇，能酌水献花，冥心望北极，稽首礼拜，念本命真君名号者，亦不虚过本命限期，皆得延生注福，系系人身，灾厄蠲除，获福无量。
　　若人生在贫穷下贱，虽知本命，无力建功，但能酌水献花，虔心望北极，稽首礼拜，持念北斗本命星君尊号者，亦不虚度本命之辰也，皆得延生注福，系系人身，灾厄永消，而获福无量矣。
　　天师欢喜，踊跃作礼，赞叹难可得遇无上法桥。
　　天师受得经法，欢喜赞叹，以法桥为喻者，谓法桥之度，无有穷已，实为难可得遇也。
　　老君重告天师曰：世人罪福善恶，皆属天司，忏罪消灾，莫越修奉。
　　世人罪福善恶，皆斗神所掌，若欲忏涤罪愆，消禳厄难，无过修斋设醮，依经修奉也。
　　遇本命生辰，告身中元辰、
　　元辰凡有二等，一者以北斗七元建生为本命星君，即有左右辅弼为元辰也。又阳男阴女冲前一位，谓之元辰，阴男阳女冲后一位，谓之元辰，假如子生男命，贪狼为本命星君，即左辅为元辰星君，子生女命，贪狼为本命星君，即右弼为元辰星君也。如丑亥生男命，以巨门为本命星君，即右弼为元辰星君，女命即左辅为元辰星君也。余皆仿此。二者以六十甲子为本命星官，玄灵法中，称曰本命大将军也，假如甲子生男命，以辛未为元辰星官，女命以己巳为元辰星官，乙丑男命以壬午为元辰星官，女命以甲申为元辰星官也。余皆仿此。更於五子元中遁取真伪也，凡遇此日，此即为元辰下降之日，亦宜净身斋戒，行道诵经。元辰最不可犯，若生遇元辰在命，一世未免其凶殃，此虽天命预定，亦可於元辰下降之日忏谢之，变灾作福。本命星君星官神将符吏，君臣之位，尊卑有别，人皆不知也。
　　驿马，
　　五福驿马神君，本命之吉神也，申子辰人在寅位，巳酉丑人在亥位，寅午戌人在申位，亥卯未人在巳位，以本旬所生为正位也。
　　削落三灾九厄，此注见前文保见今眷属安宁。
　　《中戒经》云：生民荧荧，各戴一星，人人各有本命星辰，自有灾福，然大槩必随主炁之者，一国以帝君相辅为主炁，一门以家长为主炁也。主炁有道者，能回易天经，转灾为福，我命在我不在於天，是道也，能包括天地，把握阴阳，所以大数不能拘，阴阳不能寇也。若未能行道施功，必不能逃於命分矣。年月厄会之时，当期息难，若或轻生迷本，不贵人身，恣其三业，纵期六根，造业积衍，灾来必重，至於延累亲族，合门受祸，不为小矣。何谓也？以六亲眷属皆起於本命之元者也。且如生为我者母，养我者为父，同类者为兄弟，我克者为妻财，我生者为子孙，皆起我命之元也。又加以本命加生月数，至生时为命官，男女逆顺以次分行之，一十二位，一曰命宫，二曰财帛宫，三曰兄弟宫，四约田宅宫，五曰子孙宫，六曰奴仆宫，七曰妻妾宫，八曰嫉厄宫，九曰迁移宫，十曰官禄宫，十一曰福德宫，十二曰相貌宫。以三元四住五行支干加而临之，行来岁位，运限所及，遇灾即灾，遇福即福，所以当先祝我本命元辰驿马也。元辰者，我之心也，夫人之元辰，外寄於目，内藏於心，目测外观於万物，心则内驰於万机，心目所驰，神亦奔竞，故谓之元辰驿马者，驰事而不患者也。人能收心复照，存玄灵於己，则却走马以粪，内养形神，胎息自固，然后三尸去体，九虫消亡，三灾九厄何从而至，在时受命，百神和畅，所谓眷属安宁是也。
　　凡有上士於本命生辰持此真文者，外伏魔精，内安真性，
　　修真之人名曰上士，於本命生日持诵是经，则外可以降伏魔精，内可以安神养性，自然得道成真矣。
　　功沾水陆，
　　道成之人，功被含灵，飞走沉潜，咸受其泽。
　　善及存亡，
　　自身得道，眷属安宁，九祖七玄，均蒙其惠。
　　悔过虔恭，渐登妙果。重立玄功，证虚无道，乃得圣智圆通，隐颢#1莫测，出有入无，逍遥云际，升入金门，与圣合真，身超三界，永不轮转，寿量无穷，快乐自在。
　　人能虔恭悔过，妙果玄功，可登可立，道也者，生化之无穷，流转之不息。人之生也，从虚无而有，所以神化为炁，炁化为精，是有形也，用之之道，智者不施於外，而施於自己，则精复化为炁，炁复化为神，炼神合道，复证虚无之妙也。夫神化无方，谓之圣事，无不知谓之智周万物，而不知微妙玄通，深不可识，是故隐显莫测，出有入无，逍遥云际，升入金门，形神具妙，与道合真，同归三清之大化，无复轮转，寿量何穷，逍遥无为，元命毕矣。
　　凡有男女於本命生辰及诸斋日，清净身心，焚香持此真文；自认北极本命所属星君，随心祷祝，善无不应，灾罪消除，致感万圣千真，俱来卫护。
　　正一真人汉天师语弟子赵升曰：夫人身有三魂，一魂主命，一魂主财禄，一魂主灾衰，又曰一魂居直本属宿官，一魂居地府，一魂居形内，七魄常居内而不散也，所谓魂属阳，动以生也，魄属阴，静镇形也。若本命之日，魂神降体，就尸合同，瞻视形容，衰败壮健，若三魂循环归降不绝，则生人安稳，灾病不生矣。若於其日清净身心，不酒不色，着新洁衣裳，焚香习善，更於其日眠睡少时，即魂与魄合，阴与阳并，道炁内隆，命根坚固。若於其日嗜酒及色，昏乱形体，则魂当归时，去身三步之远，取合不能，秽恶冲射，魂复而往，若三度昏乱，魂不合魄者，则阳衰而阴旺，魄灵得其便矣。夫魄者，阴之化也，常欲得魂不归身，不归则魄灵与阴鬼交通，阴与阴合，则五鬼旺矣，致使游魂众恶，令人就睡不醒，五体迷乱，灾病俱生，将至於死。凡魂归而不能合体之时，魂悲而泣，魄灵踊跃，而舞笑而歌曰：归无我合，归无我舍，所以五鬼侵室，而三尸狂荡矣。三一不守，真宅虚空。《中黄经》曰：可惜玄官十二楼，那知反作三尸宅。岂不哀哉！夫本命之日，一年六辰，三魂六度归身制御阴魄，令邪道不侵，百神交会，魂安魄正，万炁长存，不经苦恼，身有光明，永保长生，飞仙可蹈，更能於本命始生之日，诸神下降，斋戒之辰，清净身心，焚香诵经，认北斗本命所属星君，随心虔祷，善念感应，灾罪消除，万圣千真，俱来卫护，则仙道速成矣。
　　此经所在之处，千真敬礼，万圣护持，魔鬼潜消，精灵伏匿，世有灾殃，悉皆消灭。
　　持经在心，身中真圣敬重护持，则魔无干犯，鬼无妖精，世人之灾殃，皆自消灭。
　　是名《北斗本命延生经诀》，乃修真之径路。
　　此经要做自己工夫，名本命延生之经诀，是修真之道路也。
　　得道逍遥，皆因此经，证圣成真，皆因此经，出离生死，皆因此经，保护男女，皆因此经。保命延年，皆得自在，永为身宝，福寿可称，保而敬之，非人勿示。
　　此是经诀自己工夫处，小则保命延年，增添福寿，大则出离生死，得道逍遥，证圣成真，长为身宝，保之敬之，勿示非人。
　　老君说经将毕，龙鹤天仙来迎，还於玉京。是时天师受得妙法，而作是言，誓愿流行，以传善士，若有男女受持读诵，我当与十戒仙官所在拥护。於是再拜老君，而说赞曰：
　　老君说经既竟，将还玉京，天师拜谢而说赞语。
　　家有《北斗经》，
　　家者，非家舍之家，乃吾身之家也。人之五脏，以心为主，心乃神之合也，家中有神，谓之家有，夫心之象，内虚而中藏於水，水者天一之炁，北斗之精也，所以人心，上有七孔，以应七星，下有二孔，以应辅弼，及有三毫，以法三台，人之运心於外，则神游而逝，定心於内，则神安以和，至於得道飞升，亦存乎心也。所以言家有《北斗经》者，心能修持经法，而无他动，夫天心不动，斡运自然，自然之道岂不大哉。又人之生也，北斗降熙於心中，夫心者神明之府，行藏善恶之事，欲萌其心，斗悉知之，人之妄心可不息乎！
　　本命降真灵。
　　本命真灵既降，可以保命延生矣。
　　家有《北斗经》，宅舍得安宁。
　　心者神之所舍，形者气之所宅，人能修持经法，心形自然安宁。
　　家有《北斗经》，父母保长生。
　　父谓玄父，母谓玄母，神炁之所生也，心能修持经法，玄父玄母自保长生。
　　家有《北斗经》，诸厌化为尘。
　　胎秽荡除，血尸消灭，人能修持经法，身心自然清净。
　　家有《北斗经》，万邪自归正。
　　喜怒哀惧爱恶欲七者，情之邪也，风寒暑湿饥饱劳逸八者，气之邪也，心能修持经法，情邪悉去，而道炁长存，自然归于正真矣。
　　家有《北斗经》，营业得称情。
　　真炁灌炼，生生不穷，心能修持经法，自有生生不穷之妙，道德得以称情矣。
　　家有《北斗经》，阖门自康健。
　　百关骨节，浃洽真元，阳丹九户，闭塞死气，此是心能修持经法，百关自然康健。
　　家有《北斗经》，子孙保荣盛。
　　子孙皆起於本命之元，且如生我者为母，养我者为父，同类者为兄弟，我克者为妻，妻生他者为子孙，皆起我命之元也，心能修持经法，子孙自保荣盛。
　　家有《北斗经》，五路自通达。
　　心能修持经法，五脏经络真炁，自然流通畅达。
　　家有《北斗经》，众恶永消灭。
　　众恶者韦魔也，修真之士，当先屏退群魔，心能修持经法，则魔障不干，众恶消灭矣。
　　家有《北斗经》，六畜保兴生。
　　三阴三阳，化育於六脉中，化为青龙白虎朱雀玄武勾陈滕蛇#2之用，心能修持经法，六畜自保生全。
　　家有《北斗经》，疾病得痊瘥。
　　心能修持经法，真炁填溢三宫，疾病何由而生。
　　家有《北斗经》，财物不虚耗。
　　精血充补，化而为气，气之利用，澄而为神，心能修待经法，身宝何由虚耗。
　　家有《北斗经》，横事永不起。
　　内境不出，外境不入，人能修持经法，身心长无杂想，横事何由起。
　　家有《北斗经》，长保亨利贞。
　　绵绵若存，凝神太一，此是心能修持经法，常保四时之吉也。
　　老君曰：善哉善哉！汝可宣扬正教，福利无边，普及众生，永沾胜善。
　　老君以天师所赞为善，申言善哉善哉者，谓至善也，就戒天师宣布阐扬此经诀法，福利无穷，徧及未悟之士，未来之众，俾长受於利益也。
　　天师稽首礼谢，信受奉行。
　　天师叩头礼谢，信而受之，奉而行之。
　　北斗长生聪明神咒
　　北斗九星，玉真仙灵。贪狼巨门，保臣长生。禄存文曲，使臣聪明。廉贞武曲，卫臣安宁。破军辅弼，护臣身形。常居吉庆，永处福龄。注上生籍，勾落死名。神清气爽，洞达九冥。御邪摄鬼，草妖摧倾。学道修真，所愿遂成。九皇覆护，飞升紫庭。臣下情无任虔祷之至。
　　此咒或谓上古仙贤朝斗烧香之祝语也，每烧香朝斗之际，以此咒祝之，乃是再三虔祷之意也。旧本咒后有急急如太上律令一句，若是太上所宣以敕斗极者，则不应咒中称臣字，既已称臣，又云急急如律令，恐不合理，今改作臣无任虔祷之至为是，若以此咒祝之，更不须别祝愿矣，若是妇人祷祝，当改臣字称作妾字。
　　太上玄灵北斗本命延生经注卷下竟
　　#1『隐颢』，《太上玄灵北斗本命延生真经注》作『隐显』，是。
　　#2『滕蛇』，当为『螣蛇』之误。
　　
