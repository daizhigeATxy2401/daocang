玄经原旨发挥
　　经名：玄经原旨发挥。元杜道坚撰。二卷。是书以《皇极 疏《老子》，凡十二章。前有作者自序。复有其弟子任士林序。底本出处：《正统道藏》洞神部玉诀类。
　　玄经原旨发挥序
　　老子自孔子称曰犹龙，庄周尊曰玄圣，历代尊行其教，上尊号者至矣。窃观由商历周，九百余年，三度散关，四掌史职，着《道德玄经》二篇，橐钥天地玄同有无，实一天人之书。道坚尝着《玄经原旨》，亦既脱稿，思昔观复谢高士所编实录年谱，纪载颇详，然引用年代尚多异同，久怀考正，未能也。今采摭《皇极》元会运世，参订经旨，辑为十有二章，非敢有作，吾犹及史之阙文也。夫孔子本鲁史，作《春秋》，始周平王。邵氏本《连山》，着《皇极经世书》，自尧始。愚之本《玄经》着《原旨》，复征古史为发挥，故不得不自先天始也。此书之旨，不惟有极以来，已然之世代可征，而无极以前，未然之朕兆庸有可推。后之有志古始者，当有考云。
　　大德十年中和后二日教门后学当涂杜道坚谨序。
　　玄经原旨发挥卷上
　　教门后学当涂杜道坚着
　　老圣着《玄经》，以道德名者，尊皇道，尚帝德也。言道德则王伯功力在焉。尝观康节以老子阐《皇极》，故愚以《皇极》疏老子，同一道也。天下惟道理最大。老子言道而不言理，理其在乎。天地古今，君臣民物之间，各具理气象数，莫不由斯道也。《皇极经世》所以系皇帝王伯道德功力，亦不出理气象数之四端。老子日：域中有四大，道大，天大，地大，王亦大。愚着《原旨发挥》 十有二章，前六章迷皇帝王伯道德功力之叔。后六章迷老子降生，授经西游之略。又岂能外理气象数而有言耶，皆所以明大道也。言先天理：也，言元始气也，开物非象乎，数其在矣。象数具而人道兴焉。其始太上，其次三五，其次王伯。喻以岁，则太上春也，三五夏也，王伯秋也，冬则闭物之后开物之前乎。喻以日，则旦而昼，昼而暮。喻以身，则幼而壮，壮而老也。惟其会运有不同，故其世代有修短。观者当自考之。
　　先天章一
　　先天，先天而天者也。其虚无自然无极之道乎。老子曰：无名天地之始，曰道生一，一生二，是皆形容先天之道，可以意会而不可以言象求也。《易》曰：易有太极，是生两仪。易，太易也，道也，无极也。易有太极，道生一也。一生二，太极生两仪也。周子则曰：太极，本无极也。《文言》曰：先天而天，弗违后天，而奉天时。
　　右先天之道。论议不一，有先则必有后，有先后则必有中。见诸典籍，大有三，以太极为中者，则极前为先天，极后为后天，此以道言也。以伏羲之画为先天，文王之重为后天者，此以卦言也。以一元中，分前六会为先天，后六会为复天，此以世言也。凡天下事事物物，莫不各有一先天之道。言先天则后天在焉。以吾身而言，有一情未动之先，有有生未生之先。以天地而言，则有天地未分之先，同一先天也。先天者，其道乎，其存而不论者乎。
　　元始章二
　　元始，一元之始也。老子曰：有物混成，先天地生。曰：天下有始，以为天下母。曰：能知古始，是谓道纪。《易》曰：大哉乾元，万物资始。乾元者，始而亨者也。列子曰：天地之先，无物。无物，天地安从生。曰：有太易，有太初，有太始，有太素。天地之先，有五太。列子言其四而不言太极，其曰气形质具，万物浑沦，而未相离。言浑沦，则太极在焉。必有神帝者主乎其间。《易》所谓神也者，妙万物而为言，故主宰之谓帝，是曰元始。国家严事祈天求命，必斋戒以将之，盖有所祖也。尧曰：咨尔舜，天之历数在尔躬，允执其中。故世之言天者，必假历数以明之。诸家载籍不同，惟邵子《皇极经世》可法焉。其原推本易老之言，参之《尧典》，钦若昊天，历象曰月星辰，验诸皇帝王伯道德功力，而成其书。经以元会运世，讳以日月星辰，一元十二会，一会三十运，一运十二世，一世三十年，一年十二月，一月三十日，一日十二时，一时三十分，一分十二杪。《易》与天地准，《皇极》又准於《易》，《易》虽不言历数，而曰极其数，遂定天下之象者，历数在矣。《皇极》之用十二、三十者，其法以元准岁，会准月，运准日，世准时也。一世三十年，一运十二世，三百六十年。一会三十运，一万八百年。一元十二会，一十二万九千六百年。而天地万物，一元之数终焉。元而上，杪而下，存而不论矣。其要以会准月者十二，会应十二辰也。天地之气，始於子，终於亥，其始一会应於子，二会应於丑，顺而十二会则终於亥矣。终则有始，一元而一元，此道之所以始乎。无始终乎无终，知此则可与造物者游，而始得乎环中。
　　元经会之一，始於太易。
　　太易日甲一月子一　星甲一辰子一太易，未见气也。太易初年之岁、月、日、时，俱起甲子。历五千四百年而有太初。
　　太初日甲一月子一　星己十六辰子一百八十一太初，元气始萌也。又如其年，合一万八百年是为一会。大则当一岁之子月，小则当一日之子时，先天无极，元始祖气，至此而静极者动，一阳生焉。康节有云：冬至子之半，天心无改移，一阳初动处，万物未生时。盖此谓也。
　　元经会之二，有太始。
　　太始日甲一月丑二　星甲三十一辰子三百六十一太始，气形始端也。五千四百年，而有太素。
　　太素日甲一月丑二　星己四十六辰子五百四十一太素，形变有质也。又如其年，合二万一千六百年为二会，应一岁之丑月，一日之丑时，惚恍之物象，窈冥之真精者，玄同妙合，二阳生矣。
　　元经会之三，有太极。
　　太极日甲一月寅三　星甲六十一辰子七百二十一太极，万物混沦而未相离也。所谓存於挥沌未判之先，达於气质，成象之表，充塞天地，贯通古今，大造不能外者也。五千四百年，浑沦肇判，阴阳开辟，应一岁之寅月，朔后之半月，一日之寅时，寅初之四刻者，乾坤成象，以清以宁，三阳泰而万物动萌矣。
　　右一元之始，历五太，凡二会，有半积，二万七千年。邵子称日甲月子於元之始。愚於五太称年者，以其有理气象数，具於未然之中也。殆亦画前之易欤。老子曰：天下万物生於有，有生於无。《皇极》数起于天地未开辟，二会半之先。数终于天地已闭物，一会半之后。亥子丑三会，犹岁之冬日之夜。谓有物邪，则天地玄冥，万物伏藏。谓无物邪，则窈冥恍惚，万物未尝不在。故曰：先天地而始，后天地而终，终则又变而通矣。故迷十二会而於元之下，俱称日甲不一而二，二而三，充此以往，巧历不能知康节着书，其元不得不自田甲始，又安知不已有由甲至癸之元乎。愚尝曰：＇今日天地，昨日天地也。明日天地，今田天地也。知此则康节之书可推矣。
　　开物章三
　　开物，天地开辟也。言天地万物，咸自此出。《易》曰：有天地然后万物生焉。老子曰：道生之，德畜之，物形之，势成之。盖天地万物，具开物之先，太极剖而形之，成之之质着矣。其为道也，在天曰灵，在地曰宝，合天地而言，夫是之谓灵宝。
　　开物日甲一月寅三　星己七十六辰子九百一开物之初，当甲子元，丙寅会，已卯运，甲子世，甲子年。方是时也，天地定位，玄黄凝合，而玄元始之气具，三气混而浑沌氏者出。按《历书》云：浑沌氏，一曰盘古氏。天地浑沦，如鸡子，盘古生其中。一日九变，神於天，圣於地，天日高一丈，地日厚一丈，盘古日长一丈。如此万八百岁，天极高，地极厚，盘古极长。方盘古之半，当元经会之四。
　　元经会之四
　　盘古氏日甲一月卯四　星甲九一辰子一千八十一老子曰：神得一以灵，其盘古氏为之初乎。以皇极推之，万八百岁是为一会之数。氤氲化醇，具太极之全体，有圣人之神，而未尝形焉者也。其生也神灵，极天之高，极地之厚，宰御形气，胚辉万有。其死也头为五岳，目为日月，脂膏为江海，毛发为草木。然则盘古万物之祖也。噫，盘古之说，固近於迂。愚尝读《易》，至天地定位，山泽通气，雷风相薄，水火不相射。一俛仰之间，盘古未尝不在，大矣哉。庖牺氏之画卦也。乾为天，为首，南方之卦也。坤为地，为腹，北方之卦也。天地定位矣。艮为山，为鼻，见《麻衣易传》西北之卦也。兑为泽，为口，东南之卦也。山泽通气矣。震为雷，为足，东北之卦也。巽为风，为手，见《麻衣传》西南之卦也。雷风相薄矣。坎为水，为耳，西方之卦也。离为火，为目，东方之卦也。水火不相射矣。合八卦之象，而万物悉备於我，此人所以为万物灵也。盘古岂远吾哉。即开物一万八百年，合元始三会有半，计三万七千八百年，盘古氏没，初天皇氏出。
　　右盘古分形化，生万有。老子曰：天得一以清，地得一以宁，神得一以灵，谷得一以盈，万物得一以生。《易》曰：天尊地卑，乾坤定矣。卑高以陈，贵贱位矣。动静有常，刚柔断矣。方以类聚，物以群分，吉凶生矣。在天成象，在地成形，变化见矣。于以见民同胞，物同与，莫不自盘古一气中来。盘古当元经会三之下，四之上。以一日喻之，当寅卯方交之时，曙色未分。若天皇氏之世，则当卯正之四刻，大明束生，万物并作，人道兴焉。逮浑沌凿而盘古死，所谓阴阳之良能，道得之而为泰一，天得之而为天一，帝得之而为帝一，日月星辰之所以着，水火土石走飞草木之所以形，雨风露雷暑寒昼夜之所以晦明变化，森列昭布，神而明之。按《道典》有称龙汉赤明上皇之年，当是开物肇始，上天之号大，有金书曰：化生。天宝君，灵宝君，神宝君者，此皆自然而然，非假胎孕，所谓上天之载，无声无臭者也。故曰：不可思议。或谓盘古肇天地，祖万物，岂天地万物由盘古而分乎。曰：不然。天地万物，当盘古之先，已有无象之象，具于浑然之中。盘古出而天地万物形矣。是故即吾身而喻，梦觉死生日一暮，今古一也。以是而观，则可以齐万物，一死生，天地无穷，物无穷，而吾亦一无穷也。
　　太上章四
　　太上，太古上古也。太上无名，其次有名，其次名名。老子日：太上，下知有之。其次亲之，誉之。其次畏之，侮之。《传》曰：太上立德，其次立功，其次立言。粤自初天皇，施及王伯，无为有为，揖逊征伐，兴亡理乱，见於亲誉畏侮之辞尽矣。无乃道愈降，而德愈衰乎。
　　按诸《象》《讳》《历书》云：三皇九纪，是为九皇。犹三代以来，曰世，曰代。一曰五龙纪，二曰合雄纪，三曰叔命纪，四曰连通纪，五曰五姓纪，六曰修蜚纪，七曰因提纪，八曰禅通纪，九曰流讫纪。又按《河图》代姓纪自合雄始者七，而五龙流讫不与焉。谓太古生民之始，男女媾精，以女生为姓始。三头谓之合雄纪，生号三世。合雄氏没，子孙相传，记其寿命，是谓叔命纪。通纪四姓，生子二世，男女众多，群居连通，是谓连通纪。生子一世，通纪五姓，是谓五姓纪。天下群居，以类相亲，男女众多，分为九头，各有居方，故号居方氏。生子三十二世，强弱相凌，欲生吞害，中有神人，提挺而治，故号提挺氏。生子三十五世，通纪七十二姓，故号通姓氏。诸家纪说，颇有异同。然无传人，无传政。非无传人传政也，典籍未生，独何传乎。故以今遡古，有不可以意求，以古沿今，有不可以不纪。姑两存之。若夫天之星斗文章，鬼神之雷霆号令，有不待人文之出而后明。然柴然赫然乎。仰观俯察之问，而则象之治，盖本乎此。
　　初三皇氏
　　五龙纪一，五龙，五姓也。《玉皇通一历》作勾龙纪。
　　初天皇氏日甲一月卯四　星己一百六辰子一千二百六十一天皇十二头。头目十二人见皇甫谧《三五历》。元气肇始，有神人号天皇氏，为物初生民之主。立极定位，而神化无穷焉。徐整《三五历纪》。物初生民，与动物同出一气，分形未清，故有蛇身人首者，有人身牛首者，如天之二十八宿，地之十二宫神，皆以禽兽之名而名。盖禽兽与人同禀天星地灵而生，故称人曰保灵焉。则知天皇氏之民，无思无为，若婴儿之未孩。餐元饮和，抱道自然。老子曰：含德之厚，比於赤子，毒虫不螫，猛兽不□，攫乌不搏。是时人寿千余岁，子孙相承，历十五运，合五千四百年。初天皇氏没，初地皇氏作。当元经会之五。
　　元经会之五
　　合雄纪二，合雄，三姓，《春秋纬》作合锥纪，《初置天地经》作含雄纪，《通鉴外纪》作摄提纪。
　　初地皇氏日甲一月辰五　星甲一百二十一辰子一千四百四十一地皇氏十一头。十一人也。继初天皇氏而王，德合自然，功赞天地，定星辰，分昼夜，调阴阳，制寒暑，四时顺序，人民毓，万木折，万草萌，鳞介羽毛飞潜动植，各正生成。则知地皇氏之民，若婴儿之既孩，餐霞茹芝，无饥饱劳役。老子曰：载营魄抱一，能无离乎。专气致柔，能如婴儿乎。是时人上寿犹千岁，子孙相承，历半会五千四百年。初地皇氏没，初人皇氏作。
　　叔命纪三，叔命，四姓。《天地经》作厚令纪，《通一历》作玄命纪，《外纪》作合雒纪。
　　初人皇氏日甲一月辰五　星己一百三＋六辰子一千六百二十一人皇九头九人也。当是时也，生类日众如孩已童。天性既凿，人欲渐萌，披木叶，藉草莱，食果饮水，长幼草居，无爪牙之利，以御猛兽。无官民之分，以制刚蔬。强食弱肉，民不堪处。即山川土地之势财度九州，九头各居其一，而为之长。人皇居中，以制八辅，谓之九头纪。老子曰：执大象，天下往往而不害，安平泰，子孙相承，历五千四百年。初人皇氏没，中天皇氏出，当元经会之六。
　　按初天皇氏继盘古以长天下，合初地皇氏，初人皇氏，共治一会有半，凡一万六千四百年。通前五会，积五万四千年。天初三皇，世代宜有短长，不应俱得五千四百年之整。然以皇极推之，虽日有盈缩，而月之日不出三十。月有小大，而岁之月不出十二。岁月日时小年也。元会运世大年也。则知物初生民，元气浑然，无营无欲，相忘冥芒之中，世寿绵邈，物无害者。故老子曰：圣人处无为之事，行不言之教，万物作而不辞，生而不有，为而不恃。愚尝叹曰：后世有三皇之土宇，而三皇无后世之人民。为之长者，能使是民为三皇之民，以广处三皇之地，则老子作书本旨，不为徒言矣。
　　中三皇氏
　　元经会之六
　　连通纪四，连通，六姓。一作连遥纪。
　　中天皇氏日甲一月巳六　星甲一百五十一辰子一千八百一中天皇号泰皇氏，继初人皇氏而王，入六会之初。当时之民，如童初冠生，实不足以济饥馁，取动物之可食者而饱其腹，恬淡自安，他无营争，虽有君长之，而民安其故。伯阳父曰：泰古二皇，得道之君立乎。中央神与化行，以抚四方。是故能天运地滞，而输转无废。水流不止，而与万物相终始。世代相承，历五千四百年。中天皇氏没，中地皇氏出。
　　五姓纪五，《河图》云通纪五姓。
　　中地皇氏日甲一月巳六　星己一百六六辰子一千九百八十一中地皇号有巢氏，继泰皇氏而王。当是时也，山无蹊隧，泽无舟梁，万物群生，连属其乡，禽兽成群，草木遂长，人民野处，不胜虎狼蛇豕之毒。有巢氏教民构木为巢，以避旱害。冬则处穴，夏则居巢，寒暑有备，禽虫不伤。然后民安其所。天下九头，咸归而尊事之。子孙相承，历五运凡一千八百年。中地皇氏没，中人皇氏出。
　　修蜚纪六，修辈，九姓。《河图》作居方氏，《外纪》作循蜚纪。
　　中人皇氏日甲一月巳六　星甲一百七十一辰子二千四十一中人皇号燧人氏，继有巢氏而王。人民巢居穴处，饮血茹毛，伤害腹胃，渐致夭丧。有燧人氏始教民钻木取火，炮生为熟，避腥去臭，养人利性，遂天之道，故号燧人氏。天下之民饱其熟味，含哺鼓腹，其行填填，其视颠颠，阴阳和顺，鬼神不扰，四时得节，万物不伤，覃生不夭。老子曰：以道莅天下者，其鬼不神。非其鬼不神，其神不伤人。非其神不伤人，圣人亦不伤人。夫两不相伤，故德交归焉。世代相承，历一千三百一十年，而后天皇氏作。
　　按中三皇之世，民俗真淳，凡为君人之长，不有制作大功，民无称焉。故有巢氏以构巢得号，燧人氏以钻火得号，即其功德而民称之。厥后子孙因以命氏。故伏羲之诸侯，犹有有巢氏者存，而后又为相代之君，一号大巢氏，非一有巢可知矣。
　　三五章五
　　三五，后三皇逮五帝也。老子曰：上德不德，是以有德。下德不失德，是以无德。上德无为而无以为。下德为之而有以为。《传》曰：太上立德，其上德之谓乎。上德次道，故曰：太上立德。是兼三五而言也。庄子曰：古之人在混芒之中，与一世而澹漠焉。此之谓至一，当是时也。莫之为而常自然。逮德下衰，及燧人、伏羲始为天下。是故顺而不一德。又下衰及神农、黄帝，始为天下。是故安而不顺德。又下衰及唐、虞，始为天下。兴治化之流，浇淳散朴，古道变矣。庄子当时，必得尚窥古史，故序旱后世次，颇同诸说。中三皇共八千五百一十年，通前合六万二千五百一十年。而后天皇伏羲氏作。
　　后三皇氏
　　因提纪七，《河图》作提挺氏。
　　后天皇氏日甲一月巳六　星丁一百七十四辰未二千八十四后天皇，号伏羲氏，风姓· 。岁起摄提，始甲寅，以木德王，都太昊之墟。教民伏牺，因以为号。冶金成器，示民炮食，一号庖牺。仰观俯察，近取远求，画八卦，造书契，作甲历，结绳而为网罟，以畋以渔，而圣职教化之道兴。当时人民群处，纲常未立。伏羲德合上下，法两仪，以正君臣父子夫妇之义，於是人伦乃正。继天而王，为百王先，尊之曰天皇。太昊在位一百一十六年，传女娲至无怀，通十五代，历一千三百单七年，而后地皇神农氏作。
　　按共工氏，伏羲之诸侯也。其后祝融氏生。神农是谓炎帝。后至尧时，复有共工云者。盖子孙相仍，为官为氏尔。
　　禅通纪八，禅通，七十二姓，《河图》作通姓纪。
　　后地皇氏日甲一月巳六星　辛百七十八辰卯二千一百二十八后地皇，号神农氏，姜姓，起辛丑，以火德王，都鲁。当时人民啖茹生疾，阴阳相寇。神农尝百草，制百药以疗之。教民耒耜之利，以播种百谷。民乃粒食。日中为市，有无相通，使民宜之。诸侯夙沙氏叛不用命，箕文谏而杀之。神农修德，夙沙之民，自攻其君而归，其地南通交趾，北接幽都，西距三危，东连旸谷。在位一百四十年，传临魁至榆冈八世，历五百二十六年，而后人皇氏作。
　　流讫纪，一作疏仡纪。小司马《三皇纪》云：流讫纪当黄帝时，置九纪之间。
　　后人皇氏日甲一月巳六　星壬百七十九辰申二千百四十五后人皇号轩辕氏，公孙姓，长於姬水，改姬姓。起庚子，以土德王，都轩辕之丘，因号焉。承榆冈之衰，蚩尤不用命，战于涿鹿，戮于中冀。於是以云纪官举风后，力牧太山，稽常先大鸿，得六相，而天地治，神明至。次而太常奢龙祝融，大封后土，仓颉之伦，职之以事，始作宫室，舟车，臼杵，弧矢，棺椁，铸锺鼎，服牛乘马，以利天下。命仓颉制字，而衣冠文物礼乐法度兴焉。遂使羲和占日，常仪占月，车区占星气，大挠作甲子，一云伏羲命大挠作甲历岂世袭其官云。伶伦造律吕，隶首作算数，容成总斯六术，成阴阳律历之书。昼野分州，经土设井，人民不争，百官无私，市不预贾，相让以财，四夷宾贡，诸侯成归，是为黄帝。闻广成子居空同之山，往拜问道。在位一百年，跨鼎湖，登云天而仙。黄帝之子二十五，宗得姓者十四人，别为十二姓，姬、酉、祁、己、滕、箴、任、荀、僖、估、环、依。正妃嫘祖，生二子：曰玄嚣，是为青阳，曰昌意，是为若水侯。
　　按《史》《历》诸书称皇者九，以九纪考之，则初中后各为三皇也。天职生覆，地职形载，圣职教化，故圣人为生民立极，为天下后世开物成务而已。曾何有心於名号哉。伏羲氏传女娲氏、大庭氏、栢黄氏、中央氏、栗陆氏、骊连氏、赫胥氏、尊卢氏、混沌氏、嗥英氏、有巢氏、朱襄氏、葛天氏、阴康氏、无怀氏，通十有五氏。验之伏羲册辞，大庭、无怀一十氏，皆伏羲分治之臣，岂一人之身，前为伏羲之臣，而后为相代之君乎。当是各氏子孙相承耳。如女娲氏为伏羲后，有补天之功，伏羲在位百有余年而没，乃又曰女娲相继为君，在位一百一十三年，意必相继为君者，女娲氏之后乎。若无怀氏亦然。神农氏传帝临魁、帝承、帝明、帝直、帝厘、帝哀、帝榆冈八世，以即位甲子配合计之，轩辕氏合伏羲、神农，通治一千九百三十三年，而九纪终焉。又按《汉旧仪》云：祭三皇、五帝、九皇、六十四氏，凡八十一姓，皆古帝王也。故郑司农释《周官》以三皇、五帝、九皇、六十四氏为四类氏，又按《舟壶记》云：皇次四世、蜀山优傀六世、浑敦七世、东库七世、皇覃七世，启统三世、吉夷四世、几渠一世、狶韦四世、大巢二世、遂皇四世、庸成八世，凡六十有八世，是为因提之纪。仓颉一世、相皇二十世、中央四世、大庭五世、栗陆五世、丽连十一世，轩辕三世、赫胥一世、葛天四世、宗卢五世、祝融二世、昊英九世、有巢七世、朱襄三世、阴康二世、无怀六世，凡八十有八世，是为禅通之纪。又有巨灵氏、句疆氏、谯明氏、涿光氏、次民氏，总曰循蜚纪，有号而无世。自是而上，亦惟有九皇氏、地皇氏、天皇氏。又上古乃有盘古氏基之。又按《吕梁碑》载古封禅七十二家，而夷吾所识者十有二。他书所载，古氏号尤多，漫不可考。今摭九纪、九皇之为叔，固不敢失於恍惚，亦不敢堕於脱略。老子曰：能知古，始是谓道纪。
　　少昊氏日甲一月巳六　星癸一百八十辰子二千一百四十九轩辕子，曰青阳，己姓，继黄帝而王。起己卯，辰之子＋六年，受命之日凤凰至，遂以鸟纪官，以金德王，都曲阜，号金天氏。顺时迎气，昭配神明，以能修太昊之法，尊为少昊。晚衰，九黎乱德，民神杂揉，不可方物，失民作享，家为巫史，需尝无度，神狎于民，嘉生不降，无物以享，祸灾荐臻。在位八十四年，乃授命于颛顼。子二：曰重、曰蟜极。
　　颛顼日甲一月巳六　星癸一百八十辰卯二士百五＋二轩辕孙，昌意子，姬姓。十岁佐少昊，十二而冠，二十而代有位。起壬寅，辰之卯九年，以水德王，都卫，因名帝丘。后徙高阳，号高阳氏。养材以任地，载时以象天，乃命南正重司天，以属神。火正黎司地，以属民。使复旧章，无相侵读。作历以寅为正，是岁正旦立春，五星会营室。其统四广，同神农之地。其法妇人路行，不避男子者拂之。四达之衢，命飞龙效八风之音，作承云之乐，以祭上帝。在位七十八年，子穷蝉。
　　帝誉日甲一月巳六　星癸一百八十辰巳二千一百五十四少昊孙，蟜极子。年十五，
　　佐颛顼治，十有五年，代有天下。起己未，辰之巳二十六年以木德王，都亳，号高辛氏。命黑咸为声歌九招、九列、六英，倕作鼙鼓锺磬，吹笭管埙箎，令凤鸟天翟舞之，以康帝德顺天恤民，身修而天下服。子四：曰弃、曰梁、曰挚、曰尧。少昊之前，天下之号象其德，百官之号象其征。颛顼以来，天下之号因其地，百官之号因其事。誉，极也，能穷极道德序三辰以固民，故号帝誉。在位四十六年，帝挚代位，起己未，荒淫无度，不修善政，在位九年而废，通五十五年。
　　帝尧日甲一月巳六星癸一百八十　辰未二千一百五＋六帝誉子，伊祁姓，名放勋，初封唐侯，年十六，帝挚废，众推唐侯陆天子位。起甲辰，辰之未十一年以火德王，都平阳，号唐氏。乘挚衰废之余，民食惟艰，乃修德尚俭，土谐三尺，茅茨不剪，采椽不斲，宫垣不垩，洼樽抔饮，示民素朴。一民饥，则曰我饥之也。一民寒，则曰我寒之也。一民有罪，则曰我陷之也。百姓戴之如日月，亲之如父母。命羲和钦若，昊天历象，日月星辰，敬授人时。期三百有六旬有六日，以闰月。定四时，成岁。岁曰载，建寅月为正。分命羲仲、羲叔、和仲、和叔牧四岳，允厘百工，庶绩咸熙。然数当六会之末，水不润下，当尧六十一载甲辰，洪水方割，命鲧治水九载，绩用弗成。咨四岳曰：朕在位七十载，将巽位。岳曰：有鳏在下。曰：虞舜。遂厘降二女嫔于虞，征试三载，曰：咨，尔舜，天之历数在尔躬，允执其中，乃让位于舜。尧在位七十载，舜癸丑征庸，历试三载，一在七＋载之中丙辰受命，于文祖居摄二十有八载。癸未，尧乃殂落，寿一百一十六岁。
　　帝舜日甲一月巳六　星癸一百八＋辰戌二千一百五＋九颛顼之子穷蝉五代孙，生于姚墟，姚姓，名重华。起癸未，以土德王。初在隐微，曰虞氏，陶于河滨，耕于历山，渔于伪汭。尧降二女以妻之，历试诸难，三载考绩，乃命以位。在璇玑玉衡，以齐七政，肆类于上帝，天也禋于六宗，四时寒暑日月星辰水旱也望于山川，遥祭也徧于群神，祀典不载皆徧及之辑五瑞，觐四岳群牧，班瑞，于旱后。巡四岳，肇十有二州，封十有二山，去四凶，咨四岳，咨十有二牧。伯禹作司空，平水土，稷播时百谷，契作司徒，皋陶作士，垂共工，共谨百工之名也益作虞，掌草木鸟兽伯夷典三礼，祀天神祭地祇享人鬼序祭杞崇之礼也夔典乐，教冑子，龙作纳言。通上下之言以止谗说殄行禹、垂、益、伯夷、夔、龙六人，新命有职。四岳十二牧，凡二十有二人。舜将让位，曰：来禹，天之历数在汝躬，汝终陟元后。舜生三十征，庸三十，试三载，亦在征庸摄政二十有八载，居丧三年。丙戌，格于文祖迁蒲坂，在位三十有三载。丁已，命禹摄政十有七载，陟方乃死。除征庸以在位合禹摄共五十载寿一百一十岁。
　　右少昊至舜，凡六帝。挚废，附高辛，后不在五帝列。通三百五十年。自太易初元以来，积六万四千七百九十三年。禹丁巳受命，又七年，而前六会终焉。老子曰：失道而后德，失德而后仁，言皇道不足，降而为帝德。帝德不足，降而为王之仁义也。尧、舜、禹授受当天地交会，一元中分。先儒谓经世书以皇与帝，为先天六会。王与伯，为后天六会。然则数终六会，洪水降灾，使非有如尧、舜、禹者出，则民其鱼鳌矣。故天下誉之。愚尝谓少昊，颛顼、帝誉、帝挚、帝尧是为五帝，禹首三王，舜则居尧之下，禹之上。太史氏以帝挚罔道，舜有大德，故黜挚而升舜，可不监哉。及观《皇极经世图》，於元之初起，日甲一，月子一，星甲一，辰子一，其后以元经会，以会经运，以运经世，递递相仍，加积一数至六会。当经月之巳六，经星之癸一百八十，经辰之子二千一百四十九，而始布甲子。十六年己卯，而少昊受命，历颛顼、高辛，逮经辰之未二千一百五十六，当甲午世。又十一年甲辰，而尧受命。自此以往，方（ ）书甲子以纪年纪事，岂大挠之作
　　始此欤。
　　王伯章六
　　三王夏、商、周也。五伯齐、楚、秦、晋、宋也。禹八年甲子，一元中分，起七会之初，后尧、舜而先汤、武，功亦大矣。老子曰：上仁为之而无以为，上义为之而有以为，上礼为之而莫之应，则攘臂而仍之。又曰：失德而后仁，失仁而后义，失义而后礼。传曰：其次立功，其次立言。如禹之治水，行其无事，功及万世，非立功乎。其后降而为伯，又降而礼乐。征伐自大夫出，则其失仁失义，而礼之薄可见矣。故孟子亦曰：尧、舜性之，汤、武身之，五霸假之也。邵氏曰：白七会入阴长之期，而无阳升之会，虽然阴阳迭运，消长有时，而道德功力，独不可以迭见乎。
　　夏禹日甲一月巳六　星癸一百八十辰亥二千一百六十似姓，名文命，颛顼孙鲧之子也。丙辰，舜荐禹于天命之位。丁巳，居摄七年之后，当元经会之七。
　　元经会之七
　　禹八年，日甲一月午七　星甲一百八十一辰子二千一百六十一居摄十七年，癸酉，舜陟方乃死，禹正王位。以金德王，建寅为正，都平阳。禹初袭父崇伯之爵，故称伯禹。作司空，平水土。《书》曰：禹乘四载，水乘舟，陆乘车，泥乘楯，山乘檋随山刊木，央九川距四海，浚畎浍距川，任土作贡，娶于涂山，生子启。八年，于外三过其门而不入，惟荒度土功，弼成五服，至于五千，每州五百里，五服二千五百里，东西相距五千里，南北如之州十有二师，甸侯缓方三千里，是九州之内也，每州立十二人为诸侯师外薄四海，要荒各一千里，实九州之外也，薄迫四海咸建五长，每服服皆五人为长各迪有功，修六府，则三壤成，赋中邦。禹受命之初，惟时有苗弗率，乃会群后誓于师曰：
　　济济有众，咸听朕命，蠢兹有苗，昏迷不恭，、侮慢自贤，反道败德，君子在野，小人在位，民弃不保，天降之咎，肆于以尔众士，奉辞罚罪。尔尚一乃心力，其克有勋。三旬苗民逆命。益赞于禹班师振旅。舞干羽而苗民格。老子曰：用兵有言，吾不敢为主而为客，不敢进寸而退尺。如禹之用兵者，可谓王者之师也。然不有禹誓於前，则亦何有汤誓泰誓於后。岂始作俑者其无后乎。此又可为先人者之戒。禹任皋陶、伯益，以赞其治，兴六师以征不庭，四极莫敢不服。东渐于海，西被于流沙，朔南，暨声教讫于四海。居摄十七年，践位十年，通二十七年。癸未，东巡至会稽崩，寿一百岁。传子启。夏一十七王，合四百五十八年，桀放而夏亡。
　　商汤日甲一月午七　星乙一百八十二辰卯二千一百七十六子姓，名履，字天乙，禹司徒契十四代孙。为诸侯十有七年，放桀，践王位。起乙未，入辰之卯二年以水德王，建丑为正，都亳，是谓成汤。自契至於成汤八迁，汤始居亳。得伊尹于莘野，以葛伯不祀，汤征诸侯自葛始。．桀昏德，民坠涂炭。汤荐伊尹于夏，五就桀而不能用，一既丑有夏，复归于亳。汤乏职贡，桀兴问罪之师，九夷师不至。伊尹曰：可矣。於是相汤伐桀，誓于众，战于鸣条，放桀南巢，而天下归汤。汤有惭德，故《盘铭》曰：德日新，日日新，又日新。在位一十三年，寿一百岁。迨盘庚二十一年庚申，老子乘日精降亳，托孕於尹氏之玄妙玉女。武丁二十四年庚辰二月十五日，生于李下。因指李为姓。帝辛纣淫湎暴虐，比干以谏死，微子囚，箕子奴，逢蒙诛。西伯戡黎，祖伊恐，作戡黎。纣乃曰：我生不有命在天，昏弗听谏。周武王伐之，兵败走鹿台，衣其宝玉，赴火而死。老子曰：太上，下知有之，其次亲之、誉之，其次畏之、侮之。噫，桀固不道矣，成汤放之。纣固不道矣，武王伐之。可不谓畏之者乎。商三十王，六百四十四年，商亡归周。
　　周武王日甲一月午七星丁一百八十四辰子二千一百九十七姬姓，名发，尧农师后稷弃之后，文王昌之子也。昌事纣，与九侯、鄂侯同为三公。昌被潜囚羑里七年，后献地得赐弓矢斧钺，因公季得专征伐为西伯。纣二十四年，文王没。又九年，武王以太公望为师，周公旦为辅，革殷受命，还丰践天子位。南面朝诸侯，大诰天下，起己卯，辰之子＋六年以木德王，月建子为正。乃反商政，释箕子囚，封比干墓，式商容闻，散鹿台之财，发巨桥之粟，太责四海，万姓悦服。列爵惟五，分土惟三，建官惟贤，位事惟能，重民五教，惟食丧祭，敦信明义，崇德报功，垂拱而天下治。窃尝叹曰：唐有四凶，诛四凶者舜。虞有三苗，征三苗者禹。夏之汤征自葛，商之西伯戡黎，凡古之得天下者，揖逊征伐，鲜不先有其势，天乎；人乎，势使之然乎。武王在位六年，寿九十三岁。后一百二十一年，昭王南巡不返。又一百七年，夷王下堂见诸侯。又五十三年，厉王奔彘，周、召二伯行政一十四年，号共和。厉王死于彘。二伯立太子静为宣王。仲山甫、尹吉甫、方叔通周、召为五伯，辅宣王，大修文武之功。又五十七年，幽王为申侯所杀，而平王东迁于洛邑，号曰东周。锡晋文侯、秦襄公命。又六十四年，桓王以蔡、卫、陈之师伐郑，郑为左右拒，射王中肩。又四十年，惠王锡齐桓公命为伯。又三十年，襄王废狄后，狄师攻周，王出奔郑。郑居王于泛，叔带代立。明年，王告急于晋，晋文公纳王于周，而诛叔带。使王子虎赐晋文公土地而称伯。至此，齐、晋、秦、楚、宋五伯日益强盛而王室寖衰。又三十一年，楚王伐陆浑，观兵于周，遣使问鼎，而侮之之风至此甚矣。又五十五年，灵王庚戌，孔子生。又七十八年，孝王崩，孝与考诸本互差太子午嗣位，是谓威烈王。河南惠公封其少子巩称东周君，一云孝王复号西周，封其弟桓公于河南，七年东周立，周分为二又五十八年，显王甲寅，赵、韩分周为二。七年辛酉东周杰立又三十一年，乙酉，孟轲为魏卿。又二十九年，赧王甲寅，东、西二周君相攻。又五十一年，赧王乙巳，会齐、韩、赵、魏兵攻秦，不利，西奔秦，尽献其邑，还周而卒。周三十六王，八百六十七年。而西周灭又六年，东周惠君会诸侯攻秦，不利，没于秦，尽入其地。
　　右三王，通一千九百六十九年。而桓、文伯於一千五百余年之后。以三代考之，则汤、武已由伯而王，是不待桓、文出而后伯也。况夏伯昆吾、商伯大彭、豕韦亦已见於二代。襄王后去昆吾、大彭、豕韦，入秦宋楚为周五伯也。前六会六万四千八百年，除开物前及盘古，通四会四万三千二百年。初天皇氏出，人极始立，由初天皇至大禹七年，通二会凡二万一千六百年之间。少昊而下称帝者五，通十有一世又三分世之二，则是称皇者二万一千二百五十年，称帝者才及三百五十年，何帝运之促而皇运之长耶，非也。神农已称炎帝，其后帝临魁八世，俱以帝称。轩辕亦称帝。考此则是后三皇而下，称皇称帝，互见迭出，已参错于一千九百三十三年之中矣。三王自夏丁巳始，几一千四百五十四年，至平王东迁，政由方伯，然则五伯之兴，孽于昭王，渐于夷王，形于平王，成于厘、惠之世，而周拱虚器矣。迹此而论，岂非皇有可亲，帝有可誉，王有可畏，伯有可侮乎。按皇帝王伯者四，而禹即位之八年，当一元中分之时，上而曰皇曰帝，下曰王曰伯。以后六会言之，开物前四会有半王伯中分而王二会有奇，凡二万四百三十五年。三王才及一千九百六十九年。而伯已参错於其间，其伯岂其伯哉。盖有王之皇、王之帝、王之王、王之伯者存焉。而又有王之皇之皇、王之皇之帝、王之王之伯者存，如春行、夏令、秋行、冬令四时之气，有时而迁，不可以一法言也。
　　《易》曰：知变化之道者，其知神之所为乎。愚前之所谓理气象数之四端者，有是理则有是气，有是气则有是象，有是象则有是数矣。一元十二会，配一岁十二月。一会三十运，配一月三十日。一运十二世，配一日十二时。一世三十年，配一时三十分。是故一世三十年，得一十二万九千六百时。一运十二世，得一十二万九千六百日。一会三十运，得一十二万九千六百月。一元十二会，得一十二万九千六百年。此其略也，姑述一二，非曰能之，愿学焉。抑谓邵子之为书，其言道德功力，以明皇帝王伯，其义则吾窃取之矣。若夫观物之为言，卦气音律之为占，自有《皇极经世书》在。
　　玄经原旨发挥卷上竟
　　玄经原旨发挥卷下
　　教门后学当涂杜道坚注
　　降生章七
　　老子曰：吾不知谁之子，象帝之先。按《纪》《传》老子大道之祖，气，象帝之先，天也。故曰：先天而生，生而无形。后天而存，存而无体。惟无形体，故无定名。惟无定名，故隐显莫测。殆亦混沌氏之谓乎。其在天也，曰虚皇天尊无极大道君、天皇曜魄宝高上老子天皇大帝九天上皇洞真帝一君、太清天尊太上玄元老君、金阙后圣君、九老仙都君、太上丈人静老天君、真元教主金阙帝君。其降世也，则曰通玄天师、盘古先生、有古大先生、玄中大法师、郁华子、广寿子、大成子、广成子、随应子、赤精子、录图子、务成子、尹寿子、真行子。锡则子老子所谓为万象主，为帝者师，应号不一者乎。至曰玄元皇帝、大道玄元皇帝、太上混元天皇大帝、高上大道金阙玄元天皇大帝、太上老君混元上德皇帝，乃历代册封之号也。所谓隐於太无，形於太初，游於太虚，生天生地，神鬼神帝，未有天地自古以固存者，其老君之谓乎。愚老子徒也，庸得引而申之。
　　老子按《本纪》，李姓，名耳，字伯阳，谥曰聃。亳苦县濑亦作厉乡曲仁里尹氏女感日精而孕，降生於商武丁二十四年庚辰二月十有五日。商以丑正为岁首，二月建寅，即今正月上元节也。生而能言，指李为姓，因其皓首，故号老子。诞世祯祥，备载纪传。今亳之太清宫、九龙井、白鹿桧，圣迹犹存。帝辛二十一年丁卯，辟地岐山，周西伯召拜守藏史，武王迁柱下史，成主时仍柱史之职，昭王初，去官归亳。二十六年癸丑，度函谷关，授关令尹喜《道德》二篇於终南山之草楼，遂出大散关，期喜会成都青羊肆，与喜西游。值穆王西狩还周，景慕玄风，上终南修草楼，改号楼观，命幽人尹轨、杜冲、主祠事，称道士者七人焉。老子寻东还，过楼观，授尹轨、杜冲、宋伦《道德紫虚阳光经箓》。幽王召拜太史。三年辛酉，告王三川震，周将亡，遂隐去。平王三十四年癸卯，复出大散关，久之还中夏。敬王拜藏室史十八年。孔子偕南宫敬叔至周问礼。夷烈王二年，过秦，秦献公授馆致礼，问以历数。赧王九年，老子游女几地肺天柱，从是复出散关，涉流沙，西升昆仑。居商一百七十四年，居周八百二十二年，周游天下，辅世匡时，阅世九百九十六年。然则后之人以商、周观老子者，不知有太上之老子。以人间世观老子者，又何知有先天之老子乎。故《经》曰：独立而不改，周行而不殆。曰执古之道以御今之有，其亦夫子自道者欤。若夫秦汉而下，至于唐宋，应身降现，神化无方，众人固不识也。自有《本纪》《实录》在。
　　授经章八
　　关尹子姓尹，名喜，仕周昭王为大夫。善天文，预占东南真气状若龙蛇，而西是月融风三扇天理西行，知有圣人度关，乞出为函谷关令。昭王癸丑五月壬午，紫气浮空，有老人驾青牛白畚车，诸子骖乘，徐甲为御，将度关。喜迎拜下风，则老子也。喜曰：大道将隐，强为我着书，遂馆终南草楼，师事之。明年甲寅，授《道德》五千余言，包络天地，玄同造化，君臣民物，罔不赅备。尊道德小仁义，所以尊皇帝小王伯。大抵以明天道，明人道，正君心，正民心。其曰：以正治国，以奇用兵。曰：偏将军居左，上将军居右。凡数章，颇类褒贬五伯之风。学者疑昭王时伯业未着，或指授经为敬王时，殊不知夏商之衰，昆吾、大彭、豕韦已自称伯。观昭王江上不返，固不待齐、楚、秦、晋之出，而伯者之风亦已见矣。此老圣着《道德》所以兼功力而言也。按乾象河鼓三星主天子三军，中星大将军，左星左将军，右星右将军。夏官上大司马王五军，大国三军，已载之《周礼》。及考《穆王内传》，言王西还，上终南，修草楼，则知授经为昭王时明矣。关尹亦自着书九篇，名《关尹子》。
　　自时其徒晋公孙辛钘，《吴越春秋》钘作研，字计然，学於老子。敬王二年壬午南游，楚平王礼聘问道。既而适越，范蠡师之，授蠡书十二篇，名《文子》，有平王问道章。勾践位以大夫。越伐吴，蠡谏曰：兵，凶器。战，逆德。阴谋逆德，好用凶器，上帝禁之，行将不利。引《文子》语也。勾践不听，败於夫椒，囚石室，赂太宰嚭得归。尝胆图报吴，既沼，计然曰：勾践长颈鸟喙，可与共患难，不可与共安乐。蠡用其策，从五湖游。计然亦佯狂遁，封禺之地，尝登山筹隐。今吴兴计筹山是也。
　　列御寇居郑圃四十年，人无识者。安王四年，着书八篇，明老子之道。
　　庄周字子休，号南华子。显王三十年，楚聘为相，不就。隐濠上漆园，着书五十三篇，名《庄子》。今存三十三篇。
　　若夫庚桑楚、南荣趣、崔瞿、栢矩、士成绮、尹文子之徒，皆当时师事老子，传其道，各有着述，载在典籍。然老子游历商周，亦既久矣。其亲见犹龙，如孔子者，可无若人。自司马迁以老、韩同传，而老氏之门人失纪，遂使孔、老通家之学，后世无传焉。惜哉。
　　西游章九
　　老圣晚涉流沙，西升昆仑，还紫微上宫，示有终也。终则有始，如四时之代行。故曰：功成名遂身退，天之道。曰：功成不居，其名不去。曰：不失其所者久，死而不亡者寿。是故圣人观天之道，执天之行，出处进退，与造物者相为无穷也。昆仑居地之西北，高万余里，广称之。上参碧落，浮黎在焉。故羲皇之艮、文王之乾，俱位西北。天地有昆仑，犹人之有元首。天高西北，天门在焉。绝顶九峰，上应九天，乃上帝游宴群真升陟之所，琼林玉树，琪花瑶草，七宝骞林，天风披拂，琳琅振响，自然宫商盖浑玉境界也。按昆仑山者，天之中岳也。在北海之间，上当天心，形如偃盖，上广下狭，迭为三层，上与天齐，日月黄赤二道交会其上，三光行焉、东曰昆仑，西曰玄圃，北曰阅苑，南连积石山、砳水泉、北户诸山。上有琼华之阙，光碧之堂，瑶池翠水。王母众仙居焉。海中四岳，为之枝干，十洲三岛，入海大川，围绕其侧。绝顶之上有金台五所，玉楼十二，金城千里。地生金根之树、琼柯之林、紫雀、翠鸾、碧桃、白李百宾，、妙严即黄帝天君，含枢纽镇此山，与五岳名山相通，常有神仙往来。考校生籍，上主填星之精，居於中元一气天中焉。夫海外之五岳即天地之五镇。造化之五岳，即五气之宗祖也。愚谓老圣之升昆仑，殆复归於无极欤。昆仑乃元气之所舍，天帝君之所治。凡古之人王、世主、将相、大臣之有大功大德，与夫高人、善士之有玄功妙行者，皆得升焉。岂违天之道、迷天之行者所能企及哉。抑闻仙者迁也。学道之士，如汉之三茅君、张辅汉，晋之许旌阳、葛仙公辈，是皆功满道备，初则迁於名山，次则迁於十洲三岛，至若迁昆仑而为上界仙官者，不但可与老子为徒，是可与天为徒也。
　　按《淮南子》曰：禹掘昆仑墟以下地，中有层城九重，其高万一千里，上有禾木，其修五寻，珠树、玉树、环树、不死树在其西，沙棠、琅玗在其东，绛树在其南，碧树、瑶树在其北。旁有四百四十门，门间四里，里间九纯，旁有九井，井玉横其西北之隅，北门开以内不周之风，倾宫旋室，县圃凉风，樊桐在昆仑阊阖之中，是其疏圃，疏圃之池，浸之黄水，黄水三周，复其原，是谓丹水，饮之不死。河水出昆仑东北陬，贯渤海入禹所导积石山。赤水出其东南陬，西南注南海。丹泽之东，赤水之东，弱水出自穷石，至于合黎，余波入于流沙，南至南海。洋水出其西北陬，入于南海羽民之南。凡四水者，帝之神泉，以和百药，以润万物。昆仑之丘，或上倍之，是谓凉风之山，登之不死。或上倍之，是谓玄圃，登之乃灵，能使风雨。或上倍之，乃维上天，登之乃神。是谓太帝之居。
　　原题章十
　　《道德经》乃关令尹喜纪老圣之。老圣之言，纪无始有始开天立极之道，太古上古皇道帝德之风，下至王之功、伯之力，见之五千余文，囊括天人之道，上下几千百代，历历可推。言圣人者三十有二而不名，殆一无名古史也。可以龟鉴万世，可以纲维人极，可以优入圣域。老圣摭古史以着《道德》。孔圣摭鲁史以作《春秋》，一也。然不以史名而名《道德》者，是系三五而为之题，盖周官外史掌四方之志，三皇五帝之书。《三坟》既轶，《五典》不完，尚幸世有此经，古道不坠。原老圣之意，谆谆以皇道帝德，为当世告者正。以王伯杂出，功力相尚，虑其所终，而民莫措，故欲挽破碎於浑全，回溴漓於淳朴，纵不能使是民为九皇之民，独不得少窥唐虞雍熙之化乎。呜呼，圣人天也。天此心，圣人此心。天此道，圣人此道。天不自为而命之圣人，天可无为也。圣人不自为而命之贤人，圣人可无为也。贤人不可不为。圣人无为乎上，贤人有为乎下，君臣之道济矣。故曰：为无为。又曰：无为而无不为者，君臣有分职所在也。民有恒心，业所在也。太古玄风，天下一道，羲皇盛世，四海一德，此无为之为，犹其大有为於天下者也。言则无为有为，旨则人心天理，一皆财成赞化之道，若夫称圣人而不名者，非太古无名氏之君，则羲、轩、尧、舜之君欤。尊古圣人，所以尊时君世主，寿斯道所以寿斯世也。
　　章句章十一
　　道德章句者，河上公所着也。汉文帝尚清静，命朝臣讲习《老子》，时未有章句者出，辞玄文邃，多所不解。闻陕河之上有老人明《老子》，枉驾问焉。授帝素书《老子》一编，甄别其旨，析为八十一章，章着二字，以训一章之义，曰体道，曰养身，曰安民之类是也。自章句着而注者出焉。然道与世降，时有不同，注者多随代所尚，各自其成心而师之。故汉人注者为汉《老子》，晋人注者为晋《老子》，唐人、宋人注者为唐《老子》、宋《老子》。言清虚无为者有之，言吐纳导引者有之，言性命祸福、兵刑权术者有之。纷纷说铃，家自为法，曾不知道德本旨，内圣外王之为要，由是不能相发，而返以相戾，惜哉。盖自关子、文子亲见犹龙，而其所自着书，颇已睽其师之旨。列、庄二贤，先后不数代其言，清虚玄远，则又过其师之说，殆近天而不人，况孙、吴假之为兵法，申、韩诡之为刑名，是又人而不天矣，宜乎。千载之下，未有攸证。若夫盖公、曹参，清静宁壹，以开汉室隆平之治，是善用老子之道者也。抑观河上公着分章之题，其义虚玄，实同经旨。而题之之义，注者未有所述，故稽治道者阙焉。此《原旨》所由作也。今不书章题，而书经曰者，尊经也。若其义则演诸原旨中，遂并章题为一篇以举云。
　　体道　养身　安民　无源　虚用
　　成象　韬光　易性　运夷　能为
　　无用　检欲　厌耻　赞玄　显德
　　归根　淳风　俗薄　还淳　异俗
　　虚心　益谦　虚无　苦恩　象元
　　重德　巧用　反朴　无为　俭武
　　偃武　圣德　辩德　任成　仁德
　　微明　为政　论德　法本　去用
　　同异　道化　徧用　立戒　洪德
　　俭欲　鉴远　忘知　任德　贵生
　　养德　归元　益证　修观　玄符
　　玄德　淳风　顺化　守道　居位
　　谦德　为道　恩始　守微　淳德
　　后己　三宝　配天　玄用　知难
　　知病　爱己　任为　制惑　贪损
　　戒强　天道　任信　任契　独立
　　显质
　　纂玄章十二
　　纂玄者，五千言之枢要也。老子曰：言有宗，事有君，盖谓我之所言皆有所宗，本见诸古圣人之立言。行事甚易知易行，何天下之莫能知莫能行哉。仲尼祖述尧舜，宪章文武，同出而异名，既见而问礼矣。又退而窃比焉。善述而信古，必有见於当日。今《原旨》之作，既已章着其义，乃复句别其纲，以纂玄言览者，或因类以证句，因句以证章，因章以证义，庶乎玄圣立言之旨，可白於天下后世。言治道者，岂容忽诸。
　　道
　　可道道可道。常道非常道。久道长生久视之道。法道天法道。闻道上士闻道，勤而行之。明道明道若昧。夷道夷道若颣。进道进道若退，不如坐进此道。见道不窥牖，见天道。为道为道日损。圣道圣人之道，为而不争。尊道是以万物莫不尊道而责德。天道功成名遂身退，天之道。天之道，不争而善胜。天道无亲，常与善人。天之道，利而不害。天之道，损有余而补不足。人道人之道，则不然，损不足以奉有余。古道执古之道，古之善为道者，古之所以贵此道者何。贵道见上。有道故有道者不处天下。有道却走马以粪，孰能损有余奉天下，惟有道者。大道大道废，有仁义。大道泛兮，其可左右。大道甚夷，而民好径，使我介然有知，行於大道。行道见上。不道不道早已。非道非道也哉。失道失道而后德。道纪能知古始，是谓道纪。道华前识者道之华，而愚之始。道奥道者，万物之奥道尊道之尊。道法道法自然。道常道常无名，道常无为而无不为。道生道生一道生之。
　　德
　　广德广德若不足。建德建德若伦。积德早服谓之重种德。有德有德司契。无德无德司彻。孔德孔德之容。贵德万物莫不尊道而贵德。玄德长而不宰，是谓玄德。常知楷式，是谓玄德。常德常德不离，复归於婴儿。常德不忒，复归於无极。常德乃足，复归於朴。上德上德不德，上德无为而无以为，上德若谷。下德下德不失德，下德为之而有以为。不德上德不德，是谓不争之德。同德德者同於德，同於德者，德亦得之。德真修之身，其德乃真。德余修之家，其德乃余。德长修之乡，其德乃长。德丰修之国，其德乃丰。德普修之天下，其德乃普。德厚含德之厚。德善不善者，吾亦善之，德善。德信不信者，吾亦信之，德信。德畜德畜之。德贵德之贵。
　　先天
　　先天有物混成，先天地生。无极复归於无极。虚极致虚极，守静笃。古极是谓配天，古之极。无始无名，天地之始。古始能知古始，是谓道纪。有始天下有始，以为天下母。无象无物之象。有象恍兮惚兮，其中有象。大象大象无形，执大象天下往。象先象帝之先。同玄同谓之玄。又玄玄之又玄。窈冥精窈兮冥兮，其中有精。恍惚物恍兮惚兮，其中有物。天地根是谓天地根。众妙门众妙之门。玄牝门玄牝之门。万物宗渊兮似万物之宗。
　　天地
　　天地无，名天地之始。天地不仁，以万物为刍狗。天地之间，其犹橐钥乎。玄牝之门，是谓天地根，天长地久，孰为此者。天地有物混成，先天地生。天地相合，以降甘露。天得一以清，地得一以宁。
　　万物
　　万物有，名万物之母。万物作而不辞。渊兮似万物之宗。水善利万物而不争。万物并作，吾以观其复。万物将自宾。万物恃之以生而不辞。爱养万物而不为主。万物将自化。万物得一以生。天下万物生於有。三生万物，万物负阴而抱阳。万物莫不导道而贵德。万物草木之生也柔脆。无物复归於无物。有物有物混成。奇物奇物滋起。物壮物壮则老。众甫其名不去，以阅众甫。
　　天下
　　天下天下皆知美之为美，斯恶已。贵以身为天下，若可寄天下。爱以身为天下，若可托天下。是以圣人抱一，为天下式。可以为天下母。而以身轻天下。为天下溪。为天下式。为天下谷。将欲取天下而为之。天下神器。不以兵强天下。不可得志於
　　天下。天下不敢臣。譬道之在天下。执大象，天下往。天下将自正。侯王得一，以为天下贞。天下万物，生於有。天下之至柔，驰骋天下之至坚。天下希及之。清静为天下正。取天下常以无事。天下有道，却走马以粪。天下无道，戎马生於郊。圣人在天下。惵惵为天下浑其心。修之天下，其德乃普。以天下观天下。故为天下贵。以无事取天下。天下多忌讳，而民弥贫。以道莅天下，其鬼不神。大国者下流，天下之交。天下难事必作於易，天下大事必作於细。是以天下乐推而不厌。夫唯不争，故天下莫能与之争。不敢为天下先。天下莫能知，莫能行。孰能以有余奉天下。天下柔弱，莫过於水。可为天下王。
　　国家
　　国家民多利器，国家滋昏。国家昏乱有忠臣。有国有国之母，可以长久。邻国邻国相望。治国爱民治国，能无为乎。以正治国。治大国若烹小鲜。以知治国，国之贼。不以知治国，国之福。大国大国者下流，天下之交。大国以下小国，则取小国。大国不过欲兼畜人。小国小国以下大国，则取大国。小国不过欲入事人。小国寡民。修国修之国，其德乃丰。修家修之家，其德乃余。修乡修之乡，其德乃长。观乡以乡观乡。观国以国观国。观家以家观家。
　　太上
　　太上太上下知有之。
　　圣人
　　圣人是以圣人处无为之事。是以圣人之治。圣人不仁。是以圣人后其身而身先。是以圣人为腹不为目。是以圣人抱一为天下式。是以圣人常善救人。圣人用之，则为官长。是以圣人去甚，去奢，去泰。是以圣人终不为大。是以圣人不行而知。圣人无常心。圣人在天下。圣人皆孩之。故圣人云：我无为而民自化。是以圣人方而不割。圣人亦不伤人。是以圣人犹难之。圣人无为故无败。是以圣人欲不欲。是以圣人欲上人，以其言下之。是以圣人处上而民不重。是以圣人被褐怀玉。圣人不病。是以圣人自知不自见。是以圣人为而不恃。故圣人云。圣人执左契，而不责於人。圣人不积。圣人之道，为而不争。
　　君臣
　　天子故立天子，置三公。王大王亦大。王天王乃天。天王是谓天下王。人主以道佐人主者，不以兵强天下。万乘主奈何万乘之主，而以身轻天下。社稷主是谓社稷主。器长不敢为天下先，故能成器长。官长圣人用之，则为官长。配天是谓配天，古之极。王公惟孤、寡、不谷而王公以为称。公王公乃王。三公置三公。侯王侯王若能守。侯王得一，以为天下贞。侯王无以正而贵高。侯王自谓孤、寡、不谷。为王故能为百谷王。君言有宗，事有君，躁则失君。臣国家昏乱有忠臣。轻则失臣。朴虽小，天下不敢臣。
　　士君子
　　善士古之善为士者，微妙玄通。善为士者不武。上士上士闻道，勤而行之。中士中士闻道，若存若亡。下士下士闻道，大笑之。君子是以君子终日行不离辎重。是以君子居则贵左。兵者不祥之器；非君子之器。大丈夫是以大丈夫处其厚不处其薄。
　　父子
　　教父吾将以为教父。六亲六亲不和有孝慈。孝慈绝仁弃义，民复孝慈。国母有国之母，可以长久。天下母天下有始，以为天下母。万物母有名万物之母。食母而贵求食於母。母子既得其母，以知其子。子母既知其子，复守其母。婴儿专气致柔，能如婴儿乎。常得不离，复归於婴儿。乘乘兮若婴儿之未孩。未孩见上。孩之圣人皆孩之。赤子含德之厚，比於赤子。子孙子孙祭祀不辍。雌雄知其雌，守其雄。牝牡未知牝牡，合而作。
　　师学
　　师资不贵其师，不爱其资。人师善人者，不善人之师。大匠夫代大匠斲。为学为学日益。为文以为文不足。学不学学不学，复众人之所过。绝学绝学无忧。楷式常知楷式，是谓玄德。
　　主宾
　　主不敢为主而为客。万物归焉而不为主。爱养万物而不为主。宾万物将自宾。客俨若客乐与饵过客止。
　　人民
　　善人天道无亲常与善人。善人，不善人之师。道者，万物之奥，善人之宝，不善人之所保。不善人见上。异人我独异於人。愚人我愚人之心也哉。众人众人熙熙。众人皆有余。众人皆有以复。众人之所过。俗人俗人昭昭。俗人察察。救人常善救人，故无弃人。弃人见上。治人治人事天莫若啬。杀人夫乐杀人者，不可得志於天下。杀人众多，悲哀泣之。知人知人者智。胜人胜人者有力。示人国之利器，不可以示人。用人善用人者为下。为人既以为人己愈有。与人既以与人己愈多。使民不尚贤使民不争。不贵难得之货，使民不为盗。不见可欲，使民心不乱。常使民无知无欲。若使民常畏死而为奇者。使民重死而不远徙，使民复结绳而用之。爱民爱民治国，能无为乎。明民非以明民，将以愚之。百姓以百姓为刍狗。功成事遂，百姓皆曰我自然。百姓皆注其耳目。不责人是以圣人执左契，而不责於人。
　　军旅
　　将军偏将军处左，上将军处右。大军大军之后，必有凶年。佳兵夫佳兵者，不祥之器。敌兵仍无敌执无兵。甲兵虽有甲兵，无所用之。入军不被甲兵。用兵以奇用兵。用兵有言，不敢为主而为客。抗兵抗兵相加，哀者胜矣。兵强兵强则不胜。师处师之所处，荆棘生焉。田猎驰骋田猎，令人心发狂。
　　盗贼
　　盗贼绝巧弃利，盗贼无有。法令滋彰，盗贼多有。智贼以智治国，国之贼。盗夸财货有余。是谓盗夸。
　　鬼神
　　鬼神以道莅天下者，其鬼不神。神圣非其神，不伤人。圣人亦不伤人。神灵神得一以灵。神无以灵，将恐歇。
　　身体
　　虚心虚其心。常心圣人无常心。为心以百姓心为心。浑心惵惵为天下浑其心。民心使民心不乱。心气心使气曰强。弱志弱其志。有志强行者有志。强骨强其骨。骨弱骨弱筋柔而握固。筋柔见上。有力胜人者有力。用力是谓用人之力。身先后其身而身先。身存外其身而身存。身殃无遗身殃。身退功成名遂身退。有身吾有大患，为吾有身。无身及吾无身，吾有何患。终身塞其兑，闭其门，终身不勤。开其兑，济其事，终身不救。修身修之身，其德乃真。贵身贵以身为天下。爱身爱以身为天下。患身贵大患若身。殁身道乃久殁身不殆。伤手夫代大匠斲，希有不伤手矣。攘臂攘无臂，则攘臂而仍之。实腹实其腹。为腹为腹不为目。为目见上。目盲五色令人目盲。耳聋五音令人耳聋。口爽五味令人口爽。口味道之出口，淡乎其无味。作未之牝牡之合而作，精之至也。精至见上。足下千里之行，始於足下。
　　性命
　　谷神谷神不死，是谓玄牝。冲气冲气以为和。专气专气致柔。精真其中有精，其精甚真。复命静曰复命，复命曰常。营魄载营魄抱一，能无离乎。光明用其光复归其明。光耀光而不耀。守中不如守中。握固骨弱筋柔而握固。抱一抱一能无离乎。抱一为天下式。混一故复混而为一。
　　生死
　　生死出生入死。生之徒，死之徒。人之生，动之死地。柔弱者，生之徒。坚强者，死之徒。有生有生於无。道生道生一。先生先天地生。生生以其生生之厚。摄生盖闻善摄生者。求生以其上求生之厚。相生有无之相生。长生以其不自生，故能长生。是谓深根固柢，长生久视之道。厌生无厌其所生。无生夫唯无以生为者，是贤於贵生。贵生见上。不死谷神不死，是
　　谓玄牝。无死以其无死地。重死使民重死，而不远徙。或存湛兮似或存。若存绵绵若存。不亡死而不亡者寿。寿见上。
　　冲玄
　　道冲道冲而用之，或不盈。若冲大盈若冲，其用不穷。冲和冲气以为和。知和知和曰常。和光和其光。玄同和其光，同其尘，是谓玄同。玄通微妙玄通，深不可识。玄德长而不宰，是谓玄德。常知楷式，是谓玄德。玄览涤除玄览，能无疵乎。观妙常无欲以观其妙。要妙虽知大迷，是谓要妙。敦朴敦兮其若朴。素朴见素抱朴。复朴复归於朴。自朴我无欲而民自朴。朴小朴虽小，天下不敢臣。无名朴吾将镇之以无名之朴。无名之朴亦将不欲。
　　清静
　　清静清静为天下正。以清天得一以清。徐清孰能浊以静之徐清。虚静致虚极守静笃。好静我好静而民自正。常静牝常以静胜牡。静复归根曰静，静曰复命。以静不欲以静，天下将自正。自然希言自然，以辅万物之自然，道法自然。
　　五常
　　仁义大道废，有仁义。绝仁弃义，民复孝慈。善仁与善仁。不仁天地不仁，以万物为刍狗。圣人不仁，以百姓为刍狗。上仁上仁为之，而无以为。失仁失仁而后义。上义上义为之，而有以为。失义失义而后礼。上礼上礼为之，而莫之应。丧礼言以丧礼处之。战胜以丧礼处之。圣知绝圣弃知，民利百倍。有知使我介然有知，行於大道。知慧知慧出，有大伪。知多民之难治，以其知多。忠信夫礼者，忠信之薄而乱之首。有信其中有信。善信言善信。德信信者，吾信之。不信者，吾亦信之。德信。寡信轻诺者，必寡信。不信信不足，有不信。美言不信。
　　言行
　　言宗言有宗，事有君。吾言吾言甚易知，甚易行。希言希言自然。善言善言无瑕谪。贵言犹兮其贵言。建言故建言有之曰。信言信言不美。正言正言若反。多言多言数穷，不如守中。虚言古之所谓曲则全者，岂虚言哉。美言美言不信，信言不美。美言可以市。不言圣人行不言之教。不言之教，无为之益，知者不言，言者不知。天之道，不言而善应。尊行尊行可以加人。赘行余食赘行。行妨难得之货，令人行妨。
　　政教
　　政治政善治。圣治是以圣人之治。难治民之难治，以其上之有为。民之难治，以其知多。行教行不言之教。治乱治之於未乱。法令法令滋彰，盗贼多有。
　　功名
　　有功不自伐，故有功。无功自伐者无功。功成功成不居，是以不去。功成事遂，百姓皆谓我自然。功成而不处，其不欲见贤。功成名遂身退。名遂见上。名身名与身孰亲。可名名可名。常名非常名。异名同出而异名。强名强为之名曰大。无名道常无名。无名天地之始。有名有名万物之母。道隐有名。
　　富贵
　　富贵富贵而骄，自遗其咎。知富知足者富。自富我无事而民自富。贵贱不可得而贵，不可得而贱。贵身贵大患若身。贵以身为天下。我贵知我者希，则我者贵。自贵自爱不自贵。贵言犹兮其贵言。不贵不贵难得之货。古贵古之所以贵此道者何。
　　贤愚
　　尚贤不尚贤，使民不争。见贤功成不处，其不欲见贤。愚始前识者道之华，而愚之始。以愚非以明民，将以愚之。愚心我愚人之心也哉。
　　善恶
　　善恶善之与恶，相去何若。善应天道不言而善应。善胜善胜敌者不争。善谋繟然而善谋。善建善建者不拔。善抱善抱者不说。善下江海所以为百谷王者，以其善下之。善言善言无瑕谪。善行善行无辙迹。善计善计不用筹策。善闭善闭，无关键而不可开。善结善结，无绳约而不可解。上善上善若水。善地居善地。善利水善利，万物而不争。善渊心善渊。善仁与善仁。善能事善能。善时动善时。知善天下皆知善之为善。常善是以圣人常善救人。不善人之不善，何弃之有。吉凶吉事尚左，凶事尚右。作凶不知常，妄作凶。利害不可得而利，不可得而害。勇於敢则杀，勇於不敢则活，此两者或利或害。祸福祸兮桥所倚。福兮祸所伏。亲誉其次亲之誉之。畏侮其次畏之侮之。悲哀杀人众多，悲哀泣之。大笑下士闻道，大笑之。大怨和大怨必有余怨。
　　爱欲
　　爱身爱以身为天下。自爱自爱不自贵。甚爱甚爱必大费。天恶天之所恶，孰知其故。人恶人之所恶，惟孤、寡、不谷。物恶余食赘行，物或恶之。无欲常无欲，可名於小。寡欲见素抱朴，少私寡欲。不欲不欲以静，是以圣人欲不欲。其不欲见贤。所欲两者各得其所欲。欲得咎莫大於欲得。得失得者同於得，失者同於失。得之若惊，失之若惊。不失不失其所者久。天网恢恢，疏而不失。成败常於几成而败之。败失为者败之，执者失之，圣人无为，故无败。无执，故无失。无败慎终如始，则无败事。损益或损之而益，或益之而损。益损见上。为学日益，为道日损。宠辱宠辱若惊。荣辱知其荣，守其辱。不辱知足不辱。若辱大白若辱。知止知止不殆。知足知足者，富知足之足，常足矣。知足不辱。不知足祸莫大於不知足。补不足天之道，损有余而补不足。损不足人之道，则不然。损不足以奉有余。
　　刚柔
　　刚强柔胜刚，弱胜强，柔弱胜刚强。柔弱见上。天下柔弱，莫过於水。人之生也柔弱。柔弱者生之徒。坚强其死也坚强。坚强者死之徒。而攻坚强者，莫之能胜。强大强大处下，柔弱处上。强梁强梁者，不得其死。取强不敢以取强。勿强果而勿强。致柔专气致柔。弱用弱者道之用。矜伐不自矜，故长不自伐。故有功自矜者不长，自伐者无功。果而勿矜，果而勿伐。
　　争战
　　不争夫惟不争，故无尤。夫惟不争，故天下莫能与之争。以其不争，故天下莫能与之争。天之道，不争而善胜。是谓不争之德。善胜敌者不争。水善利万物而不争。善战善战者不怒。轻敌祸莫大於轻敌。轻敌几丧吾宝。战胜战胜以丧礼处之。夫慈以战则胜。善胜善肚敌者不争。勇敢勇於敢则杀，勇於不敢则活。杀活见上。大威民不畏威，大威至矣。司杀常有司杀者杀。
　　无为
　　无为道常无为而无不为。上德无为而无以为。上仁为之而无以为。吾是以知无为之有益。无为之益，天下希及之。损之又损，以至於无为为无为，无为而无不为。爱民治国，能无为乎。人能无以生为者。
　　有为
　　有为下德为之而有以为。上义为之而有以为。强为故强为之容。不为爱养万物而不为主。万物归焉而不为主。不敢为天下先。不敢为主而为客。不为而威。天下神器，不可为也。使民不为盗。使夫知者不敢为也。
　　为之
　　为之将欲取天下而为之。上礼为之，而莫之应。为器朴散则为器。为长圣人用之，则为官长。为父吾将以为教父。为主不敢为主。为客而为客。为士善为士者不武。为道古之善为道者。为文以为文不足。为一故复混而为一。为式抱一为天下式。为和冲气以为和。为贵故为天下贵。为基高以下为基。为称而王公以为称。为美天下皆知美之为美。为善天下皆知善之为善。为利有之以为利。为用无之以为用。为奇正复为奇。为妖善复为妖。为败为者败之。为溪为天下溪。为谷为天下谷。
　　天文
　　天长天长地久。天清天得一以清。天大域中有四大，天大。冲气冲气以为和。甘露天地相合，以降甘露。飘风飘风不终朝。骤雨骤雨不终日。冰释涣若冰将释。
　　地理
　　地久天长地久。地宁地得一以宁。地大天大地大。善地居善地。溪谷为天下溪，为天下谷。江海犹川谷之与江海。百谷江海所以能为百谷王。旷谷旷兮其若谷。涉川豫兮若冬涉川。善渊心善渊。鱼渊鱼不可脱於渊。若水上善若水。垒土九层之台，起於垒土。田芜田甚芜。道径大道甚夷，而民好径。千里千里之行，始於足下。域大域中有四大。
　　时令
　　善时动善时。春台如登春台。若冬豫兮若冬涉川。凶年大军之后，必有凶年。终朝飘风不终朝。终日骤雨不终日。终日号而嗌不嗄。日益为学日益。日损为道日损。日久民之迷其日固久。阴阳负阴抱阳。寒热躁胜寒，静胜热。
　　草木
　　草木万物草木之生也柔脆，其死也枯槁。抱木合抱之木，生於毫末。木共木强则共。刑棘荆棘生焉。根柢深根固柢。归根夫物芸芸，各归其根。轻根重为轻根。
　　宫室
　　九层台九层之台，起於垒土。朝甚除朝甚除，仓甚虚。仓虚见上。户牖凿户牖以为室。凿室见上。塞兑塞其兑，闭其门。闭门塞其兑，闭其门。开兑开其兑，济其事。出户不出户知天下。窥牖不窥牖，见天道。方隅大方无隅。安居安其居，乐其俗。乐俗安其居，乐其俗。狭居无狭其所居。关键善闭，无关键而不可开。春台如登春台。四邻犹兮若畏四邻。荣观虽有荣观，燕处超然。妙门众妙之门。有室有室之用。玄门玄牝之门。天门天门开阖。
　　器用
　　朴器朴散则为器。神器天下神器，不敢为也。大器大器晚成。利器国之利器，不可以示人。民多利器，国家滋昏。兵器夫佳兵者，不祥之器。埏埴埏埴以为器。器用有器之用，非君子之器，不得已而用之。什伯器使有什伯之器而不用。橐钥天地之间、其犹橐钥乎。刍狗以万物为刍狗。以百姓为刍狗。金玉金玉满堂，莫之能守。车用当其无有车之用。如玉不欲碌碌如玉。怀玉被褐怀玉。辐毂三＋辐共一毂。拱璧虽有拱璧，以先驷马。无舆数舆无舆。舟舆虽有舟舆，无所乘之。辎重君子终日行不离辎重。匠斲是谓代大匠斲。左契圣人执左契，而不责於人。司契有德司契，无德司彻。筹策善计不用筹策。利剑带利剑。张弓天之道，其犹张弓乎。天网天纲恢恢，疏而不失。结绳使民复结绳而用之。绳约善结者；无绳约而不可解。
　　服饰
　　服采服文采。美服甘其食，美其服。被褐被褐怀玉。
　　食货
　　饮食厌饮食。余食余食赘行。甘食甘其食。食税以其上食税之多。乐饵乐与饵，过客止。财货财货有余。贵货不贵难得之货。难得之货，令人行妨。欲不欲，不贵难得之货。
　　禽虫
　　兕角兕无所投其角。虎爪虎无所措其爪。驷马虽有拱璧，以先驷马。走马却走马以粪。戎马戎马生於郊。毒虫毒虫不螫。猛兽猛兽不据。攫鸟攫鸟不搏。太牢众人熙熙，如享太
　　牢。渊鱼渊不可脱於鱼。小鲜治大国若烹小鲜。
　　迭字
　　绳绳绳绳兮不可名。芸芸夫物芸芸，复归其根。熙熙众人熙熙。乘乘乘乘兮若无所归。沌沌沌沌兮，俗人昭昭，我独若昏。昭昭见上。察察俗人察察，我独闷闷。闷闷其政闷问，其民淳淳。淳淳见上。碌碌不欲碌碌如玉，落落如石。落落见上。缺缺其民缺缺。
　　玄经原旨发挥卷下竟
　　玄经原旨发挥序
　　上古之初，人人老子，家家道德，言之不可闻，安有五千言以为之经。大朴既散元经会之七，有圣人跨历商周，笑视争夺，遐想庸成大庭之不可复，於是出五千言以陈古义以正人心。青牛去远微言转堙，五千演为数十万言，将以发道德之所未尽，使博大。真人与上三皇同时，必不着书，使后世尽汉文，尽盖公。则原旨之书，亦不出於今之河上。此书自先天而来，十有二章，别自为书，开阖古今，经纬理数，得函关之的意，集玄学之大成。读之者轩轩乎见鸿蒙，泠泠然适建德，身世自远，内外俱忘，亦犹渊明之羲皇，上禅宗之威音。前周茂叔之太极本无极，虽然运有污隆，而古今无二。道术有分裂，而宇宙无两身，安知老子之非先生，又安知先生之非我。异时白石洞天水光山色之中，从杖履而稽首三，问者必属之我矣。
　　卢山道士黄石翁敬书。
　　生民果有初乎。夫开物成务，十三卦之外无余闻，而云火水龙鸟师之纪，郯子之学为有征。是故庄周之论容成而下，凡十二氏，夫岂寓言。黄帝以前封泰山者七十二，又岂臆说与？盖五太肇而化育参，九纪终而甲历作，推之而可求其故，迦之而可见其倪者，《易》《老》而外，惟《皇极》一书而已。然尝论之，元会运世大年也，岁月日时小年也。皇帝王伯之所由分，开物闭物之所由遂，其可究者。日甲月巳星癸，为少昊之世，而甲子纪年。日甲月午星甲，为夏禹之日，而王道始着。然则六万四千八百有一年以往之故，断自尧。甲辰而上，岂无可载之事，特简策散落，举之而无其征，此尧夫所由略也。南谷杜尊师，道际两朝，学探古始，尝以谓一身之八卦，为盘古开天之征，一日之旦夜，为开物闭物之辨。故摭诸古史历书所称九纪，参之老子微意，迄禹二会半以前，逆推而分初中后三皇氏，以系人极既立之事。由是而求之，则於《皇极》书为有原始之补，而其意则尊皇道、尚帝德而已也。题其书曰《原旨发挥》，分为十二章。上六章至周而终，下六章述老子本末。大抵发明老子身为藏史，凡三皇五帝之书，无不目见，所着五千言，辞玄旨邃，隐然无名古史，故取之以补邵子之所不陈，殆人间宜有书也。尊师老子徒也，谓言涉天人不可也，然使为国家者，得其言而用之，则君俞於上，臣敏於下，斯民囿玄穆之化，或者老子意乎。於是乎叙。
　　大德十年冬十有二月望，弟子句章任士林，书于钱塘自然道士之斋。
　　
