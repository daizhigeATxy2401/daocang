洞灵真经﹝注﹞ 
　　经名：洞灵真经〔注〕。原题何璨注，约出於唐宋间。三卷。底本出处：《正统道藏》洞神部玉诀类。参校本：《四部丛刊》三编影印常熟翟氏铁琴铜剑楼藏宋刊本（简称宋刊本）。此书另有《四库全书》本九卷。
　　目　录
　　卷上
　　全道篇第一
　　用道篇第二
　　政道篇第三
　　卷中
　　君道篇第四
　　臣道篇第五
　　贤道篇第六
　　卷下
　　训道篇第七
　　农道篇第八
　　兵道篇第九
　　洞灵真经卷上
　　何璨注
　　全道篇第一
　　夫心冥虚极，德洞玄微。功并四时，苍生自化。
　　亢仓子居羽山之颜三年，
　　羽山，《尚书□禹贡》 在徐州。《舜典》云：殛鲧于羽山。盖在东裔，后属鲁。颜，山之南面也。《庄子》引此章云：北居垒之山。即此山是也。
　　俗无疵疠而仍谷熟。
　　贤圣之居，天佑神助，近#1无疵疠而五谷丰稔。频熟曰仍也。
　　其俗窃相谓曰；亢仓子始来、吾鲜然异之，
　　鲜然，惊异之貌也。异其虚怀寂泊，不在#2近情
　　今吾日计之不足，岁计之有余，其或圣者耶！
　　验其利益，故疑之为圣人。
　　盍相与尸而祝之、社而稷之乎？
　　盍，何不也。既蒙厚利，欲立为君，何不建置宗庙，并及社稷，尸谷祝祭，南面事之者乎？
　　亢仓子闻之色有不释。其徒黡啜从而启之，
　　黡啜，亢仓子之门人也。欲允众心，故从而启之。
　　亢仓子曰：吾闻至人尸居环堵之室，而百姓猖狂不知其所如往，
　　至人冥心绝虑有类於尸，无事萧然独居环堵。苍生欣慕，共往归依，察其所归，非由知者也。
　　今以羽俗子父窃窃焉将俎豆予，我其的之人耶？
　　窃窃，私议之谓也。我本栖隐，全道任真，今乃俎豆相尊，反成人之标的也。
　　吾是以不释於老聃之言。
　　老聃言，我无为而民自化，我无事而民自足，我好静而民自正，今乃反此。故不释然。
　　黡啜曰；不者，
　　不者，犹不然也。
　　夫寻常之污，巨鱼无所还其体，而鲵、鳅 音为。之制；步仞之丘，巨兽无所隐其躯，而孽狐 之祥；
　　八尺曰寻，倍寻曰常。污，池也。还，回也。鲵，小鱼而有脚。制，犹专擅也。六尺曰步，七尺曰仞。祆也。祥，善也。言小水不能容巨鱼，小丘不能藏大兽。喻亢仓道德既高，必须厚禄也。
　　且也尊贤音事能，向善就利，自尧舜以固然，而况羽俗乎？先生其听矣。亢仓子曰：嘻来，
　　嘻，叹声也。怪其不达己志，故发嘻叹。将欲告之远致，故呼之曰来也。
　　夫二子者知乎？
　　二子，尧、舜也。知乎，言岂知也。
　　函车之兽介而离山，罔罟制之；吞舟之鱼，荡而失水，蝼、蚁苦之。故鸟兽居欲其高，鱼鳖居欲其深。夫全其形生之人，藏其身也，亦不厌深渺而已。
　　函，盈也。介，孤介也。渺，远也。
　　吾语若大乱之本，祖乎尧舜之间，其音终存乎千代之后。千代之后必有人与人相食者矣。
　　若，汝也。夫事有先成后败、始吉终凶，胡可必耶？故尧舜禅让，光一时之美，迹流后代，成篡弒#3之祸。故《庄子》云：尧、舜让而帝，之哙让而绝；汤武争而王，白公争而灭。斯其效欤？夫唯不立善名者，则事迹宜绝，无所企慕耳。
　　言未，男子荣之樗色蹙然膝席曰：樗年运而长矣，将奚以托业以岂斯言？
　　荣之樗，庄子所谓南荣趎也。既闻高义深欲，蹴然变色，敛膝于席，愿垂告示以敬事此言。
　　亢仓子曰：全汝形，抱汝生，无使汝思虑营营，若此绪年，或可以及此言。
　　营营，运动不息也。绪，终也。全形抱生，不运思虑，虚心冥寂，道自居之。若此终年，可及此言也。
　　虽然，吾才小，不足以化子，子胡不南谒吾师聃？
　　聃，老子之字也。
　　亢仓子既谢荣之樗，不释羽俗而龙已乎天下。
　　谢，犹遣也。不释羽俗，潜遁而游，如龙变化，与时升降。
　　水之性欲清，土者滑音骨之，故不得清；人之性欲寿，物者滑之，故不得寿。
　　滑，乱也。人性寿考，为外物所乱，故使不终天年。
　　物也者，所以养性也，今世之惑者，多以性养物，则不知轻重也。
　　衣食养性，不可一日而无。而惑者乃损性以求物，物愈积而性愈伤，殊不知性重而物轻。盖倒置者也。
　　是故圣人之於声色滋味也，利於性则取之，害於性则捐之，此全性之道也。万人操弓，音共射一招，招无不中；万物章章，以害一生，生无不伤。
　　捐，弃也。操，持也。招，射的也。章章，犹扰扰也。
　　故圣人之制万物也，全其天也。
　　圣人抑制万物，不使伤性以全天真。
　　天全则神全矣。神全之人不虑而通，不谋而当，精照无外，志凝宇宙，德若天坠。然上为天子而不骄，下为匹夫而不惛，此之为全道之人。
　　神全之人，智虑充溢，精明照於无外，志气凝乎宇宙，覆载之德同乎天地。虽贵为天子，贱为匹夫，不以穷达而回其志者也。
　　心平正不为外物所诱曰清，清而能久则明，明而能久则虚，虚则道全而居之。秦佚死，亢仓子哭之。
　　秦佚，古之有道者，盖老子之友也。
　　其役曰：天下皆死，先生何哭 也？
　　役，谓门人，充使役也。死生之道，古今是常，达人体之，不哭可也。
　　亢仓子曰：天下皆哭，安得不哭？
　　顺物而哭，虽哭而非哭也。
　　其役曰：哭者必哀，而先生未始哀，何也？
　　未始，犹未尝也。世人之哭必生哀痛，今先生虽哭不见悲伤，敢问何故也？
　　亢仓子曰：举天下之吾无与乐，安所取哀？
　　夫有乐必有哀，人之常情也。达人大观，岂有疏亲？既不与为乐，亦无所取哀。
　　蜕坠之谓水，蜕水之谓气，蜕气之谓虚，蜕虚之谓道。
　　蜕者，免脱之谓也，夫脱地之谓水，脱水之谓气，脱气之谓虚，脱虚之谓道，犹至人不系情於哀乐，然后为极也。
　　虚者道之体，靖者道之地，理者道之纲，识者道之目。
　　言至人能虚能静有识有理者，则能契道之形体，知道之纲目。
　　道所以保神，德所以弘量，礼所以齐仪，物所以养体。
　　四者皆可以资身，不可暂无也。
　　好质白之物者以黑为污；好质黑之物者，以白为污。吾又安知天下之正洁污哉？由是不主物之洁污矣。夫瞀视者以黈为赤，以苍为玄，吾乃今所谓皂白，安知识者不以为赪黄，吾又安知天下之正色哉？由是不遁物之色矣。
　　瞀，风眩也。黈黄色也。赪，赤色也。夫有风眩之疾者，视物不能审也。故以黄为赤，以青为黑，亦犹凡俗之情妄执洁污。虽有大圣，孰能正之？故不主一其洁污不流遁於众色也。
　　夫好货甚者，不见他物之可好；好马甚者，不见他物之可好；好书甚者，不见他物之可好。吾又安知天下之果可好者，果可恶者哉？由是不见物之可以保恋矣，无能滑吾音长矣。
　　果，决定也。保，犹怀也。
　　陈怀君柳使其大夫祷行聘於鲁。
　　怀君，谥也。柳，名也。祷陈大夫之名也。
　　叔孙卿私曰：
　　叔孙氏，世为鲁卿也。
　　吾国有圣人，若知之乎？
　　圣人，谓仲尼也。
　　陈大夫曰；奚以果明其圣？叔孙卿曰；能废心而用形。
　　圣境超殊，非凡情所测，徒见其能应接世务，便证以为圣人，岂知其所圣哉？
　　陈大夫曰：弊邑则小，亦有圣人，异於所闻。曰：圣人 谁？陈大夫曰：有亢仓子者，偏得老聃之道，
　　门人之中最为称首，故曰偏得也。
　　其能用耳视而目听，定公闻而异焉，使叔孙氏报聘，且致亢仓子，待以上卿之礼。亢仓子至宾于亚寝。
　　亚寝，公之次殿。
　　鲁公卑辞以问之。亢仓子曰：吾能听视不用耳目，非能易耳目之所用，告者过也。公曰：孰如是寡人增异矣，其道若何？寡人果愿闻之。亢仓子曰：我体合於心，心合於气，气合於神，神合於无，其有介然之有，唯然之音，虽远际八荒之表，迩在眉睫之内，来干我者，吾必尽知之，乃不知 是。我七窍手足之所觉，六腑五脏心虑之所知，其自知而已矣
　　心形泯合，神气冥符，洞然至忘，与无同体，然后心弥静而智弥远，神愈默而照愈章，理极而自通，不思而玄览。非夫至圣至神，其孰能与於此哉？斯固灵真之要枢，重玄之妙道也。
　　用道篇第二
　　无非利物，上合天心，克己归仁，化行刑措。
　　天不可信，坠不可信；人不可信，心不可信。惟道可信，贤主秀士岂可知哉？昔者桀信天与其祖四海，已不勤於道，天夺其国以授殷。纣亦信天与其祖四海，己不躬於道，天夺其国以授周。
　　与，犹以也。祖，犹主也。夏桀、殷纣，耽淫奢纵，自云有命，禀於上天。穷凶肆虐，不修其道，故天夺其国以授於汤武。
　　今夫堕音农信坠实生百谷，不力於其道，坠窃其果稼而荒翳之。
　　堕农之人信坠生谷，不勤耘耕，稂莠荒芜。故不能获果稼。
　　齐后信人之性酬让，不明於其道，举全境以付人，人实鸦义而有其国。
　　后，君也，齐简公也。信人性不明酬让，为陈恒之所弒，而取其国。鸱义，喻贪残也。
　　凡人不修其道，随其心而师之，营欲茂滋，灾疾朋衅，戕身损寿，心斯害之矣，
　　人自师心，不遵圣教，营欲炽盛，百殃斯集。此乃心为身害。朋，犹群也。衅，犹动也。戕，害者也
　　故曰惟道可信。
　　道者，坦荡恬怡，无所染着。人能虚心归道，则身命保全也。
　　天坠非道，不能悠久；
　　天得一以清，地得一以宁。
　　苍生非贤，不能靖顺；庶政非材，不能龢理。
　　贤材皆用，道以理物。
　　夫用道之人，不露其用，福滋万物，归功无有，
　　潜功密济，百姓谓我自然。
　　神融业茂，灵庆悠长。
　　融，通也。神理通达，德业荣茂，积善所钟，庆流后裔也。
　　知而辨之谓之识，知而不辨谓之道。识以理人，道以安人。
　　辨析事物，使人去恶就善，所以理人也。含弘冲寂，无所毁誉，所以安镇浮竞也。
　　夫鸡音辰而作，负日任劳，流汗洒坠，夜分仅息，夫之道也。
　　鸡晨，谓鸡鸣之旦也。夜分，中夜。负日，为日所曝也。仅，少也。
　　俯拾仰取，锐心锥撮，力思搏精，希求利润，贾竖之道也。咽气谷神，宰思损虑，超遥轻举，日精炼仙，高士之道也。
　　咽气，胎息，五牙之类也。谷，养也。宰，割也。日精，吸日精也。炼仙，炼质专而乃升仙也。
　　剸情端想，毕志所事，伦揆忘寝，谋效位司，人臣之道也。
　　专情正想，尽忠於所事之君；导理揆度，效功於所司之位，是人臣之道也。
　　清心省念，察验近习，务求才良，以安万姓，人主之道也。
　　清心，寡嗜欲也。省念，无私也。近习，谓近臣。
　　若由是类之，各顺序其志度，不替音塞其业履，是为天下有道。
　　农夫贾竖，各保其业，明君贤臣，各修其道，则天下顺序而业履安定者也。
　　导筋骨则形全，剪情欲则神全，靖言语则福全。音克此三全，是谓清贤。道德盛，则鬼神助，信义敦，则君子合，礼义备，则小人怀。有识者自是，无识者亦自是；有道者静默，暗钝者亦静默。物固有似是而非，似非而是；先号后笑，始吉终凶；身可亲而才不堪亲，才可敬而身不堪敬；敬甚则不亲，亲甚则不敬；亲之而疏，疏之而亲。恩甚则怨生，爱多则憎至。有以速为贵，有以缓为贵，有以直为贵，有以曲为贵。百事之宜，其由甚微，不可不知，是故智者难之。静则神通，穷则意通，贵则语通，富则身通，理势然也。
　　王本云理，势使然也。
　　同道者相爱，同菊者相嫉；同与者相爱，同取者相嫉；同病者相爱，同壮者相嫉；人情自然也。
　　情通无求则相爱，争能尚胜则相嫉，势使然也。
　　才多而好谦，贫贱而不谄，处劳而不为辱，贵富而益恭勤，可谓有德者也。
　　政道篇第三
　　顺天行令，不择亲疏；异域同归，望风而靡。
　　人无法以知天之四时寒暑，日月星之所行，若知天之四时寒暑、日月星之所行当，则诸生血气之类皆得其处，而安其产矣。人臣亦无法以知主之赏罚爵禄之所加，若知主之赏罚爵禄之所加宜，则亲疏、远近、贤不肖皆尽其才力，而以为用矣。信全则天下安，信失则天下危。夫百姓勤劳，财物殚尽，则争害之心生，而不相信矣。人不相信，由政之不平也。政之不平，吏之罪也。吏之有罪，刑赏不齐也。刑赏不齐，主不勤明也。夫主勤明则刑赏一，刑赏一则吏奉法，吏奉法则政下宣，政下宣则民得其所，而交相信矣。是知天下不相信者，由主不勤明也。亢仓子居息壤五年，
　　息壤，是周地名也。
　　灵王使祭公致篚帛与纫璐，
　　灵王，周灵王也。祭公，周之卿士也。璐，美玉也。灵王慕亢仓之德，使祭公致玉帛之礼以聘之。篚，盛帛之篚也。纫，所以贯玉者也。
　　曰：余末小子，否德忝位，水旱不时，藉为人，若何以禳之？
　　灵王云：我浅末小子，不明其德，忝君宝位，致使水旱失时，人遭饥苦，故请问禳辟之方也。
　　亢仓子曰：水，阴沴也。阴於国政类刑，人事类私。
　　沴，乱也。水，阴象，阴主刑。水，又潜流私匿之类也。若刑狱不直，人事多私，则有沴#1水之灾也。
　　旱，阳过也。阳於国政类德，人事类盈。
　　旱，阳象。阳主德。阳，为显盛骄盈之类也。若君不修其德，人事盈侈，则有大旱之灾也。
　　楚以为凡遭水旱，天子宜正刑修德，百官宜去私戒盈，则以类而消，百福日至矣。
　　楚，亢仓子名也。后皆放此。
　　郑有胡之封珪、戎弓，
　　胡，国名。封珪，大珪也。戎弓，弓名也。二物本胡国所有，后为郑所得也。
　　异时失同於荆。
　　异时，犹他时也。诸侯殷见曰同。荆，楚之旧号也。盖时楚大，诸侯共朝于楚，为会同之期，而郑后至也。
　　荆曰：必得封珪、戎弓，不然，临兵于汝。
　　荆恃强大，欲行非义，因郑后期，胁而迫之，将求二物。
　　郑君病之，驾见亢仓子，曰：封珪、戎弓先君得之胡，绵代功实传章翼嗣。
　　病，患也。绵，历也。翼嗣，谓后嗣。先君得此二物，敬而藏之，欲传示子孙，以为有功之宝也。
　　今荆恃大而曰必得，不然临兵国危矣。寡人欲以他封珪，戎弓往，若之何？
　　他封珪、别珪也。
　　亢仓子曰：君其少安，
　　劝君少安，勿怀忧惧。
　　今是楚亦有宝於此，
　　亢仓以信义为宝也。
　　饰楚之宝以贳罪於君，楚所不能为，
　　贳，赊也。伪以他珪欺诳大国，取我诚信光饰而行。虽罪可延赊，终致后戮。陷君於罪，亏我信义，故我不能为也。
　　君必致夫真。
　　劝郑君勿以他珪往。
　　今荆以浅鲜之过而负其威刑，申逞不直以耗敚与国，荆失诸侯，於是乎在诸侯闻之，将警劝备伦比勤明，会同上义，固存郑为首，君姑待之，岂必非福？
　　浅，鲜小貌也。负，恃也。逞，快也。伦比，犹等伦也。姑，且也。郑之失期，实为小过；荆恃强大，欲肆威刑，胁迫珪弓，侵夺与国，无德贪取必失诸侯矣。
　　於是，以胡珪、戎弓往。未至郢，
　　郢，荆所都。
　　荆人闻之，
　　闻么几仓之谋也。
　　曰：彼用圣人之训辞，吾焉取此，以暴不直於天下，而令诸侯实生心焉。遽返其赂，而益善郑焉。
　　暴，犹露也。遽，急也。赂，即郑之珪弓也。
　　人之情欲生而恶死，欲安而恶危，欲荣而恶辱。天下之人得其欲则乐，乐则安；不得其欲则苦，苦则危。若人主放其欲，则百吏庶具展其欲；
　　放，谓放纵也。百吏，百官也。庶果，众事之长。展，申者也。
　　百吏庶具展其欲，则天下之人，贫者竭其力，富者竭其财，四人失其序，
　　士农工商，失其次序。
　　皆不得其欲矣。天下之人不得其欲，则相与擭持，保抱逋逃，隐蔽漂音流，捃采以祈性命。
　　捃，拾也。采，取也。拾取野果求养性命。
　　吏又从而捕之，是故不胜其危苦，因有群聚背叛之心生，若群聚背叛之心生，则国非其国也。勿贪户口，百姓汝走；勿壮城池，百姓汝疲；赋敛不中，穷者日穷；刑罚且二，贵者日贵；科禁不行，国则以倾。
　　中，平之也。
　　官吏非才，则宽猛失所。或与百姓争利，由是狡诈之心生，所以百姓奸而难知。夫下难知则上人疑，上人疑则下益惑，下既惑则官长劳，官长劳则赏不足劝，刑不能禁，易动而难静，此由官不得人故也。政术至要，力於审士。
　　力，犹勤也。
　　士有才行比於一乡，委之乡；
　　士能和比一乡，则委一乡之政以任。
　　才行比於一县，委之县；才行比於一音州，委之；才行比於一国，委之国政。而后乃能无伏士矣
　　各得展其才用，则无隐伏之士者矣。
　　人有恶戾於乡者，则以诲之；
　　戾，罪也。人有罪恶者，则一乡之长先教诲之也。
　　不改是为恶戾，於县则挞之；
　　在乡不改，则送上於县而挞之也。
　　不改是为恶戾，於则移之；
　　挞之不改，则送州而流移之也。
　　不改是为恶戾，於国则诛之。而后乃能无逆节矣。诚如是，举天下之人，一一胸怀，无有干背慆慢之萌矣，此之谓靖人。
　　贤材获用，暴恶迁善，则天下之人安静也。
　　凡为天下之务，莫大求士；士之待求，莫善通政；通政之善莫若靖人。
　　人主通达圣教，则士归之。众贤共治，莫善於靖人也。
　　靖人之才，盖以文章考之，百不四五；
　　文章浮华，矫而不实。今以文章考严靖人之才，百中无四五也。
　　以言论考之，十或一二；
　　有言者不必有德，有德者不必有言，故十中或有一二也。
　　以神气靖作态度考之，十全八九。
　　贤良心广体胖，神气冲和，动靖态度必合仪，则审而察之，十得八九者矣。
　　是皆贤王庆世明识，裁择所能尔也。
　　外虽有贤才，而主无明识，亦不能以裁择。
　　夫下王危世，以文章取士，则翦巧绮滥益至，而正雅音素实益藏矣；
　　末世文章尚於绮靡，则雅素之士不来矣。
　　以言论取士，则浮掞游饰益来，而謇谔诤直益晦矣；
　　浮游华饰之士#5贵，则謇谔忠诤之才伏矣。
　　以神气靖作态度取士，则外正内邪益尊，而清修明实益隐矣。
　　内无明识故任，择不得其人也。
　　若然者，贤愈到，政愈僻，令愈勤，人愈乱矣。
　　用非贤为贤，乃益所以乱。
　　夫天下，至大器也；帝王，至重位也。得士则靖，失士则乱，人主劳於求贤，逸於任使。於呼，守天聚人者，其胡可以不事诚於士乎？人情失宜，主所深恤，失宜之大，莫痛刑狱。夫明达之才，将欲听讼，或诱之以诈，或胁之以威，或开之以情，或苦之以戮，虽作设权异，而必也公平。
　　一物失宜，明主之所深恤，况刑狱之大乎？夫察狱问囚，务得其实，或有隐匿，则设威以胁之；或导之以实情，或苦之以刑戮。虽权变多端，而终无枉滥也。
　　故使天下之人，生无所於德，死无所於怨。
　　理自当生，故生无报德；理自当死，故死无咎怨。
　　夫秉国、建吏、持刑若此，可谓至官。至官之世，群情和正，诸产咸宜，爱敬交深，上下条固，不可摇荡，有类一家，苟有违顺陵逆，安得动哉？平王反正，既宅天邑，务求才良，等闻一善，喜豫连日。
　　平王承幽、厉之后，天下板荡，无复纪纲。於是拨乱返正，东迁洛邑，改革前非，务求贤哲，得闻一善，累日欢悦。宅，居也。天邑，即洛邑也。等，犹得也。
　　左右侍仆累言大臣有贤异者，如是踰岁。
　　侍仆，左右小臣也。见王悦喜，承意阿谀也。
　　王曰：余一人于德不明，务求贤异，益恐山泽遗逸不举，岂乐闻善以自闭塞哉？乃者仄媚仆臣累誉权任，颇阶左右，意余孱昧，无能断明，徒唯音共和，依违浸长。自贤败德，莫此为多，不时匡遏，就兹固党。
　　仄媚，邪媚也。权任，大臣也。阶，升也。孱，弱也。依违，相依也。邪媚小臣称扬权任，阶缘左右，共相蒙蔽，谓我暗弱，不能明察。若不遏绝，党固滋深也。
　　於是弃左右近习三人市，
　　谓杀之而曝尸於市也。古者刑人於市，与众共弃之。
　　贬庶司尹夫五人，
　　庶司尹，谓权任大臣也。
　　曰：无令臣君者附下罔上，持禄阿意。天下闻之，称为齐明，海南之西归者七国。至理之世，舆服纯素，宪令宽简，禁网疏阔。夫舆服纯素，则人不胜羡；
　　不相企羡。
　　宪令宽简，则俗无忌讳；禁网疏阔，则易避难犯。若人不胜羡，则嗜欲希微，而服役乐业矣；
　　服，从也。从於所役之业也。
　　俗无忌讳，则抑闭开舒，而欢欣交通矣；
　　凡所抑闭，皆由忌讳；今既无忌讳，皆得开舒也。
　　易避难犯，则好恶分明，而贵德知耻矣。
　　贵德则不犯，知耻则易避。
　　夫服役乐业之谓顺，欢欣交通之谓和，贵德知耻之谓正。浮堕之人，不胜於顺；逆节之人，不胜於和；奸邪之人，不胜於正。顺、和、正三者，理国之宗也。衰末之世，舆服文巧，宪令禳祈，
　　禳祈，烦多者也。
　　禁网颇僻。夫舆服文巧，则流相炎慕；
　　俗尚文巧，则下人随流，递相企慕。如火之上炎也。
　　宪令欀祈，则俗多忌讳；禁网颇僻，则莫知所逭。
　　追，犹逃也。
　　若流相炎慕，则人不忠洁，而耻朴贵华矣；俗多忌讳，则情志不通，而上下胶戾矣；莫知所逭，则谗祸繁兴，而众不惧死矣。夫耻朴贵华之谓浮，上下胶戾之谓，众不惧死之谓冒。真正之士，不官於浮；公直之士，不官於；器能之士，不官於冒。浮、、冒三者，乱国之梯也。刑君熊圉问水旱理乱，
　　熊，荆之姓，圉名。
　　亢仓子曰：水旱由天，理乱由人。若人事和理，虽有水旱，无能为害，尧汤是也。
　　尧时九年洪水，汤时七年大旱。
　　故周之秩官云：人强胜天。
　　《秩官》、《周书》篇也。
　　若人事坏乱，纵无水旱，日益崩离，且桀纣之灭岂惟水旱？
　　一云岂因水旱。桀纣之君，暴雪奢淫以灭亡，非独水旱也。
　　荆君北面遵循稽首曰：天不弃不谷，及此言也。
　　一本云遵修。遵循，退行也。荆君敬重亢仓子，故称之曰天。不弃不
　　谷，王公之卑称也。亢仓子不弃於我，故得及闻此言者也。
　　乃以弘璧十朋为亢仓子寿，拜为亚尹。
　　弘璧，大璧也。十朋，十双也。亚尹，小尹也。
　　曰；庶吾国有瘳乎？亢仓子不得已中宿微服，违之他邦。
　　瘳，差也。违，去也。
　　至理之世，山无伪隐，市无邪利，朝无佞禄。国产问：何由得人俗醇朴？
　　国产，郑大夫公孙乔，字子产也。
　　亢仓子曰；政烦苛，则人奸伪；
　　法令滋彰，盗贼多矣。
　　政省一，则人醇朴。
　　其政闷闷，其人醇醇。
　　夫人俗随国政之方圆，犹蠖屈之於叶也，食苍则身苍，食黄则身黄。曰：何为则人富？亢仓子曰：赋敛以时，官上清约，则人富。赋敛无节，官上奢纵，则人贫。句粤之簳镞以精金，惊隼为之羽，以之掊棰，则其与槁朴也无择。
　　勾粤，东粤也。簳，箭朴也。惊隼，雕鹗之类也。掊棰，打击也。《尔雅》云：东南之美者，有会稽之竹箭焉。夫勾粤之簳，以精金为簇，以隼翎为羽，用之打击，则同於槁朴。无择，犹无异。
　　及夫荡寇争音冲，觌武决胜，加之骇弩之上，则三百步之外不立敌矣。
　　排荡寇敌，争冲决胜，加此勾粤之簳於强弩之上，则前无立敌矣。
　　蜚景之剑威夺白日，气盛紫蜺，以之刲获，则其与刃也无择。
　　蜚景，神剑也，嫌也。神剑虽利，以获稻则同於鎌刃也。
　　及夫凶邪流毒沸渭不靖，加之运掌之上，则千里之内不留行矣。
　　凶邪流毒，谓温疫之气也。此神剑能辟凶邪？故威光所行，则千里之内未尝留止也。
　　夫材有分，而用有当，所贵善因时而已耳。
　　槁朴、刃施於常用耳，粤簳、蜚景以御凶灾。材分所当，各因时而贵也。
　　昔者明皇圣帝，天下和平，万物畅茂，群性得极，善因时而勿扰者也。近古是来，天下奸邪者众，正直者寡；轻薄趁利者多，敦方退静者鲜。奸者出言於忠言，巧伪乱真，不能辨也。
　　遂使天下之人交相疑害。悲夫，作法贵於易避而难犯，救弊贵於省事而一令。除去豪横则官人安，刑禁必行则官人不敢务私利，官人不敢务私利，而百姓富。史刑曰：眚灾肆赦，赦不欲数，赦数则恶者得计，平人生心，恶者得计，务益於奸；平人生心，亦为不善也。
　　而贤良否塞矣。人有大为贼害，官吏捕获，因广条引，诬陷页良，阔远牵率，冀推时序，卒蒙赦宥。遇贼害者，讫无所快，自毒而已。由是平人递生黠计，吏劳政酷，莫能镇止，此由数赦之过也。夫人之所以恶为无道不义#6者，为其有罚也；所以勉为有道行义者，为其有赏也。今无道不义者赦之，而有道行义者被妎音害而不赏，欲人之就善也，不亦难乎？世有贤主秀士肯察此论：
　　讫，犹终也。快，喜也。毒，苦也。肯，可也。
　　人怨若，非不接人也；神怒者，非不事神也；巧佞甚，人愈怨；淫祀盛，神益怒。
　　洞灵真经卷上竟
　　#1 『天佑神助，近』宋刊本作『在天佑之福，故俗』。
　　#2 在：宋刊本作『存』。
　　#3 弒：原作『煞』。据宋刊本改。
　　#4 沴：宋刊本作『大』。
　　#5 士：宋刊本作『事』。
　　#6 义：宋刊本作『善』。
　　洞灵真经卷中
　　何粲注
　　君道篇第四
　　清静无为，以身帅下。
　　始生之者天也，养成之者人也#1。
　　万物之始生者，由乎天也；助天而养之，由乎人也。
　　能养天之所生而物撄之谓天子。
　　撄，扰也。人能助天养物而物驯，扰之者是谓天子也。昔舜有圣德，三徙成都是也。
　　天子之动也，以全天气，故此官之所以自立也。立官者，以全生也。
　　天不自治，故圣人代天以治物者也。圣人不能独治，故立官以辅之。立官之由，本以养物，贵全天气，不使有亏伤。
　　今世之惑主，多官而反以害生，则失所以为立官之本矣。
　　后世惑主，务在多官，官多则政烦，政烦则害物，是失立官之本意也。
　　草郁则为腐，树郁则为蠹，人郁则为病，国郁则百慝并起，危乱不禁。
　　郁者，气未通#2之谓也。官多政烦，事有拥滞，如草木之成腐蠹也。
　　所谓国郁者，主德不下宣，人欲不上达也。
　　奸臣蒙蔽，故主德不下宣；黎庶枉届，故人欲不上达。
　　是故圣王贵忠臣、正士，为其敢直言，而决郁塞也。克己复礼，贤良自至；
　　克，损也。复，反也。人君能以谦损反礼，则贤良归。
　　君耕后蚕，苍生自化。
　　天子亲耕，皇后亲蚕，以身率人，则天下化之也。
　　由是言之，贤良正，可待不可求，求得非贤也；
　　君有礼让，贤臣自归，故可待也。君无礼让，虽复求贤，贤至，乃非贤也。
　　苍生正，可化不可刑，刑行非理也。
　　君耕后蚕，人自效之，故可化也。身不自为而使人为之，人必不从。虽
　　复刑之，刑行非至理。
　　尧舜有为人主之勤，无为人主之欲，天下各得济其欲；
　　勤，谓劳心以养物；欲，谓私身以奉己也。
　　有为人主之位，无为人主之心，故天下' 各得肆其心。
　　位，谓居位而治事；心，谓求安以自适。肆者，申也。
　　士有天下爱之，而主不爱者；有主独爱之，而天下人不爱者。
　　竭公忠而养天下者，则天下爱之；狥私情而媚一人者，则其主爱之。
　　用天下人爱者，则天下安；用主独爱者，则天下危。人主安可以自放其爱憎哉？由是重天下爱者，当制其情。
　　圣人以天下为安危者也。欲天下之安，则人主不得纵其爱憎，当抑制其私也。
　　所谓天下者，谓其有万物也；所谓邦国者，谓其有人众也。夫国以人为本，人安则国安，故忧国之主，务求理人之材。
　　天下以万物为多，邦国以人众为富，忧国家者不可不任贤以辅己也。
　　玉之所以难辨者，谓其有硁石也；金之所以难辨者，谓其有鍮石也。
　　硁石似玉，鍮石似金，犹奸人外正内邪，亦难辨也。
　　今夫以隼翼而被之鴳，视而不明者，正以为隼；明者，视之乃鴳也。
　　隼，鹰也。鴳，雀也。
　　今夫小人多诵经籍方书，或学奇技通说，而被以青紫章服，使愚者听而视之，正为君子也；明者听而视之，乃小人也。
　　奇技，异艺也。通说，杂说也。
　　故人主诚明，以言取人理也，以才取人理也，以行取人理也；人主不明，以言取人乱也，以才取人乱也，以行取人乱也。
　　人主明者，以言行取人，尽皆理也；主昏昧，虽以言行取人，尽皆乱也。
　　夫圣主之用人也，贵耳不闻之功，目不见之功，口不可道之功，而百姓畅然自理矣。
　　夫贤良之治世也，不显其名，不彰其用，不称其能，潜功密济，理自玄畅，名迹不生，人无企尚，故圣主贵之也。
　　若人主贵耳闻之功，则天下之人运货逐利而市誉矣；
　　若人主贵闻臣下之功，则奸人运其财货随逐便利以市声誉也。
　　贵目见之功，则天下之人恢形异艺而争进矣；
　　恢诞形容，奇异技艺，夸企争进，愈乱天下矣。
　　贵可道之功，则天下之人习舌调吻而饰辞矣。
　　利口便辩，虚而不实。
　　使天下之人市誉争进，饰辞见达者，政败矣。
　　争名尚能，则正理之道衰矣。
　　人主皆知镜之明己也，而恶士之明己也，镜之明己也功细，士之明己也功大，知其细，失其大，不知类也。
　　镜知形之好丑，士知心之善恶。正形之功细，正心之功大。今人主乃贵其细而失其大，岂不惑哉？
　　於呼，人主清心省事，人臣恭俭守职，太平立致矣。而世或难之，吾所不知也。若人主方寸之坠不明不断，则天地之宜，四海之内，动植万类，咸失其道矣。
　　方寸之地，谓心之所居也。动，谓含气之类。植，谓草木之类也。
　　以耳目取人者，官多而政乱；
　　取闻见之功，则饰伪者众，争进者多，主不能辨，故官多而政乱也。
　　以心虑取人者，官少而政清。
　　用心愿神识而得人者，其官甚寡，其政甚治也。是知循理之世，务求不可见，不可闻之材；浇危之世，务取可闻可见之材。呜呼，人主岂知哉？以耳目取人，人皆敚以买誉；以心虑取人，人皆静正以勤德。吏#3静正以勤德，则不言而目化；吏敚以买誉，则刑之而不音畏，世主岂知哉？
　　臣道篇第五
　　尽忠竭力谋效所司。
　　夫国之将兴也，朝廷百吏或短、或长、或丑、或美、或怡、或厉、或是、或非。
　　丑，恶也。怡，悦也。厉，严厉也。
　　虽听其言，观其貌，有似不同，然察其志，征其心，尽於为国。所以刚讦不怨，黜退不愕，议得其中，无违乎理。故天不惑其时，坠不乏其利，人不乱其，鬼神开赞，蛮夷柔同，保合大和，万物化育。
　　国之兴也，朝廷禄位务尽其忠，各竭其能，力行公正，无有阿私。故天时不忒，地利不乏，人事不乱，鬼神佑助，远方柔服也。
　　国之将亡也，朝廷百吏姿貌多美，颜色谐和，词气华柔，动止详润。
　　亡国之臣，外虽、和顺，内怀猜#4忌，各徇其私，暗相谋害。
　　虽观其貌，听其言，有若欢洽，然察其志，征其心，尽在竞位。所以闻奇则怪，见异必愕，相嫉相蒙，遂丧其道。故天告灾时，坠生反物，
　　天反时为灾，地反物为祆。
　　人作凶德，鬼神闲祸，
　　闲，犹伺也。
　　戎狄交侵，丧乱弘多，万物不化。夫不伤货财，不妎人力，不损官吏，而功成政立，下阜百姓，上滋主德，如此者忠贤之臣也。若费财烦人，危官苟效，一时功利规赏於主，不顾过后贻灾於国，如此者奸臣也。至理之世，官得人。不理之世，人得官。邾龙顅问事君，亢仓子曰：既策名而臣人者，心莫若公，无阿私也。
　　貌莫若和，言莫若正。公不欲灵，和不欲杂，正不欲犯。
　　君不见察，亦不欲犯颜而谏也。
　　古之清勤为国修政，今之清勤为身修名。夫为国修政者，区处条别，动得其宜，合於大体。为身修名者，区处条别，致远不通，拘於小节。是知心以道为主，抵事得其所；心以事为主，抵物失其所。
　　以道为主，公心也；以事为主，私情也。抵者，触也。
　　臣居上位不谏，下位不公，不合赡其禄。
　　赡，赒给也。
　　君不严敬，大臣不彰信小，臣不合官其朝。有才者不必忠，忠者不必有才。臣不患不忠，适恐尽忠而主莫之信；主不患不信，适恐信之而莫能事事。
　　事事，犹用事也。
　　上等之人，得其性则天下理；中等之人，得其性则天下乱。明主用上等之人，当委以权宜，便肆其所为；
　　上等之人，谓贤良也公平正直，无所阿私，使之莅职，信能匡赞。虽权变有时，必归於正也。
　　用中等之人，则当程课其功，示以赏罚。
　　中等之人，谓艺能之士。见善则迁见恶则染，故人主以赏罚制之也。
　　贤道篇第六
　　克己复礼贤良自至。
　　贤良所以屡求而不至，难进而易退者，非为爱身而不死王事，适恐尽忠而主莫之信耳。自知有材识之人，外恭谨而内无忧。其於众也，龢正而不狎。亲之则弥庄；疏之则退去而不怨；穷厄则以命自宽；荣达则以道自正。人有视其仪贤也，听其声贤也，征神课识，或负所望。夫贤人其见用也，入则讽誉，出则龚默，职司勤办，居室俭闲。
　　讽，谓刺君之过。誉，谓称君之美。龚默，静慎也。办，治也，闲，谓防闲。
　　其未见用也，藏身於众，藏识於目，藏言於口，饱食安步，独善其身，贞而不怨。智者不疑，识者不疑人。有识之士，行危而色不可疏，言逊而理不可拔。
　　谓遇浊世不变其志，行虽危而色常和，言虽逊而理确然。
　　凡谓贤人不自称贤，
　　自伐者无功，故非贤。
　　效在官政，功在事事。
　　验其官政，察其用事，贤不肖可辩也。太平之时，上士运其识，中士竭其耐，小人输其力。齐有掊子者，材可以振国，行可以独立，振，济也。独立，谓德行孤标不可倾拔。
　　事父母孝谨，乡党恭循，念居贫无以为养，施信义而游者久之矣。所如寡合，或为乘时夸毗者所蚩绐，
　　如，往也。本作所蚩往。绐，音待。一云始於是也。寡合少谐，偶也。夸毗，矜恃也。蚩，笑也。绐，欺也。
　　於是负杖步足，问乎亢仓子曰；吾闻至人忘情，
　　至人虚怀，与道合体，故忘情也。
　　黎人不事情，
　　黎，众也。智力愚昧，不能用情也。
　　存情之曹务其教训而尊信义。
　　曹，辈也。中人存情，以信义为尊。
　　吾乃今不知为工，
　　工，犹能也。躬行信义，所往寡合，不知其所为能。
　　受不信为信，
　　世有受人之不信，将以为信也。
　　信而不见信为信，
　　有实为信，而不为人所见信，乃自以为信。
　　为勤慕义为义，
　　人有本非义，而以慕义为义，乃为人所称义也。
　　义而不俟义为义。
　　有实为义，而不待人称义，亦常自为义也。
　　然则信义之士，常独厄随退，胡以取贵乎时，而教理之所上也？亢仓子俯而循衽，神而嘻，超然而歌，
　　衽，衣襟也。嘻，叹声也。超然，高举之貌。
　　曰：时之阳兮信义音昌，
　　时之阳喻君有道也。有道则信义昌也。
　　时之默兮信义伏，
　　时之默喻君暗昧也。君暗昧则信义伏藏。
　　阳与默，昌与伏，汨吾无谁私兮？羌忽不知其读。
　　汨，乱也。羌，发声也。读，犹云也。夫时有治乱，故用有行藏。阳则与时俱昌，默则与时俱伏，随流任运，宁有私耶？今乃问我，不知其云也。
　　夫运正性以如适，而物莫之应者，真不行也。夫真且不行，谓之道丧。
　　信义者，正性之用也。真者，正性之本也。
　　道丧之时，上士乃隐，隐之为义。有可音为也，
　　时有可为#5，莫可#6者也，时有否泰，莫得长为。
　　有可用也#7，有时而用。莫#8可用者也。
　　用有行藏，莫得长用。
　　祭公问：贤材何从而致？亢仓子曰：贤正可待不可求，材慎在求不慎无。
　　材在求而择之不慎，无材。
　　若天子静，大臣明，刑不避贵，泽不隔下，则贤人自至而求用矣。贤人用，则四海之内，明目而视，清耳而听，坦心而无郁矣。天自成，地自宁，万物醇化，鬼神不能灵。
　　天下醇和，故鬼神不能见灵怪。
　　故曰贤正可待不可求。若天子勤明、大臣和理之求士也，则恢弘方大、公直靖人之才至；若天子苛察、大臣躁急之求士也，则心巧应、毁方破道之才至；若天子疑忌、大臣巧随之求士也，则奇姓异名、仄媚怪术之才至；若天子自贤、大臣固位之求士也，则事文逐誉、贪浊浮丽之才至；若天子依违、大臣回佞之求士也，则外忠内僻、情毒言和之才至。故曰才慎在求不慎无。昔者黄帝得常仙、封鸿音鬼、容丘音丘，
　　三人，黄帝臣也。
　　商王得伊尹，中兴得甫申，
　　中兴，周宣王也。甫，仲山甫也。申，申伯。
　　齐桓得蜜宁籍，
　　即宁戚也。
　　皆由数君体道迈仁，布昭圣武，思辑光明，宽厚昌正，而众贤自至而求用，非为简核而得之也。
　　迈，行也。辑，睦也。简核，犹择也。
　　祭公曰：夫子云贤人不求而自至，亦有非贤不求而自至者乎？亢仓子曰：夫非贤不求而自至者固众矣。夫天下有道，则贤人不求而自至；天下无道，则非贤不求而自至。人主有道者寡，
　　无道者众；天下贤人少，不肖者多。是知非贤不求而自至者多矣。祭公曰：贤固济天下，材亦能济天下，俱济天下，贤与材安异耶？亢仓子曰：窘乎哉，其问也。
　　窘，迫也。言所问切迫。
　　夫功成事毕，不徇封誉，恭退朴俭之谓贤。
　　徇，求也。功成不居其位，守恭谦以自牧也。
　　功成事毕，荣在禄誉，光扬满志之谓材。贤可以镇国，材可以理国。所谓镇者，龢宁无为，人不知其力。
　　至德潜化，人莫能知之也。
　　所谓理者，勤率其事，人知所於德。
　　人赖其功，故推德於己也。
　　一贤统众材则有余，众材度一贤犹不足，如是贤材之殊域。
　　一贤虽少，统领众材，尚有余德；众材虽多，比度一贤，犹不能及。
　　有居山林而谊者，有在人俗而静者，有。喧而正者，有静而邪者也。
　　言求贤不可不察其邪正矣。
　　凡视察其貌鄙俗，而能有贤者，万不有一；视察其貌端雅，而实小人者，十而有九。
　　言贤人难得也。
　　夫不炼其言而知其文，不责其仪而审其度，不采其誉而知其善，不流其毁而断其宝，可谓有识者也。
　　不待流言毁谤而知其恶情也。
　　洞灵真经卷中竟
　　#1 始生之者天也，养成之者人也：宋刊本作『始生之者天地养成之者也』。
　　天也：宋刊本作『天地』。
　　#2 气未通：宋刊本作『气拥不通』。
　　#3 吏：原作『文』，据宋刊本改。
　　#4 猜：原作『情』，据宋刊本改。
　　#5 时有可为：原本无，据宋刊本增。
　　#6 莫可者也：原本无，据宋刊本增。
　　#7 有可用也：此句前有『莫可为者』此句后有『邦有道则智，邦无道则愚』，据宋刊本删。
　　#8 莫：字前原本有『故』字，据宋刊本删。
　　洞灵真经卷下
　　何粲注
　　训道篇第七
　　至德之用，万教之主，神明共赞，可以化民。
　　闵子骞问仲尼：道之与孝相去奚若？
　　疑其相去远也。
　　仲尼曰：道者，自然之妙用。孝者，人道之至德。
　　穷於本始谓之道，施於人理谓之孝。道能通生万物，不知其所由然，故曰妙用。孝者，善事父母，尽敬尽顺，通乎神明，故曰至德。
　　夫其包运天地，发育万物，曲成类形，布丕性寿。
　　性者刚柔之质，寿者一期之尽。
　　其功至实，而不为物府，不为事官，无为功尸，扪求视听，莫得而有，字之曰道，
　　虽曲成万类，雕刻众形，寻求生宰，莫见其眹，故字之曰道。道者，虚通之谓。
　　用之於人，字之曰孝。孝者，善事父母之名也，夫善事父母，敬顺为本，意以承之，顺承颜色，无所不至。发一言，举一意，不敢忘父母；营一手，措一足，不敢忘父母。事君不敢不忠，朋友不敢不信，临下不敢不敬，向善不敢不勤，虽居独室之中，亦不敢懈其诚，此之谓全孝。故孝诚之至，通乎神明，光于四海，有感必应，善事父母之所致也。昔者虞舜其大孝矣乎，庶母惑父屡憎害之，舜心益恭，惧而无怨。谋使浚井，下土实之，于时天休，震动神明，骏赫道穴而出，奉养滋谨，由是玄德茂盛，为天下君，善事父母之所致也。
　　按《史记》称：舜父瞽叟与庶母弟皆欲杀舜。使舜修廪，瞽叟从下纵火焚廪。舜乃以两笠自抒而下。去，得不死。后又使舜穿井，舜穿井为匿孔旁出。舜既入深，瞽叟与象共下土填井，舜匿孔出，去。是其事也。于时天以休美之德，震动舜心，神明#1赫然，令其免害。及出之后，事父弥馑。尧知其圣，历试诸难，后乃禅其位焉。
　　文王之为太子也，其大孝矣，朝夕必至乎寝门#2之外，问寺人曰；兹日安否？何如？
　　寺人，奄#3官。主在左右侍君也。
　　曰：安，太子温然喜色。小不安节，太子色忧满容。朝夕食上，
　　谓侍者进食於君也。
　　太子必视寒暖之节，食下必知膳#4养所进，然后退。
　　知所食之多少。
　　寺人言疾，太子肃冠而斋，
　　君有疾，故太子严肃衣冠而斋斋者，虚心专志以祈神明，使救护者耳。
　　膳宰之馔，必敬视之，汤衣之贡衣必亲赏之，
　　馔，饮食也。贡，进之也。
　　尝馔#5善，
　　谓君尝候者也。
　　则太子亦能食，尝馔寡，太子亦不能饱，以至乎复初，然后亦复初。
　　君病间，而太子亦复初也。
　　君后有过，怡声以讽。
　　怡，悦也。谓下气怡声，几微讽谏。
　　君后所爱虽小，物必严龚。
　　不敢慢君父之所爱。
　　是故孝成於身，道洽天下。《雅》曰：文王陟降，在帝左右，
　　《雅》，《诗□大雅》也。陟，升也。帝，天也。左右，助也。言文王所为，天必助之。
　　言文王静作进退，天必赞之，故纣不能害。
　　赞，佐也。文王事纣，为天所佐。故殷纣虽暴，不能辄害。
　　梦启之寿，
　　《礼记》云：文王有疾，旬有二日乃间。文王谓武王曰：汝何梦矣？武王对曰：梦帝与我九龄。文王曰：汝以为何也？武王曰：西方有九国，君王其终抚诸？文王曰：非也。我百尔九十，吾与汝三焉。文王九十七而终，武王九十三而终也。
　　卜世三十，卜年七百，天所命也，善事父母之所致也。
　　《左传》曰：成王定鼎于郏鄏，卜世三十，卜年七百，天所命也。
　　闵子骞曰：善事父母之道幸既闻之矣，敢问教子之义？仲尼曰：凡· 三王教子必视礼乐。
　　视，犹示也。
　　乐所以修内，
　　和其心也。
　　礼所以修外，
　　检其容也。
　　礼，乐交修，则德容发辉于貌，故能温恭而文明。夫 人臣者，杀其身有益於君则为之，况利其身以善其君乎？是故择建忠良贞正之士为之师傅，欲其知父子、君臣、长幼之道。夫知为人子，然后可以为人父；知为人臣，然后可以为人君；知事人，然后能使人。此三王教子之义也。
　　三王，谓夏、殷、周三代之王也。
　　闵子骞退而事之於家，三年人无间於父母兄弟之言，
　　上事父母，下顺兄弟，尽善尽美。故人无非间之言也。
　　交游称其信，乡党称其仁，宗族称其悌，德行之声溢於天下，此善事父母之所致也。齐太子坐清台之上，燕壮侯他，
　　壮，燕侯谥也，他，名也。
　　高冠严色，左带玉具剑，右带环佩，左光照右，右光照左。
　　言玉佩之光交相#6照也。
　　太子读书不视，壮侯他问曰：齐国有宝乎？太子曰：主信臣忠，百姓戴上，齐国之宝也。壮侯他应声解剑而去。
　　闻义而服也。此言君子尚德，不尚华饰也。
　　呜呼，人有偏蔽，终身莫自知已乎？贤者见之宽恕而不言，小人暴爱而溢言，亲戚怜嫉而贰言。人有偏蔽，恶乎不自知哉？
　　恶乎，犹何也。
　　是故君子检身常若有过。衣其衣，食其食，知其过而不克音克有以正之者，君子耻之。
　　言为人臣#7，不能有所匡正也。
　　将欲有言，识其必不能行者，君子罕言。
　　君不纳忠练，则罕言以避患也。
　　当责众人之恶者，视己善乎哉？当责众人之邪者，视己正乎哉？此之谓反明。
　　先审身之善正，然后责人之邪恶也。
　　翟西氏之子甚孝谨，翟西怜其子而好妄与之言。翟西出，夕返，则曰：甲死矣。其子信之，既而甲在焉。他夕则曰：乙且害。余其子伺将行仇。既而不见恶端。他夕则曰：丁病矣。其子觇之，丁诚无恙，举此类也。
　　觇，视也。恙，忧也。举，皆也。
　　冒淹年序。子固孝谨，至於训勒，益不保承。乡国之人，疾其咎口，谋将煞之。翟西闻而惧，归以告子，子未甚信，既而翟西见煞。
　　此章戒人轻言政害。虽爱子，犹不信之，以至见煞，况他人乎？
　　谓多言之人为疏露，亦有辞约而不密者；谓轻佻之人为不定，亦有体闲而心躁者；
　　轻佻，犹轻躁也。
　　谓丛杂之人为猥细，亦有外洁而内浊者。若类而引之，不可殚载。若非彻识，孰音克究详？
　　殚，犹尽也。
　　时有不可不应也者，内静而外动，易动而难静。
　　谓外见利贪而逐之，愈得愈贪，故身劳而难静。
　　时有不可不求使也者，内思而外待，待至而后乐。
　　谓内兴情欲，缘境思求，心有所待，故待得而复乐，不知心摇而伤性。
　　是故外静而内动者，摇思而损性；奔走而逐利者，劳力而害名。
　　唯泊然无情欲，而不为名利所诱者，然后身安而性全也。
　　人生於世或有不遂志，而宣言云不遇时者，是无异负丹颈之罪，俟时行戮，岂不殆哉？
　　不能危行言逊，干犯时君，无异负斩首之罪，待时行戮也。丹，血色。
　　其博才通识未见称用者，正可云时非不清，命未与耳，岂不韪欤？
　　韪，犹是也。
　　长於谏者，务依存前人之性而翦制其情之所由起，是彼此开进，亲敬殷笃。不长於谏者，务攻前人之性而暗於情之所来，是以彼此嫌贰猜衅日积。儿童之所简者，乃耆耋之所非；耳目之所娱者，乃心虑之所疾。健责天下之愚者，己之未贤也；健责天下之迷者，己之未明也。
　　贤明者当恕，愚迷而勿责。
　　以未贤责众愚，未贤者以之亡；以未明责众迷，未明者以之伤。
　　愚迷之人无所损，健责者徒自伤耳。
　　农道篇第八
　　夫谷者，人之天。理国之道，务农为本。
　　人舍本而事未，则不一令，
　　本谓农也，未谓趋浮利也。人趋末利，则奸诈多端，故一令不能制也。
　　不一令则不可以守，不可以战。
　　趋利多端，人心不一。故不可以固守，不可以攻战也。
　　人舍本而事未，则兀音其产约，
　　人贪浮利则产业薄也。
　　兀产约则轻流徙，轻流徙则国家时有灾患。皆生远志，无复居心。人舍本而事未则好知，好知则多诈，多诈则巧法令，巧法令则以是为非，以非为是。古先圣王之所以理人者，先务人。人非徒为坠利也，贵行其志也。
　　志在安人。
　　人则朴，朴则易用，易用则边境安，安则主位尊。人则童，
　　如童儿无异志也。
　　童则少私义，少私义则公法立。力博深则兀产复，
　　复，犹厚也。
　　兀产复则重流散，
　　不流散也。
　　重流散则死其处无二虑，是天下一心矣。天下一心，轩皇几莲之理不足#8过也。
　　轩皇、几连，古之有道之君也。
　　古先圣皇之所以茂耕织者，以为本教也。是故天子躬率诸侯耕籍田，火夫、
　　士第有功级劝人尊坠产也，
　　第，次第也。《月令》云：正月中气，天子乃择元辰，亲载耒耜，置之车右，率公卿、诸侯、大夫，躬耕籍田。天子三推，三公五推，卿、诸侯九推。是以功级劝人也。
　　后妃率嫔御蚕於郊，桑公田，劝人力，归教也。
　　《月令》云：三月中气，命有司无伐桑柘。乃修器。后妃斋戒享先，蚕而躬桑，以劝蚕事。
　　《祭义》云：古者天子诸侯必有公桑蚕室，近川而为之，君卜三官之夫人、世妇之吉者，使入蚕室，世妇亲蚕，奉以示于君，遂献于夫人。夫人缲，三盆手，遂布于三宫夫人，世妇之吉者，使缲之。此劝妇教也。
　　男子不织而衣，归人不耕而食，男女贸功，资相业，此圣王之制也。
　　贸，犹易也。
　　故敬时爱日，坍实课功，
　　埒，量也。
　　非老不休，非疾不息，一人勤之，十人食之。
　　上农夫，食十人。
　　当时之务，不兴土功，不料师旅，男不出御，女不外嫁，
　　一作大嫁。
　　以妨也。
　　兴土功，治师旅，行婚嫁，皆谓妨农业也。御，迎也。谓男子不亲御。
　　黄帝曰：四时之不可正，正五谷而已耳。夫稼，为之者人也，
　　稼，谓种也。
　　生之者天也，养之者地也。是以稼之容足，耨之容耰，
　　耨，锄也。又，耰，谓锄器也。
　　耘之容手，
　　耕，除草也。
　　是谓耕道。
　　种苗可使容足，褥之可使容粮，耘之可使容手。
　　攻食，工攻器，贾攻货。
　　攻，治也。
　　时不龚，敚之以土功，是谓大。
　　君王不恭，则大凶之道也。
　　凡稼早者先时，暮者不及时，寒暑不节，稼乃多灾。
　　言太早太晚者，谓不得中和之气也。
　　冬至已后五旬有七日而昌生，
　　旬，十日也。五十七日在立春节中，而草木昌发。
　　於是乎始耕。之道，见生而艺生，见死而获死。
　　因天时而兴人事也。艺，种也。获，刈也心
　　天发时，坠产财，不与人音期。
　　产，生也。
　　有年祀土，无年祀土，
　　有年，丰年也。无年，荒年也。祀土，祭社稷也。春祭祈丰，祥也。秋祭报成，熟也。不以有年则祭，无年不祭，所以祈地，利重人命。
　　无失人时，迨时而作，过时而止，老弱之力可使尽起。
　　迨，及也。虽老弱可使尽，耕所以趋时也。
　　不知时者，未至而逆之，
　　谓兴农太早也。
　　既往而慕之，
　　时既过，往而慕之，是大晚。
　　当兀时而薄之，
　　虽当其时而用功寡薄，所收亦不多。
　　此从使之下也。
　　此三者，虽从农务，不得其时，故云下也。
　　夫褥必以旱，使坠肥而土缓。
　　夫锄必用旱时，旱时则草易死，而土脉肥缓也。
　　稼欲产於尘土而殖於地坚者，
　　殖，长也。下种欲其土细如尘，则地虚而根深；及苗长也，得雨则土坚，坚则茎固也。
　　慎其种勿使数，亦无使疏。
　　数，为烦也。
　　於其施土，无使不足，亦无使有余。
　　施土，谓施种於土也。种不足则伤疏而费地，种有余则伤密而损谷。不费不损，取其中也。
　　圳欲深以端，亩欲沃以平。
　　端，正直也。圳深直则水流疾，亩沃平则润泽匀。
　　下得阴，上得阳，然后成生。
　　下阴谓水润，上阳谓日气。
　　立苗有行，故速成，强弱不相害，故速大。
　　苗成行则长疾，强不害弱则易大也。
　　正兀行，通其中，疏泠风，
　　使苗疏而通风。
　　则有收而多功。率稼望之有余，就之则疏，是坠之窃也。
　　由地瘠薄也，苗不茂盛，若被窃之状。
　　不除则芜，除之则虚，是伤之也。
　　除，治也。草盛而后除之，苗则虚矣，是人事伤之也。
　　苗兀弱也欲孤，
　　欲一一孤生不并聚也。
　　兀夫也欲相与居，
　　与众同居，共相荫映。
　　兀熟也欲相与扶。
　　无倒折之害也。
　　三以 族，稼乃多谷。
　　三者，如人之宗族，共相扶持则多收。
　　凡苗之患不俱生而俱死，
　　生不齐则大苗凌小，小苗不茂。
　　是以先生者美米，后生者为□。
　　强者凌弱，故后生者不实。
　　是故其也，其兄而去其弟。
　　以人喻苗也，先生为兄，后生为弟也。
　　树肥无使扶疏，树硗不欲专生而独居。
　　硗，瘠地。专生#9独居，不耐风旱。
　　肥而扶疏则多枇，硗而专居则多死。不知耨者，去其兄而养其弟，不收其粟而收其□。上下不安，则稼多死。得时之禾，长秱而大穗，圜粟而薄糠，饴而香，舂#10之易而食之强
　　禾，谓粟也。秱，穗颈也。圜，圆也。饴，谓味甘如饴也。
　　失时之禾，深芒而小茎，穗锐多□而青蘦。
　　深芒，长芒也。锐细也。青蘦，其米青也。
　　得时之黍，穗不芒以长，搏米而寡糠；
　　搏，谓以手挼谷而出米。
　　失时之黍，大本华茎，叶膏短穗。
　　本，根也。华茎，茎傍有华也。膏，言肥大也。
　　得时之稻，茎葆长秱，穗如马尾；
　　葆，大也。马尾，言长也，
　　失时之稻，纤茎而不滋厚糠而菑死。得时之麻，疏节而色阳，坚枲而小本；
　　阳，光扬也。坚，牢也。言皮坚劲。
　　失时之麻，蕃柯短茎，岸节而叶虫。
　　蕃柯，谓枝柯多也。岸节者，高节也。
　　得时之菽，长茎而短足，其荚二七以为族，多枝数节，竞叶繁实，称之重，食之息；
　　菽者，豆也。族，聚也。息，犹盈也。
　　失时之菽，必长以蔓，浮叶虚本，疏节而小荚。得时之麦，长秱而颈族，二七以行，薄翼谓音屯色，食之使人肥且有力；
　　薄翼，谓糠也。，黄色也。其麦穗一行有二七粒。
　　失时之麦，胕肿多病，弱苗而翜穗。
　　胕肿，谓茎根粗而且虫。翜穗，多芒。
　　是故得时之稼丰，失时之稼约。庶谷尽宜，从而食之，使人四卫变强，耳目聪明，气不入，身无苛殃，
　　四卫，四支也。
　　善乎，孔子之言：冬饱则身温，夏饱则身凉。夫温凉时适，则人无疾疢；人无疾疢，是疫疠不行；疫疠不行，咸得遂其天年。故曰：谷者，人之天。是以兴王务，王不务，是弃人也。王而弃人，将何国哉？
　　兵道篇第九
　　兵者，不祥之器。不得已而用之。
　　秦景主将视强兵於天下，
　　秦恃崤亟险固、兵强士勇，故欲示强
　　於兵，使天下无敢与之敌。视，犹示
　　也。
　　使庶鲍戎必致亢仓子，
　　庶长，秦爵号。鲍戎，人姓名也。
　　待以坏邑十二，周实迫之。
　　周，密也。欲问亢仓子计，故以十二邑待之；恐其不来，密使鲍戎迫之使必来。
　　亢仓子至，自荣泉宾于上馆。
　　荣泉，秦地名也。
　　景主三日弗得所问，
　　谓欲问之而不得也。
　　下席北首顿珪曰：天果无意恤孤耶？
　　北首顿珪，尽礼也。
　　亢仓子油然亏盼曰：朕以主异之，问而宁弊弊焉？以斫刺故，
　　油然，微动貌。亏，侧也。眄，顾盻也。朕，我也。我以景主有远异之问，而何为弊弊焉？言景主以兵戈斫刺为故乎？言其所问下。
　　抑者亦随其欲而得正焉，无如可矣。
　　言景主既以兵道问我，故我抑亦随其所欲而正之，非至理之可也。
　　景主一拜再举，敛黼衽端珪，抑首而坐曰：实惟天所命。
　　黼衽绣襟也。抑首，低首也。惟天所命，愿垂告命。
　　亢仓子仰榱而嘘，俯正颜色曰：原兵之所起与始，有人俱。
　　榱，椽也。仰榱，仰面屋榱也。嘘，
　　叹声也。嗟其不问至道，故仰面而发嘘叹。夫兵之所起与人俱生，本始有之，非独今也。
　　凡兵也者，出人之威也。人之有威，性受於天，
　　人有喜怒之性，本受於天。怒则威生，威生则兵起之由也。
　　故兵之所自来上矣。尝无少选不用，
　　少选，犹少时也。喜怒之情用之无常，故无少时不用也。
　　贵贱、少、贤愚相与同。
　　同察怒气之动，则知兵起之原。
　　察兵之兆，在心怀恚而未发，兵也；疾视作色，兵也；傲言推捘，兵也；侈斗攻战，兵也。此四者鸿细之争也。
　　恚，怒也。作色，厉色。捘，亦推也，谓相推荡也。四者虽有大小之异，皆有怒心，故为兵也。
　　未有蚩尤之时，人实揭材木以斗矣。
　　蚩尤，黄帝时掾诸侯，兄弟八十一人，铜头铁额，与帝战於涿鹿之野，造兵器，后为黄帝所灭也。
　　黄帝用水火矣，或引水注邑，或纵火烧城。
　　共工称乱矣，
　　共工与颛顼争天下。
　　五帝相与争矣，一兴一废，胜者用事。
　　用兵之道，有废有兴，皆以顺天而胜者，得用耳。
　　夫有以咽药而死者，欲禁天下之医，非也；有以乘舟而死者，欲禁天下之船，非也；有以用兵丧其国者，欲禁天下之兵，非也。夫兵之不可废，譬水火焉，善用之则为福，不善用之则为祸。是故怒笞不可偃於家，刑罚不可偃於国，征罚不可偃於天下。
　　笞，鞭杖。偃，息也。
　　古之圣王有义兵而无偃兵，
　　义兵者，顺天应人，所以诛暴乱也。
　　兵诚义以诛暴君而振苦人，人之悦也，若孝子之见慈亲，饿隶之遇美食，号呼而走之，若强弩之射深谷也。
　　振，救也。隶，仆隶也。强弩之射深谷，言救之疾也。
　　胜负之决勿征於他，必反人情。
　　兵之胜负勿征验於他，反求人情，则得之。
　　人之情欲生而恶死．’欲荣而恶辱，死生荣辱之道一，则三军之士可使一心矣。
　　人君与三军之士同其死生荣辱，则三军虽众，可使一心矣。
　　凡君欲其众也，心欲其一也，三军一心，则令可使无敌矣。古之至兵，盖重令也，
　　古之至极善用兵者，盖重慎其令也。
　　故其令强者其敌弱，其令信者其敌诎。先胜之於此，则胜之於彼。
　　夫料敌制胜，必先自料。若与众同死生，而三军一心，则胜於彼矣。
　　诚若此，则敌胡足胜也？凡敌人之来也，以求利也，今来而得死，且以走为利，敌皆以走为利，则刃无所与接矣，此之谓至兵。傲虐奸诈之与义理反也，
　　言奸兵与义兵，逆顺之理相反。
　　其势不俱胜，不两立，
　　义兵胜，奸兵败。
　　故义兵之入於敌之境，则人知所庇矣。兵至於国邑之郊，不践果稼，不穴丘
　　墓，不残积聚，不焚室屋，得人虏厚而归之。信与人期，以敚敌资，以章好恶，以示逆顺。
　　先示之以义也。
　　若此而犹有愎狠凌傲遂宕不听者，虽行武焉可也。
　　愎狠，犹恶戾也。宕，流宕也。先行义以示之，犹有恶戾不听服者，用武诛之可也。
　　先发声出号令曰：兵之来也，以除人之雠，以顺天之道。故克其国，不屠其人，独诛所诛而已矣。
　　独诛者，暴君也。
　　於是举选秀士贤良而尊封之，求见孤疾长老而拯救之，
　　孤疾之人拯给之，长老者政敬之也。
　　发府库之财，散仓糜之谷#11，不私其物，曲加其礼。
　　不私其利，与众共之，曲加其礼，聘以求贤也。
　　今有人於此，能生死一人，则天下之人争事之矣。
　　生，犹活也。言有人以义能活一人之死，则天下咸能事之矣。
　　义兵之生一人亦多矣，人孰不悦？故义兵至，则邻国之人归之若流水，诛国之人望之如父母。行地滋远，得人滋众。辞未终，景主兴，稽首曰；孤获闻先生教言，不觉气盈宇宙，志知所如。也。而心滋益龚，
　　既闻义兵之道，鄙其奸傲之心，故气志盈满，充塞宇宙，志知所如也。
　　於是步前称音觞为亢仓子寿，
　　举步前进称默寿，所以严师重道也。
　　拜居首列师位，严于斋室。又月涉旬，辰加天关，白昼行道。
　　天关，即天纲，谓辰时也。行道，行弟子礼也。
　　洞灵真经卷下竟
　　#1 明：原作『功』，据宋刊本改。
　　#2 门：原作『问』，据宋刊本改。
　　#3 奄：原作『问』据宋刊本改。
　　#4 膳：宋刊本作『饥』。
　　#5 馔： 原作『膳』，据宋刊本改。
　　#6 交相：原作『柌』，据宋刊本改。
　　#7 臣：原作『口』，据宋刊本改。
　　#8 足：原作『是』，据宋刊本改。
　　#9 生：原作『主』，据宋刊本改。
　　#10 舂：原作『春』，据宋刊本改。
　　#11 毅：宋刊本作『秩』。
　　
