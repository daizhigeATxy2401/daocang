道德经论兵要义述
　　经名：道德经论兵要义迷。唐代王真着，四卷。底本出处：《正统道藏》洞神部玉诀类。参校本：清道光间钱熙祚刊指海本，简称『指海本』。
　　道德经论兵要义述状
　　朝议郎使持节汉州诸军事守汉州刺史充威胜军使赐徘鱼袋臣王真上
　　右臣伏以君之至明贵，能下听臣之至诚，贵有上闻，微臣性识庸愚，智虑寡薄，久从戎府，不到朝廷，特蒙陛下曲贷殊私，擢居重任，四年之内，再领方州，无分圣主忧勤，不救生灵罢弊，胡颜尸素，久冒宠荣，夙夜兢惭，启处无地。臣每伏念筋力驽钝，无可以驱驰，身命轻微，不足以报效，退难补过，进实思忠，愿献刍荛，庶裨万一。至於上明天道，中酌人情，下稽地理，莫不竭尽臣子之诚，冀报君父之德。惟《诗》也三百，义必在於无邪，惟经也五千，理必归於自正。伏惟皇帝陛下，体至道，为人君，以无事理天下，一自临驭，万国康宁，日月不照之乡，声教犹暨，霜露表均之地，恩信仍加，刑罚措而得谓无冤，干戈戢而亦不复用，无为无事，虽休勿休，海内欢娱，天下幸甚。是以微臣狂简，辄敢窃疏前件《论兵要义述》上下两卷，今离为四卷，并叙表等，不揆荒芜，用申恳款，伏乞圣慈昭鉴，俯赐优容，布问公卿，式明穿凿，然后退死沟壑，臣所甘心，沥血吐诚，伏待罪责，不胜捆迫，战越之至，谨差子将尚璀，谨具别封进上。谨奏。
　　元和四年七月日
　　手诏
　　勑王真、尚璀至省，所陈献具悉。卿职在藩条，诚存裨补，本乎道德之旨，参以理化之源，用究玄微，有兹述作，省阅之际，嘉叹良深，秋凉，卿比平安好，遣书指不多及。
　　二十九日
　　叙表
　　臣真言：臣闻昔者庖牺氏作，承天地，理万物，犹以为皇道不足，故寂然思化，精义感通，然则天既不言而生，地既不言而育，故河出龙图，洛出龟书，所以示其文也。由是得以画卦象，制文字焉。逮夫智慧萌生，真朴潜消，则文字之理又不足，故载诞我玄元皇帝以代天地而言，将善救其弊者也。是以谆谆然五千之文，殷勤恳恻，斯亦至矣。可谓启道德之根源，绝言语之枝叶，比之文章，则三辰昭回于天也，拟乎动植，则万物充盈于地也。论其教戒，则百行全备于人也。何谓礼者乱之首，乱犹理也，乱矣非礼则无以理之，故曰乱之首也。夫文者武之君也，武者文之备也，斯盖二柄兼行，两者同出，常居左右，孰可废坠，故曰忘战则危，好战则亡，是知兵者可用也，不可好也，可战也，不可忘也。自轩辕黄帝以兵遏乱，少昊以降，无代无之，暨于三王之兴，虽有圣德，咸以兵定天下，则三王之兵，皆因时而动，动毕而后戢，戢即不复用也。及至嗣君，或骄或僻，或暴或淫，或怒或贪，或矜或忌，乃为我师我旅我国我家，动必取强，用必求胜，载穷载黩，且战且前，或不戢而自焚，或无厌而取灭，涂万姓之肝脑，决一人之忿欲，毒痛海内，灾流天下，是以道君哀其若此，又不可得而废去，遂不得已而用之。夫圣人用兵之道，不以其愠怒也，不以其争夺也，不以其贪爱也，不以其报怨也，盖整而理之，蓄而藏之，以谨无良，以威不穗，非用之於战阵，非用之於杀伐，非用之於田猎，非用之於强梁，此圣人用兵之深旨也。又怒者逆德也，兵者凶器也，争者人之所甚恶也，若以逆德用凶器，行人之所甚恶，岂容易哉，故曰上德者天下归之，上仁者海内归之，上义者一国归之，上礼者一乡归之，无此四德者，人不归也。人不归即用兵，用兵即危之道也，故谓不祥之器，又曰死地。所以王者必先务於道德而重用兵也。抑臣又闻之创业之主亡，亡以成其功，继体之君存，存以保其位，故圣人以必不必则兵戎可得而戢，众人以不必必之，则战伐益兴，故道君非独讽其当时侯王，盖亦防其后代人君，轻用其兵也。由是特建五千之言，故先举大道至德，修身理国之要，无为之事，不言之教，皆数十章之后，方始正言其兵，原夫深衷微旨，未尝有一章不属意於兵也。何者？伏惟道君降於殷之末代，征伐出於诸侯，当其时王已失众正之道也久矣，且不得指斥而言，故极论冲虚不争之道，柔弱自卑之德以戒之。夫争者兵战之源，祸乱之本也，圣人先欲烟其源，绝其本，故经中首尾重迭，唯以不争为要也。夫唯不争，则兵革何由而兴，战阵何因而列，故道君叮咛深诚，其有旨哉，其有旨哉。夫天地何言，阴阳不测，是以道君强为之名而立文字，欲人知之，使其行之，非难知也，非难行也，况我国家，祖有道而宗有德，流圣裔而派仙源乎，唐哉皇哉，不可得而称也。伏惟睿圣文武皇帝陛下，聪明文思，浚哲温恭，钻十叶之鸿辉，传千亿之命绪，阐皇道而育万物，弘帝德而贞百度，寂然不动，神而化之，戢干戈於方兴之时，却行阵於已列之地，无为无事，上德上仁，贵五千之至言，贱百二之重险，结绳而理，大化克被於生灵，击壤之歌，至德亟闻於野老，天下幸甚，天下幸甚。臣少习儒业，长无武功，睹升平於明盛之时，赖亭育於仁寿之域，是以不揆庸陋，敢侮圣人之言，甘心从鼎镬之诛，儌幸纳刍荛之志。臣伏以道德经文，远有河公训释，中存严氏指归，近经开元注解，微臣狂简，岂敢措词。今之所言，独以兵战之要，采摭玄微，辄录《道德经》中章首为题，序列如左，各於题后粗述玄元皇帝圣旨，或先经以始其事，或后经以终其义，谬将臆度，用达管窥，既无百中之能，庶均万分之一，因号曰《道德论兵要义述》，词理荒鄙，尘渎宸严，无任惶惧战越之至，谨言。
　　道德经论兵要义述卷之一
　　朝议郎使持节汉州诸军事守汉州刺史充威胜军使赐绯鱼袋臣王真上
　　道可道章第一
　　臣真述曰；夫禀二气而生居三才之际，灵於万物者，谓之最灵，灵於最灵者，谓之圣人，圣人代天地而理万物者也。於是因言以立道，因道以制名，然异於真常之元，故曰可道。既为万物之母，故曰可名。又天地之道，无迹可寻，故曰常无欲以观其妙，圣人之作有物，有物可睹，故曰常有欲以观其徼。观犹示也，且乾坤之用，因无入有，是以同出异名，变化之理，因有归无，是以同谓之玄。盖天地之道，四时行焉，百物生焉，是为一玄也。圣人之道，代天理物，各正性命，复为一玄也，故曰玄之又玄。是以道君将明王者治天下，安万国，正师旅，孰不由於此户者也，故曰众妙之门。臣伏惟玄元皇帝所建五千之文，将垂亿兆之祀，同天地之覆载，比日月之照临，利将无穷一，人受其赐，故王者得之可以适天下，诸侯得之可以安万邦，卿大夫得之可以凝庶绩，士庶人得之可以知其所归，若
　　好径之徒，不遵此道，必有倒行之悔，矧其违易即险，而欲侥幸者哉。微乎微，至乎至，不可得而言也已，是以初标道非常道，指其殊涂而同归，末言众妙之门，明其百虑而一致，冠於篇首，诚有旨哉。
　　天下皆知章第二
　　臣真述曰：夫美者对恶之谓也，今天下之人，皆知美之为美者，此已知其恶也久矣，皆知善之为善者，此已知其不善也久矣，故其下文云有无之相生，难易之相成，长短之相形，高下之相倾，音声之相和，前后之相随。夫物既有名，人既有情，则是非彼我存乎其问，是非彼我存乎其间，则爱恶起而相攻矣。爱恶起而相攻，则战争兴矣。夫战争者不必皆用干戈斧钺也，至於匹夫之相手足，虫兽之相爪牙，禽鸟之相觜距，皆争斗之徒也。然至於王侯之动，即无不用其金革矣。为患之大，莫甚於斯，故偃武修文，兴利除害，其事既理，故曰无为。其教既行，故曰不言，是以云圣人处无为之事，行不言之教也。夫无为之事，盖欲令潜运其功，阴施其德，使百姓日用而不知之，此之谓无为也。夫不言之教，盖欲令正身率下，而不欲使躬之不逮也。古者言之不出，同此义也。夫王者无为於喜怒，则刑赏不滥，金革不起，无为於求取，则赋敛不厚，供奉不繁，无为於爱恶，则用舍必当，贤不肖别矣，无为於近侍，则左右前后，皆正人矣，无为於土地，则兵革不出，士卒不劳矣，无为於百姓，则天下安矣，其无为之美利，信如是哉。又万物作焉而不辞者，言上下皆得自然之分，悉无言辞也。又生而不有其恩，为而不恃其德，独立造化而不居其功，不估其强，卑以自守，所以事业简易而长不离其身，故曰夫唯不居，是以不去。
　　不尚贤章第三
　　臣真述曰：夫圣人之理，不伐其善，不显其长，上行其风，下承其化，既绝矜尚，遂无斗争，非谓其不用贤能而使人不争也。且自三皇五帝至于王霸，未有不上尊三事，下敬百寮，外资卿相之弼谐，内有后妃之辅助，此奚谓其不尚贤乎哉，必不然也。又难得之货，皆是远方异物，若在上贵之无餍，则在下之人供输无已，更相求取，非盗而何。盗贼既兴，兵革斯起矣。又珍物丽容，是人之所欲，而圣人达理，不荡於胸中，故其心不可得而乱也。是以圣人虚其心者，除垢止念也，实其腹者，怀忠抱信也。弱其志者，谦柔不犯於外也。强其骨者，坚固有备於内也。常使人无知无欲者，盖率身以正人，故使夫智者亦不敢为也，故此下文云为无为者，直是戒其人君无为兵战之事也。语曰舜何为哉，恭己正南面而已，若人君皆能如舜之德，则天下安得不治矣，故曰为无为则无不治矣。
　　道冲而用章第四
　　臣真述曰：此章言人君体道用心，无有满溢之志，长使渊然澄静，如万物之祖宗，则自然挫折锋错之铦锐，解释纷扰之云为，故能和其光耀，降严威也。同其尘杂，舍垢氛也。然玄元深叹此有道之君，能存其至德如是，故云吾不知其谁之子，象帝之先，言似天帝之先也。
　　天地不仁章第五
　　臣真述曰：此言不仁者，犹下经云不德也，言天道与王者同施仁恩，能以美利利天下，不言所利，且不责生成之报焉。王者既不责於人，则刑罚自然不用矣，刑罚不用，则兵革自然不兴矣，兵革不兴，则天下自然无事矣，故曰天地之间其犹橐钥乎。言国君能调和元气，应理万机，如橐钥之用焉，终无屈挠之弊也。又夫人不言，言必有中，是以圣人处无为之事，行不言之教，故曰多言数穷，不如守中，其此之谓乎。
　　谷神不死章第六
　　臣真述曰：谷，养也，又虚空也，言神气游息於虚空之中，故得长存也。玄天为鼻，牝地为口，天根於清，地根於宁，此言人君长能固守清宁之道，以理其天下国家，则自然无动用勤劳之事，故曰用之不勤。
　　天长地久章第七
　　臣真述曰：夫天清而运动不已，地宁而安静无穷，皆以其顺自然之化，无独见之专，不矜其功，不厚其生，施阳布阴，复不为主，故能长生也。是以圣人能则象天地之德，清宁冲虚，不敢为天下先，故能长先矣。又外其身者谓不矜贵其身，则忧患不能及，所以得其身长存也。又经曰：及吾无身，吾有何患，非此之谓欤。若夫人君克己复礼，使天下归仁，既得亿兆欢心，蛮夷稽颗，自然干戈止息，宗庙安宁，故曰非以其无私邪，故能成其私。
　　上善若水章第八
　　臣真述曰：此一章特谕理兵之要深至矣。夫上善之兵，方之於水，然水之溢也，有昏垫之灾，兵之乱也，有涂炭之害，故水治则润泽万物，通济舟楫，兵理则镇安兆庶，保卫邦家。若理兵能象水之不争，又能居所恶之地，不侵害者，则近於道矣。是以兵之动息，必当择利而处之，故曰居善地也。主将之心，必在清澄深净，故曰心善渊也。兵者类多凶害，故戒之曰与善仁也。夫军旅之政，失则为乱，故曰政善治也。兵者所尚谋虑精微，故曰事善能也。凡兴兵整众，应敌救灾，必当其期，故曰动善时也。既上文具标七善不争之德矣，此又重云夫惟不争，故无尤者，臣伏以道君之意深切诲谕者，正欲劝其人君无为於上，不争於下尔。夫无为者，戢兵之源，不争者息战之本，若王侯能明鉴其源，洞观其本，简其云为，息其争斗，则金革宁矣。臣又窃尝习读五千之文，每至探索奥旨，详研大归，未尝不先於无为、次於不争，以为教父。凡人之情，不能无争，唯圣人乃能无争。又争之徒众矣，今臣略举梗概，皆起於无思虑，无礼法，不畏惧，不容忍，故乱逆必争，刚强必争，暴慢必争，忿至必争，奢泰必争，矜伐必争，胜尚必争，违愎必争，进取必争，勇猛必争，爱恶必争，专恣必争，宠嬖必争，夫如是，王者有一于此，则师兴於海内，诸侯有一于此，则兵交於其国。卿大夫有一於此，则贼乱於其家。士庶人有一于此，则害成於其身，是以王者知能官人，能安人之道，必当先除其病，俾之无争，则战可息矣。战可息矣，则兵自戢矣，是故其要在於不争。且夫争城杀人盈城，争地杀人满野，语日君子无所争，又日在丑不争，争则兵，矧乎王者，岂固有争乎哉。故下经末章云：天之道，利而不害，圣人之道，为而不争，此所谓知终终之之义也。
　　持而盈之章第九
　　臣真述曰：夫兵者人情之所恃赖也，且匹夫之徒，带三尺利剑，持数寸匕首，至有凭凌天子，劫胁诸侯，或邀盟於前，或请命於后，往往而得，矧乎当九五之位，全亿兆之师，尊居一人，下临万物，乃知持盈不易，揣锐实难，故曰金玉满堂，莫之能守，富贵而骄，自遗其咎。此道君又以时人最所重者金玉，故指以为戒，冀其能保惜之，用存兢惕之意也，此又特戒其王侯，令守彼谦冲，去兹奢泰，永言伊戚，无至自贻，故下文又云功成名遂身退，天之道也。此言身退者，非谓必使其避位而去也，但欲其功成而不有之耳。故经云夫唯不居，是以不去，其此之谓乎。
　　营魄抱一章第十
　　臣真述曰：魄者阴之质也，一者阳之精也，此言人君常当抱守一气，专致柔和，使如婴儿之德善也。涤除玄览，欲其洗心内照，志无瑕秽也。爱人治国能无为者，夫欲治其国，先爱其人，欲爱其人，先当无为。无为者即是无为兵战之事，兵战之事为害之深，欲爱其人，先去其害，故曰无为兵战之事也。天门者鼻息之谓也，欲其绵绵虽静，常令呼吸进退，得其自然也。明白者视听之谓也，欲其周流四达，而常若无知也。自此以上，皆言理身理国，兼爱之道也。生之畜之，生而不有，为而不恃，长而不宰，是谓玄德，此以上圣人顺天之道，以养万物，故不居其功，乃云此天之德也。玄，天也。
　　三十辐共一毂章第十一
　　臣真述曰：此车器及室三者，皆取其因无而利有，因有而用无，故引之以为证，何者，夫五兵之属，亦当其无，有兵之用，且弧矢之利以威天下，不必伤人然后为用，故知兵者备之以为有，戢之以为无，此即用其所不用者也，盖无之以为用亦明矣。
　　五色令人章第十二
　　臣真述曰：五色所以养目也，视过则盲。五音所以养耳也，听过则聋。五味所以养口也，食过则爽。故圣王之理，常复众人之所过，以全其身，以安其神。夫人君之心，以睿智为本，清静为根，若乃逐兽荒原，奔车绝血献辙，六龙逸足，万骑莫追，与雕鹗而争先，并熊罴而贾勇，日月亏蔽，旌旗纠纷，驰骋忘归，杀获无补，风雨恒若，宫室或空，谓之发狂，盖由此矣。故经曰奈何万乘之主，而以身轻天下，其是之谓乎。又人君所贵难得之货，则盗贼生，盗贼生则兵由此起，兵由此起害莫大焉。令人行妨，固其宜矣。是以圣人为腹者，贵其容受而无情也，不为目者，贱其触见而有欲焉，故曰去彼取此。
　　宠辱若惊章第十三
　　臣真述曰：夫王者守位，皆承天之宠也，诸侯得国，皆承王之宠也，故因宠所以为贵，因贵所以生骄，因骄所以获罪，因罪所以蒙辱，是以圣人之得失，常若惊也。又王侯在上，若不能以贵下贱，自卑尊人，但好战恃兵，乘胜轻敌，必即祸患及之矣，故以有其身乃为身患，外其身乃为身存，岂不至哉。是以贵其身者，适可以暂寄於天下，爱其身者，可以永托於天下也，故经曰圣人自知不自见，自爱不自贵，其是之谓乎。
　　视之不见章第十四
　　臣真述曰：夷者平易之称，所谓天之道，故可视而不可见也。希者依违之称，所谓地之道，故可听而不可闻也。微者精妙之称，所谓人之道，故可搏而不可得也。然天虽清光运行，终不为皦洁以自显也。地虽宁静博厚，亦不为暗昧以自幽也。人虽生生无穷，终不为分别以自尊也，故曰其上不皦，其下不昧。绳绳兮不可名也，是以散而陈之，则为三才，合而浑之则为一德，故曰复归於无物，是谓无状之状，无物之象，是谓惚恍。此以上又言万物因无入有，从有归无，惚有恍无，故云忽恍也。又迎之不见其首，随之不见其后，此言自三而复一，无始无终，从一成三，无终无始，故使人君执此上古无为之道，以治当今有名之物也。无为者亦谓无兵战之事也，有名者谓军国之务也，故能知始朴素之义，乃可为道之纲纪也。
　　古之善为士章第十五
　　臣真述曰：此古之善为士者，谓上士也，所谓若圣与贤而在王侯之位者也。微妙玄通者，皆道德之用，不可得而称也。言圣人贤人，治天下军国，无不兢惧畏威，皆若临深履薄，其容貌志意，故常若冬寒涉川，畏耻四邻，言慎之至也。俨兮若客者，经曰用兵有言，吾不敢为主而为客，不敢进寸而退尺是也。涣若冰之将释，言合散屈伸，尝无结滞也。敦朴者，质素之谓。旷谷者，深邃之谓。夫浊久徐清，安久徐生，皆顺自然之理。动静不失其时，言孰能如此，唯圣贤耳。故曰保此道不欲盈，言若王侯守此道者，不欲满溢而骄盈也。故曰夫唯不盈，故能弊不新成，此言能守道因循，终无矜耀，乃得长如弊故，不立新成之迹也。
　　致虚极章第十六
　　臣真述曰：夫天之道常清虚太极，无私於覆焘，地之道常沉静博厚，无私於亭毒，则是阴阳各得其恒，故人与万物俱得尽其生成之理，故曰万物并作。复者其见天地之心，故曰吾观其复。夫物芸芸者，生生之谓也，生生之理尽，故各复归其根本，以守其静，是则归根曰静，静曰复命，复命曰常，言万物尽无大伤，各得复其性命，以足自然之分，即可谓得真常之道也，故圣人能知此真常之道，则是明白四达，无所疑惑也。若人君不能知此真常之道，而乃纵其嗜欲，妄作不祥，兴动干戈，流行毒螫，则必有凶灾之报，故曰妄作凶。又知常容者，言王侯若能容人畜众，则可谓至公无私，至公无私，即王道自着，王道自着，则其德象天，德象天乃可与之适道，既可适道，自然能长且久，故得终竟千龄，必无危殆之患也。
　　太上下知章第十七
　　臣真述曰：太古大道之行，上德不德，是以其下之人，但知其在上有君而已，盖日用而不知是也。至於中古，仁德兼施，恩惠日及，是以爱而亲之，美而誉之，其事渐着。其次以义为治，小罪用刑罚，大罪兴甲兵，是以畏之。其下以礼为治，礼烦则乱，诚丧欺生，是以侮之。又信不由衷，人不信矣。饰词相诈，犹或贵言。悲夫，是以王者当宜成不居之功，守不败之事，使百姓不知帝力，皆谓我自然而然善也。
　　道德经论兵要义述卷之一竟
　　道德经论兵要义述卷之二
　　朝议郎使持节汉州诸军事守汉州刺史充威胜军使赐绯鱼袋臣王真上
　　大道废章第十八
　　臣真述曰：大道既隐，下德有为，仁义之行，遂从此始，巧智小慧，大伪生焉，孝慈出於不和，忠臣生於昏乱，兹亦美恶相形之谓也。
　　绝圣弃智章第十九
　　臣真述曰：此言绝有迹之圣，弃矜诈之智，则人受大利矣，故曰百倍。又仁生於不仁，义生於不义，今欲令绝矫妄之仁，弃诡谲之义，俾亲戚自然和同，则孝慈复矣。又绝淫巧，弃私利，则兵革不兴，兵革不兴，则盗贼不作矣。然犹恐后代不晓正言若反之意，故又曰此三者以为文不足，故令有所属，见素抱朴，少思寡欲。夫见素者，外其质野之容，抱朴者，内其真实之意。又思虑嗜欲者，人之大性存焉，可节也不可绝也，故劝王侯令少之寡之，则国延其祚，人受其赐也。
　　绝学无忧章第二十
　　臣真述曰：绝日益之学，则无忧矣，唯之与阿，善之与恶，相去甚近，又戒其人曰，何故不恭而好慢邪，去善而为恶邪，岂不甚惑哉。故曰人之所畏，不可不畏。今众人熙熙然，大荒乎嗜欲，常如对享太牢之饥，共登阳春之台，纵放其情，无央极哉。是以道君曰我独怕然静默，若婴儿之未有所知，有如乘其车乘，悠悠未有所止，此盖示人以谦卑退让之貌，不学众人矜夸炫耀，自言智慧有余也。故下文又曰：而我独若遗，我愚人之心也哉。言我岂若愚人之心哉，言非也。我但昏昏闷闷，忽忘若晦，寂而无所止，独顽似鄙，独异於人。而贵食母，夫食者服也，母者道也，盖欲劝君服道於身，以处无为之事，则兵革自戢，天下获安矣。
　　孔德之容章第二十一
　　臣真述曰：孔，甚也，言甚大德之形容，谓天地也。天地因道而生，承道而化，故曰唯道是从。道之为物，惟恍惟惚，惚兮恍兮，其中有象，言太初之气，从无入有之象，恍兮惚兮，其中有物，言太始之气，因有成形之谓，窈兮冥兮，其中有精，言男女媾精，万物化生，虽在窈冥之中，常不失其信，故曰自古及今，其名不去。又言万物始生，皆自於恍惚窈冥之中，故曰吾何以知众甫之然哉，以此。
　　曲则全章第二十二
　　臣真述曰：此章所言曲者，谓柔顺屈曲之义也，非谓回邪委曲之徒也，自此以下，皆正言若反之意，是以圣人抱一者，唯抱此曲全之道以为天下之法式也。又从不自见以下四节，皆不争之道也。故曰夫唯不争，故天下莫能与之争。天下莫能与之争，则兵战自然息矣，故曰古之所谓曲则全者，岂虚言哉。诚以此曲全之道而归根于正静者也。治军治国之道，先此为妙也。
　　希言自然章第二十三
　　臣真述曰：希言者无为无事之谓，但使为上者希其言，省其事，即合於自然之道也。又理国理戎，皆忌於繁促猛暴之政，故举飘风骤雨之喻以明之。夫同道同德之顺也，同於失者，失亦得之，，以其迷日固久，同失之人，各自得之，亦俱不知是失，故曰失亦得之也。信不足者，此言下信不足，亦由上之人不信也。
　　跂者不立章第二十四
　　臣真述曰：凡踶跂阔步之人，皆不得正立而安行者也，此论躁竞之徒，举兵动众，皆不得中正之道也。而况自见其明，自是其彰，自伐其功，自矜其长，故圣人举此余秽之食，赘丑之行，总皆恶之，则有道者安得而处之哉。
　　有物混成章第二十五
　　臣真述曰：此一章极言道体无状之状，无象之象，无名之名，无物之物，
　　故曰强为之名曰大。凡言大者，无穷无际之谓也。且群方广大，道无不之。
　　之犹逝也，逝而不已必远，远而至极必还，故日返也。此言道之周行，无所不
　　在，故为天下之母。母者道之宗，宗者一也，故经曰王侯得一以为天下贞，此所谓能以众正可以王矣。是以三才相法以至於道，道乃法其自然，故王者法其自然，则能事毕矣。
　　重为轻根章第二十六
　　臣真述曰：君子不重则不威，又静者仁之性也。古之所谓君子者，通言天子与诸侯也。终日行者，言君子假如终竟一朝一日之行，亦必须崇备法驾，居其辎重之中，以谨其不虞也。辎重者，兵车营卫之具也，又言人君虽有离宫别馆，超然高邈，岂可以万乘之重自轻於天下，此又深戒其单车匹马，潜服微行之失。是以轻举则失於为君使臣之礼，躁动则失於为臣事君之义，岂可不畏哉。故曰轻则失臣，躁则失君，其是之谓乎。
　　善行无辙迹章第二十七
　　臣真述曰：无辙迹者，行无行也。无瑕谪者，守中也。不用筹策者，战必胜也。不可开者，守必固也。不可解者，无端绪也。此五善者皆圣人密谋潜运，不露其才，不扬其己，不显其边，不呈其形，常欲令戢兵於未动之际，息战於不争之前，是以国无弃人，人无弃物，此皆袭用明圣之妙道，以至是乎。又圣人不立德於人，不衒仁於物，但使百姓日用而不知，故亦不尚师资之义，然恐众人不寤至理，以为大迷，深论奥旨，诚为要妙也。
　　知其雄章第二十八
　　臣真述曰：夫为人君者，己有雄才英略，盛容猛气矣，又居至尊之位，处兆人之上，六军环卫，百司具存，不恶而严矣，不怒而威矣，故常欲令守其雌静，如为天下之溪。溪者冲虚容受，藏疾纳污之地也。夫如是，则其德常不离於身也。复归於婴儿，言其守道怀德，其性还如婴儿，真常未散，使矫伪之端不能入其心境也。又虽知其明白皦洁，要令常守拱默暗然之道，乃可为天下法式。夫如是，则其德无有差忒，复归於中正之极也。夫荣辱者相随之物也，人君能知其荣华倏忽而来，常思困辱袭其后者，则为天下谷。谷与溪义同也，以是道德常足，复归於朴。朴者元气之质也，故圣人散朴则为器量，用人则为官长。大制者谓制天下国家也。夫制天下者，岂有细碎割截之事邪，故曰大制不割。
　　将欲取天下章第二十九
　　臣真述曰：此一章道君特言非望之人，将欲取天下而为之者，吾已见其不得也。为之者，谓兴动兵戎之事也，故曰天下神器不可为。不可为者，言不可用干戈而取之也。若以此为之者，必败也，以此纵有暂执而得之者，亦旋而失之也？故物有行有随，有煦有吹，有强有羸，有载有隳者，皆祸福之倚伏也。是以圣人去甚去奢去泰，将欲立於中道，守之无怠，戒之至也。
　　以道佐人主章第三十
　　臣真述曰：此一章特戒将相辅弼之臣也，言以道佐人主，不以兵强於天下，其事好还者，臣敢借秦事以言之。李斯赵高白起蒙恬之类，皆不以道佐其主，而直以武力暴强吞噬攫搏，焚诗书，坑儒士，血赵卒四十余万，其於所下之处，悉残灭之，使无遗种，始皇犹独鹗视天下，未足其心，虽天禄已终，而毒螫之余，仍相残害，不经时而土崩鱼烂矣，是以胡亥弒於望夷，子婴戮於咸阳，扶苏死於长城，李斯父子糜溃於云阳，白起齿剑於杜邮，赵高取灭於宫闱，此皆事之还也。又师之所处，荆棘生焉、大军之后，必有凶年，且兴师十万，日费千金，十万之师在野，则百万之人流离於道路矣。加以杀气感害旱疫相乘，灾沴之深莫甚於此，故善为将者，当须果而已，不敢以取强。果而勿矜，果而勿骄，果而不得已，是果而勿强。不得已者，是圣人用兵之要道也。即是宜果行勿强之道，不伐其功，不乐杀人。恬淡为上，虽胜不美，此是果而勿强之义也。夫物壮则老，师曲之谓也。所谓早已者，言不道之师早当止已，而勿复进用。向使李斯白起之师早图退止，岂有自焚之祸邪。
　　夫佳兵章第三十一
　　臣真述曰：兵者剑戟戈矛之类也，佳，好也，言器械者，唯修饰犀利珍好者，适是不善之器也。又左阳为吉，右阴为凶，君子必不得已而用之，则当以恬淡为上。恬是安静，淡，无味也。言战阵虽胜，当须淡而无味，故曰不美。美之者则为喜乐於杀人也。且所杀者皆吾人也，吾人也安得而乐杀之，必也乐杀之，则王者何以得志於天下也。又古者杀人众多，以悲哀泣之，战胜以丧礼处之，为所杀者皆吾人，安得不以丧礼处之乎。后代则不然，师徒所征之处，大抵成败相半矣，设有一胜，必先以大帛显书其事，露布其文，彼主将者仍皆以十作百，以百为千，以千为万，用要其功。上之人或知其诈欺，且借以为势，务立其威，此则使人怨於显明之中，神怒於幽暗之处，故曰不可以得志於天下矣。如此为将，岂得谓以道佐人主乎。
　　道常无名章第三十二
　　臣真述曰：朴者道之实，以其精妙微细，无所不在，故曰小也。言王侯
　　若能守此微妙之道，常能无为清静，则万物自来宾服矣。天地阴阳，自然和
　　合矣。甘露时雨，自然降润矣。如是则言不令人，人自得其均平矣。由此之故，始复制致万物之名，物既有名，则夫君臣上下，万物万事，无不各知其所止矣，故为君者知止於仁，为臣者知止於忠，为子者知止於孝，为朋友者知止於信，为夫妇者知止於义，为干戈者知止於戢，为赋敛者知止於薄，既各知其所止，故皆得不至於危殆也。譬如道在天下，用之为治，犹川谷之与江海，言其感应走集，昼夜朝宗，无时休息也。
　　知人者智章第三十三
　　臣真述曰：夫测度浅深，听言观行，人焉瘦哉，此庶可以智知，故曰知人者智。至於澄心内照，无我无人，了然自知，非明孰可，故曰自知者亚圣之称，言人自知之难也。夫嬴不及霸，始僭称皇，项未及强，而先称霸，然秦兼天下，楚伏诸侯，并吞则六国逡巡，叱咤则三军辟易。夫如是适可谓有力而胜人者也。夫有力而胜人者，未尝不终为人所胜。若乃周家忠厚之德，岂不谓自胜者欤。且避狄爱人，从之者如市，观兵誓众，暗会者如期，是以前徒自攻，一戎大定，至其末裔凌迟，诸侯力政，犹不敢为主，海内空位四五十年，斯岂不谓自胜者欤。故曰能成霸王者，必得胜者也。能得胜者，必强者也。能强者，必能用人力者也。能用人力者，必得人心也。能得人心者，必自得者也。能自得者，必柔弱者也。故强大者有道，则不战而克，小弱者有道，则不争而得。又知足之富，货财无数，人之道也。自强其志，乾乾不息，天之道也。善守其道，不失其所，非久而何，慎终如始，则无败事，非寿而何。
　　大道泛兮章第三十四
　　臣真述曰：此言大道泛然盈满天下，可左可右者，谓万物无不从也，无不在也，万物所以恃之而生育长茂，亦所辞谢其恩。功成而不名有者，言圣人顺道而理，加以无心之爱，被以无情之养，故不为万物之主，自然常无所欲，此岂可名之为小邪。又万物悉皆归之，而圣人以至公之道御之，亦不曰我为万物之主，此岂得不谓之大邪，是以圣人常不为大，故能成其大明矣。
　　执大象章第三十五
　　臣真述曰：天垂象，圣人则之，言王者执持大象，不失其道，则天下之人无不归往，往者又皆以道德安之养之，使其通泰无害，则何异於置饮食宴乐於康衢之上，而悦饱行过之人哉。又以微妙之道治军行师，皆以恬淡无味为上，自然无形无迩，故使视听者不可得而闻见也。又大道之行愈多愈有，无尽无穷，故曰用之不可既。既，尽也，已也。
　　将欲歙之章第三十六
　　臣真述曰：此一章正言其天地鬼神害盈福谦之义也，言治国治军者，必须仰思天道，俯察人事，常宜深自儆戒曰：夫天时人事，乃今固开张我者，莫将欲歙敛我乎。乃今固强大我者，莫将欲弱小我乎。乃今固兴盛我者，莫将欲废黜我乎。乃今固饶与我者，莫将欲劫夺我乎。王侯若能始终戒慎若此者，可谓知微知彰矣。故下文云柔弱胜刚强，此亦非谓使柔弱之徒必能制胜刚强之敌，直指言王侯者已处刚强之地，宜存柔克之心耳。故谦卑俭约，即永享其年。骄亢奢淫，即自遗其咎，盖物理之恒也。圣人犹恐不悟，下文又切戒之曰：鱼不可脱於渊，鱼喻众庶也，渊喻道德也。夫王者理人，当须置之仁寿之域，使鱼在深水之中，常无困涸网罟之患，则获其安乐矣。又先王耀德不观兵，兵者国之利器也，固不可以示见於人，兵者战而不用，存而不废之物，唯当备守於内，不可穷黜於外者也。若示人於外，终有败绩之辱，岂不慎哉。
　　道常无为章第三十七
　　臣真述曰：夫常道者谓无名之始，道常者谓有名之初，故本初无字乃为一气之宗，亦既有名为万物之始。又道法自然，天地阴阳皆自然和合，无所云为，故曰无为也。至於四时运行，百物成熟，故曰无不为也。又天之道利而不害，是以王者当行天之道，凡天下之害，知之尽无为也，天下之利，知之即无不为也。夫天下之害，莫大於用兵，天下之利，莫大於戢兵，言王侯但能守此自然之道，则物无不自化者。既而化成，又有嗜欲将作者，即当镇以无名之朴。无名之朴，亦以不欲为根，静而归根，常而复命，可谓复守真常之道也。真常之道既复，即万物安得不从而正也。故曰天下将自正。经曰：我静而民自正，又《论语》云：子率以正，孰敢不正，其是之谓乎。
　　道德经论兵要义述卷之二竟
　　道德经论兵要义述卷之三
　　朝议郎使持节汉州诸军事守汉州刺史充威胜军使赐绯鱼袋臣王真上
　　上德不德章第三十八
　　臣真述曰：上德者与道同体，所谓三皇之时，不可得而称也，故曰不德。下德者为道之用，所谓五帝之时，亲爱萌生，故曰有德。仁义礼者，兼而行之，所谓三王之初，防患救乱之功兴矣，若总而论之，将以理天下国家以及於身，其揆一也，故曰三皇五帝之与三王盖殊事而同心，异路而同归者也。是以道德仁义礼，王者当兼而用之，亦犹五材相资，阙一不可也。道君所以援古及今，明其失得者，盖以其干羽寝於两阶，金革兴於三代，忠信既薄，玉帛空行，优劣於下衰，跂及於前古。夫礼失则乱，救乱者必以礼，乱犹理也，言礼者理乱之首也。然道君之意盖欲其时王舍礼而行义，去义而成仁，除仁而尚德，违德而适道，故曰大丈夫处其厚不处其薄，居其实不居其华，是以去彼礼义之薄，取此道德之厚，将以为王者之理化也，岂不至哉，故曰去彼取此。
　　昔之得一章第三十九
　　臣真述曰：夫唯道君广引天地神谷及万物之得一者，观其指归，皆在于戒侯王也。以，用也，故若曰天地无用其清宁以自安泰，当须常恐有裂发之变也，神谷无用其灵盈以自恃，当须常恐有歇竭之困也，万物无用其生成以自长久，当须常恐有绝灭之时也，侯王无用其贵高以自强大，当须常恐有颠蹶之祸也。故曰以贱为本也，非乎。夫不自强大则不争，不争则兵战自息，兵战自息，则长保天禄矣。
　　反者道之动章第四十
　　臣真述曰：此言万物动出芸芸，无不反归於根，故曰反者道之动。夫常物之动，动之於动，唯道之动，动之於静，故曰反者道之动。反犹复也，其见天地之心乎。天地以静为心，动为用，今反其动是复其静也，故曰反者道之动也。是以圣人慎其动而常处无为，深达归根守静之义，乃能知常。能知常然后能不妄作，能不妄作故为之明。又柔弱者道之用，言圣人必用柔弱之道以胜天下强暴之人也。又物犹事也，凡天下之事，皆生於有，有生於无，是以圣人常处无为之事，归复於静则万物皆得自然生成，不假云为动作，故曰有生於无。
　　上士闻道章第四十一
　　臣真述曰：若圣与贤，犹多品汇，凡百庶士讵知等夷，故道君於此略举上中下三级，以明识道之探浅尔。文宣王曰：朝闻道，夕死可矣。则上士勤行之志，可得而知矣。又以可上可下之性，故有若存若亡之讥。夏虫疑冰之谈，故有闻道大笑之说。故复建立其言有之曰：明道若昧，此言天之德也，虽赫赫在上，常如暗昧也。进道若退，此言地之德也，虽蒸蒸在下，常卑退也。夷道若颣，此言人君之德，虽巍巍则天，常同众类，不自标异。夫如是，故虽上德之君必如溪谷之卑下，虚受纳污也。虽大洁白之君，亦常如自居秽辱也。虽广大悉备，常若不足也。虽欲立德於人，又须常畏人知，故曰若偷也。虽体道真实，常若渝变也。大方无隅，宁见圭角。大器晚成，不求速达。大音希声，必震垫藏。大象何形，无状之状，道本无名，强为之名字，作万物母，皆假借自然而生育之，故曰善贷且成。夫人君执德，谦柔用晦，无为之若此，天下其孰能与之争，既无所争，则兵革自然戢藏也。
　　道生一章第四十二
　　臣真述曰：夫元气始生，生生不已，故有万物盈乎天地之间。又万物之出，莫不皆负背阴肃之气，抱向阳和之中，中而和者，乃得为人，故谓之最灵。既灵且智，是能知损益之义，乃称号其所恶者，盖欲自取其损，以冀其益尔，故曰物有损之而益，益之而损，其是之谓欤。言人之教戒，亦当须取我此义以教戒之，言若不知损益之道，但恃众好兵，暴强轻敌，必当摧辱破败，覆军屠城，即是失其死。所明矣。故曰强梁者不得其死。夫治天下国家，祸之大者，莫过於此，是以云吾将以为教父，言教戒之重者，亦莫过於此也。
　　天下之至柔章第四十三
　　臣真述曰：至柔者谦虚清静，所谓自然之气也。至坚者刚强运动，所谓有为之徒也。夫柔静刚动，弱必胜强，故曰驰骋天下之至坚。若人君能以精微密妙之道，致无为之理，则无所不入，故曰无有入无间。无为之事，亦所谓清静致理，无为戎马之事也。不言之教，欲其正身率下，则人从之，不待其言也，故曰不从其所令，从其所行也。又经曰：行不言之教是也。然圣人之治，无以加於是乎，又道君叹其当代罕能行之，故曰天下希及之。
　　名与身孰亲章第四十四
　　臣真述曰：名者禄位也，争者忘其身，货者财宝也，贪者轻其死。夫名疏於身，身多於货，虽甚愚者，犹必知之。及在得丧之间，与夺之际，则中智之徒尽未能免其惑也。故唯圣人能知战斗之可息，不争其名，知财货之可足，不害其身，不多藏，不厚亡，是终厥身而辱殆所不能及，故可以长久也。
　　大成若缺章第四十五
　　臣真述曰：夫圣人虽处万全之地，亦不矜其成，常若亏缺，故其用也，终无弊败之忧，虽居至满之势，亦不骄其盈，常自谦虚，故其用也永无穷困之厄，又直於其人，曲於其己，故曰若屈。藏其机微，用其质朴，故曰若拙。际其文词，绝其给佞，故曰若讷。且此上文数节详其大归，终本於清静之德，故引躁静相形，寒热相用之义以证之。夫清静者，无为也，无为者，亦谓无为於兵战之事，乃可为天下之长也。又经曰：我好静而人自正，又曰：不欲以静，天下将自正，皆此类也。
　　天下有道章第四十六
　　臣真述曰：夫去奔走之马，粪荆棘之田，非有道欤。四郊多垒，戎马生於其间，非无道欤。是以人君恣可欲於心，则天下之人皆得罪矣。嗜欲至而不知止足之分，则天下之人皆受祸矣。又人君所欲尽得，则天下悉罹於殃咎矣，必也上之人能知足之为足，则天下之人孰不常足矣。
　　不出户知天下章第四十七
　　臣真述曰：夫人君则天效地，恭己正南面，无为於上，垂拱而已，无不为於下，各有司存，自然百度惟贞，万物咸若，何必行而后知，见而后名，为而后成也。
　　为学日益章第四十八
　　臣真述曰：为学者谓传习前王礼法，政令滋章，故曰日益也。为道者谓善闭七门，克持三宝，故曰日损也。夫天之道，损有余补不足，故曰损之。圣人之道，损有余奉天下，故曰又损之。能用此道，自然以至於无为矣。夫圣人少思寡欲，偃武修文，自然无所云为也。又天下之利，知无不为，故曰而无不为也。又圣人为君常无为无事，以百姓心为心，乃可以取天下之心也。及其有事也，则以赋税夺人之货财，及其有为也，则以干戈害人之性命。夫如是，则亲离众叛，国灭人危，又何可以取天下之心哉，故曰不足以取天下。
　　圣人无常心章第四十九
　　臣真述曰：圣人以百姓心为心者，盖所谓以欲从人之义也。人之不善，吾亦善之者，谓亦以道德教之，使之为善，故经曰人之不善，何弃之有是也。又人之不信，吾亦信之者，言我信不足，使人不信，亦以道德教之，使之有信，故曰德信。又在犹察也，圣人察天下常惵惵然，不停不息，而为浑同其心，皆使去恶从善，是以百姓悉倾注其耳目而视听圣人之恩意，而圣人咸子爱之，故曰皆孩之。既孩抚天下之人，则为人之父母明矣。岂有人之父母肯以干戈刑罚而欲害其子乎，必不然矣。
　　出生入死章第五十
　　臣真述曰：动出为生，休入为死，十有三者，所谓四关之与九窍也。夫四关者，性命之源流，九窍者，嗜欲之门户，源流则动静存其节，门户则启闭有其时，顺之所以长生，逆之所以致死。又存生者莫过於养，养过者复伤其生，故曰夫何故以其生生之厚。善摄生者，谓圣贤也，伏以道君谦不自言，故曰盖闻也。夫圣人之道，利而不害，物岂能伤，故虽之原陆，亦不畋猎而求遇兕虎以杀之，虽入军中，亦不被带甲兵而求杀其敌，是以终无角爪锋刃之患者，以其能和光同尘，调养元气，存绵绵之道，得生生之理，故曰夫何故以其无死地。又末世用兵置之死，欲求不死，其可得乎。
　　道生之章第五十一
　　臣真述曰：夫乾道无情而生，坤德无情而畜，是以物得流形，势得化成，故万物莫不尊道而贵德，道尊德贵，皆自然受天之爵禄也。其孰能有封建者乎，於是王侯则而象之，言王者当宜生畜长育成熟养覆万物，而不失其时，仍不有其功，不恃其力，绝其宰割，息其斗争，夫如是，乃可谓合天之德也，故曰玄德。
　　天下有始章第五十二
　　臣真述曰：道始有名乃为天下母，王在域中，故象其子。既知其子，复守其母，言王者必当守道育物，塞聪蔽明，则永无勤苦危殆之事。又能见其微细之萌，而防杜之，乃可曰明。又能守其柔弱之道，必终得其强大矣。用其光，言耀德於外，归其明，谓体道于中，治国治军，无害於物，何殃之有，故曰袭常。袭犹密用也，言王者常当密用斯道而已。
　　使我介然章第五十三
　　臣真述曰：我者我侯王也，言侯王有能介然独知行於大道，唯所施为之事，正当最可畏慎尔。言其大道坦然甚平易，而人不行，但好趋其斜径，以求捷速之幸益，欲速必不达，故深戒之。又言朝廷公署虽甚扫除修洁，然而田野亦甚荒芜，仓凛亦甚空虚，而戎臣武将不限有功无功，皆被服罗执，横带刀剑，属厌饮食，多藏货贿，专取不足之人，奉有余之室，此诚所谓盗贼之矜夸，岂可谓大道也哉。此盖道君深叹衰困之时，天下若此之过，故立此章以切戒之也。
　　善建不拔章第五十四
　　臣真述曰：善建者谓创业之主，以德升闻，故一立而不可拔也。善抱者谓继体之君，以仁守位，一持而不可脱也。此一章盖明其全用修德行仁，以传万祀之福，都不在历数时运干戈强力以取之也。故经曰取天下常以无事，及其有事，不足以取天下。又曰天道无亲，常与善人。且自古天皇以降，至于五帝，子孙承继其位者，多至数万年，少亦数千岁，暨于三代，虽有辟王伤之，犹得八九百年，然后分崩离析，以丧其国。由是而言，岂有历数时运干戈强力者耶，必不然矣。又《文王之诗》曰：刑于寡妻，至于兄弟，以御于家邦，又曰：文王孙子，本支百世，故经曰吾何以知天下之然哉，以此，岂不谓然乎。
　　含德之厚章第五十五
　　臣真述曰：此言德厚之君必精全气和，有如赤子之状，无机无虑，自诚而明，是以物莫能害。夫毒虫猛兽攫鸟者，喻凶恶贼害之人，言凶恶之徒虽有猛锐鸩毒之气，终亦不能伤於德厚之君也。又引号而不嘎和之至者，夫五常毕备谓之和，故曰知和曰常，知常曰明。又生生滋益，乃谓之祥，言君人者当宜日自损，戒其身心，必令柔弱慈哀，不能使气任力，故为强梁。《传》曰：一鼓作气，再而衰，三而竭，明其使气者不可久也。又强者为壮，壮者则老，师老为曲，义亦在兹，故戒之早止，令勿复行也。
　　知者不言章第五十六
　　臣真述曰：夫以道用兵，则知者必不言其机也，言者必不知其要也，故曰知者不言，言者不知。塞其兑，闭其门者，兵之深机也。挫锐解纷，和光同尘者，兵之至要也，并不可得而言也。是以谓之玄同，故圣人之师，以战则胜，以守则固，非天下之所敌也。然而不敢轻天下之敌，是以远近者不可得而亲疏惠怨者，不可得而利害等夷者，不可得而贵贱，故为天下之所贵重也。
　　以政治国章第五十七
　　臣真述曰：治国者以政，政者正也，君率以正，孰敢不正。用兵者以奇，奇者权也，权与道合，庸何伤乎。以无事取天下，无事者，无兵革之事，故曰吾何以知其然，以此。又曰：天下多忌讳者，以其渔猎竭泽禁止多门，财不足於人，利不流於下，下之弥贫，固其宜矣。又使天下之人皆得肆其权谋，操其利器，非昏而何，昏犹乱也，民多伎巧，奇物滋起，必荡上心也。法令滋彰，盗贼多有，人不畏死也。是以圣人云我无为而人自化，言无为兵战之事，则人安而从化也。我无事而人自富，言无赋役之事，则人理而日富也。我好静而人自正，言归根复命，而人自正也。我无欲而民自朴，言不为嗜欲所迁，则自朴矣。
　　其政闷闷章第五十八
　　臣真述曰：夫为君之道，必当隐其聪明，宽其教命，常闷闷然，则民自朴素矣。若上有苛察之心，则其下之人必欺违苟免，不诚不信矣。又福倚祸中，祸藏福内，唯人所召，因事而生，往来胜负之场，追随宠辱之际，将迎或异，休戚必同，自身及家，自家及国，以至于天下，无大无小，所宜畏慎，唯此倚伏尔。又凡人之情但欣福来，罕忧祸至，且处祸之时，万虑思福，居福之地，一不防祸，故曰孰知其极。矧乃以正为邪，以善为妖，故曰人之迷其日固久，是以圣人自居其方，亦不裁割於人，自守其廉，亦不秽鄙其俗，屈己伸人，故曰直而不肆，藏明用晦，故曰光而不耀。
　　治民事天章第五十九
　　臣真述曰：啬犹爱也，言王者治人事天，必当以仁爱为宗，故曰莫若啬。夫仁爱之道行焉，则天下早服，天下早服，故谓之重积德，重积德者，以战则胜，以守则固，故曰无不克。无不克则莫知其极，莫知其极，可以有国，有国之母，可以长久。母谓道也，谓王者守国有道，自然根蒂深固，以享长生久视之福也。
　　道德经论兵要义述卷之三竟
　　道德经论兵要义述卷之四
　　朝议郎使持节汉州诸军事守汉州刺史充威胜军使赐绯鱼袋臣王真上
　　治大国章第六十
　　臣真述曰：治天下国家之人，似烹煮小鱼也，当以安静不挠为本，既以安静为本，自然不失其道。道既不失，阴阳大和，阴阳大和，则风雨时若，风雨时若，则百灵获安，百灵既安，则妖精之徒不能为变怪之事，故曰其鬼不神。且明王在上，兵革不兴，信顺之人，天地福佑，是以圣神协应，盛德交归焉，不亦宜乎。
　　大国者下流章第六十一
　　臣真述曰：此章极言王者常以谦下为德也，岂以兵革强力而求胜负於其间哉。夫大国小国之交，人事兼畜之义，考其情理，岂非各务其所欲耶。夫各求其所欲，必则大者宜为下明矣。凡谦卑之道，皆损上益下，其用在上，不在下也，故《易》曰：以贵下贱，大得民也。其是之谓乎。
　　道者万物章第六十二
　　臣真述曰：圣人所以宝此道者，以其可保，保养天下之人也。夫天下之人，善者少，不善者多，其可尽弃之耶。是以圣人立天下，置三公，务戢干戈，不用刑罚，美其言，尊其行，冀其迁善，理而化之，故为天下贵。何拱璧驷马而欲较其优劣哉。
　　为无为章第六十三
　　臣真述曰：至道之君，端拱垂衣而治，故曰为无为也。偃武不争，故曰事无事也。含道存神，故曰味无味也。夫万国之心，兆人之性，冬寒夏雨，尚有咨嗟，王者之心，岂限大小，宁论多少，皆当以德绥之，俾无怨咎，故曰报怨以德。夫天下难事必作於易者，言人君若有所慢易，则必有祸难之事生於其间也。天下大事必作於细者，言人君不矜细行，终累大德也。是以圣人防微以至於着，积小以成其大，若於已着已大而后为之，则不及已，故曰终不为大，乃能成其大。若故轻诺必寡信，多易必多难，理固然矣。又简易之道，则易从也，慢易之失，则难生也，是以圣人犹难之者，重慎之至，然后能於万事万机竟无所难，故曰终无难。
　　其安易持章第六十四
　　臣真述曰：此章全言成败在人，始终有道，圣人以此不敢妄动以求速成者也，是以居安思危，故曰易持也。先天不违，故曰易谋也。忽有奸宄作难，必当乘其危脆之初，破之必易，接其细微之始，散之无难，故曰为之於未有，理之於未乱，此皆以先见先觉未萌未兆之前，欲早为之，恐其滋蔓，即难图也。又大树生於纤毫，高台起於覆篑，远行发於自迩，此三者皆明积小以至於大，由近以及其远，若循涯而俟之，则必至之期也。若过分而求之，则欲速之累也，故师旅之事不可为，为者必当自败也，干戈之器不可执，执者必当自失也，是以圣人无所为，无所执，故无以败，无以失，明矣。又世间之人皆从事多疑，临途好径，行师守国，多於垂成而自败之，此皆是失其本末，迷於始终者也。故曰慎终如始，则无败事。是以圣人欲人之所不欲，故曰不贵难得之货，学人之所不学，故曰复众人之所过，盖欲辅助万物，使自然而成熟之，终亦不敢专擅独见，有所云为者也，故曰以辅万物之自然，而不敢为也。
　　古之善为道章第六十五
　　臣真述曰：此言古者之善为道之君，不教天下之人使有智者，以其诈所藏也，将以天下之人愚之者，以其直所在也，故曰人之难治，以其智多。又曰：以智治国，国之贼。何者，凡众庶之徒，恒性浅劣，智虑未发，狙诈先行怨讟，岂辨於是非逆顺，宁知其抚虐，或蚁聚於州党，或蜂起於河山，一凶首谋，万人随唱，征伐之举，恒必由之，此亦非谓其用智治国即为国之贼也，言其使众庶之徒多智，即尽能为国之贼害也，故欲使天下之人皆能守其愚直朴素者，乃所以为国之福禄也。若国君常能知此两者，即自为楷模法式，是谓与天同德也。夫其玄德深矣远矣，欲令人君则之象之，自然与万物反其朴素，则天下之人必能至於大顺，故曰然后乃至大顺。
　　江海所以能为百谷王章第六十六
　　臣真述曰：此特引江海之为喻者，盖欲其人君谦柔卑巽之极也，夫谦柔卑巽之极，乃得天下之欢心，得天下之欢心，然后得乐推而不厌，得乐推而不厌，则自然上下无争。夫不争之义，与天同德，美利万物，不言善应，周流六虚，不谋善胜，且天下之人孰能与不争者争乎哉，必不然矣。
　　天下皆谓我大章第六十七
　　臣真述曰：此章欲明三宝之要，先举我大之文。夫大者道之体也，下士不知，故谓似不肖，此欲其人君深详三宝之义，保而持之，故先开用舍之端，以明慈俭之德也。夫言慈故能勇者，谓以一人之慈心，而得天下之死力，非能勇而何。夫言俭故能广者，谓以一人之俭啬，而得天下之富有，非能广而何。是以三皇用之以克九黎，五帝用之而去四凶，汤武用之而以兵胜天下，成康文景用之而刑罚皆措。及其桀纣舍之而国灭，幽厉舍之而身亡，秦羸舍之而二代夷戮，项籍舍之而五体割分，汉武舍之而天下臧半，曹公舍之而吴蜀鼎峙，故曰舍其慈且勇，舍其俭且广。夫言舍其慈者，谓去其慈爱於人，人无死力之报，乃以一人之胆烈，欲敌天下之仇雠，安可施其勇敢哉。夫言舍其俭者，谓不知爱啬，厚其聚敛，奢其宫室，加其师旅，财谷皆空，君孰与足。又经曰：后其身而身先，又云：欲先人必以身后之，是以圣人常不敢为天下先，而终为天下先矣。故自黄帝至于文景用之之效也如彼，自桀纣至于曹公舍之之验也如此，故曰夫慈以战则胜，以守则固，天将救之，以慈卫之。
　　善为士者不武章第六十八
　　臣真述曰：夫体道之君，皆处无为之事，行不言之教，奚武之所尚哉。又善战者不败，必以恬淡为上，既曰胜而不美，犹以悲哀丧礼而处之，何怒之有哉。又圣君德合天地，自然无争，故曰善胜敌者不争。夫王者节用而爱人，使民以时，故用辅弼之臣，则比之股肱心膂，用将帅之臣，则跪而受钺，行而推毂，此必先得其心，后用其力者也。故曰善用人者为之下，是谓不争之德。不争之德，可以配天立极，故曰古之极也。
　　用兵有言章第六十九
　　臣真述曰：道君谦让，不能自言，故假用兵者有言也。夫兵者必以先举者为主，后应者为客也，且圣人之兵，常为不得已而用之，故应敌而后起。应敌而后起者，所以常为客也。进少退多者，是沉机密用，重敌之意也。故虽有敌至，我则善师而不阵，善师而不阵，即自无征伐矣，故曰行无行也。既无征行，即我之师徒抱义以守，何攘臂之有哉。夫有道之君，纵有凶暴之寇，妄动而来，我师告之以文词，舞之以干羽，彼必闻义而退，自然无敌，故曰仍无敌。敌既退却，干戈戢藏，故曰执无兵。兵既戢藏，恐其忘战，故又戒之曰：祸莫大於轻敌，轻敌几丧吾宝。轻敌者谓好战於外，无备於内，与其无备於内，宁好战於外，好战於外，犹有胜负，无备於内，必至灭亡。夫圣人在上，诚无敌於天下，然以其时主理乱言之，则敌亦众矣，何者，《书》云：抚我则后，虐我则俨，若然者即天下皆吾敌也，一国亦吾敌也，一乡亦吾敌也，一家亦吾敌也，一身亦吾敌也，故王者不遗卑小之臣，即得万国之欢心矣。公侯不侮於鳏寡，即得百姓之欢心矣。卿大夫不失其臣妾，即得小大之欢心矣。士庶人不忘於修身，即得真实之欢心矣。夫然乃可以全吾所宝矣。吾宝者身与位也，故曰抗兵相加，哀者胜矣。凡言哀者口慈爱发‘於哀诚之谓也。若上存慈爱之心，不失使臣之礼，下输忠勇之节，尽得事君之义，即何向而不胜哉，故曰哀者胜矣。
　　吾言甚易知章第七十
　　臣真述曰：天下之利害，莫大於用兵，是以道君殷勤恳恻，於此前章已极言用兵重敌之义矣，犹恐后之人不能晓达，故於此章又特云：吾言甚易知，甚易行，又曰：言有宗，事有君，宗者根本之谓，君者主守之谓，此谓吾之云言，皆有宗本，吾之叙事，皆有主守，而人但不能知不能行尔，故叹曰知我者希，则我者贵。则，法也。贵亦犹希也。今既不能见知於我，又不能法则於我，即是道德不行，道德不行是以圣人见暗於外，藏明於内，处而不出之义也，故曰被褐怀玉。
　　知不知上章第七十一
　　臣真述曰：夫有知其所知而不言其所知，此人之上也。盖有不知其所知而强言其所知者，是人之病也。故知此妄知为病，则不病也。至於用兵之机，尤在於此，唯圣与贤乃能知之也。
　　民不畏威章第七十二
　　臣真述曰：大威者甲兵之谓也，凡士庶人无所畏则刑罚至，卿大夫无所畏则黜辱至，侯王无所畏则甲兵至。又书云：不畏入畏，同此义也。又戒其为人上者，当以宽大居心，无令狭隘为体，又不得自鄙薄其生之理，夫不自鄙薄，必重於治人，重於治人，人必乐推，人既乐推，又谁厌乎。故先为不可厌之事，然后得人不厌，故曰夫唯不厌，是以不厌。夫圣人之明，固已自知，安肯扬己露才以自呈见。圣人之仁固当自爱，安肯骄人做物以为尊贵，是以去彼自见自贵之大迷，取此自知自爱之弘益，故曰去彼取此。
　　勇於敢则杀章第七十三
　　臣真述曰：此章言人君若果敢而为勇猛者，必好兵强於天下，而残杀其人也。若果敢而不为勇猛者，必务道行於域中，而全活其人也。故曰知此两者，有利有害。夫天之所恶者，好杀之人也，圣人知之久矣。今又言犹难之者，盖重戒之极也。夫圣人则天行道，无为而立事，不言而设教，在天下岂有争之者乎。既无所争，则何从而不胜，故曰不争而善胜。夫天从人欲，疾於影响，非善应欤。寒则夏至，热则冬至，非自来欤。品物流形，各正性命，非善谋欤。恢恢之网，人君象法也，宥过无大，非疏而何。刑故无小，非不失而何。又《书》曰：天作孽，犹可违，自作孽，不可逭，亦同此义也。
　　人不畏死章第七十四
　　臣真述曰：夫穷兵黩武，峻制严刑，则人必无聊也。人既无聊，则不得畏其死，明矣。既不畏死，如何更以罪罪之，民免而无耻，其在兹乎。若人君以道德化之，则人必怀生而畏死，自然有耻且格。既有耻且格，而复有凶恶之徒忽为奇者，即吾得执而杀之，此谓用兵之徒作奇巧诈伪，而乱人惑众者也，则吾得执持而诛杀之。然以其是天之所恶，犹不得自专，故曰孰敢。常有司杀者，司杀者谓天网也，且王者万方有罪，当自责躬以俟天神自行诛趣也，岂可寄情迁怒，滥罚无辜，故曰代大匠斲，希有不伤其手者矣。
　　人之饥章第七十五
　　臣真述曰：此章言人君役繁赋厚，税重入多，由此凶饥，理固然矣。又言有为者是人君好为兵革之事，夫一家有兵以及一乡，一乡有兵以及一国，一国有兵以及天下，天下有兵，乱靡有定，於是耕夫释末而执干戈，工女投机而休识纴，齐人编户，太半从戎，子弟父兄，邻里宗党，同为锋侠，共作奸回，虽善诱恂恂，孰云孔易，故曰难治。夫人之轻死者，为君上营求之过厚，使下之人无聊，是以轻死，故叹曰夫唯无以生为者，是贤於贵生。贤犹善也。此谓好积财以贵其生者也，非保道以养其生者也。
　　民之生章第七十六
　　臣真述曰：此章又极言柔弱之用，指陈生死之徒。臣愚窃稽其深意，都在於兵强则不胜之义。又下文云：木强则拱，强大处下，柔弱处上者，盖又切戒其兵强之患也。何者，夫兵者所谓凶险之器，斗争之具，所触之境，与敌对者也。故兵强则主不忧，主不忧则将骄，将骄则卒暴。夫以不忧之君御骄将，以骄将临暴卒，且败覆之不暇，何胜敌之有哉。故夏商之衰，以百万之师而倾四海，始皇之末，以一统之业而丧九州，项羽忽霸而遽亡，新莽既篡而旋灭，符坚狼狈於淮上，隋炀分崩於楚宫，此数家之兵，皆多至数兆，少犹数亿，无不自恃其成以取其败，此皆强则不胜之明验也。又兵者求胜非难，持胜其难。唯有道之君然后能持胜，向数君之败，皆由不能持胜之过也，岂不信哉。
　　天之道章第七十七
　　臣真述曰：此一章所引张弓之喻者，正在於损益之道尔。言侯王若能知此损益利害之要，则天下将自均平矣。《易》曰：何以聚人曰财，理财正辞。禁人为非曰义，且成财者耕织之人也，破财者军旅之人也。夫成者寡而破者众，此其所以长损不足而奉有余也。若使化兵为农，损上益下，则自然无偏无党，平施大同，故曰孰能以有余奉天下，唯有道者。此言理财正辞以佐佑人之义也。又圣人虽能变化两仪，而不恃其力，虽能生成万物，不处其功，盖欲阴德潜行，不言所利，故曰不欲见贤。见贤谓扬己伐善也。
　　天下柔弱章第七十八
　　臣真述曰：此一章又特引水柔弱能攻坚强者也。尝试论之曰：且夫五行之用，土能制水，原其至极，土在水中，钻石流金，无所不克，万川朝海，四海宗天，孰云刚强而有胜此，故曰其无以易之。是以道君深叹天下之人不能知此之妙用，勤而行之，故曰莫能知，莫能行。复引圣人之言，受国之垢，与其不祥，此所谓百姓有过，在余一人，万方有罪，罪在朕躬，王者之心诚兼此义言之，有似反倒，故曰正言若反。
　　和大怨章第七十九
　　臣真述曰：夫天生蒸人，而大欲各存於心，争胜逐利，背正为邪，大者相雠，小者相怨，天既愍之，树君以理，令其革弊，乃有余弊生焉，岂得为善也，故曰安可以为善。是以圣人持德信之心，行不言之教，加恩於九有，恕罪於万方。夫契者德信之谓，又吉事尚左，无问智愚，皆同赤子，故曰执左契而不责於人也。若人君不以道化天下，但齐之以刑，导之以政，即不得尽善之道，故曰无德司彻。彻者有迹之谓也，言守其礼法之彻迩耳。又言人君若长能体道理国者，则天地灵祇必常隆其景祚也，故曰天道无亲，常与善人。
　　小国寡民章第八十
　　臣真述曰：此章言为君之道，虽处大国之强，亦常须自为卑小，虽有众庶之力，亦常须自示寡弱。夫自为卑小者，且无矜大之过，不失谦柔之道，自示寡弱者，且无恃赖之尤，不失堤防之备。设使国中有什人之豪，百人之长者，亦不任用以生其必，夫如是则人各怀恋其生，畏重其死，既安乡土，宁远迁移。又绩饷不行，则舟车无所用，战争既息，则兵甲无所陈，自然人致太平，以复结绳之政。由是甘其食，美其服，止足存於衷也。安其居，乐其俗，风化行於时也。自然邻国对境，无相觊觎，诈伪不行，忠信为宝，不相姑息，俱无聘问之私，不怀隐欺，自绝往来之礼，故曰民至老死，不相往来也。
　　信言不美章第八十一
　　臣真述曰：此一章道君自以为亲着五千之文，将传亿万之代，明彰日月，德合乾坤，弘大道先天而生，表圣人法地而理，定德仁之优劣，论礼义之重轻，去彼薄华，居斯厚实，是以重标三节，将明两端，此盖同出而异涂，言行之深戒者也。夫诚信者不务谄谀，不矜捷给，无甘巧之说，绝诡饰之词，安得而美哉。夫善德善言，天之道也。圣人奉而行之，岂容辩伪生乎其间。又曰：圣人不积者，此言圣人非无积也，但以其财积而能散之，德积则能行之，故下文又言天之道，利而不害者，终欲重明圣人象天地之大德，以佐佑生生之理，故又曰：圣人之道，为而不争。夫圣人所以贵之者，无为也，今此乃言为而不争何也，臣以为此之一章，乃是八十篇之末章，此之一句又是五千文之末句，故知言之宗，事之君，其义尽在此矣。此盖不言有为与无为，而直言为者，欲其人君为无为也，又欲其无不为也，其义明矣。夫一家不争，即国讼息矣。一国不争，即战阵息矣。天下不争，则征伐息矣。夫阙讼息於家，战阵息於国，征伐息於天下，此圣人之理也。故曰圣人之道为而不争，其此之谓欤。
　　道德经论兵要义述卷之四竟
　　
