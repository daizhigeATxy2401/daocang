道德真经三解
　　经名：道德真经三解。元邓锜撰。四卷。底本出处：《正统道藏》洞神部玉诀类。
　　道德真经三解序
　　玉宾子邓锜撰
　　太上老君，四极真人也。太者，大之极。上者，高之极。老者，寿之极。君者，人之极。故曰四极。《周易》上经起於三，下经终於四，其卦六十四。《道德》上经起於三，下经终於四，其章八十一。《太玄》其方起於三，其家终於九，准《易》八十一首，道同德合矣。河上公其不凡乎？老氏修道德，自隐无名，居周久之，遂去西游。关令尹喜，大根器者也，先见其气，知有真人将至，物色候之。遂识老氏於蒙尘之次，以为大道将隐，强请着书，近乎圣人也。老氏亦知其奇，为言上下二经，大而无外，小而无内，圆而无周，方而无隅，是谓无始。劫来天地，大道皆自圣人中出入，兼三才而两之也。因知五千言者，皆於义皇心地上驰骋，无有辙迹。苟以章句言之，又是周孔脚迹下盘旋，执着象物，何从而见道德乎？所以庄列之学，夸张雄辩；申韩之学，专擅刑名；王谢之学，假借玄谈。又非仁者见之谓之仁，知者见之谓之知，此正谓五伯借虚名以取实利者也，安能见老氏之心乎？今以《周易》《论语》之暇，幸有余力，谨依《道德》章句，别
　　为三解，是知天地大，造化一，出於圣人，无为而为者矣，其旨不亦远乎？一解经曰：惟以正经句读增损一二虚字，使人先见一章正义，混然天成，无有瑕谪。二解道曰：直述天地大道，始终原反，其数与理若合符节。三解德曰：交索乾坤，颠倒水火，东金西木，结汞凝铅，一动一静，俱合大道。凡五万余言，名曰《三解》。《道德经》其经与《大易》准中，间有不得容心者矣，先圣后圣，其揆一也。老氏一书，真常为主，解者悉与道德混而为一，不知宾主上下，以致诸儒妄生异议，无区以别矣。今也先述真常三百字，以拟阴符之数，列于序次，庶使后之谈道德者不远迷其复矣。四方证道之士，览而详之，苟有可取，容闻名於樵青足矣。
　　大德二年戊戌秋日玉宾子邓锜序。
　　真常三百字
　　真常之常，常谓之常；常真之真，真谓之真。真常在道，无所不抱；真常在德，无所不则；真常在命，无所不定；真常在性，无所不应；真常在理，无所不纪。天地未始，真常真止；天地既终，真常真空。万物负阴而抱阳，圣人以之而有常；大道能敝而不新，圣人以之而有真。使真有形，无方而虚；使常有名，无体而居。道常无为而无不为，道真虚随而无以随。圣人登极即真，与道合真。上下无常，动静有常。乾始能以美利利天下，不言其所利；水能以美利利万物，不言其所德。有为而为之失真，勿用之反常。日月相推而明生，寒暑相推而岁成，是以真常无形名。天道无言而告功，地道无成而代终，是以真常不虚空。虚空相袭，天地无实；无虚无实，复归无极；无极无边，真常乃寂。真常之寂，窈无所寂；无寂之寂，真常乃息。真常之息，窈无所息，无息之息，了不可得，了不可失，是以真常不虚息。
　　老子大传
　　老子者，楚苦县厉乡曲仁里人也。姓李，名耳，字伯阳，谥曰聃，周守藏室之史也。孔子适周，将问礼於老子。曰：所言者，其人与骨皆已朽矣，独其言在耳。且君子得其时则驾，不得其时则蓬累而行。吾闻之，良贾深藏若虚，君子盛德，容貌若愚。去子之骄气与多欲、态色与淫志，是皆无益於子之身。吾所以告子，若是而已。《家语□观周》又详。孔子去，谓弟子曰：鸟，吾知其能飞；鱼，吾知其能游；兽，吾知其能走。走者可以为纲，游者可以为纶，飞者可以为矰。至於龙，吾不能知，其乘风云而上天。吾今日见老子，其犹龙邪？老子修道德，其学以自隐无名为务。居周久之，见周之衰，遂去。至关，关令尹喜曰：子将隐矣，强为我着书。於是老子乃着书上下篇，言道德之意五千余言而去，莫知其所终。或曰老莱子亦楚人也，着书十五篇，言道家之用，与孔子同时云。盖老子百有六十余岁，或言二百余岁，以其修道而养寿也。自孔子死之后百二十九年，而史记周太史檐见秦献公曰：始秦与周合而离，离五百岁而复合，合七十岁而霸王者出焉。或曰儋即老子，或曰非也，世莫知其然否。老子，隐君子也。老子之子名宗，宗为魏将，封於段干。宗子注，注子宫，宫玄孙假。假仕於汉孝文帝。时假之子解为胶西王昂大傅，因家于齐焉。世之学老子者，则绌儒，儒学亦绌老子。道不同不相为谋，岂谓耳邪？李耳无为自化，清静自正。左仙公葛玄云：老氏周时复托神，李母剖左腋而生，生即皓然，号曰太上。因玄而出在天地之先，无衰老之期，故曰太上，即三清化身也。
　　大道正统
　　夫玄宗之为教也，以清虚正一为宗，以长生不死为乐，故浮黎元始天尊，不知其几千万劫，方至三清。又自三清，不知其几千万年，方且化身下降而为老子，以度真人尹喜，至仙卿李翼，凡十代，盖自周而汉也。於是河上丈人出焉，自安期生凡九传而至三阳，则又迄乎五代之间矣。一自三阳唱道以来，至於海蟾真人，传之张紫阳、王重阳。紫阳传之翠玄，翠玄传之紫贤，紫贤传之翠虚，翠虚传之海琼，先生凡九传。又王重阳真人之所传，凡七真，其间潜通默会，旁出普度，未究其几千万人。若夫大道之正传，迄今海琼先生方三十五代尔。惟上世先贤，享年度世，寿数极绵，年劫亦远，奥从中古，天不爱道，流布人间，度人无量，又不知所传至今凡几年劫也。海琼而后，大道一脉归之鹤林先生，为往圣继绝学，为后世立法门，暇日因思所传之难，而究其自出，得其原委，以寿诸梓。廷芝忝出鹤林先生门下一人之数，乃焚香再拜稽首而纪之。
　　庚申冬至日弟子萧廷芝书。
　　大道历数
　　浮黎元始天尊，即道生太极也。下至玉清元始天尊，三万二千四百年，道生一也，故以天皇氏伏羲配之。又一万八百年，至上清灵宝天尊，一生二也，故以地皇氏神农配之。又一万八百年，至太清道德天尊，二生三也，故以人皇氏轩辕配之。太清道德天尊与无上元君同时授先天大道，三生万物也，故以七十二师师广成子配之。又一千九百年，至高上老子，是时慈尊亦生於世，万物负阴而抱阳，分阴分阳，两仪立焉，故以七十二贤师大圣人孔子配之。冲气以为和，兼三才而两之也。三教鼎足天下，而王公之道备矣，故曰：物或损之而益，益之而损。人之所教，我亦教之。强梁者不得其死，吾将以为教父。大道历数，若合符节矣，正统原委，自有知者。
　　青城真人述。
　　道德真经三解卷之一
　　玉宾子邓锜述
　　道可道章第一
　　道可道，非常道，名可名，非常名。无名，天地之始；有名，万物之母。常无，欲以观其妙；常有，欲以观其徼。此两者，同出而异名，同谓之玄。玄之又玄，众妙之门。
　　经曰：道既可道，即非常道。名既可名，即非常名。无名者，天地之始。有名者，万物之母。常无，斯欲以观其妙。常有，斯欲以观其徼。妙乃无名之常，徼乃有名之道。此两者，同出而异客，谓之异。同谓之玄，玄之又玄，众妙之门。
　　道曰：无思无为，是谓常道。神妙政一，是谓常名。道者，太极之中虚。名者，天地之大象。太极中虚，何道无之？分於一物一物之道。一物之道，岂可尽道。不可尽道，立名强道，立名强道即非常道。天地大象，何名无之？形於一物一物之名。一物之名，岂可尽名。不可尽名，立名强名，立名强名即非常名。天地未生，无始何名？万物既成，无母何形？欲观其妙，常无之道。欲观其徼，常有之道。此两者同出於无思无为，异名乎神妙致一，是故谓之玄。玄之又玄，众妙之门，升堂入室而主乎奥者，其唯圣人乎？
　　德曰：咸之男女，牝牡未合，惟精惟一，允执厥中。道无可道，存乎常道；名无可名，存乎常名。无名，天地之始也。恒之夫妇，男女居室，人之大伦，抱乎婴儿。道有可道，非谓常道；名有可名，非谓常名。有名万物之母也。止而说男下女，咸自否变。常无，欲以观其妙也。巽而动，刚柔皆应，恒自泰变。常有，欲以观其微也。造天地之所以为天地，常道也。造男女之所以为天地，常名也。凡此两者，同归而殊途，同出而异名也；一政而百虑，异出而同名也。故曰同谓之玄，玄之又玄，众妙之门。若入众妙之门，必也遭乎至人。
　　天下皆知章第二
　　天下皆知美之为美，斯恶已；皆知善之为善，斯不善已。故有无之相生，难易之相成，长短之相形，高下之相倾，音声之相和，前后之相随。是以圣人处无为之事，行不言之教。万物作而不辞，生而不有，为而不恃，功成而不居。夫唯不居，是以不去#1。
　　经曰：天下皆知美之为美，斯是恶已。皆知善之为善，斯不善已。故美与恶相对，有与无相生，难与易相成，长与短相形，高与下相倾，音与声相和，前与后相随。是以圣人处无为之事，行不言之教，万物并作而不有辞，以其生而不自有，为而不自恃，功成而不自居。由此不居，是以天下不能去其美。
　　道曰：无万物不知有人，无人不知有天地，无天地不知有道，不知有常。常之为道，孰得而恶？及乎万物并作，而美恶形乎其中矣。故天下之事，无恶不知有美，无不善不知有善。既知美之为美，善之为善，则恶与不善分乎其中矣，由是相生、相成、相形、相倾之道存焉。是以圣人处无为之事而民自化，行不言之教而民自信，万物虽作而亦不有辞，以其天地自生而不我有，天地自为而不我恃，天地功成而不我居。申此不居，是以不能去圣人之美。
　　德曰：阴阳动静，互为其基，刚柔体用，互成其形，皆天下之至美也。知美之为道，常也。知美之为美，欲也。以道为欲，此是恶已。乾坤中交而生坎离，坎离中交而复天地，天下皆知中交为道，斯不亦尽善尽美乎？皆以中交为欲，岂不谓之恶也已。故有无相生，日月并明也；难易相成，水火相息也；长短相形，弦望不齐也；高下相倾，阴阳相薄也；音声相和，阳唱阴和也；前后相随，二三六九也。是以圣人虽欲有为，而何所为乎？虽欲设教，而何所言乎？万物并作，而何所辞乎？故生而不我有，为而不我恃，功成而不我居。是以圣人能成全乎天下之美，故日不去。苟有乎我，铃失自然之道，而入於衍矣，岂不谓之恶也已。
　　不尚贤章第三
　　不尚贤，使民不争；不贵难得之货，使民不为盗；不见可欲，使民心不乱。是以圣人之治，虚其心，实其腹，弱其志，强其骨。常使民无知无欲，使夫知者不敢为也。为无为，则无不治。
　　经曰：不尚其贤，民争何用？不贵其货，民盗何用？不见可欲，民自不乱。是以圣人之治，常道虚其心，万物实其腹，无为弱其志，无不为强其骨，自然使民无知无欲，纵使知者不敢为也。为於无为，则天下无不治。
　　道曰：画前之易，无为而治，起则呴呴，卧则吁吁，茹毛饮血，民物自化。自大畜之尚贤，便有颐之朵颐，自噬嗑之聚货，便有豫之暴客，故不见可欲，民心不乱。是以圣人之治，以天下之心为心，犹长以虚受人，以天下之腹为腹，犹长以实新德。以贵下贱，大得民也，故弱其志。大人有造，自强不息，故强其骨。常使民无由可知，无由可欲，使有一二知者，亦不敢有为也。盖圣人为於无为，则天下无不治。
　　德曰：身中贤行，自不知尚，民谁为争？身中实货，自不知贵，民谁为盗？不争不盗，不见可欲，民自不乱。苟使知之，则争其贤而不尚其贤，盗其货而不贵其货，纵心所欲，无所不为，贤灭货尽，其能久乎？是以圣人之治，以真常极寂虚其心，以天地日月实其腹，以南水北火弱其志，以东金西木强其骨，其民自然无知，自然无欲，使夫知者终身不敢为也。盖为於有为，则无不乱，为於无为，则无不治。
　　道冲章第四
　　道冲而用之，或不盈。渊乎似万物之宗。挫其锐，解其纷，和其光，同其尘，湛兮似若存。吾不知谁之子，象帝之先。
　　经曰：用道之冲，或不至盈。广乎渊乎，似万物之宗。挫其气之锐，解其物之纷，和其容光，同其垢尘，澄兮湛兮，道似若存。得此道者，吾不知谁之子，象帝出乎震之先。
　　道曰：清气上为天，浊气下为地，冲气中为人。天地为道之用，或不至满，人为天地之用，或不至盈，盈则或几乎息矣。是以圣人齐圣广渊，似万物之宗，长以正气，挫其锐，解其纷，和其光，同其尘，澄兮湛兮，道常若存。羲皇之上人乎，用道之冲。伏羲以来，用道之极。太极一圈，何尝有盈？虚明澄彻，万物之宗。以圆裁方，挫其锐也。分阴分阳，解其纷也。迭用柔刚，和其光也。六位成章，同其尘也。变动不居，周流六虚，其道湛然，存乎其中，吾不知谁之子，帝出乎震之象也。
　　德曰：冲，虚中也。其道用之，或不至盈，盈则过望矣。深乎渊乎，万物之宗也。虚中有物，非宗而何？虽挫其锐，何从而挫之？虽解其纷，何从而解之？虽和其光，何从而和之？虽同其尘，何从而同之？澄澄湛湛，各有道存，此一冲物，吾不知将为谁之子。得为子者，一时辰内，象帝之先。
　　天地不仁章第五
　　天地不仁，以万物为刍狗；圣人不仁，以百姓为刍狗。天地之间，其犹橐钥乎？虚而不屈，动而愈出。多言数穷，不如守中。
　　经曰：天地不七，如何以万物为刍狗？共戴道也。圣人不仁，如何以百姓为刍狗？共戴天地。盖万物百姓其犹刍狗乎？道之冲也，天地之问，其犹橐钥乎？气之冲也，虽虚而不屈，愈动而愈出，不如守虚，多言数穷，不如守中。
　　道曰：籍用白茅，慎之至也。夫茅之为物，薄而其用可重也。慎斯术也，以往其无所失矣。天地无恩而大恩生，迅雷烈风莫不蠢然，天地不仁而仁也。圣人宽以济猛，猛以济宽，宽猛相济，政事以和，圣人不仁也。圣人之於百姓，犹天地之於万物也，不用则已，用则与祭之重，何重如之？夫刍狗者，天地圣人重要也。万物虽殊，不得与天同事於道；百姓虽殊，不得与圣人同事於天。得与天地圣人同事者，刍狗一而已矣。天地圣人，岂不仁於万物百姓哉？盖万物百姓日用而不知为天地，圣人之刍狗也，其仁不亦深乎？夫天地之间，以坤为橐囊，以乾为管钥，故阖户谓之坤，辟户谓之乾，一阖一辟谓之变，往来不穷谓之通，故曰虚而不屈，动而愈出。故圣人守中，言不至穷，易穷则变，变则通，通则久，不出乎圣人之中也，故曰不如守中。
　　德曰：天地何尝不仁？物生自生，物死自死。圣人何尝不仁？民寿自寿，民夭自夭。死生寿夭，民物自取之尔，天地圣人岂有不仁也哉？反害天地，圣人之仁矣。苟知人物为刍狗，天地为橐钥，则炉鞴乎周天，钳锤乎太极，抽添乎日月，运用乎星辰，点铁成金，超凡入圣，使天地不得造其数，圣人不得为其民，虽曰不仁，安所施乎？是以虚而不屈，动而愈出。不必多言也，多言数穷，不如守中，谓天地一我，古今一我，万物一我也。
　　谷神不死章第六
　　谷神不死，是谓玄牝。玄牝之门，是谓天地根。绵绵若存，用之不勤。
　　经曰：空谷传声，其神不死之神是谓玄牝。天玄地牝，乾坤易门，乾坤之门是谓天地根。绵绵成性，存存用用，不在勤勤。
　　道曰：升九三，升虚邑，天地为谷也。上下空虚，其神不死，生长收藏，万物并作，是谓玄牝。上六冥，升正应，利于不息之贞，玄牝之门也。复至子坎，地中生木，是谓天地之根也。所以绵绵若存，用之不勤。重阳花者，不远必死。
　　德曰：谷神之室，居於北海，主乎水府，有名无形，变化不测，上交天玄，下合地牝，玄牝合谷，其神不死。谷神不死，是谓玄牝。所以玄牝之门，是谓天地之根。潜龙勿用，绵绵若存，用则若惊百里，故曰用之不勤。紫阳有云：要得谷神长不死，须凭玄牝立根基。真精既反黄金屋，一颗明珠永不离。又云：玄牝之门世罕知，只将口鼻妄施为。饶君吐纳经千载，争得金乌摄兔儿。真知玄牝者也。
　　天长地久章第七
　　天长地久，天地所以能长且久者，以其不自生，故能长生。是以圣人后其身而身先，外其身而身存。非以其无私邪？故能成其私。
　　经曰：天长地久，道常无为也。天之所以能长，地之所以且久者，以其不自生，故能长生。是以圣人后其身而身得先之，外其身而身得存之。长后长外，非以其无私邪？得先得存，故能成其私。
　　道曰：是故易有太极，是生两仪，两仪生四象，四象生八卦。八卦定吉凶，吉凶生大业。天之所以能长且久者，以其不自生，故能长生。是以圣人后其身而先，其道故得以身先之；外其身而存，其道故得以身存之。非以其无私邪？其身先存乎道，故能成其私。
　　德曰：天地能长且久，以其不自生。圣人能长且久，以其不自身。天地自生，不久则息；圣人自身，不久则废。是以圣人先养人之身而能有其身，先存人之身而能外其身。此岂无私邪？先人后己，故能成其私。
　　上善若水章第八
　　上善若水，水善利万物而不争，处众人之所恶，故几於道。居善地，心善渊，与善人，言善信，政善治，事善能，动善时。夫惟不争，故无尤。
　　经曰：上善若水，水善利万物而不争，居於下流，处众人之所恶，故几於道矣。居则善地，心则善渊，与则善人，言则善信，政则善治，事则善能，动则善时。由此不争，故无过矣。
　　道曰：天一地六，乾坎为水，乾知大始，坎主劳动，故曰上善。乾始能以美利利天下，不言所利，又何争乎？坎之为水，万物归藏之所，处众人之所恶，故几於道矣。居善地，天险不可升也，地险山川丘陵也。心善渊，水流而不盈也。与善人，行有尚，往有功也。言善信，行险而不失其信也。政善治，维心亨乃以刚中也。事善能，王公设险以守其国也。动善时，险之时用大矣哉也。夫惟不争，劳乎坎也，虽劳乎，知谁得而过之，故无尤矣。
　　德曰：紫阳所谓《白虎首经》至宝华池神水真金，始知上善利源深，不比寻常药品，盖以此也。虽处众人之所恶而得几於道者，何也？坎中有复，归根复命也。居善地，先要得地。心善渊，先要无为。与善人，先要择交。言善信，不敢失时。政善治，富国安民。事善能，强兵战胜。动善时，朝屯暮蒙。不敢争利，以取强焉。争则有过，夫惟不争，故无尤矣。
　　持而盈之章第九
　　持而盈之，不如其已；揣而锐之，不可长保。金玉满堂，莫之能守；富贵而骄，自遗其咎。功成、名遂、身退，天之道。
　　经曰：持而盈之，金玉满堂，不如其已，莫之能守。揣而锐之，富贵而骄，不可长保，自遗其咎。功成、名遂、身退，天之道也。
　　道曰：天道亏盈而益谦，地道变盈而流谦，鬼神害盈而福谦，人道恶盈而好谦，故坎不盈，祗既平，无咎。盈则坎道失矣，是以不如其已。事有圭角，不为混成，揣而锐之，必挫其锐，是以不可长保。金玉满堂，莫之能守，持而盈之，富贵而骄，自遗其咎，揣而锐之也。是以功成、名遂、身退，天之道也。
　　德曰：精气为物，游魂为变，是故知鬼神之情状，载营魄持盈之道也。十四、十五、十六，月盈於甲，日月相望，持守之时也，过则消矣，故日盈则昃，月盈则食，天地盈虚，与时消息。夺造化者不然，月既望矣，金玉满堂，何必持盈守成？退藏於密足矣。天之道也，更进一步，亢龙有悔，揣其锐也，故居上位而不骄。居上而骄则亡，是谁之过与？
　　载营魄章第十
　　载营魄，抱一能无离乎？专气致柔，能如婴儿乎，涤除玄览，能无疵乎？爱民治国，能无为乎？天门开阖，能无雌乎？明白四达，能无知乎？生之畜之，生而不有，为而不恃，长而不宰，是谓玄德。
　　经曰：日营月魄，抱一能无离乎？阳气致柔，其能如婴儿乎？涤除玄览，其使能无疵乎？爱民治国，其使能无为乎？天门开阖，其使能无雌乎？明白四达，其使能无知乎？道生之，德畜之，故生而不自有，为而不自恃，长而不自宰，是谓玄德。
　　道曰：日月合度，会于天地乾坤，虽曰抱一，能无离乎？日月合度，离坎之离；抱元守一，附丽之离；五十九日而再会，别离之离。离，至文也。坎中一阳，乾之专气也，故月载营魄。离中一阴，坤之柔气也，故日有食。既乾坤天地而生坎离，坎离者，日月之道也。故晦以旁死，朔以哉生，其能如婴儿乎？览之以玄，本无所疵，涤之除之，能无疵乎？曰民与国，本无所为，爱之治之，能无为乎？乾为天门，本无所雌，开之阖之，能无雌乎？四通八达，本无所知，明之白之，能无知乎？天道生之，地德畜之，故曰生而不有，为而不恃，长而不宰，是谓玄德。
　　德曰：乾坤中交而生坎离，坎离中交而复乾坤，故曰载营魄。坤中交乾而为坎中一阳，抱其一也。乾中交坤而为离中一阴，故曰抱一能无离乎。坎外阴而内阳，其体本坤，因得乾中而为中男。离外阳而内阴，其体本乾，因得坤中而为中女。以中男之专，致中女之柔而生婴儿以为复，姤以父母而生万物之道也，故曰能如婴儿乎。紫阳所谓能将坎内中心实，点化离宫腹里阴者是矣。至如涤除玄览，开阖天门，皆婴儿之神也，以我恃之，有累玄德。
　　三十辐章第十一
　　三十辐共一毂，当其无有，车之用；埏埴以为器，当其无有，器之用；凿户牖以为室，当其无有，室之用。故有之以为利，无之以为用。
　　经曰：轮辐三十，共辏一毂，当其虚转，车之用也。埏埴为器，陶者模范，当其虚中，器之用也。户牖为室，虽曰穿凿，当其虚明，室之用也。故实而有者以为之利，虚而无者以为之用。
　　道曰：周天三百六十五度，凡二十八舍，譬如北辰，居其所而众星共之，辐毂之象也。北极天枢，运转於一度之间，当其无有之象也。干旋二十八舍，以齐七政，用车之象也。是知物之用者，车也；车之用者，虚也。天如倚盖，地下东南，埏埴为器之象也。江海所以能为百谷王者，以其善下之，当其无有之象也。能使大气盈虚消息，用器之象也。是知物之用者，器也；器之用者，寄也。天地定位，日月并明，户牖为室之象也。虚室生白，当其无有之象也。万物并作，用室之象也。是知物之用者，室也；室之用者，息也。故实而有之者，利也；虚而无之者，用也。故大盈若冲，其用不穷。
　　德曰：朔旦屯直事，日暮蒙当受，昼夜各一卦，用之依次序。内除乾坤坎离四正，一月三十日而用六十卦，故曰三十辐共一毂。中间虚实相依，体用相扶，进退相乘，水火相逮，当其无有车之用也。至如抱元守一，十月胎圆，埏埴以为器也。虚脱出入，不有难色，当其无有器之用也。巡乘六甲，与天地并，凿户牖以为室也。性命两全，神形俱妙，变变化化，与道合真，当其无有室之用也。故日有之以为利，无之以为用。
　　五色章第十二
　　五色令人目盲，五音令人耳聋，五味令人口爽，驰骋田猎令人心发狂，难得之货令人行妨。是以圣人为腹不为目，故去彼取此。
　　经曰：五色悦目，令人目盲；五音悦耳，令人耳聋；五味悦口，令人口爽；田猎悦心，令人心发狂；货贵难得，令人行妨。是以圣人不为乎目而为乎腹，故去彼之幻，取此之真。
　　道曰：天地，万物之盗。万物，人之盗。人，万物之盗。三盗既宜，三才既安，故曰食其时，百骸理，动其机，万化安。其或不宜采色视於目，令人目盲；声音听於耳，令人耳聋；刍豢悦我口，令人口爽；从兽无厌，令人心发狂；玩物丧志，令人行妨。是以圣人不为乎目而为乎腹，故去彼目之幻妄，取此腹之真用也。
　　德曰：五色唯黄可观，黑赤不真，令人目盲。五音唯宫可闻，商角不真，令人耳聋。五味唯甜可食，酸辛不真，令人口爽。驰骋田猎於鸟兔之间，不知节者，徒令人心发狂。直求骊龙之珠，而为难得之货，苟不一获则为齑粉矣，岂止行妨而已哉。所谓薄薄酒胜茶汤，粗粗布胜无裳，丑妻恶妾胜空房，此真不为目而为乎腹也，故曰去彼取此。
　　宠辱章第十三
　　宠辱若惊，贵大患若身。何谓宠辱？宠为下，得之若惊，失之若惊，是谓宠辱若惊。何谓贵大患若身？吾所以有大患者，为吾有身，及吾无身，吾有何患？故贵以身为天下，则可以寄天下；爱以身为天下，则可以托天下。
　　经曰：宠与辱若惊，贵与大患若身。谓宠辱，宠为下也，得宠若惊，失辱亦惊，是谓宠辱若惊。大贵在身，大患在身，若不有患，不如无身。若贵以身为天下，则可以寄於天下，爱以身为天下，则可以托於天下，是谓无身也。
　　道曰：九五飞龙在天，利见大人，同声相应，同气相求，水流湿，火就燥，云从龙，风从虎，圣人作而万物睹，承天宠也。与天地合其德，与日月合其明，得之若惊也。上九亢龙有悔，贵而无位，高而无民，贤人在下位而无辅，是以动而有悔也。动则下生一阴而为姤，悔吝者，忧虞之象也，故曰失之若惊。若九五不有其身而为天下之贵，则长居九五，必不至有上九之大患矣，是谓宠辱若惊也。故夫以身贵为天下者，则可以寄於天下，以身爱为天下者，则可以托於天下。如此不有其身则无患也，断可识矣。
　　德曰：知雄守雌，得之若惊，临阵轻敌，辱莫大焉。得之不失，大贵在身；失之不得，大患在身。有为有身，必至大患；无为无身，必至大贵。知天下之民既富既庶，则一人之身可贵可爱，因民之所以利而利之，可谓贵其身，因民之所以用而用之，可谓爱其身。是以圣人不敢以身有天下，则可以寄於天下；不敢以身为天下，则可以托於天下。是谓无身之贵爱也。
　　视之不见章第十四
　　视之不见名曰夷，听之不闻名曰希，搏之不得名曰微。此三者，不可致诘，故混而为一。其上不皦，其下不昧。绳绳兮不可名，复归於无物。是谓无状之状，无象之象，是谓惚恍。迎之不见其首，随之不见其后。执古之道，以御今之有。能知古始，是谓道纪。
　　经曰：视之不见，不为不明。听之不闻，不为不聪。搏之不得，不为不捷。盖夷希微之三者，混而为一，无中之有也，故不可以言语致诘。其上不皦，其下不昧，通虚圆明，内外莹彻，绳绳兮不可名，而复归於无物，此谓无状之状，无象之象，是谓惚恍。迎之不见其首，随之不见其后，殆不可以形而容之。知执古之虚无，以御今之实有。能知古之道始，是谓今之道纪。
　　道曰：穷理尽性以至于命，故立戒则积精，积精则穷理。由戒则入定，入定则全气，全气则尽性。由定则入慧，入慧则全神，全神则以至于命。三者混而为一，故不可以致诘。夷希微者，视听搏之惚恍也，其上不皦，本无所明，其下不昧，本无所暗，故绳绳兮不可名，而复归於无物。此本无状之状，无象之象，是谓惚恍，故迎之不见其首，随之不见其后，成性存存也。若执古之道，以御今之有，能知太始，是谓道纪。
　　德曰：紫阳所谓见之不可用，用之不可见，恍惚里相逢，杳冥中有变者也。三者混而为一，固不可以致诘，直待功夫至此而自知之矣。故恍恍惚惚，其中有物，杳杳冥冥，其中有精，迎之不可见其首，随之不可见其后，故曰不可致诘。若执此道，以御今有，先知大始，然后能行，故曰是谓道纪。
　　古之善为士章第十五
　　古之善为士者，微妙玄通，深不可识。夫惟不可识，故强为之容：豫若冬涉川，犹若畏四邻，俨若客，涣若冰将释，敦兮其若朴，旷兮其若谷，浑兮其若浊。孰能浊以静之徐清？孰能安以久之徐生？保此道者，不欲盈。夫惟不盈，故能敝不新成。
　　经曰：古之有道之士，微妙玄通，深不可识。惟此不识，故强为之容：初犹豫兮若冬涉川，次夷犹兮若畏四邻，其次俨然若客，其次泱若冰将释，至於敦兮其若朴，旷兮其若谷，浑兮其若浊，其容有七变，容之强也。至如浊以静之徐清，安以久之徐生，其孰能与於此？容之神也。故保此道者，不欲满盈。惟此不盈，是以能故而不新成其容。
　　道曰：天不言而四时行，地不言而五行合，人不言而万事备，故古之善为士者，微妙玄通，深不可识，具三才之道也。以其不可识，故强为之容，自豫若涉川至於浑兮若浊，易一变而为七也。静之徐清，久之徐生，七变而为九也。保此道者不欲盈，是以能敝不新成，九复变而为一也。大哉，老子之言。圣人谓其犹龙邪，吾不知其乘风云而上天，斯亦不过矣。
　　德曰：得道之士真乎四德，搏之不得名曰微，阴阳不测名曰妙，天地变化名曰玄，往来不穷名曰通，故曰微妙玄通，深不可识。夫惟不可识，故强为之容：豫若冬涉川，临深履薄也。犹若畏四邻，不敢进寸而退尺也。俨若客，不敢为主而为客也。涣若冰将释，识心见性也。敦兮其若朴，甲庚正完也。旷兮其若谷，戊己门开也。浑兮其若浊，铅采癸生也。孰能浊以静之徐清，上善若水也。孰能安以久之徐生，十月胎圆也。保此道者，不欲满盈，盈则精神露矣。夫惟不盈，是以能敝而不新成其容。
　　道德真经三解卷之一竟
　　＃1 夫唯不居，是以不去：『夫唯不居』四字原脱。
　　道德真经三解卷之二
　　玉宾子邓锜述
　　致虚极章第十六
　　致虚极，守静笃。万物并作，吾以观其复。夫物芸芸，各归其根。归根曰静，静曰复命，复命曰常，知常曰明。不知常，妄作凶。知常容，容乃公，公乃王，王乃天，天乃道，道乃久，没身不殆。
　　经曰：致虚极，守静笃也。万物并作，吾以观其复。夫物芸芸，各归其根也。归根曰静，静曰复命，复命曰常，知常曰明也。不知其常，妄作乃凶。知常能容乃公，公乃王，王乃天，天乃道，道乃久，是以没身不殆。
　　道曰：太极中空，致虚极也。虚极既致，静笃乃守。分阴分阳，两仪立焉，至於四象八卦而生三百八十四爻，万物并作，乾以君之也，吾以观其复，坤以藏之也，故曰夫物芸芸，各归其根。归根曰静，万物之所归也。静曰复命，冬至一阳生也。复命曰常，又行一周天也。知常曰明，四时不忒也。不知常，使民失时也，申妄作凶矣。知常则能容，万物是知容乃公道，公乃王道，王乃天道，天乃道道。道之道，恒久而不已也，是以没身不殆。
　　德曰：紫阳言：万物芸芸各反根，归根复命即长存，知常妙道人难会，妄作招凶往往闻。政虚至极，守静至笃，故得万物并作，吾欲以观其复。夫物芸芸，各归其根，而人蠢蠢不知复命，悲夫。复命曰常，知常曰明，苟知其常，不妄作劳，不知其常，以妄为常。以妄为常，则以欲竭其精，以耗散其真，是以凶也。知常则能容物矣，容乃生公，公乃生王，王乃生天，天乃生道。得道乃久，是以没身不殆。
　　太上章第十七
　　太上，不知有之；其次，亲之誉之；其次，畏之侮之。信不足，有不信，犹其贵言。功成事遂，百姓皆谓我自然。
　　经曰：太上之道，不知有之。其次亲之，始知誉之。其次不亲，尚知畏之。其次不畏，从而侮之。故信不足而有不信，夷犹犹其贵言说。逮乎功成事遂，百姓皆谓我之自然。
　　道曰：太上之道，太极一圈也。不知有之，是生两仪也。其次亲之誉之，两仪生四象也。其次畏之，四象生八卦也。信不足，有不信，八卦定吉凶也。犹其责言，吉凶生大业也。功成事遂，仁者见之谓之仁，知者见之谓之知。百姓日用而不知，故君子之道鲜矣。故日百姓皆谓我自然。
　　德曰：太上之道，西南一阳也。自下而观，始知有之。其次不知不观之道，但能亲之誉之。其次闻而畏之，其次笑而侮之，不笑不足以为道。世人无缘哉，信不足至有不信者。圣人犹其贵言，使人知之也。及其功成事遂，百姓皆谓我得自然之道，不知圣人其贵言也。
　　大道废章第十八
　　大道废，有仁义；智慧出，有大伪；六亲不和，有孝慈；国家昏乱，有忠臣。
　　经曰：大道不容仁义，仁义出自大道。智慧不容大伪，大伪出自智慧。六亲和则不有孝慈，知有孝慈六亲已不和矣。国家治则不有忠臣，知有忠臣，国家已昏乱矣。自然之理也。
　　道曰：大道废，有七义，羲农之於尧舜也。智慧出，有大伪，禹汤之於桀纣也。六亲不和，有孝慈，文武之於幽厉也。国家昏乱，有忠臣，桓文之於定哀也。大道废，圣人相三皇而系《周易》。有仁义，圣人宗五常而定《书》。智慧出，圣人子三王而删《诗》。有大伪，圣人孙五伯而作《春秋》，孝慈忠臣在其中矣。
　　德曰：大道，大药也。仁义，品药也。智慧，妙法也。大伪，傍门也。大药苟废，不失品药，故曰大道废，有仁义。妙法若出，必有傍门，故曰知慧出，有大伪。药逢气类方成象，道即希夷合自然，六亲不和，有孝慈也。一粒金丹吞入腹，始知我命不由天，国家昏乱，有忠臣也。
　　绝圣弃智章第十九
　　绝圣弃智，民利百倍；绝仁弃义，民复孝慈；绝巧弃利，盗贼无有。此三者，以为文不足，故令有所属。见素抱朴，少私寡欲。
　　经曰：绝圣弃智，民利百倍；绝仁弃义，民复孝慈；绝巧弃利，盗贼无有。此三者，以为文献不足，故令各有所属。见素抱朴，得少私寡欲。
　　道曰：绝圣弃智，民利百倍，我无事而民自富也。绝仁弃义，民复孝慈，我无欲而民自朴也。绝巧弃利，盗贼无有，法令滋彰，盗贼多有也。此三者以为文物典章不足故也，故令各有所属。圣智，民利之属。仁义，孝慈之属。巧利，盗贼之属。惟见大素，惟拘大朴，即得少私寡欲，不必文教而足此三者矣。
　　德曰：大道废，有仁义，巧利出，有盗贼，此为文法不足，皆令各有所属。道在先天，殊无文字语言，亦无作为巧利，故圣知仁义自然有乎其中矣。紫阳所谓休施巧伪为功力，认取他家不死方，盖以此也。惟遇太白山见素女子，抱乎先天一朴，自然少私寡欲。
　　绝学无忧章第二十
　　绝学无忧。唯之与阿，相去几何？善之与恶，相去何若？人之所畏，不可不畏。荒兮其未央哉。众人熙熙，如享太牢，如登春台。我独泊兮其未兆，若婴儿之未孩，乘乘兮若无所归。众人皆有余，而我独若遗。我愚人之心也哉，沌沌兮。俗人昭昭，我独若昏；俗人察察，我独闷闷。忽若晦，寂兮似无所止。众人皆有以，我独顽且鄙。我独异於人，而贵食於母。
　　经曰：绝学则无忧。若至一唯与阿，其间相去几何？乃至善之与恶，其间相去何若？人之所畏，不可不畏。果无所畏，流连荒亡其未极哉。众人熙熙，如享太牢，如登春台，我独澹泊如未形兆，痴若婴儿，未成提孩，乘乘且止，若无所归。众人世味皆谓有余，而独我为人长若有遗，我岂愚人之心也哉，混混沌沌，一无所知。俗人昭昭，我独若昏；俗人察察，我独闷闷。忽然若晦，寂兮无所止，世人皆有所以，我独顽且鄙。我独异於人者，何哉？而贵食於万物之母。
　　道曰：绝此三者之学，始得无忧矣。一唯圣智仁义，阿附巧利盗贼，其间相去几何？圣智之善，盗贼之恶，相去何若？君子有三畏：畏天命，畏大人，畏圣人之言。小人不知天命而不畏也，荒兮淫兮，无所不至。登春台，享太牢，世人之极乐也。惟我澹泊如未形兆，若为婴儿，未得提孩之养，乘乘兮若无所归。众人有余，招损之道也。我独若遗，受益之道也。以此言之，我愚人之心也哉，混兮沌兮，养素抱朴。俗人昭昭察察，亡而为有，虚而为盈也。我独昏昏闷闷，有若无，实若虚也。故忽然向晦，若入宴息，寂兮寥兮，又似无所止而不有为也。众人有为，皆有所以，我独如顽且鄙，皆出无心。我有独异於人者，一而已矣，求食母道而众人不知其贵也。
　　德曰：绝此圣智之学，不为后天盗贼之利，吾有何忧？吾有何息？故曰唯之与阿，相去几何，善之与恶，相去何若。大事在身，动止畏忌。苟不知畏，左金右木，无所不至，若在众人熙熙，然如享太牢之滋味，荒荒兮如春登台之极乐，我独畏之，何哉？二气未有形兆，婴儿未成提孩，乘乘兮若无所归，如龟养虚，如鸡抱卵，如龙蜕骨，如蛇存身，朝屯暮蒙，午姤子复，众人皆曰有余，而岂真知我哉？我独若遗多矣。我非愚人之心而不知足，混兮沌兮，惟要养成大道。昏昏闷闷，犹畏散失，昭昭察察，可在畏邪？故忽若月晦，生光息明，旁死载营，寂兮寥兮而又似无所止。恍恍惚惚，其中须有一物而乘也，众人得之皆有所用，我独愚顽且鄙。坚固精粹，寿千万劫，然后遣其幻妄，一归真寂，变变化化，与道合真，此我独异於人者，以其太始之时，而贵求食於母也。故曰：天下女儿是我母。
　　孔德之容章第二十一
　　孔德之容，唯道是从。道之为物，唯恍唯惚。惚兮恍兮，其中有象；恍兮惚兮，其中有物。窈兮冥兮，其中有精，其精甚真，其中有信。自古及今，其名不去，以阅众甫。吾何以知众甫之然哉？以此。
　　经曰：盛德形容，唯道是从。道之为物，恍恍惚惚。惚兮恍恍，其中有象。恍兮惚惚，其中有物。窈兮冥冥，其中有精。冥兮窈窈，其中有信。其精甚真，其信甚时，象物精信，恍惚窈冥。自古及今，其名不去，所以阅其众甫。吾何以知众美之然哉，以此精信之道。
　　道曰：着之德圆而神，卦之德方以知，皆一阴一阳之谓道也，故曰唯道是从。夫道之为物也，不见惚恍，不知有象，不见恍惚，不知有物，故精信而行之不辍者，自见其道於窈冥之间矣，是以自古及今，其名不去。常无欲以观其妙，玄之又玄，入於众妙之门者，以此。
　　德曰：人之学道，无德可容，唯道是从，孔德之容。先天为物，相逢恍惚；先天为象，相见惚恍。先天之精，得之窈冥，其精甚真；先天之信，得之冥窈，其信甚时。是以自古及今，铅汞之名不去，以观众人之甫。吾何以知其甫之为美？以此先天铅汞。
　　曲则全章第二十二
　　曲则全，枉则直，洼则盈，弊则新，少则得，多则惑。是以圣人抱一为天下式。不自见，故明；不自是，故彰；不自伐，故有功；不自矜，故长。夫惟不争，故天下莫能与之争。古之所谓曲则全者，岂虚言哉？诚全而归之。
　　经曰：曲则全，枉则直，洼则盈，弊则新，少则得，多则惑，损益盛衰之道也。是以圣人唯抱乎一，以为天下之式。不自见，故能明；不自是，故能彰；不自伐，故有功；不自矜，故能长。唯此不争，故天下莫能与争争。古之所谓曲则全者，岂虚言哉？诚能全而归之。
　　道曰：尺蠖之屈，以求信也。龙蛇之垫，以存身也。精义入神，以致用也。利用安身，以崇德也。其先曲而枉之，而后全而直之，其先洼而弊之，而后盈而新之，其先少之，而后得之，其先多之，而后惑之，消息盈虚之道也。是以圣人抱乎一贯之一，而为天下所矜式。一不自见，故能用天下之明；一不自是，故能用天下之彰；一不自伐，故能用天下之功；一不自矜，故能用天下之长。夫唯不争，故天下莫有与之争。岂虚言哉，诚能全而归之。
　　德曰：大直若屈，大巧若拙，大辩若讷，故柔之胜刚，弱之胜强，必然之理也。紫阳有云：但将死户为生户，莫把生门作死门。若会杀机明反覆，始知害里却生恩。曲则全也。是以圣人抱乎太极之一，以为潜龙勿用，确乎其不可拔，而为天下所矜式。故自见者不明，自是者不彰，自伐者无功，自矜者不长。唯一不争二字，可以纵横天下，而皆莫能与之争也，故言之所谓曲则全者，岂虚言哉？诚全而归之。
　　希言自然章第二十三
　　希言自然。飘风不终朝，骤雨不终日。孰为此者？天地。天地尚不能久，而况於人乎？故从事於道者，道者同於道，德者同於德，失者同於失。同於道者，道亦得之；同於德者，德亦得之；同於失者，失亦得之。信不足，有不信。
　　经曰：夷希为言，自然之道也。飘风不终朝，骤雨不终日。孰为此事？天地也。天地之为，尚不能久，而况於人乎？故从事於道者，道者同於道，德者同於德，至失者亦同於失。故同於道者，道亦得之；同於德者，德亦得之；同於失者，失亦得之。犹信不足，则有不信。
　　道曰：飘风骤雨，天地之所为也，尚不能终日，而况於人乎？天地之为风雨，飘骤自有定数，然风雨不能久者，亦天地自然之道也，故曰希言自然。是故以此从事於道者，即同於道而道亦得之；以此从事於德者，即同於德而德亦得之；乃至从事於失者，即同於失而失亦得之。惟是信不足，至有不信，试推而行之，未有不信者矣。苟非其人，道不虚行。
　　德曰：天地以雷风为药，圣人以铅汞为药。希言，自然之道也。飘风骤雨，阴阳妄行者也。故无妄九五曰：无妄之疾，勿药有喜。圣人象曰：无妄之药，不可试也。黑铅凡汞，亦水火妄行者也。故上九曰：无妄行，有眚，无攸利。圣人象曰：无妄之行，穷之灾也。夫无妄之往，天地圣人尚不能久，而况於世人乎？故同於道者，道亦同之；同於德者，德亦同之；同於失者，失亦同之。因信不足至有不信者，此所谓当面蹉过，虚生虚死，而与草木同朽腐也，悲夫。
　　跂者不立章第二十四
　　跂者不立，跨者不行。自见者不明，自是者不彰，自伐者无功，自矜者不长。其在道也，曰余食赘行，物或恶之，故有道者不处。
　　经曰：足跂者不立，股跨者不行。自见者不明，自是者不彰，自伐者无功，自矜者不长。其在道也，曰残余之食，疣赘之行，物或恶之，故有道者不处也。
　　道曰：眇能视，不足以有明也，跛能履，不足以与行也，而况於跂跨乎？舜辟四门，明四目，达四聪，故冕旒闭目，不明而明也，黈纩塞耳，不彰而彰也。舜亦以命禹曰：汝惟不矜，天下莫与汝争能；汝惟不伐，天下莫与汝争功。其在道也，曰有为无为之余食，刑政道德之赘行，造物或恶之矣，故有道者不处。
　　德曰：跂者不立，孤清寡静也。跨者不行，孤阴寡阳也。其何以行之哉？紫阳所谓须知大隐居廛市，莫只深山守静孤。故曰自见者不明，自是者不彰，自伐者无功，自矜者不长。其在道也，曰残余食，咽津纳气也，疣赘之行，枯坐生疾也，物或恶之，故有道者不处也。
　　有物混成章第二十五
　　有物混成，先天地生。寂兮寥兮，独立而不改，周行而不殆，可以为天下母，吾不知其名，字之曰道，强为之名曰大。大曰逝，逝曰远，远曰反。故道大，天大，地大，王亦大。域中有四大，而王居其一焉。人法地，地法天，天法道，道法自然。
　　经曰：有物混成，先天地生。寂兮寥兮，独立而不改，周行而不殆，可以为天下母，先天之至宝也。吾不知其名，字之曰道，强为之名曰大。大则必逝，逝则必远，远则必反，原始反终之道也。故道大，天大，地大，王亦大。域中有四大，而王居其一焉，道之主也。人法地，地法天，天法道，道法自然，道之神也。
　　道曰：太极之虚，中有神物，混然而成，先天地生而立两仪，寂兮寥兮於无有之乡，首出庶物之上，独立而不改其色，周行而不殆，实可以为天下万物之母，故圣人字之曰道，强名曰大。大哉乾元，万物资始，乃统天。云行雨施，品物流形。大明终始，六位时成，故曰大。大曰逝，逝曰远，远曰反，剥反为复之道也。故道大，神无方而易无体也。天大，天何言哉？四时行焉。地大，地顺承天，百物生焉。王亦大，天造草昧，宜建侯而不宁。域中有四大，而王居其一焉，人之主也。人法地，地法天，天法道，道法自然，人之用也。大哉，圣人之言。
　　德曰：太极圈中，有一神物，可重一斤十六两零三百八十四铢，五千四十年又五千四十日而后结成，形如鸡卵，色似丹砂，明如皦日，味胜甘露，先天地而生，后天地而成，天地得之而生万物，圣人得之而生万民，虽寂寥独立而不改其变，虽周圆启行而不危其化，可以为天下民物之母，神乎神乎，故圣人字之曰道，强名曰大。大则乃逝，逝则乃远，远则乃反，不远复也。天以始生，言之自上而下，王亦主之；地以既成，言之自下而上，王亦主之。天地生成者，道也。王中主者之心也，圣人穷理尽性以至於命矣。
　　重为轻根章第二十六
　　重为轻根，静为躁君。是以君子终日行不离辎重。虽有荣观，燕处超然。如何万乘之主，而以身轻天下。轻则失臣，躁则失君。
　　经曰：重者，轻之根也。静者，躁之君也。是以君子终日行而不附离於辎重。所以万乘之主而以身轻天下，则不失其臣也。虽有荣观，燕处超然。躁则不失其君也。以轻为事，必失其臣；以躁为事，必失其君。
　　道曰：合抱之木，生於毫末，重为轻之根也。清静为天下正，静为躁之君也。是以君子终日行不附辎重，恐为轻躁所累。虽有荣观，以重观轻也。燕处超然，以静胜躁也。如何万乘之主，而以身轻天下。盖一身重者，轻之根蒂也。万乘之静者，躁之君主也。夫轻者，枝叶也。重者，根本也。以外物言之，本乎天者亲上，枝叶在上，故轻为重之君，本乎地者亲下，根本在下，故重为轻之臣。若执轻而行之，则必失重臣，故曰轻则失臣。以万乘言之，静者无为也，躁者有为也。我无为而民自化，无为在上，故静为躁之君，我有为而民自乱，有为在下，故躁为静之臣。若执躁而行之，则叉失静君，故曰躁则失君。文乎，老子之言矣。
　　德曰：纯阳有云：道本虚无一炁，生天生地生人，都来些子气精神，造化不离玄牝。玄牝之门，是谓天地根，故重为轻根。正阳有云：妙法三千六百门，学人各执一为根，谁知些子神仙法，不在三千六百门，故曰静为躁君。是以君子终日行不离辎重，亦犹万乘之君以身轻天下也。虽有荣观，一念不动也。燕处超然，心境两忘也。轻则失臣，基址不固，有伤至药也。躁则失君，火候太过，有伤元阳也。
　　善行无辙迹章第二十七
　　善行无辙迹，善言无瑕谪，善计不用筹策，善闭无关键而不可开，善结无绳约而不可解。是以圣人常善救人，故无弃人；常善救物，故无弃物。是谓袭明。故善人，不善人之师；不善人，善人之资。不贵其师，不爱其资，虽智大迷，是谓要妙。
　　经曰：不见辙迹，可谓善行。不见瑕商，可谓善言。不用筹策，可谓善计。善闭无关键而不可开，善结无绳约而不可解。是以圣人以常善救人，故无弃人，以常善救物，故无弃物。此谓相袭而明也。故善人者，不善人之师；不善人者，善人之资。不以善人贵其师，不以不善爱其资，虽曰智慧，谓之大迷，既智返迷，是谓要妙。
　　道曰：春夏秋冬，天之四府，善行无辙迹也。《易》、《书》、《诗》、《春秋》，圣人四府，善言无瑕请也。生长收藏，善计不用筹策也。坤以藏之，善闭无关键而不可开也。乾以君之，善结无绳约而不可解也。是以圣人以天地常道救人，故无弃人，以天地常道救物，故无弃物。是谓相袭而明也。何谓袭明？故善人乃不善人之师，不善人乃善人之资，非袭明而何？不以不善贵其师，不以善人爱其资，虽有大知，亦曰大迷，反乎朴素，是谓要妙。
　　德曰：日用践履，无辙可逵。口传心受，无瑕可请。依时探取，不用筹策，可谓善计。殊无关键而不可开，可谓善闭。殊无绳约而不可解，可谓善结。此无为清静之道也。是以圣人常善救人，人有道，故无弃人；常善救物，物有道，故无弃物。是谓人物相袭而明，天地之大道也。故善人袭不善人以为资，不善人袭善人以为师，遂使善与不善俱有大得，亦不贵其师，亦不爱其资，故人无弃人，物无弃物，智而复迷，迷而复智，是谓妙道之要也。
　　知其雄章第二十八
　　知其雄，守其雌，为天下溪。为天下溪，常德不离，复归於婴儿。知其白，守其黑，为天下式。为天下式，常德不忒，复归於无极。知其荣，守其辱，为天下谷。为天下谷，常德乃足，复归於朴。朴散则为器，圣人用之则为官长，故大制不割。
　　经曰：知雄守雌，为天下溪。守雌为溪，常德不离。合德不离，复归於婴儿。知白守黑，为天下式。守黑为式，常德不忒。合德不忒，复归於无极。知荣守辱，为天下谷。守辱为谷，常德乃足，合德乃足，复归於朴。散则为器，圣人用之则为主官，故大制不割，害其朴也。
　　道曰：知其雄，守其雌，乾知太始，坤作成物也，故为天下溪。地道无成而代有终也，故曰常德不离。冬至一阳，复生坎震，故曰复归於婴儿。知其白，守其黑，战乎乾，劳乎坎，金水相生也，故为天下式。十二辟卦生成万物也，故曰常德不忒。十月坤藏，复归於无极也。知其荣，守其辱，否泰相交，损益盛衰之始也，故为天下谷。离终于寅，坎终于申，故曰常德乃足。成终成始，复归於朴。形而上者谓之道，形而下者谓之器，故曰朴散则为器。圣人居中履正，以为万物之主，故大制不割。复归於朴，而又原始反终矣。
　　德曰：知雄守雌，以木克金，以汞制铅，金木间膈，汞铅相制，二气捆缊，聚於一道，故为天下溪。是以常德不离，养成婴儿。知白守黑，白为他人，黑属自己，主其他人之白，守其自己之黑，故为天下式。是以常德不忒，复归於无极。十月，坤道也。知荣守辱，荣金辱木，常德不足，知其金之荣，守其木之辱，故为天下谷。是以常德乃足，复归於朴。朴散则为器，主器者莫若长子，是以圣人用之则为官长，故大制不割。散之斯为万，合之斯为一也，神乎神乎。
　　将欲取天下章第二十九
　　将欲取天下而为之，吾见其不得已。天下神器，不可为也。为者败之，执者失之。故物或行或随，或煦或吹，或强或羸，或载或隳。是以圣人去甚，去奢，去泰。
　　经曰：将欲取天下而为之者，吾见其不得已也。天下神器，不可为也。为者必败之，执者必失之。凡在天下之物，或行或随，各有一时；或煦或吹，各有一气；或强或羸，各有一势；或载或隳，各有一道。是以圣人去甚，去奢，去泰。
　　道曰：取天下者，常以无事，及其有事，不足以取天下。古之得天下无为而治者，真有为也。将欲取天下而为之，吾见其不得已，故天下神器，不可妄为也，为者败之，执者失之。凡物行之随之，各有天时；煦之吹之，各有气数；强之羸之，各有势力；载之隳之，各有道理。是以圣人去其甚，不使不得已，去其奢，不使有败，去其泰，不使有失。
　　德曰：天之有天下，犹人之有身也。人身之事，亦有自然可取之时，将欲取而为之者，吾见其不得已。况天下人身，乃上天之神器，断不可以为也。取而为者必败，执而取者必失之。凡人之为物，行者随之以时，煦者吹之以气，强者赢之以势，载者隳之以理。是以圣人去甚，去奢，去泰，非以其无私邪？故能成其私。
　　以道佐人主章第三十
　　以道佐人主者，不以兵强天下，其事好还。师之所处，荆棘生焉。大军之后，必有凶年。故善者果而已，不敢以取强。果而勿矜，果而勿伐，果而勿骄，果而不得已，是果而勿强。物壮则老，是谓不道，不道早已#1。
　　经曰：以道佐人主者，不以兵强取天下，其事好还。师之所处，荆棘生焉。大军之后，必有凶年。故善佐人主者，果於道而已矣，不敢以取强。果而勿伐，果而勿骄，果而不得已者胜，乃是果而勿强也。盖物壮则老，是谓非道。如知非道，不如早已。
　　道曰：公卿以道佐人主，不以兵强天下，人主以道佐天地，不以暴政害物。泰象曰：天地交，泰。后以财成天地之道，辅相天地之宜，以左右民。故得道者多助，失道者寡助。多助之至，天下顺之，寡助之至，亲戚畔之。以天下之所顺，攻亲戚之所畔，故君子有不战，战必胜矣，不以兵强也。苟以兵强天下，其事必然好还。师之所处，荆棘生焉。大军之后，必有凶年。天道好还也。临之二阳，至于八月，有凶是矣。故善战者果於道而已矣，不敢以兵取强焉，取强必败。苟得其果而勿矜、勿伐、勿骄而不得已，是果而勿强，何哉？盖物壮则老，是谓非道。如知非道，不如早已。
　　德曰：人主，心也。以道治心者，恬淡为上，不敢以战胜之兵而取天下。太阳流味，长欲去人，故天发杀机，龙蛇起陆，人发杀机，天地反覆，其事必然好还。天摇地动，山崩谷裂，树倒林摧，河枯海竭，岂非师之所处，荆棘生焉，大军之后，必有凶年乎？真可畏也，故善战者果於道而已矣。果得其道不已，何为复敢以取强为？所以不矜、不伐、不骄，长若不得已，乃是果而不敢强。何则？用壮处谦，壮乃全矣，用壮羝触藩矣。谓物壮而不已则老，此谓非道。知其非道，早已勿为。
　　夫佳兵章第三十一
　　夫佳兵者，不祥之器，物或恶之，故有道者不处。是以君子居则贵左，用兵则贵右。兵者，不祥之器，非君子之器，不得已而用之，恬淡为上。胜而不美，而美之者，是乐杀人。夫乐杀人者，不可得志於天下。是故吉事尚左，凶事尚右。偏将军处左，上将军处右，言以丧礼处之？杀人众多，以悲哀泣之，故战胜则亦以丧礼处之。
　　经曰：夫以兵为佳者，不祥之器也，物或恶之，故有道者不处。是以君子居则贵左，主生也。用兵则贵右#2，主杀也。兵者不祥之器，非君子之器，不得已而用之者，须以恬淡为上。故胜而不知为美也，若以为美，必乐之，乐之者，是乐杀人也。夫乐杀人者，人必杀之，不可得志於天下矣。故吉事尚左，凶事尚右。偏将军处左，不主杀也。上将军处右，言居上势，则以丧礼处之。杀人众多，以悲哀泣之，故战胜则亦以丧礼处之。
　　道曰：师，众也。贞，正也。能以众正，可以王矣。至於刚中而应，行险而顺，以此毒天下而民从之吉，民苟不从，何凶无之？故兵之佳者，尚为不祥之器，而况於取强乎？物或恶之矣，故有道者不处也。是以君子居则贵左，帝出于震，春生以仁也，故吉事尚左。是以偏将军处左，六四师左次，则以吉礼处之。用兵则贵右，王革乎兑，秋杀以义也，故凶事尚右。是以上将军处右，言居上势，则以丧礼处之。兵者不祥之器，非君子之器也，不得已而用之者，必以恬淡虚无为上，故不为美也。若以兵为美事，必如秦楚而乐杀人也。夫乐杀人者，不可得志於天下，悉归于炎汉矣。故杀人众多，以悲哀泣之，故数战数胜，亦以丧礼处之。
　　德曰：纯阳有云：吾有三剑而斩世人之欲。紫阳云：先且观天明五贼，次须察地以安民，民安国富当求战，战罢方能见圣人。此最兵之佳者，亦为不祥之器，有物或恶之者，故有道者不处。是以君子居则贵左，知雄守雌，以养木液也。用兵则居右，知白守黑，以取金液也。取则有道，不以兵强取之。兵者，不祥之器，非君子之器，如不得已而用之，恬淡为上。故不以兵为美，美而乐之，是杀人之利器也。夫乐杀人者，其事必好还，不可得志於天下矣。是以偏将军处左，故以吉礼处之，上将军处右，故以丧礼处之。好斗者必通其敌，可不慎哉。
　　道常无名章第三十二
　　道常无名，朴虽小，天下不敢臣。侯王若能守，万物将自宾。天地相合，以降甘露，人莫之令而自均。始制有名，名亦既有。夫亦将知止，知止所以不殆。譬道之在天下，犹川谷之与江海。
　　经曰：道常无名，其朴虽小，天下不敢臣。侯王若能守之，万物将自宾矣。故天地相合，以降甘露，人莫之令而物自均。始制有名，物既有名亦将知止，知止所以不殆。譬如道之在天下，亦由川谷之与江海也。
　　道曰：道常无名，天地之始也。始制有名，万物之母也。其朴虽小，乃道常之一，天下谁敢臣之？故王侯得一以为天下正，若能守之，万物将自宾矣。天地相合，以降甘露，故兑者说也，以形普沾於万物之上，而为发生之利泽，岂人力之为哉，而物自均矣。始制有名也，名既遂矣，亦将知止，知止所以不殆。夫道之於天下，天下虽大，皆归于道。江海之於川谷，川谷虽众，皆赴於江海。侯王之於万物，万物虽殊，皆宾於侯王。有名而不知止者，恶乎何归？
　　德曰：其道与常，本无名字，先天一气也。形质虽小，天下谁敢臣之？侯王，人身之主也，若能守此先天一气，不以为小，则身中万事万物自宾服矣。故天地絪缊，万物化醇，男女媾精，万物化生，聚精会神，以降甘露，人莫之令而自均，复归於婴儿。始制有名也，名亦既有，夫亦将知止，不敢有为，为则殆矣，故曰知止所以不殆。夫万物皆归于人身，譬犹天下皆归于道，川谷皆归于江海矣，岂不大哉。
　　知人者智章第三十三
　　知人者智，自知者明。胜人者有力，自胜者强。知足者富，强行者有志。不失其所者久，死而不亡者寿。
　　经曰：知人者智，自知者明。胜人者有力，自胜者乃强。知足者长富，强行者有志。居不失其所者能久，身死而名不亡者为寿。
　　道曰：道人胸中自有水镜，万象起灭，无逃其形。水主智，知人者智也。圣人之道，克己复礼，知常容乃公，公生明，自知者明也。吉凶者，贞胜者也。至於以强凌弱，以众暴寡，胜人者有力也。一日克己复礼，天下归仁焉，自胜者强也。富莫大於知足，祸莫大於不知足，责莫大於知止，殆莫大於不知止。知足者，富也。君子以自强不息，有志也。并居其所而不迁，而不失其所者，恒久之道也。豫六五贞，疾，恒不死，中未亡也。虽亡而寿者，恒不死之道也。
　　德曰：知己知彼，百战百胜；不知彼而知己，一胜一负；不知己不知彼，百战百败。凡养生之道，必以阴阳互为其基，轻重不敢偏失，先要知人，后要知己，不知不明，阴阳偏失，如何成事？胜人者不在有力，自有道理。自胜者却在有力，自无道理。既有其名，亦将知止，故知足者长富。如此力行而不倦者，有志之士也。进退消长，抽添运用而不失其所者，可谓恒久而不已也。虽没而不殆，虽死而不亡，坐在立亡，形神俱妙，可谓恒寿而不已也。
　　大道泛兮章第三十四
　　大道泛兮，其可左右。万物恃之以生而不辞，功成不名有。爱养万物而不为主，常无欲，可名於小；万物归之而不为主，可名於大。是以圣人终不为大，故能成其大。
　　经曰：大道泛兮，无可左右。万物恃之以生而不有辞，功成不名有。覆载万物而亦不为主，故常无欲，此可名於小矣。万物归之而不知主，此可名於大矣。是以圣人终不为大，故能成其大。
　　道曰：以万物观天地，则天地之谓天地，以道观天地，则天地亦万物耳。故大道泛兮，皆是无可左右者。故物恃之以生而亦不有辞，万物家之以成而亦不为主，功成亦不有名。故常无欲，卷之不盈握，此皆名於小矣。万物归之而不知主，散之弥六合，此可名於大矣。是以圣人能成其大也，终不以为大，故能成其大。天地设位，圣人成能，人谋鬼谋，百姓与能。
　　德曰：太极大道泛兮，周行一百万八千里，包乎天地六十四万里，升降於三万里之中，迎之不见其音，随之不见其后，其可以左右乎？天地万物恃之以生，其道何辞？天地万物赖之以成，其道何主？以气言之，其称名也小，以物言之，其取类也大。是以圣人提挈天地之道，把握阴阳之气，以一元为一年，以一年为一日，以一日为一时，夺造执於须臾，成大功於顷刻，然后洗心防思，退藏於密，故曰是以圣人能成其大也。
　　执大象章第三十五
　　执大象，天下往。往而不害，安平泰。乐与饵，过客止。道之出言，淡乎其无味。视之不足见，听之不足闻，用之不可既。
　　经曰：无象之象，是谓大象。执往天下，有何害矣，岂止不害，安且平泰。乐与人饵，过客亦止。道之为言，淡乎其无味。视之不足见，听之不足闻，及用之亦不可尽既。
　　道曰：惚兮恍，其中有象，圣人执而行之，虽往天下，不为害矣，以其安平且泰，皇建其有极也。无偏无陂，遵王之义，无有作好，遵王之道，无有作恶，遵王之路。无偏无党，王道荡荡；无党无偏，王道平平；无反无侧，王道正直。会其有极，归其有极，故乐与百姓饵之，遂使有过之客无不知其止矣。夫道之出其言，淡乎其无味，又非中边皆甜，吾千退席也。视之不足见，不可用明焉；听之不足闻，不可用聪焉。是以圣人取诸十三卦象，备物玫用，立成器以为天下利，百姓日用而不知，故曰用之不可既。
　　德曰：大象，先天之道也。圣人执之而往天下，不有害矣。是以得道之士，刀锯不能加，水火不能伤，何害之有哉？以其神形既安，心情既平，性命既泰也。故以此象乐与天下饵之，虽有大过之客，亦反身而知止矣。何则知其大象可执也。夫大象之道，出言无味，饵亦无味，视之不可见，听之不可闻，及其用之，大有神效，不可既尽。
　　将欲翕之章第三十六
　　将欲翕之，必固张之；将欲弱之，必固强之；将欲废之，必固兴之；将欲夺之，必固与之。是谓微明。柔胜刚，弱胜强。鱼不可脱於渊，国之利器，不可以示人。
　　经曰：张之必翕，强之必弱，兴之必废，夺之必与。将欲如此得之，必固如此失之，是谓微而明也。柔胜刚，弱胜强。若鱼刚强，不可脱於柔弱之渊。故国家利器，亦不可以示人。
　　道曰：内文明而外柔顺，以蒙大难，文王以之。利艰贞，晦其明也。内难而能正．其志，箕子以之。故月不晦则不明，爽不昧则不旦，天不寒则不暑，地不藏则不生，天地造物之权也。至如东作西成，民利百倍，百姓之权也。可与立未可与权，圣人深器之。柔之胜刚，弱之胜强，若鱼龙不可脱於渊，是谓先微而后着也。是知柔弱渊源，江海之利器也，固不可以见怪，见怪则殆。张强兴与，国家之利器也，固不可以示人，示人则危。几事不密，则害成也必矣。
　　德曰：知雄守雌，为天下溪。知白守黑，为天下式。道者盗也，三盗既宜。德者得也，一得为度。大抵修炼者，人为也。虽曰人为，静为躁君，阴阳须配合，火候要调停。嗡弱废夺而在我者，故静以待动；张强兴与而在人者，故动以随静。此谓幽微而着明也。万物生于水而归于水，水至柔弱，鱼龙不可以脱於渊也。人至刚强，不可以脱于天一之水。故国之利器，不可以示人，轻易示人，必致凶害。人之至宝，不可以示人，轻易示人，必遭谴谪。此天地圣人之权，非纵横牌阖之语也明矣。
　　道常无为章第三十七
　　道常无为而无不为，侯王若能守，万物将自化。化而欲作，吾将镇之以无名之朴。无名之朴，亦将不欲。不欲以静，天下将自正。
　　经曰：道常无为，而无不为也。侯王若能守，万物将自化。化而欲作，不知无为，吾将镇之以无名之朴。无名之朴，亦将不欲。不欲惟以静，静则天下将自正。
　　道曰：道本无为，常本无欲，无为无欲，而无不为无不欲也。侯王若能守之，万物将自化矣。黄帝尧舜，垂衣裳而天下治，无为而治也。夫何为哉？恭己正南面而已矣，故曰我无为，民自化。化之欲作，又恐专於有为，吾将镇之以无名之朴。道常无为也，夫无名之朴亦将不欲。以治天下欲者，守之以静，静则天下将自正矣。
　　德曰：道常无为，清静法身也，而无不为矣。侯王若能守之以道，万物将自化。生化而欲作，吾将镇之以无名之朴。先天大药也，先天大朴亦岂所欲。欲而不欲，惟守以静，天下性命将自正矣。道常无为而为，真有为也。有为而为，必不至如此之妙。
　　道德真经三解卷之二竟
　　#1 不道早已：『不道』二字原脱。
　　#2 用兵则贵右：『兵』字原脱。 
　　道德真经三解卷之三
　　玉宾子邓锜述
　　上德不德章第三十八
　　上德不德，是以有德，下德不失德，是以无德。上德无为而无以为，下德为之而有以为。上仁为之而无以为，上义为之而有以为。上礼为之而莫之应，则攘臂而仍之。故失道而后德，失德而后仁，失仁而后义，失义而后礼。夫礼者，忠信之薄而乱之首也。前识者，道之华而愚之始。是以大丈夫处其厚不处其薄，居其实不居其华，故去彼取此。
　　经曰：上德不患失，是以有德。下德患失，是以无德。上德无为而无有以为，下德为之而有以为也。上仁为之而无以为，德与之应。上义为之而有以为，仁与之应。上礼为之而义莫之应矣，岂止不应，则又攘臂而仍之。故失道而后德，失德而后仁，失仁而后义，失义而后礼。夫礼者，以其忠信之薄而为乱之首也。前识先觉者，道之华而反为愚之始。是以大丈夫处其厚不处其薄，居其实不居其华，故去彼取此。
　　道曰：夫乾，天下之至健也，德行恒易以知险。夫坤，天下之至顺也，德行恒简以知阻。《上经》常道、常名、太极、虚明，先天之道也。《下经》上德、不德、乾坤、德行，后天之道也。亦犹《大易》者，有上下二经。河上公其不凡乎？天地不自有德，是以有德，故为上德。万物不失天地之德，是以无德，故为下德。上德无为而四时行焉，无可以为，故曰无为。下德为之而万物成焉，有可以为，故曰有为。是以天地万物为上下之德。人亦物也，物之最灵最贵者，人也，故配天地而为三才，以主万物生成之德。人之最灵最贵者，圣人也，故主万世治乱之迹，是以上仁为之而无以为。天地大德，上下应之，何必有为？恭己南面而已足矣。尧舜之世也，上义为之而有以为。汤武革命，顺乎天而应乎人，商周之世也，上有尧舜之仁应之，上礼为之而莫之应。周衰礼废，五霸尚争，以力假仁，借名要利，欲以商周之义应之，不其难乎？岂止无义，至有攘臂扼吭而相夺者矣。王狩于河阳，岂上礼之为乎？故失道而后德，失德而后仁，失仁而后义，失义而复礼。至于上礼，忠信之薄而乱之首也。故前于识者多智，而为道之华愚之始也。是以大丈夫处其厚不处其薄，居其实不居其华，故去彼之华，取此之实。
　　德曰：良贾深藏若虚，君子盛德，容貌若愚。既得先天之道，以成君子之德，被褐怀玉，不自有德，是谓上德。下德之者，守德不失，方之自然，是谓无德。上德无为而无可以为，先天无为之道也。下德为之而有可以为，后天日用之道也。上仁为之而无以为，取先天一气而为主也。上义为之而有以为，行周天火候而为宾也。上礼为之而莫之应，则攘臂而仍之，不知常，妄作凶者也。故失天而后地，失地而后人，失人而后物，失物而后妄。夫礼者，妄也，忠信之薄而乱之首也。前乎识者道之华，先乎知者愚之始，是以大丈夫处其道之厚，不处其华之薄，居其德之实，不居其华之愚也，故曰去彼取此。
　　昔之得一章第三十九
　　昔之得一者，天得一以清，地得一以宁，神得一以灵，谷得一以盈，万物得一以生，侯王得一以为天下贞。其致之一也，天无以清将恐裂，地无以宁将恐发，神无以灵将恐歇，谷无以盈将恐竭，万物无以生将恐灭，侯王无以为贞而贵高将恐蹙。故贵以贱为本，高以下为基。是以侯王自谓孤寡不谷，此其以贱为本邪？非乎？故致数舆无舆，不欲琭琭如玉，落落如石。
　　经曰：。昔之得一道之一也，故天得一以清，地得一以宁，神得一以灵，谷得一以盈，万物得一以生，侯王得一以为天下贞。致其道则一也，天无以清将恐裂，地无以宁将恐发，神无以灵将恐歇，谷无以盈将恐竭，万物无以生将恐灭，侯王无以为贞而贵高将恐蹶。故贵以贱为本，高以下为基。是界侯王自称曰孤寡不谷，以基本言也。此其以贱为本邪？非与？故致数车之用，则无车矣。是以圣人不欲琭琭落落如玉石之为定体也，故大德不官，大道不器。
　　道曰：一者，太极一圈也。是故《易》有太极，是生两仪，两仪生四象，四象生八卦，八卦定吉凶，吉凶生大业。天、地、神、谷、万物、侯王，其政一也，天无一则必裂，地无一则必发，神无一则必歇，谷无一则必竭，万物无一以生必灭，侯王无一为贞而贵高必蹶。故贵以贱为本，高以下为基。是以侯王自称曰孤寡不谷，此其以贱为本邪？非与？故致车而数其体者，是无车也。琭琭如玉，落落如石，不欲如此者，形体而言也。是以圣人贵其用，不贵其体，居其实，不居其华。
　　德曰：一者，无思无为，神妙致一者也。故分於道谓之命，形於一谓之性，变於阴阳象形而发谓之生，化穷数尽谓之死。命者，先天一气也，无物无之。人有六阳会于一首，故乾为首，天得一以清也。人有五脏共於一腹，故坤为腹，地得一以宁也。心为神主，万法皆生，神得一以灵也。谷神不死，是谓玄牝，谷得一以盈也。金砂入五内，雾散若风雨，熏蒸达四肢，颜色悦泽好，万物得一以生也。然后功成名遂，与天地合其德，与日月合其明，与四时合其序，与鬼神合其吉凶，侯王得一以为天下贞也。故天无以裂而长清，地无以发而长宁，神无以歇而长灵，谷无以竭而长盈，万物无以灭而长生，侯王无以蹶而长贞，其致之一也。始以至贱之物为本而贵称圣人，始以至下之物为基而高同上天，是以侯王自称孤寡不谷，此其以贱为本邪？非与？故致车而数其体者，是无车也。致道数其体者，是无道也。是以圣人不欲琭琭如玉，落落如石，藏诸用也。
　　反者道之动章第四十
　　反者道之动，弱者道之用。天下之物生於有，有生於无。
　　经曰：反复道之动也，柔弱道之用也。天下之物，无生於有，有生於无，原始反终矣。
　　道曰：复，亨，刚反。动而以顺行，是以出入无疾，朋来无咎。反复其道，七日来复。天行也，复，其见天地之心乎？一阳来复，日合天统，天主动，反者道之动也。临刚浸而长说，而顺刚中而应，大亨以正，天之道也。至于八月有凶，消不久也。二阳至临，月合地统，地主静，弱者道之用也。泰小往大来吉亨，则是天地交而万物通也，上下交而其志同也。内阳而外阴，内健而外顺，内君子而外小人，君子道长，小人道消也。三阳交泰，物合人统，人主生，天下之物生於有也。至于十月坤以藏之，有生于无而又原始反终矣。
　　德曰：剥之一阳在上，复之一阳在下，夬之一阴在上，姤之一阴在下，乾坤往来，阖辟之门也。坎为月水而反为中男，离为日火而反为中女。紫阳有云：日居离位反为女，坎配蟾宫即是男，不会个中类倒意，休将管见事高谈。又云：若将日用颠倒求，大地尘沙尽成宝。故曰反者道之动。毕月为乌，房日为兔，离坎互为其基也。上善若水，水利万物而不争，故曰弱者道之用。天下之物皆自无中生有，故曰有生于无；有中生无，故曰无生于有。有无之相生，难易之相成，而既济万物也。
　　上士闻道章第四十一
　　上士闻道，勤而行之；中士闻道，若存若亡；下士闻道，大笑之，不笑不足以为道。建言有之；明道若昧，进道若退，夷道若类，上德若谷，大白若辱，广德若不足，建德若偷，质真若渝，大方无隅，大器晚成，大音希声，大象无形，道隐无名。夫惟道，善贷自成。
　　经曰：上士闻道，动而行之；中士闻道，若存若亡；下士闻道，大笑之，不笑不足以为道。建者至也，故至言有之：明道若昧，进道若退，坦夷同类，上德若谷，大白若辱，广德若不足，至德若薄，质真若变，大方圆而无隅，大器重而晚成，大音和而希声，大象混而无形，大道隐而无名。夫惟道者，善为推贷而自成。
　　道曰：上士，善人也。中士，君子也。下士，世人也。大道始则谤世人也，中则疑君子也，终则信善人也。以其人之资禀品第不同，故有中人上下之分矣。然谤则何害於疑？疑则何害於信？信则自信，疑则自疑，谤则自谤，其如大道，何夫勤而行之？上知信而不疑者也。若存若亡，中人可以上下者也。大笑之，下愚谤而不移者也。故言不笑不足以为道，此真口诀也。故至言有之：明道若昧，天造草昧也。进道若退，震巽消长也。夷道若类，方以类聚也。上德若谷，习坎不盈也。大白若辱，用晦而明也。广德若不足，地道变盈而流谦也。建德若偷，天道亏盈而益谦也。质真若渝，天道无常也。大方无隅，天包乎地也。大器晚成，震兑归妹，天地之大义也。大音希声，雷风水火不相悖而相薄，不相射而相逮也。大象无形，日月星辰在天而无真形也。道隐无名，恍惚窈冥，在物而无定名也。惟此道者，能与天地人物善相推贷，而自成一天地矣，故曰善贷自成。
　　德曰：古仙有云：人不至九世不得闻道。上士，九世人也，故闻道勤而行之。圣人言：中人以上可以语上也。中士，世人也，故闻道若存若亡。圣人言：可以上，可以下。下士，一二世人也，故闻道大笑之。圣人言：中人以下，不可以语上也。不笑不足以为道，此语直述其事。夫道者，天地阴阳至真之气也。至於蠢动含灵，皆有是性，而况於人乎？天地至真之气也，天地絪缊，万物化醇，男女媾精，万物化生。纯阳有云：回思父母生身处，拍手教人笑一场，正谓此尔。故言天下之至赜，而不可恶也。然阴阳二气感应之际，顺则成人，逆为丹用，故曰易逆数也。顺则成人，十月胎圆养就兄，逆为丹用，十月胎圆入圣机，下士闻此大笑之也。是不知大笑之者，先笑父母，后笑自身，复遗笑於子孙矣，而又何笑乎？玄牝之门，是谓天地根，故曰不笑不足以为道。故建言有之：明道若昧，藏诸用也。夷道若类，显诸仁也。进道若退，柔胜刚也。上德若谷，弱胜强也。大白若辱，知荣守辱也。广德若不足，抱元守一也。建德若偷，大成若缺，其用不敝也。质真若渝，大盈若冲，其用不穷也。大方无隅，有物混成也。大器晚成，后得主利也。大音希声，龙吟虎啸也。大象无形，与道合真也。道隐无名，神妙至一也。夫惟道，善贷自成。分阴分阳，迭用柔刚，故易六位而成章，时乘六龙以御天。乾道变化，各正性命也。大哉言乎。
　　道生一章第四十二
　　道生一，一生二，二生三，三生万物。万物负阴而抱阳，冲气以为和。人之所恶，唯孤寡不谷，而王公以为称。故物或损之而益，益之而损。人之所教，亦我义教之。强梁者，不得其死。吾将以为教父。
　　经曰：道生一，一生二，二生三，三生万物。万物负阴而抱阳，冲气以为和，人也。人之所恶，唯孤寡不谷，而王公以为称，下也。是故万物或损之而益，谦受益也。益之而损，满招损也。人之所教，亦我义教之。是以强梁者，不得其死。吾将以为教父，而以柔弱为主焉。
　　道曰：道者，太极一圈，出入动静也。道生一，天地两仪各得一奇一耦也。一生二，四象也。二生三，八卦也。先天三画之卦，《易》之真数也。三生万物，刚柔相摩，八卦相荡，变化而为六十四也。故万物负阴而抱阳，天地冲气以为人，而和万物以成三才之道，而为万物之主矣。世人之所恶者，孤寡不谷而已，以其卑贱而轻下之也。而王公以为美称，谦尊而光，卑而不可踰也。是放万物有损之而益者，贵以贱为本，高以下为基也。有益之而损者，日中则昃，月盈则食也。人之所教，亦我义教之，但不能使损之而益，长使益之而损矣。所以为学日益，为道日损，故柔弱者，长得其生，损之而益也，强梁者，不得其死，益之而损也。故曰吾将以为教父，不踰矩也。
　　德曰：道本虚无，无中生有，故曰一。五行不到处，父母未生前，人在何处？道本虚无也。一感一应，中间便有形象，道生一也。先师有云：捉住虚空一点真，万古千年终不朽，了得一，万事毕，故一生二。二，气也，二生三。三，性也，三复合而为一，然后能生万物，负阴抱阳，无往而不可矣。冲气以为和者，人身中火侯也。人身火侯如孤寡不谷，最为人恶，故下士闻道大笑之，而王公自以为称者，何哉？贵以贱为本，高以下为基也。世间之物有损之而益者，将欲噏之，必固张之也；益之而损者，未曾夺之，先自与之也。夫人之所教，亦我义教之，俱不能如我以倒为正，以逆为顺也，呜呼。强梁者不得其死，皆以正为倒，以顺为逆也，悲夫。故曰吾将以为教父，斯亦不妄矣。
　　天下之至柔章第四十三
　　天下之至柔，驰骋天下之至坚，无有入於无间，吾是以知无为之有益。不言之教，无为之益，天下希及之。
　　经曰：天下之至柔，驰骋於天下之至坚，以其无有得入於无间，吾是以知无为而有益也。夫不言之教，无为之益，天下及之者亦希矣。
　　道曰：水，天下之至柔也，无往而不润。以气言之，水，天下之至坚也，气得驰骋於水，故水中之气必澄。草；天下之至柔也，无往而不藉。以风言之，草，天下之至坚也，风得驰骋於草，故草上之风必偃。风者，有声之气也。气者，无声之风也。水者，有形之气也。草者，有形之风也。故曰无有入於无间。云从龙，风从虎，圣人作而万物睹，则各从其类也，是以知无为之有益。天何言哉？四时行焉，圣人恭己南面而已矣，不言之教也。地顺承天，百物生焉，圣人垂衣裳而天下治，无为之益也。是则天下希及之矣。
　　德曰：以柔胜刚，以弱胜强，岂止柔弱为胜，又得驰骋於天下之至坚矣。知雄守雌，知白守黑，防驰骋也。阴在上，阳下奔，首尾武，中间文，胜驰骋也。进火功夫犹斗危，竞驰骋也。故国之利器，不可以示人，示人则必凶，似有如无自然入於无间矣。有之谓有强梁者不得其死也，无之谓无下愚者不移其性也。有之而无，无之而有，其知道乎？无道而有为必损，有道而无为必益，吾是以知无为之有益也。动静不衰，肌肉若一，精粹坚固，神气不变，不言之教也。朝屯暮蒙，午姤子复，天然水火，周流六虚，无为之益也。得至於此，天下希及之，诚哉是言也。
　　名与身章第四十四
　　名与身孰亲？身与货孰多？得与亡孰病？是故甚爱必大费，多藏必厚亡。知足不辱，知止不殆，可以长久。
　　经曰：其名与身，孰为亲？其身与货，孰为多？其得与亡，孰为病？是故爱之甚则必大费，藏之多则必厚亡。知足不辱，知止不殆，可以长久。
　　道曰：以天下授人而不为轻，若素无之也。受之天下而不为重，若素有之也。素无素有者，谓不己无不己有之也。若己有己无，则举一毛以取与於人，犹有贪鄙之心生焉，而况天下者乎？能知天下之天下非己之天下，其唯五帝乎？故尧舜禹汤皆以天之历数相禅，而以身轻天下，若弃敝屣，是以身亲於名也。鹿台之财，巨桥之粟，不为不多，一旦前徒倒戈，血流漂杵，俱为他人所有，故曰身与货孰多，得与亡孰病。是故爱之甚则必大其费，藏之多则必厚其亡，其事好还矣。知足者，常足也。故不辱。知止者，常止也，故不殆。祸莫大於不知止足，知足知止，可以能长且久矣。
　　德曰：名者，位也。身者，守也。得位而不失其守，上知也。失守而不得其位，下愚也。不移之论矣。世之男女夫妇之道，名者位也。人之男女天地之道，身者守也。男女媾精，万物化生，失守而不得其位者也。天地絪缊，万物化醇，得位而不失其守者也。夫妇顺则生人，假人也。天地逆则生丹，真人也。假人终死於夫妇，真人长生於天地矣，名与身，孰亲也。身中之药，三百八十四铢，一铢可点，凡汞一斤，或黄或白，铢无所损，黄白愈多。然舍尔灵龟，观我朵颐，其道凶矣，身与货，孰多也。以酒为浆，以妄为常，以欲竭其精，以耗散其真，或金石草木以补之，或咽纳握固以助之，恨其死之不速，得与亡，孰病也。是故甚於爱名者，其身费之必大，多於藏货者，其病亡之必厚。知足不辱，功成身退也。知止不殆，时止则止也。如是则可以长久而不已。
　　大成若缺章第四十五
　　大成若缺，其用不敝。大盈若冲，其用不穷。大直若屈，大巧若拙，大辩若讷。躁胜寒，静胜热，清静为天下正。
　　经曰：大成若缺，其用不敝#1。大盈若冲，其用不穷。所以大直若屈，大巧若拙，大辩若讷。谓躁则胜寒，静则胜热，清静为天下之正矣。
　　道曰：周天三百六十五度四分度之一而不至於六，健而不息；海内之地方千里者，九而不至於十，生而不穷，大成若缺，其用不敝也。天之一圆一百万八千里，地之四方六十四万里，日月常道五十万四千里，地上之天八万四千里，天无私覆，地无私载，日月无私照，万物升于虚邑，藏于括囊，易穷则变，变则通，通则久，大盈若冲，其用不穷也。夫乾，其静也专，其动也直，乾不直则不隅。坤不隅，则不方，大直若屈一也，故屈信相感而利生焉。坎水主乎智而生木於震，根苗花实，无不洁齐，水利万物而不争，大巧若拙也。天不官而四时行，大辩若讷，君子欲讷於言，而敏於行也。躁则胜寒，静则胜热，必然之理也。故圣人常存清静之道，以为天下之正矣。
　　德曰：身集大成，不敢满盈，巡乘六甲，与斗相逢，上弦缺金，其用不敝也，下弦缺银，其用不新也。大冲大盈，日月望於天地，乾也。不敝不穷，日月会於天地，坤也。大直若屈，尺蠖之屈，以求信也。大巧若拙，造化万物，止守一也。大辩若讷，超越古今，不敢言也。躁胜寒，火水未济也。静胜热，水火既济也。清静为天下正，形神俱妙，与道合真也。
　　天下有道章第四十六
　　天下有道，却走马以粪；天下无道，戎马生於郊。罪莫大於可欲，祸莫大於不知足，咎莫大於欲得。故知足之足，常足矣。
　　经曰：天下有道，却退走马以粪于田；天下无道，戎马生于郊矣。见可即欲，罪莫大焉；见足不知，祸莫大焉；可欲欲得，咎莫大焉。故知足之足，是谓常足。
　　道曰：汤武革命，顺乎天而应乎人，时天下大定，归马於华山之阳，放牛於桃林之野，却走马以粪也。春秋之时，天下无道，礼乐征伐自诸侯出，四夷交侵中国，戎马生于郊也。五霸以力假仁，罪莫大於可欲也。舟中之指可掬，祸莫大於不知足也。假道于虞以伐虢，咎莫大於欢得也。故曰知足之足，常足矣。
　　德曰：天下有道，人身了事也。乾阳为马，健而不息者也。真铅真汞，练就纯阳，抱元守一，厚下安宅，天下有道，却走马以粪也。师之所处，荆棘生焉，大军之后，必有凶年，天下无道，戎马生於郊也。若见可欲，其心即乱，罪莫大焉。知足不辱，知止不殆，不知止足，祸莫大焉。紫阳云：若非积行修阴德，动有群魔作障缘。见药真欲得之，咎莫大焉，故曰知足之足，乃常足矣。
　　不出户章第四十七
　　不出户，知天下；不窥牖，见天道。其出弥远，其知弥少。是以圣人不行而知，不见而名，不为而成。
　　经曰：不出户，知天下；不窥牖，见天道。其出弥远，其知弥少矣。是以圣人知之不又行，名之不必见，成之不必为。
　　道曰：圣人穷理尽性以至于命，天下耳目之所不及，以理推之．尽可见矣，故千岁之历，可坐而致也。其心出之弥远，其知知之愈少。了得一，万事毕。是以圣人辟四门，明四目，达四聪，以天下之知为知而不自行，以天下之名为名而不自见，以天下之成为成而不自为也。
　　德曰：坐在立亡，不知有天下，何在出户？出入无碍，不知有天道，何在窥牖？故着之德圆而神，神无方也，其出弥远矣。卦之德方以知，物无体也，其知弥少矣。盖神之出也，愈远而愈近，知之知也，愈少而愈多，是以圣人仰观俯察，不行而知也，未耜舟楫，取诸十三卦象，不见而名也。备物致用，立成器以为天下利，不为而成。康节先生云：耳目聪明男子身，洪钧赋与未全贫。须探月窟方知物，未蹑天根岂识人。乾遇巽时观月窟，地逢霄处见天根。天根月窟闲来往，三十六宫都是春。又云：天心复处是无心，心到无时无处寻。若谓无心便无事，水中何故却生金。又云：投吴走越觅青天，殊不知天在眼前。尧夫之知，尚不必出户窥牖，而况於圣人乎？
　　为学日益章第四十八
　　为学日益，为道日损。损之又损之，以至於无为，无为而无不为。故取天下，常以无事，及其有事，不足以取天下。
　　经曰：为学日益其损，为道日损其益，损之而又损之，以至於无为。无为者，无不为也。故能取天下者，常以无事，及其有事，不足以取天下。
　　道曰：日知其所不足，月无忘其所能，为学日益也。一日克己复礼，天下归仁焉，为道日损也。学之与道，虽不相离，相去甚远。为道必须为学而后可入，不学则不知其道也，故曰为学日益。及至於道，本皆无学，若又以学为主，反害道也铃矣，必须损其所学而后可以入道，故曰为道日损。岂止日损而已哉？损之而又损之，物我既尽，然后以至於无为。夫无为者，无不为也。天下之理得矣，又何为乎？故圣人取天下之能事，常以身心无事而自得之，及其有事，旋为取之，而不足以取天下矣。
　　德曰：日用钱履，为学日益也。神妙无为，为道日损也。妙法三千六百门，学人各执一为根，为学日益也。谁知些子神仙法，不在三千六百门，为道日损也。损之而又损之，然后以至於无为。无为者，非不为也，无为而为，大有为也。故取天下常以无事。能治未病，病莫治也。夫疾已成而后药之，夫病已成而后攻之，譬如临渴穿井，不亦晚乎？故曰及其有事，不足以取天下。
　　圣人无常心章第四十九
　　圣人无常心，以百姓心为心。善者吾善之，不善者吾亦善之，德善矣。信者吾信之，不信者吾亦信之，德信矣。圣人在天下，喋喋为天下浑其心。百姓注其耳目，圣人皆孩之也。
　　经曰：圣人无常心，以百姓心为心矣。故善者吾亦善之，不善者吾亦善之，吾德善矣。信者吾亦信之，不信者吾亦信之，吾德信矣。圣人之在天下，长以惵惵，为天下浑然同其心，百姓注其耳目，圣人亦皆孩之矣。
　　道曰：舜自耕稼陶渔以至为帝，无非取诸人以为善。禹曰：予视天下，愚夫愚妇一能胜予。是以圣人无常心，以百姓心为心矣。善者吾亦善之，固为善矣，不善者吾亦善之，何谓也？苟被教化，焉知不为善人？故曰吾德善矣。信者吾亦信之，固为信矣，不信者吾亦信之，何谓也？苟被教化，焉知不为信人？故曰吾德信矣。是以圣人之在天下也，长惵惵然敬其事，而为天下浑心。尧之安安，允恭克让，光被四表，格于上下，故百姓仰之如日月，望之若父母，皆注其耳目，以听天下之治。圣人亦若保其赤子，视之如伤焉，故曰皆孩之。
　　德曰：圣人，神之主也。常心，神也。百姓，五脏六腑之属也。如五脏皆有神，心脏之。五脏皆有精，肾脏之。圣人无常心，以百姓心为心，故得主其神矣，故曰：无思无为，神妙政一，真气冲和，神亦主之，真气间隔，神亦主之。故神平则心和，心平则气和，气和则四象五行，九窍三要相生相克，无不得其所矣，故曰：食其时，百骸理，动其机，万化安。此其谓欤？气之善者，吾亦善待之，气不善者，吾亦善待之，吾德善之。气之不善，复何为乎？亦必从而善矣。信亦如是。圣人之在天下，人神之在心也，不安而安，无为而为，故得安安而无为矣。真气善而至者，吾德从而善之，真气不善而至者，吾德和而善之，斯亦为之善矣。信与不信亦复如是。圣人与天下浑其心，人神与五脏浑其气，百姓注其耳目，五脏一其性情，圣人皆孩之，人身养婴儿也，富哉言乎。舜有天下，选於众，举皋陶，不仁者远矣。汤有天下，选於众，举伊尹，不仁者远矣。不仁既远，斯不为之安平泰乎？
　　出生入死章第五十
　　出生入死，生之徒十有三，死之徒十有三，人之生动之死地十有三。夫何故？以其生生之厚。盖闻善摄生者，陆行不遇兕虎，入军不被甲兵。兕无所投其角，虎无所措其爪，兵无所容其刃。夫何故？以其无死地。
　　经曰：出则生，入则死，自生之徒十之有三，自死之徒十之有三，人生动而之於死地亦十有三。夫何故？以其生生之厚也。盖闻善於摄生之道者，陆行不遇兕虎，入军不被甲兵。故兕无所投其角，，虎无所措其爪，兵无所容其刃。夫何故？以其道无死地也。
　　道曰：天者，生之徒十有三。地者，死之徒十有三。人之生动之死地，亦十有三。出则生，入则死，生者死之根，死者生之根，原始反终之道也。天地一元，一十二万九千六百年。天有十干，自甲至庚，凡七位，得九万七百二十年，天之生数也。辛壬癸三位，得三万八千八百十年，天之死数也。生之徒十有三也。地有十二支，夏至之日出寅入戌，凡九位，得九万七千二百年，地之生数也。亥子丑三位，得三万二千四百年，地之死数也。死之徒十有三也。十二用九，亦十之用七也。天地一年三百六十日，自开物寅中至闭物戌中，凡二百七十日，地之生数也。亥子丑三月，凡九十日，地之死数也。乾坤二策，凡三百有六十，当期之日也，自甲至庚，得二百五十二日，天之生数也。辛壬癸三位，得一百八日，天之死数也。故曰生之徒十有三，死之徒十有三。康节言：天地之交十之三，正谓此尔。坤之数一百八，今释氏用之，昼夜之学也。人之昼夜百刻凡一万三千五百息，内除灭没四刻，止得一万二千九百六十息。自寅至戌，凡九千七百二十息，人之生数也。亥子丑三时，凡三千二百四十息，人之死数也。故曰人之生动之死地，亦十有三矣。康节言：天不息於冬春，不能生物，人不息於夜昼，不能辨事。故夜不敢动，动则之於死地矣。何故敢动？以其生生之厚也。盖闻善摄生者，陆行不遇兕虎，入军不被甲兵，以其含德之厚，比於赤子，毒虫不螫，猛兽不据，攫鸟不搏。以此之故，兕无所投其角，虎无所措其爪，兵无所容其刃。无所者，非不能也，谓彼此无心於其所用也，故不知其用。何故如此？以其善人无心於死地矣，故得不死。燕入室而人喜，雀高飞而过害，至如无私蹈水火，至诚贯金石者，皆以此。
　　德曰：出三则生，入十则死。夫生之徒十有三，前三三上弦金半斤也，故铅遇癸生须急采。死之徒十有三，后三三下弦银半斤也，故金逢望远不堪尝。人之生，前三三得其铅金者也。动之死地，后三三不得汞银者也。三三之中各有一十，故出三则生，入十则死，亦十有三也。以世人言之，民之生动而之於死地者，以十为率，三之七也。何故如此之多？以其贪生生民之厚也，不容不尔。盖闻善摄生者，陆行不遇兕虎，天下无敌也。紫阳云：牵将白虎归家养，产个明珠似月圆。不遇则已，遇则反为所用，庸何伤乎？入军不被甲兵，君子居则贵左，用兵则贵右，不居其右，何害之有？天下之至柔驰骋天下之至坚也。兕者又雄於虎，而有头角者也。兕虽有角，使之无所投；虎虽有爪，使之无所措；兵虽有刃，使之无所容。何故如此？以其无死地也。无死城者，谓之善闭无关键而不可开，善结无绳约而不可解也。宁有死地之间乎？
　　道生之章第五十一
　　道生之，德畜之，物形之，势成之，是以万物莫不尊道而贵德。道之尊，德之贵，夫莫之命而常自然。故道生之畜之，长之育之，成之熟之，养之覆之。生而不有，为而不侍，长而不宰，是谓玄德。
　　经曰：天道生之，地德畜之，造物形之，时势成之，是以万物莫不尊道而贵德。然道之尊，德之贵，夫莫之有命而常自然。故道德生之畜之，造物长之育之，时势成之熟之，日月养之覆之。生而不我有，为而不我恃，长而不我宰，是谓玄德。
　　道曰：道者，生物之谓也。德者，畜物之谓也。物者，形物之谓也。势者，成物之谓也。是以万物莫不尊道而贵德。大哉乾元，万物资始，乃统天。云行雨施，品物流形。乾道变化，各正性命。道者生物之谓也。至哉坤元，万物资生，乃顺承天。坤厚载物，德合无疆。含弘光大，品物咸亨。德者，畜物之谓也。雷雨作解百果草木皆甲折#2。物者，形物之谓也。兑，正秋也，万物说乎兑。势者，成物之谓也。夫道之尊，德之贵，莫之有命而常自然。尊之贵之，何谓也？以其生之畜之，长之育之，成之熟之，养之覆之也。是以圣人生而不有，为而不恃，长而不宰。何哉？天玄之德也，於我何有哉？故曰是谓玄德。
　　德曰：乾为天，故称乎父，而生巽离兑三女。坤为地，故称乎母，而蓄震坎艮三男。乾坤纵而六子横，雷风水火山泽之物形乎其中矣，春夏秋冬四时之势成乎其中矣。是以万物并作，莫不尊道而贵德。紫阳云：先把乾坤为鼎器，次将乌兔药来烹，既驱二物归黄道，争得金丹不解生。道之尊，德之贵，夫莫之有命而常得自然矣。故乾道生之，坤德畜之，震巽长之育之，坎离成之熟之，艮兑养之覆之，天下之能事毕矣。是以圣人生而不自有，后以财成天地之道也；为而不自恃，我无为而民自化也；长而不自宰，自有社稷之主也。故曰是谓玄德。
　　天下有始章第五十二
　　天下有始，以为天下母。既得其母，以知其子，既知其子，复守其母，没身不殆。塞其兑，闭其门，终身不勤；开其兑，济其事，终身不救。见小曰明，守柔曰强。用其光，复归其明，无遗身殃，是谓袭常。
　　经曰：天下有始，始者以为天下母。既知其母，以知其子，子者物也。既知其子，复守其母，没身不殆矣。塞其兑，兑者说也。闭其门，门者户也。是以终身不勤。开其兑，济其事，终身不救。见小曰明，知着也。守柔曰强，胜刚也。用其光，子也。复归其明，母也。复明用光，无遗身殃。光明无殃，是谓袭常。
　　道曰：无名，天地之始，形而上者谓之道也。有名，万物之母，形而下者谓之器也。天下有始，以为天下之母，是以圣人既知其母，以为万物之主。物者，子也。母者，道也。既知其子，复守其母，是以没身不殆。塞其兑，兑者说也。万物出乎震，震，东方也。万物说乎兑，兑，正秋也。震为长男，雷也。兑为少女，泽也。震兄生之，兑妹成之，故曰归妹。象曰：泽上有雷，归妹君子，以永终知敝。彖曰：归妹，天地之大义也，天地不交而万物不兴。归妹，人之终始也，复之至乾，辟其户也，姤之至坤，阖其户也。故曰塞其兑，闭其门，终身不动。坤以藏之，乾知大始之道也。金水相生，反动顺行，子复一阳，又为辟户之始。火生於木，祸发必克，午姤一阴，又为阖户之始。故曰开其兑，济其事，终身不救。乾以君之，坤作成物之道也。见小曰明，阴始履霜，便知坚冰至矣，刚浸而长，便知八月凶矣？守柔曰强，天下之至柔可以驰骋天下之至坚也。用其光，既知其子也。复归其明，复守其母也。无遗身殃，没身不殆也。守此道者，是谓袭其常矣。
　　德曰：天下有始，先天一气也，太极一圈也，元阳一点也，太一一画也。有则以为天下之母，不亦宜乎？既知其母，以知其子，专气政柔，能如婴儿乎？既知其子，复守其母，复命曰常也，是以没身不贻。不守其母，不知常，妄作凶。塞其兑，虎之。闭，其玄牝之门不必绵绵若存，是以终身不动。开其兑，以妄为常，济其事，以阴灭阳，不遇至人，终身不可救也。见小曰明，浸润之议，肤受之态也。守柔曰强，以柔胜刚，以弱胜强也。用其光，复归其明，子母相生，铅汞相制也。窃弄神器，身必夭殃，故曰无遗身殃。此道久熟，是谓袭常。
　　使我介然章第五十三
　　使我介然有知，行於大道，唯施是畏。大道甚夷，而民好径。朝甚除，田甚芜，仓甚虚，服文采，带利剑，厌饮食，财货有余，是谓盗夸，非道也哉。
　　经曰：使我耿介有知，行於大道，唯施天下，是可、畏也。大道甚夷，而民甚好径。朝甚除治，田甚荒芜，仓库甚虚，皆服文采，带利剑，厌饮食，货财有余，是谓夸於盗也，非道也哉。
　　道曰：介于石，不终日。贞吉介如石焉，事用终日，断可识矣。君子知微知彰，知柔知刚，万夫之望，使我介然有知，行於大道也。唯施布於天下，甚可畏焉。大道至甚坦夷，而民唯好捷径。朝廷至甚除治，田野至甚荒芜，仓库至甚虚花，百官皆服文采而又带利剑，厌饮食，资货有余，是谓盗之夸也，非道也哉。《易》曰：负且乘，致寇至。负也者，小人之事也。乘也者，君子之器也。小人而乘君子器，盗思夺之矣。上慢下暴，盗思伐之矣。慢藏诲盗，冶容诲淫。《易》曰：负且乘，致寇至，盗之招也。
　　德曰：使我介然有知，行於大道之中，唯施布传度於人，是可畏也。大道至甚平坦，不肯脚踏实地，步践履俱好捷径，而欲速成。故紫场有云：不识真铅正祖宗，万般作用枉施功。休妻谩遣阴阳隔，辟谷徒教肠胃空。草木金银皆滓质，云霞日月属朦胧。更饶吐纳并存想，总与金丹事不同。故曰大道甚夷，而民好径。朝廷，人身也。田野，人事也。仓库，内充也。文采，外饰也。人身甚整，人事甚荒，内甚空虚，外甚文采，而又带利剑以助之，厌饮食以药之，余货财以资之，日夸於淫盗之所，不久而废矣，此岂大道也哉。紫阳又云：不识阴阳及主宾，知他那个是疏亲。房中空闭尾闾穴，误杀阎浮多少人。正谓此尔。
　　善建不拔章第五十四
　　善建者不拔，善抱者不脱，子孙祭祀不辍。修之身，其德乃真；修之家，其德乃余；修之乡，其德乃长；修之国，其德乃丰；修之天下，其德乃善。故以身观身，以家观家，以乡观乡，以国观国，以天下观天下。吾何以知天下之然哉？以此。
　　经曰：建善乎道者不可拔，善抱乎德者不可脱，子孙以此祭祀不辍。修之一身，其德乃真；修之一家，其德乃余；修之一乡，其德乃长；修之一国，其德乃丰；修之天下，其德乃普。故以身观身，不异乎真；以家观家，不异乎余；以乡观乡，不异乎长；以国观国，不异乎丰；以天下观天下，不异乎普。吾何以知天下之然哉？以此故也。
　　道曰：善建乎道者，一阳来复，潜龙勿用，确乎其不可技。善抱乎德者，洗心齐戒，退藏於密，介乎其不可脱。是以建抱乎道德之善者，不事王侯，高尚其事，所以初六干父之蛊，意承考也，故曰子孙以祭祀不辍。以此道德修之一身，一身乃真；修之一家，一家乃余；修之一乡，一乡乃长；修之一国，一国乃丰；修之天下，天下乃普。故一身观万身，其德愈真；一家观万家，其德愈余；一乡观万乡，其德愈长；一国观万国，其德愈丰；一天下观亿万之天下，其德愈普。吾何以知其亿万天下之然哉？以此道德不拔不脱之故也。
　　德曰：紫贤有云：一月一还为一转，一年九转九还同，唯凭二八推刑德，五六回归戊己中。故乌兔沐浴，介乎其不可脱；潜龙勿用，确乎其不可拔。故曰善建者不拔，善抱者不脱。此道伏羲为始，口口相传，直至於今，不在文字，不离文字，岂止商之子孙其丽不亿，世世相传皆子孙也，何患於祭祀乎？以此修之一身一乡，乃至国家天下，无往而不可。是以圣人以天下之身为身，则观其真；以天下之家为家，则观其余；以天下之乡为乡，则观其长；以天下之国为国，则观其丰；以天下之天下，则观其普。即此观之，何啻前有亿万年，后有亿万世而已哉？吾以此知之矣。
　　含德之厚章第五十五
　　含德之厚，比於赤子。毒虫不螫，猛兽不据，攫鸟不搏。骨弱筋柔而握固，未知牝牡之合而作，精之至也。终曰号而不嘎#3，和之至也。知和曰常，知常曰明。益生曰祥，心使气曰强。物壮则老，是谓不道，不道早已。
　　经曰：含德之厚，比於赤子。毒虫不螫，猛兽不据，攫鸟不搏，无死地也。骨弱筋柔，手握甚固，未知牝牡之合而阴时作，精之至也。终日号呼，其声不嘎，和之至也。知和曰常，知常曰明。常明生益，其名曰祥。心之使气，其名曰强。物壮则老，是谓不道。既曰不道，不如早已。
　　道曰：善摄生者，含德之厚，比於赤子，陆行不遇兕虎，入军不被甲兵，兕无所投其角，虎无所措其爪，兵无所容其刃。夫何故？以其无死地也。故曰毒虫不螫，猛兽不据，攫鸟不搏。夫赤子不具者，五目三月而微煦，齿八月而始生，至於三年吻合，而能言能食，皆无知於天下也。以其无知，故无死地。是以骨至弱，筋至柔，而手自握固，至於未知牝牡之合而作，其气精之至也。终日号呼而声不嘎，其气和之至也。知和曰常曰明，常明生益，视履考祥，其旋元吉，不得於心，勿求其气。今夫蹶者趋者，是气也。心者，气之主也。气者，体之师也。气随心曰和，心使气曰强。心强则衰，物壮则老，是谓不道。既曰不道，不如早已。
　　德曰：含德之厚，比於赤子，专气致柔，能如婴儿。阴生进水，阳生进火，水火既木，铅汞浮沉，十月胎圆，三年脱壳。螫虫，尸虫也。据兽，龙虎也。搏乌，乌兔也。故三彭无所投其毒，金木无所措其猛，日月无所容其攫。夫何故？以其无死地。骨弱筋柔，金铅木汞相为浮况而未定也。指掌握固，天文地理不敢轻示人也。未知牝牡之合而歧作，男女三月成形，先生二肾，精之至也。终日号而不嗄，丹田固密，气海混圆，和之至也。知和曰常，无始无名之道也。知常曰明，无得着之道也。常明之益，大而通乎神，祥之属也。此皆无为而无不为，取天下常以无事也。及其有事，不足以取天下，心使气曰强也。故心强则衰，物壮则老，是谓不道。既曰不道，不如早已。
　　知者不言章第五十六
　　知者不言，言者不知。塞其兑，闭其门，挫其锐，解其纷，和其光，同其尘，是谓玄同。故不可得而亲，不可得而疏，不可得而利，不可得而害，不可得而贵，不可得而贱，故为天下贵。
　　经曰：知之者不言，言之者不知。故塞其兑，闭其门，挫其锐，解其纷，和其光，同其尘，是谓天玄之同。所以不可得而亲，不可得而疏，不可得而利，不可得而害，不可得而贵，不可得而贱，故为天下贵。
　　道曰：古之学者为己，知者不言也。今之学者为人，言者不知也。天何言哉？四时行焉，地何言哉？百物生焉，知者不言也。敬授人时，历象日月，东作西成，析因夷隩，言者不知也。故曰大道废，有仁义，智慧出，有大伪。莫若塞其兑说，说之不以道，不说也。莫若闭其乾门，辟之不以道，不辟也。挫其万物之锋说，使之硕果。解其百姓之丝纷，使之顺事。和其日月之光，同其世界之尘。虽日天玄，是谓玄同。是以抱此道者，不事王侯，高尚其事，故不可得而亲，不可得而疏，不可得而利，不可得而害，不可得而贵，不可得而贱。天子不得臣，诸侯不得友，岂不为天下贵。
　　德曰：识心见性以至於命者，退藏于密，唯恐人知，肯形言邪？管中窥豹，仅见一班者，务夸于人，唯恐不知，肯不言邪？故曰知者不言，言者不知。紫阳有云：不会个中颠倒意，休将管见事高谈。故了此道者，塞其阴兑，闭其阳门，挫其虚说，解其哗纷，和其容光，同其世尘，是谓玄同。玄谓之同，同谓之玄，玄之又玄，众妙之门。不可得而亲，无所近也。不可得而疏，无所远也。不可得而利，无所益也。不可得而害，无所损也。不可得而贵，无所尊也。不可得而贱，无所卑也。是以为天下贵。
　　以正治国章第五十七
　　以正治国，以奇用兵，以无事取天下。吾何以知其然哉？以此。天下多忌讳，而民弥贫；人多利器，国家滋昏；人多技巧，奇物滋起；法令滋彰，盗贼多有。故圣人云：我无为而民自化，我无事而民自富，我好静而民自正，我无欲而民自朴。
　　经曰：以正治国，以奇用兵，以无事取天下。吾何以知其然哉？以此道也。夫天下多忌讳，而民弥贫；人多利器，国家滋昏；民多技巧，奇物滋起；法令滋彰，盗贼多有。皆有为之所政也。故圣人云，指三皇而言也。我无为而民自化，我无事而民自富，我好静而民自正，我无欲而民自朴。
　　道曰：国不正则不治，兵不奇则不胜，天下不以无事则不可取。吾何以知其然哉？以此道也。天下之民不患贫而患不安，不患寡而患不均，盖均无贫，和无寡，安无倾，举动忌讳，民弥贫矣。上古之时，污樽杯饮以为礼，黄标土鼓以为乐，犹足以降鬼神，先进於礼乐，野人资禀至诚也。后世以来，粢醍在堂，醴盏在户，金石丝竹，篷豆簠簋，而鬼神或不享者，后进於礼乐，君子或失其诚也，人多利器，国家滋昏也。懋迁有无为始，以无益害有益，以异物贱用物，至於飞轮枉矢，木牛流马作，民多技巧，奇物滋起也。至如一法极，众奸生，一令下，百诈起，法令滋彰，盗贼多有也。故圣人云：我无为而民自化，以道化道也。我无事而民自富，以德教德也。我好静而民自正，以功劝功也。我无欲而民自朴，以力率力也。皇帝王霸之道，存乎其中矣。
　　德曰：以正治国，以正道守身也。以奇用兵，以奇兵采药也。以无事取天下，以无病养生也。及其衰老有事，则不足以取天下矣。故曰吾何以知其然哉？以此道也。大道不难，小道甚难，大道无忌讳，小道多忌讳。夫天下多忌讳，而民弥贫；小道多忌讳，而身益损。人多利器，国家滋昏；身多傍门，心性益乱。民多技巧，奇物滋起；身防坚甲，利剑杀人。法令滋彰，盗贼多有；戒律益严，窃弄愈甚。皆小道之所致也。故圣人云：我无为而民自化，见素也。我无事而民自富，抱朴也。我好静而民自正，少私也。我无欲而民自朴，寡欲也。皆大道之所致也。
　　道德真经三解卷之三竟
　　#1 其用不蔽：『不』原误作『若』。
　　#2 解：疑作『而』。
　　#3 号而不嘎：『嘎』原误作『爱』。 
　　道德真经三解卷之四
　　玉宾子邓锜述
　　其政闷闷章第五十八
　　其政闷闷，其民淳淳；其政察察，其民缺缺。祸兮福所倚，福兮祸所伏。孰知其极？其无正邪？正复为奇，善复为妖。民之迷，其日固久。是以圣人方而不割，廉而不刿，直而不肆，光而不耀。
　　经曰：其政闷淳，其民惟淳；其政察烈，其民破缺。故祸兮福所倚伏，至极其无正邪？正得为奇，善复为妖。民之迷此，其日固已久矣。是以圣人虽方而不割，廉而不刿，直而不肆，光而不耀。
　　道曰：尧舜之民，比屋可封，其政闷闷，其民醇醇也。有老人击壤於路曰：日出而作，日入而息，凿井而饮，耕田而食，帝何力於我哉？故曰比屋可封。桀纣之民，比屋可诛，其政察察，其民缺缺也。甲子昧爽，受率其旅若林，前徒倒戈，攻於后以北，血流漂杵，故日比屋可诛。尧以丹朱而禅舜，舜以商均而禅禹，祸兮福所倚也。汤武革命，顺乎天而应乎人，福兮祸所伏也。。是以倚伏至极，其无正道邪？然舜有四凶，流窜放殛，正复为奇也。殷有三仁，去奴剖腹，善为妖也。民之迷於此道，其日固已久矣。是以圣人方之而不割其隅，廉之而不削其角，直之而不肆其正，光之而不耀其明。得其无为自然，则祸福无所容其倚伏矣，孰又知其极哉？
　　德曰：其政闷闷，其民醇醇，先天气，后天气，得之者常似醉也。其政察察，其民缺缺，日有合，月有合，穷戊己，定庚甲也。益之而损，祸兮福所倚也。损之而益，福兮祸所伏也。孰知其极？反无正道邪？正复为奇，道极而从权也。善复为妖，理穷而入术也。呜呼，天下之民无道可守，祸福迷之日已久矣。是以圣人见之不可用，用之不可见，恍惚里相逢，窈冥中有变，故开兑方而不又割，摘坎廉而不必刿，取震直而不必肆，采离光而不必耀，使天下之人自然无为而至于命矣，不亦大哉。
　　治人事天章第五十九
　　治人事天莫若啬。夫唯啬，是谓早复。早复谓之重积德，重积德则无不克。无不克则莫知其极，莫知其极，可以有国。有国之母，可以长久。是谓深根固蒂、长生久视之道。
　　经曰：治人事天，莫如吝啬。夫唯吝啬，是以早复。早复谓之重积德。重积其德，则无不克，无不克则莫知其极。莫知其极，可以有国。国之无母，不知国子。有国之母，可以长久。是谓深根固蒂、长生久视之道。
　　道曰：坤为吝啬，厚德载物者也。上之事天，下之养人，莫若吝音，吝啬者，坤以藏之，万物生生而不穷也。夫唯啬者，是以早复。复，亨，刚反。动而以顺行，是以出入无疾，朋来无咎。反复其道，七日来复，天行也。复，其见天地之心乎？早复谓之重积德，复自坤而生也，坤重积德，无往不克。无往不克，莫知其极。莫知其极，可以有国。故坤为国邑。有国之子，复震长男也。有国之母，坤地称母也。可以长久，天长地久也。是谓深根固蒂、长生久视之道，德合无疆也。
　　德曰：治人事天，穷理尽性也。莫若啬者，以至于命也。是以早复其道。夫物芸芸，各归其根也。早复谓之重积德，一阳来复，坤之重积德也。重积德则无不克，含弘光大，品物咸亨也。无不克则莫知其极，复归於无极也。莫知其极，可以有国，地顺承天，万国咸宁也。坤为国母，复为国子，有国之母也。可以长久，天长地久也。天地所以能长且久者，以其不自生，故能长生。故曰是谓深根固蒂、长生久视之道。
　　治大国章第六十
　　治大国，若烹小鲜。以道莅天下，其鬼不神。非其鬼不神，其神不伤人；非其神不伤人，圣人亦不伤人。夫两不相伤，故德交归焉。
　　经曰：治大国，若烹小鲜，不可有为。以道莅於天下，其鬼不能神。非其鬼不神，其神不伤人；非其神不伤人，以其圣人不伤人。夫两不相伤，故其德交归焉。
　　道曰：道德，三才之主也。鬼神，天地之主也。圣人，鬼神之主也。中孚信及豚鱼，物之繁息者也。鼎之以木，巽火烹饪也。治大国，若烹小鲜。其道无为，其政闷闷，其民醇醇；其道有为，其政察察，其民缺缺。是以圣人方而不割，廉而不刿，直而不肆，光而不耀，故以道临於天下，其鬼不能神矣。凡间气时疫亢沴妖孽之所作，皆鬼神之能也。灾妖不胜善德，祸乱不胜善政，故曰以道莅天不，其鬼不神。非其鬼不能神，其神不能伤人。非其神不伤人，盖圣人善德善政而不伤人也。夫两不相伤，故鬼神圣人之德而交归於道焉。
　　德曰：人身兼乎天地大国也。五脏六腑、十二经十五络、三百六十骨节穴俞、八万四千毛窍腠理，血长八百一十丈，气畜一万三千五百息，小鲜也。若治人身，以心贤水火烹之，其气交归於体，而不至於散乱。若治大国，以阴阳水火烹之，其德交归於道，而不至於苛细。故天下以圣人为主，人身以心君为主。圣人以大道莅天下，其鬼不神。使鬼得神，何害不生？大道废矣。心君以真气平百脉，其邪不神。使邪得神，何病不生？全真废矣。以此言之，非其鬼不神，其不能伤人，非其神不伤人，盖圣人之政不伤人也。圣人之政不伤人，使鬼有神，复何为乎？夫鬼之有神，亦岂好伤人哉？皆非其道以扰之耳，不得已也。圣政既善，鬼神亦善，此两不相伤也，故曰其德交归焉。
　　大国者下流章第六十一
　　大国者下流，天下之交，天下之牝。牝常以静胜牡，以静为下。故大国以下小国，则取小国；小国以下大国，则取大国。故或下以取，或下而取。大国不过欲兼畜人，小国不过欲入事人。夫两者各得其所欲，故大者宜为下。
　　经曰：大国者，下流也。天下之交於天下之牝，牝常以静胜牡，以静为下也。故大国以下小国，则取小国；小国以下大国，则取大国。故或下以取者，大国不过欲兼畜人也。或下而取者，小国不过欲入事人也。夫两者若各得所欲，故大国宜为下。
　　道曰：江海所以能为百谷王者，以其善下之，故能为百谷王。地中有山曰谦，山附于地曰剥。谦之六爻三吉三利，致恭以存其位者也。迷其道而不复者，必剥而附於地，不谦之故也。大国者，众流之所皆归焉，故曰下流，以其静而无为也。若天下之牡交於天下之牝，牝常以静胜牡，本以静为下也，下则胜之矣。此为天下之至柔，驰骋天下之至坚也，故大国以下小国，则取小国。帝乃诞敷文德，舞干羽于两阶，七旬有苗格。小国以下大国，则取大国。三分天下有其二，以服事殷周之至德也已矣。此皆以正治国，无为而静下者也。故或下以取者，大国不过欲兼畜人，太王去邠是也。或下而取者，小国不过欲入事人，句践事吴是也。此皆以奇用兵，亦以静为下也。夫两者各得其所欲，小者固宜下之，故大者宜为下矣。
　　德曰：大国，大根器者也。归根曰静，故静为躁君。有天地然后有万物，有万物然后有男女，故咸之男女，柔上而刚下，二气感应以相与止，而说男下女。是以天下之牡交於天下之牝，牝常以静胜牡，盖以静为下也。大国，君长也。小国，臣妾也。君长，男之属也。臣妾，女之属也。故坤为国邑，地道也，妻道也，臣道也。以男下女，以大下小也，则得天地感而万物化生。以女下男，以小下大也，则得天地之道，恒久而不已也。此谓以正治国也。女或守静，男欲下以取之，不过兼而畜之。男或守静，女欲下而取之，不过入近事之。此谓以奇用兵也。夫两者各欲得其所欲，女固宜在下矣，故男者宜为下之。
　　道者万物之奥章第六十二
　　道者，万物之奥，善人之宝，不善人之所保。美言可以市，尊行可以加人。人之不善，何弃之有？故立天子，置三公，虽有拱璧以先驷马，不如坐进此道。古之所以贵此道者，何也？不曰求以得，有罪以免邪？故为天下贵。
　　经曰：道者，万物之奥，善人之宝，不善人之所师保。美言可以市价，尊行可以加人。人之不善，何弃之有哉？故立天子，置三公，虽有拱璧以先於驷马，不如坐进此道。古之所以贵此道者，何也？不谓求以有得罪以可免邪？不曰如此，故为天下贵。
　　道曰：道者，万物之奥，归根复命也。善人之宝，被褐怀玉也。不善人之所保，人皆可以为善也。美言可以市，善价而沽诸也。尊行可以加人，天下皆有所矜式也。人之不善，何弃之有？既有师保尊行，何弃之有哉？是故天下立天子，置三公，虽有拱璧至宝，以先於驷马之名者，不如坐进此道。盖此道又宝於拱璧，尤先於驷马也。古之所以贵此道者，何也？勿谓以道为求得之资，免罪之状者，故为天下之贵。
　　德曰：万物之奥，天下之至赜也。无状之状，无物之象，生於太极虚明，先天之气结成一粒，大如黍米，名曰金晶，又曰真铅，又曰阳丹，又曰天一，善人之宝也。既为善人之宝，亦不善人之所保也。苟遇至人，何所不至？美言可以市，口传心受，一语无价。尊行可以加人，父遗形体，师全性也。人皆可以学仙，人皆可以成道，人之不善，苟美其师言，尊其师行，何弃之有哉？是故立天子於万物之奥，以为善人之宝，置三公於美言尊行，以为不善之所保，虽有拱璧之贵，以称驷马之先，不如坐进此道，无所不至也。古之所以贵此道者，何也？不曰求以得善人之宝，不曰免不善人之罪，不在如此，故为天下之贵。
　　为无为章第六十三
　　为无为，事无事，味无味。大小多少，报怨以德。图难於其易，为大於其细。天下难事必作於易，天下大事必作於细。是以圣人终不为大，故能成其大。夫轻诺必寡信，多易必多难。是以圣人犹难之，故终无难。
　　经曰：为於无为，事於无事，味於无味。至於成大於小，积多於少，皆自报怨以德也。故图难於其易，为大於其细。盖天下难事必作於易，天下大事必作於细。是以圣人终不为大，故能成其大。夫轻诺者必寡信，多易者必多难。是以圣人犹难其难，故终无难。
　　道曰：道常无为而无不为，为无为也。取天下常以无事，及其有事，不足以取天下，事无事也。道之出口，淡乎其无味，味无味也。至於积小以成高大，以多问於寡，皆自以德报怨。怨至小也，德至大也，以德报怨，以怨归德，以大下小，小成大也，故曰报怨以德。图於难者，不於其难，先於其易而难自得矣。为於大者，不於其大，先於其细而大自成矣。故图天下之难事者必作於易，
　　为天下之大事必作於细。是以圣人以细成大，终不以为大，故能成其大。以其得难，终犹以为难，故能终无难。何谓也？夫轻诺者必寡信，多易者必多难也。
　　德曰：为本无为，以静胜躁也。事本无事，以无胜有也。味本无味，以淡胜爽也。人之修身养命，先要基址固密。基址固密，必自品药为始。谚云：富因可惜许，贫为不争多。勿以善小而不为，勿以恶小而为之。涓涓不止，遂成江河。高以下为基，贵以贱为本，是以报怨以德也。故图难於其易，为大於其细。盖天下难事必作於易，天下大事必作於细。是以圣人患乎不能至大，终不为大，故能成其大；患乎不能至难，犹常难之，故能终无难。未至大而言大，轻诺必寡信也。未得难而言难，多易必多难也。
　　其安易持章第六十四
　　其安易持，其未兆易谋，其脆易破，其微以散#1，为之於未有，治之於未乱。合抱之木，生於毫末；九层之台，起於累土；千里之行，始於足下。为者败之，执者失之。是以圣人无为故无败，无执故无失。民之从事，常於几成而败之。慎终如始，则无败事。是以圣人欲不欲，不贵难得之货；学不学，复众人之所过，以辅万物之自然而不敢为。
　　经曰：其安易持，其未兆易谋，其脆易破，其微以散，所以事为於未有，治先於未乱。盖合抱之木，生於毫末；九层之台，起於累土；千里之行，始於足下。夫为事於有者必败之，执乱而治者必失之。圣人无为故无败，无执故无失。民之从事，常於几心，故成而败之。慎终如始，则无败事。是以圣人欲众人之所不欲，所以不贵难得之货；学众人之所以不学，复众人之所过，常以辅万物之自然而不敢有为。
　　道曰：安者易持，未兆易谋，脆者易破，微者易散，皆为之於未有，治之於未乱也。未危者，安其位者也。亡者，保其存者也。乱者，有其治者也。是故君子安而不忘危，存而不忘亡，治而不忘乱，是以身安而国家可保也。《易》曰：其亡其亡，系于苞桑。是知合抱之木，生於毫末；九层之台，起於累土；千里之行，始於足下，必然之道也。不可躐等而为之，不可架空而执之，以此为者必败之，以此执者必失之。圣人无为，篑篑实进，故无败。圣人无执，步步实行，故无失。民之从事也，则异於是，不务实进，常有几心，不务实行，常有几事，虽成而败之。盖成於几而败於实也，实则无败矣。故慎终如始，脚踏实地，则无败事。世人皆欲难得之货，圣人不欲其所欲，故不贵其货。世人皆学众人之所过，圣人不学其所学，故能复其过。以此辅相天地之道，以左右民，使万物之自然而不敢有为於事。
　　德曰：人之元气，各有一斤。人之始生，一气一铢。一年二十四气，适生一两，人至十六，一斤全矣。过此三年，复耗一两，六十四年，一斤尽绝。所以男子八八六十四卦，元气尽矣。故元气安泰，甚易持其危；元气萌昧，甚易谋其兆；元气柔脆，甚易破其坚；元气精微，甚易散其着。盖为之於未有，则不必有为；治之於未乱，则不必有治。合抱之木生於毫末，二气之於阳神也。九层之台，起於累土，品药之於金液也。千里之行，始於足下，谷神之於玄牝也。步步践履，不容捷径。由径而为者必败之，入术而执者必失之。圣人无为而无不为，故无败；无执而无不执，故无失。民之从此事也，不知大道无为，吐故纳新，孤清寡静，长於用几，短於用实，或通或塞，半安半危，偶有小成，随手败之，安能穷理尽性以至於命乎？直得先天无为大道，始终如一，则无败事尔。圣人不欲人之所欲，是以不贵难得之货；不学人之所学，是以能复众人之所过，以辅万物之自然而不敢妄为。
　　古之善为道章第六十五
　　古之善为道者，非以明民，将以愚之。民之难治，以其智多。是故以智治国，国之贼；不以智治国，国之福。知此两者亦楷式。常知楷式，是谓玄德。玄德深矣远矣，与物反矣，然后乃至大顺。
　　经曰：古之善为道者，非以使民明之，将以愚之。民之难治，以其智多也。故以智治国者，国之贼也；不以智治国者，国之福也。知此两者，亦民之楷式尔。常知楷式，是谓玄德。玄德深矣远矣，与物反矣，然后至於大顺。
　　道曰：民可使由之，不可使知之。有治人者，有治於人者，故民可与於乐成，不可与虑始。使民有知，所谓当道架屋，三年不成，故古之善为道者，非以使民用道之明，将以使民用道之愚。用道之明，圣人也，无君子莫治野人。用道之愚，细民也，无野人莫养君子。民用道之明，则争巧作伪，心劳日拙。民用道之愚，则还醇反朴，心逸日休。百姓日用而不知者，君子之道尚鲜，而况於圣人乎？此无为而无不为也。夫愚者，道之愚也。明者，道之明也。非故使民明之愚之，将以使民用明用愚，圣人之权也。民之难治，以其智多，用道之明也，乃以智治国，国之贼也。民之易治，不以其知，用道之愚也，乃不以智治国，国之福也。知此两者，亦民之所矜式尔。常以楷式，是谓玄德。天玄之德也，故深矣远矣，与物反矣。是故易逆数也，天体西转，日月五星东行。天高东南，地高西北，地下东南，天气下降，地气上升，皆与物相反也。及其成功，则一而已矣，故天地圣人之道，不与万物相反，则不能成功於天下矣，故曰然后乃至大顺。
　　德曰：道者，先天大道也。道为人之心君，真气之神主也。民者，五脏六腑十二宫也。古之善为摄生养命者，非以十二宫为明，又将以愚之，以心神为主也。向使其宫各自主事，则身先病矣，何以养命乎？故民之难治，以其智多，智多则必以智治之，非无为大道也，故以智治国，国之贼，不以智治国，国之福也。知此两者之治人身之模楷，性命所矜式尔。常知楷式之道，是谓玄德。玄德深矣远矣，天地人与万物造化之道也，皆与物相反矣，乃至於大顺而不迷。
　　江海为百谷王章第六十六
　　江海所以能为百谷王者，以其善下之，故能为百谷王。是以圣人欲上人，以其言下之；欲先人，以其身后之。是以圣人处上而人不重，处前而人不害，是以天下乐推而不厌。以其不争，故天下莫能与之争。
　　经曰：江海所以能为百谷王者，以其善下之，故能为百谷王。是以圣人欲上於人，必以其言下之；欲先於人，必以其身后之。是以圣人处上而人不以为重，处前而人不以为害，是以天下乐推而不厌。以其不争也，故天下莫能与之争。
　　道曰：大国者，下流也。江海所以能为百谷王者，以其善下之，故能为百谷王，地势坤之象也。海虽有四，东南最大，地势下也。是故潮水之信，西去洛阳千有余里，几至地中矣。所以东南岛夷最多水侵之也，是知江海所以能为百谷王者，必以地势下之。圣人所以能为兆民上者，必以善言下之；其身所以能为兆民先者，必以自身后之。故以贵下贱，大得民也。说以先民，民忘其劳，说以犯难，民忘其死，后其身而身先，外其身而身存也。是以圣人位处乎兆民之上，民皆戴之不以为重；身处乎兆民之前，民皆瞻之不以为害。是以天下乐推之而不厌者，以其不与民争也。夫唯不争，故天下莫能与之争。
　　德曰：丹田气海，谷神真气之所归也。以其善下之，故得朝宗于海，能为百谷王，滋养天地之根也。是以心神饰居五行之上，必以真气下之；欲超五行之先，必以血气后之。是以心君名居五行之上，五行欣然戴之而不为重；神居五行之前，五行欣然随之而不为害。是以四肢六脉，万化百骸，乐推之而不厌，以其心神无为，而不与五行争先也。苟有所争，则咸苦不相息，酸辛不相逮，恬淡不相通，虚无不相入，真气不相从，精神不相守，百病生矣，何以为道？夫唯心君不争，故五行莫能与之争矣，大哉言哉。
　　天下皆谓章第六十七
　　天下皆谓我道大，似不肖。夫唯大，故似不肖。若肖久矣，其细也夫。我有三宝，宝而持之。一曰慈，二曰俭，三曰不敢为天下先。夫慈，故能勇；俭，故能广；不敢为天下先，故能成器长。今舍其慈且勇，舍其俭且广，舍其后且先，死矣。夫慈，以战则胜，以守则固。天将救之，以慈卫之。
　　经曰：天下皆谓我道大，似不肖。夫唯大，故似不肖。若以为肖久矣，其细民也夫。我有三宝，宝而持之。一曰慈，二曰俭，三曰不敢为天下先。夫慈者，故能勇；俭者，故能广；不敢为天下先者，故能成器之长。今也舍其慈且勇，舍其俭且广，舍其后且先，如是则死矣。夫慈者，以战则胜，以守则固。若天将救之，以慈卫之。
　　道曰：道者，大而无外，小而无内，天下皆谓我大，似不象於道也。道者，宁有大小之别乎？夫唯称大，故似不肖。若以大为肖道，我久矣其为细民之行也。我有三宝，人当宝而持之。一曰慈，二曰俭，三曰不敢为天下先。夫慈，故能勇，仁者又有勇也。俭，故能广，俭德怀永图也。不敢为天下先，故能成器长，后其身而身先，故能成其私也。夫勇者，以慈为主。广者，以俭为主。先者，以后为主。今舍其慈而且勇，勇而无礼必乱；舍其俭而且广，广而不约必祸；舍其后而且先，先而不弱必横。祸乱且横，死期至矣。夫慈者，用之於战则战胜，用之於守则守固，故天将降大道救此人也，必先以慈卫之，以俭约之，以不敢为天下先弱之，然后能成神器之长矣。
　　德曰：天下皆谓我得大道，似不肖於道者也。以道为大，故似不肖。若大似道久矣，其细民之语也，非达者之言与。道满天下，无物无之，岂有大小之肖乎？紫阳云：人人自有长生药，奈是愚迷枉摆抛。又云：此般至宝家家有，自是愚人识不全。岂直以大者为道邪？故曰我有三宝，人当宝而持之。一曰慈，不暴也，慈而不暴，故能勇。二曰俭，不贪也，俭而不贪，故能广。三曰不敢为天下先，不武也，先而不武，故能器。不敢为天下勇，故能成慈之长；不敢为天下广，故能成俭之长；不敢为天下先，故能成器之长。夫佳兵者，不祥之器，不得已而用之，恬淡为上。战胜而美，是乐杀人也。乐杀人者，必杀之，故不可得志於天下。今也舍慈且勇，又从而暴之；舍俭且广，又从而贪之；舍后且先，又从而武之，其速死也必矣。是不知慈者，战守之本也。以慈用兵，天下顺之，以暴用兵，亲戚畔之。以天下之所顺，攻亲戚之所畔，故君子有不战，战必胜矣。以慈守国，天下助之，以贪守国，天下恶之。以天下之所助，备天下之所恶，故君子有不守，守必固矣。是故天将降大道救此人也，必使以慈而为卫身之坚甲利兵矣。
　　善为士章第六十八
　　善为士者不武，善战者不怒，善胜者不与，善用人者为之下。是谓不争之德，是谓用人之力，是谓配天古之极也。
　　经曰：善为士者不武，善为战者不怒，善为胜者不与交兵，善用人者先为之下。是谓不争之德，是谓能用人之力，是谓配天古之极也。
　　道曰：武王师渡孟津，天下诸侯不期而会者八百，武王曰：未可也。居二年而灭纣，可谓善为士者不武。时甲子昧爽，王朝至於商郊牧野，乃誓。王左杖黄钺，右秉白旄以麾，可谓善战者不怒。受率其旅若林，罔有敌于我师，前徒倒戈，攻于后以北，血流漂杵一戎衣，天下大定，可谓善胜者不与。受有亿兆人，离心离德，予有虎责三千人，同心同德，至於大邦畏其力，小邦怀其德，可谓善用人者为之下。夫武王者，是谓不争之德，是谓用人之力，是谓配天振古以为极也。
　　德曰：天下之交，天下之牝，常以静胜牡，以静为下也。故阴在上，阳下奔，首尾武，中间文，是知善为火侯者，不独用於武也，故善为大道之士，不武而武，不文而文，故曰善为士者不武。强兵战胜犹为不祥，而况於怒战乎？故善战者不怒，不战而屈人之兵也。圣人目击道存，以神遇神，至於龟龟相视，鹤鹤相唳，犹且以神遇神，而况於善胜者乎？故不与之交兵也，善用人者为之下。天下之至柔，驰骋天下之至坚也，是谓不争之德。以其不争，故天下莫能与之争，是谓用人之力。民之所欲，因而与之，民之所恶，因而去之也，行此道者，是谓配天振古以来无此其极也。
　　用兵有言章第六十九
　　用兵有言：吾不敢为主而为客，不敢进寸而退尺。是谓行无行，攘无臂，仍无敌，执无兵。祸莫大於轻敌，轻敌则几丧吾宝。故抗兵相加，哀者胜矣。
　　经曰：用兵者有言：吾不敢为主而常为客，不敢进寸而常退尺。是谓行若无行，攘若无臂，仍若无敌，执若无兵。其祸莫大於轻敌，轻敌则几丧吾宝#2，故抗兵相加，先哀者胜矣。
　　道曰：兵家有言：不敢为主，师出以律，失律凶也，而常为客，是谓用人之力，所以不敢为主而常为客也。三分殷之天下，文王有其二矣，然犹以服事殷，九载大勋未集，直至武王周公继之，所以不敢进寸而常退尺也。汤武革命，顺乎天而应乎人，东征西怨#3。徯我后，后来其苏，所徂之民，室家相庆。是谓行之而无行，攘之而无臂，引之而无敌，执之而无兵也。少师曰：不当王，非敌也。楚大破之，是以灭随。祸莫大於轻敌，轻敌则几丧吾宝矣。吴越加兵相抗，越不得已勾践请臣之，吴遂释越，后竟为勾践所灭。故曰抗兵相加，哀者胜矣。
　　德曰：紫阳有云：药重一斤须二八，调停火侯托阴阳。养药必须火候，火候要在调停。火候有文有武，有宾有主，用兵之法也。又云：用将须分左右军，饶他为主我为宾，劝君临阵休轻敌，恐丧吾家无价珍。正谓此说尔。大抵用兵之法，以怯为主，怯则不敢轻敌，故常以逸待劳，以钝挫锐，以静待动，以文御武，故折冲樽俎，不战而可以屈人之兵矣。用兵者有言，吾不敢为主而为客矣#4，又不敢进寸而退尺矣，是谓行之於无行，攘之於无臂，仍之於无敌，执之於无兵也。是故祸莫大於轻敌，轻敌则几丧吾宝。紫阳又云：前弦之后后弦前，药味平平气象全。采得归来炉里煅，煅成温养自烹煎。大抵至药，朱砂水银而已，直下别无一物。合和入炉，制伏养煅，全凭火候，抽添运用，太文则不熟，太武则飞去，所以不敢轻敌，轻敌则几丧吾宝矣。必须文武相济，刚柔迭用，调停而后可以得所，故加兵相抗，哀者胜矣。彼我相持，势均力敌，苟有为者，必败之。如不得已，卑辞以哀之，柔颜以骄之，使敌大逞其志，而后可以自胜。
　　吾言甚易知章第七十
　　吾言甚易知，甚易行。天下莫能知，莫能行。言有宗，事有君。夫唯无知，是以不我知。知我者希，则我贵矣。是以圣人被褐怀玉。
　　经曰：吾言甚易知，甚易行。以其至易，天下莫能知，莫能行。其言有宗，其事有主。夫惟人之无知，是以不我知。所以知我者希，我则贵矣。是以圣人被褐怀玉，而人莫之知也。
　　道曰：道在迩而求诸远，事在易而求诸难。天下万物皆道无可拣择者，甚易知，甚易行，道在迩，事在易也。天下皆莫能知，皆莫能行，求诸远，求诸难也。天下皆谓我大久矣，其细也。若言天地，必自太极，若言万物，必自天地，若言男女，必自父母。所以言有宗，事有君也。唯此之无知，是以不我能知。今不我能知，是以知我者希。人之知者希，自知我之贵矣。是以圣人被褐怀玉，谁能知之？
　　德曰：紫阳云：常言俗语合圣道，宜向其中子细讨。若将日用颠倒求，大地尘沙尽成宝。吾甚易知，甚易行也。及问其故，天下皆莫能知，皆莫能行，何谓也？其言有宗，其事有君也。其言有宗，不离太极、两仪、四象、八卦；其事有君，不离天地、日月、男女、水火。用之於天地，万物自然生成，甚易知，甚易行。移之於人身，心肾自然水火，天下皆莫能知，皆莫能行。惟此世人无知，是以不我能知。知我者其天乎？所以知我者希。知我之者既希，则自知我道贵矣。是以圣人恶衣服，美道德，故曰被褐怀玉。世人观其外而不观其内也，何以知圣人之道德乎？
　　知不知章第七十一
　　知不知，上；不知知，病。夫唯病病，是以不病。圣人不病，以其病病，是以不病。
　　经曰：知为不知，上也；不知为知，病也。夫唯病其所病，是以不病。圣人不病，以其病病，是以不病。
　　道曰：知之为知之，不知为不知，是知也。故知者不言，言者不知。然圣人之道，书不尽言，言不尽意，若珠走盘中，左右逢原，无往而不可。以其大道本无言说，皆是无为自然，以知犹为不知，而况以不知为知者乎？故真知者不以为知，知之者上也；不真知者强以为知，知之者病也。能知不知之病以为己病，是以不病。圣人不病者，何也？盖能病其所病，是以不为圣人之病。
　　德曰：吾言甚易知，甚易行，知不知，上也。天下皆莫能行，不知知，病也。是以圣人之治，虚其心，实其腹，弱其志，强其骨，使民无知无欲。知不知，上，古之学者为已之道也。自见者不明，自是者不彰，余食赘行，物或恶之。不知知，病，今之学者为人之道也。能病其病，是以不病；不能病其病，是以成病。圣人不病，以其病病，能病其病，是以不病。
　　民不畏威章第七十二
　　民不畏威，大威至矣。无狭其所居，无厌其所生。夫惟不厌，是以不厌#5，是以圣人自知不自见，自爱不自贵，故去彼取此。
　　经曰：民不畏威，则大威至矣。无自狭其所居，无自厌其所生。唯此不厌，是以常不厌。是以圣人自知而不自见，自爱而不自贵，故去彼狭厌，取此知爱。
　　道曰：天聪明，自我民聪明。天明威，自我民明畏。天佑下民，作之君，作之师。故民不畏威，则天之大威至矣。其为人也，居天下之广居，立天下之正位，行天下之大道，得志与民由之，不得志独善其身足矣，此大丈夫之所为也。爱之欲其生，自狭其所居也。恶之欲其死，自厌其所生也。何浅丈夫也哉？故曰无狭其所居，自知之道也；无厌其所生，自爱之道也。唯此不厌其所生，是以常不厌矣，是以圣人自知不自见，自爱不自贵。道要自知，明不自见；德要自爱，名不自贵。大道既知，孰不见其明？何铃自见？大德自爱，孰不贵其名？何必自贵？明苟自见，是狭其所居也，名苟自贵，是厌其所生也，不亦惑乎？是以圣人去彼之狭，取此之知，去彼之厌，取此之爱。
　　德曰：人之所畏，不可不畏。法犹江河，使民易避。民之於水火，吾见蹈而死者矣，可不畏邪？民苟不畏水火之威，则大有威於水火者至矣。若畏其威，水火日用，饮食养人。若不畏威，凭河涉川，赴汤蹈火，无所不至，吾见其死者矣，故曰大威至矣。民不畏威，狭其所居也。大威至矣，厌其所生也。无狭其所居，使民畏威也。无厌其所生，使大威不至也。故曰夫惟不厌，是以不厌。日用饮食，何厌之有哉？是以圣人常自知其己之不足，不自见其明之有余，常自爱其己之入道，不自贵其名之过人，故曰去彼取此。
　　勇於敢章第七十三
　　勇於敢则杀，勇於不敢则活。此两者，或利或害。天之所恶，孰知其故？是以圣人犹难之。天之道，不争而善胜，不言而善应，不召而自来，坦然而善谋。天网恢恢，疏而不失。
　　经曰：勇於敢则见杀，勇於不敢则活。知此两者，利害甚明。天之所恶，孰知其故？是以圣人犹难知之。盖天之道，不争而善胜，不言而善应，不召而自来，坦然明白，善为谋矣。故天网恢恢，疏而不失。
　　道曰：慈故能勇，敢则杀人。勇敢杀人，人必杀之，故曰勇於敢则杀。守天下之至勇，处天下之至静，以柔驰坚，以静胜热，勇於不敢则活矣。凡此两者，或利或害，人皆知之。天之所恶，孰知其故？是以圣人犹难知其故也。大抵天之所恶，勇敢而见杀者，有为而好争者，不知而多言者，尚异而无谋者，天之所恶也。是以天之道，不争而善胜也。地有生长收藏，厚德载物，不言而善应也。人有仁义礼知，大业成物，不召而自来也。此谓天之道，坦然明白，善为谋矣。天地设位，圣人成能，人谋鬼谋，百姓与能。故善胜者不争，善应者不言，自来者不召，善谋者坦然。天之道也，何故如此？天网恢恢，疏而不失也。天包大地，恢恢之网也。空虚无有，疏而不失也。
　　德曰：用兵有言：不敢为主而为客，不敢进寸而退尺。勇於果敢，则为主而进寸，是以见杀。勇於不敢，为客而退尺，是以致活。两者利害，或敢於死者杀，或敢於生者活，请各择其勇矣。天之所恶，世人孰知其故？是以圣人犹此难之，大造化也。故天之道，不争而善胜，将欲噏之，必固张之道也。不言而善应，四时行焉，百物生焉之道也。不召而自来，夫物芸芸，各归其根也。坦然而善谋，周天三百六十度，五星二十八合，日月运行，一寒一暑，生长万物而成一岁之道，何尝有欺乎？故曰坦然而善谋。入道无形无名，无状无象，纲罗万物，俱在乎其中矣，此所谓疏而不失也。
　　民常不畏章第七十四
　　民常不畏死，奈何以死惧之？若使民常畏死，而为奇者，吾得执而杀之，孰敢？常有司杀者杀。夫代司杀者，是谓代大匠斲。夫代大匠斲，希有不伤其手矣。
　　经曰：民本不畏死，奈何以死道惧之，若使民常畏死，而为奇事者，以为吾得执而杀之，孰敢当此？常有司杀者杀之。代有司杀者，是谓代大匠斲，夫代大匠斲，鲜有不伤其手者矣。
　　道曰：原始反终，故知死生之说。天下皆知生之有死，犹夜旦之必然，是不知生中有死，死中有生之道也。民常不畏死者，不知其生之道也。使知有生，谁不畏死？故人之常情，勇於敢则杀。奈何以死惧之者，使知其死之道也。使知其死，谁不乐生？故人之道业，勇於不敢则活。若者以为吾得执而杀之，孰敢当此？自有造物在焉，故常为有司当杀者杀之。天地造物也，不当杀者杀之，代有司也。夫代司杀者，人力有为也，是谓代大匠运斤成风而斲木也。夫代大匠之斲者，果有大匠之技，则尽垩而鼻不伤。苟代而为之，岂止鼻垩不尽，而自不伤其手者亦几希矣。
　　德曰：民不畏威，则大威至矣，故设以威道，使民不厌。民不畏死，则大死至矣，故设以死道，使民知惧。民若常不畏死，奈何设以死道惧之？以此言之，人本畏死也。若使民常畏死，天地造化，不得而杀也必矣。故为奇事正道者，天地造物犹不得而杀之，以为吾得执而杀之者，执敢当哉？至如常有司杀者杀，亦杀其素不畏死，当死者也。其常畏死，不当死者，安得执而杀之？夫代司杀者，又不若有司之有常刑也，是谓代大匠斲木也。夫代大匠斲者，轮扁犹难之，而况於枘凿乎？鲜有不伤其手者矣。
　　民之饥章第七十五
　　民之饥，以其上食税之多，是以饥。民之难治，以其上之有为，是以难治。民之轻死，以其求生之厚，是以轻死。夫唯无以生为者，是贤於贵生。
　　经曰：民之有饥，以其上食税多，是以有饥。民之难治，以其上之有为，是以难治。民之轻死，以其求生之厚，是以轻死。夫唯无以生为事者，是为贤於贵生。
　　道曰：庖有肥肉，厩有肥马，民有饥色，野有饿莩，此率兽而食人也。兽相食人且恶之，为民上者立而视其饥而死者与？故曰民之饥，以其为民上者食其税之多也，是以有饥。我无为而民自化，我好静而民自正，犹水也，水能载舟，亦能覆舟。法极则奸生，令下则诈起，故民之难治，以其上之有为也，是以难治。上苟无为，而天下自治矣。甚爱者必大费，多藏者必厚亡，知足不辱，知止不殆，可以长久，故民之轻死，以其求生事之厚也，是以轻死。夫唯以道为主，而不以生为事者，是又贤於贵生也，不亦明乎？
　　德曰：上之所好，下必有甚焉者矣。夫人神好清而心扰之，心好静而欲牵之，常能遣其欲而心自静，澄其心而神自清，自然六欲不生，三毒消灭。所以民之饥者，上食其税之多也，是以民饥。人之真气衰者，心欲其德之乱也，是以气衰。民之难治，以其上之有为；气之难养，以其心之无定。民之轻死，以其求生之厚，人之轻死，以其养生之薄。夫唯无以求生为事，专一养生为事，求生之道固可贵矣，而养生之道又贤於求生也远矣，故曰是贤於贵生。
　　民之生章第七十六
　　民之生也柔弱，其死也坚强。万物草木之生也柔脆，其死也枯槁。故坚强者死之徒，柔弱者生之徒。是以兵强则不胜，木强则共。强大处下，柔弱处上。
　　经曰：人之得生也柔弱，其致死也坚强。万物草木之始生也柔脆，其致死也枯槁。故坚强者死之徒，柔弱者生之徒。是以兵强则不胜，木强则共矣。故强大处下，柔弱处上。
　　道曰：水至柔而四海不空，山至坚而五岳终陷，故天下之至柔，驰骋天下之至坚，天下之至弱，驰骋天下之至强。是以人之得生也柔弱，不得其死也坚强#6。至如万物草木之始也，亦以其柔脆为主，故震巽为草木，无有硗腴瘠卤，皆返生而出升于虚邑，无所疑也。至於其将死也，亦以其坚强为主，故坎离其於木也，为坚多心，为科上槁矣。故曰坚强者死之徒，柔弱者生之徒。是以兵强则不胜，木强则成共，宰木共矣是也。故强大者常处下，柔弱者常处上。震兑，在天之阴也。巽艮，在地之阳也。天以始生言之，阴上而阳下，交泰之义也。地以既成言之，阳上而阴下，尊卑之位也。故地在天上曰泰，天在地上曰否，是以强大处下，柔弱处上，天地之义也。
　　德曰：乾坤中交而生坎离。坎本坤体，再索乾之中爻，故谓之中男。离本乾体，再索坤之中爻，故谓之中女。坎外阴而内阳，反为中男。离外阳而内阴，反为中女。男子外阳而内阴，离火之象也。女子外阴而内阳，坎水之象也。此所谓日月并明，水火颠倒。大抵养命者，皆取坎中一阳，而还离中一阴。故紫阳云：取将坎位中心实，点化离宫腹里阴。从此变成乾健体，潜藏飞跃尽由心。盖以此也。夫人之生也柔，离中之阴也。其死心坚强，坎中一阳也。阴本主死，如何言生，阳本主生，如何言死，不颠不倒，不名曰道。盖阴不得阳则不生，阳不得阴则不死，此言夺天地之造化也，必须颠倒，万物草木亦然。故强大处下，柔弱处上，阴在上，阳下奔之义也，其旨不亦远乎。
　　天之道章第七十七
　　天之道，其犹张弓乎？高者抑之，下者举之，有余者损之，不足者与之。天之道损有余补不足，人之道则不然，损不足以奉有余。孰能以有余奉天下？唯有道者。是以圣人为而不恃，功成而不处，其不欲见贤。
　　经曰：天之道，其犹张弓乎，高者必抑之，下者必举之，有余者损之，不足者与之。天之道损有余而补不足，人之道则不然，损不足而奉有余。孰损有余以奉天下？唯有道者能之。是以圣人为而不恃，功成而不处，不欲见其贤德。
　　道曰：天之道圆而神，包乎大地，生成万物，张弓之象也。地上之天，常用半周，弛弓之象也。高者抑之，下者举之，乃是日往则月来，月往则日来，日月相推而明生焉，寒往则暑来，暑往则寒来，寒暑相推而岁成焉。有余者损之，秋收冬藏也。不足者与之，春生夏长也。此所谓天之道，损有余而补不足，裒多益寡，称物平施之道也。人之道则不然，不足者损之，民之饥也。有余者奉之，上食其税之多也。此所谓人之道损不足而奉有余，剥下增高，绝短补长之谓也。既损不足而奉有余，谁能以有余而复奉天下之不足？唯有道者能之尔。是以圣人为於无为而不自恃，成於无功而不自处，不欲见其贤德赞行，而使人奉其有余矣。康节所谓老子知《易》之体者也，斯亦不过矣。
　　德曰：坎为弓轮，离为兵戈，弧矢之象也。离午为心，坎子为肾，水火之象也。天之道，其犹张弓乎？子后阳生，下者举之，午后阴生，高者抑之。心火有余，臀水息之，有余者损之也。肾水不足，心火息之，不足者与之也。水火相息，天之道损有余而补不足也。人之道则不然，肾水不足，又从而以欲竭其精，不足者损之也。心火有余，又从而以酒为浆，有余者奉之也。水火相射，人之道损不足而奉有余也。谁能损其有余，以奉周身之不足？唯有道者能之。是以圣人无为而为而不自侍，无功而成而不自处，实不欲见其贤行，而使大道有偏於奉养，以成其太过不及之患矣。
　　天下柔弱章第七十八
　　天下柔弱莫过於水，而攻坚者莫之能胜，其无以易之。故柔胜刚，弱胜强，天下莫不知，莫能行。故圣人言：受国之垢，是谓社稷主；受国之不祥，是谓天下王。正言若反。
　　经曰：天下柔弱莫过於水，而攻坚强者莫之能胜，慎无以轻易之。弱之胜强，柔之胜刚，天下莫不知，皆莫能行。故圣人云：能受国之垢，是谓社稷主；能受国之不祥，是谓天下王。受垢而主，不祥而王，圣人正言若相反也。
　　道曰：坎为太柔，其水升降天地。坤为少柔，其土生成万物。然生成万物之形者，坤土也。升降万物之气者，坎水也。故润万物者，莫润乎水，是以天下柔弱莫过於水，其水与气往而不入#7，无往而不胜，而攻坚强者莫之能胜也。慎无以轻易其水也，水哉水哉，故曰其无以易之。夫弱之胜强，柔之胜刚，天下莫不知，而皆莫能行，岂可以水为轻易邪？水之时义大矣哉。故圣人云：能受国之垢辱，是谓社稷之主；能受国之不祥，是谓天下之王。水柔之象也。弱之胜强，柔之胜刚，受垢而主，不祥而王，皆正言若反也。
　　德曰：真精至柔，真气至弱，坎水藏之，皆有名而无形，一身之主也。精气一败之后，筋骨虽曰坚强，不久而为粪土矣。以此言之，天下之柔弱莫过於水，而攻坚强者莫之能胜，孰敢轻易而卑下之？故曰其无以易之。夫柔之胜强，柔之胜刚，天下莫不知其然，皆莫能行其事，水之为道大矣哉。故圣人云：能受国之垢辱，弱之胜强也，弱之胜强，是谓社稷主。能受国之不祥，柔之胜刚也，柔之胜刚，是谓天下王。皆正言相反也。
　　和大怨章第七十九
　　和大怨，必有余怨，安可以为善？是以圣人执左契，而不责於人。故有德司契，无德司彻。天道无亲，常与善人。
　　经曰：和其大怨，必有余怨，安可以为善？吉事尚左，契代绳约，是以圣人常执吉约而不责於人。故有德司契，无德司法。彻者，法也。天道无亲，常与善人。
　　道曰：善闭无关楗而不可开，善结无绳约而不可解。大衅已成而后解之，必有余衅，又安可以为信？大怨已彰而后和之，必有余怨，又安可以为善？是以圣人执左契，谓善结无绳约而不可解。而不贵於人#8，可谓善闭无关楗而不可开。惟有德者能司其契，无德者但司其法。是以皇天无亲，惟德是辅，天道无亲，常与善人。
　　德曰：天地合而甘露降，阴阳和而风雨时，损益盛衰之始也。三阳出地，地天泰也，地天方泰，三上相交，损其盛也。三阴出地，天地否也，天地方否，初四相交，益其衰也。故曰损益盛衰之始也。故泰能生物，吾能成物，遂使天下万物常恨天地之不为损益矣。大而天地，小而万物，皆托阴阳以成其器，而况於人乎？阳唱而阴和，是谓男女居室，阳唱而阴违，是谓夫妻反目，而况於大怨乎？大怨已成，方为和之，以和反怨，必有余怨。既有余怨，安可以为善？大怨已形，方为救之，以救反怒，必有余怒。既有余怒，安可以为助？是以圣人常执左契，以弱胜强，不责於人，以柔胜刚。有德司契，执其柔也。无德司彻，执其刚也。故天道不替，常与左契；天道无亲，常与善人。
　　小国寡民章第八十
　　小国寡民，使有什伯器之而不用，使民重死而不远徙。虽有舟舆，无所乘之；虽有甲兵，无所陈之；使民复结绳而用之。甘其食，美其服，安其居，乐其俗。邻国相望，鸡狗之声相闻，民至老死，不相往来。
　　经曰：小国虽曰寡民，各什伯有长，人但器之而不为国用，使民重死而不远徙。虽有舟舆，无所乘之；虽有甲兵，无所陈之；使民复结绳而用之。甘其食，美其服，安其居，乐其俗。邻国相望，鸡狗之声相闻，民至老死，不知事相往来。
　　道曰：汤以七十里，文王以百里而有天下，皆小国寡民也。是以经界既正，井地既均，匹夫匹妇，受田百亩，使民各有什什伯伯之长，而不相假借矣。然后上中下士谷禄既平，但以人为器使，而不为国之役用，故曰器之而不用，遂使民之重死而不远徙。虽有舟舆，无所往而乘之；虽有甲兵，无所向而陈之；使民复为上古结绳之用。以佃以渔，甘其食矣。衣褐捆屦，美其服矣。穴居野处，安其居矣。鼓腹击壤，乐其俗矣。邻国相望，鸡鸣狗吠相闻，而达乎四境，使民直至老死，不知公私之事有相往来。
　　德曰：富贵安民，人之精满而气盛者也。小国寡民，人之精败而气衰者也。虽曰气衰而精败，亦有接衰补老之道。至於百二十年犹可还，过此修真诚更难，直须九转八琼丹，日月之华救老残，而况小国之寡民乎？夫气衰而精败者，六十四卦尽者之人也，必须先使五脏六腑各有所主，《黄庭内经》是也，故曰使有什伯。虽曰安炉立鼎，止是养药而已，不敢煅炼烹煎，故曰器之而不用。筑丹室，置鼎器，绵绵若存，用之不勤，使民重死而不远徙也。虽有飞舟奔车，无所乘之；虽有坚甲利兵，无所陈之；使民复结绳而用之。是谓复善闭无关楗而不可开，善结无绳约而不可解也，不亦重乎？是以天下太平而为羲皇上人，甘其食，美其服，安其居，乐其俗，十二宫尔汝相忘也。邻国相望，鸡狗之声相闻，十二经表里相和也。苟得如此，直至老死，复与世俗不相往来，不亦宜乎？
　　信言不美章第八十一
　　信言不美，美言不信。善者不辩，辩者不善。知者不博，博者不知。圣人不积，既以为人己愈有，既以与人己愈多。天之道，利而不害；圣人之道，为而不争。
　　经曰：信言不美，美言不信。善者不辩，辩者不善。知者不博，博者不知。圣人虚明，何所积乎？既以为人己愈有之，既以与人己愈多之。天之道，有利而不害；圣人之道，无为而不争。
　　道曰：道之出口，淡乎其无味。大道废，有仁义；智慧出，有大伪。信言不美也。夫轻诺必寡信，多易必多难，美言不信也。万物恃之以生而不辞，功成而不居，善者不辩也。其政察察，其民缺缺，辩者不善也。知者不言，知者不博也。言者不知，博者不知也。圣人之道，存乎太极，虚明一气，无所不有，是以不积。既以此道为人，自己愈为有矣，既以此道与人，自己愈为多矣。故天之道，有利而不害，天下莫能与之害，圣人之道，无为而不争，天下莫能与之争。
　　德曰：信言不美，无为大道也。美言不信，傍门小术也。善者不辩，吉人之辞寡也。辩者不善，躁人之辞多也。知者不博，一以贯之也。博者不知，记问之学也。圣人之道，不必多积，一生二，二、生三，三生万物足矣。此道既以为人，人即我也，人既皆我，己愈有之。此道既以与人，人亦我也，人既皆我，己愈多之。故先天之道，以美利利天下而不害於人，人皆衣其道；圣人之道，以无为为天下而不争於人，人皆被其德。道德衣被於天下成矣。而先天圣人之功成矣。
　　道德真经三解卷之四竟
　　#1 其微以散：『以』疑作『易』。
　　#2 轻敌则几丧吾宝：『轻敌』二字原脱。
　　#3 东征西怨：疑作『东征西夷怨』。
　　#4 不敢为主而为客：后一『为』字原脱。
　　#5 夫惟不厌，是以不厌：『是以不厌』原脱。
　　#6 不得其死也坚强：『死』疑作『生』。
　　#7 往而不入：疑作『无往而不入』。
　　#8 不贵於人：『贵』疑作『责』。 
　　
