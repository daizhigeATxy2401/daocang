太上玄灵北斗本命延生真经注
　　经名：太上玄灵北斗本命延生真经注。元人徐道龄撰，书成于元统二年。 以斋戒内练法街注解经文。五卷。底本出处：《正统道藏》洞神部玉诀类。
　　北斗经题辞
　　题辞一章，乃梓潼帝君之所作也，其文备述北斗之玄玄中天之妙妙也，凡诸同志欲诵《北斗经》，先念题辞，则知一经之始末也，不可忽之。
　　北斗题辞者，所以题号北斗之经、真玄之要、诀法之首也。北，位也，斗者，万象之尊尚也。此经北斗之所化也，故太上赋以北斗，其厄难则各自有名，北斗，大圣也，居乎中天而统三界也，昼夜常轮，无有休息，运度死生，故曰玄矣。斗用柄转，为柄所用，而乃罡星符所令，其斗也，玄元始炁也，或曰：北斗即北极北辰之象，故北倚於坎，动静而行，亘於中也，三台之覆，能生养护分，令成道北斗，生有元灵，难量其德，万象慈母三清之教，任於紫光之妃，化生备阴阳之道，通五行，尤长於延生，永寿之始，魔道纵横，用邪争强，以侵真妙，当此之际，孰能为谋以为上法，玄玄大范将为隳废。
　　老君顿起，故飞来於蜀，欲度众生，以宣真妙，至道非一，北斗本命祈祷灾福生养之诀，昭着幽微，靡所不载，时值正月初七日，而有地神於是玉局众扶，周天大世得道真圣分班侍焉，思济斯民，天师契合太上之心，越班而请乎玄灵之事。
　　天尊凭几可其说，北斗世莫知，司天枢之纪录，治地轴之动静，建岁运，扇春风雍熙之和，了岁时，成三腊之穷冬，自立世而无终焉，是故垂道言以度后人。
　　太上有云：我欲托之斯言，不如载之真诀之深切着明也，於是斗真并集，所与高第弟子天师张道陵之属，补疑释问，遂自撰其本命之言，成经一卷，包罗天地，揆叔万类，仁义道德，性命祸福，集然靡所不备。帝王公侯遵之，则可以致长生契天道，卿大夫士奉之，则可尊君父保身命，志士上智者持之，则可以成仙道驾飞云，有缘人之修道，二炁之正焉，可谓玄而灵之，延而生之，覆世大圣之太玄者也。太上自蜀阐化，然后道正经诀各得其所，乃分章有诀，遂消厄得延生，北斗后自垂光，体三清之道而着作焉，此真常湛寂而明者也，千百岁之遥，传布太上所言以为灵宝，灵宝者万真之总会，六合之纲领也，北斗之经则而象之。汉天师传斗於老君，老君授以本命妙行尊问大道，元始对以度人，汉明帝遇斗於终南，斗真将玄灵而自授，唐太宗受道於羊角，元始曰，汝为天子，安能何道不行哉。旨意合同若此者众，又有道德千言蕴奥妙，故说斗经为径，其文不可弘深，不与灵篇相似，是以北斗本真后世依仿而讹传者也。北斗不得灵者，大道闭塞，妙法无闻，真途迷惑，耳耳流来，北斗玄灵暗矣。其经号为本命，故篇籍幸不泯灭，圣朝求贤礼士，开延道德，是以清炁结聚，修炼之士，明法注经，授诀度人，皆有其类，故有古浙至士，虽掌五刑之科，肯与斯经通义，特列北斗之明事谓之注文，辞理长於引喻，意不疏远，而道已独至，其言曰：说诗者不以文害辞，不以辞害志，以意逆志为得之矣。斯经殆欲使后人径知其妙，故解其文，不但作於为己也，前贤解者，往往拾取而说之，其说甚多，世圣不同，蜀都以来千百余载，传之者亦已众多。道龄徐卿，至真无伪有自来矣，侍父素庵崇道习儒，弱冠之际，遗志於经，取长收要，本有数家，飞腾吏诠之内，十有余年，心欲功补，何勤能焉，幸息肩弛檐#1於吴昊会之间，潜心温故知新，以尽琐见，全其所愿，遂其所志，释奥明玄，庶补万一。余司文昌之星，会英聚灵，靡所不知，历代传之於翰墨，至今得明於教者，惟北斗之诀，后学之士释而辩之者，又自详矣。道龄存志北斗闳远微妙，开诵明见，更书朝礼之科，於是乃述己所闻，证以经传，绣诸灵符，具载本经，章别其旨，分为上下，凡二十四厄，总而言之，不出乎本命者，以启后人，可以释疑破惑，余亦字字订其是非，后之奉者，尽其修养，皆得长生，不负玄阳徐道龄之用心，共无上之逍遥，不亦可乎。
　　诵北斗经诀
　　凡诵经或朝礼，先凝神叩齿，端坐调息，闭目静思泥丸官中有九宫九星，各处一宫，而坐七人，如真形之状，二人辅弼之服。讫存天上北斗星光，灿然如见，即以舌拄上腭，成金桥一道，五脏出五色炁五条，乘桥而上，横亘斗中，即呼四直使者，从桥而入斗中，通告某事，次见击羊陀罗二使者，如玉女状，青衣仗剑，一人执曼陀罗花，一人执杨枝，自斗中度桥而下，入我身中九宫之内，复出一室之中，检校都毕，复入斗中良久，但见斗中九皇，如己形中九人之服，乘云炁自桥而下，入泥丸宫之室，与我对坐，倏然合为九人，杳冥之际，复合为一人，自泥丸宫中，乘云下入黄庭之内，讫，次端坐持诵。
　　净口神咒
　　出纳之门，上下有神。吉凶之户，炁津常存。吾今朝礼，一念存真。会集万圣，叩之必闻。急急如太上律令勑！
　　净心神咒
　　天玄天玄，真一自然。去邪归正，惟思静专。一身之主，万法之先。定而不可测，动而那可言。臣今表里静，引我拜帝前。急急如太
　　上元降律令！
　　净身神咒
　　灵宝祖炁，安慰黄阙。白帝清魂，赤帝定魄。黑帝生炁，青帝养血。黄帝中主，万神敢越。前有朱雀，后有玄武。左有青龙，右有白　　　
　　虎。侍吾之身，元神鼓舞。各按方位，同朝斗府。急急如太上老君律令！
　　勑水神咒
　　存想北方黑炁，吸入水中，诵开天地秘章洒之。
　　太一之精，洞玄之灵。能生万物，能涤群情。吾今洒荡，天地澄清。急急如太上律令勑！
　　开天地秘章
　　洞虚玄元，晃朗无边。八方正炁，混合自然。灵宝司命，普化九天。豁落答那，洞罡神仙。斩绝恶鬼，扫荡妖烟。中山玄咒，元始灵篇。吾诵神集，天地回旋。三元五岳，八海朝元。魔王束首，真圣卫轩。凶秽消散，道德成全。急急如太上老君律令勑！
　　北极灵章
　　北极璇玑，中天魁罡。络纬天地，运转阴阳。德出万圣，位列九皇。扫除恶秽，普降吉祥。喉舌之使，陀罗擎羊。雷门十二，开指生光。生物覆世，振作纪纲。吾总枢柄，永镇坎方。龟蛇合体，龙虎成行。神剑一下，斩绝魔王。急急如北极玄天玉虚上相仁威上帝律令！
　　安神宝章
　　杳杳冥冥，混合无形。玄元始炁，天地人灵。道非常道，名无定名。· 空洞凝结，真妙化生。既分五正，始属七星。臣今荡涤，内外澄清。功德圆满，魂魄自宁。急急如天皇大圣老君律令勑！
　　北斗玄玄妙品灵章
　　北斗七真，朝共二尊。随时运建，应炁常存。天皇大帝，紫微玄辰。光明烛世，大若车轮。闭人死户，开人生门。二炁之化，五行之君。上朝元始，下覆昆仑。自子至午，十二元辰。请必免罪，诵可蒙恩。天罡掌握，辅弼丝纶。三官听命，五帝卫真。庚申甲子，本命生辰。随力章醮，福自臻身。三千大将。二万灵神。作恶减算，造善益津。能清七魄，能制三魂。朗诵玄咒，扫荡妖氛。急急如紫微大帝律令！ 
　　北极尊帝灵章
　　北斗九君，乃天地根。扶危解难，有方便门。十二时属，三元炁存。斡旋造化，成就天人。罡神指处，鬼宿停轮。吽钵苛叱，光徧乾坤。渐乐和叱，扫除妖氛。今夕日凝结，拘魄束魂。内外清净，表里更新。三尸安位，九灵守真。以合大圣，混沌自分。凡有祈请，一一遂闻。
　　急急如太上元老天主律令勑！
　　开经无上妙品章
　　稽首太上尊，归命礼北斗。仰启二尊帝，朝现七元君。经始蜀都出，道为天人根。消灾解危厄，保命守玄真。南陵三千使，北斗七千神。俱来卫法座，同入清净门。臣今志心诵，道炁自然存。
　　太上玄灵北斗本命延生真经注卷之一
　　玄阳子徐道龄集注乾阳子徐道玄校正
　　太上者，极大为太，最高为上，乃太极无上也，惟三清，人君之父，得以称之。玄灵者，乃天地之玄炁，七政之精灵，北斗之慧光，世人之性命也。人禀清灵之炁结成此身，遂生魂魄血气也。北斗者，天地之大德大化，真炁正道结为玄象，运乎中天，建四时，均五行，生杀万物，统治天地，察录善恶，无一物不系其所管也。本命者，天一生水，盖自北斗生也。斗在北，旺於水，司生司杀，养物济人之都会也。人禀天地之炁，为男为女，可寿可夭，皆出乎北斗之政令也。人能认本命神不越修，奉念本命号使不虚过，则得厄解灾消，而获福无量矣。延生者，乃北斗期世人修身向道，使保天年，人能礼斗朝真，即得延生之道也。故天不动，则不能长覆，斗不动，而岂能常轮，人不延，焉得长生也。真者，即真妙之义，不可测之玄玄也。经者，经也，若经久传讹，似有纵纬而经缕不堪，纹理参错则成瑕疵也。又经者，径也，径不通直，如入道修真之人迷其要路也。又经者，络也，若人经络失度则生疾也，经若不明，则不得真玄也。
　　尔时太上老君，
　　尔时者，谓当太上说经之时也。老君乃天地之本始，造化之祖宗也。历代应现，未有诞生之迸，将欲和光同尘而立世教，乃先命玄妙玉女即无上元君为天水尹氏之女，名益寿，适仙人李灵飞，灵飞本毕皋陶之后，感其父李庆宾白日飞升之事，精修大道，亦百余岁，当老君未诞而升天，殷朝十八世王阳甲践祚之十七年庚申岁，寄胎在孕，炼真八十一年，至二十二王武丁之九年庚辰岁二月十五日卯时，降生于亳，今太清宫旧宅存焉。周武王时为柱下史，昭王癸丑年过函谷关，授尹喜真人道德五千言，计二百七十四年，至甲寅四月二十八日，老君白日升天。期尹喜真人千日外会於蜀青羊肆中，至丁巳年之蜀，再遇老君，乃从仙驾周游九天，随方设教，孔圣师之，至赧王时，计九百九十六年已。魏明帝赞曰：为周柱史，经九百年，唐太学博士吴扬昊赞云：老君变通，灵应难测。既生商日，又仕周时，计其始终，乃历千载，后降成都授此经诀，乃汉桓帝永寿元年乙未正月初七日。又自唐太宗时，以仁爱之道说经於羊角山。宋政和年问，降于茅山玉晨观，授梁光映《加句天童护命经》，之后至今，灵验之事不可枚举○老君生时，九龙吐水，化为九井，灌洗身形，生而须发皓白，有七十二相，八十一好，行步莲华，乃至于九，左手指天，右手指地，曰：天上天下，唯我独尊，我当阐扬无上道法，普及一切众生。时有自然天衣挂体，九日之中，身长九尺，感天神赞十号之名，号曰太上老、圆神智、天上尊、帝王师、大丈夫、大仙尊、天人父、无为上人、大慈仁者、元始天尊。今者略述太上纪号，同志皈依，各获福报也。
　　以永寿元年正月七日，
　　太上哀悯众生，屡降成都，授与天师静应真君延生经诀、五斗符相灵文，五斗真君名字。永寿元年正月七日，授此《北斗玄灵本命真经》，十五日，授《南斗六司延寿度人妙经》及灵宝妙道《五斗真经》，至永寿二年正月初七日，说《东斗长生护命真经》，十五日，复说《西斗大计护身经》。又以天师真人其能修馑奉行，老君复现全身於清虚中，升玉局座，宣说《中斗保命延生玄真妙经》。先北而后南，次东而复西者，盖北斗位处坎宫，宰御水源，水属於北，以北为天，天一生水，故先授此经。南斗位处离宫，宰御火帝，火属於南，以南为地，地二生火，故《南斗真经》次二授之。其东斗、西斗、中斗五斗经文，皆依造化次序言之，故有其时也。
　　在太清境上太极宫中，
　　经云：元上大罗之天，三清之境也。玉清圣境十二圣天，元始天尊所治，玉清之下，上清真境十二真天，玉宸道君所治，上清之下，太清仙境十二仙天，太上老君所治。若在人身，则上丹田泥丸府，上应玉清宫，中丹田绛宫府，上应上清宫，下丹田交会府，上应太极宫。太清境上正老君所治之宫，名曰三皇洞神太清太极宫也。
　　观见众生亿劫漂沉，周回生死。
　　太上应化，徧满天下，分身之处，皆是太清太极宫也，太上常以慈悯之心观察众生，众音终犹中也，天居上，地居下，人居其中，乃中方中土之生人也。又作去声者，多也，字义两说也。数至十万为一亿。劫者，结也，亦云时也，人之一生，必备三千六百劫尘劳，乃命分配定之结数也，为世人肆行不道，恣纵淫杀，夭丧其身，不能全其本年，未能轮回生死，前结未尽，又有一生尘结，积结亿万不能解释，正所谓行善事结良缘，行恶事结鬼道，若结恶多了，则漂流苦海之中，沉溺生死之内，无有休息，永为下鬼矣。人能一日行一善事，着一善功，活一物命，是解了三尘结，即历过三劫也。若人日行一善，则一年解了三百六十结，又能在世活人生命，济人利物，精修大道，悟性归真，则百千万亿结尘劳一时尽灭，谓如百年暗室，若慧灯一照，满室光明，梵语劫波，此云时也。不论时之长短延促，多时少时，通而言之谓劫也，又谓霎时也。如《玉枢经》云：往昔劫中也，天尊何尝入劫耶，即是往昔此时兴此济人之念也。又劫者，歇也，蛰也，如龟龙虫蛇之属，伺雷收声则隐歇其形，雷鸣则出其形，乃为一劫之名，其牛马羊犬鸡豚禽畜之类，亦各有劫，但受诸苦而已。故圣人立教於身，三业中戒杀为上，《孟子》云：见其生不忍见其死，闻其声不忍食其肉是也。三界之中亦皆有劫，阳炁结为天，为男，阴炁结为地，为女，善人取恶妻，圣贤生不肖，乃烦恼结也，善人遭贼，吉人逢害，乃生死结也。入道之士，若以道龄之言为心，念念以善功方便解之，则无此结也，佛经有云：解百生冤结。若不解之，世世相遇，可不勉诸。
　　或居人道，生在#2中华，或生夷狄之中。或在#3蛮戎之内，或富或贵，或贱或贫。
　　中华者，即中国也，东南曰扬州，正南曰荆州，河南曰豫州，正东曰青州，河东曰兖州，正西曰雍州，东北曰幽州，河内曰冀州，正北曰并州，此禹贡别中国之九州也。九州之外，东曰夷，西曰戎，南曰蛮，北曰狄。经云：人有五常十善之心，孝弟忠良之行，报生人道，在中华之国，富贵者，因布施三宝，惠贫拔苦，拯难救危中来；贫贱者，因悭贪不舍，取非义财物中来；边夷下贱者，从杀生邪淫、不信因缘中来。此太上天眼观见众生所作罪福，随业而受报也。
　　暂假因缘，堕於地狱。
　　人生在世，禀於富贵贫贱之中，盖处之不以其道，富者不义不仁不慈不施，贵者不公不法不忠不勇，贫者不安分，贱者不伏下，所以万事万理，颠覆错乱，遂至菑害生、祸息作，堕於烦恼也。释藏偈云：福德力故今多顺，今多顺兮放逸生，放逸终无持戒心，以是因缘入地狱，正谓此也。
　　为无定故，
　　夫定者，乃入道之要路，延生之捷径也，定者，正也，身若不正，岂能入道，心若不正，岂能延生。延字之义亦从正。从之又定者，静也，向也，止也，次也，水定则不流，地定则不陷，心定则万虑息，身定则万事止，性定则炁灵，神定则炁清。而定非静不能成也，盖世人无静向止次之力量，则行义不能达其道，修真不能造其真，是以心心不定，业业相随，又岂能延生，而明玄灵之本命耶？《玉枢经》云：能知止则泰定安，《大学》云：知止而后有定。此知止是知有这个道理，须是得其知止方是，如知为人子必孝，知为臣叉忠，能得是身亲为忠孝之道，见得此事，合当如此，则志有定向，心有止次，乃是大力量之人。如《孟子》云：富贵不能淫，贫贱不能移，威武不能屈是也。若心不定，至於事亲之际为私欲所汨，不能尽其孝，事君之际为利禄所汨，不能尽其忠也。今人有亲不孝，居官者不法，处富贵者沽名，有子者更娶，是不知止，不安分，不守静，不予次，乃心无定，故菑必及其身矣。人能知止安分，守静次定，则不求生而自得延生，未入道已达其道矣，何菑息之及焉。上智之士若下静定工夫，心无篑止，久久成功，小则延寿算入仙真，大则朝玉帝礼三清也。
　　罪业牵缠，魂击阴司，受苦满足，人道将违，生居畜兽之中，或生禽虫之属，转乖人道，难复人身。
　　道释二教戒十恶业，杀盗邪淫、贪嗔愚痴、妄言绮语、恶口两舌，皆训人为善也。此十恶业，即奸盗诈伪，在於法律禁断非轻，人有一犯，枷禁牢狱，手足杻械，拷棰刺断，警迹镣徒，是与禽兽何异哉。此章言人先世作业，恶籍满盈，斗府三官检核文移，狱系神魂，拷掠报对，若楚受足，今得再生，又作诸恶，乃将违人道也，后世即生畜兽之中禽虫之属，是转乖人道、难复人身也。
　　如此沉沦，不自知觉，为先世迷真之故，受此轮回。
　　知觉者，晓悟也，真者，正也，直也，化也，圣也，灵通而妙明也。天无真，万物不春，地无真，草木不根，人无真，不能御神。成真者，遇水不溺，遇火不焚，出三界，化十方，役万神，合一炁，非真焉能得耶？非真何能成耶？所以北斗称真君，玄帝称真武，诸得道者皆称真人，吾夫子明德之论，非真如何得知止定静也，真之一字岂易言哉。太上哀悯世人生於中夏蛮夷，富贵贫贱，乃受天命，於斯止向，假此因缘为心无定，故罪恶相联，将违人道，此章欲令众生省悟修真也，不自知觉者，因迷真道，不入仙宗，故不知所命之命，夫命者定令也，如天赋与富贵贫贱，处之以道，即如天命而然者，乐天者也，少有所赋非其命者，即是迷真违命也，既违命迷真，则沉沦而不自知觉也，凡奉真持诀之士，能於知觉上寻出无可知觉，方是得延生之诀也。太上演教，经旨幽微，一句一字皆是诀法，下学之士，岂易窥测者哉。若以文字近俗而鄙之，徒憎谤讪罪根难灭也，谓如不自知觉，当太上授经之时，缘何不言，自不知觉，其自不二字，与不自二字，大有悬绝，亦与前后经旨不相干也，盖不字在上者，乃不自去理会本来所命贵贱寿夭之因缘也，不字在下自不知觉者，却是不知所觉也，不自知觉，乃知其所觉之觉而不自悟也明矣。诵经同志之士，当味其经旨，熟究深思，庶不负太上垂教立言之圣意也。
　　乃以哀悯之心，分身教化，化身下降，
　　太上至神至圣，大智大慈，虽高居三境之中，宴处九重之内，而哀悯众生之心无时少息也。太上化身降於蜀都，授此经诀，饶益众生度脱轮回之苦也。
　　至於蜀都，
　　蜀都者，即今之成都府也。汉明帝问僧摩腾曰：法王在世，何故化不及此？对曰：迦毗罗卫国，乃三千大千世界之中心，三界诸佛皆於彼土，凡有愿行者悉生于彼，受佛正化，咸得悟道，余处众生无缘感佛，佛不往也，佛虽不往，光明及处，或五百年，或一千年，或千年外，皆有圣人传佛声教而教化之。何故太上降於蜀都，余方不往，蜀乃坤维福地，天师正一真君彼时於鹤呜山修炼九鼎丹成，又能宣扬教化，故降于彼以授经诀也。
　　地神涌出，扶一玉局，而作高座。
　　玉者，天地日月之精华，阴阳水火之结秀也，润而温，宝而贵，万载之不可朽灭也。局乃曲脚之玉宝座也，如普化天尊所座七宝层台，即珍宝严饰七级龙凤之座也。太上哀悯众生，降世说经，三界万灵，孰不奉迎，宜乎地神扶拥玉局以侍卫也，说经已竟，玉局复沉地中，今玉局化洞乃成都之遗迹也。
　　於是老君升玉局座，授与天师真人《北斗本命经诀》，广宣要法，普济众生。
　　汉《传》：天师讳道陵，字汉辅，沛丰邑人，留侯子房八世嫡孙名大顺之长子也。子房阴功隐行，流芳后叶，天师母初梦天神自北斗魁星中降，至地长丈余，衣绣衣，以蘅薇香授之，既觉，衣服居室皆有异香，经月不散，感而有孕，於光武建武十年甲午正月望日，生於吴地天目山。时黄云覆空，紫炁盈庭，空中光明如日，经月，复闻昔日之香，浃日方散。年及冠，身长九尺二寸，丽眉广颗，绿睛朱顶，隆鼻方头，目有三角，伏犀贯脑玉枕峰，起手垂过膝，美须髯，龙踞虎步，望之俨然，虽亲友见之肃如也。七岁，读《道德》二篇十许徧，而达其旨，於天文地理河洛图律之书，皆极其妙，通习坟典，广览无遗，从学者千余人。天目山南三十里，西北八十里，皆有讲．诵之堂，临安神仙观，余杭通仙观即其地也。后起贤良方正直言极谏科，中之，身虽仕，而志炼形轻举，久之退隐北邙山，三年，有白虎衔符置座傍，朝廷就征为博士，称疾不起。和帝即位，以三品印绶驷马车等征为太傅，后封冀县侯，三诏不就，时永元四年壬辰岁也。遂自河洛，历江淮名山，徧礼洞府，泝流入蜀，及诸洞室，遇神人告教，获丹书秘诀。遂於鹤呜山，修炼九鼎丹成，未敢服，谓弟子王长曰：冲天之士当功及生灵，佐国安家，兴利除害，然后轻举，臣事三境则无愧焉，苟利一身，功不及民，非大道弘济之旨也。至顺帝时汉安元年壬午岁正月十五日午时，感金阙后圣玄元道君即老君下降，以正一盟威法箓、三五斩邪之剑、都功版券职箓以授之，遂服丹战鬼，置立治庭。而后太上复以三洞众经九百三十卷、符箓丹电秘诀七十二卷、并冠服等以赐之，至桓帝永寿元年，屡授此经并五方五斗真经，至永寿二年，夫人雍氏同时白日升天，位为太玄都正一真人、三天扶教辅元大法天师也。太上所授经诀即法也，经中字字皆是要法，奉道之士，悟得一字一句一法一诀，得离迷途，直趋道岸。道陵二字乃天师之名，诵经至此，虽临文不讳，然起敬之诚，当以真人二字代诵之。
　　是时，老君告天师曰：人身难得，中土难生，假使得生，正法难遇。
　　按《四十二章经》，佛言：人离恶道，得为人难，既得为人，生中国难，既处中国，遇道者难。又云：世间得人身者，如指瓜上土，失人身者，如大地之上太清境。《黄庭经》云：人以精为母，以气为主，五脏各有精，精中生气，五脏各有气，气中生神，神能生寿，长生保命，炼精为丹，养气为神，真仙上圣，修真养气，自然而然，内真外应，有作必成，自凡入圣。男子之生，先生右肾，以外精而内血，阴为里也；女子之生，先生左肾，以外血而内精，阳为里也。肾生脾，脾生肝，肝生肺，肺生心，心生小肠，小肠生大肠，大肠生胆，胆生肾，肾生膀胱，膀胱生三元，三元生三焦，三焦生八脉，八脉生十二经，十二经生十五络，十五络生一百八十继络，一百八十继络生一百八十缠络，一百八十缠络生三万六千丝络，三万六千丝络生三百六十五骨，三百六十五骨生八万四千毛窍，三百日，胎完气足，灵光入体，与母生离而为人也。人身难得，信有之矣。圣人应运，二万年为一劫，二千年为一小劫，降世贤人五百年然后一问世，老君大圣人，应运众生得遇演说正经，实难可得见矣，得遇之人，不生信向，痛可惜哉。夫天地之间人为贵，人最灵，上界为圣为真，亦人能也，下界为鬼为畜，亦人化也，盖善善登上界，恶恶降下世，所以阴阳二炁，得天之命令，方得为男为女，有若针芥之难投，圣凡之难遇也哉。道龄受先师之秘旨，太上曾以三十二字真玄之窍，训度祖天师张真君，云：人身难得，真妙难逢，忽然轮回，去无所从，学道之士，诚以守中，自然湛寂，与天地同，此乃祖师得道之径路也。今道龄不敢固蔽，并注此章，愿与同志共为进道之万一云耳。
　　多迷真道，多入邪宗，多种罪根，多肆巧诈，多恣淫杀，多好群情，多纵贪嗔，多沉地狱，多失人身。
　　夫人若失真道，即入邪宗也，罪根者，指下文十恶业也，巧诈者，乃口业也，淫杀者，身业也，情爱贪嗔者，乃心业也。罪根既植，诸恶炽然而生，堕於地狱，失却人身也。此章言多字之意者，乃训下愚，非为上智之士言之也。
　　如此等缘，众生不悟，不知正道，迷惑者多。
　　已上诸多业报因缘，乃太上明开大道，彰施法网，以示众生，不可触入犯之，以堕地狱，失却人身，而人自不省悟。衣冠足以备礼御寒，蔬食堪可充饥，养素道德以富润其身，诗书以增广其志，禄仕可展其学，艺业可赡其身，而却不守其分，不知其止，不收放心，不求真道，恣情纵欲，迷惑妄想，胶胶扰扰，念念驰骤，步步投於恶业网中，是谁之过欤？
　　我今哀见此等众生，故垂法教，为说良缘，令使知道，知身性命，皆凭道生，了悟此因，长生人道，种子不绝，世世为人，不生无道之乡，不断人之根本。
　　道由路也，乃日用之间，人伦事物所当行之理，众人之所共由者。以教门言之，道在太极之先，超乎天地形器之外，是未有天地万物之初，已有此道。剖判之后，在天为日月星斗、风雨雷霆，在人为仁义道德，在地为草木山河，在序为春夏秋冬，在时为冷暖晦晴，在教则存诚炼性，在法为功赏罪刑，故太上曰，大道无形，生育天地，大道无情，运行日月，大道无名，长养万物，吾不知其名，强名曰道。佛氏亦以未有天地之先，为吾真体，先儒推原来历，谓由太虚有天之名，由炁化有道之名，天之所赋曰命，命即令也，人之所受曰性，性即理也，天无言如何命，只是大化流行，炁到这物便生这物，如分付命令一般，性是仁义礼智，性之与命，未尝偏塞，但人禀受，却有清浊长短昏明厚薄之不齐，故有富贵贫贱寿夭贤愚也。若人禀气至清至粹，则为聪明神圣人也，若清粹而高明，则为富贵寿考之圣人也，若高厚悠长，则为聪明智慧忠正贤良节义之士也，若禀气薄恶而短者，则为悖逆凶暴邪佞诡谲狠毒愚痴贫贱之人也。此善恶虽因人之所禀，亦由炁之所生也。太上悯念世人，故传经诀以垂正教，喻世法以说良缘，善巧方便，调摄众生，使其知道，知身悟性悟命，自获真种，既获真种，则长生人道，世世生生若不弃背，则不断人之根本也。此经，太上岂特专为汲引下士之设，若上智之士，於此肯为究竟，念念在斗，息息存真，则列仙有日矣。
　　更能心修正道，渐入仙宗，永离轮回，超升成道。
　　太上大慈大悲，至仁至圣，教化群生，谆切至再，始怜众生禀受天命因无定故，乖违人道不觉沉沦，遂宣要法，言人迷真道而不悟，种罪根而不知，故令知道知身，悟性悟命，皆凭道生，不断真种。此章又虑世人不能出三界也，谓道既能知，更当修习，时时不拾，拳拳服膺，渐入初乘，积习既久，守而不失，用功用力，至於彻悟休歇之场，入仙宗，离轮回，成正道也。
　　我故示汝妙法，令度天民，归真知命。可以本命之日，修斋设醮，
　　示汝者，谓天师也，妙法者，即指下文於本命修斋设醮也，天民者，谓世人，乃天所生之人民，命天师广垂济度也。如伊尹曰：予天民之先觉者也，予将以此道觉此民是也。虽然令其归真知命，却无下手之处，於此可见矣。太上慈悲方便，开发众生，以六十日内令认取本命之一日，清心斋戒，制魄拘魂，随力醮献，投词拜表，礼号诵经，俾初真之士不烦不简，不厌不疏，易於入道，使其渐渐修习，行之既久，於日日时时皆是本命，如此勤求不怠，珍重护持，其功德力不可称量也。修斋设醮者，道以斋为先，经云：虽有恶人，斋戒沐浴则可以事上帝。学道之士，虽修斋而不持身口意业之十戒，是空守节食，於事无益，反招愆也。设醮者，召也，即召三界真灵也。又曰：诏欲人人启寸心之诚，拱伺帝之诏也。又曰：照乃然灯照人，我之性也，此乃醮之意也。斋法有三：一者设供斋，修斋是也，可以积德延年；二者节食齐，又名祭祀斋，谓不饮酒，不茹荤，可以和神保寿，中士所行也；三者心斋，谓疏灌其心，除嗜欲也，澡雪精神，去秽累也，剖击其志，绝思虑也。夫无思无虑则专道，无嗜无欲则乐道，无秽无累则合道也。心斋为上，节食次之，设供斋为下。《北斗七戒序》云：太上曰，人身难得，中土难生，假使得生，正法难遇，三者既备，幸莫大焉。且夫天无私亲，常与善人，苟能远恶以从善，舍妄以归真者，道岂远乎哉。然而道虽无方，学则有序，修真之要，斋戒为先。戒有七条：第一戒者，不得拾诸正念，妄起非想，因以成趣，与道相违，常当存神炁海，入彼妙门。第二戒者，不得显露驰骋，泄慢灵文，常宜慎密，昼夜护持，七年有功，许传后学。第三戒者，不得临吊丧孝，履诸厌秽，致引外触，干犯正真，常须澡洁，内外清虚。第四戒者，不得食诸臭败，三厌五辛，招集尸秽，浊乱三宫，常咽津液，荡涤灵源。第五戒者，不得面北便溺，裸露三光，冒触神明，致招殃咎，虽居幽室，亦当回避。第六戒者，不得酒食醉饱，作乐无厌，昏乱神炁，闭塞灵关，常须节约，以适其宜。第七戒者，不得交游非类，妄习异端，执心不一，自无指归，常依正教，不生疑惑。以上七真之戒，正是《北斗经》中之事，实为玄功之初基，登真之要路，各当遵奉，毋替初心，倘如戒言，则七戒仙官无不拥护，留恩降福矣。
　　启祝北斗，
　　北斗居天之中，为天之枢纽，斡运四时，凡天地日月、五星列曜、六甲二十八宿、诸仙众真，上自天子，下及黎庶，寿禄贫富，生死祸福，幽冥之事，无不属於北斗之总统也。人若诚心启祝，叩之必应。
　　三官五帝，九府四司，
　　按《玉枢经》云：天官解天厄，地官解地厄，水官解水厄，五帝解五方厄。东方青帝主木，管肝护魂，西方白帝主金，管肺侍魄，南方赤帝主火，管心理气，北方黑帝主水，通血，中央黄帝主土，脾主中官，主领五脏，人配五行受形，三官五帝无所不关也。九府者，上元三官九府，中元三官九府，下元三官九府，合二十七府，上元三十六曹，中元下元各四十二曹，计一百二十曹，总领天上天下，人物灵仙鬼神、群类万物，悉皆关会斗官，以通内外之职。四司者，天曹四司，则司命司录司非司危，地府四司，则司命司录司功司杀，与三官五帝九府同检察人间之罪福也。太上垂教，度脱此有相之外缘，使人知惧，改恶向善也。若人以无为而内照之，则诸神司皆备於我之身矣。人形与天地相应，头圆居上象天，足方居下象地，北极为天之中央，却在北，故人之百会穴在顶，心却向后，日月往来只在天之南，人之两眼皆在南也，北斗运转四时，旋行众曜，人心具众理，应万事，握化万二千精元神，千二百形影神，流转血气，通运百关，众神共护於心也。三官者，三魂也，又即人身之三元，天地水三穴也。五帝，五脏也。九府者，九窍也。四司者，四肢也。人能降制九窍，摄养三魂，调顺五脏，保运四肢，不着邪境，自戒俗情，断绝人我，屏去是非，渐入真道，岂不快哉。
　　荐福消灾，奏章恳愿。
　　世人於本命之日，祈恩请福，延寿消灾，恳祷之情，具於词章，奏状启祝於北斗并诸司圣真者，乃太上布法桥於迷津，援众生於大道。人能知悟，此身得遇良缘到於彼岸，如犯罪人久禁圄圄之中，幸遇旷荡之恩，当省躬责己，改过知非，洗濯其心以去恶，沐浴其身，勿染宿污，则因其已新者而日日新之，又日新之，无有间断，则可为善人矣。若恃有再生之路，可延之门，旧恶不悛，新恶复造，是知法令以故违宪条，弃性命而就死地，沦没迷途，堕沉恶趣，失却人身，悔之晚矣。
　　虔诚献礼，种种香花，时新五果，随世威仪，清净坛宇，法天像地，或於观宇，或在家庭，随力建功，请行法事，功德深重，不可具陈。念此大圣北斗七元真君名号，当得罪业消除，灾衰洗荡，福寿资命，善果臻身。凡有急难，可以焚香诵经，克期安泰。
　　虔诚献礼者，即祭神之义也。君子之祭，七日戒，三日斋，必见其祭者诚之至也，有其诚则有其神，无其诚则无其神，可不虔悫也哉。威仪者，内起恭敬悚惧诚恐之心，外见仰瞻稽顿俯伏跪拜之节，皆得其仪也，临莅其民，尚容止可观，进退可度，况朝真礼圣而无威仪，是不敬也。随力建功者，乃高下陈设而不拘也，上至王公大人、尊宿长者、德行伟人，建斋设醮，下及中庸贫病甘节苦行之士，蛮夷贱隶之属，献花酌水，各尽己力，陈以荐诚，惟务精洁，却不可居奢用俭，处富用贫，悭吝轻率，秽触嗔怒，殃祸立至矣。念此七元真君名号，或礼本命真君，须是涤除万虑，清净身心，尘念不萌，然后诵之，口念不如心念，忽尔一见本心，方是不负太上老君垂教之意，当得期安泰，而善果臻身也。
　　太上玄灵北斗本命延生真经注卷之一竟
　　#1『弛檐』，疑为『弛担』之误。
　　#2『生在』 ，《太上玄灵北斗本命延生真经注解》（下简称《真经注解》）『或在』，《太上玄灵北斗本命延生经注》，（以下简称《经注》）亦作『生在』。
　　#3『或在』，《真经注解》和《经注》皆作『或生』。
　　太上玄灵北斗本命延生真经注卷之二
　　玄阳子徐道龄集注乾阳子徐道玄校正
　　於是说大圣北斗解厄应验曰：
　　大圣北斗七元君，能解三灾厄。
　　三灾者，乃星名也，按《玉枢经》云：世人欲免三灾九横之厄，即於静夜稽首北辰。又按告斗之法，亦有置三灾星於斗口之前供养者，良由此星操恶於诸恶之首也，人命遇之，能依法醮禳，无不获应矣。又三灾者，雷嗔为天灾，火焚为地灾，覆溺为水灾，此初学之士不得真道，在於梏囿之中，厄运交会，未免有此灾厄，今者幸遇禳解。此二十四厄灵符，若能持诵斗经，礼拜斗忏，认本命星君，焚化灵符，则可免也，上智之士更能修炼成真，出乎天命气数之外，岂有此灾并诸厄难也。
　　大圣北斗七元君，能解四杀厄。
　　杀者，即杀伐也，盖正人禀正炁，恶人会恶杀也。又四杀者，四时不正之炁也，春感之为温，夏感之为疟，秋感之为痢，冬感之为嗽，故曰四杀。阴阳中之四杀者，丑未辰戌居不正之方也。又四杀与三杀七杀，皆土家之恶神杀也，若人犯之，挠害非轻，若能依法祈祷解禳，则百无禁忌也。
　　大圣北斗七元君，能解五行厄。
　　五行者，即五脏也，一经受病，则一身不安也。《玉枢经》云：五行奇蹇，九曜嵚诵玉经，天尊命本人家司命六神，上请北斗解一切厄，若有此灾，依法保之禳之。
　　大圣北斗七元君，能解六害厄。
　　六害者，即身之六贼，谓眼耳鼻舌身意也，若不禁制，则有害也。《玉枢经》云：三刑六害，隔角交加，若能预防，朝真礼斗，则可以解禳也。
　　大圣北斗七元君，能解七伤厄。
　　七伤者，人之七情，谓喜怒哀乐爱恶欲也，一有过度，则伤身也，又名七杀也，解之慎之，则无伤害也。
　　大圣北斗七元君，能解八难厄。
　　难者，难也，即世人之身难逃之恶疾也，谓瘫痪、癫痛、风痨、蛊癞，此八者，若非先曾延奉斗真，今不能全备其体离其难也，又八难者，乃八景之异名也。经云：昊天谕三界真仙圣众曰，汝当戒八漏，方可脱八难，若能脱八难，方可入三清。八漏者，目泪肝之漏，不息寿不龄；鼻涕肺之漏，损则病叉成；口唾脾之漏，去多劳本形；外汗心之漏，不收死不停；睡涎脑之漏，不闭神不灵；小肠漏於肾，不秘绝不生；夜梦鬼与交，神漏太分明；淫欲不度节，身漏无可凭。如是八般漏，乃为八难行。若人奉北斗，七情不妄惊，情既不为害，八难厄亦轻。上智之士依而行之，则能超脱也，其有世人觉疾之作，急当绝欲减膳，志诚斋戒，告斗诵经，佩服灵符，则可消禳也。
　　大圣北斗七元君，能解九星厄。
　　九窍不制，则起淫欲纵贪嗔之心也，又即九曜嵚嵌是也，若能精修宝炼，奉斗朝真，则何灾不灭也。
　　大圣北斗七元君，能解夫妻厄。
　　经曰：父母生之，续莫大焉，男女居室，人之大伦也，世人夫妇失於婚合，有犯神杀，政生灾。北斗乃玉枢所司，凡有此厄难，至诚斋戒，诵经礼忏，告斗焚符以消禳之，则夫妇和睦，子孙昌泰也。今人有妻有子，或起淫泆之心，或觊随奁之产，三妻五妾，别籍异居，争财妬色，蛊媚魇诅，使夫妇参商，父子狼虎，至於遭刑，荡产殒命，丧身者，有之，此自作孽也，欲祷之於神，而神岂受不臣之请也。
　　大圣北斗七元君，能解男女厄。
　　子灾嗣绝，所政多端，但以幼吾之幼以及人之幼，更能立功种德，则斗真不待祷而令解其灾，不伺求而默赐其子，纳宠幸妾，非徒无益，而又害之。
　　大圣北斗七元君，能解产生厄。
　　妇人不擅专房之宠，不怀妬忌之心，即无产生之厄，子孙亦众多也。若能改过，首谢斗官，朝礼宝忏，符篆，持念所属本命真君名号，能解厄难也。
　　大圣北斗七元君，能解复连厄。
　　按《玉格》云：诸一切人虽有智能，事多龃龉，或成或败，徒有虚名，疾病不瘥，婚姻失时，亦无嗣续，或生男女，不能长养，而卒万事不能从心者，谓犯复连也。皆是先亡不得超脱，久久无人济拔，虽百千年，终不能受生，宜解之炼度生界，见在生人，自然荣达，作事遂意。道龄训《玉枢经》，劳疗乃尸疒圭之所致也，尸症变状不一，有传尸、殗殜、肺痿、骨蒸、复连五种，皆由虚损得之，病源从肾起，传之於心，则惊悸少气，梦见先亡，故本经云：先亡复连是也。或问：先亡不得超脱，复连六亲，人何能知？曰：若犯此厄，则感此病也，既罹此厄，急宜寡欲清心，饵药吞符，祈告斗真，超度祖玄，俾亡者获生善境，存者厄解灾消也。
　　大圣北斗七元君，能解疫疠厄。
　　按《消灾经》云：若太白火星入於南者斗，则於国於家及分野处作诸障难，念此陀罗尼加持，其灾即除，移於不顺王命悖逆人身上受者，佛岂移灾，乃为逆之人自招致耳。疫毒流行，，患病阖门亡殁者，盖人居常不孝不忠，不仁不义，不敬天地，不惧神明，不礼三光，不重五谷，不修香火，不贵其身，恣意烹宰，厌秽腥膻，恶类相渐，恶业相似，恶气相合之所致也。若能修改，自无此厄，倘有传染，则斋戒礼斗，佩奉灵符，即得解禳也。
　　大圣北斗七元君，能解疾病厄。
　　沉痾痼疾，宿有冤愆，暴病卒息，因无摄养，急须醮谢真君，加之法药相助，必得扶衰解厄也。
　　大圣北斗七元君，能解精邪厄。
　　邪妖克害，盖心怀不正之感，招精魅缴缠，乃忘失奉真之故也。，若能依法礼斗朝真，熟示灵符，更寻天罡之所在，能感正炁以摧之。
　　大圣北斗七元君，能解虎狼厄。
　　陆逢虎狼蛇虺，舟迎蛟蜃鱼龙，此乃动之厄理之常也。若人先能皈命玉枢，投诚斗府，持念经号，佩带灵章，预为防之，岂遇是厄？设或遭遇，急投符於水火之中，则其应如响。
　　大圣北斗七元君，能解虫蛇厄。
　　鸟鼠送妖，蛇虫嫁孽，盖人日常治家，不理杀盗邪侄，触犯禁忌，干渎神聪，遂致六神不居，蛇怪乘间而入，当持斗号，忏谢过愆，肃清家舍，焚示灵符，自感真炁以遣禳之。
　　大圣北斗七元君，能解劫贼厄。
　　此乃慢藏不谨之自招，积垛负偿之所政，人能预伸告解，慎防不虞，即得免也。
　　大圣北斗七元君，能解枷棒厄。
　　若人妄遭摭拾非罪干连，或罹过悮之愆，或被虚诬之执，陷在缧绁之中，备受枷棒之苦，情虽负抑，狱案文成，官府避罪以称疑，家属诉冤而不理，当至心斋戒，剖露衷情，具章启奏，祈告斗官，坐禁者亦斋心默祷，内外合诚，必能感格，使之阴报阳应，审理平反，则解其厄也，故犯法禁其可解乎。
　　大圣北斗七元君，能解横死厄。
　　非正命者，皆名横死，若知有此厄难，当建善功，积阴德，悔过省躬，恳告斗府，佩带灵符，叉有起死回生之验也。若覆压於岩墙之下，刑戮於极梏之中，是自取其横死，非天为也，祷之无益。
　　大圣北斗七元君，能解咒誓厄。
　　盟诅咒誓，蛊媚魇祷，事有多端，有希求爱媚者，离间亲情者，有辜恩负义者，设誓违盟者，有析财不均者，受抑无伸者，有欲令死者，使其疾苦者，有信巫觋，妄执人魂，令其颠倒迷乱者，或阴况不语，久伏於枕席之间者，皆人身心不正，或事处於过不及之偏之所致也。若能退思於衅端，推究损己责躬，改已往之衍非，修未来之善果，更诵大圣之名号，佩艺上帝之灵符，即可解禳也。
　　大圣北斗七元君，能解天罗厄。
　　天罗者，乃天理也，地网者，乃人事也，若为人，上不犯国法，下不逆人伦，则四方上下皆得通行也，永无罗障网罟之厄。人若起是念，必罹此厄，违是道，叉遭此刑，但能不越五常，明立三纲，更诚心澄虑以朝斗真，则永得延生而入仙道也。
　　大圣北斗七元君，能解地网厄。
　　此章上文并注已明，未竟其说，又地网天罗者，即宪纲条格也。世人不思富贵贫贱，乃命分已定，却不安分，不知止，违天命，悖气数，作非法，以犯国法，弃性命，以丧身命，其地网天罗之厄，岂能逃也。人能安分怀刑，保身守道，更能礼斗朝真，则自无此厄也。
　　大圣北斗七元君，能解地狱厄。
　　此经功沾水陆，善及存亡，若人宿有冤业，身谢之后，执对冥府阴司，孝子顺孙欲逭九玄，与之告斗礼忏，赦其罪尤，则生归善人之道也。
　　大圣北斗七元君，能解一切厄#1。
　　太上垂教，演说妙经，使人延生保命，度厄消灾，此诸厄难，举其大槩耳。《玉枢经》有云：北斗解一切厄。世人但有厄难，虔诚朝礼，修设斋醮，礼忏诵经，焚符持号，则无不响应也。
　　於是七元君，大圣善通灵，
　　此篇乃入道修真之径路，延生礼斗之枢要，解厄消灾之诀法，回生起死之关楗也。太上列此於诸厄之后者，欲人依法修持，则无诸厄障，自然升真证道也。此言初真学道之士，及善男信女，若发诚心，於此七元君降临之日，依科行诀，诵经焚符，奏章上表，则七元君之威力神通，大圣妙化善明万灵之灵也。
　　济度诸厄难，，超出苦众生，
　　世人若欲消灾谢罪，解厄释难，告斗虔恭，无不遂愿，以拔众生沈溺之苦趣也。
　　若有急告者，持诵保平安，
　　若人家或病或难，或产或灾，或求嗣续，或保延生，急宜诚思定虑，认本命星君之号，持是诀，诵是经，焚是符，则得家道清静，而患难克期安泰也。
　　尽凭生百福，咸契於五行，
　　《斗真七戒》云：不得交游非类，妄习异端，执心不一，自无指归，常依正教，不生疑惑，人能尽心竭诚，依凭经诀，证道修真，斗司当与其百福，所为所作，皆默合於五行造化也。
　　三魂得安健，邪魅永消停，五方降真炁，万福自来并。
　　三魂安健，九灵屏迹，我之五脏自生真炁，真炁既生，永保利贞，则万福自然合我之体也。
　　长生超八难，皆由奉七星，生生身自在，世世保神清，
　　既得万福来合我身，则八难自然超脱，如此则长生之道备矣，本自七星之玄灵敬奉而得致也。若能依前安置三魂，调理五脏，收三尸，拘九灵，离八难，则是奉北斗之功验矣。必使其人生生不入梏囿，得以自在与道逍遥，则世世神清也。
　　善似光中影，应如谷裹声，
　　既得生生自在，世世神清，则元灵生慧光，能烛万物曲直之影，是以有诸内必应乎外也。
　　三元神共护，万圣眼同明，
　　学道之士，若能修持到此地位，则天官侍我魂，地官侍我魄，水官侍我神，如此飞升金阙，游宴玉京，则万神万目自然瞻礼而敬仰我也。
　　无灾亦无障，永保道心宁。
　　此篇包括经中旨要，尽於此矣，若能精修斗诀，深造斗经，则又岂有灾障，而永保奉道之心安宁也。
　　老君曰：北辰垂象，而众星共之#2，
　　志书载，北辰者，北帝也，一名北极，亦号太辰，故辰极为天心，以正万物，北极为天枢，以居其中，不动为炁之主，故众星环绕而归向之。或言北辰垂象一句，北之一字，恐是此字，指北斗而言，庶与上下章旨贯通也。道龄谓北斗为万象之尊，魁罡运转，昼夜常轮，则众星皆随斗柄而行。日北辰者，即北斗也，北斗七星在太微之北微坦，北极之前，魁四星为琁玑，杓三星为玉衡，所谓璇玑玉衡以齐七政也。吾夫子言政，喻如北辰为政以德者，即北斗斡运，阴阳出，内生死、建四时，统万灵，岂非政耶？此夫子至圣之论也。谨按别本《延生经》云：太上曰：天一生水，生自北方，故紫微之垣，高崇北辰，北辰之宿，列为七元，首引贪辰，尾明破曜，中立文曲，以为天地之枢纽也。又三台星，世为北斗之华盖，《玉枢经》云：北辰之上，上有三台，其星并缠，形如双目，迭为三级，以覆斗魁，是则皆与本经曰北辰即北斗，又明矣。虽然，尚期待真人至士，更与发明而加订证之。
　　为造化之枢机，作人神之主宰，宣威三界，统御万灵。
　　在天为北辰，在人曰性真，北辰皆统众星，令三界而运造化，正二三月斗柄用昏建寅卯辰之位，以生万物，四五六月建巳午未，而长养万物，七八九月建申酉戍，以成熟万物，十月十一十二月建亥子丑之位，而收藏万物。斗杓不运，则四时不节，五行不应，寒暑失度，阴阳不调，生物不成矣，所以为造化之枢机也，性真能宰万灵，分善恶辩是非也。
　　判人间善恶之期，
　　世人以专行善事，而多灾祸者，盖善功未足，善功既足，其福至矣。《金刚经》 云：受持读诵此经，若为人轻贱，是人先世罪业即为消灭是也，有专行恶事而享福者，乃恶未满，其恶盈时，大祸至矣。故太上曰：恶不积不足以灭身，盖善恶之事各有期限者，太上好生之德也，为善者伺其大善具足，为恶者伺其改悔善恶之期，斯可明矣。今人始务为善，或持斋而不戒，或礼斗而生嗔，不依旨而行持，不求玄窍而进道，诵经一过二过，便愿福寿兼全，仅持号百声千声，急欲资财茂盛倘有事物之违心，或是艰难之阻障，不能顺受，怨道咎师，盟神诅佛，是谤法之罪人也。若为恶之人，祸息在於隐微之间而未见，即能悔过迁善、向道归真，则百千万恶即为消灭，谓如积岁坚冰，若慧日一照，涣然而释，是以小恶不可不戒，小善不可不为，过勿惮改，改之在速，改过向善，宜在限内，设若过期，祸将及矣。《孟子》曰：如知非义，斯速已矣，何待来年。
　　司阴府是非之目，
　　北斗圣功岂能尽迷，然以此章言之，下司神灵枉直功过，鬼官邪正懃怠，苦爽幽魂之升滞，四生六道之转轮，悉总属於纲领也。
　　五行共禀，七政同科，
　　岁里属木，角斗奎井四宿同科，荧惑属火，尾室觜翼四宿同科，太白属金，亢牛娄鬼四宿同科，辰星属水，箕壁参轸四宿同科，镇星属土，氏女胃柳四宿同科，外有房虚星昴四宿为之日宿，乃太阳之舍配之，属火，心危毕张四宿为之月宿，乃太阴之舍配之，属水，四七之星配五行二曜，亦谓之七政。北斗者，天之体也，五行二曜者，天之用也，故一体一用系乎动静，一动一静系乎阴阳，一阴一阳系乎天地，一天一地系乎水火，一水一火曰造而化之也。造化之机，璇玑是也，所以北斗总动静，体用阴阳水火、天地造化也，然七政之用，与北斗虽同科目，原夫斗之为义大矣哉。斗字从十从二，斗总中天，斡旋运度，建四时以制八方，均五行以齐七政，为斗之用，皆合十二数也。在三清，生九炁，九炁生昊天紫微北极，成十二位也，在北斗，七明二隐合三台，亦十二位也，在人身，有五脏七窍，在阴阳，有十二支，在人身，有十二相属，在周天，有十二雷门，一年有十二月，一日有十二时，以此推之，信乎天上地下，无一物不系其斗之总统也。同学至人，能日日朝真，时时礼斗，自感斗真降真炁於身，以延其生也。
　　有回死注生之功，有消灾度厄之力，
　　太上垂慈说此经诀，本以消灾度厄而回死注生者，虽天命不可改移，亦由人之修积，故死可回而厄可解，天定能胜人，人定亦能胜天。道龄伏睹《太上洞玄灵宝朝天谢雷经》中，所载太上宣扬一事，则知回死之功在人修积。龙汉九年，东平之郡义保之村，有一人姓赵，其性拥肿朴也，忽因所干步入州城，路逢卜士云：彼火色三日之内铃受雷嗔，是人归家略不少露，至第三日，果大风雷雨，黑暗乾坤，是人曰：天来诛我，我当走野，免致惊惧双亲以吓弟兄，於是执伞速至东郊外伺诛。此一时地雷知念飞禀，即差天雷司猛吏辛判官，化作一俗人察此一事，飞至伞下共之同戴，是人曰：天欲诛我，我来待死，汝速避，勿在此久留，要伞将去。辛判官飞申天雷上奏上帝，帝感如此，加与三纪寿，千日官禄，缘其三事善，释三世之罪，一知雷嗔不说，是敬天也，二走野待死者，是爱亲也，三与合伞人言，汝速避，又与之伞者，乃利人也，因此三事，遂得荣昌，子孙绵远，回死注生之功，岂非人之修积也耶。
　　上至帝王，下及庶人，尊卑虽则殊途，命分俱无差别。
　　天地乃一炁，人物无两途，昔汉明帝於终南山遇七元真君，素衣垂发，帝稽首问曰：未审是何仙圣？真君曰：吾是北斗七元真君，下游人间，察禄善恶。帝叩头再拜云：仙者掌握何事？真人曰：吾上管诸天星宿，下管五岳四渎、三百六十名山、三十六洞府地仙，河源水族尽属吾之所管，并下元生人年命长短，衣食官爵疾病，刀兵刑狱，分野兴废，并是吾之佥注。帝曰：如朕还属上真管否？真君曰：子虽为人主，命与庶人一同。帝拜曰：凡目不识上真，乃再启曰：朕欲求长生之道可修否？真君曰：子要求至道，脱死升天，子须坚勤，何虑不得。帝曰：朕幸遇上真，愿赐传授，朕修事不亏，兼彩绘真像，毕生供养。真君曰：子至告於吾，不可不传，缘子宿是上仙坠为人君，吾今所宣是玄真秘术，子须密行，不可漏泄，须发大愿，恭天顺人，慈和心性，淫欲懈怠，杀害妄想，切在戒之，欲得道通圣，但依二时交乾步斗，吞符诵咒，存想醮拜，功满之日，自然升仙矣。帝曰：朕当依法奉戒。真君曰：子当谛听，修身炼形，常至子后午前，存身为枯树，以左手中指中节上紧招定，后想空身为一团真炁，毕，却想真炁为一真人，青龙从肝出左，白虎从肺出右，朱雀从心出顶，玄武从肾出足，四神侍卫从。乃步斗，凡步斗，春夏从魁星起，秋冬从罡星起，皆先从左足，欲步斗时，先以两手中指中节紧招，口中默念□□□□□□□，然后起左脚，存斗盖於头，以魁星在前，罡星在后。仍存金光照人，即叩左边齿七通，咒曰：上方世界八千人，下方治地四将军。三五吏兵除恶鬼，四六童子护我身。六甲直符祛厌魅，六丁玉女守吾身。左有青龙右白虎，上有朱雀下玄武。前有功曹后主簿，却除妖魅并魇蛊。一切厌秽不得住，须臾不去举天斧。急急如太上老君如律令！然后叩右边齿七通，咒曰：太宁九宫，太乙守房。百神参位，魂魄和同。长生久视，塞灭邪凶，急急如太上老君律令！真君曰：此咒是太上金口所宣，子当持此二咒，神将灵童玉女自然随子身守护驱使也，瘟瘴传尸、刑狱刀兵，永不近身。帝曰：上真到何日降下人间，所食何物，愿赐一言，朕当供养。真君曰：正月二十五、二十六，二月初二、初七、二十三、二十六，三月二十六，四月十七、二十七，五月初五、十三、二十日，六月初四、初八，七月初四、二十四，八月初二、十一、十九、二十七，九月初三、十八，十月初十、二十六，十一月初一、初九、十七、二十五，十二月二十日，及每月初三、二十七日，庚申，甲子，吾下游世间。当以新熟果饼、名华香药、细酒枣汤供养。凡欲供养，先以舌拄上腭，存舌为度仙桥一道，存五脏中出五色气，为五条五色一祥云，乘起其桥直至五斗中，默呼直年直月直日直时使者，从桥上去吾斗中云：弟子某有某事请告於吾。若见斗中一人如玉女托羊头者，名曰擎羊使者，次见一人左手执剑，右手托华盘者，名曰陀罗使者，此二人先来检校所有供养，不精专及秽触，皆此二人奏报。若有异香紫云入室者，是吾七真及左辅右弼下降也，子须於迥静室中供养，不得嗔怒，常须欢喜，勿令女人孝子僧尼等见，如见触於吾，祸殃立至，若能修行专志，一有灾厄之时，但焚香告吾，灾祸自免，不得妄为。今道龄得此真玄之迹，不敢自秘而独善其身，故载此章，惟愿上智之士依法修持，叉获感通，以遂升真证道也。
　　凡夫在世，迷谬者多，不知身属北斗，命由天府，有灾有患，不知解谢之门，延福延生，莫晓皈真#3之路。
　　斗为天地之准绳，斗乃阴阳之陶冶，生物生人，运水运火，故成四季，令万灵振十方冠三界，自三清昊天玉枢之尊，复有如北斗功德之大也耶？！人人顶戴北斗，而不知身属於斗，却不精勤朝礼而修奉，世人未免乎灾息不临身也。纵然学道而道浅，末学之人犹不免，况在俗之人，名利役其心而不知止，酒色摇其精而不知戒，厄会之时灾患必生，灾息至矣，尚不觉悟而皈真解谢，惟信巫觋之妄，烹宰膻腥以为祈祷，或偶得痊瘥便为受神之福，如其死亡则谓神不保庇也，间有服药多害物命者。呜呼，尔欲求生，彼亦惜命，安可忍乎！凡诸此者，皆是不知解谢之门也，知其门者，则始於胜视服药，未愈，祷之祖先，祖先未应，次求法助，未验，叉获罪於天命灾於星数矣，必当以善功解之。岂不闻春秋宋景公荧惑守心度主宋国灾，子韦曰：祸当君可移於臣，公曰：相所以治国家也，曰：可移於百姓，曰：百姓死，寡人将谁君？曰：可移於岁，曰：岁若饥，人饥必死。子韦曰：君有至德之言，三天必三赏君矣。是夕荧惑乃退三舍。信乎人之有灾息，可不以善功解谢之？人能兴一念之善，行一善行，则感鬼神动天地矣。人有灾於星数，当求醮谢，自认本命所属星君，解禳灾咎，更能三省其身，思愆悔过，至心归身归神归命，恳告斗官，则可以灾患消除，延生益算矣。此乃解谢归真之门路，若不以良医药饵治病为功，又不以告斗祀先为忱者，则灾将重矣，病将危矣，死将至矣。
　　致使魂神被系，祸患来缠，或重病不痊，或邪妖克害，连年困笃，累岁迍澶，冢讼征呼，先亡复连，或上天谴责，或下鬼诉诬。若有此危厄，如何救解？急须投告北斗，醮谢真君，及转真经，认本命真君，方获安泰，以致康荣。更有深妙，不可尽述。
　　凡愚之辈，迷谬之人，贪欲是务，惟利是图，蠹公营私，损人益己，信巫觋以祷祭淫祀，啖官吏以吞并善良，恣惨酷以拷捶奴婢，逞颜色以嫉妬糟糠，不有天地，岂惧神明。如此不能觉悟，沉沦又作诸业，转生迷谬，至於恶积祸盈，时移事退，病患来侵，妖邪踵至，人欲既尽，天理昭回，自於心上幻出许多危厄也。太上慈悲，大开解谢之门，直指归真之路，若能悔愆首过，不蹈前非，投词具奏，醮谢真君，礼认本命，又能修真向道，即康荣也，更有深妙不可尽述者，太上略示下文北斗真形名号灵符也。
　　太上玄灵北斗本命延生真经注卷之二竟
　　#1『大圣北斗七元君，能解地狱厄… … 能解一切厄』，《真经注解》和《经注》 皆作『大圣七元君，能解刀兵厄… … 能解水火厄』
　　#2此句，前二参校本皆作『而众星拱之』
　　#3『皈真』，前二校本皆作『归依』或『皈依』 
　　太上玄灵北斗本命延生真经注卷之三
　　玄阳子徐道龄集注乾阳子徐道玄校正
　　凡见北斗真形，顶礼恭敬。
　　奉真之心，常如整巾戴帽，斯须不可离也，朝真之诚，当如面君事贵，丝毫不敢怠慢，则能感格於真灵矣。
　　北斗第一阳明贪狼太星君，子生人属之。
　　经云：凡人之生，皆是天炁，正北位居中一炁生水，万物皆因水而生，故北斗居中天而旋回四方，主一切人民生死祸福。北斗：第一贪狼星，为东斗，主算，第二巨门星，为西斗，记名，第三辅第一，第四辅第二，第六武曲星正居本位，为北斗，落死，第五康贞星，为南斗，上生，第七破军星，正居中位，为中斗大魁，总监众灵。凡一切万物，生死皆属北斗。洞明星外辅周回隐光，内弼指十二辰，济生则总曰璇玑玉衡，度死则总日豁落。若有众生遇其疾厄，随方禳谢祷醮，善无不应。星君名魁字贪狼，又名天枢，又曰正星，主阳德七阴，名扶真君，《北帝神呢经》曰：名格字露神子，又名天英字子然，居太上官青城玉楼中，配事于天，主天元并身，子生人属之，管太阳真君室壁奎娄四宿，节侯阳明，春生万物，所属秦地徐州分野，为天之太尉，司政主#1，非总#2九天上真，中监五岳飞仙，下领后学真人，天地神灵功过轻重，莫不隶焉。汉帝於终南山遇七元真君，素衣垂发，帝问上圣真号，七圣曰：吾真号贪狼星，名玉华灵皇夫人，居灵华天，又按《九真帝君九阴混合纵景万化隐天诀》云：北斗第一星中名太一官，帝变隐逃光官，中有帝君内妃，名太一法垣字幸正扶，着黄锦披，丹青飞裙，颓云髻，又星君姓上灵讳摇天槌，戴九色芙蓉之冠，绛衣紫裙，九色青被，蹑凤文之履，变形如鬼神，披发向上，赤色面青，左手持白棒，右手按前。又真形戴九晨玉冠，青羽飞裳，执斗中玄图，曰据斗真人，号玉皇九宸君，又曰枢官大圣□星君，然灯曰身星，明暗以验吉凶。真符曰延生之符，诸在仙经，隐名随法立号也，星围九百二十里。
　　北斗第二阴精巨门元星君，丑亥生人属之。
　　星君名□字巨门，又名璇，又曰法星，主阴刑，又名婴真君，又名正字贞文子，又名天任字子全，居中元宫五色玉楼之中，配事于地，主地元并命，丑亥生人属之，管太阴星君胃昴毕觜四宿，节候阴精，秋成万物，所属楚地益州分野，为天之主宰，主禄位，上总天宿，下领万灵，及学仙之人，诸以学道及兆民宿命，莫不隶焉。又真君素衣垂发，名安上神华夫人，居神华天，又第二中元宫，帝保胎化形内嫔，名太一三瓮字罗朱婴，赤锦披，绿羽飞裙。又姓育婴讳激明光，戴五色飞云之冠，紫衣黄裳，七色锦帔，蹑虎文之履，变形如美妇人，披缨络，戴五色华冠，执通明之扇，以青衣女子侍从。又真形戴玄精玉冠，玄羽飞裳，执五色羽节，曰举斗真人，号玉皇北上宸君，又曰琁宫大圣□星君，然灯曰命星，真符曰度厄之符，星围五百五十里。
　　北斗第三真人禄存真星君，寅戌生人属之。
　　星君名□字禄存，又名玑，又曰令星，主中祸，又名兆真君，又名机字卫府子，又名天柱字子素，居真元官黄台玉楼之中，配事于火，主日元并福，寅戌生人属之，管水星真君参鬼井柳四宿，节侯真人，所属梁地冀州分野，为天之司空，主神仙，上总九天高真，中监五岳灵仙，下领学道之人，真仙之官莫不隶焉。又真君素衣垂发，名灵精玄黄夫人，居玄皇天，又第三星真元官，六遁七隐上元丹母，名太一虚夷字仲双兆，青锦披，绣羽华飞裙。又姓归并讳处众踏，戴七色宝冠，黄衣青裙，五色绛帔，蹑龙文之履，变形如二十岁美丈夫，花貌，披草衣，执笔，多正面而立，又真形戴飞云宝冠，青羽飞裳，执斗中青禄，曰履斗真人，号玉皇主仙华宸君，又曰玑宫大圣□星君。然灯曰福星，真符曰保命之符，星围七百二十余里。
　　北斗第四玄冥文曲纽星君，卯酉生人属之。
　　星君名□字文曲，又名权，又曰伐星，主天理，伐无道，又名盘真君，又名光字子惠子，又名天心字子裘，居纽幽官朱台玉楼中，配事于木，主月元并禄，卯酉生人属之，管火星真君张星冀秒四宿，节侯玄冥，所属吴地荆州分野，为天之游击，主伐逆，上总九天鬼神，中领北帝三官，下监万兆，伐逆不臣，诸以凶悖莫不隶焉。又真君素衣垂发。名上灵神妃华皇夫人，居华皇天。又第四纽幽宫，帝匿景藏光中元内妃，名太一七烈字横单盘，紫锦披，黄华羽裙，又星君姓灵枢讳摇天柱，戴六色盘龙之冠，白衣绛裙，三色黄帔，蹑龟文之履，变形披发，执文字，骑五色云龙，如妇人面，回视康贞星，又真形戴三华宝冠，丹锦飞裳，执玄灵之节，曰步斗真人，号玉皇玄上飞华宸君，又权官大圣□星君，然灯曰禄星，真符曰益算之符，星围八百里。
　　北斗第五丹元廉贞纲星君，辰申生人属之。
　　星君名□字康贞，又名衡，又名杀星，主杀有罪，又名兰真君，又名横字子衡子，或云不附子，又名天禽字子公，居纲神官素台玉楼之中，配事于土，主江元并官职，辰申生人属之，管木星真君角亢氏房四宿，节侯丹元夏，以长养万物，所属赵地兖州分野，为天之斗君，主命禄籍，中统鬼神簿目，下领学真兆民命籍，诸天诸地，莫不总统。又真君素衣垂发，名灵妃元皇夫人，居元皇天，又第五纲神官，变体易景斗中大女，名太一郁昌字寿丘兰，朱锦披，紫青飞裙，又真星姓上开讳变五道，戴五色华冠，青衣白裙，四色绛帔，蹑云文之履，变形独髻骑白龙，戴七宝冠，从者四人，各执战从下。又真形戴七宝飞天之冠，白锦飞裳，执青炁箓籍，曰蹑纪真人，号玉皇金刚七晨君，又号衡宫大圣□星君，然灯曰官职，真符曰消灾，星围七百二十里。
　　北斗第六北极武曲纪星君，巳未生人属之。
　　星君名□字武曲，又名闿阳，又曰危星，主天仓五谷，又名定真君，又名卫字大车子，又名天辅字子卿，居纪明宫玄台玉楼之中，配事于水，主河元并寿，巳未生人属之，管土星真君心尾斗箕四宿，节候北极三冬，以收藏万物，所属燕地扬州分野，为天之太常，主升进，上总九天上真，中统五岳飞仙，下领学者之身，几功勤得轮转阶级者，悉总之焉。又真君素衣垂发，名北上金盖中皇夫人，又第六纪明宫，帝隐迹散众斗中中女，名太一炁精字抱定陵，青锦披，青绣飞裙。又星君姓明灵讳昌上元，戴翔凤之冠，玄衣锦裙，龙文虎帔，蹑花纹之履，又变形象头人面，仗剑披缨络，又真形戴飞精华冠，紫锦飞裳，执斗中玉册，曰步罡真人，号玉皇北宸飞华宸君，又号闿阳宫大圣□星君。然灯曰寿星，真符曰散祸之符，星围七百里。
　　北斗第七天冲破军关星君，午生人属之。
　　星君名□，字破军，又名瑶光，又曰部星，亦曰应星，主兵，又名淑真君，又名行字太宾子，又名天冲字子翘，又二名字，一曰天蓬字子禽，二曰天内字天成、乃隐曜名也。破军星君#3关会宫九色玉楼之中，配事于金，主海元并妻妾，午生人属之，管金星真君牛女虚危四宿，节候天关，所属齐地豫州分野，为天之上帝，主天地机运，四时长短，天地否泰，劫会之数，莫不隶焉。又真君素衣垂发，名玄上真皇夫人，居真皇天，又第七关会官，帝分景万形斗中少女，名太一郁墨字天凡叔，丹锦披，青华明羽裙，又姓玄枢讳开天徒，戴七星之冠，丹衣锦裙，虎头文帔，蹑狮子文之履，变现猪头人面，手持欢喜团，变形披白素衣，口吐赤炁，光明夺日，立斗柄之头。又真形戴九云之冠，九色锦裳，执挥神之策，曰乘龙真人，号玉皇总灵九元北盖晨君，又曰瑶天宫大圣□星君，然灯曰主妻妾，真符曰扶衰之符，星围九百里。
　　北斗第八洞明外辅星君。
　　星君乃天之玉帝之星，上总九天，下领九地五岳四渎之仙官，居帝席宫内紫炁玉楼之中，姓精常，讳上开字正延，戴飞精宝冠，九色凤衣，手执火铃，变形紫袍腰金带幞头执笏，又随诸国宰辅之服，曰游行三命真人，号玉皇帝尊元晨君，又号帝太常皇夫人，居太常天，又第八帝席官，帝化日月水火斗中高皇左夫人，名太一石启珠，字落落茂华，紫锦帔，绣羽飞丹裙，所属燕地并州分野，乃斗中外辅，总承众事，司察天下万国九州执政大臣罪福功过。然灯禳谢众灾治病服药，以明吉凶也。此辅星倚乎闿阳，所以佐斗成功丞相之象也。
　　北斗第九隐光内弼星君。
　　星君乃天之大帝之星，主变化无方仙真功过，居上尊宫内紫馆玉楼之中，姓幽空讳冥阳晖，字幽寥，戴飞天宝冠，手执帝章，变形绯衣，执圭，出五色之炁，又各随诸国宰臣之服，曰徘徊三阳真人，号玉皇帝真元晨君，又号变灵上皇夫人，居变灵天。又第九上尊宫，帝化金石山河斗中高皇右夫人，名太一涤夷条，字云育，玄绿锦披，绣羽华裙，又皆颓云髻，乃斗中内弼，总承众事，主察天下万国九州执政大臣罪福功过，然灯祈福应投事务，明吉暗凶以验之。
　　上台虚精开德星君。
　　中台六淳司空星君。
　　下台曲生司禄星君。
　　三台有六星，两两而起其势，横亘北斗第二□星之前，一曰天柱，乃三公之位，在天曰三台，在人曰三公，西近文昌二星，曰上台，为司命，主寿；次二星曰中台，为司中，主宗室，东二星曰下台，为司录，主兵。又曰：上台司命为太尉，中台司中为司徒，下台司录为司空。一曰：泰阶上台上星护助天子，下星为女后，中台上星为诸侯，下星为卿大夫，下台上星为士，下星主庶人，所以和阴阳而理万物也。按《玉枢经》云：若人欲免三灾九横之厄，即於静夜稽首北辰，北辰之上，上有三台，其星并躔，形如双目，迭为三级，以覆斗魁，是名天阶，若人见之，生前无刑囚之忧，身后不沦没之苦，天阶者，乃太上升降之道也。上台星君号通妙玄道天尊，生生主者，中台星君号仁化昭德延福天尊，养养大神，下台星君号灵源妙有空洞天尊，护护天翁，虚精六淳曲生者，乃星君之内讳也。人能知星君名号，而诚心顶礼恭敬者，则众恶消除，诸善备至，凡於静房端坐，思三台覆头，次思两肾气从胸出，与三台相连，久久思毕，啄齿二七徧，以鼻微微出气，闭口满咽而毕，乃咒曰：天灵节荣，愿保长生，太玄三台，守其真形，五脏神君，各保安宁。复叩齿默礼而退。即得魔障永除，百事如意。上台星君面色赤，口吐赤炁，道装，执碧玉圭，乘黑云，顶有黄炁。中台星君面色白，口吐白炁，徧满天下，道装，执白玉圭，乘白云，顶有白炁。下台星君面小，而光芒千百，炁如丝射暗，立青炁中，道服，执青玉圭。三台受虚无三炁明青黄白之正色，乃调和阴阳之主，即人之三魂也。人非魂不生，非魂不养，非魂不护，故言生养护矣。凡人之身，有魂则生，生必养，养必护矣。若生养了不护，则夭折也，延生之诀，正在此三字上，修真之士，既知三魂生养护我，当悟我身既得其生，必自调养，既能调养，必要爱护，若不爱护，於禁忌之日不贵身命，则三魂离矣，此身丧矣。
　　如是真君名号，不可得闻，凡有见闻，能持念者，皆道心深重，宿有善缘，得闻持诵，其功德力莫可称量。
　　切谓今年所食之粟，乃去年所种之苗，今得遇经之庆幸，乃宿生奉斗之善因。凡人得生圣世，见闻妙经，持念名号，朝礼真形，其功德不可思议，果报亦不可思议也。
　　若正信男女，值此真经，智慧性圆，道心开发，出群迷径，入希夷门，归奉真宗，达生荣界。
　　人禀忠正诚信之资，则具智慧圆明之性，正，则出群迷之径，信可入希夷之门，了悟真宗，开弘大道，岂不超达於长生之荣界也哉。
　　於三元八节，本命生辰，北斗下日，严置坛场，转经斋醮，依仪行道，其福无边，世世生生，不违真性，不入邪见。
　　三元者，乃三官主录百司、上诣天阙进呈世人罪福之辰也。八节者，即立春、春分、立夏、夏至、立秋、秋分、立冬、冬至，此八日也，乃五帝下降录人罪恶之辰也。生年为本命，生日为生辰，身中万神聚会之日，北斗下日者，昔汉明帝遇七真，曰：吾居七元宫谓之北极，皆有华盖相随，帝居於中，其星皆生七宝，光华灿烂，号为北极帝君，常月初三、二十七日降下人间，受人之醮祭，察人之善恶。此夜可於中庭立几筵，精膳酒脯，求度脱灾厄延命益算、及治邪考鬼灭精之法。当此夜欲卧时，先存华盖九星在头，左北斗，右北斗，上北斗，下北斗，三台覆其中，於卧室东面，存二十八宿真官，如婴兄之状，着锦裙紫纱被，执青简，口吐玉光之炁，入我口中，皆为真炁，匝满身中，得此道后，乃为降灵之师，万鬼自怖也。奉道之士，得闻真君名号，能持念者，即能於降监之辰，严置坛场，转经斋醮也。世世生生者，即宿有善缘，道心深重，今又能依仪行道，其功德力莫可量也。不违真性，归奉真宗，不入邪见，即出群迷之径也，此太上慈悲，谆切至再，垂教世人，奉斗朝真，返邪归正，离俗升真之道也。
　　持经之人，当诵七元真君所属尊号，善功圆满，亦降吉祥。
　　学道之士，设醮朝真，诵经持号，修习既久，念念不忘，常虽坚持不退，与斗真不相远离，自然感格，锡之福寿而降吉祥也。
　　即说北斗咒曰：
　　北斗之说，前章备载。咒者，祝也，又赞扬斗真之圣德也。奉道之士，倾心敬诵，存七元之相，则祷无不应也。此后前篇梵语神咒，太上以此明示三界魔王之隐韵，使朝真之士不为魔王阻路，而得上彻斗司也。
　　焚语神咒曰：唵呴□哪吸吸哪、啰喽哪唶呾哪、□唶哪□□哪□□哪、唵吽吽俱只帝赊苏咤、阿若密咤乌都咤、俱耆咤波赖帝咤、耶微若咤、俱啰帝咤、耆摩咤萨婆诃。
　　北斗九辰，
　　北斗者，乃天地之元灵，神人之本命也，九者，乾道也，阳体也，生生而不少息也，辰者，乃众星之宗主，万象之都会也，是以斗居北方，二隐七显，合为九位，即人身中之九窍也。
　　中天大神。
　　中者，不高不下之谓也，又曰中者，众也。天者，无为无极之谓也。大者，至尊至尚也。神者，灵也，明也，正直而不曲也。又曰神者，伸也，上天下地以正道也。故北斗九辰居中
　　天之内，为众天万象尊尚灵明正大之真神也，即世人心居中，而元神为一身之主会也。
　　上朝金阙，
　　上朝者，谒见也，瞻仰也。金阙者，乃三清之化炁，玉帝之真境也。故九辰乃三清玉帝之腹心，人能时时而朝礼之，以尽报本之道也，如人能以心神时时升入泥丸，则真灵不散而得长生也。
　　下覆昆仑。
　　昆仑者，载世之地名，生万物之化炁也，故九辰日夜覆盖者，乃生生不绝之恩也，如人身能将心火降於肾水，则成真有功，而丹不日自成矣。
　　调理纲纪，
　　调者，调也，又曰提掇也。理者，整束也。纲者，金木水火土五行是也。纪者，周天二十八宿也。如九辰位居中天，德侔三境，所以提掇整束五行二十八宿，不使紊乱经纬，而乾坤得位，日月顺度，神人得获安逸也，如人能调理五脏，整东四大，则百病不生而得真道也，《难经》云：智者能调五脏和是也。
　　统制乾坤。
　　统者通也，又曰总也。制者治也，又曰御也。乾者天也，又曰阳道也，神道也，人道也。坤者地也，阴道也，鬼道也，邪道也，又天动而地静是也。故九辰能通治天地之道，阴阳之炁，鬼神之机，人邪之生灭，如人能收拾水火以养心肾，则延生之道明矣成矣。
　　大魁贪狼，巨门禄存。文曲廉贞，武曲破军。
　　大魁者，最长之首也，贪狼、巨门、禄存、文曲、廉贞、武曲、破军者，乃七元七星真君之名字也。
　　高上玉皇，
　　高者，上无以加也。上者，尊之又贵。玉者，至宝也，水火不为疾也。皇者，至大之称，乃三界千真万圣之主帝也。故九辰体乎高上之大玉皇之尊也明矣，如人朝真奉斗，念念不息，水火得摄炼，神炁结胎，则可与高上玉皇为臣为使矣。
　　紫微帝君。
　　紫微帝君者，乃北斗之主宰，众星之君父也，所以引紫微为九辰三台之首也，如人能居仕版不欺公妬法，念念忠君，则自然天与相之，永无厄难也。
　　大周天界，
　　此七元真君动静之机，诚不可测，各司下世贤愚之人本命，大而能周徧上天下界，无一物不系北斗七元之所出内也，如人能将七情收敛，则万善自生也，若心一向道，则可大周其天，而得逍遥快乐也。
　　细入微尘。
　　北斗七君神通莫测，真妙难窥，大可周徧上天下界，小能港入细微之尘，皆可度人成真也。世人莫以善小不为，虽幽微尘土之中，斗真亦能照察也，经云：君子慎独者是也。
　　何灾不灭，何福不臻。
　　斗真既大周天界，细入微尘，恶必罚之，善必赏之，则何灾不能灭耶？灾既消散，其福必锺也。世人若能幽独之中，昭着之内，心心奉斗，念念守神，则灾不干，福自来也。
　　元皇正炁，来合我身。
　　元者大也，万善之长也，皇者尊也，正者不偏不倚之谓也，炁者天地之元灵，阴阳之妙化。盖北斗九辰，乃元皇正大之炁结而成也，人能以斗为心，以斗为神，则与元辰本命打为一团，则元皇正炁来合我身，何患不能长生久视矣。
　　天罡所指，昼夜常轮。
　　天罡者，乃天之正炁，万神之宗分，天地非天罡不明上下，运斗真非天罡不能通明令，万神非天罡不能玄妙也，天罡之功大矣哉。罡字之义，从四从正者，乃四圣治四方，谓天蓬居东，天猷居西，翊圣居南，佑圣居北，中乃大圣妙运天罡尊君主之也。故天罡守中天，以生为德，以动为功，得东西南北之正炁，故曰天罡也。天罡守中主土，北斗属水，土以制之，故能运北斗生万物也，非独运北斗，其月月一建即指一方，故五斗皆从天罡所用也。天罡一日之中，每一时辰斡旋斗柄，临一方位，时时运转无有停息者，乃生生不穷之理也。按《玉枢经》云：雷城十二门，并随天罡之所指，罡星指丑，其身在未，所指者吉，所在者凶。何故有此吉凶，乃天罡之体用，即阴阳之炁也，天罡正炁能生能杀，若指向之处即是生方，故有生炁，取之可以治病，补虚安神旺炁，却祸消灾，延生度厄也。所在之处则有杀炁，用之可以斩鬼驱邪，夷凶禁暴，馘毒制魔，故所指者吉，所在者凶，天罡之德，信不轻也，天罡之功，信不小也。
　　俗居小人，好道求灵。
　　俗居者，乃尘土世俗之居也，小人者，至杪小微贱之称也。此句乃起奉咒之士恭敬自谦之辞也，人能得遇是经诀，必当竭力尽心敬其道，而得玄灵本命之延生矣。
　　愿见尊仪，永保长生。
　　既能好其道而得玄灵之诀，则自然见其真形尊仪，而得长生久视之道也。
　　三台虚精，六淳曲生。生我养我，护我身形。
　　三台者，乃中天之大化，北斗之华盖也，真君之名号服相，并注前篇，一曰天城，一曰天阶，一曰天相也，即太虚之玄精，神人之真炁也，此三台即人之肺神、三魂之总关也。人能常诵是咒，则得七魄清，三魂安，真炁降下，生我养我护我，而得长生神仙也。又曰：魂神为阳，生我身也，魄神为阴，养我精也，魂魄不离其身，阴阳生化其精，则北斗九辰与三台至圣，千真万灵常来卫护於我之身形也。如此行之奉之，则灾厄从何而生也，学者可不以道龄之浅见薄闻，以为真文大道，庶几有补於将来也。
　　□□□□□□□尊帝，急急如律令。
　　此北斗九辰之内讳也。若人持诵至此，则当着想尊容，愈加敬礼，而叩齿密诵，慎勿朗宣，祸福响应，可不畏欤！急急如律令者，汉时公檄文移结语亦皆如是也，如当今部符云：符到奉行之义，天师汉人，故承用之教门，遂得祖述也。
　　太上玄灵北斗本命延生真经注卷之三竟
　　#1『司政主』，据下文意当作『主司政』。
　　#2『非总』，据下文意，当作『上总』。
　　#3据前后文，疑此处脱一『居』字。
　　太上玄灵北斗本命延生真经注卷之四
　　玄阳子徐道龄集注乾阳子徐道玄校正
　　老君曰：凡人性命五体，悉属本命星官之所主掌，本命神将、本宿星官，常垂荫佑，主持人命，使保天年。
　　本命星官者，如子生人属第一贪狼星君是也，本命神将者，如甲子丙子之神也，本宿星官者，阳则虚宿、阴则女宿也。太上初令世人知其性命皆凭道生，既了悟此因，即令归真修奉延生解谢之门。此章明人之五体悉属本命星官主掌，五体者，即五脏也，人若五脏安和，则万邪不侵，百病不入，永保长生，本宿星官荫佑其命，知身则五体安和，知道则长生久视，和性则道心开发，知命则使保天年也。
　　凡俗无知，终身不悟。夫本命真官，每岁六度降在人间，降日为本命限期，有南陵使者三千人，北斗真君七千神将，本命真官降驾众真，悉来拥护。可以消灾忏罪，请福延生，随力章醮，福德增崇。
　　人生六十年为一大限之期，全其本年是也，乃平生一周换甲之期，六十日为一小限，即每年六度是也，其日，本命真君因所属生人降在人间，即於我身察录其罪福。南陵使者，乃破军星君之使也，故其中阴阳混合，南斗关北辰，北辰隐南斗也。《灵宝经》云：北斗落死，南斗上生者，分其门而说也。故此经北斗二字皆总之也，其无知不悟之凡愚，恣造恶业，违犯禁戒，伐其天年，则限数短促即死矣，学道上智之士，积功布德，精修善业，遵奉禁戒，展其天年，限次延远，福德增崇，则得长生久视矣。
　　其有本命限期将至，自身不知，不设斋醮，不修香火，此为轻生迷本，不贵人身，天司夺禄，减算除年，多致夭丧。迷悮之者，虽遇经诀，怀不信心，毁谤真文。如此之人，身谢之后，沦没三涂，漂沈诸趣，永失人身，深可悲哀，自致斯苦。
　　天地上清下浊，造化一阳一阴，一日有昼有夜，一年之内，春生夏长，秋杀冬成。星有隐显，月有盈亏，如列宿翼象二十二星，虚壁止二星，井宿三十三度，鬼宿止四度，天象尚有不齐，人禀天地星斗阴阳五行造化而生，故有富贵贫贱寿夭贤愚之异。而人不悟赋分已定，惟务妄想贪求，於有限光阴造无穷罪业，一度本命加临，一次死期将至，不谢天地生成之德，不感星真荫庇之恩，既不贵重自身，乃是轻生迷本，叉致夭丧其身。迷悮之人，得闻此经，心生狂乱，狐疑不信，或见持诵，不能思齐，反生诽谤，身死之后，沉沦鬼趣，受辛报苦，劫尽才於地狱受果报之罪，经中有见人持经，偏眼邪视，恶言谤谎，不生敬仰，或初虽信受，后复慢易，种种罪报，不忍注释。学道之士，岂侮圣人之言，侮经则鬼祟来侵，奉经则神圣皆迎，既无功补於玄教，焉敢谤毁其真文，《灵宝经》云：天司记人功过，毫分毋失，可不慎欤，可不戒欤！
　　若本命之日，能修斋醮，善达天司，一世於本命限期，开转此经，广陈供养，使三生常为男子身，富贵聪明，人中殊胜。
　　太上慈悲，方便设教，故开示次序之法门，使渐达生荣之境界，归奉真宗，福报如是，先令持号，则罪业消除，次命告斗，醮谢转经，及认本命真君，方获安泰，此见世一生之善也。又持念真君名号，宿有善缘，言过去先世道心深重之故，此二生也，今能修斋设醮，善违天司，使三生常为男子身，富贵聪明，人中殊胜，言未来之福报也。《玉皇本行经》云：智慧聪明转女成男，乃三十种内之上妙功德也。又《四十二章经》云：人离恶道得为人难，既得为人去女为男难，世人修奉，得於三生常为男子身，聪明富贵，此有住相之福报也。若能离有相之境，升无为之乡，入希夷之门，证虚无之道，方可为人中殊胜之男子矣。
　　其有生身果薄，虽在人中，贫穷下贱，纵知本命，无力修崇，能酌水献花，冥心望北极，稽首礼拜，念本命真君名号者，亦不虚过本命限期，皆得延生注福，击系人身，灾厄蠲除，获福无量。天师欢喜，踊跃作礼，赞叹难可得遇无上法桥。
　　按《金刚经》云：若人满无量阿僧只世界七宝持用布施，若有善男子善女人发菩萨心者，持於此经，乃至四句偈等，受持读诵，为人演说，其福胜彼谓七宝有竭四句无穷，若持於此经，本心悟达，则胜前以七宝布施之功德也。富贵者广设斋醮，贫穷者酌水献花，同一是念，福报等也，奉道之士修斋设醮，希求福利，得福虽多，而於识心见性，了无所得，惟成有漏之因，如但以七宝持用布施也。若人知性知命，知道知身，於本命之辰，礼斗朝真，献花酌水，不虚本命限期，不希福报，自感圣真延生注福，无为功德胜前以七宝布施有为之福德也。天师感激欣戴，不知手舞足蹈，赞叹得遇此无上之大法桥也。
　　老君重告天师曰：世人罪福善恶，皆属天司，忏罪消灾，莫越修奉，遇本命生辰，告身中元辰驿马，削落三灾九厄，保见今眷属安宁。
　　太上垂教，立言隐奥玄微，世莫可测，此经乃哀悯众生，故宣要法，以度群迷，叮咛告诫，曲尽人情，使人易解易悟，发信向知归之心，学道之士既能依经修奉，当求圣意於经旨之外，则登妙果入仙宗也，谓如元辰驿马如何削落灾厄，保眷属安宁。夫元辰者，乃我身之神也，驿马者，我之意神也，人之元神，外寄於目，内藏於心，目则外视於万物，内则心驰於万机，心目所驰，神亦奔竞，人能收心内照，马不令驰，保养形神，胎息自固，则三尸去体，九蛊消亡，灾厄从何而至？故能保我之六脉安和，而百神调畅也。
　　凡有上士於本命生辰持此真文者，外伏魔精，内安真性，功沾水陆，善及存亡，悔过虔恭，渐登妙果，重立玄功，证虚无道，乃得圣智圆通，隐显莫测，出有入无，逍遥云际，升入金门，与圣合真，身超三界，永不轮转，寿量无穷，快乐自在。
　　夫人之生，有此身者有此神也，身安则神健，神健则气清，气清则与道能合也。悔过虔恭者，忏罪也，渐登妙果重立玄功者，告元辰驿马削去灾厄，使形神清静，自然延生也。证虚无道者，以太虚无上之道为证也。圣智圆通者，则慧光通明，不致三尸九蛊之所害也。隐显莫测者，言人能登妙果，证大道智圆通，则万神拱护，千真保迎，炁结真玄，神成妙道，则出入金门之中，隐显人不可测也。《道藏》云：金门者，非金阙金庭之名也，金阙者，乃三清玉帝之居处也。金庭者，即上圣高真之所居也。此金门者，在昊天之下，三万九千三百五十劫炁之下凝合变化为金门也。凡初学精修得道之士，天年终而不入轮回之道，而飞上金门，受诸逍遥快乐自在也。此章乃经中之玄窍，玄灵之秘要也，凡诸同志肯以上帝之心为心，道龄之言为言，则自然获福无边，成真在此章也。
　　凡有男女於本命生辰及诸斋日，清净身心，焚香持此真文，自认北极本命所属星君，随心祷祝，善无不应，灾罪消除，致感万圣千真，俱来卫护。此文所在之处，千真敬礼，万圣护持，魔鬼潜消，精灵伏匿，世有灾殃，悉皆消灭。
　　夫人身三魂，属阳，动以生也，七魄，属阴，静以镇也，魂日居人体，故曰阳，主动，魄夜居人身，故曰阴，主静。三魂於本命生辰及诸斋日归身，制御阴魄，令邪道不侵，百神交会，魂安魄正，阴与阳并，不经苦恼，身有光明。人能清净身心，焚香诵经，启祝北斗及本命所属星君，则灾罪消除，道速成矣。此经所在之处，千真万圣与七戒仙官敬遵天师誓愿，护持之际，自有祥烟绕庭，庆云鹰轩，则何灾不灭，何福不臻也。
　　是名《北斗本命延生径诀》，乃修真之径路，得道逍遥皆因此经，证圣成真皆因此经，出离生死皆因此经，保护男女皆因此经，保命延年皆得自在，永为身宝，福寿可称，保而敬之，非人勿示。
　　此经广大无量，功德无边，凡俗下士岂易量哉。诸大经典皆不切於《北斗经》也，谓如《灵宝》，只言度人，却不曾说教人如何延生以入正道，此经令人知命皆凭道生，即是教人惜其本身，知其本命，知本命则自延生，延生则非道不可延，既能延，则可受天真地圣之济度也。无本岂能度，无根岂有果，此乃本命延生之径路，修真入道之玄门也。盖《灵宝》者是其用也，《北斗经》者是其体也。学道之士所当敬戴。太上已授前章经诀，又名此经，是名《北斗本命延生经诀》，盖虑薄德之人轻慢而不珍惜，故又戒之。夫人自修真道，证圣成真，出离生死，则保我之心肾完矣，心肾既完，延年自在，至於入金门抱玄灵之宝，受逍遥之乐，获自然之福，享无穷之寿，倘非延生之诀，何能至此境界耶？此经非太上吝惜而不令普及，若示之於不敬不信之人，必生漏慢，又从而谤之，却是轻泄之罪也。
　　老君说经将毕，龙鹤天仙来迎，还於玉京。是时天师受得妙法，而作是言，誓愿流行，以传善士，若有男女受持读诵，我当与七戒#1，仙官所在拥护。於是再拜老君，而说赞曰：
　　家有《北斗经》，本命降真灵。
　　北斗居天之中，为天之枢纽，天地之权衡也。天无斗不生，无斗不成，无斗不明，无斗不行，斗为量度之玄器也。在人家岂可无之，日用之间无斗不平，无斗不行，无斗不明，无斗不成。在人之一身，非斗不生，非斗不养，非斗不护，非斗不覆。人之心上有七孔，以应七星，下有二窍，以应辅弼，又有三毫，以法三台，所以北斗在天居天之中，在人居人之心，心即北斗，北斗即心，如即心是佛、即佛是心是也。为何经中不言心，却说家有《北斗经》，盖始因太上观见众生无门可进修真之路，无诚以向礼斗之科，是故特垂哀悯，大阐玄灵，授与天师经诀，广布流行，普使世人皆跻仙阼，不蹈轮回。天师静应真君上体圣意，下利生灵为心，故借喻人间一十五种利益之事以赞美之。家即身也，乃心之家舍也，如人家安奉《斗经》，供养真形，修崇严洁，千真敬礼，万圣护持，若人心於十二时中，行住坐卧之间，念念不辍於北斗，礼诵焚符，必感本命玄灵降真炁於我身，以保长生也。此与后章皆有灵符，计一十五道，并开经后，依法书篆，佩带焚爇，则无不感应也。
　　家有《北斗经》，宅舍得安宁。
　　心者神之舍，形者炁之宅也。人能常存北斗於身心之中，则得身心清静，而外使家宅安宁也。
　　家有《北斗经》，父母保长生。
　　本命元辰削落灾厄，保我延生，我若不越修奉，可保父母之长生也。
　　家有《北斗经》，诸厌化为尘。
　　身心清净，思真念道，何厌秽之不尘化也。
　　家有《北斗经》，万邪自归正。
　　经云：坎居下位，离列上君，主仆安分，其道常存。心即君主也，心正则万邪皆正矣。
　　家有《北斗经》，营业得称情。
　　朝奉真君，则身中业障消除，而营谋自然称其情意也。
　　家有《北斗经》，阖门自康健。
　　诸窍不漏，浃洽真元，则一身自然康健也。
　　家有《北斗经》，子孙保荣盛。
　　长生种子之不绝，叉当培养，令其荣盛也。
　　家有《北斗经》，五路自通达。
　　五脏流通，无有滞碍。
　　家有《北斗经》，众恶永消灭。
　　真性一悟，万罪消除。
　　家有《北斗经》，六畜保兴生。
　　六根安寂，自然兴生。
　　家有《北斗经》，疾病得痊瘥。
　　精神不乏，则百病痊愈也。
　　家有《北斗经》，财物不虚耗。
　　财宝乃一身之正炁，若不被外邪所耗，则本元坚固也。
　　家有《北斗经》，横事永不起。
　　人身喻如屋宇坚完，墙壁牢固，何患骤雨狂风之倾摧也。
　　家有《北斗经》，长保亨利贞。
　　长保玄灵，则永获亨利贞也。
　　老君曰：善哉善哉，汝可宣扬正教，福利无边，普及众生，永沾胜善。天师稽首礼谢，信受奉行。
　　老君说经都毕，天师赞叹已终，万圣欢欣得福利，普沾於群品，诸天庆幸，喜法教化及於十方，延生有路，朝圣得门，太上使人人不入轮回，天师阐世世流行妙道。今道龄不揣其学，擅释玄文，却非杜撰之辞，实乃真全之本。道龄非为己祈求以要誉，欲使人请祷，必得玄功也，凡诸同志固当奉之敬之，自得长生安泰也。
　　太上玄灵北斗本命延生真经注卷之四
　　咒曰
　　咒者，即咒祝之义也。以心通天，以神合炁，形声相应，则感格真灵矣。
　　天灵节荣，愿保长生。
　　天者，无为之大也，灵者，无所不灵也，天灵者，言人最贵最灵也。人头顶之一穴，百神朝聚之所，关节流通，真炁荣盛，百病不生，则长生可冀也。
　　太玄之一，守其真形。
　　太玄之一者，乃北方玄天坎官正一之炁，大道之子也，为两曜之根本，乃万物之祖宗也。《道德经》云；天得一以清，地得一以宁，人得一以灵，即此玄一也。昔黄帝同#2三一之道，皇人曰：子能知一万事毕。一者身之帝也，守一则太一帝君在庭，在则三万六千神莫不皆在也。守一之法，暮夜，正偃向上，两手抚心上，祝曰：天灵节荣，愿保长生，太玄之一，守其真形，五脏神君，各保安宁，急急如律令！男诵七徧，女诵一十四徧，毕，思白炁如车轮大，周其身，赤炁在外，便卧。使人五脏安宁，小则延年却恶，大则成仙升举也。
　　五脏神君，各保安宁。
　　按《内景经》云：心神丹元字守灵，肺神皓华字虚成，肝神龙烟字含明，肾神玄明字玉婴，脾神长生字魂庭，皆在心内运天经，昼夜存之自长生。谓五脏之神，存之於我，各保安宁矣。
　　急急如律令！
　　急急者，疾速不停之义也，如者，似也，律令者，乃太上之勑万神遵奉其身神，奉行律令而得安且宁矣。修真之士，若能急急依太上之令，奉行璇玑玄一之道者，则神能举形，飞升可待也。
　　北斗长生聪明神咒
　　北斗九真，玉真仙灵。贪狼巨门，保臣长存。禄存文曲，使臣聪明。廉贞武曲，卫臣安宁。破军辅弼，护臣身形。常居吉庆，永处福龄。注上生籍，除落死名。神清气爽，洞达九冥。御邪摄鬼，群妖摧倾。学道修真，所愿遂成。九皇覆护，飞升紫庭。弟子臣某，下情无任。瞻望恩光，激切屏营至梼之至。
　　赞咏圆满神咒
　　大哉北极，生物无息。枢机运动，乾坤定立。太上垂教，众生遇植。消灾解难，神目电及。臣今斋沐，上帝可格。克始克终，保家保国。讽诵真文，作是惟一。此经难遇，劫数万亿。既遇之者，请必有得。仁仁玄灵，证明功德。
　　圆满祝愿灵章
　　向来诵持经典已在周圆，香云腾舞於三天，丹悃表宣於七曜，金童传信，玉女通诚，再伸十愿之仪，俯罄一心之祷，伏愿天真驻驾，枢府停轮，俯赐慈悲，容臣祝愿。
　　一愿皇图永固，衍万寿之无疆，大道高明，阐七元之有庆。
　　二愿君敷仁爱，臣尽忠贞，八荒沾熙眸之风，四海乐升平之治。
　　三愿时和岁稔，物阜民安，父兄施慈爱之心，子弟尽敬恭之道。
　　四愿三涂五苦六道四生，悉沾太上之恩，均证人天之乐。
　　五愿臣等先亡七祖，俱超快乐之乡，见在双亲，均享寿康之福。
　　六愿臣等前传师友同学门人，魂神无被击之牵，气数有飞升之步。
　　七愿臣等修真有分，进道无魔，生生阐道德之风，世世奉玄元之教。
　　八愿侍经神吏，护戒仙官，假兹监卫之功勋，悉遂进升於品秩。
　　九愿侍香金童，传言玉女，赍此腹心之丹悃，达乎喉舌之真司。
　　十愿城隍社令、司命土神，随所守护於灵文，常使导迎於景福，臣诚惶诚
　　恐，稽首顿首再拜，志心称念：
　　三清三境天尊、七元覆护天尊、金真演教天尊，功德无量，不可思议。
　　#1『七戒』，前二校本皆作『十戒』。
　　#2『同』，当为『问』之误。
　　太上玄灵北斗本命延生真经注卷之五
　　玄阳子徐道龄集注乾阳子徐道玄校正
　　梓潼帝君奏请灵章表
　　臣诚惶诚恐，稽首顿首，俯伏再拜昊天至尊金阙玉皇上帝御前：臣闻天垂万象，由五斗而共北辰，教阐三清，应千灵而朝上帝，璇玑乃阴阳之纲纪，玄灵为性命之根宗。经垂千五百年，失伦错序，道开万二亿劫，隐窍藏玄。非金声无以叩金声，不玉旨焉能明玉旨。道龄徐氏有夙缘，累世之修灵宝，玄机无纤芥微尘之漏，蜀都演教，缺要诀而秘灵符，昊郡传经，开法门而指真路。前日进道龄之释义，今朝蒙上帝之宣恩，乞颁凤篆与龙文，愿降云章同月牍。普使人人受诵，世世流传，臣不胜悚惧，瞻天望圣激切屏营之至。
　　某　年　月　　日
　　玄灵符法
　　符者，律令也，可以召万神、禳众恶也。凡诵经朝斗之士，斋沐澄洁，整衣端坐，先叩齿九通，以聚九炁。然后存天罡所指之方，收炁来吹於纸才上，禳灾取白黑，祈福取红炁，斩鬼驱邪取黑炁。如此书了，起身步丁字，立定，手搯斗文，口诵北斗九辰之咒，即焚之，当加诚敬。若有亵渎，则祸不免也。各项真符，具载于后。
　　发炉符黄纸朱书，搯乾文
　　右符作用：先叩齿凝神，存东方天门开，如日初出之状，鼻引口吸，吹在纸上。书毕，口诵密咒云：九灵九灵，合吾真形，水火得位，内外洞明，急如天律元亨利贞。
　　复炉符
　　右符，存想尊帝二星，北斗七星，金光朗耀，吸来吹纸上，窍内书玄元始三字，涂九转火笔出向上。
　　北极尊星宝章
　　北极帝星宝章
　　贪狼星君宝章
　　巨门星君宝章
　　禄存星君宝章
　　文曲星君宝章
　　廉贞星君宝章
　　武曲星君宝章
　　破军星君宝章
　　左辅星君宝章
　　右弼星君宝章
　　上台星君宝章
　　中台星君宝章
　　下台星君宝章
　　天罡星君宝章
　　二使星君宝章
　　本命星君宝章
　　安宁星君宝章
　　保父母长生章
　　化厌为尘章
　　万邪归正章
　　荣业称情章
　　阖门健康章
　　保子孙荣盛章
　　五路通达章
　　消灭众恶章
　　兴生六畜章
　　疾病得痊章
　　财物不耗章
　　横事不起章
　　长保亨利贞章
　　解三灾厄章
　　解四杀厄章
　　解五行厄章
　　解六害厄章
　　解七伤厄章
　　解八难厄章
　　解九星厄章
　　解夫妻厄章
　　解男女厄章
　　解产生厄章
　　解复连厄章
　　解疫疠厄章
　　解疾病厄章
　　解精邪厄章
　　解虎狼厄章
　　解虫蛇厄章
　　解劫贼厄章
　　解枷棒厄章
　　解横死厄章
　　解咒誓厄章
　　解天罗厄章
　　解地网厄章
　　解地狱厄章
　　解一切厄章
　　太上玄灵北斗本命延生真经注卷之五竟
　　后序
　　道可名，道非名，常行是道；名可道，名非道，常用是名。昔永寿元年正月七日，太上道祖老君降蜀都，授天师张真人《北斗本命经诀》，盖哀悯大地众生迷惑真途，沈溺苦海，不自知觉，永无轮转，故垂旡上之法桥，济度存亡，无物不被其泽，而其好生之心，乾乾不息，则圣德玄功，岂易言哉。道龄甫自弱冠留志斯经，但闻一善言，见一善行，必书之於简册，及取诸先贤先觉解蕴释奥之文，未尝去手，日就月将，玩味不怠，始知我太上以是经是诀垂之於世，特不虚设也。洪惟北斗九皇天尊，乃天地之枢机，人物之陶冶，司性命，判生死，运阴阳，建岁时，分昼夜，立寒暑，明贵贱，化贤愚，主祸福，振纪纲，开解谢之门，指延修之径，上至帝王，下及士庶，皆由七星之主宰，三台之生养也。或云此经文辞浅近，旨意乖讹，殊不知太上故以日用常行之事，道之名之，启发愚蒙，尽归正道，其上智之士，当易境而行之，则自然长生也何疑。道龄吏迁昊中，幸获考满，暇日静虑洗心，截长补短，别义缀章，少明太上授受之余意，非敢为训诂之师也，遂援笔临文，似有神助，不逾月而集成。噫！道不远人，人能弘道，此之谓欤。道龄俚语鄙辞，不足以宣扬圣化之万一，谨取前贤之训以为之释，其有不与经旨相符，脉络失经之处，余以日用常行之道，切於己身者证而解之，如宅舍得安宁，注之曰修身正心，六畜保兴生，注之曰屏六贼净六根，似不失本命之事实、延生之要诀也。夫道可名，名可道，如针芥之相投，注幸备刊已就，必圣真而是相，虽文理不精，识见不广，则不敢索怪搜奇，以眩高人之耳目也。道龄愚诚以斯经力上析圣朝，一人有庆，万寿无疆，宫闱福千一岁之秋，臣宰辅三台之化，下冀岁时丰稔，民物安荣，沉迷超碧落之天，人我乐玄灵之道，凡诸同志勿以人废言，当以命为重，谨序。
　　元统二年九月九日，玄阳子徐道龄斋沐焚香再拜谨题。
　　
