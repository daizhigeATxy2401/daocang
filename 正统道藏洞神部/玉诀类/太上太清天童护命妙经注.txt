太上太清天童护命妙经注
　　太上太清天童护命妙经注。金朝道士侯善渊撰 。一卷。底本出处：（正统道藏）洞神部玉诀类。
　　太上太清天童护命妙经注序
　　夫太上者，玄元之王，万圣之师，至上无尊，至高无位。上则包罗众象，中则普济群生，下则长养万物。生生化化，受炁於太始之中，物物头头，禀道在虚无之内，千变万化，无不太上矣。故天道者，运为清阳之炁也，童德者，动合纯粹之真也，两机相契，妙用为一，护命养生。神明佑助，兕虎无由所伤，毒虫焉能所害，何为坚固，至在於神之机也。
　　太上太清天童护命妙注 
　　姑射山太玄子侯善渊注
　　太上太清天童
　　高真摄化，神用无方。颂曰：太上玄元第一尊，趺莲高坐玉清官，天童妙化圆明体，光鉴寰瀛万象空。
　　护命妙经。
　　诵者除邪，修之摄正。颂曰：太上亲传护命经，玄言直语甚分明，清晨默念持三徧，无限群魔尽失惊。
　　皇天生我，
　　金公道父，覆我之真。颂曰：万物因从道炁生，皇天育我气神清，壶中逗引龙行火，鼎内金丹渐结成。
　　皇地载我，
　　黄婆牝母，运我之形。颂曰：一炁冲和万物彰，本因生产在中央，丹田养就灵仙药，始觉神游入帝乡。
　　日月照我，
　　天地之精，感而纯阳。颂曰：交径乌飞兔走波，二轮晶耀越天河，达人到此开青眼，试问凡夫认得么。
　　北斗辅我，
　　心通七窍，斗柄分明。颂曰：斡开斗口运天关，两点流星任往还，鼎眼满倾银浪滚，炉门一派水晶翻。
　　星辰荣我。
　　满天精秀，照我神凝。颂曰：极目阳精数点辉，往来升降疾如飞，空中颐养胎仙就，稳跨金龙入太微。
　　江河渡我，
　　曲江金水，稳驾神舟。颂曰：灵波滚滚接东流，倾入汪洋法海收，稳驾神舟淤历徧，水心直下钓龙钧。
　　北辰侍我，
　　北辰初显，侍我同明。颂曰：北极玄微镇碧霄，心开顿悟亦非遥，胎光一点澄凝处，万道流霞物外飘。
　　风雨送我，
　　寰中虚静，雨过风清。颂曰：薄雾轻烟细雨霏，远岚凝翠可相宜，送我归何处，拍剑骑龙上紫微。
　　诸仙举我，
　　众真相助，一体无分。颂曰：诸仙举我朝三界，众圣相扶入帝京，金阙门中呼羽客，玉霄榜上列仙名。
　　司命与我，
　　天中司命，与我同源。颂曰：司命从容意自清，介然与我育神婴，婴儿长大浑无物，一颗灵光处处明。
　　太一任我，
　　太一玄机，任我神通。颂曰：太一炉开师子吼，混元鼎破火龙飞，满天光焰烧空界，万派精金照日辉。
　　六丁进我，
　　六门通泰，进我神游。颂曰：六丁进我任遨游，散发披襟跨火牛，仗剑咬牙吞日月，飞符追下活人头。
　　玉女从我，
　　金童前引，玉女后随。颂曰：玉女相随入洞游，笙歌引上水晶楼，凭栏不见红尘事，唯有虚空浮日头。
　　五帝卫我，
　　五般霞彩，聚入神宫。颂曰：五炁朝元入宝宫，三花片片落空中，玄珠配合生光莹，遍照乾坤上下通。
　　天门开我，
　　上朝金阙，出入夷门。颂曰：闲骑白马上天门，信步因游玩月宫，宝殿姮娥新有令，赐余丹桂一枝红。
　　地户通我，
　　心通两窍，神致无方。颂曰：一击玄关地户开，绛官仙子上灵台，遍观极目琼花绽，尽向红炉火里栽。
　　我命着我，
　　性命俱备，精炁神全。颂曰：养炁全神别有方，安魂定魄不飞扬，丹成已觉心通圣，凿壁穿山透海沧。
　　太清玄籍。
　　太清之道，玄籍万神。颂曰；太清永劫镇夷门，万化生乎在彼中，一性贯穿天地匝，金婴还返玉晨宫。
　　三宫升降，
　　上升下降，三一浮沉。颂曰：三宫升降定浮沉，达者心开性自深，太一炉添文武火，朱砂鼎裹炼精金。
　　上下往来无穷。
　　亲远疏近，大计无穷。颂曰：上下无穷不见形，无形之体自然清，蠲蠲赠得灵砂满，灿灿交光照眼明。
　　金饭玉浆，向求皆至。
　　天然一味，食者延年。颂曰：一盘金饭浸琼浆，啜罢神清入太仓，五色云中朝圣主，紫微殿裹奏明皇。
　　虚梵日月，
　　虚悬宝鉴，道眼高明。颂曰：虚梵煌煌映大罗，高悬日月照婆娑，鼎中汞水涓涓滴，铸就红砂满鼎多。
　　与天为誓 。
　　天性人也，人心机也。颂曰：天性人兮人象天，天人相契立根元，根元混一归何处，荡荡茫茫万化前。
　　鬼雚魒鬼行魁，
　　北极之号，受正除邪。颂曰：北极元君镇上方，咬牙执剑斩魔王，妖精魍魉全俱灭，总化无形变血光。
　　所为者成，
　　背之者死，向之则生。颂曰：修成丹药永无枯，玄牝空中任吸呼，白虎每吞金凤髓，乌龙常饮太阳酥。
　　何神不使，
　　人人有分，物物皆从。颂曰：万神同喜聚三光，至道无生得久长，常使
　　汞铅颠倒用，自然丹就得纯阳。
　　何令不行，
　　天地万物，受炁而生。颂曰：一阳初动黄芽秀，二炁相交白雪清，两味合和十六两，完容一粒宝珠明。
　　上有朱雀，
　　火龙蟠顶，丹凤凝阳。颂曰：朱雀离巢趁日飞，上侵天谷彻云霓，展开金翅磨星斗推落阳光满太微。
　　下有玄武，
　　乌龟水府，太阴之精。颂曰：玄武交宫水府行，赤蛇相绕火中生，剎那一井金波涌，倾入红炉满鼎烹。
　　左有青龙，
　　龙从震位，汞自西生。颂曰：青龙一踊出东渝，舒展红霞罩玉都，两道电光昕霹雳，三天惊动镇江湖。
　　右有白虎。
　　虎从兑位，铅自东生。颂曰：白虎深藏入兑方，须弥静坐泛龙光，射开宇宙群魔退，独霸山川镇海沧。
　　爱我者生，
　　全神养炁，保命长生。颂曰：阴阳火候勿令差，铅鼎飞霜吐翠砂，一粒明珠颠倒滚，满天精耀放红霞。
　　恶我者殃，
　　贪嗔损炁，嫉妬伤神。颂曰：贪嗔嫉妬勿交生，信任寰中自在行，清静若逢尸鬼闹，袖中携剑斩三彭。
　　谋我者死，
　　财色利名，亲之者死。颂曰：功名富贵莫争罗，爱欲恩深业转多，达士超然俱远避，迷人不悟永耽砣。
　　憎我者亡。
　　心猿意马，纵之则亡。颂曰：邪魔阴鬼乱交纷，握固存神意不容，寂静若逢尘事挠，放开心月照虚空。
　　玉女三千六百，常在我傍，
　　万神聚会，不离我身。颂曰：一簇神仙秀炁清，彩云深处贺升平，空中一派仙音奏，捧个真人入洞庭。
　　执节奉符，与我同游。
　　行住坐外，动止相随。颂曰：玉女同游不夜乡，凤鸾迎驾入明堂，金童劝琼浆液，味觉清香透顶凉。
　　太上摄京，
　　高真摄位，众圣来朝。颂曰：太上扶空坐宝莲，放开惠日照无边，诸仙总摄高真位，众圣来朝御坐前。
　　天大吉昌。
　　寥寥空静，湛湛盈虚。颂曰：混元一炁定沉浮，独立寥空万象初，渺渺玄玄千劫外，澄澄湛湛覆虚无。
　　二十四符，
　　神符去病，心印除邪。颂曰：神符断祟阴消灭，心印除邪道自生，金簶玄科亲授诀，济民助国永清平。
　　与星历俱。
　　星河玉洁，心月冰清。颂曰：星河皎洁透银蟾，无上真人至仰瞻，玉女掣开秋水殿，金童舒起夜明帘。
　　急急如律令！
　　经中得意，急急修持。颂曰：功行齐修两事全，焕然轻举化飞仙，青童引至朝元去，鹤驾香风入洞天。
　　太上太清天童护命妙经注竟
　　
