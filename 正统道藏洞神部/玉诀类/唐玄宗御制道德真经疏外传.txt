道德真经广圣义节略
　　经名：道德真经广圣义节略。原题《唐玄宗御制道德真经疏》。四卷，收入《正统道藏》洞神部玉诀类。按此书卷首《外传》及正文内容，系据唐人杜光庭《道德真经广圣义》，加以节略改编而成。改编者不知为谁，今暂据内容报定经名。其徐卷题均依原《道藏》不变。
　　道德真经疏外传
　　太上者起乎无因，自玄而出，窅兮莫测，从有而名，随方出显，不可具陈。后末化於殷朝，寄胎於商第十八王阳甲，十七年庚申之岁，托孕於玄妙玉女八十一年，至商二十二王武丁九年庚辰之岁，降生於亳州卫真县，今太清宫，是降生之所也。二月十五日卯时，圣母剖左腋而生，其他祥异，备具道史。
　　《道德经》古今笺注者多矣，见行注者六十余家，开列于后：
　　节解上下　老君与尹喜解。
　　想尔二卷　三天法师张道陵所注。
　　内解上下　尹喜以内修之旨解注。
　　河上翁章句　汉文帝时降居陕州河滨，今有庙见存。
　　严君平指归十四卷　汉成帝时蜀人，名遵。
　　山阳王弼注　字辅嗣，魏时尚书郎。
　　南阳何晏　字叔平，魏驸马都尉。
　　河南郭象　字子玄，向秀弟子，魏晋时人。
　　颖川锺会　字士季，魏明帝时人。
　　隐士孙登　字公和，魏文、明二帝时人。
　　晋仆射太山羊祜　字叔子，注为四卷。
　　沙门罗什　本西胡人，苻坚时自玉门关入中国，注二卷。
　　沙门佛图澄　赵时西国胡僧也，注上下二卷。
　　沙门僧肇　晋时人，注四卷。
　　梁隐居陶弘景　武帝时人，号贞白先生，注四卷。
　　范阳庐裕　后魏国子博士，名白头翁，注二卷。
　　草莱臣刘仁会　后魏伊州梁县人，注二卷。
　　昊郡征士顾欢　字景怡，南齐博士，注四卷。
　　松灵仙人　隐青溪山，无名氏年代。
　　晋人河东裴楚恩　注二卷。
　　秦人京兆杜弼　注二卷。
　　宋人河南张凭　字长宗，明帝太常博士，注四卷。
　　梁武帝　萧衍，注四卷，证以因果为义。
　　梁简文帝　萧纲，作述义十卷。
　　清江张嗣　注四卷，无年代。
　　梁道士臧玄静　字道宗，作疏四卷。
　　梁道士孟安排　号大孟，作经义二卷。
　　梁道士孟智周　号小孟，注二卷。
　　梁道士窦略　注四卷，与武帝、罗什所宗无异。
　　隋道士刘进喜　作疏六卷。
　　陈道士诸糅　作玄览六卷。
　　隋道士李播　注上下二卷。
　　唐太史令傅弈　注二卷，并作音义。
　　唐嵩山道士魏征　作要义，太宗丞相。
　　法师宋文明　作义泉五卷。
　　仙人胡超　作义疏十卷，西山得道。
　　道士安丘　作指归五卷。
　　道士尹文操　作简要义五卷。
　　法师韦录　字处玄，注兼义四卷。
　　道士王玄辩　作河公释义十卷。
　　谏议大夫肃明观主尹愔　作新义＋五卷。
　　道士徐邈　注四卷。
　　直翰林道士何思远　作指趣二卷，玄示八卷。
　　衡岳道士薛季昌　作金绳十卷，事数一卷。
　　洪源先生王鞮　注二卷，玄珠三卷，旨诀二卷。
　　法师赵坚　作讲疏六卷。
　　太子司议郎杨上善　高宗时人，作集注真言二十卷。
　　道士车弼　疏七卷。
　　任真子李荣　注上下二卷。
　　成都道士黎元兴　作义四卷。
　　太原少尹王光庭　作契原注二卷。
　　道士张慧超　作志玄疏四卷。
　　龚法师　作集解四卷。
　　通议郡道士任大玄　注二卷。
　　道士冲虚先生殿中监申甫　作疏五卷。
　　岷山道士张君相　集解四卷。
　　道士成玄英　作讲疏六卷。
　　汉州刺史王真　作论兵述义上下二卷。
　　道士符少明　作道讲策二卷。
　　玄宗皇帝　所注道德经上下二卷，讲疏六卷，即今所广疏矣。
　　所释之理，诸家不同，或深了重玄，不滞空有。或推因果，偏执三生。或引合儒宗，或趣归空寂。莫不并探骊室，竞掇珠玑。俱涉锺山，争窥珪瓒。连城在握，照乘盈怀。敷弘则光灿缣缃，演畅则彩文编简。我开元至道昭肃孝皇帝，降神龙变，接统象先，戡内难以，乘乾启中，具而御极，无为在宥，四十五年，汾水襄城，靡劳辙迹，具茨大院，自得明游。廓八溟为仁寿之庭，普万寓为华胥之国。至道至德，超哉明哉。钦若尊经，本朝家教，象系不可以拟议，风雅不足以指陈。横亘古今，独立宇宙。虽诸家染翰，未穷众妙之门；多士研精，莫造重玄之境。凝旒多暇，属想有归，躬注八十一章，制疏六卷。内则修身之本，囊括无遗。外即理国之方，洪纤毕举。宸藻遐布，夺五云之华；天光焕临，增二曜之色。固可以季仲《十翼》，晖映二《南》。禀若亲於玄元，信躬传於太上。冠九流而首出，垂万古而不刊。则《大风》、《朱雁》之歌，诚难接武；《典论》、《金楼》之作，讵可同年。但以疏注之中，引经合义，周书鲁史，互有发明，四始漆园，或申属类。后学披卷，多瞢本源。辄采摭众书，研寻篇轴。今於御注疏内余事，略录于后。
　　开元十一年躬为注解序云：诏曰诏者，敕命之书也。在天子为诏、为诰、为敕、为制，在皇后太子诸王为教、为令，皆君上命下之词也。诏启迪来裔，启，开也。迪，进也。颇者，甚也。疏序曰：马迁谓之隐君子。马迁者，司马迁也。字子长，河内温人，中山王相司马喜之孙，太史令谈之子，颛顼之裔。生于龙门。年十岁诵古文尚书，年二十岁游江淮、九疑、禹穴之门，仕汉为郎中，使西蜀。父卒岁余为太史令，而作《史记》也。《道德》分上下者，开元二十一年颁下，其所分别，上卷四九三十六章，法春夏秋冬，下卷五九四十五章，法金木水火土，则上卷从一至九章，以无形无名为宗，明春道。从十至十八章，以无知恍惚为宗，明夏道。从十九至二十七章，以有情有信为宗，明秋道。从二十八至三十六章，以凝重清净为宗，明冬道。其下卷自一尽九，明仁德。次十尽十八，明礼德。从十九尽二十七，明义德。从二十八至三十六，明智德。从三十七至尽四十五，明信德也。
　　
