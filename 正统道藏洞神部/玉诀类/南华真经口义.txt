
　　庄子口义发题
　　庄子，宋人也，名周，字子休，生睢阳蒙县。在战国之初，与孟子同时，隐遁而放言者也。所着之书名以庄子，自分为三，内篇七，外篇十五，杂篇十一，虽其分别次第如此，而所谓寓言、重言、卮言三者，通一书皆然也。外篇、杂篇则即其篇首而名之，内篇则立为名字，各有意义，其文比之外篇、杂篇为尤精，而立言之意则无彼此之异。陈同甫尝曰：天下不可以无此人，亦不可以无此书，而后足以当君子之论。若庄子者，其书虽为不经，实天下所不可无者。郭子玄谓其不经而为百家之冠，此语甚公。然此书不可不读，亦最难读。东坡一生文字，只从此悟入。大藏经五百四十函，皆自此中细绎出。左丘明、司马子长诸人笔力，未易敌此，是岂可不读。然谓之难者，何也。伊川曰：佛书如淫声美色，易以惑人，盖以其语震动而见易摇也。况此书所言仁义性命之类，字义皆与吾书不同，一难也；其意欲与吾夫子争衡，故其言多过当，二难也；鄙略中下之人，如佛书所谓为最上乘者说，故其言每每过高，三难也；又其笔端鼓舞变化，皆不可以寻常文字蹊径求之，四难也；况语脉机锋多如禅家顿宗所谓剑刃上事，吾儒书中未尝有此，五难也。是必精於语、孟、中庸、大学等书，见理素定，识文字血脉，知禅宗解数，具此眼目而后知其言意，一一有所归着，未尝不跌荡，未尝不戏剧。而大纲领大宗旨未尝於圣人异也。若此眼未明，强生意见，非以异端邪说鄙之，必为其所恐动，或资以诞放，或流而空虚，则伊川淫声美色之喻诚不可不惧。希逸少尝有闻於乐轩，因乐轩而闻艾轩之说，文字血脉稍知梗概。又颇尝涉猎佛书而后悟其纵横变化之机，自谓於此书稍有所得，实前人所未尽究者。最后乃得吕吉甫、王元泽诸家解说，虽比郭象稍为分章析句，而大旨不明。因王吕之言，愈使人有疑於庄子。若以管见推之，则此书自可独行天地之间，初无得罪於圣门者，使庄子复生，谓之千载而下，子云可也。非敢进之作者，聊与诸同志者共之。鬳斋林希逸序。
　　庄子宋人也，名周，字子休。生睢阳蒙县，尝为蒙漆园吏，学无所不窥，要本归於老子之言，故其着书十余万言，大抵率寓言也。其言洸洋自恣以适已，故自王公大人不能器之。楚威王闻周贤，使使厚币迎之，许以为相，周笑谓使者：千金重利，卿相尊位也，子独不见郊祭之牺牛乎，养食之数岁，衣以文绣，以入太庙，当是之时欲为孤豚，其可得乎。子亟去，无污我。我宁游戏污渎之中自快，无为有国者所羁，终身不仕，以快吾志焉。唐封南华真人书为南华真经。
　　南华真经口义卷之一
　　鬳斋林希逸
　　内篇逍遥游
　　逍遥游者，此篇所立之名也。内篇有七，皆以三字名之。游者，心有天游也；逍遥，言优游自在也。论语之门人形容夫子只一乐字，三百篇之形容人物如南有憀木，如南山有台，曰乐只君子，亦止一乐字。此之所谓逍遥游即诗与论语所谓乐也。一部之书以一乐字为首，看这老子胸中如何，若就此见得有些滋味，则可以读芣苢矣。芣苢一诗，形容胸中之乐，并一乐字，亦不说此诗法之妙，譬如七层塔上，又一层也。
　　北冥有鱼，其名为鲲。鲲之大，不知其几千里也。化而为乌，其名为鹏，鹏之背，不知其几千里也，怒而飞，其翼若垂天之云。是鸟也，海运则将徙於南冥，南冥者，天池也。齐谐者，志怪者也。谐之言曰：鹏之徙於南冥也，水击三千里，抟扶摇而上者九万里，去以六月息者也。野马也，尘埃也，生物之以息相吹也。天之苍苍，其正色邪，其远而无所至极邪。其视下也，亦若是则已矣。且夫水之积也不厚，则负大舟也无力，覆杯水於坳堂之上，则芥为之舟。置杯焉则胶，水浅而舟大也。风之积也不厚，则其负大翼也无力，故九万里则风斯在下矣。而后乃今培风，背负青天而莫之夭关者，而后乃今将图南。蜩与鸒鸠笑之曰：我决起而飞，抢榆枋，时则不至而控於地而已矣。奚以之九万里而南为。
　　此段只是形容胸中广大之乐，却设此譬喻其意。盖谓人之所见者小，故有世俗纷纷之争，若知天地之外有如许世界，自视其身，虽太仓一粒，不足以喻之。戴晋人所谓蜗角蛮触，亦此意也。北冥，北海也，鲲鹏之名亦寓言耳。或以阴阳论之，皆是强生节目。乌之飞也必以气下，一怒字便自奇特。海运者，海动也，今海濒之俚歌犹有六月海动之语。海动必有大风，其水涌沸自海底而起，声闻数里。言必有此大风而后可以南徙也。南冥亦海也，庄子又以天池训之。齐谐书名也，其所志述皆怪异非常之事，如今山海经之类。然此书亦未必有，庄子既撰此说，又引此书以自证，此又是其戏剧处。抟，飞翔也；扶摇，风势也；三千、九万，即形容其高远也。去以六月息者，此鸟之往来必歇住半年方可动也。野马尘埃三句，此是他文字最奇处，前后说多不通。野马，游丝也，水气也，子美所谓落花游丝白曰静是也。言此野马尘埃自何而得，皆世间之生物，以其气息自相吹嘘，故虚空之中有此物也。此三句本要形容下句，却先安顿於此，谓人之仰视乎天，见其苍苍，然岂其正色，特吾目力既穷，其上无所极止，故但见蒙蒙然尔。鹏之飞也既至於天上，则其下视人间，不知相去几千万里，其野马尘埃相吹之息，亦必如此蒙蒙然，犹人之在下视天上也。此数句只是形容鹏飞之高，如此下，得来多少奇特。若如从前之说，以鹏为大，野马尘埃为细，与前句不相接，后句不相关，如何见得他笔力。水之积也不厚，为下句风之喻也。坳堂，堂上坳深处也，其水既微，但能浮一芥而已，以杯盏之类置其间，则胶住矣。胶音教，言粘住不动也。鹏在天上，去地下九万里，风自汉谷而起，而后蓬蓬然周遍四海。鹏既在上，则此风在下，培，厚也，九万里之风乃可谓之厚风，如此厚风，方能负载鹏翼。背负青天，言飞之高也；莫之夭阏，无障碍也；图南，自北海而谋南徙也。图，谋也；蜩，蝉也；鸒鸠，学飞之小鸠也。誉或作鸒，音预，亦小鸟而已，两字皆通。决起者，奋起而飞也；抢，突也。奋起而飞欲突至於榆枋之上，不过丈尺之高，有时犹不能至，又投诸地。控，投也，言我所飞不过如此，且有不能，彼乃欲藉九万里之风而南徙於天池，奚以奚用也。此意谓浅见之人，局量狭小，不知世界之大也。
　　适莽苍者，三飧而反，腹犹果然；适百里者，宿舂粮；适千里者，三月聚粮。之二虫又何知。小知不及大知，小年不及大年，奚以知其然也。朝菌不知晦朔，蟪蛄不知春秋，此小年也；楚之南有冥灵者，以五百岁为春，五百岁为秋，上古有大椿者，以八千岁为春，八千岁为秋。而彭祖乃今以久特闻，众人匹之，不亦悲乎。
　　莽苍者，一望之地，莽苍然不见，我欲适之，一往一来，不过三饭，而腹犹果然。果，实也，食未尽消也，言其近也。将为百里之往，则必隔宿舂捣粮米，而去非可三飧而已。为千里之行，则须三月聚粮矣。此三句以人之行有远有近，则所食亦有多有少，亦如人见有小大，则所志趣亦有远近，又为鹏与蜩鸠之喻也。二虫者，蜩鸠也。言彼何足以知此，故曰又何知。小知不及大知，小年不及大年，此两句又是文之一体。以小知大知一句结上鹏鸠，又以小年大年一句生下一段譬喻。朝菌，大芝也，亦名日及，生於粪上，暮生，见日则死。彼但知有朝暮而已，安知有晦朔也。蟪蛄，寒蝉也，春生夏死，夏生秋死，不见四时之全，故曰小年。冥灵，木名也，大椿亦木名也。此亦寓言，不必求其实。言冥灵之生一千年方当一岁，大椿之生一万六千年方当一岁，彭祖仅年八百，至今乃以高寿特闻於世，众人皆欲慕之而不及，亦是见小而不知大也。久，寿也，匹，慕而求似之也。
　　汤之问棘也是已。穷发之北有冥海者，天池也；有鱼焉，其广数千里，未有知其修者，其名为鲲；有鸟焉，其名为鹏，背若太山，翼若垂天之云，抟扶摇羊角而上者九万里，绝云气，负青天，然后图南，且适南冥也。斥鴳笑之曰：彼且奚适也。我腾跃而上，不过数仞而下，翱翔蓬蒿之间，此亦飞之至也，而彼且奚适也。此小大之辨也。
　　此段只是前段又翻说一个证据。言向来汤曾问棘，即此事也。棘，人名也。是已，即是也。据此一句合结在下，以结语为起语，此其作文鼓舞处。穷发，不毛也；扶摇，风势也；羊角，亦风之屈曲势也；抟，飞翔也；绝云气者，言九万里之上更无云气。人言泰山绝顶，云皆在山下，雷鸣如婴儿声，然今人亦言云只在半天是也。图南，且谋适南冥也。言谋为南徙之计，而后往南海也。斥，小泽也。斥泽之鴳，小鸟也。飞之至者，言我翱翔蓬蒿之间，其飞如此，亦至乐矣，又何必他往哉，其意即与前段同。
　　故夫知效一官，行比一乡，德合一君而征一国者，其自视也亦若此矣。而宋荣子犹然笑之，且举世而誉之而不加劝，举世而非之而不加沮，定乎内外之分，辨乎荣辱之境，斯已矣。彼其於世，未数数然也。虽然，犹有未树也。夫列子御风而行，泠然善也，旬有五日而后反。彼於致福者，未数数然也，此虽免乎行，犹有所待者也。若夫乘天地之正，而御六气之辩，以游无穷者，彼且恶乎待哉。故曰至人无己，神人无功，圣人无名。
　　知效一官，言其智能可以办一职之事也。行比一乡，言其德行可以比合一乡而，使人归向也。德见知於一君，是为遇合而可以号召於一国，言主一国之事也。此三等人，各以其所能为自足，其自视亦如斥鴳之类。宋荣子见之大者也。犹然，笑貌也。宋荣子之为人，虽举世毁之誉之而不加劝沮，言不以为意也。视彼一乡一国之士，但见可笑。然宋荣子之所以能此者，何也。盖知本心为内，凡物为外，故曰定内外之分。在外者则有荣辱，在内者则无荣辱，知有内外之分，则能辨荣辱皆外境矣。斯已矣者，言道理只如此也。彼既以本心为重，外物为轻，则岂肯汲汲然以世俗为事。数数，汲汲也。虽然宋荣子之能固如此，亦未有大树立作家处。若列子者，以身御风而行虚空之间，半月而后反。其御风之时泠然而善，此形容其飘飘之貌也，泠然，飘然也，善，美也。彼既能乘风而行，又视修身以求福，汲汲然惟恐不及者，不足言矣。未数数者，言其未肯似他如此数数也。人之行也在地，列子之行也御风，此虽免乎行矣，而非风则不可，故曰犹有所待。若夫乘天地之正理，御阴阳风雨晦明之六气，以游於无物之始而无所穷止，若此则无所待矣。此乃有进无迹之分也，至於无迹则谓之至人矣，谓之神人矣，谓之圣人矣。无己、无功、无名，皆言无迹也。特下三句赞美之又赞美之也。
　　尧让天下於许由曰：日月出矣而爝火不息，其於光也不亦难乎。时雨降矣而犹浸灌，其於泽也不亦劳乎。夫子立而天下治，而我犹口之，吾自视缺然，请致天下。许由曰：子治天下，天下既已治也。而我犹待子，吾将为名乎。名者，实之宾也，吾将为宾乎。鹪鹩巢於深林，不过一枝；偃鼠饮河，不过满腹。归休乎君，予无所用天下为。庖人虽不治庖，尸祝不越樽俎而代之矣。
　　爝火，炬火也。日月既明何用把火，时雨既降何用抱瓮。尧谓许由立则天下自治，而必使我主此，我自见其不足，故以爝火浸灌自喻也。尸者，主也。政天下者，言以天下归之汝也。名不出於我而出於人，则是在外者也，以名对实则实为主而名为宾。吾不为宾者，言吾不以外物自丧其身也。鹪鹩偃鼠，许由自喻也，言其有以自足也。偃，伏也，偃鼠，潜伏之鼠也。归休乎君，言君且归去休，不必来访我也。庖与尸祝其业不同，言我不能舍我之所乐以代汝，各守其所守，亦犹尸祝不肯违越去其樽俎，而代庖人烹割也。
　　肩吾问於连叔曰：吾闻言於接舆，大而无当，往而不反，吾惊怖其言，犹河汉而无极也，大有径庭，不近人情焉。连叔曰：其言谓何哉。曰：藐姑射之山，有神人居焉。肌肤若冰雪，绰约若处子，不食五谷，吸风饮露。乘云气，御飞龙，而游乎四海之外。其神凝，使物不疵疠而年谷熟。吾以是狂而不信也。连叔曰：然。瞽者无以与乎文章之观，聋者无以与乎钟鼓之声，岂唯形骸有聋盲哉，夫知亦有之。是其言也，犹时女也。之人也，之德也，将磅礴万物以为一。世蕲乎乱，孰弊弊焉以天下为事。之人也，物莫之伤，大浸稽天而不溺，大旱金石流土山焦而不热。是其尘垢秕糠，将犹陶铸尧舜者也，孰肯以物为事。
　　肩吾、连叔皆未必实有此人，此皆寓言，亦不必就名字上求义理，中间虽有一二，亦可解说而实不皆然也。无当者，无实也，往而不反者，谓其大言只说前去而不回顾也。河漠，天河也，河汉无极，谓天河在天，不知其首尾之所极。径音径，庭音趁，径庭只言强界遥远也。大有，甚有也；其言不近人情，言非世俗所常有也。藐姑射，山名也，冰雪莹洁也，所养者全，阳气伏而不动，故凝然若冰雪，今之服气道人亦有能为此者。绰约者，柔媚可爱也；处子，处女也。则神全不食以下四句，言其神妙也。其精神凝然而定所居之地，百物自无疵疠之病而年谷自熟。盖接舆之言如此。狂与诳同，肩吾以其言为欺诳而不可信也。曰然者，言固是如此也，汝固疑而不信也。文章之观示，钟鼓之音声，人皆见之闻之而瞽者聋者无预，此形骸之病也。岂唯形骸有此病，在心亦有此病，言其心无见识，犹聋瞽然，故不知此语而以为诳也。时，是也，女与汝同，前后解者皆以此时女为处子，故牵强不通其意。盖谓如此言语岂是汝一等人能之。此等人其为德也，周游乎万物之上而世自治，彼岂肯弊弊然以治天下为事，言其无为无不为也。蕲与祈同，乱者，治也，言一世之人自析乎治，我但无为而彼自治，我何用自劳，弊弊，自劳之意也。物莫之伤者，言外物不能动其本心也。稽，至也，水之大可以至天，而斯人不溺；旱之甚可使金石融流、土山焦枯，有彼亦不热，言其无入而不自得也。尘垢秕糠，绪余也，谓此人推其绪余可以做成尧舜事业，岂肯以事物为意。物者，事物也，为事犹言从事也，陶铸，做成之意也。据此一语便是郭子玄所谓不经者。但其着书初意正要鄙夷世俗之儒，故言语有过当处，不可以此议之。如李太白曰：尧舜之事不足惊，莫比夷齐事高洁。与此何异。
　　宋人资章甫而适诸越，越人断发文身无所用之。
　　章甫，冠也。越人既断发，不用衣冠。宋人以此为货而往越，宜其无卖处也。庄子此言盖谓其所言广大，今世之人无非浅见，此言何所用，谓世不足与语此也。
　　尧治天下之民，平海内之政，往见四子藐姑射之山，汾水之阳，窅然丧其天下焉。
　　此章亦见广而后知自陋之意。以尧之治天下，古今第一人矣，而於汾水之南，见四子於藐姑射之山，犹且恍然自失，况他人乎。丧其天下，忘其天下也；窅然，茫茫之意也。四子既无名，或以为许由、啮缺、王倪、被衣，或曰山海经云：藐姑射在寰海外，汾阳，尧都也，在尧之都而见姑射之神，即尧心也，一本二迹，三非本非迹，四非非本迹也。如此推寻转见，迂诞不知，此正庄子滑稽处。如今人所谓断头话，正要学者如此揣摸前后，解者正落其圈中，何足以读庄子。其实皆寓言也，大抵谓人各局於所见而不自知，其迷着必有大见识方能自照破也。
　　惠子谓庄子曰：魏王贻我大瓠之种，我树之成而实五石。以盛水浆，其坚不能自举也；剖之以为瓢，则瓠落无所容。非不呺然，大也。吾为其无用而掊之。庄子曰：夫子固拙於用大矣。宋人有善为不龟手之药者，世世以洴澼统为事。客闻之，请买其方百金。聚族而谋曰：我世世为洴澼絖，不过数金；今一朝鬻技百金，请与之。客得之，以说吴王。越有难，吴王使之将，冬与越人水战，大败越人，裂地而封之。能不龟手，一也；或以封或不免於洴澼统，则所用之异也。今子有五石之瓠，何不虑以为大樽而浮乎江湖，而忧其瓠落无所容，则夫子犹有蓬之心也夫。
　　瓠，可为瓢者也，实瓠之子也。一瓠之大，其子五石，则亦可盛五石之水
　　矣，坚，重也，瓢，半匏也，瓠落浅而大之貌也。掊击，碎之也。不龟手者，言冬月用此药而手不裂也。洴澼，打洗也，絖，絮也。以有此药而为人洗絮，数世以此为业也。樽，浮水之壶也。以壶系腰乃可浮水，故曰：中流失船，一壶千金。庄子既以不龟药之事喻其不知所用，乃曰有此大瓠，何不思之以为浮江之壶。虑，思也。何不虑者，言子之思何不及此也。蓬心，犹茅塞其心也。此段之意亦谓见小不能用大而已。
　　惠子谓庄子曰：吾有大树，人谓之樗。其大本拥肿而不中绳墨，其小枝卷曲而不中规矩，立之涂匠者不顾，今子之言大而无用，众所同去也。庄子曰：子独不见狸狂乎，卑身而伏，以候敖者，东西跳梁，不避高下，中於机辟，死於网罟。今夫斄牛，其大若垂天之云，此能为大矣，而不能执鼠。今子有大树患其无用，何不树之於无何有之乡，广莫之野，彷徨乎无为其侧，逍遥乎寝卧其下，不夭斤斧，物无害者，无所可用，安所困苦哉。
　　樗，恶木之名也。大本，树之身也。拥肿，盘结而瘰块也。不中绳墨规矩，言其不中用也。立之涂，近於道旁也。此惠子戏以喻庄子之大言无用也。狸狂，狐之类也；敖者，物之游遨者也，伺候而欲食之。方其跳梁之时，不避高下，亦最小而桀点者。一旦为机网所中，遂杀其身。辟，法也，机辟，犹言机械也。斄牛，旄牛也，其牛至大而不能如狸牲之执鼠。此意盖喻世间之物有大有小，各自不同，不可以大者皆为无用也。无何有之乡，广莫之野，言造化自然至道之中，自有可乐之地也。役役人世，有福则有祸，若高飞远举以道自乐，虽无所用於世而祸害亦不及之，即退之所谓刀锯不加，理乱不闻也。故曰不夭斤斧物无害者，安所因苦哉。惠子之间，庄子之答，如今人说隐语然。后人就此机紬多少文字，其原实出於此。
　　南华真经口义卷之一竟
　　南华真经口义卷之二
　　鬳斋林希逸
　　内篇齐物论上
　　物论者，人物之论也，犹言众论也。齐者，一也，欲合众论而为一也。战国之世，学问不同，更相是非，故庄子以为不若是非两忘而归之自然，此其立名之意也。天籁、地籁、人籁，就声上起譬喻也。
　　南郭子綦隐几而坐，仰天而嘘，嗒焉似丧其耦。颜成子游立侍乎前，曰：何居乎。形固可使如槁木，而心固可使如死灰乎。今之隐几者，非昔之隐几者也。子蔂曰；偃，不亦善乎，而问之也。今者吾丧我，汝知之乎。
　　隐几者，凭几也；嗒然者，无心之貌也；丧其耦者，人皆以物我对立，此忘之也；槁木者，无生意也；死灰，心不起也。今之隐几者，言今日先生之隐几非若前此见人之隐几也。有我则有物，丧我，无我也，无我则无物矣。汝知之乎者，言汝知此理乎。吾即我也，不曰我丧我，而曰吾丧我，言人身中才有一毫私心未化，则吾我之间亦有分别矣。吾丧我三字下得极好。洞山曰：渠今不是我，我今正是渠。便是此等关窍。
　　汝闻人籁而未闻地籁，汝闻地籁而未闻天籁夫。子游曰：敢问其方。子綦曰：夫大块噫气，其名为风，是唯无作，作则万窍怒号，而独不闻之翏翏乎。山林之畏佳，大木百围之窍穴，似鼻，似口，似耳，似枅，似圈，似曰，似洼者，似污者，激者謞者，叱者吸者，叫者号者，完者咬者，前者唱于而随者唱喁。泠风则小和，飘风则大和，厉风济则众窍为虚，而独不见之调调之刁刁乎。
　　子綦因子游一问，知其亦有造理之见。欲以天籁语之，遂如此发问也。方，道也，问此理果何如也。大块，天地也，天地之间因何有风，亦犹人之噫气也。是唯无作，言其不作则已也；作则万窍怒号者，言才动则满世界皆是也。万窍，万木之窍也；翏乎，长风之声也。畏音伟，佳音翠，上声#1畏佳者，林木摇动之貌。百围言木之大也，两手相挐曰围。上言万窍，此但以一树之大者言之，则其他可知，文法也。大木之窍穴，其形之不同，各有所似。枅，柱上方木斜而深者。圈如桮圈之员者。洼曲者，污下者，此皆言其窍穴之形。自激者至咬者，言窍穴中之声。于之声轻，吗之声重，言风之前去其声如唱千，随其后而至者则如唱喁，轻重相和也。泠风，小风也，风小则其相和之声亦小。飘风，大风也，风大则其相和之声亦大。厉风者，猛厉之风也。济者，止也。风既止则众窍之中向之为声者皆不闻矣，故曰为虚。调调刁刁，皆树木为风所摇动之形，前曰独不闻，后曰独不见，此一段文字之关锁也。而，汝也。庄子之文好处极多，如此一段，又妙中之妙者。一部书中，此为第一文字，非特庄子一部书中，合古今作者求之亦无此一段文字。诗是有声画，谓其写难状之景也，何曾见画得个声出。自激者至咬者八字，八声也，于与喁又是相和之声也。天地间无形无影之风，可闻而不可见之声，却就笔头上画得出，非南华老仙安得这般手段。每读之，真使人手舞足蹈而不知自己也。此段只是说地籁，却引说后段天籁，自是文势如此，说者或谓此言地籁自然之声，亦天籁也，固是如此，风非出於造化，出於何处。然看他文势说地籁，且还他说地籁，庶见他血脉纲领。
　　子游曰：地籁则众窍是已，人籁则比竹是已。敢问天籁。
　　比竹，笙黄之类也。人籁岂特比竹，金石丝匏之类皆是，此特举其一耳。前说地籁，后说天籁，却把人籁只一句断送了，此亦是文法。读庄子之文，须如此子细检点，庶得个入处。
　　子綦曰：夫吹万不同而使其自己也，咸其自取，怒者其谁耶。
　　吹万，万物之有声者也。言万物之有声者，皆造物吹之，吹之者造物也，而皆使其若自己出。吹字使字皆属造物自取者，自取於己也。咸其自取，言万物皆以为我所自能，而不知一气之动谁实使之。气发於内，而为言遂下一怒字，与怒而飞同，亦属造物。
　　大知闲闲，小知间间；大言炎炎，小言詹詹。
　　大知者，上知之人也；闲闲者，从容自得也。小知，小计较者也；间间者，言算星算两自分别也。大言者，气焰大者也，炎炎者#2，有光辉也。庄子之意，伊周孔孟皆在此一句内。小言者，小小见识之人也；詹詹者，瞻前顾后也。百家之说，市井之谈，皆在此一句内。此四句总说世间有此两种人，知理会事功者，言理会学术议论者。
　　其寐也魂交，其觉也形开，与接为构，日以心斗。
　　既说上四句了，却就人身上发明。其寐也魂交，言夜则神集於其心也；其觉也形开，言昼则四体皆动用也。此两句自帝王至庶人皆在内。构，合也，应於外者为接。言人夜则安寝，平旦以来，遇合之间便有应接，内役其心如战斗然。日日如是，故曰与接为构。日以心斗，即孟子所谓旦昼之所为，有桔亡之者。孟子说得便平善，被他如此造语，精神百倍，亦警动人。后之禅家，其言语多是此等意思。
　　缦者，窖者，密者，小恐惴惴，大恐缦缦。
　　缦者，有一种人做事缦怛怛地；又有一种人，出着言语便有机阱，故曰窖；又有一种人，思前算后不漏落一线路，故曰密。此皆言世之应物用心者。然皆不得自在，皆有忧苦畏惧之心，所谓小人长戚戚是也。孔子则谓小人戚戚，庄子之意则尧舜周孔皆为戚戚矣。事之小者则惴惴然而惧，故曰小恐惴惴；事之大者则忧深思远，若失若疑，故曰大恐缦缦。
　　其发若机括，其司是非之谓也。其留如诅盟，其守胜之谓也。其杀如秋冬，以言其日消也。其溺之所为之，不可使复之也。其厌也如缄，以言其老洫也。近死之心，莫使复阳也。喜怒哀乐虑叹变慹，姚佚启态，乐出虚，蒸成菌。
　　其议论是非各有所主。若射者之谋中的然，故曰其发若机括，谓一语不虚发也。司，主也。好胜之心自守不化，留恋於胸次，若与人有诅盟。然用心忧劳，日销月铄，谓其内自苦也。物生於春夏，杀於秋冬，憔悴之时也，故以为日消之喻。此三句下是意，上是譬喻，却如此下语，意有所溺，一去而不可回，故曰溺之所为之。上之字助语也，下之字往也，不可使复之也。此之字亦训往，言不可复挽回也。其为物欲所厌没，如被缄滕然，至老而不可救拔，故曰老洫，洫者，谓其如坠於沟壑也。此等人身虽生而心已若死者矣，故曰近死，谓其胸中无知也。阳，生也，言其心已死不复活也。此以上形容世俗之用心，喜怒以下十二字又形容其状貌，谓其在内者如此，故其见於外也。或喜或怒，或哀或乐，时乎忧虑，时乎嗟叹，时乎变换意态，如此不得又欲如彼。慹者，忧疑而不动之貌；姚，央庠之貌；佚，纵逸也；启，开放不收敛之貌态，做模打样也。其人虽如此，实皆不自由。如乐之出於虚，如气之蒸成菌，言许多种人皆是造物使之，便是吹万如此。说造物处，又不谓自然而然，言人不能以道自持，则做出许多丑差，皆若鬼神使之然。读庄子者，却要如此体认得子细。
　　日#3夜相代乎前，而莫知其所萌。已乎已乎，旦暮得此，其所由以生乎。非彼无我，非我无所取，是亦近矣，而不知其所为使。若有真宰，而特不得其眹。可行已信而不见，其形有情而无形。
　　日夜相代乎前，造物之往来者也。莫知所萌，言不见其所起之处也。已乎已乎，犹今人言是了是了，意谓所萌之地虽不可知，然旦暮之间，不过得此而已。此者，造物也。这一此字甚重，不是轻下。非彼无我这彼字，却是上面此字，言非造物则我不能如此。然造物之所为必因人身而后见，故曰非我无所取。如此说得来，虽若近而可见矣。然其所为见使於造物者，人实不知之，故曰是亦近矣，而不知其所为使。真宰，造物也，若有者，似若有之而不敢以为实有也。眹，萌芽之地也，不得其眹，即莫知其所萌也。可行者，言天行之可见者也。已信者，甚实也。造物之所行信乎，有之而但不见其形，即莫知其所为使也。有情言有实也，即已信也，无形即不见其形也。自日夜相代以下皆言造物之所为，虽在面前而人不可见。反反覆覆紬绎许多语句，辞甚切而意甚至，盖欲人於此着意自点检也。
　　百骸九窍六藏，赅而存焉，吾谁与为亲。汝皆悦之乎，其有私焉。如是皆有为臣妾乎，其臣妾不足以相治乎。其递相为君臣乎，其有真君存焉。如求得其情与不得，无益，损乎其真。
　　百骸九窍六藏，即人一身之所有者也。此以下又就人身上发明一段，更是奇特。赅者备也，存在也，言人之一身备此而皆在也。吾谁与为亲者，言吾所独亲者谁乎，这一亲字下得极有理，且如人身或有病在手，为其所苦，则方病之时手乃为身之雠也，六根皆然。汝皆悦之乎者，言六根之中皆喜之乎，亦有所私喜乎，且其在身之用何者为贵，何者为贱，如头痒而手搔，则手者头之役，望远而足行则足者目之役。役者，臣妾也，然而不足以相治者乎。手#4足耳目鼻舌互相为用也，受役者为臣，役之者为君，足时乎而用手，手时乎而用足，故曰递相为君臣。百骸九窍六藏之君臣既不可得而定名，则心者身之主也，其以心为君乎。心又不能以自主，而主之者造物，则造物为真君矣。故曰其有真君存焉，我虽如此推求欲见到实处，然见得与见不得，其所谓君者，初何加损乎情实也。故曰如求得其情与不得，无益损乎其真。
　　一受其成形，不亡以待尽。与物相刃相靡，其行尽如驰而莫之能止，不亦悲乎。终身役役而不见其成功，薾然疲役而不知其所归，可不哀邪。人谓之不死，奚益。其形化，其心与之然，可不谓大哀乎。人之生也固若是芒乎，其我独芒而人亦有不芒者乎。
　　大抵人之形体非我自有，必有所受者。既受此形於造物，则造物与我相守，不亡以待此形之归尽而后已。而人不能一顺乎造物，乃为外物所汩，与之或逆或顺，以此而行，尽其一生，如驹过隙，不能以一息自宁，故曰行尽如驰而莫之能止。相刃，相逆也，相靡，相随汩没之意。终身役役，言自苦也。不见其成功，言无益也。采得百花成蜜后，不知辛苦为谁甜，即此意也。薾然疲役，又形容其役役劳苦之状，不知其所归，不知何日可休歇也。人生之自劳如此，寿虽百年，亦何益。故曰不死奚益。其形化者，从衰得白，从白得老也，年弥高而德弥邵，则是形化而心不化。在我既无见识，徒以心为形役，形衰而心亦疲矣，故曰其心与之然。芒芒然，无见识也。彼愚惑之人，亦当回首自思曰：凡人之生，其胸中本若是昧然无见乎。岂我独昧而人亦有不昧者。此意盖谓天生蒸民，有物有则，民之秉彝，好是懿德。天理未尝不明，汝以人欲自昏，故至於此。知道之人岂如此芒昧乎，此所谓金篦括膜，要汝开眼也。
　　夫随其成心而师之，谁独且无师乎。奚必知代，而心自取者有之。愚者与有焉，未成乎心而有是非，是今日适越而昔至也。是以无有为有，无有为有，虽有神禹且不能知，吾独且奈何哉。
　　成心者，人人皆有此心。天理浑然而无不备者也，言汝之生皆有见成一个天理，若能以此为师，则谁独无之。非惟贤者有此，愚者亦有之。知代，古贤者之称也。代，变化也，言其知变化之理也。心自取者言其心有所见也，若此心未能见此浑然之理，而强立是非之论，是者自是而不知其理之本然，譬如今日方始适越而谓昔日已至之矣。天下宁有是理哉，此谓强其不知以为知也。如此则是本无所见而强以为有，既已无所见而自以为有所见，虽使古圣人复出，於汝亦不可晓，他人又奈汝何哉。神禹即禹也，借以为古圣人之称也。
　　夫言非吹也，言者有言，其所言者特未定也。果有言邪，其未尝有言邪。其以为异於鷇音，亦有辩乎，其无辩乎。
　　此篇本为齐物论是非而作。前既发为三籁之论，谓天地之间凡有声者皆出於造物，却又引而伸之，演说人身皆为造物所使，紬绎发越至成心处而后住。自此以下却说是非之论。风之於窍，比竹之声，吹万不同，皆声而已。声成文而后谓之言，言则非吹比也。所谓言者皆各言其意也，故曰言者有言。此四字便是是非之论。其所言者，特未定也，谓汝虽有此言，其出於汝耶，其出於造物耶。故曰未定其言。果汝之言邪，其在汝者未尝有此言，而为造物所使，遂为此言邪。鷇者，鸟之初出卯者也。鷇之为音，未有所知，汝之有言，亦不自知，若以为异於鷇音，则实不能，自异则以为与鷇音有分辨乎，无分辩乎。言其实一同，不可得而分辨也。
　　南华真经口义卷之二竟
　　#1声：原本无，据明本增。
　　#2者：原本无，据明本增。
　　#3曰：原作『一』，据明本改。
　　#4手：原本无，据明本增。
　　南华真经口义卷之三
　　鬳斋林希逸
　　内篇齐物论下
　　道恶乎隐而有真伪，言恶乎隐而有是非。道恶乎往而不存，言恶乎存而不可。道隐於小成，言隐於荣华，故有儒墨之是非，以是其所非而非其所是。欲是其所非而非其所是，则莫若以明。物无非彼，物无非是，自彼则不见，自知则知之，故曰彼出於是，是亦因彼。
　　道本无真伪，不知道因何而隐晦，故有此真伪。至言本无是非，不知因何而隐晦，故有此是非之论。恶乎往而不存者，谓大小精粗，是道无乎不在也。恶乎存而不可者，谓是是非非皆可也。小成，小见也，一偏之见也，因人之偏见而后此道晦而不明。荣华者，自相夸诩以求名誉也。偏见之言，自相夸诩，则至言隐矣。自是而后，始有儒墨相是非之论。人之所非，我以为是，彼之所是，我以为非，安得而一定。若欲一定是非，则须是归之自然之天理方可，明者，天理也。故曰莫若以明。物无非彼者，言以我为是则以彼为非也；物无非是者，言我以为是则人以为非也。在彼之说，我则不为之。见察在我，知者则自知之。物我不对立则无是无非，因物我之对立而后有是有非，故曰：彼出於是，是亦因彼。
　　彼是方生之说也。虽然，方生方死，方死方生、方可方不可，方不可方可，因是因非，因非因是。是以圣人不由而照之于天，亦因是也。
　　有彼有是止与方生之说同。此是撰出一个方生字来做譬喻。盖生必有死，二者不可相离，若只说生而不说死，是见得一边而已。虽然汝虽见得一边，据道理来他自相离不得。如生则必有死，死则必有生，才有个可，便有个不可，才有个不可，便有个可，如何离得既知其说之不可离，则不若因其所是而是之，因其所非而非之，古之圣人所以不用一偏之见而照之以天理者，即因其是而已矣。前说因是因非，此又只言因是省文也。
　　是亦彼也，彼亦是也；彼亦一是非，此亦一是非。果且有彼是乎哉，果且无彼是乎哉。彼是莫得其偶，谓之道枢。枢始得其环中以应无穷，是亦一无穷，非亦一无穷也。故曰莫若以明。
　　若以是非而论，则它之说一是非也，我之说又一是非也，我与它又何以异。汝虽分为人我，其实分不得，故曰果且有彼是乎哉，果且无彼是乎哉，言彼与我皆无也。偶者，对也，若使彼之与我不对而立，混人已而一之，则为道之枢要矣。环之中必虚，我得道之枢要，则方始如环中然，如环之中则无终无始而无穷矣。是亦无穷，非亦无穷者，言听其自然也。如此则为自然之天理，故曰莫若以明，举前一句以结此段也。
　　以指喻指之非指，不若以非指喻指之非指也。以马喻马之非马，不若以非马喻马之非马也。天地一指也，万物一马也。
　　指，手指也。以我之指为指，则以人之指为非，彼非指之人又以我指为非，若但以我而非彼，不若就他身上思量他又非我。物我对立则是非不可定也。马，博塞之筹也。见礼记投壶篇下。马有多寡，博者之相是非亦然。若以此理而喻之，则天职覆地职载，亦皆可以一偏而相非矣。万物之不同，飞者走者，动者植者，亦若筹马之不同，亦可以一偏而相非矣。此盖言世间无是非也，只缘有彼我，则有是非终不成。天地，亦可以彼我分乎。此皆譬物论之不可不齐也。
　　可乎可，不可乎不可。道行之而成，物谓之而然。恶乎然，然於然，恶乎不然，不然於不然。物固有所然，物固有所可，无物不然，无物不可。
　　可者可之，不可者不可之，故曰：可乎可，不可乎不可。道无精粗，行之即成，皆自然也。谓之而然说底便是也。我何所然乎，因其然者而然之；我何所不然乎，因其不然者而不然之。物固有所然者，固，本来也。言物物身上本来自有一个是底，故曰固有所然，固有所可。既有所然有所可，则物物皆如是也，故曰：无物不然，无物不可。
　　故为是举莛与楹，厉与西施，恢恑谲怪，道通为一。
　　莛，屋梁也；楹，屋柱也。梁横而柱直，厉恶而施美。恢大之与褊狭，诡变之与循常，谲诈之与平直，妖怪之与祥瑞，皆不同者也。以道观之，则横直者各当其用，美恶者各全其质，皆可通而为一矣。言皆归之造物也。
　　其分也成也，其成也毁也。凡物无成与毁，复通为一。
　　成毁，物之相戾者也。然无毁则无成，无成则无毁，譬如木之在山，伐而用之，毁也，以之作室则为成物矣。譬如用药，吹之咀之，分也，合而和之，可以成药。有筋有角而后成弓，在弓则为成，在筋角则为毁。秦不亡则汉不兴，汉虽成而秦则毁。以此观之，初无成也，亦无毁也。故曰复通为一。
　　唯达者知通为一，为是不用而寓诸庸。庸也者，用也；用也者，通也；通也者，得也，适得而几矣。因是已，已而不知其然谓之道。
　　唯达道者知此理之为一，则去其是者不用之而寓诸庸之中。以常为用而随用皆通，通则自得矣。故曰：庸也者用也，用也者通也，通也者得也，适得而几矣。几，尽也。此亦无他，不过因是而无是非之争，如此而已。惟至於不知其然而循其自然，此则谓之道也。以下句已字粘上句已字，此是其笔端游戏作文字处。
　　劳神明为一而不知其同也，谓之朝三，何谓朝三。曰：徂公赋芋，曰朝三而暮四。众祖皆怒。曰：然则朝四而暮三。众祖皆悦。名实未亏而喜怒为用，亦因是也。是以圣人和之以是非而休乎天均，是之谓两行。
　　神明犹精神也。劳苦精神自为一偏之说，强相是非而不知理本同者，谓之朝三。此亦是做两字设譬喻起，与方生一样文法。芋，山栗也，一名橡子。名三与四也，实通七数也。名实未尝变，但移易朝暮而众祖喜怒随之，此喻是非之名虽异而理之实则同，但能因是则世自无争矣。洪野处云：列子胜於庄子，如此譬喻二书皆同，但把字数添喊处看，便见列子胜不得庄子。和之以是非者，和其是非而归之一也。天均者，均平而无彼此也。两行者，随其是非而使之并行也。
　　古之人，其知有所至矣。恶乎至，有以为未始有物者，至矣尽矣，不可以加矣；其次以为有物矣，而未始有封也；其次以为有封焉而未始有是非也；是非之彰也，道之所以亏也。道之所以亏，爱之所以成，果且有成与亏乎哉，果且无成与亏乎哉。
　　未始有物者，太极之先也。古之人者，言古之知道者。自无物之始看起来，则天下之理极矣。其次为有物，是无极而太极也。自有物而有封，是太极分而为两仪也。两仪虽分，覆载异职，各循#1其理，何尝有所是非。是非起於人心之私，彰露也，私心既露则自然之道亏丧矣。道既亏则有好有恶，在我则爱而在物则恶，佛氏所谓爱河是也。亏其道而溺於爱，此自人心之私。然以造物观之，何尝有所成亏，故曰果且有成与亏乎哉，果且无成与亏乎哉。此言人世是非之争，到了皆归之空也。此一段固是自天地之初说来，然会此理者眼前便是。且如一念未起便是未始有物之时，此念既起便是有物。因此念而后有物我，便是有封，因物我而有好恶喜怒哀乐，便是有是非。未能回思，悉念未起之时，则但见胸次胶扰，便是道亏而爱成。及此念一过，依然无事，便见得何尝有成有亏。庄子之言若迂阔，若能如此体认，则皆是切身受用之事。
　　有成与亏，故昭氏之鼓琴也。无成与亏，故昭氏之不鼓琴也。昭文之鼓琴也，师旷之枝策也，惠，子之据梧也，三子之知几乎，皆其盛者也。故载之末年，唯其好之也以异於彼。其好之也欲以明之，彼非所明而明之，故以坚白之昧终。而其子又以文之纶终，终身无成，若是而可谓成乎。虽我亦成也，若是而不可谓成乎。物与我无成也，是故滑疑之耀，圣人之所图也。为是不用而寓诸庸，此之谓以明。
　　既说成亏之理，却以鼓琴喻之，最为亲切。且如有琴於此，用而鼓之，则一操之曲自有终始，此终始生於既鼓之后，若不鼓则安有终始哉。如人一念若不起，则亦无有物我之同异也。昭，姓也，名文，古之善鼓琴者。师旷，乐师也。策，击乐器之物也，今马鞭亦曰策，左传绕朝赠之以策，羊昙以策击西州门，皆马策也。枝犹持也，持而击曰枝，此二字想古语有之。师旷枝策即言师旷击乐器也。据梧，以梧为几而凭之，故曰据梧。因上言鼓琴，遂引说二子，言三子之技皆精。几，尽也，言其智於此技极其尽也。技精而有盛名於世，故曰皆其盛者也。载，事也，末年，晚年也，言从事於此终其身也。三子之好自以为异於天下之人，故曰唯其好之也以异於彼。三子既自好之，又欲夸说於人，故曰其好之也欲以明之。我虽如此夸说，而所听之人本自分#2晓，乃强欲以此晓之，枚曰彼非所明而明之。如惠子之强辩自愚也而以终其身。坚白本公孙龙之事，庄子却以为惠子，但借其分辩坚白之名耳。昧，自愚也。上言三子，此但以惠子之辨为结，亦是文法也。坚白，注家以为坚石白马之辨。盖曰坚则为石，言石不必言坚；白则为马，言白不必言马，亦犹黄马骊牛三也。史记苏秦传注又曰，龙泉水淬刀剑时坚利，故有坚白之论。曰黄所以为坚，白所以为利，齐辨之曰：白所以为不坚，黄所以为不利，二说虽殊，皆辨者之事尔。昭文既以鼓琴终其身，而昭文之子又传文之绪业，亦终其身，纶，绪业也。上言惠子，下句又以昭文之子结，此是笔端鼓舞处。终身无成者，言只它一人自会，教别人不得，故曰无成。几天下之事若只据其所能而可以为了当，则我之现前所能者谓之了当亦可也。若据此现前者未为了当，则凡天下之人与我皆不得谓之了当。成犹言了当也。此两句虽是结上三子之技，然其意甚广，盖所言三子之技亦是譬喻物论是非，非专说三子也。滑疑，言不分不晓也。滑乱而可疑，似明而不明也。耀，明也。圣人之心其所主者未尝着迹，故其所见之处若有若无。图，欲也，言圣人之所欲者如此也。所以去其是不用而寓诸寻常之中，此之谓以明。自物无非彼以下，至非一无穷也，既解以明二字；自以指喻指以下至适得而几矣，又解因是二字；却直至此处又以此之谓以明结之，文势起伏，纵横变化，纲领自是分晓。仆尝谓齐物论自首至尾只是一片文字，子细看他下字，血脉便见。
　　今且有言於此，不知其与是类乎，其与是不类乎。类与不类，相与为类，则与彼无以异矣。
　　此段又自为是不用一句中是字生来，故曰与是类乎，与是不类乎。此便是他下字血脉。前言言非吹也，到此换头又喝起今且有言於此一句，亦是他前后血脉。以其类者与其不类者，易地而看，则见类与不类皆相类矣。其意盖曰：把他做我看，把我做他看，则见我与他一般。故曰与彼无以异矣，此便是以指喻指，以马喻马之意。
　　虽然，请尝言之。有始也者，有未始有始也者，有未始有夫未始有始也者。有有也者，有无也者，有未始有无也者，有未始有夫未始有无也者。俄而有无矣，而未知有无之果孰有孰无也。今我则已有谓矣，而未知吾所谓之其果有谓乎，其果无谓乎。
　　庄子之文才下虽然作一转处，其语皆妙，其意盖谓：虽云无是无非，亦且说一说，故曰请尝言之。始，太极也，未始有始，无极也。未始有夫未始有始，此无极之上又一层也。有有物也，此有之生必自无而始。故曰有无也者，无字之上又有未始有无，即无极之上一层也。列子所谓有太质，有太素，有太初，亦是此意。当初本无个有，不特无个有，亦无个无。忽然有个无，则必是生出一个有，如此推明其意，盖谓其初，本来无物，因有我而后有物我，因有物我而后有是非，大意不过如此，却恁地发明果是高妙。据此处合曰：俄而有有矣。今不曰俄而有有而曰俄而有无，此皆其笔端入妙处。这个无字虽是有了，果是唤作无得否。故曰未知有无之果孰有孰无也。此个无字虽未可知，然既唤作无字，便是有无之名矣。故曰今我则已有谓矣。然我虽有此言，谓，即言也，然不知此言果可谓有邪，果可谓无邪。此与鷇音处同。
　　圣人论而不议。春秋，经世先王之志，圣人议而不辩。故分也者，有不分也；辩也者，有不辩也。曰：何也。圣人怀之，众人辩之，以相示也。故曰：辩也者，有不见也。
　　上面既说了彼我是非，到这数句又别生个说话，来发明此老胸中多少玲珑，多少快活。六合之外，天地之外也，存而不论，即释氏所谓四维上下不可思量也。六合之内，宇宙之间也，宇宙之间合有许多道理，圣人何尝不说，但不立此议以强天下之知。春秋，史书之名也，此一句又是既有君臣上下，凡见於史册者，皆是先王经世之意。圣人岂容不立此议，而何尝与世人争较是非。盖天下之理，惟其不言则为至言，才到分辩处，便是你胸中自见得不透彻也。故曰：分也者，有不分也；辨也者，有不辨也。到这裹又自发一个何也之间。怀之者，退藏於密之意也。圣人於此，卷而怀之，众人於此，则必辩而明之，以相夸示。才有分辩，便是无见识处，故曰有不见也。
　　夫大道不称，大辩不言，大仁不仁，大廉不嗛，大勇不忮。道昭而不道，言辩而不及，仁常而不成，廉清而不信，勇忮而不成，五者园而几向方矣。故知止其所不知，至矣。孰知不言之辩、不道之道。若有能知，此之谓天府。注焉而不满，酌焉而不竭，而不知其所由来，此之谓葆光。
　　对立者曰称谓之，大道则无对立者矣。不言之中自有至言，故曰大辩不言。无七之迹而后为大仁。嗛，满也，猴藏物曰嗛。以康为廉，则有自满之意。国语曰：嗛嗛之德，不足就也，言其自小。即此嗛字，清畏人知，清畏人不知，皆不得为大廉矣。不忮者，不见其用勇之迹也。既说此五句，下面又再解一转。昭者明也，道不可以指名，昭然而指名，则非道矣，故曰：不道言而形诸辩，则是自有见不及处矣。常者，可见之进也，有可见之迹则非仁之大成矣。廉而至於有自洁之意，则不诚实矣，清，自洁意也。信，实也。勇而见於忮，则必丧其勇矣。园，圆也，言此以上五者皆是个圆物，谓其本混成也，若稍有迹则近於四方之物矣。谓其有圭角也。几，近也。向字与於字同意，天下之真知必至於不知为知而止，则为知之至矣。不知之知，便是不言之辩，便是不道之道。若人有能知此，则可以见天理之所会矣。故曰：此之谓天府。天府者，天理之所会也。天理之所会，欲益之而不能益，故曰注焉而不满；欲损之而不能损，故曰酌焉而不竭。至理之妙，无终无始，故曰不知其所由来。葆光者，滑疑之耀也。葆，藏也。藏其光而不露，故曰葆光。
　　故昔者尧问於舜曰：我欲伐宗、脍、胥敖，南面而不释然，其故何也。舜曰：夫三子者，犹存乎蓬艾之间。若不释然，何哉。昔者十日并出，万物皆照，而况德之进乎日者乎。
　　昔者上着一故字，便是因上文而引证也。宗脍胥敖之事无经见，亦寓言耳。不释然者，不悦也，蓬艾之间，喻其物欲障蔽而不知有天地也。谓彼之三国，物欲自蔽，未能向化，而我才有不悦之心，则物我亦对立矣。十日并出亦见淮南子。此盖庄子寓言，淮南子又因之而妆撰也。言日於万物无所不照，况我之德犹胜於日，而不能容此三子者乎。此意盖喻物我是非，圣人所以真之不辩者，照之以天也。十日之说，即莫若以明之喻也。
　　啮缺问乎王倪曰：子知物之所同是乎。曰：吾恶乎知之。子知子之所不知邪。曰：吾恶乎知之。然则物无知邪。曰：吾恶乎知之。虽然，尝试言之。庸讵知吾所谓知之非不知邪，庸讵知吾所谓不知之非知邪。
　　此段又自知止其所不知上生来，又自前头是字上引来。所以道一篇，只是一片文字。啮缺同是之间，王倪不知之对，便即是知止其所不知。但如此撰造名字，鼓舞发挥，此所以为庄子也。既曰吾恶乎知之，又曰虽然尝试言之，此皆转换妙处。知之非不知，不知之非知，此两句发得知止其所不知又妙。其意盖谓不知便是真知也。
　　且吾尝试问乎汝。民湿寝则腰疾偏死，鳅然乎哉。木处则惴栗徇惧，猨猴然乎哉。三者孰知正处。民食刍豢，麋鹿食荐，卿蛆甘带，鸱鸦耆鼠，四者孰知正味。猨猵狙以为雌，麋与鹿交，鳅与鱼游，毛嫱丽姬，人之所美也，鱼见之深入，乌见之高飞，麋鹿见之决骤，四者孰知天下之正色哉。自我观之，仁义之端、是非之涂，樊然骰乱。吾恶能知其辩。
　　且吾尝试问乎汝者，又为发端之语也。鳅安乎水，猿猴安乎木，人岂能处此。既各安其所安，而皆不能安其所不安，则是三者所处皆非正也。岂得以人异乎猿鳅哉。刍，草木之食；豢，肉味之食也，荐，草也；带，蛇也。麋鹿则食草，蜈蚣则食蛇，鸱鸦则食鼠，人则食刍豢，所嗜好甘美皆不同，则四者之味孰为正哉。猵狙，獦牂也。猵狙以猿为雌，麋鹿一类物也，鳅与鱼非二物，即如此下，语此一段雌雄之喻，却就毛嫱丽姬发此三句，言人之悦好色者，其与禽鱼何异，我之视猿鹿亦犹猿鹿之视我，然四者之於色，孰为正乎。决，猛也，骤，走也。此三节皆为是非物我之喻，故结之曰：自我观之，仁义之分，是非之论，纷然而淆乱。亦犹处味色之不同，又安可得而辩。樊然，纷然也，殽，杂也。
　　啮缺曰：子不知利害，则至人固不知利害乎。王倪曰：至人神矣，大泽焚而不能热，河汉冱而不能寒，疾雷破山风振海而不能惊。若然者，乘云气，骑日月，而游乎四海之外，死生无变於己，而况利害之端乎。
　　王倪即至人也。神矣者，言其妙万物而无迹也。不热不寒不惊，即游心於无物之始也。死生之大，且不为之动心，而况利害是非乎。此一句却是朴实头结杀一句。
　　瞿鹊子问乎长梧子曰：吾闻诸夫子，圣人不从事於务，不就利，不违害，不喜求，不缘道，无谓有谓，有谓无谓，而游乎尘垢之外。夫子以为孟浪之言，而我以为妙道之行也。吾子以为奚若。长梧子曰：是黄帝之所听莹也，而丘也何足以知之。
　　此因至人又发圣人之问，且就此贬剥圣门学者。务，事也，不从事，不以为意也，有就有违，则是知有利害矣。利害不知，何就违之有。物之求我归我也，亦不以为喜。不缘道，无行道之迹也。无谓有谓，不言之言也；有谓无谓，言而不言也。孟浪，不着实也。夫子，指孔子也。言我以圣人之事语之夫子，其言有妙道而夫子以为不着实之言，吾子谓如何。吾子，即长梧子也。莹，明也，言必黄帝听此而后能明之。
　　且汝亦大早计，见卵而求时夜，见弹而求鸮炙。予尝为汝妄言之，汝以妄听之奚？旁日月挟宇宙，为其吻合，置其滑愍，以隶相尊。众人役役，圣人愚芚，参万岁而一成纯，万物尽然，而以是相蕴。
　　汝亦大早计者，谓汝之所言方如此，而早以为妙道之行，是见少而自多之意。鸡未出卯而早求其呼更，挟弹而未得鸮，早求之以为炙，此早计之喻也。时夜，度其时而呼更也。我试为汝妄说，汝且妄听之，看如何妄，犹言未可把作十分真实说，未可把作十分真实听也。奚，何如也，此一字奇。旁日月，附日月也；挟宇宙，宇宙在其怀内也。吻，合者，言浑然相合而无缝罅也，言至理混然为一也。滑，汩汩也；愍，昏昧也。人世汩汩愍愍，以隶而相尊者，皆置之而不言也。士尊大夫，大夫以士为隶，大夫尊卿，卿又以大夫为隶，推而上之，彼此皆隶也，而却自为尊卑。众人迷於世，故役役然，圣人以不知知之，则浑浑然，犹愚芚也。愚芚，无知之貌也。参，合也，合万岁而观，止此一理，更无间杂，故曰一成纯。万物尽然者，言万物各然其所然，人人皆有私意，所以天地之间，自古及今，积无限个是字，故曰：以是相蕴。相蕴者，犹言相积相压也。
　　予恶乎知悦生之非惑邪。予恶乎知恶死之非弱丧而不知归者邪。丽之姬，艾封人之子也。晋国之始得之也，涕泣沾襟，及其至於王所，与王同匡床，食刍豢，而后悔其泣也。予恶乎知夫死者不悔其始之蕲生乎。梦饮酒者旦而哭泣，梦哭泣者旦而田猎。方其梦也，不知其梦也，梦之中又占其梦焉，觉而后知其梦也。且有大觉而后知此其大梦也，而愚者自以为觉，窃窃然知之。君乎牧乎，固哉丘也，与汝皆梦也。予谓汝梦亦梦也，是其言也，其名为吊诡。万世之后而一遇大圣，知其解者，是旦暮遇之也。
　　前面就因是上发到以是相蕴处，却又把前头死生无变乎已一句就此发明。丧，去乡里也，弱丧者，弱年而去其乡也。久留他乡而忘其故国，恐悦生而恶死者，亦似此也。丽姬，晋献公之姬也，姬得於骊戎之国，故曰丽之姬。艾丽，戎地名，封人，守封疆之人也。始者去戎而来晋，故以为悲，及其既贵，与王匡床而食，而后以始之泣为悔，以此为死生之喻也。梦饮酒者旦而哭泣，梦哭泣者旦而田猎，此语占梦书多有之。梦觉之间，变幻如此，方其梦也，不知为梦，又於梦中自占其梦，既觉而后乃知所梦所占皆梦也。此等处皆曲尽人情之妙，若此处见得到，则知卫玠之间、乐广之答，皆未为深达，此亦学问中一大事。如乐广之诉，则高宗梦傅#3，说孔子梦周公，果为何如耶。大觉，见道者也，禅家所谓大悟也。君贵也，牧圉贱也，愚人处世方在梦中，切切自分贵贱，岂非固蔽乎。窃窃然，小见之貌。某与汝所言皆在梦中，我今如此说，谓汝为梦，亦梦中语耳。此意盖言人世皆是虚梦，但其文变化得奇特。吊，至诡怪也。我为此言可谓至怪，然至怪之中实存至妙之理，使万世之后，
　　苟有大圣人出，知我此等见解，与我犹旦暮之遇也。此亦后世有杨子云，必知我之意。解，见解也。
　　既使我与若辩矣。若胜我，我不若胜，若果是也，我果非也邪。我胜若，若不吾胜，我果是也而果非也邪。其或是也其或非也邪。其俱是也其俱非也邪。我与若不能相知也，则人固受其黮暗，吾谁使正之。使同乎若者正之，既与若同矣，恶能正之。使同乎我者正之，既同乎我矣，恶能正之。使异乎我与若者正之，既异乎我与若矣，恶能正之。使同乎我与若者正之，既同乎我与若矣，恶能正之。然则我与若与人俱不能相知也，而待彼也邪。
　　此一节又自以是相蕴处生来，亦前所谓利害之端也，胜负不足为是非，则是我与若辩者，彼此不能相知也。黮暗者，言其见之昏也。二人见既皆昏，则将使谁正之。议论与彼同既不可，议论与我同又不可，若皆与我与彼不同亦不可，若皆与我与彼相同亦不可。我是一个，若是一个，此人又是一个，则是三个人皆不能相知，必须别待一个来，故曰待彼也邪。此彼字便是造化矣，便是天倪矣，天倪即前之天均也。
　　何谓和之以天倪。曰：是不是，然不然，是若果是也，则是之异乎不是也亦无辩。然若果然也，则然之异乎不然也亦无辩。化声之相待，若其不相待，和之以天倪，因之以曼衍，所以穷年也。忘年忘义，振於无竟，故寓诸无竟。
　　倪，分也，天倪之所以和者，因是而已。是与不是、然与不然，皆两存之，即前之两行也。才以为是，才以为然，则又有个不是不然起来，便有是非之争也。声，言也，化声者，谓以言语相化服也。相待者，相对相敌也，若以是非之争，强将言语，自相对敌而求以化服之，何以因其所是而不相敌邪。故日若其不相待。此二字下得最奇特。若其犹言何似也，不相待而尚同，则是和之以天倪，尽可游衍，尽可穷尽岁月，故曰因之以曼衍，所以穷年也。因之，顺之也；曼衍，游衍也；穷年，犹子美所谓潇洒送日月也。能如此则不特可以穷年，并与岁月忘之矣，非特忘岁月，并与义理忘之矣。年义既忘，则振动鼓舞於无物之境，此振字便是逍遥之意。既逍遥於无物之境，则终身皆寄寓於无物之境矣。
　　罔两问景曰：曩子行，今子止，曩子坐，今子起，何其无特操与。景曰：吾有待而然者邪，吾所待又有待而然者邪，吾待蛇蚹蜩翼邪。恶识所以然，恶识所以不然。
　　此一段又自待字上生起来。罔两，影边之澹薄者。无特操者，言其无定度也。吾有待而然者，言影之动，所待者形也。我虽待形而形又有所待者，是待造物也。形之为形亦犹蛇蚹蜩翼而已，我岂徒待彼邪。蜩蛇既化而蚹翼犹存，是其蜕也，岂能自动耶。我既待形，形又有待，则恶知所以然与不然哉。此即是非待彼之喻也。
　　昔者庄周梦为胡蝶，栩栩然蝴蝶也，自喻适志与，不知周也。俄然觉则蘧蘧然周也，不知周之梦为蝴蝶与，蝴蝶之梦为周与，周与胡蝶则必有分矣，此之谓物化。
　　此一段又自前面说梦处生来。栩栩，蝶飞之貌。自喻者，自乐也，适志者，快意也。言梦中之为蝴蝶，不胜快意，不复知有我矣，故曰不知周也。蘧蘧，僵直之貌，此形容既觉在床之时。此等处皆是画笔。在庄周则以夜来之为胡蝶梦也，恐胡蝶在彼又以我今者之觉为梦，故曰不知周之梦为胡蝶与，胡蝶之梦为周与。这个梦觉须有个分别处，故曰周与胡蝶必有分矣。此一句似结不结，却不说破，正要人就此参究，便是禅家做话头相似。此之谓物化者，言此谓万物变化之理也。
　　此篇立名主於齐物论，末后却撰出两个譬喻。如此其文绝奇，其意又奥妙，人能悟此，则又何是非之可争。即所谓死生无变於己，而况利害之端之意，首尾照应，若断而复连，若相因而不相续，全是一片文字，笔势如此起伏，读得透彻，自有无穷之味。
　　南华真经口义卷之三竟
　　#1循：明本作『随』。
　　#2分：疑当为『不』。
　　#3 傅：原作『得』，据明本改。
　　南华真经口义卷之四
　　鬳斋林希逸
　　内篇养生主
　　主，犹禅家所谓主人公也，养其主此生者，道家所谓丹基也。先言逍遥之乐，次言无是无非，到此乃是做自己工夫也。此三篇似有次第，以下却不尽然。
　　吾生也有涯，而知也无涯，以有涯随无涯，殆已。已而为知者，殆而已矣。
　　涯，际也。人之生也，各有涯际，言有尽处也。知，思也，心思却无穷尽。以有尽之身而随无尽之思，纷纷扰扰，何时而止。殆已者，言其可畏也。已，语助也。以下已字粘上已字，与前齐物篇同。於其危殆之中又且用心思算，自以为知为能，吾见其终於危殆而已矣。再以殆字申言之，所以儆后世者深矣。此之所谓殆，即书之所谓惟危也已。而为知者，犹人言明。明而知故，故而作也。
　　为善无近名，为恶无近刑，缘督以为经，可以保身，可以全生，可以养亲，可以尽年。
　　此数句正是其养生之学，庄子所以自受用者。为善无近名者，谓若以为善，又无近名之事可称。为恶无近刑者，谓若以为恶，又无近刑之事可指。此即骈拇篇所谓上不敢为仁义之操，下不敢为淫僻之行也。督者，迫也，即所谓迫而后应，不得已而后起也。游心斯世，无善恶可名之迹，但顺天理自然，迫而后应，应以无心，以此为常而已。缘，顺也；经，常也，顺迫而后起之意以为常也。如此则可以保身，可以全其生生之理，可以孝养其父母，可以尽其天年，即孟子所谓寿夭不贰，修身以俟之也。孟子自心性上说来便#1如此端，庄此书却就自然上说，便如此活。其言虽异，其所以教人之意则同也。晦庵以督训中又看近名近刑两句，语脉未尽，乃日：若畏名之累已，而不敢尽其为学之力，则稍入於恶矣。为恶无近刑，是欲择其不至於犯刑者而窃为之。至於刑祸之所在，巧其途以避之，遂以为庄子乃无忌惮之中。若以庄子语脉及骈拇篇参考之，意实不然。督虽可训中，然不若训迫，乃就其本书证之，尤为的当也。
　　庖丁为文惠君解牛。手之所触，肩之所倚，足之所履，膝之所踦，书然向然，奏刀騞然，莫不中音，合於桑林之舞，乃中经首之会。文惠君曰：嘻，善哉。技盖至此乎。
　　手之所触，触动也。肩之所倚，以手用力则肩有斜势也。足之所履，亦其用力之时足之所立自有步武也。膝之所踦，踦，微曲也，以身就牛则膝微曲也。此四句画出一个宰牛底人。砉，兴入音；騞，亨入音。砉然、向然、騞然，皆是其用刀之声，却以奏刀两字安在中间，文法也。如七月诗：八月在野，九月在宇，十月蟋蟀在我床下。亦是以蟋蟀字安在中间也。奏刀，进刀也，进用其刀曰奏。莫不中音者，言其砉、向、騞之音，皆合律吕也。桑林、经首皆乐名也，舞则有乐，会，舞者之聚也。合於桑林，中於经首，亦形容其中律吕之意也。文惠君，梁惠王也。嘻，欺也。技盖至此，言如此其妙也。
　　庖丁释刀对曰：臣之所好者，道也，进乎技矣。始臣之解牛之时，所见无非牛者。三年之后，未尝见全牛也。
　　释刀，舍其刀也。舍刀而对，谓其技自学道得之，而后至於技，非徒技也。三年之后未见全牛者，言牛之一身其可解处，全不容力可一目而见也。
　　方今之时，臣以神遇而不以目视，官知止而神欲行。依乎天理，批大郄，导太窾，因其固然，技经肯綮之未尝，而况大軱乎。
　　以神通而不以目视者，言心与之会也，遇，会也。官，耳目鼻口也。官知止者，言凝然而立之时，耳目皆无所见闻也，耳目之所知者皆止，而不言之神自行，谓自然而然也。天理者，牛身天然之腠理也；依者，依其自然之腠理而解之；大郄，骨肉交际之处也；批，击也，窾，空也，骨节之间自有大空缺处也；导者，顺而解之也，骨肉之交际，骨节之空窾皆固然者，我但因而解之。我之为技，其用刀也，皆未尝经涉其肯荣之间，綮音顷，肯綮者，骨肉相着处也。肯綮处且不用刀，况大瓠乎。軱音孤，大骨也。
　　良庖岁更刀，割也。族庖月更刀，折也。今臣之刀十九年矣，所解数千牛矣，而刀刃若新发於硎。
　　良庖，庖之善者也。族庖，众人之为庖者也，劣者也。庖之劣者则其刀一月一更，以其斫大骨而有损刀或折也。庖之善者一岁一更刀，以其用刀犹於肯荣之间或有割切，故其刀亦易损也。今我之刀用之十九年矣，解牛虽多而其刃皆若新磨然，言其无所损也。硎，砥石也。
　　彼节者有间而刀刃者无厚，以无厚入有间，恢恢乎其於游刃必有余地矣。是以十九年而刀刃若新发硎。
　　彼节者有间，盲牛之骨节自有间缝处，我之刀又甚薄，以甚薄之刀随其间缝而解之，可以进刃於其间。恢恢有余地者，言其无滞碍也。此事#2盖言世事之难易皆有自然之理，我但顺而行之，无所撄拂其心，泰然故物皆不能伤其生，此所以为养生之法也。
　　虽然，每至於族，吾见其难为，怵然为戒，视为止，行为迟，动刀甚微。謋然已解，如土委地，提刀而文．为之四顾，为之踌躇满志，善刀而藏之。文惠君曰：善哉，吾闻庖丁之言，得养生焉。
　　此虽然一转，甚有意味。盖言人之处世岂得皆为顺境，亦有逆境。当前之时，又当委曲顺以处之。人行顺境甚易，到境逆处多是手脚忙乱，自至丧失，安有不动其心者乎。所以添此一转。族，聚也，言牛身筋骨果会之地也。我之解牛虽曰目无全牛矣，虽用刀皆在於大那大家之间，而至於筋骨盘结处，亦见其难，遂把作个难事做。怵然者，变动之意也；戒者，加儆戒也；视为止者，言以目视之未免少停止，而后迟迟焉行其刀。此但言加子细之意也，我既加意子细为之，则其动刀也甚微，言轻轻然亦不敢甚着力也。謋音慝，解音蟹；謋，忽然之意，解散也，言其用力甚轻而其骨肉忽然自己解散。如土之委地然，言其多而易也。解牛既了，则提起其刀而立，从容四顾，踌躇者，从容也，即自得意也；满志者，如意也，非曰其志自满也，言此乃满我之意也。何以如意，不用力而解牛，虽解而刀无伤，所以如意也。善刀者，言好好收拾其刀而藏之也。此意盖喻人处逆境自能顺以应之，不动其心，事过而化其身，安於无为之中，一似全无事时也。为善无近名以下，正说养生之方，庖丁一段乃其譬喻，到此末后，遂轻轻结以：得养生焉，四字便是文势操纵省力处，须子细看。
　　公文轩见右师而惊曰：是何人也，恶乎介也，天与其人与。曰：天也，非人也。天之生是使独也，人之貌有与也。以是知其天也，非人也。
　　公文，姓，轩，名也。右师者，已刖之人为右师之官也。介，独也，刖而存一足也。天与人与者，言天生之始已如此邪，人刖之邪。刖足分明是人，却曰天也非人。天之生是使独者，言天生他时只要他独有一足也，何以知之。凡人之形貌者，有两足相并而行，此於众人之中独异，如此便是天使之，非人使之也。有与，相并也，此意盖谓人世有余不足，皆是造物。虽是人做得底，也是造物为之。盖欲人处患难之中，亦当顺受之也。
　　泽雉十步一啄，百步一饮，不蕲畜乎樊中，神虽王，不善也。
　　前说患难顺受之意，便是庖丁每至其族，吾见其难处意思。却於此数句，借泽雉而喻，乃言人生处世，逆境常多，便是履虎尾、游於羿彀中之意。泽中之雉，十步方得一啄，百步方得一饮，言其饮啄之难也。若养於笼中，则饮啄之物皆足而为雉者不愿如此，故曰不蕲畜乎樊中。蕲，愿也；樊，笼也。何以不愿，盖笼中之饮啄虽饱；雉之精神虽若畅旺而终不乐。故曰：神虽王，不善也。王音旺，不善，不乐也。此意盖谓人能自爱其身，不入世俗汩没之中，更自好也。
　　老聃死，秦失吊之，三号而出。弟子曰：非夫子之友邪。曰：然。然则吊焉若此可乎。曰：然。始也吾以为其人也，而今非也。向吾入而吊焉，有老者哭之，如哭其子；少者哭之，如哭其母。彼其所以会之，必有不蕲言而言，不蕲哭而哭者，是遁天倍情，忘其所受，古者谓之遁天之刑。
　　庄子之学本於老子，此处先把老子贬剥，便是为贬剥尧舜。夫子张本道，我於老子亦无所私，而况他人乎。三号而出，言不用情也。弟子之问，谓老子於秦失本朋友也，何其吊之如此不用情乎。夫子指秦失也。始者吾以为其人者，言吾始以老子为非常之人也，今因吊之乃知其不为非常人也。何者，老子之死，其弟子之哭，无老无少，皆如此其悲哀，此铃老子未能去其形进，而有以感会门弟子之心，故其言其哭哀且慕者，有不期然而然也。天之所受本无物也，犹以有情相感，则是忘其始者之所受而遁逃其天理，背弃其情实，如此皆得罪於天者，故日遁天之刑。倍与背同。
　　适来，夫子时也；适去，夫子顺也。安时而处顺，一辰乐不能入也。古者谓是帝之悬解。
　　上面既说了秦失一段，就此却发明尽死生之理，以结一篇。盖欲人知其自然而然者，於死生无所动其心，而后可以养生也。夫子，有道者尊称之辞也。言天地之问有道之士，其来也亦适然而来，其去也亦适然而去，但当随其时而顺之。既知其来去之适然，则来亦不足为乐，去亦不足为哀。不能入者，言不能动其心也。县者，心有系着也。帝者，天也。知天理之自然，则天帝不能以死生系着我矣。言虽天亦无奈我何也。故日帝之县解。
　　指穷於为薪，火传也，不知其尽也。
　　此死生之喻也。谓如以薪炽火，指其薪而观之，则薪有穷尽之时，而世间之火自古及今，传而不绝，未尝见其尽。此三句奇文也。死生之理固非可以言语尽，且论其文前面讲理，到此却把个譬喻结末，岂非文字#３绝妙处。
　　南华真经口义卷之四竟
　　#1来便：原本作『光伏』，据明本改。
　　#2事：原作『意』，据明本改。
　　#3字：原作『子』，据明本改。
　　南华真经口义卷之五
　　庸斋林希逸
　　内篇人间世上
　　前言养生，此言人问世，盖谓既有此身而处此世，岂能尽绝人事，但要人处得好耳。看这般意思，庄子何尝迂阔，何尝不理会事。便是外篇所谓，物莫是为也而不可以不为一段意思。
　　颜回见仲尼，请行。曰：奚之。日：将之卫。曰：奚为焉。日：回闻卫君，其年壮，其行独，轻用其国而不见其过，轻用民死，死者以国，量乎泽若蕉。民其无如矣。
　　其年壮其行独者，言少年自用，不恤众议也。轻用其国而不自知其过失，轻民之生而栈贼之，量其国中前
　　后见杀者，若泽中之蕉然，谓轻民如草芥也。苟子富国篇有曰以泽量，与此意同。本是若泽蕉，却倒一字
　　曰泽若蕉，此是作文奇处。云，泽也；梦，亦泽也，云梦昔皆为水，今有土可耕，不日云梦土作爻乂 ，而曰云土梦作ㄨ 。玄亦纤，缟亦纤，不曰玄缟纤，而曰玄纤缟。此文法也，如，往也，民其无如者，言其无所归也。
　　回尝闻之夫子曰：治国去之，乱国就之，医门多疾。愿以所闻思其则，庶几其国有瘳乎。仲尼曰：嘻。若殆往而刑耳。夫道不欲杂，杂则多，多则扰，扰则忧，忧而不救。古之至人先存诸己而后存诸人，所存於己者未定，何暇至於暴人之所行。且若亦知夫德之所荡而知之所为出乎哉。德荡乎名，知出乎争。名也者，相轧也，知也者，争之器也。二者凶器，非所以尽行也。且德厚信征未达人气，名闻不争未达人心，而强以仁义绳墨之言术，暴人之前者。是以人恶有其美也，命之曰苜人，菑人者，人必反蕾之。若殆为人菑。
　　邦有道则见，邦无道则隐，此圣贤之言也。庄子却反其说曰：治国去之，乱国就之。谓如人能医，必其门多疾之时，方可行其术。若是已治之国，又何用我。愿以所闻思其则，言欲以所闻於夫子者，而告之卫君，使之思其法则而知改悔，庶几其国可安也。若殆往而刑耳，若，汝也，殆，将也，汝如此而往，将为彼所刑戮而已，谓不可往也。道不欲杂者，言此心不维，则纯一虚明。苟有所容心，谓彼既如何，我又如何救之，便是容心，则在我已杂矣。我既不纯一，何能救之。杂则多者，言多端也。扰者乱也，忧者，自苦也，言汝且自苦，何能救人。古之人必先存其在我者，而后可以谏告他人，苟存於我者未定，何暇及他人乎。彼之所行虽为暴恶，我方自苦，何暇及他德。自然也，知私智也。才有求名之心，则在我自然之德已荡失矣；才有用知之私，则争竞所由起矣。故曰：德荡乎名，知出乎争。相轧者，相倾夺也。争之器者，言我以私智用，彼亦以私知用，彼此用智，其争愈不已。器，用也。曰名曰知，皆天下之凶事，此事不可以尽行，言行之必有祸也。矼，厚也，厚德即实德也。厚，信实有可信之行也。我虽有德有信而未达彼人之性气，我虽曰令名令闻而未达晓彼人之心，谓我如何而强以仁义法度之言，陈术於暴恶人之前，人必恶汝，谓汝矜夸，自有其美也。绳墨，法度也，术与述同。菑人者，凶人也。必名汝曰凶人，既有此名，则菑反及汝。汝今此去，殆且为人所菑而已，岂能化卫君而救其国乎。
　　夫且苟为悦贤而恶不肖，恶用而求有以异。若唯无诏，王公必将乘人而斗其捷，而目将荧之，而色将平之，口将营之，容将形之，心且成之。是以火救火，以水救水，名之曰益多，顺始无穷，若殆以。不信厚言，必死於暴人之前矣。
　　彼若知贤而悦之，知不肖而恶之，则何用我，更别有所求。故曰恶用而求有以异。彼惟其不知贤不肖，所以如此所为。彼既不知贤，则安知汝为贤者而信汝之言乎。诏，召也。若，汝也。卫君不曾召汝，故曰若惟无诏。汝既不召而自往，则彼以王公之贵，必将乘汝言语之间而争欲求胜。斗，争也，捷，胜也。汝到此时为其所困，则目必将眩然，荧，眩也。而汝也而色将平之者，言汝方为颜色以求平於彼，谓屈服其颜色以求自解也。口将营之者，言自将营救解说也。容将形者，言容貌之间必见恐惧跽擎之形也。心且成之者，言用心以成顺之也。梁武帝辩折贺琛处正合此卦影。盖言其争不胜而自屈服也。他本凶暴，又得胜汝，一胜其气愈旺，则是水救水，火救火也。益，增也，益多者，言增多其恶也。顺此而往，则其为恶愈无穷极，所为暴戾益甚矣。厚言者，犹深言也。汝未有以信於人，乃以不信之身而深言於暴人之前，必为其所杀也。
　　且昔者桀杀关龙逢，纣杀王子比干，是修其身以下伛拊人之民，以下拂其上者也。故其君因其修以挤之，是好名者也。昔者尧攻丛枝、胥敖，禹攻有扈，国为虚，厉身为刑戮，其用兵不止，其求实无已，是皆求名实者也。而独不闻之乎。名实者，圣人之所不能胜也，而况若乎。
　　龙逢、比干，皆修其身以爱民为谏，不知民自别人之民。汝乃下而伛拊之，伛拊，爱养之意也。桀纣不爱民而汝乃爱桀纣之民，是下拂其上也，所以见杀。修，善也，因其好善反以挤怒之，谓此皆好令之过也。丛枝、胥敖、有扈，皆是寓言。国为丘墟，死为厉鬼，厉，无后无归之鬼也。丛枝、胥敖、有扈之所以取祸至此者，皆用兵不止以求名实也。实利也。不能胜，言不能堪也。言求名自利之人，虽尧禹且不能堪，至於灭其国，而况汝乎。胜音升，尧禹无此事，皆寓言也。
　　虽然，若必有以也，尝以语我来。颜回曰：端而虚，勉而一，则可乎。曰：恶可。夫以阳为充孔扬，采色不定，常人之所不违。因案人之所感，以求容与其心，名之曰日渐之德不成，而况大德乎。将执而不化，外合而内不訾，其庸讵可乎。
　　又设一转，言汝之欲往也，必有所以以用也，且试以语我。尝，试也，来，助语也。端而虚者，端正其身，虚豁其心也；勉而一者，黾勉而谨终如始也。能如此则可否。恶，恶可者，言甚不可也。阳为充孔扬者，言得志之人扬气方充满其貌，甚扬扬自得。孔，甚也，采色不定者，言其骄矜之色不常也。寻常之人每每不敢违，而顺之畏之也。彼见人人皆畏己，而汝欲以言语感动之，彼将求欲案服汝心以快其意，故曰求容与其心。容与，自快之意。日渐，小德也，言汝此等人名之曰小德，且不能成，况能成大德乎。执而不化者，固执而不能回也，若如此，则外将以端虚而求合於人，内则守其勉而一者，谓我在内无所訾病，伎俩止於如此，讵能自以为可乎。
　　然则我内直而外曲，成而上比。内直者与天为徒，与天为徒者，知天子之与己皆天之所子，而独以己言蕲乎而人善之，蕲乎而人不善之邪。若然者，人谓之童子，是之谓与天为徒。外曲者与人之为徒也。擎跽曲拳，人臣之礼也，人皆为之，吾敢不为邪。为人之所为者，人亦无疵焉，是之谓与人为徒。成而上比者，与古为徒，其言虽教，谪之实也，古之有也，非吾有也。若然者，虽直不为病，是之谓与古为徒。若是则可乎。
　　然则而下又设为颜子之答，分作三截。内直者，内以此理自守其真实也，此直字与真字相似。自天子之贵，下而与我，皆天之所生，则是皆出於自然者，岂敢以己言自私，欲人善其是者不善其非者。若无此自私之心，则其浑浑若童子，然则与天合矣。故曰与天为徒。外曲者，外尽擎跽曲拳之礼，人人皆为之，则我亦为之，人於我亦无疵病。此因拜下礼也，虽违众，吾从下处，生此等议论，以讥诮圣门如此，则与人合，故曰与人为徒。成者，自己之成说也。比，合也，以自己之成说而上合於古人，言引古人以为证也。虽借古人教诲之言，乃是当面陈说是非，而皆有谴谪之实。盖谓我之所言非出於我，古人已有之言也，若如此则虽讦#1直以暴其所行，而人亦不以为罪，故曰虽直而不病。与古为徒者，言其说与古人合也。若是则可者，言如此可以说卫君否也。
　　仲尼曰：恶，恶可。太多政法而不谍，虽固亦无罪。虽然止是耳矣，夫胡可以及化，犹师心者也。
　　政，事也，法，方法也，谓汝所言事目，方法太多，而终是不安，谋谋音迭，安也。虽能如此三者，固亦无罪。然亦止於自免而已，安可以化人，故曰胡可以及化。此其病在何处，盖汝三者之说，皆是师其有为之心，便是容心，便非无迹，便非自然之道。
　　颜回曰：吾无以进矣，敢问其方。仲尼曰：斋，吾将语若。有而为之其易邪。易之者，皡天不宜。颜回曰：回之家贫，唯不饮酒不茹荤者数月矣，若此则可以为斋乎。曰：是祭祀之斋，非心斋也。回曰：敢问心斋。仲尼曰：若一志，无听之以耳而听之以心，无听之以心而听之以气，听止於耳，心止於符。气也者，虚而待物者也。唯道集虚，虚者心斋也#2。
　　无以进者，言更无向上着也。有而为之其易邪，言汝道汝有此伎俩，要为之甚易邪。才萌此轻易之心，则皞天之意不相乐矣。故曰易之者，皞天不宜。此两句最是人生受用切实处。祭祀之斋在外，心斋在内。一志者，一其心而不杂也。听之以耳则听犹在外，听之以心则听犹在我，听之以气则无物矣。听以耳则止於耳而不入於心，听以心则外物必有与我相符合者，便是物我对立也。气者顺自然而待物以虚，虚即为道矣。虚者，道之所在，故曰唯道集虚。即此虚字，便是心斋。
　　颜回曰：回之未始得使，实自回也，得使之也，未始有回也。可谓虚乎。夫子曰：尽矣。
　　得使言得教诲也，此为颜子顿悟之言。谓未得教诲之时，犹自有我，及既得教诲之后，未始有我矣。忘我则虚也。尽矣者，谓汝之所言尽其理矣。
　　吾语若，若能入游其樊而无感其名。入则呜，不入则止，无门无毒，一宅而寓於不得已，则几矣。
　　若，汝也。人世如在樊笼之中，汝能入其中而游，不为虚名所感动，有迹则可名，才至有进则是动其心矣。处世无心则无迹，无进则心无所动。故曰游其樊而无感其名。自此以下，正是教人处世之法。入则呜，是可与之言而与之言也。不入则止，是不可与之言而不与之言也。意与论语同，但文奇耳。有方所则有门，无方所则无门矣。有臭味则有毒，无臭味则无毒矣。毒，药味也。此皆无心无迹之喻。宅，居也。以混然之一为吾所居，而寓此心於不得已之中，则人间世之道尽矣。几，尽也。
　　绝迹易，无行地难。
　　迹，足进也。止而不行则绝无足迹，此为易事。然人岂能不行哉，必行於地而无行地之迹则为难。此意盖谓人若事事不为，此却易事。然谓之人生何者，非事安得不为。唯无为而无所不为，则为难也。
　　为人使易以伪，为天使难以伪。
　　为人使易以伪，言为人欲所役则易至於欺伪。唯冥心而听造物之所使，则无所容伪矣。人使即人欲也，天使即天理之日用者也，难易二字有意。易，易流也；难，无所容其伪也。
　　闻以有翼飞者矣，未闻以无翼飞者也。
　　闻以有知知者矣，未闻以无知知者也。
　　闻以有翼飞者矣，言鸟之飞必以翼也。无翼而飞，便是不疾而速，不行而至，此所谓神也。此句乃喻下句，盖以有知为知人之常也。惟知其所不知，则为无知之知，此则造道之妙矣。
　　瞻彼阕者，虚室生白，吉祥止止，夫且不止，是之谓坐驰。
　　瞻，视也，此以虚室喻心也。谓视彼密室之中，才有空缺处，以有光入来，是光自空中出也。以彼之阕喻我之虚，则见虚中自然生明。生白即生明也。不曰生明而曰生白，此庄子之奇文也。即此虚明之地，便是万物之所由萃。吉祥，福也，止於其所止下止字，是虚处也。唯止则虚，唯虚则明，便是戒生定，定生慧之意。若我才容心而不能自止，则身虽坐於此而心驰於外，又安能坐忘乎。此以坐驰二字反说坐忘也。
　　夫徇耳目内通而外於心知，鬼神将来舍，而况人乎。是万物之化也，禹舜之所纽也。伏羲几蘧之所行终，而况故为#3者乎。
　　耳目之闻见皆内通於心，我若无所容心则顺耳目之闻见，虽通於内而实外於心知。何以谓外於心知，盖言心不动而外物不能入也。虽闻其所闻，见其所见，而无心於闻见也，如此则此心之虚与鬼神通，何况人乎。谓到此方能感化人也。鬼神来舍即是至诚如神，此#4心之中自有鬼神与造物通，故曰来舍。上既说了却结以一句曰：此是万物之化也。言此乃造化之理，万物之所由出也。舜禹之所见其大枢纽止如此，伏羲几蘧以此行而终其身，何况其下者乎。几蘧，或谓古帝王之名，然无所考，必竟寓言也。散者言寻常之人也。自绝迹而下又别发明，不可粘上段说。
　　叶公子高将使於齐，问於仲尼曰：王使诸梁也甚重。齐之待使者，盖将甚敬而不急。匹夫犹未可动也，而况诸侯乎，吾#5甚栗之。子尝语诸梁也曰，凡#6事若小若大，寡不道以欢成。事若不成则必有人道之患，事若成则必有阴阳之患。若成若不成而后无患者，唯有德者能之。吾食也执粗#7而不臧，爨无欲清之人。今吾朝受命而夕饮冰，我其内热与。吾未至乎事之情，而既有阴阳之患矣。事若不成必有人道之患是两#8也。为人臣者不足以任之，子其有以语我来。
　　诸梁，叶公之名也，子高，其字也。使诸梁者甚重，言使齐之行甚重难也。甚敬而不急者，言待汝虽有礼，而所扣之事，其应常缓。匹夫之相与扣应之不酬，且无如之何，况诸侯乎，所以栗而惧也。子指夫子也，言夫子尝有教我之言，曰事无小大，鲜不言以欢洽，方得事成也。寡，鲜也，不道，不言也。为国谋事若不成，则必有刑责，故曰人道之患；若劳心计较，虽得成事而多以忧思致疾，故曰有阴阳之患。若欲成与不成其后皆无患者，惟有德之人方可。自此以上皆曰孔子之语也。今我自受使命以来，饮食之间不知其味，粗者不知为粗，臧者不知为臧。臧，美也。言粗食亦犹美食也，常时多有饮食之事，则厨爨之间，宠常不冷，故厨者欲清而不能。今既忧思，饮食寡少，则灶常清矣。且我朝方受命而胸中焦劳，夕已饮冰矣。情者，实也。我方受命未曾实理会事，已成此病，万一不成，则又有刑责，是两受患也。为人之臣至於如此，实不可当。任，当也。子其有以语我，谓何以教我也。来，助语也。
　　仲尼曰：天下有大戒二，其一命也，其一义也。子之爱亲，命也，不可解於心。臣之事君，义也，无适而非君也。无所逃於天地之间，是之谓大戒。是以夫事其亲者不择地而安之，孝之至也；夫事其君者不择事而安之，忠之盛也。自事其心者，哀乐不易施乎前，知其不可奈何而安之若命，德之至也。为人臣子者固有所不得已，行事之情而忘其身，何暇至於悦生而恶死。夫子其行可矣。
　　此一段却是十分正当说话。其论人间世至有此语，岂得谓庄子为迂阔大言者。大戒者，大法也；命，得於天者。子之事亲与生俱生，此心岂得一日去，故曰不可解。义，人世之当为者也。臣之事君，世间第一件当为之事，名曰君臣，则率土之滨，莫非王臣。故曰：何适非君，莫非臣子。何处而可逃，故曰无所逃於天地之间。事亲而尽其孝，则东西南北惟父母之命，岂择地之安而后为之。此心才主於忠，则哀乐之境虽施於前，而不能变易，盖事有难易，或有祸福，既出君命，则是自家合做底事。此便是天命又可奈何，止得安而顺之。若命，顺命也。能如此则为至德之士。为人臣子亦看所遇如何，不幸而遇其难，亦所不得已，但得行其事之实而已。情，实也。言但得朴实头做前去，岂得复顾其身，虽其祸至，於死生之异亦无可奈何。夫子其行可矣者，言汝只得去也。夫子指叶公也。
　　丘请复以所闻。凡交近则必相靡以信，远则必忠之以言。言必或传之，夫传两喜两怒之言，天下之难者也。夫两喜必多溢美之言，两怒必多溢恶之言，凡溢之类也妄，妄则其信之也莫，莫则传言者殃。故法言曰：传其常情，无传其溢言，则几乎全。
　　此下又转一转，说尽人世情状。信，有物以为信验也，如符节之类是也。相靡，相顺也，近处之交接则如此。若其交者远则必以言语尽其情，忠，尽情也。然其言何自而达，必有人传道之然。传言之间，其两喜两怒者最难。彼以喜而来，此以喜而应，则其说好处多有过当，故曰溢美。溢，过当也。若彼此皆怒，则其说不好处又多过当，故曰溢恶。才是一等过当说话必是不实，故曰：凡溢之类妄。既不实则其听之者必皆莫然而疑，未能尽信。莫，致疑貌也。才至致疑则两边之恶皆归於传言之人，必加之罪，故曰莫则传言者殃。因其奉使，故以此为戒。法言者，古有此书也，故举以为证。传其常情，谓传言之人但传其平常朴实头说话，其言语过当处则不可传。故曰：无传其溢言。传言能如此，则庶几可以自全。
　　且以巧斗力者，始乎阳，常卒乎阴。泰至则多奇巧。以礼饮酒者，始乎治，常卒乎乱。泰至则多奇乐。凡事亦然，始乎谅，常卒乎鄙。其作始也简，其将毕也必巨。言者，风波也；行者，实丧也。夫风波易以动，实丧易以危，故忿设无由，巧言偏辞。兽死不择音，气息茀然，於是并生心厉。克核太至则必有不肖之心应之，而不知其然也。苟为不知其然也，孰知其所终。
　　既说了传言，却又引喻世间此类之事，句句皆是世情，此皆庄子妙处。以巧斗力，今之戏相搏者；阳，喜也，阴，恶也。其始等闲格手只是则剧，其终常至於实实争打，盖其戏太甚则多有过当用巧处。奇，异也，泰至，过当也。相招而饮皆以礼也，治#9初筵秩秩之时也；乱，载号载呶之时也。盖饮酒至於过当则其为乐也多异常，故或成争竞也。凡事亦然者，言人世他事亦常如此也。谅，信也。始者之相与同为一事，未尝不诚实相信，及至其后鄙诈生焉，此又一事也。始者之有所作为，止为苟简之谋，弄到末后或成一件大事。此以上只泛说世间，又拈起个言行来，盖人世之相与涉，言语则风波之所由起。风行波上，虚而纷乱之意。才说个行字便有名有迹，有名则丧实矣。风波易以动者，言其易至於纷纷而不已也。实丧易以危者，言实不副名或成，患害也。无由，无端也，忿怒之言多是造设，初无端由，故曰忿设无由。偏辞，一偏之见也，花巧言语只是说得一偏，故曰巧言偏辞。欢死不择音，言默死之时其声音又何所择，此譬喻忿设巧言之人，才至於争竞，则言语之出皆不暇简择，今谚所谓相骂无好语是也。气息茀然者，怒也，厉，狠戾也。怒气既起则狠戾之心并生，我既如此，则其应我者以我之克核大至，必生不肖之心。或时至於相戕相贼，亦皆为怒所使而不知其然矣。既为怒所使而不自知，又何暇计其终。自此以上，皆言世情或因好成恶，故牵引说至此尔。
　　南华真经口义卷之五竟
　　#讦：原作『许』，据明本改。
　　#2也：原本无，据明本增。
　　#3故鸟：明本作『散焉』。
　　#4此：原作『比』 ，据明本改。
　　#5乎，吾：原作『皆务』，据明本改。
　　#6凡：原作『兄』，据明本改。
　　#7粗：原作『祖』，据明本改。
　　#8两；原本『而』，据明本改。
　　#9治：原作『始』，据明本改。
　　南华真经口义卷之六
　　鬳斋林希逸
　　内篇人间世下
　　故法言曰：无迁令，无劝成，过度益也。迁令劝成殆事，美成在久，恶成不及改，可不慎与。且夫乘物以游心，托不得已以养中，至矣。何作为报也，莫若为致命。此其难者。
　　到此又引古书之言，就奉使事上结。令，君命也，无迁移其令即所谓传其常情也。若受其命令而私欲图成，或至迁改其说，则不可事之。成不成亦听其自然，不可强欲其成，故曰无劝成。益，求多也。才於平常心上起个过当之念，便是有求益之心，此便不可。过度者过其常度，即过当也。迁令劝成皆是过度之念，则其谋事也必危，故曰殆事。人之相与要好极难，初非一日可成，必须悠久而后定，故曰美成在久。一言之不相投，一事之不相顺，有不转步而便成恶者，故曰恶成不及改。此意盖谓要相恶甚易，要相好甚难，所以尤当慎也。我若乘事物之自然而游其心於自然，托不得已而应之，意以养其中心则此为极至矣，又何必有所作为而后归报邪。报，反命也。作为过度以求益也。致命者，言以真实而致君命於卫也。言汝之行也，莫若只以真实政其君之命而已，不可过为思虑，论其成与不成也，即此真实致命便是难能之事。汝须要能尽此方可。就此又着一难字，盖谓处此亦难矣。所谓游於彀中，中央者，中地也。此篇名以人间世者，正言处世之难也。看这一段曲尽世情，非庄子性地通融，何以尽此曲折。说者以庄老只见得道心惟微一截，无人心惟危一截，此等议论果为如何，但读其书未子细尔。
　　颜阖将傅卫灵公太子而问於蘧伯玉曰：有人於此，其德天杀，与之为无方则危吾国，与之为有方则危吾身。其知适足以知人之过而不知其所以过，若然者，吾奈之何。蘧伯玉曰：善哉问乎。戒之慎之，正汝身哉。形莫若就，心莫若和。虽然之二者有患，就不欲入，和不欲出。形就而入且为颠为灭，为崩为蹶；心和而出且为声为名，为妖为孽。彼且为婴儿，亦与之为婴儿。彼且为无町畦，亦与之为无町畦。彼且为无崖，亦与之为无崖。达之入於无疵。
　　颜阖将为太子之傅而求教於伯玉。有人於此者，指太子也。其德天杀犹言天夺其鉴也。杀犹销铄也，陨霜杀草之杀，言其德性为造物所销铄也。无方，无法度也，言彼为败度败德之事。纵而不问，则将来必危吾国，若欲救正之，则其祸必先及我。太子之智，能知人之过，而自为过恶则不知改。奈之何者，吾无如之何也。正汝身者，言且就自家身上理会起。就，从也，随顺之也。和，调和也，诱导之也。外为恭敬随顺之形，而内则尽我调和诱导之心，故曰：形莫若就，心莫若和。莫若者，言求其方法无出於此也。虽然一转又妙。之二者，和与就二者也随顺而与之为一，则是就而入也；有诱导之心而圭角稍露，则是和而出也。就而至於入，则和自家都放倒了，故曰：为颠为灭，为崩为蹶。和而至於声名出，则彼必忌害，必成殃祸，故曰：为声为名，为妖为孽。此处文最奇。婴儿者，如无知小儿然也；无町畦者，无畔岸也，言其跌荡而无绳准也。无崖者，无涯际也，言为事不思到尽处如何也。婴儿、无町畦、无崖，皆是形容无知妄为之人。彼方如此无知，如此妄为，我且顺之，故曰亦与之。到其有可觉悟处就加点化，使之跃然醒悟，或可以入无疵之地。达之者，觉悟之也。无疵者，无过也。昔艾轩於此尝言：莆中旧有人父死不葬，荡其田业以恣所欲。田且尽，亲戚悯之，敛钱以给其葬。彼阳相许，又以其钱行前所为。众亲皆忿之，有族人焉出而与之游，任其所为力一夕酣饮至于极欢，抚其背曰：人不堪其忧，回也不改其乐。其人翻然而悟，恸哭而归，遂葬其父，卒为善人。正此处道理。
　　汝不知夫螳螂乎。怒其臂以当车辙，不知其不胜任也。是其才之美者也。戒之慎之，积伐而美者以犯之几矣。汝不知夫养虎者乎，不敢以生物与之，为其杀之之怒也，不敢以全物与之，为其决之之怒也。时其饥饱，达其怒心，虎之与人异类而媚养己者，顺也。故其杀者逆也。夫爱马者以筐盛矢，以蜃盛溺，适有蚊虻，仆缘而拊之不时，则缺衔毁首碎胸。意有所至而爱有所亡，可不慎邪。
　　此下又说几个譬喻。螳螂恃其才之美，欲以其臂当车辙，此喻小才自矜，以当大事，鲜不败者。积，屡也，伐，夸也，几，危也。屡夸其才美以犯世之忌者，必危其身，故曰：积伐而美者以犯之几矣。虎之性易怒，故养之者必调和去其怒心。以虎而於养己者亦有媚爱之意，此无他，只是顺之而已，若逆之则必为所伤矣。故曰：其杀者逆也。筐，竹器也，蜃，灰泥之器也，以此盛其屎溺可谓爱之。忽有蚊虻聚於其身，不能随时搏拊而去之，则其马必至次去衔勒，毁碎其身首上辔络月题之类，此其中心之怒忽然而至，则前日之，爱皆忘之矣。仆缘者，仆仆然缘聚也。亡与忘同。此盖美成在久，恶成不及改之意。人之相处有终身从游而一语至於为仇者，此言处世之难也。看叶公子高与颜阖二段，便见此篇名作人间世分晓。
　　匠石之齐，至乎曲辕。见栎社树，其大蔽牛，絮之百围；其高临山，十仞而后有枝，其可以为舟者旁十数。观者如市，匠伯不顾，遂行不辍。弟子厌观之，走及匠石曰：自吾执斧斤以随夫子，未尝见材如此其美也。先生不肯视，行不辍，何邪。曰：已矣，勿言之矣。散木也，以为舟则沈，以为棺椁则速腐，以为器则速毁，以为门户则液构，以为树则蠹，是不材之木也，无所可用，故能若是之寿。匠石归，栎社见梦曰：汝将恶乎比予哉。若将比予於，文木邪，夫柤梨橘柚果蓏之属，实熟则剥则辱，大枝折，小枝泄，此其以能苦其生者也。故不终其天年，而中道夭。自掊击於世俗者也，物莫不若是。且予求无所可用久矣，几死乃今得之，为予大用。使予也而有用，且得有此大也邪。且也若与予也，皆物也，奈何哉其相物也。而几死之散人，又恶知散木。
　　曲辕，山名也，栎，木名也，社之中有此栎木也。论语曰：夏后氏以松，周人以栗，古者社中皆必以大木为主。絮之，以手量之也，两手合而围之为一围。百围，大也；十仞，高也。枝可为舟则其身可知矣。厌观者，言观至於厌足而后已也。散木者，言无用散弃之木也。液樠，其液出而樠樠然也。树，柱也，立木以为柱，故曰树。文木者，言木之可观而可为用者也。栎社见於匠石之梦曰：汝以我为散木，则是以文木而比量我也。柤梨橘抽果蓏皆文木之可食者，故为人摧折，是以其能而害其生。能者，可用之才也。吾之求无所用久矣，而汝乃今知之。几死，马匠石之言也。犹今人马人以半死汉也。为予大用者，言我之无用乃我之大用，所以全其生也，我若有用则人伐之久矣，又安能至此大乎。且也只是且字之意，添个也字。若与予皆物者，匠石虽人，我虽栎树，皆天地间一物，汝何独以物相讥，故曰：若与予也，皆物也，奈何哉其相物也。一句之中四个也字，一个哉字，此皆庄子文奇处。汝亦无用之人，何讥我无用之木，故曰：几死之散人，又恶知散木。
　　匠石觉而诊其梦。弟子曰：趣取无用则为社；何邪。曰：密若无言，彼亦直寄焉，以为不知己者诟厉也。不为社者，且几有翦乎。且也彼其所保与众异，而以义誉之，不亦远乎。
　　诊，占也。弟子闻其梦中之言乃曰：此木之志趣，若取於无用，则何必用而为社。密者，犹言汝闭口勿言也。彼，指栎也。其所以为社者亦直寄寓而已，岂料今日又为汝不知己之人以为社而诟厉之。诟，骂，厉，责辱也。使其纵不为社，亦岂有人翦伐之。彼之所保自与众人不同，而汝乃以义理求其毁誉，相去远矣。所保犹言所守也。且几有翦乎，此几字与殆字同意。
　　南伯子綦游乎商之丘，见大木焉有异。结驷千乘，隐将芘其所籁。子綦曰：此何木也哉。此必有异材夫。仰而视其细枝，则拳曲而不可以为栋梁；俯而视其大根，则轴解而不可以为棺椁；咶其叶则口烂而为伤；嗅之则使人狂酲三日而不已。子綦曰：此果不材之木也，以至於此其大也。嗟乎神人，以此不材。宋有刑氏者，宜揪栢桑，其拱把而上者，求狙猴之杙者斩之；三围四围，求高名之丽者斩之；七围八围，贵人富商之家求禅傍者斩之。故未然其天年而中道夭於斧斤，此材之患也。故解之以牛之白颡者，与豚之亢鼻者，与人有痔病者，不可以适河。此皆巫祝以知之矣，所以为不祥也。此乃神人之所以为大祥也。
　　此段与前段同，但就中又紬绎数句别说话。见大木焉有异者，言其大有异於寻常也。虽有千乘之驷马隐於此树之下，而求其所阴藾亦能芘之，故曰隐将芘其所藾。饱，自我芘物也。藾，彼求荫於我也。轴解，不实也，如今芋茎然。咶，食纸反。以舌咶之则烂人之口，以鼻嗅之则着人如醉，言其臭也。此木惟其不材，所以能全其生，至於如此其大。古之神人所以全其生者，亦以此不才而已。故曰：神人以此不才。嗟乎，叹美而言之也。
　　荆氏，地名也。揪栢桑三者，可用之木也。前言可食之木，此言可用之木。宜，地气所宜也。杙，桩也；丽，屋栋也。高名，大家也。高明之家，鬼瞰其室。二字本同，但明字音同而字异耳。禅傍，为棺用也。言此地所宜之木，或拱把而见伐，或三围四围而见伐，或八围七围而见伐，言不可得而留。惟其有可用，所以自祸如此。解，古巫祝者书名也。解之中有曰：牛白颡者，豚额折而鼻高者，皆不可祭祭河。古者或以人祭河，如西门豹之事，故添痔病一句。庄子好奇，专要添此等说话。适者往也，言不可以之往祭於河也。此三者之不可用，巫祝之人皆以为不祥，而不知惟其不祥，所以免杀身之祸。其在神人观之，则此不祥乃大祥也。凡此二段，皆言处世之难，若求以自见於世，必招祸患，故以此譬之。
　　支离疏者，颐隐於齐，肩高於顶，会撮指天五#1管在上，两髀为胁。挫针治繲足以糊口，鼓荚播精足以食十人。上征武士则支离攘臂於其间，上有大役则支离以有常疾不受功，上与病者粟，则受三锺与十束薪。夫支离其形者，犹足以养其身，终其天年，又况支离其德者乎。
　　支离，身体无收拾之貌。疏，其名也。颐下而至脐，其身曲也，肩反出於顶上。会撮，椎髻也，五脏之管皆属於背，背曲则管向上也。两髀，腿两边也，背曲身下则髀似其胁也。此形容一废疾之人尔。挫针，缝衣也，治繲，浣衣也。以此为糊口之计。鼓荚，以箕簸米也，播去其粗而得精米，故曰播精足以食十人，言其速也。徽召武士，选战者也，攘臂於其间，言选择不及已也。大役，工役也，不受功，不以此事贵之也。功如左氏，晋人城祀。赋功於诸侯，战役之事，既皆得免，而又以病．得粱与薪，此亦以不才自全之意。支离其德，言至人之德亦如此支离者，以无用为大用也。此与不才之木亦同意。
　　孔子适楚，楚狂接舆游其门曰：凤兮凤兮，何如德之衰也。来世不可待，往世不可追也。天下有道，圣人成焉，天下无道，圣人生焉。方今之时，仅免刑焉。福轻乎羽，莫之知载，祸重乎地，莫之知避。已乎已乎，临人以德；殆乎殆乎，画地而趋。迷阳迷阳，无伤吾行，吾行却曲，无伤吾足。山木自寇也，膏火自煎也。桂可食，故伐之，漆可用，故割之。人皆知有用之用，而莫知无用之用也。
　　此段因论语所有，借以讥侮圣门也。来世既不可待已，往之世又不可追。既生斯世而为斯人，时既不可为则当自晦而已，於，此而强怀救世之意，非知时者也。故曰：德衰，天下有道，则圣人可以成其功；天下无道，则圣人全其生而已。方今之时，乱世也，但以苟免於刑为幸耳，又何敢他求乎。故曰：方今之时，仅免刑焉。处乱世而仅免刑以全其生，此特一羽之福而汝亦不知有之。载，受而有之也。乱世之祸苟及其身，常至杀戮，是重於地也，而汝亦不知避之。韩诗曰：荣华不满眼，殃祸大如屋。即此意也。已乎已乎，犹言休休也，以德自尊而下临他人，取祸之道也。殆乎，危乎也。画地而趋，言其自拘束以自苦如画地而行焉。阳，明也。人之本性本来光明，汝迷而失之，则叉至行於世而有伤。郄曲者，言回护避就也，不能任真直道而行，如此回护避就，则必至於伤吾足。伤吾足者言，其不可行也。山木以有用而招斤斧之祸，是自取寇伤也。膏火以明而可用，自取煎熬。桂因可食而后人伐之，漆因可用而后人割之。此皆不能自隐，求於世以招祸患者之譬也。故曰：人知有用之用，不知无用之用。
　　南华真经口义卷之六竟
　　#1五：原作『王』，据明本改。
　　南华真经口义卷之七
　　鬳斋林希逸
　　内篇德充符
　　将，应也。有诸己则可以应诸外。充，足也。德足於己则随所应而应也。
　　鲁有兀者王驸，从之游者与仲尼相若。常季问於仲尼曰：王骀，兀者也。从之游者与夫子中分鲁。立不教，坐不议，虚而往，实而归，固有不言之教，无形而心成者邪？是何人也。仲尼曰：夫子圣人也，丘直后而未往耳。丘将以为师，而况不若丘者乎。奚假鲁国，丘将引天下而与从之。常季曰：彼兀者也而王先生，其与庸亦远矣。若然者，其用心独若之何。
　　常季，孔子弟子也。中分鲁者，言鲁人之从夫子者半，而从骀者半也。立不教，与弟子立而无所教；坐不议，与弟子坐而无所言。而往从之者，皆空虚未有所见，一见而归，即充然而有得矣。无形，无所见也。心成，心感之而自化成也。常季见其如此，故疑以为问仲尼。曰夫子，指王骀也，直后而未往，言我欲往见之，特尚迟耳。如某者且将师之，况他人乎。奚假，岂特也。引天下，言欲率天下之人皆师之也。彼兀者也而王先生，是一句，王，胜也，言其如此，犹胜於先生，则与常人亦远矣。先生指孔子也，庸，常人也。
　　仲尼曰：死生亦大矣，而不得与之变。
　　死生亦大矣，此五字乃庄子中一大条贯。释氏一大藏经，只从此五字中出。所谓死生事大，如救头然是也。不得与之变者，言死生之变虽大而此心不动，亦不能使我与之变也。不得，不能也。与之变者，随之而变也。此语谓出於孔子，乃庄子之寓言。儒家辟以为异端者，谓其於他事皆不讲明，而终身只学此一件，其说甚正。然释氏之学，正以下愚之人贪着昏沈而不可化，故以此恐惧之，而使之为善耳。其教虽非，其救世之心亦切。为吾儒者，不容不辟其说，而亦不可不知其心也。彼以人无贵贱，所畏者死耳。故欲以此胁持之，使人於道。或谓释氏畏死而为此学，失其心矣。
　　虽天地覆坠，亦将不与之遗，审乎无假而不与物迁，命物之化而守其宗也。
　　天地覆坠，犹大传言，乾坤毁也。遗者，落也。言天地虽坠而我亦不与之坠落，亦犹前所谓：入水不濡，入火不热。读庄子之书与语孟异，其语常有过当处，是其笔法如此，非真曰天地能覆坠也。审者，明也，见之尽也。无假者，实也。如此等句，皆庄子下字造语之妙处。若言明乎实则拙矣。不与物迁，与不得与之变，不与之遗同。命物之化者，言万物之变化，皆受命於我，此犹禅家所谓心迷法华转，心悟转法华也。宗者，言万物之始也，守其宗者，言斯人之所守，在於所物之始，亦犹前所谓有始也者，有未始有始也者之意。庄子之书，如宗字只训始字，求其意则不止曰始而已，如此读得方见其妙处。守其宗者，全体也。游其和者，大用也。
　　常季曰：何谓也。仲尼曰：自其异者视之，肝胆楚越也；自其同者视之，万物皆一也。
　　常人不知万物之同出於一初。虽其肝胆亦自分楚越。知其同出於一初，则万物皆与我为一也。此两句看他下语开阖处，前后能文之士，用此机关者不少，盖庄子之书，非特言理微妙，而其文独精绝，所以度越诸子。
　　夫若然者，且不知耳目之所宜，而游心乎德之和。
　　耳於听宜也，目於视宜也。彼能如此，则不独以耳听，不独以目视。此禅家所谓六用一原也。音岂可观而曰观世音，此虽异端之言，而皆有深意。德之和者，与天地四时同也。此和字非若中庸所谓中节之和而已。读此书，当别具一只眼。
　　物视其所一而不见其所丧，视丧其足犹遗土也。
　　物视其所一而不见所丧，言其观於万物无欠剩。即读夔蚿一段，便是此意。此又翻公文轩介与之说也。遗土，犹言如土之自遗坠而不知也。
　　常季曰：彼为己以其知。得其心以其心，得其常心，物何为最之哉。
　　为己，修身也。以其知，言人有此识知，则能修此身。得其心以其心者，言有此知觉之心，则能得其本然之心，本然之心与知觉之心非二物也，特如此下语耳。其意盖谓人皆有知，人皆有心，苟能尽之，则可以为己，可以得心，亦是常事耳。故曰得其常心。最者，尊之也。不曰尊而曰最，此庄子之文所以奇也。物，人物也。
　　仲尼曰：人莫鉴於流水而鉴於止水，唯止能止众止。
　　流水止水，皆以喻心。流者不能止者也，能止其心，所以独贤於人。众人以欲止之心就其求止焉，惟斯人则能之，故曰：惟止能止众止。此一句盖言未能安其心之人而求教於彼，彼乃能教之而使之安。却如此下六字，岂不奇哉。禅家所谓将心来与汝安。学者曰：求心了不可得。其师曰：与汝安心。竟便是此一段话。
　　受命於地，惟松栢独也在冬夏青青；受命於天，惟舜独也正，幸能正生，以正众生。
　　以松植比舜，以舜比王骀，但言其得於天者，独异於众人，故能正其所生，以正众人之所生。此生字只是性字。或曰舜岂可比王骀。若如此读庄子，是痴人前说梦也。
　　夫保始之征，不惧之实。勇士一人雄入於九军，将求名而能自要者，而犹若是。
　　征，证也，验也。保，守也，守其始初之一语，而必有证有验。只一信字却如此下句。不惧下着一实字，无此实则不能不惧矣。九军者，言众兵也。或战国之时，有为九阵者，亦未可知，不必拘天子六军，诸侯三军之说。自要，自信也。荆轲聂政之徒，求名而自信者也。彼惟守此一信，且能不变於死生，而况有道者乎。此一段，今观佛书中有坐蟒岩守虎穴者，亦只此不惧之实而已。庄子如此等处皆有所见，非特寓言也。
　　而况官天地，府万物，直寓六骸，象耳目，一知之所知，而心未尝死者乎。
　　官天地，天覆地载，天生地成，各职其职而已。府者，聚也。万物随其所聚而聚，此即天地与我并生，万物与我为一之意。孟子曰：万物皆备於我，亦是府万物之意，但语脉有不同耳。寓六骸者，言六骸者吾所寄也。象耳目，与不知耳目之所宜同意。目象目而不止於视，耳象耳而不止於听，故曰象耳目。一知之所知，上音智，下如字。智者，得之於性，知者，智之用也，以其得於天者而无所不知，故曰一知之所知。心无所见曰死。
　　彼且择日而登假，人则从是也。彼且何肯以物为事乎。
　　登，升也；假，至也。注音贾、音遐皆误。彼岂择日而至於道乎，言不择日而升至於道，无时而不在道也，即道不须臾离之意。人之所以从学於王骀者，从是而已，此是字重。以物为事，物者，人也。言彼岂肯以为人为事乎。盖人自求学於彼，彼何尝求以教人。
　　申徒嘉，兀者也，而与郑子产同师於伯昏无人。子产谓申徒嘉曰：我先出则子止，子先出则我止。其明日又与合堂同席而坐，子产谓申徒嘉曰：我先出则子止，子先出则我止。今我将出，子可以止乎，其未邪。且子见执政而不违，子齐执政乎。申徒嘉曰：先生之门，固有执政焉如此哉。子而悦子之执政而后人者也？闻之曰，鉴明则尘垢不止，止则不明也。久与贤人处则无过。今子之所取大者，先生也。而犹出言若是，不亦过乎。子产曰：子既若是矣，犹与尧争善。计子之德，不足以自反邪。
　　我出子止，子出我止，欲其相避也。申徒嘉又不如其约。不违者，不避也。齐者，同也。执政，自谓也。言子与我同出入则与执政同矣。后人者，先己也。先己而后人，则是贵我而贱物。有学问则见识广大。取者，求也。言子学州先生，将求以广其见识，乃浅狭如此乎。取大两字佳。与尧争善四字最奇，言子既兀矣，纵能为善，得如尧乎。自反，言其不自量也。
　　申徒嘉曰：自状其过以不当亡者众；不状其过以不当存者寡。知不可奈何而安之若命，唯有德者能之。游於羿之彀中，中央者，中地也，然而不中者，命也。人以其全足笑吾不全足者众矣，我怫然而怒，而适先生之所则废然而反，不知先生之洗我以善邪。吾与夫子游十九年矣，而未尝知吾兀者也，今子与我游於形骸之内，而子索我於形骸之外，不亦过乎。子产蹴然改容更貌曰：子无乃称。
　　状，述也。声述其过以为足不当亡者，众人皆然。不言其过以为不当存者，已鲜矣。唯有德者知事事有命，岂人之所能奈何哉。此三句是三等人。若命，顺命也。游彀中数语极奇绝，此易所谓履虎尾也。老子曰：吾有大患为吾有身，人之生世动是危机，易以虎尾喻已为奇矣，而庄子曰羿之般中，彀中者，张弓而射，箭端所直之地也，善射莫如羿，彀中乃其必中之地，喻世之危如此。况在战国之时，此语尤切。心幸而不中者，命也。废然乃自失之意，言其怒至此尽失去之。反，归也，言一见先生而归，皆失其所以怒矣。洗字甚佳，言以善道告我，如洗涤我而不自知也。形骸内外一句最好，此皆前书所未有者，称者谓其能言也，如左传所谓鲁人以为敏。
　　鲁有兀者叔山无趾，踵见仲尼。仲尼曰：子不谨，前既犯患若是矣，虽今来，何及矣。无趾曰：吾惟不知务而轻用吾身，吾是以亡足。今吾来也，犹有尊足者存，吾是以务全之也。夫天无不覆，地无不载，吾以夫子为天地，安知夫子之犹若是也。孔子曰：丘则陋矣。夫子胡不入乎，请讲以所闻。无趾出，孔子曰：弟子勉之。夫无趾兀者也，犹务学以复补前行之恶，而况全德之人乎。无趾语老聃曰：孔丘之於至人其未邪。彼何宾宾以学子为，彼且蕲以识诡幻怪之名闻。不知至人之以是为己桎梏邪。老聃曰：胡不直
　　使彼以死生为一条，以可不可为一贯，若解其桎梏，其可乎。无趾曰：天形之，安可#1解。
　　踵见，继见也。不知务，犹言不晓事也。尊足者，性也。尊足二字下得奇。所可贵者，不在形骸之外也。宾宾，司马云恭貌是也。諔诡幻怪，只言好名而已。己桎梏者，言名为己之累也。天刑之，犹天罚之不与之以道也。庄子借孔子以为言，或抑或扬，皆寓言也。但如此段曰，无趾兀者也，犹务学以复补前行之恶，而况全德之人乎。此语亦有益於世教。死生为一条，可不可为一贯，即齐物篇可乎可，不可乎不可之意。
　　鲁哀公问於仲尼曰：卫有恶人焉，曰哀骀他。丈夫与之处者，思而不能去也；妇人见之，请於父母曰与为人妻，宁为夫子妾者十数而未止也。未尝有闻其唱者也，常和而已矣。无君人之位以济乎人之死，无聚禄以望人之腹，又以恶骇天下。和而不唱，知不出乎四域，且而雌雄合乎前。是必有异乎人者也。寡人召而观之，果以恶骇天下。与寡人处，不至以月数而寡人有意乎其为人也；不至乎期年，而寡人信之国无宰，寡人传国焉。闷然而后应，泛而若辞。寡人丑乎，卒授之国。无几何也去寡人而行，寡人恤焉若有亡也。若无与乐是国也，是何人者也。
　　恶人者，形丑者也。不倡常和，言其无所作为也。无君人之位者，言其无贵权也。聚禄，富也。望人之腹者，饱也。望，满也，月盈曰望。看此等下字，庄子之笔端岂可及哉。知不出乎四域，言其所知非出於世外也。雌雄合其前，与物狎也。此即鸥鸟不惊之意。闷然，无意而答之意。泛者，无系着之意。寡人丑乎，丑者，愧也。授之国者，授以国政也。恤焉若有亡，即汉王如失左右手之意。
　　仲尼曰：丘也尝使於楚矣。适见豚子食於其死母者，少焉眴若，皆弃之而走。不见已焉尔，不得类焉尔。所爱其母者，非爱其形也，爱使其形者也。战而死者，其人之葬也不以翣资，刖者之屦无为爱之，皆无其本矣。为天子之诸御，不爪翦，不穿耳，取妻者止於外。不得复使。形全犹足以为尔，而况全德之人乎。今哀骀他未言而信，无功而亲，使人授已国，惟恐其不受也，是必才全而德不形者也。
　　豚子之喻，谓人之爱恶不在於形骸之美恶也。眴若，惊貌。不得类者，不似始者也。已，身也。言不见其身得似始者，故如此分下两句。此皆庄子弄笔处。爱使其形之说，若以名教律之，此语大有罪。岂古人所谓事死如事生，不忍死其亲之意。此皆其形容之文有过当处，不可以此律之，亦不可不知其非也。战死不用翣，非行礼之丧也，资，用也。刖者於屦而无所爱，外饰无所施也。此亦形容有德在内不在外之意。天子之御，不爪翦，不穿耳，不修饰而全其形之意。新娶者免役，礼记有之，不得复使，言官中不得役之也。此借全形以形容全德之义。
　　哀公曰：何谓才全。仲尼曰：死生存亡，穷达贫富，贤与不肖，毁誉饥渴寒暑，是事之变，命之行也。日夜相代乎前，而知不能规乎其始者也。故不足以滑和，不可入於灵府。使之和豫，通而不失於兑，使日夜无却而与物为春，是接而生时於心者也。是之谓才全。
　　此段归结在才全德不形一句。前言死生亦大而不得与之变，於此又以死生存亡、穷达贫富、毁誉饥渴寒暑等总言之，此是紬绎发越处。规者，求也。此等事之变，天命之行，日夜相更，迭於目前，虽有知者亦不能求其始，不过曰自然而然尔。不足以滑和者，言不能滑乱胸中之和也，只是不得与之变一句。不入於灵府者，不动其心也。和豫通三字一意，豫，悦也，通，流通也。心既不动则使之自然和顺豫悦流通而不失其兑，兑亦悦也。此一句便是庄子之文。和豫通犹曰周徧咸也，见后篇。日夜无却者，言日新而不已也。郄，止也。与物为春者，随所寓而皆为乐也。物，事物也。此春字与兑字同。接而生时於心者，即佛经所谓无所住而生其心也，接犹感也，时犹时中之时也。随事之所感而应之不偏不滞，故曰生时於心。才者，质也。如孟子曰：天之降才也。才全犹言全其质性也。
　　何谓德不形。曰：平者，水停之盛也，其可以为法也，内保之而外不荡也。德者，成和之修也。德不形者，物不能离也。哀公异日以告闵子曰：始#2也，吾以南面而君天下，执民之纪而忧其死，吾自以为至通矣。今吾闻至人之言，恐吾无其实，轻用吾身而亡吾国。吾与孔丘非君臣也，德友而已矣。
　　德不形者，言其德无所可见也。水停则平，平则可以为法，法，准则也。内保，停也，外不荡，止也。即前所谓鉴於止水者，又如此变下其文。和者，中和之和也。成者，全也。全此性中之和，是其德之修也。德不形随事物而见，言其无所往而非德，非一端所可名，故曰德不形者，物不能离也。孰民之纪四字佳，即是执国之柄。忧其死者，言能爱民也。哀公安得南面而君天下，此皆庄子下笔过当不照管处。非君臣也，德友而已矣，与孟子友之云乎意同，皆是寓言，不可以实求之。
　　闉跂、支离、无脤说卫灵公。灵公悦之，而视全人，其脰肩肩。瓮大瘿说齐桓公，桓公悦之、而视全人，其脰肩肩。故德有所长而形有所忘，人不忘其所忘而忘其所不忘，此谓诚忘。
　　闉跂，曲背也。支离，伛之貌也。无脤，无唇也。伛曲缺唇，丑之甚也。肩肩者，细长之貌也。瓮大瘿，项瘤者也。此两句皆喻人之好恶不在於形骸之外，伛瘤之人得意於君，视全人反不如之，故曰德有所长，形有所忘。言爱其德而忘其形。人不忘其忘而忘其所不忘，此两句极佳。即孟子一指不若人之喻。所可忘者，形也；所不可忘者，德也。诚忘者，真忘也。知有形而不知有德者，真忘也。
　　故圣人有所游，而知为孽，约为胶，德为接，工为商。圣人不谋，恶用知。不斲，恶用胶。无丧，恶用德。不货，恶用商。四者，天鬻也。天鬻也者，天食也。既受命於天，又恶用人。
　　圣人有所游，游者即所谓心有天游是也。知去声，以智处事也。约，以礼自检束。工，艺能也。孽，菑孽也。胶，泥也，固也。接，接於外而忘其内也。商，贾也，如所谓买名於天下也。心有天游则知此四者皆吾之累矣。圣人无所谋於世，则不用智矣；不斲削而自合於理，则不用约矣，守其内而无事乎外，则不用德矣；不货者不求售也，则不用艺能矣。四者不谋不斲，无丧不货也。天鬻天食，天禄也，犹言天爵也。既受食於天，又恶用人。犹言有天爵而不求人爵也。
　　以接而生时於#3其心，才全而德不形，一智之所知，由前言之三字皆是好字，到此段接德智又成不好字，此鼓舞其笔，不照前后，所以为异端之书。
　　有人之形，无人之情。有人之形故群於人，无人之情故是非不得於身。眇乎小哉，所以属於人也；謷乎大哉，独成其天。惠子谓庄子曰：人故无情乎。庄子曰：然。惠子曰：人而无情，何以谓之人。庄子曰：道与之貌，天与之形，恶得不谓之人。惠子曰：既谓之人，恶得无情。庄子曰：是非吾所谓情也。吾所谓无情者，言人之不以好恶内伤其身，常因自然而不益生也。惠子曰：不益生何以有其身。庄子曰：道与之貌，天与之形，无以好恶内伤其身。今子外乎子之神，劳乎子之精，倚树而吟，据槁梧而瞑。天选子之形，子以坚白呜。
　　此段乃庄子与惠子问辩之言。有人之形以下，乃庄子寻常有此语，惠子因而问之也。群於人者，言与人同类也。是非不得於身者，言无入而不自得，超出於是非之外。独成其天，与天为徒也。言人能外於是非，无入不自得，则与天为徒，而所造者大矣。天与之形者，有物也。道与之貌者，物必有则也。吾所谓无情，言人不以好恶之情而内伤其身者，有益则有损，常因自然则无所益亦无所损矣。言有余不足皆为病。益生者，有余之病也，好恶出於自然而无所着，则无所损益矣。惠子曰不益生何以有其身，是以益生为资生，非庄子之意也。庄子与惠子为至密之友，惠子博学而好辩，故庄子以外神劳精讥之。外神者，神用於外也。犹言神不守合是也。槁梧，枯木以为几也。瞑，倦也。坚白，辩之名也。选，授也。言天授子之形，而子乃自苦如此。何也，只一呜字，韩文公就此抽出成一篇序。如许其妙，庄子安得不为作者。
　　南华真经口义卷之七竟
　　#1安可：原作『真人』，据明本改。
　　#2始：原作『殆』，据明本改。
　　#3於：原作『乎』，据明本改。
　　南华真经口义卷之八
　　鬳斋林希逸
　　内篇大宗师上
　　大宗师者，道也。犹言圣法天，天#1法道，道法自然也。
　　知天之所为，知人之所为者，至矣。知天之所为者，天而生也。知人之所为者，以其知之所知以养其知之所不知，终其天年而不中道夭者，是知之盛也。虽然有患，夫知有所待而后当其所待者特未定也。庸讵知吾所谓天之非人乎，所谓　人之非天乎。且有真人而后有真知。
　　人之生也，凡事皆出於天，故曰天所为。然身处世间，人事有当尽者，故曰人所为。人事尽而天理见，是以其智之所知以养其知之所不知也。不役役以伤生，故曰终其天年。既知天又知人，故曰知之盛也。此数语甚正。虽然有患而下此一转尤妙。知有所待而后当知在我所待者在外，或无所求而自得，或必有求而后得，皆不可得而定，当者，定也。亦可否之当也。事既定而后见其当与不当此#2一字，下得最工。若以为出於天，又必求而后得；若以为出於人，又有求而不得者，比所谓讵知天之非人，人之非天也。譬如寿天不贰，莫非命也，而又曰，知命者不立乎岩墙之下，便见天所为与人所为不定处。庄子看世事最精，此等处当子细玩味。必有真人而后有真知，此言有道者也。
　　何谓真人。古之真人，木逆寡，不雄成，不谟士。若然者，过而弗悔，当而不自得也。若然者，登高不栗，入水不濡，入火不热。是知之能登假於道也若此。
　　寡，不足也。不逆，顺也。当不足之时即听顺之，功虽成亦不以为夸。雄，夸也。士与事同，古字通用。如东山诗曰：勿士行枚也。谟，谋也。无心而为之，故曰不谟事。过而弗悔，过，失也，犹今曰蹉过也。当而不自得，当，谛当也，犹今曰恰好也。事成也自得，自多也。凡事或失或成，皆委之自然，不以失为悔，不以成为喜也。登高不栗，入水不濡，入火不热，即无入而不自得也。知之能登假於道，言其所见深造於道也。两若然者，此是庄子笔势，知与智同，假，至也。
　　古之真人，其寝不梦，其觉无忧，其食不甘，其息深深。真人之息以踵，众人之息以喉。屈服者，其嗌言若哇。其耆欲深者，其天机浅。
　　其寝不梦，神定也，所谓至人无梦是也。其觉无忧者，与接为构而不以心斗也。其食不甘即无求饱之意，禅家所谓塞饥仓是也。其息深深，真人以踵，众人以喉，道书修养之论其原在此。神定则其出入之息深深，皆自蹬而上至於口鼻，所以有数息之法。神无所养则其出入之息止於喉间而已，静躁不同，体於身者见之。哇，吐也。嗌，咽也。内无真见，言语只在口头，所以易屈服於人。此一句看参禅问话者，方见得庄子之言有味。如所谓虾蟆禅，只跳得一跳，便是若哇之易屈服也。嗜欲者，人欲也，天机者，天理也。曰深浅者，即前辈所谓天理人欲随分数消长也。此一段一句是一条贯，道书佛书皆原於此，足见此老自得处不可草草读过，惜不见大慧张平叔与之论此。
　　古之真人，不知悦生，不知恶死。其出不欣，其入不距，翛然而往，翛然而来而已矣。不忘其所始，不求其所终，受而喜之，忘而复之，是之谓不以心捐道，不以人助天，是之谓真人。
　　此一段只说生死。出，生也；入，死也。翛然而往，翛然而来，不忘所始，不求所终，受而喜，忘而复，即是生死两字。不距者，不逆也，翛然随之之意也。不忘所始，不求所终，即所谓原始要终，故知死生之说也。或问赵州曰：和尚百岁后向那裹去？州云：火烧过后成一株茅苇。是不求其所终也。受，受其形也，得之於天，安得不喜。复，归也，全而归之无所系念，故曰忘而复之。不以心捐道，即心是道，心外无道也。不以人助天，寿夭有命，人力无所加也。此十字当子细读之。不捐者，不斯须离之意。
　　若然者，其心志，其容寂，其颡頯。凄然似秋，暖然似春，喜怒通四时，与物有宜而莫知其极。
　　志者，有所主而定之意。此书字义不可以语孟之法求之，前辈云佛氏说性止说得心，既曰异端矣，又安得以吾书字义求之。寂，静也。面壁十九年，是其容寂处。頯，大也，颡，额也。头容直故见其颡頯然。凄然，怒也，暖然，喜也。无心而喜怒，犹四时之春秋也。极，止处也。物，事物也。随事而处各得其宜，而无一定所止之地，即所谓以接而生时乎其心者也。
　　故圣人之用兵也，亡国而不失人心，利泽施乎万世不为爱人。
　　用兵，毒天下也。施泽，爱天下也。皆以无心行之，则亡国者亦不怨，被其德者亦曰帝力於我何有。吾书亦有此意。但庄子之笔形容处说得多过当，如曰泽及万世而不为仁，万物而不为义，皆是此类。
　　故乐通物非圣人也，有亲非仁也。天时非贤也，利害不通非君子也。行名失己非士也，亡身不真非役人也。若狐不偕、务光、伯夷、叔齐、箕子、胥余、纪他、申徒狄，是役人之役，适人之适，而不自适其适者也。
　　此数句乃是讥诮圣贤，以形容真人之不可及。其意盖谓世无真人，不知至道，自圣人而下无大无小，皆非也。乐通物者，圣人之心以无一物不得其所为乐也，通，得所也。不任物之穷通而以此为乐，不足为圣人矣。无心则无亲疏，有疏有亲有心矣，有心则非仁矣。顺时而动，知天时者也。贤者以此为能亦非也。就利违害君子能之，未能通利害而为一则君子亦非矣。士必为名，名者实之宾，为宾失己也，故日非士。真，自然也。不知自然而劳苦以丧其身，是役於人者，非役人者也。此皆过当之论。故狐不偕而下，如伯夷、叔齐、箕子，皆遭讥讪以为役於
　　人而失其己者，故日不自适其适。其语虽偏，其文亦妙，狐不偕、务光、胥余、纪他、申徒狄，皆古之贤者。不自适，不自得也。
　　古之真人，其状义而不朋，若不足而不承，与乎其瓤而不坚也，张乎其虚而不华也。邮邮乎其似喜乎，崔乎其不得已乎。痛乎进我色也，与乎止我德也。厉乎其似世乎，警乎其未可制也。连乎其似好闭也，悦乎忘其言也。以刑为体，以礼为翼，以知为时，以德为循。以刑为体者，绰乎其杀也。以礼为翼者，所以行於世也。以知为时者，不得已於事也。以德为循者，言其与有足者至於丘也，而人真以为勤行者也。
　　此一段形容之语尽有温粹处，但说得太顽洞。佛书中多有此类。状，容也，义而不朋，中立而不倚也。嫌然若不足而不自卑。承者，奉承而自卑之意。左传使之副者日承。与乎，容与也。肌，德之隅也。肌而．不坚，有德之隅而无圭角也。张乎，舒畅之貌也，虚者，有若无也。不华者，实也。那哪，喜貌，似喜而不喜。崔，下也，处世应物有不得已之意，亦犹闷然而后应也。清，聚也，充悦之貌，其生色也眸然见於面，故日进
　　我色。止我德者，即所谓虚室吉祥也。止，止也。与乎，自得之貌。厉，严毅之意，望之厉然亦与世人同也，而其中实有崔乎不得已之意，故日似世。警乎，大之意也，无所屈於世，故日：未可制。好闭，不欲开口也。连，合也，密也，方其未言似不欲言，及其既言亦若不言，故日悦乎其忘言也。两句即一意。悦乎，俯下之貌。体，本也。翼，附也。圣人则日明于五刑，以弼五教。此则日以刑为本而礼为附，皆是反说。绰乎其杀者，虽杀之而绰绰乎毋件於我心也。行於世，以礼徇俗也。时乎，用知则用，知是不得已而应事也。循德者，循天德而自然也，循乎自然而无所容力，譬如人登小山，有足行者皆自至，人以为勤劳而后至，言不铃勤劳其心而行亦自至也。此无容心之喻也。丘，小山也。
　　故其好之也一，其弗好之也一。其一也一，其不一也一。其一与天为徒，其不一与人为徒。天与人不相胜也，是之谓真人。
　　一，自然也，造化也。好与弗好，即好恶也。其一同也，其不一异也。好恶之有异同，皆不出乎造化之外，故日其一也一，其不一也一。人能以好恶为同，则知天者也。故日其一与天为徒。若以好恶为异，则知人而不知天者。故日其不一与人为徒。以人胜天不可也，以天胜人亦不可也。真人则无好无恶，无异无同，无分於天人，但循自然而已。此释氏所谓有无俱遣，老子所谓两者皆归之玄，故日天人不相胜。此乃一与不一皆一也。一即大宗师也。
　　死生命也，其有夜旦之常，天也。人之有所不得与，皆物之情也，彼特以天为父而身犹爱之，而况其卓乎。人特以有君为愈乎己，而身犹死之，而况其真乎。
　　死生犹旦夜也，易曰：通乎昼夜之道而知是也。情，实也。人力所不得而预，此则天地万物之实理也，曰命曰天，即此实理也。此数语盖以死生之天命发明。一与不一之意。曰父曰君，人世之#3所尊爱莫大於此，而是道之大，尤出於君父之上，故曰可以为众父父。故曰其有真君存焉。卓，高也，不可及也。真，自然也。此语盖谓人皆知君知父，而不知道之为大宗师也。
　　泉涸，鱼相与处於陆，相呴以湿，相濡以沬，不如相忘於江湖。与其誉尧而非桀也，不如两忘而化其道。夫大块载我以形，劳我以生，佚我以老，息我以死。故善吾生者乃所以善吾死也。
　　相呴相濡，口相向而相濡润也。处陆之相濡，不如江湖之相忘，喻人处世而有为，不若体道而无为也。誉尧非桀一句虽若不经，此其独见自得处。无桀亦无尧，无废亦无兴，无善亦无恶，无毁亦无誉，毁誉废兴善恶皆相待而生，与其分别於此，不若两忘而付之自然，付之自然是化之以道也。佛家曰：是法平等，无有高下。又曰：有无俱遣。又曰：大道无难，惟嫌拣择。皆此意也。两个泥牛斗入海，直到如今无消息一语，最佳。大块，天地也。有形而后有生，生则不能无劳，老而筋力衰则自然安佚矣。息者，休止也。善吾生者，全吾身也。所谓朝闻道，夕死可矣是也。
　　夫藏舟於壑，藏山於泽，谓之固矣。然而夜半有力者负之而走，昧者不知也。藏小大有宜，犹有所遁。若夫藏天下於天下而不得所遁，是恒物之大情也。特犯人之形而犹喜之，若人之形者，万化而未始有极也，其为乐可胜计邪。故圣人将游於物之所不得迟而皆存。善夭、善老、善始、善终，人犹效之，又况万物之所系，而一化之所待乎。
　　壑中之舟，泽中之山，可谓藏之固密，而有时乎失之。夜半有力，言造化也。负之而走，失也。言人之为计虽至深密，而时有不得自由者，所谓打铁作门限，鬼见拍手笑，便是。昧者，不知也。小大，舟壑山泽也。壑之大可以藏舟，泽之大可以藏山，以大藏小是有宜也。遁，失也。藏天下於天下，付之自然也。凡在天之下者，皆付之於天，则无所遁矣。万物之真实处常如此，故曰：常物之大情也。人皆以有形自喜，而不知人之一身千变万化，安知其所止。苟能知之，则万物皆备於我，天地与我为一，其乐可胜计哉。圣人游心於自然则无得无丧，故曰游於物之所不得逐而皆存。善夭、善老、善始、善终，造物也。善者，能也。言造物能此，人犹效法之，况道乎。万物之所系者道也，一化之所待者道也。此所谓大宗师也。说得一节高一节，此是庄子之笔势。若圣贤之言，则平易而已。
　　夫道，有情有信，无为无形，可传而不可受，可得而不可见。自本自根，未有天地，自古以固存。神鬼神帝，生天生地，在太极之先而不为高，在六极之下而不为深。先天地生而不为久，长於上古而不为老。
　　前段不说道字，到此方提起一道字，说大宗师也。情，实也。信，亦实也。无为，无下手处也。无形，无方体也。可传不可受，可得不可见，此两句非知道者不知之。关尹子有一章发得传授字甚好。自本自根，推原其始也。推原此道之始，则自古未有天地之时，此道已存矣，是曰无极而太极也。鬼，造化之迹也。帝，犹易曰帝出乎震之帝也。鬼之与帝所以能神者，此道为之。天地亦因道而后有，故曰生天生地。易有太极，是生两仪是也。不为高、不为深、不为久、不为老四句，发得越痛快。六极，六合也。
　　狶韦氏得之，以挈天地；伏戏得之，以袭气母，维斗得之，终古不忒；日月得之，终古不息；堪坯得之，以袭昆仑；冯夷得之，以游大川；肩吾得之，以处大山；黄帝得之，以登云天；颛顼得之，以处玄宫；禺强得之，立乎北极；西王母得之，坐乎少广，莫知其始，莫知其终；彭祖得之，上及有虞，下及五伯；傅说得之，以相武丁，奄有天下，乘东维，骑箕尾，而比於列星。
　　自狶韦氏而下有十三个得字，皆言得此道而后能如此也。狶韦氏，古帝王也。挈天地，犹言整齐乾坤也。气母，元气也。袭，合阴阳之气而在我也。此又是修炼家之所祖。堪坯，山神。袭昆仑，有昆仑也。冯夷，水神。肩吾，太山之神。黄帝登云天，鼎湖之事也。玄宫，犹今太清真境。禺强，北方之神也。少广，神仙之居也。入莫知始终八字意同，而句有长短，此文法也。十三句之中却以日月斗入其间，又以彭祖傅说证诸其后，此是其笔端踰越规拒处，不可以圣贤之书律之，当另#4作一眼看。
　　南伯子葵问乎女偶曰：子之年长矣，而色若孺子，何也。曰：吾闻道矣。南伯子葵曰：可得学耶。曰：恶，恶可。子非其人也。夫卜梁倚有圣人之才而无圣人之道，我有圣人之道而无圣人之才。吾欲以教之，庶几其果为圣人乎。不然以圣人之道告圣人之才，亦易矣。吾犹守而告之，三日而后能外天下。已外天下矣，吾又守之，七日而后能外物。已外物矣，吾又守之，九日而后能外生。已外生矣，而后能朝彻，朝彻而后能见独，见独而后能无古今，无古今而后能入於不死不生。杀生者不死，生生者不生，其为物无不将也，无不迎也，无不毁也，无不成也，其名为撄宁。撄宁也者，撄而后成者也。南伯子葵曰：子独恶乎闻之。曰：闻诸副墨之子，副墨之子闻诸洛诵之孙，洛诵之孙闻之瞻明，瞻明闻之聂许，聂许闻之需役，需役闻之於讴，於讴闻之玄冥，玄冥闻之参寥，参寥闻之疑始。
　　子葵子綦，皆是寓言。年长而有孺子之色，此今修炼家之说。圣人之才，圣人之道，如此分别两句极佳，非庄子不能道，前此未有也。道与才俱全，五帝三王之外，伊尹、周公、孔子而已。三日七日九日不必强分解，不过谓一节高一节耳。外生者，遗其身也。朝彻者，胸中朗然如在天，平旦澄彻之气也。见独者，自见而人不见也。无古今则无死生，又把杀生字说不死，生生字说不生，此其笔端鼓舞之常法。言虽杀之而不为死，生之而不为生也。将，送也，无迎送无成毁即是自然而然也。撄者，拂也，虽撄扰汩乱之中而其定者常在。宁，定也。撄扰而后见其宁定，故曰撄宁。撄宁也者，扰而后成此名也。
　　九个闻字真是奇绝。副墨，文字也。因有言而后书之简册，故曰副墨。形之言正也，书之墨副也。洛诵者，苞络而诵之也。依文而读，背文而诵，犹子生孙，故下子孙两字。瞻者，见也。见彻而曰瞻明。聂与嗫同，以言自许，故曰聂许。役者，行使也，需，待也，可以待时而行使也，故曰需役。於讴者，言之不足而永歌之也，於，嗟欺也，言其自得之乐也。凡此数句，谓道是读书而后有得，做出许多名字也，是奇特到了，却归之造物。玄冥有气之始，参寥，无名之始，疑始，又是无始之始，即所谓有始也者，有未始有始也者，有未始有夫未始有始也者。此意盖言道虽得之於文字，实吾性天之所自有者也。
　　南华真经口义卷之八竟
　　#1天：原作『大』，据明本改。
　　#2此：原作『之』，据明本改。
　　#3之：原作『人』，据明本改。
　　#4另：原作『令』，据明本改。
　　南华真经口义卷之九
　　鬳斋林希逸
　　内篇大宗师下
　　子祀、子舆、子犁、子来四人相与语曰：孰能以无为首，以生为脊，以死为尻，孰知死生存亡之一体者，吾与之友矣。四人相视而笑，莫逆於心，遂相与为友。俄而子舆有病，子祀往问之曰：伟哉夫造物者。将以予为此拘拘也。曲偻发背，上有五管。颐隐於齐，肩高於顶，句赘指天。阴阳之气有沴，其心间而无事，跰而鉴于井曰：嗟乎夫造物者，又将以予为此拘拘也。子祀曰：女恶之乎。曰：亡。予何恶。浸假而化予之左臂以为鸡，予因以求时夜。浸假而化予之右臂以为弹，予因以求鸮炙。浸假而化予之尻以为轮，以神为马，予因而乘之，岂更驾哉。且夫得者时也，失者顺也，安时而处顺，哀乐不能入也，此古之所谓县解也。而不能自解者，物有结之。且夫物不胜天久矣，吾又何恶焉。
　　首、脊、尻只是首尾始终之意。无者，自无而后有也，既有有而后有生死也。莫逆於心，心皆自悟而相契相顺也。伟哉造物者，言造化之大也。拘拘者，病之状也。曲偻，曲身貌。发背，疮也。五管，疮之发处也。颐下而隐於脐，肩耸而高於顶。皆形容其病躯之状。句赘，髻也。指天，露顶也。在身阴阳之气不和而后成病，故曰有沴。其心间而无事，不以病为忧也。跰，扶曳而行之貌。自照于井而见其形，叹曰：使我为此拘拘者，造物也。汝恶之乎，此子祀戏问之也。假，使也。浸，渐也。此一段最奇，只浸假二字便自奇特。言假使造物渐渐以予之身化而为他物，吾亦将因而用之，此即顺造化而无好恶之意。是虽寓言，亦自有理。得者时，失者顺，即前所谓：适来，夫子时也；适去，夫子顺也。亦是说死生之理。县解者，言其心无所系着也。苟为物所着，则不能自释，故曰不能自解，物有结之。万物岂能胜天，此皆安於自然之意，自然之天即大宗师也。乐轩尝云庄子三十二篇，只是自然两字。
　　俄而子来有病，喘喘然将死，其妻子环而泣之。犁往问之曰：叱，避。无怛化。倚其户与之语曰：伟哉造化，又将奚以汝为，将奚以汝适。以汝为鼠肝乎，以汝为虫臂乎。子来曰：父母於子，东西南北，唯命之从。阴阳於人，不翅於父母，彼近吾死而我不听，我则捍矣。彼何罪焉。夫大块载我以形，劳我以生，佚我以老，息我以死。故善吾生者，乃所以善吾死也。今大冶铸金，金踊跃曰：我且必为镆铘。大冶必以为不祥之金。今一犯人之形，而曰人耳人耳，夫造化者必以为不祥之人。今一以天地为大炉，以造化为大冶，恶乎往而不可哉。成然寐，蘧然觉。
　　曾子之易篑其言如许，圣贤之学也。庄子为此论，又自豪杰。叱者，呵止之声，避者，使其妻子远去也。怛，惊也。谓其无以哭泣而惊怛将化之人。鼠肝、虫臂，言至小之物也，便是赵州火烧过后，成一株茅苇之论，但其文奇。唯命之从，我不听则为捍逆，亦前段物不能胜天之意。铸金之喻，亦自奇绝。贾谊曰：阴阳为炭，万物为铜，皆自此中抽绎出，金若能言，人则必以为怪。造物之视人，亦犹大冶之视金，此等譬喻非庄子孰能之。成，安也，成然，寐之状也。蘧然，觉之状也。以生为寐，以死为觉，却下六字如此结上一段，真文之奇处。
　　子桑户、孟子反、子琴张三人，相与友曰：孰能相与於无相与，相为於无相为，孰能登天游雾，挠挑无极，相忘以生，无所终穷。三人相视而笑，莫逆於心，遂相与友。莫然有间而子桑户死，未葬，孔子闻之，使子贡往待事焉。或编曲，或鼓琴，相和而歌曰：嗟来桑户乎，嗟来桑户乎。而已反其真，而我犹为人猗。子贡趋而进曰：敢问临尸而歌，礼乎。二人相视而笑曰：是恶知礼意。
　　相与於无相与，相与以无心也。相为於无相为，无为而为也。挠挑，踊
　　跃之意。无极，无止也。登天游雾，游於物之外也。相忘以生，无所终穷，即所谓不忘其所始，不求其所终也。彼言不忘，此言相忘，则此八字只是不求其所终五字也。莫然，冲汉无有之貌。有间，有顷也。往待事，犹助原壤沐梈也。编曲，识箔也。或编曲，或鼓琴，指孟子反、子琴张而言也。猗，助语也。嗟来，歌者发声之词也。反其真，犹言复其初也。我犹为人猜，便是忽听上方钟鼓动，又添一日在浮生。此等皆其文之奇处。礼意，犹言礼之本也。庄子虽为寓言，而礼记所载原壤狸首之歌，则知天地之间，自古以来，有此一等离世绝俗之学。今人但云佛至明帝时始入中国，不知此等人不待学佛而后有也。
　　子贡反，以告孔子曰：彼何人者邪。修行无有，而外其形骸，临尸而歌，颜色不变，无以命之。彼何人者邪。孔子曰：彼游方之外者也，而丘游方之内者也。外内不相及而丘使女往吊之，丘则陋矣。彼方且与造物者为人而游乎天地之一气，彼以生为附赘县疣，以死为决溃瘫。夫若然者，又恶知死生先后之所在。假於异物，托於同体，忘其肝胆，遗其耳目，反覆终始，不知端倪。芒然彷徨乎尘垢之外，逍遥乎无为之业。彼又恶能愦愦然为世俗之礼，以观众人之耳目哉。
　　修行无有，言无德行也。无以命之，犹言唤作何人始得。方外方内，犹今释氏所谓世间法、出世间法也。意趣既不同而使汝吊之，我则失矣。故曰外内不相及，而丘#1使汝往吊之，丘#2则陋矣。与造化者为人，只是与造物为友。游乎天地之一气，言游於造物之初。附赘县疣，喻此身为天地间长物，必决之溃之而后快，即劳我以生、息我以死之意。假於异物，便是圆觉，地水火风之论，四大合而为身，故曰托於同体，虽肝胆耳目亦不自知，即忘身之意也。反覆终始，不知端倪，谓原始要终而不见其初也。彷徨，浮游之意。芒然，无所见知之貌。尘垢之外，即方之外也。无为之业，即自然也。愦愦然，自昏之貌。为世俗之耳目而行礼，徒自昏劳。此老子礼以强世之意。观者，示也，音贯。
　　子贡曰：然则夫子何方之依。曰：丘，天之戮民也。虽然，吾与汝共之。子贡曰：敢问其方。孔子曰：鱼相造乎水，人相造乎道。相造乎水者，穿池而养给；相造乎道者，无事而生定。故曰，鱼相忘乎江湖，人相忘乎道术。子贡曰：敢问畸人。曰：畸人者，畸於人而伴於天。故曰天之小人，人之君子；人之君子，天之小人也。
　　何方之依者，夫子所依行者方外耶，方内耶。天之戮民，即前所谓天刑之而安可解也，谓我不得为方外之人也。吾与汝共之者，欲与之言方外之乐也。敢问其方，犹问其故也。鱼相造乎水，即相濡以沬，不若相忘於江湖之意。穿池而养亦自以为给足，言得水不拘多少也，得道则随其分量以为生，无事而自定，无事，无为也。畸人，畸者，独也，言独异之人也。侔，合也。畸则不偶於人而合於天。天以为君子，则人以为小人，人以为君子，则天以为小人矣。庄子之所谓君子者，有讥侮圣贤之意在於其间。盖以礼乐法度皆非出於自然，必剖斗折衡，使民不争，而后为天之君子也。此亦愤世疾邪，而有此过高之论。
　　颜回问仲尼曰：孟孙才，其母死，哭泣无涕，中心不戚，居丧不哀，无是三者以善丧，盖鲁国固有无其实而得其名者乎。回壹怪之。仲尼曰：夫孟孙氏尽之矣，进於知矣。唯简之而不得，夫已有所简矣。孟孙氏不知所以生，不知所以死，不知就先，不知就后。若化为物，以待其所不知之化已乎。且方将化，恶知不化哉。方将不化，恶知已化哉。吾特与汝，其梦未始觉者邪。
　　盖鲁国者，以善丧之名高於一国也。壹犹常也，言某常怪之也，言怪讶之久矣。进於知者，言其进，进而知道也。简之而不得，谓居丧之礼，如哭泣之事，犹欲简去而不得也，虽欲简不得，而其所为已为甚简，故曰夫已有所简矣。不知所以生，不知所以死，即反覆终始，不知端倪之意。就先即始也，就后即终也。顺造化而为万物，故曰若化为物以待其所不知之化，言听其自然也。已乎，助语也。既听其自然，则安知将化已化与不化哉。此类皆其鼓舞发越之语。彼既知道，能听其自然，而我乃怪之，是我之梦未觉也。
　　且彼有骇形而无损心，有旦宅而无情死。孟孙氏特觉人哭亦哭，是自其所以乃。
　　骇形者，形有老少之变也，老少之变虽可骇异，而其心闲而无事，故曰无损心。宅，居也。旦，生也。死生旦夜也，知生之所居者暂，则虽死而非实死也，故曰无情死。情，实也。特觉人哭亦哭，言随众也。此是其欲简而不得之处。是自其所以乃此六字最奇，言其自得之妙所，以欲简不得简，而乃随众以哭也。此句最难解，故数本以上句乃字与下句且字合为宜也，两字良可笑也。
　　且也相与吾之耳矣，庸讵知吾所谓吾之乎。
　　且也只是且字添一也字，前篇中屡有之矣。吾者，我也。且今之相与，既以我而怪之，又安知我之所谓我果如何邪。故曰且也相与吾之耳矣，庸讵知吾所谓吾之乎。庄子大抵如此鼓舞其文，若非别具一只眼者，亦难读也。
　　且汝梦为鸟而厉乎天。梦为鱼而没於渊。不识今之言者，其觉者乎，其梦者乎。造适不及笑，献笑不及排，安排而去化，乃入於寥天一。
　　梦鸟梦鱼只是前篇化蝶之意。今之言者，其觉乎其梦乎，即所谓蝶梦为周乎，周梦为蝶乎。意有所适，有时而不及笑者，言适之甚也。亦犹杜诗所谓惊定乃拭泪。乐轩先生亦曰：及我能哭惊已定矣，此言惊也，造适言喜也，惊喜虽异而不及之意同。排，安排也。因物而笑，是物献笑於我，此笑出於自然，何待安排，故曰献笑不及排。此排字与下句排字虽同，而文势异，不可联上字说。造物之间，事事皆排定，死生穷达得丧祸福，皆已定矣。我但安其所排，随造化而去，乃可以入於造化之妙矣。寥天一只#3是造化字。寥，远也。寥天之一即前所谓其好也，一其不好也一之一也。又做成名字，如此皆庄子弄笔处。
　　意而子见许由，许由曰：尧何以资汝。意而子曰：尧谓我，汝必躬服仁义而明言是非。许由曰：而奚来为轵。夫尧既已黥汝以仁义而劓汝以是非矣，汝将何以游夫遥荡恣睢转徙之涂乎。意而子曰：虽然，吾愿游其藩。许由曰：不然。夫盲者无以与乎眉目颜色之好，瞽者无以与乎青黄黼黻之观。意而子曰：夫无庄之失其美，据梁之失其力，黄帝之亡其知，皆在垆锤之间耳。庸讵知夫造物者之不息我黥而补我劓，使我乘成以随先生邪。许由曰：噫，未可知也。我为汝言其大略。吾师乎，吾师乎。万物而不为义，泽及万世而不为仁，长於上古而不为老，覆载天地、刻雕众形而不为巧。此所游已。
　　资汝者，教汝也。明言是非，辨别是非也。为，助语也。轵，亦助语也。奚来为，何必来也。黥劓，点污汝也，犹言汝被他教坏了。遥荡恣睢转徙，犹前所谓挠挑无极，彷徨尘垢之外之意。遥荡，放荡也。恣睢，纵横也。转徙，变动也。藩者，藩篱也。言我不敢求其堂奥，且愿至於藩篱，即是愿闻其略。如此翻下盲者瞽者之喻，谓汝无资质，不足以闻道也。无庄，古之美者也；据梁，古之勇者也。言汝能有道而化我，使美者不知其美，勇者不知其勇，知者不知其知。去故习而自悟，在汝转移之间，故曰皆在垆锤。乘#4，行也，成自然之理也。去我前日之习而行乎自然，以事先生，故曰息我黥，补我劓，使我乘成以随先生也。噫，欺也。未可知者，言未见得汝便能如此也。吾师乎以下数句，方是说出个篇名大宗师字。粉万物而不可名以义，泽及万世而不可名以仁，盖言无为而为，自然而然，我无容心，故不得以此名之。易曰鼓万物而不与圣人同忧，亦是此意。长於上古，言在天地之先也。千古万古常如此，安得以老少名之。上而天之所覆日月星辰，下而地之所载山川丘陵，多少是巧。且如天左旋，经星贴天而不动，日月五星乃右转，或迟或速，或流或伏，川岩水石，多少奇怪，皆造物为之。众形之间，如百卉群木，多少奇异，非巧而何，但唤做巧不得。凡此数句，皆是形容自然之道。游心於自然，则见天地与我并生，万物与我为一。故曰此所游已，言吾之所游者如此也。
　　颜回曰：回益矣。仲尼曰：何谓也。曰：回忘仁义矣。曰：可矣，犹未也。它日复见，曰：回益矣。何谓也。曰：回忘礼乐矣。曰：可矣，犹未也。它日复见，曰：回益矣。曰：何谓也。曰：回坐忘矣。仲尼蹴然曰：何谓坐忘。颜回曰：堕枝体，黜聪明，离形去知，同於大通。此谓坐忘。仲尼曰：同则无好也，化则无常也。而果其贤乎。丘也请从其后也。
　　此一段借颜子之名以形容造道之妙，毕竟庄子在当时亦知颜子之为亚圣也。坐忘之说乃庄子之说，以此求颜子则误矣。益者，言有所得也。先仁义而后礼乐，是以礼乐为高於仁义一节，盖庄子仁义二字只为爱恶。凡此字义皆与圣贤不同，先忘仁义而又至於忘礼乐，亦犹所谓外天下而后万物也。至於坐忘，则尽忘之矣。此有无俱遣之时，所谓今者吾丧我，亦是此意。四肢耳目皆不自知，故曰堕枝体，黜聪明。离形，堕枝体也；去智，黜聪明也。大通即大道也。所谓圣者无所不通睿作圣，睿即通也。观此坐忘二字，便是禅家面壁一段公案。同者，与道为一也。与道为一则无好恶矣，无好恶则化矣，化则无所住而生其心矣。故曰同则无好，化则无常。请从而后者，言汝更胜於我，我反不及，而在汝后矣。贤者，胜也。此贤於人之贤也。
　　子舆与子桑友，而淋雨十日，子舆曰：子桑殆病矣。裹饭而往食之，至子桑之门，则若歌若哭，鼓琴曰：父邪，母邪，天乎，人乎。有不任其声而趋举其诗焉。子舆入曰：子之歌诗，何故若是。曰：吾思夫使我至此极者而弗得也。父母岂欲吾贫哉，天无私覆，地无私载，天地岂私贫我哉。求其为之者而不得也，然而至此极者，命也夫。
　　此段只言穷达有命，撰出这般说话也是奇绝。恐其以饥而病，故曰殆病矣。古人弹琴必有歌，如舜鼓琴而歌南风是也。若歌若哭者，力弱而其声微也。不任其声者，言无力声不出也。趋举其诗，所谓情隘而其词蹙是也，歌得不成头绪，故曰趋举。父母岂欲贫我，天地岂欲贫我，此数语最精绝。求其为之不得，言既非天非地，非父非母，则孰为之。然则使我至此极甚者，命也。此意盖谓自然之理在於天地之上。命者，自然之理也，是所谓大宗师也。看庄子此篇，便见列子力命篇不及多矣。
　　南华真经口义卷之九
　　#1#2丘：原作『某』，据明本改。
　　#3只：原作『』，据明本改。
　　#4乘：原作『成』，据明本改。
　　南华真经口义卷之十
　　鬳斋林希逸
　　内篇应帝王
　　言帝王之道，合应如此也。
　　啮缺问於王倪，四问而四不知。啮缺因跃而大喜，行以告蒲衣子。蒲衣子曰：而乃今知之乎。有虞氏不及泰氏，有虞氏其犹藏仁以要人，亦得人矣，而未始出於非人。泰氏其卧徐徐，其觉于于，一以己为马，一以己为牛，其知情信，其德甚真，而未始入於非人。
　　四问而四以不知答之，即维摩经以不言为不二法门之意。蒲衣或曰即被衣也。庄子所言人物名字，多是虚言，即乌有亡是公之类，不必致辨。啮缺悟其不言之意，故喜以告蒲衣，蒲衣曰而乃今知之者，言汝于今方悟也。而，汝也。泰氏，古帝王也，即大庭氏之类。藏，怀也。要，结也。以仁而结人之心亦可以得人。不出於如天而已，谓其但能与天为徒也。非人即天也，故曰未始出於非人。未始出，犹曰不过如此也。不曰天而曰非人，皆是其弄奇笔处。其卧徐徐，安也；其觉于于，自得也。或以己为马，或以己为牛，皆置之不问，言听人谁何也，其所知皆实理。情信，皆实也。其德在己皆天真也。到此处天字又不足以名之，是其任自然而然又出於造化之上，故曰未始入於非人。前曰出，后曰入，看他下字处，帝王之道任自然而已，其名篇以应帝王意正在此。
　　肩吾见狂接舆，狂接舆曰：日中始何以语汝。肩吾曰：告我君人者，以己出经式义度人，孰敢不听而化诸。狂接舆曰：是欺德也。其於治天下也，犹涉海凿河而使蚊负山也。夫圣人之治也，治外乎，正而后行。碗乎能其事者而已矣。且鸟高飞以避矰弋之害，鼷鼠深穴乎神丘之下以避熏凿之患，而曾二虫之无知。
　　肩吾先见日中始，后见狂接舆。故接舆以此问之。经，常也。式，法也。义，处事之宜也。以经式义皆出於己，言以身为天下法也。度人者，化人也。以身法而化天下，故曰以己出经式义度人，经式义句法便与和豫通同。度音渡。孰敢不听而化，言民皆听顺而化之也。欺德者，言自欺也，非实德也。欲以此治天下难於涉海凿河而使蚊虫负山也。凿河即是疏九河之类。治外者，言化之以心则无迹，化之以身则有迹也。正而后行者，顺性命之理而行也。能其事者，尽此自然之事也。确乎，断乎也，言其为治断断乎如此。庄子之意主於无为，故其说如此所以异於吾儒。鸟高飞而避缯缴，鼠深穴而避熏凿，言有迹者必自累，今不能行无为之化而至於有迹，是其无知之愚，犹不若二虫也。二虫，鸟鼠也。神丘犹曰神皋也。
　　天根游於殷阳，至蓼水之上，适遭无名人而问焉曰：请问为天下。无名人曰#1：去，汝鄙人也，何问之不豫也。予方将与造物者为人，厌则又乘夫莽眇之鸟，以出六极之外，而游无何有之乡，以处圹垠之野。汝又何帠以治天下感予之心为。又复问，无名人曰：汝游心於淡，合气於漠，顺物自然而无容私焉，而天下治矣。
　　以为天下为问，便非无为而为之道，故以为鄙人之问而使我不豫。不豫者，不乐也。与造物为人者，言处於人世而顺造物之自然也。厌，足也，饱也，言游於人世既已饱足，则将游於造物之外。莽眇之鸟，虚无之气也。无何有之乡，圹垠之野，皆言太虚无极之地也。何帠，犹何故也。注训法字，法亦故也。以治天下之问而感触予之心，所以不豫，此感字犹言激触我也。帠字崔氏作为，亦是何故之意。淡者，淡也。漠，冲漠无形之地也。气犹性也，以此心此性皆合於自然，故曰游心於淡，合气於漠。前言无听之以心而听之以气，看此气字便合作性字说。顺造物之自然而无容心，则天下自治矣，何必为天下乎，有心则私矣。比天根再问而无名人又以其真实语告之，其名曰无名人，便见前后所称人名皆是子虚鸟有之类，所以后篇有寓言、重言之说。如称黄帝、孔子、颜子、狂接舆，则是借重於其名，以实己之说。寓言则是无名人、天根、蒲衣子之类。
　　阳子居见老聃曰：有人於此，向疾强梁，物彻疏明，学道不倦。如是者可比明王乎。老聃曰：是於圣人也，胥易技系劳形怵心者也耳也。虎豹之文来田，猥狙之便执斄之狥来藉。如是者可比明王乎。阳子居蹙然曰：敢问明王#2之治。老聃曰：明王之治，功盖天下而似不自己，化贷万物而民弗恃。有莫举名，使物自喜，立乎不测，而游於无有者也。
　　有人於此，言有个人如此也。此数句是不指名而讥侮孔子。向疾，趋走捷疾也；强梁，刚健也，言敏於学而能力行也。物，事也；彻，通也。言事事通彻而所见虚明也。疏，虚也。以此而学道不倦可以比明王否，言学之为王者事，如此可否。胥，刑徒也；易，更也，犹言卒更也。胥易之名必古有此语，如汉所谓鬼薪是也。技系者，以工巧而系累技术之人也。此二等人胥易则劳其形，技系则怵其心，言如此为学，身心俱劳是犹胥易技系而已。怵心言其心恐恐然也。虎豹以皮有文，故招来田猎之人。藉，绳也，所以束缚者也。斄合作狸，狗能执狸，与猨狙之便捷可观，皆以招来束缚之祸。言有能必自累也。执狸字又见天地篇。若以有为之学可以为王者事，则是虎豹之类亦可比於明王矣。此贬之之甚之辞也。此三句文自奇。功盖天下而似不自己，即功成而不有之意。化贷万物而民弗恃，此朝野不知而帝力何加之意。贷，施也，言施化於民也。凡字训释亦就平仄处呼，施字便与施字同义。天施地生，云行雨施，天施雨施此二字平仄虽殊，其义则一。有莫举名者，言其所有，人莫得而举名之，民无得称之意。使物自喜，言我虽无功可名，而物自得其乐，犹韩文所谓人自得於江湖之外也。不测者，不可测识也，只是无有字。立乎不测只是游於无有。笔端鼓舞大率如此。以上数段皆是说其名篇应帝王之意。
　　郑有神巫曰季咸，知人之死生存亡、祸福寿夭，期以岁月旬日若神。郑人见之皆弃而走，列子见之而心醉。归以告壶子曰：始吾以夫子之道为至矣，则又有至焉者矣。壶子曰：吾与汝既其文，未既其实，而固得道与。众雌而无雄，而又奚卵焉。而以道与世亢，必信夫。故使人得而相汝。
　　岁月旬日，或远或近。神巫，相者也，其言皆验若神。弃之而走者，畏其言之验也。心醉者，心服也。既其文，尽其外也，未既其实，未尽其内也。而，汝也。汝未尝尽见其实，固以为能得道乎。固字有未得谓得之意，当以语势思之。有雌雄而后有所生，卵，生也。无雄又奚卵，言无心则无迹也。此一句是喻其心未能化，故可以形见之意。亢，高也，台以其道为高於世而欲人必信之，此便是有迹处，便是未化处，故神巫得以相汝。
　　尝试与来，以予示之。明日列子与之，见壶子出而谓列子曰：嘻，子之先生死矣，弗活矣，不以旬数矣。吾见怪焉，见湿灰焉。列子入，泣涕沾襟，以告壶子。壶子曰：向吾示#3之以地文，萌乎不震不正，是殆见吾杜德机也。
　　湿灰者，言其生气将尽如灰，已湿而欲灭也。地文者，此犹禅家修观之名，萌乎若生而不生之意。不震者，不动也。不正#4者，不可指定言也。此不正字便与孟子必有事焉而勿正同。惟有若萌动而又不动，故神巫以为湿灰。灰，活火也，湿灰则是活火欲灭之意。杜德机亦是修观之名，德机，生意也，杜，闭也，闭其机而不动，故有生意欲灭之状。季咸遂以为弗活矣。
　　尝又与来，明日又与之见壶子。出而谓列子曰：幸矣。子之先生遇我也，有瘳矣，全然有生矣。吾见其杜权矣。列子入以告壶子。壶子曰：尸吾示之以天壤，名实不入而机发於踵，是始见吾善者机也。
　　杜权，不动之动也。权与机同，但机微而权则露矣，於杜闭之中而动机已露，故季咸以为全然有生意也。天壤亦是观名，天田也，天上之田，非壤之壤，即自然之壤也，犹今修养家以舌间为天津，以顶上为泥丸#5之类，此是生意萌动而上之意。名实不入，即是有无俱遣。机发於踵，言其气自下而上，微而不可见，故曰机。菩者机，犹言性之动处也。
　　尝又与来，明日又与之见壶子。出而谓列子曰：子之先生不齐，吾无得而相焉。试齐且复相之。列子入以告壶子，壶子曰：吾尸示以太冲莫胜，是殆见吾衡气机也。
　　太冲莫胜，亦观名也。太冲，太虚也，莫胜踵，不可捉摸也。衡者，平也，半也，气机之动至於衡平一半之地而止，则是半动半静也。神巫以为不齐，言其半动半静而不定也。
　　鲵桓之审为渊，止水之审为渊，流水之审为渊。渊有九名，此处三焉。
　　鲵桓、止水、流水，皆是观名。今佛家以为观，而古人以为渊，渊有九名，犹今观音十二观也。审，信也。言鲵桓信乎为一观，止水信乎为一观，流水信乎为一观。壶子到此方说出向者所以示神巫者皆此渊也。我有九渊而方示其三，言我之妙处犹有未尽者。审字作蟠，非。列子九渊之名皆全，洪野处谓列子胜於庄子，恐未为的论。若此九渊皆说尽，则不得为奇文矣。可尽不尽，正是庄子之奇处，精论文者方知之。此章本有四节，就此说渊九名一项，却入第四节文章，伸缩之法也。
　　尝又与来，明日又与之见壶子。立未定，自失而走，壶子曰：追之。列子追之不及，反以报壶子曰：已灭矣，已失矣，吾弗及已。壶子曰：向吾示之以未始出吾宗，吾与之虚而委蛇，不知其谁何。因以为茅靡，因以为波流，故逃也。
　　已灭已失，言不可见也。未始出吾宗，亦是观名。虚，虚无也。委蛇，顺也。若无物，若有物，不知其如何，故曰不知其谁何也。茅音颓，茅靡者拉扱也，波流者莽荡也。言其看我不出，但见拉扱莽荡，故自失而走也。
　　然后列子自以为未始学而归，三年不出。为其妻爨，食豕如食人，於事无与亲，雕琢复朴，块然独以其形立。纷而封哉，一以是终。
　　为其妻爨，代其妻执爨於鼎灶之间而不出也。食豕如食人，言集神於内而不见其外也。於事无与亲者，言其虽为事而不自知，若不亲为之也。雕琢其聪明而归复於朴，即前所谓堕枝体黜聪明也。块然独以其形立，犹木偶人也。封，有廉隅也，纷，多也。其形已如木偶，安有封畛廉隅之多乎。一以是终者，言其终身常如此也。一，常如此之意。
　　无为名尸，无为谋府，无为事任，无为知主。体尽无穷而游无眹，尽其所受乎天而无见得，亦虚而已。至人之用心若镜，不将不迎，应而不藏，故能胜物而不伤。
　　庄子於此又说尽无为而为之事。尸，主也。不以名为主，是为善无近名也。府，众也。前言不慕事，不谋焉用智，即是此意。有意於谋则是谋聚於此，可谋则谋无所用心，故曰无为谋府。事虽不可不为，而不以事自任，故曰无为事任。人虽不能无智而不以智为主，故曰无为知主，心有所主则私矣。此四个无字是教人禁止之意，与论语四勿字同。体，察也，见也，见道至於尽而无穷极，而心游於无物之始，故曰体尽无穷而游无眹。眹，兆也，始也，无眹即无始也。天之受我以是理，吾能尽之又不自以为有得，故曰尽其所受於天而无见得。见其有得则近於迹矣。佛经所谓依幻说觉亦复如是，便是此意。铺说至此，以一虚字结之，此一句甚有力。虚即自然也，无所着也。镜之於物，妍强去来，照者自照，何尝将之，何尝迎之。将，送也。照形而见形，照物而见物，谓之应镜中，何尝留之，故曰应而不藏。至人之心如此，所以於物皆无所件，故曰胜物而不伤。天道不争而善胜，便是此胜字。若镜数句，分明是解上面一虚字，文势起伏，岂不奇哉。平澹之中自有神巧，此等文字也。
　　南海之帝为倏，北海之帝为忽，中央之帝为混沌。倏与忽时与遇於浑沌之地，浑沌待之甚善。倏与忽谋报浑沌之德，曰：人皆有七窍以视听食息，此独无有，尝试凿之。日凿一窍，七日而浑沌死。
　　此段只言聪明能为身累，故如此形容堕肢体黜聪明则为浑沌矣。本是平常说话，妆出日凿一窍之说，皆奇笔也。倏、忽、浑沌皆是寓言，不可泥着，泥着则为痴人前说梦矣。浑沌即元气也，人身皆有七窍，如赤子之初，耳目鼻舌虽具而未有知识，是浑沌之全也。知识稍萌则有喜怒好恶，是窍凿矣。孟子曰大人不失赤子之心，便是浑沌不凿也。庄子翻说得来便如此诡怪，但文亦奇矣。庄子三十二篇分为内外，内篇有七，皆以三字名之，自骈拇而下则只掇篇头两字或三字为名，如学而为政之例，其书本无精粗，内篇外篇皆是一样说话，特地如此，亦是鼓舞万世之意。但外篇文字间有长枝大叶处，或以为内篇文精外篇文粗，不然也。又有以七篇之名次第而说，如曰先能逍遥游而后可以齐物论，既能齐物又当自养其身，故以养生主继之，既尽养生之事而后游於世间，故以人间世继之，游於世间使人皆归向於我，故以德充符继之，内德既充而符应於外也，人师於我而我自以道为师，故以大宗师继之，既有此道则可以为帝王之师，故以应帝王继之。虽其说亦通，但如此拘牵，无甚义理，却与易之序卦不同。善读庄子却不在此，但看得中间文字笔势出，自无穷快活。
　　文字最看归结处。如上七篇，篇篇结得别。逍遥游之有用无用，齐物论之梦蝶物化，养生主之火传也，德充符之以坚白呜，人世间之命也夫。自是个个有意，到七篇都尽，却妆撰倏忽浑沌一段，乃结之曰七日而浑沌死。看他如此机轴，岂不奇特。中庸一篇起以天命之谓性三句，结以上天之载无声无臭至矣，此亦是文字机轴，但人不如此看得破耳。向侍先师讲春秋至西狩获麟，先师曰：及其至也，圣人有所不知，所以绝笔於此。是夜散行西轩廊间，忽问曰：今日获麟处，看得如何。希逸应日：以中庸圣人所不知之语断之，诸家所未有也。但经始於王正月，终於西狩获麟，当时下面若更有一句，夫子亦必不书矣。先师曰：如何。希逸曰：如此归结一句，更如何添得。先师不答而出，已夜深矣。即叩伯已丘丈之门曰：肃翁春秋读得甚好，某与朋友读春秋许多年，未有如此见解者。言之喜甚，至半夜方归。后两日，伯已丘丈与希逸言之。
　　南华真经当义卷之十竟
　　#1曰：原作『三』，据明本改。
　　#2王：原作『五』，据明本改。
　　#3示：原作『视』，据明本改。
　　#4正：原作『回』，据明本改。
　　#5丸：原作『九』，据明本改。
　　南华真经口义卷之十一
　　鬳斋林希逸
　　外篇骈拇
　　骈拇枝指，出乎性哉，而侈於德。附赘县疣，出乎形哉，而侈於性。多方乎仁义而用之者，列於五藏哉，而非道德之正也。是故骈於足者连无用之肉也，枝於手者树无用之指也。多方骈枝於五藏之情者，淫僻於仁义之行，而多方於聪明之用也。
　　拇，足大指也；指，手指也。骈，合也；枝，旁生也。与生俱生曰性，人所同得曰德。骈拇枝指皆病也，本出於自然，比人所同得者则为侈矣，侈，剩也。似此性德字义皆与圣贤稍异。附赘县疣亦病也，骈枝则生而有之，赘疣生於有形之后，故曰出於形而侈於性。多方，多端也，用之，用之於外也。列於五藏哉，言非出於内也，非道之自然，故曰非道德之正。告子言义外，庄子则并以化为外矣。以仁义为淫僻而与聪明并言，皆以为非务内之学，故但见其多事。多方犹多事也。
　　是故骈於明者，乱五色，淫文章，青黄黼黻之煌煌，非乎而离朱是已；多於聪者，乱五声，淫六律，金石丝竹黄锺大吕之声，非乎而师旷是已；枝於仁者，擢德塞性以收名声，使天下簧鼓以奉不及之法，非乎而曾史是已；骈於辩者，囊瓦结绳窜句游心於坚白同异之间，而敝跬誉无用之言，非乎而杨墨是已。故此皆多骈旁枝之道，非天下之至正也。
　　五色、文章、青黄黼黻，古者以养目，而庄子以为乱淫，故曰骈於明，即老子五色令人目盲之意。离朱，明者也。若以为非乎而用，明之人则以为是矣，故曰非乎而离朱是已。多於聪意亦然，盖以礼乐为外物也。擢，抽也；塞，犹言茅塞也。德性本静而强於为仁，是擢德而塞性也。法，礼法也，不及者，人所难及也。
　　使人行难行之法，故曰使天下簧鼓以奉不及之法。黄鼓，以言语簧惑鼓动之也。以瓦而累，以绳而结，事之无益者，辩者之多言连牵不已，景累无穷而无意味，故以累瓦结绳比之。窜定犹言修改也，修改其言句以为辩，故曰窜句游心於坚白同异之间。敝，劳也，跬音企，蹻跂也。其言皆无用而称誉自喜，徒自劳苦，故曰敝跬以誉无用之言。若以为非乎，而杨墨之徒则以为是矣。多骈旁枝，犹言余剩也。自然之道本无多端，此皆余剩之事，非至正也。至正者，本然之理也。
　　彼正正者，不失其性命之情，故合者不为骈，而枝者不为跂，长者不为有余，短者不为不足。是故凫胫虽短，续之则忧；鹤胫虽长，断之则悲。故性长非所断，性短非所续，无所去忧也。意仁义其非人情乎，彼仁义何其多忧也。
　　正正者，犹言自然而然也。自然而然则不失其性命之实理，虽合而不为骈，虽枝而不为跂，虽长而不为有余，虽短而不为不足。此数句极有味，即前所谓天下莫大於秋毫之末而泰山为小也。跂，起也。有所跂则不平贴，不平贴则不自在。看他这般下字，岂苟然哉。性长性短，言长短出於本然之性也。长短，性所安，无忧可去也。凫鹤之喻最佳。意与噫同，叹也，以凫鹤二端言之，则仁义多端，非人情矣。故叹而言之，使仁义出於自然，则不如是其多忧矣。多忧者，言为仁义者多忧劳也。庄子之为此言，自孔孟而上以至尧舜禹汤，皆在讥侮之数。
　　且夫骈於拇者决之则泣，枝於手者齕之则啼。二者或有余於数，或不足於数，其於忧一也。今世之仁人，蒿目而忧世之患；不仁之人，决性命之情而饕贵富。故意仁义其非人情乎。自三代以下者，天下何其嚣嚣也。
　　手足之骈枝虽皆为病而不可强去之，去之则为忧苦矣。枝，多一指也，故曰有余於数。骈，合二指而不可分，故曰不足於数。蒿目者，半闭其目也，欲闭而不闭则其睫蒙茸然，故曰蒿目。蒿者蓬蒿之蒿也，蒿目有独坐忧愁之意。此庄子下字处。忧世之患而自劳，仁人也；贪饕富贵而破坏其性情，不仁之人也。二者皆为自苦，故并言之又叹曰，仁义非人情乎。言如此看来，仁义信非出於本然也。嚣嚣，嘈杂也。三代而下，此说盛行，何其嘈杂也。
　　且夫待钩绳规矩而正者，是削其性也；待绳约胶漆而固者，是侵其德也。屈折礼乐、呴俞仁义，以慰天下之心者，此失其常然也。
　　性，自然也；德，自得於天也，皆非人力所为，若必得修为而后正，则是自戕贼矣。钩绳、绳约、胶漆，皆修为之喻也。侵削，戕贼也；固，定也。屈折其身以为礼乐，呴俞其言以为仁义，欲以此慰天下之心，皆是失其本然之理，故曰失其常然。呴俞犹妪抚也。
　　天下有常然。常然者，曲者不以钩，直者不以绳。圆者不以规，方者不以矩，附离不以胶漆，约束不以纆索。故天下诱然皆生而不知其所以生，同焉皆得而不知其所以得。故古今不二，不可亏也。则仁义又奚连连如胶漆纆索，而游乎道德之间为哉，使天下惑也。
　　常然以下数语，与合者不为骈，枝者不为跋以下意同。曲直方圆，或附或离，或加约束，皆当出於自然而不用人力，则为正理，诱与莠同，莠然而生者，孰生之；物之所同者，孰与之，皆自然也。故曰不知其所生，不知其所得，古今不二者一也。不可亏者，亘古穷今不加损也；连连，不已也；胶漆，自固泥也；纆索，自拘束也。离性以为仁义，为之不已则固泥拘束，何以游於道德之门，徒以惑天下也。庄子与孟子同时，孟子专言化义，庄子专言道德，故其书专抑仁义而谈自然，亦有高妙处，但言语多过当。大抵庄子之所言仁义，其字义本与孟子不同，读者当知自分别可也。
　　夫小惑易方，大惑易性，何以知其然邪。自虞氏招仁义以挠天下也，天下莫不奔命於仁义，是非以仁义易其性与。故尝试论之。自三代以下者，天下莫不以物易其性矣，小人则以身殉利，士则以身殉名，大夫则以身殉家，圣人则以身殉天下。故此数子者，事业不同，名声异号，其於伤性，以身为殉一也。
　　惑，迷也；方，四方也。小迷则东西南北易位矣，大惑则失天地之性矣。借上句以形下句，招犹今人言招牌也。立仁义之名以挠乱天下，使天下之人皆趋於仁义奔命，为其所使而奔趋也。知仁义而不知道德，是以外物易其性也。在小人则殉利，在君子则殉名，卿大夫则殉其家，人主则殉天下。殉，从也，忘其身以从之曰殉。若庄子之意，则天下国家名利均为外物也，以天下国家与名利并言，以小抑大，以下抑高，此书之中大抵如此。数子者，指上言圣人、大夫、士、小人也。事业名声虽不同，而其忘身伤性则一，此皆殉物之失也。
　　臧与谷二人相与牧羊而俱亡其羊。问臧奚事，则挟策读书。问谷奚事，则博塞以游。二人者事业不同，其於亡羊均也。伯夷死名於首阳之下，盗跖死利於东陵之上，二人者所死不同，其於残生伤性均也，奚必伯夷之是而盗跖之非乎，天下尽殉也。彼之所殉仁义也，则俗谓之君子；其所殉货财也，则俗谓之小人。其殉一也，则有君子焉，有小人焉。若其残生损性，则盗跖亦伯夷已，又‘恶取君子小人於其间哉。
　　博塞、读书，二事之美恶不同而亡羊则均，此喻最佳。挟策即执卷也，投琼曰博，不投琼曰塞，琼犹今骰子也，亦曰齿，亦曰目。塞与赛同。伯夷、盗跖，庄子岂不知其贤否，特借此以立言，此皆是其过当处。君子小人虽异而残生损性则一，其意主於讥君子，故借小人以形之。是皆以小抑大，以下抑高之意也。
　　且夫属其性乎仁义者，虽通如曾史，非吾所谓臧也；属其性於五味，虽通如俞儿，非吾所谓臧也；属其性乎五声，虽通如师旷，非吾所谓聪也；属其性乎五色，虽通如离朱，非吾所谓明也。吾所谓臧非仁义之谓也，臧於其德而已矣。吾所谓臧者，非所谓仁义之谓也，任其性命之情而已矣。吾所谓聪者，非谓其闻彼也，自闻而已矣。吾所谓明者，俳谓其见彼也，自见而已矣。夫不自见而见彼，不自得而得彼者，是得人之得而不自得其得者也，适人之适而不自适其适者也。夫适人之适而不自适其适，虽盗跖与伯夷是同为淫僻也。余愧乎道德，是以上不敢为仁义之操，而下不敢为淫僻之行也。
　　属性，犹言留意也。曾，曾子也，讳参。史，子鱼也，名鳅。以俞儿、师旷、离朱而比曾史，亦是以下抑高之意。臧，善也。言虽如此，非吾所善也。善於其德，任其性命之情，即顺自然也。此数语之中，如所谓聪者非谓其闻彼也，自闻而已矣；所谓明者非谓其见彼也，自见而已矣，一大藏经不过此意，安得此语。若此等语，皆其独到不可及处。这一彼字不是轻可下得，禅家所谓狂犬逐块，所谓幻花又生幻果，便是这个彼字。自得其得、自适其适，即自见自悟也，大抵分别本心与外物耳。不得其本心而驰惊於外，则皆为淫僻矣。自闻自见若在吾书，即论语所谓默而识之；易所谓默而成之，不言而信；孟子所谓施於四体，不言而喻，伊川春秋传序曰优游涵泳，默识心通，皆是此意，但说得平易尔。晦黄惩象山之学，谓江西学者皆扬眉瞬目，自说悟道，深诋而力辟之，故论语集解以识音志曰，默而记之尔。孟子不言而喻，亦曰不待人言而自喻，不肯说到顿悟处，盖有所惩而然，非语孟二书之本旨也。若以伊川默识心通之语观之，岂得音志乎。然学道者若用功之时。常有等待通悟之心，比尤不可。所谓执迷待悟，则隔须弥山矣，顿渐自有二机，不可谓有渐而无顿，亦不必人人皆自顿悟得之。仲弓之持敬渐，颜子之克己复礼，顿也。不然何以曰，一日克己复礼，天下归仁焉。仁何物也，一日而得之，非顿悟而何。看此数语，先提起一句曰克己复礼为仁，乃曰一日克己复礼，天下归仁焉，又曰为仁由己，由人乎哉。语势起伏，便与禅家答话一同，子细吟玩，方见其味。颜子既於言下领略，乃曰请问其目，此即禅家所谓如何保任之时，四非四勿便是尽心、知性、知天。之下继以存心、养性、事天、修身、俟命之事也，其曰为仁由己，即禅家所谓此事别人着力不得也。先师尝曰佛书最好证吾书，证则易晓也。上不敢为仁义之操，是为善无近名也；下不敢为淫僻之行，是为恶无近刑也。道德，自然也，余恐有愧於道德，虽不为近刑之事，亦不为近名之事，近名则非自然矣，故曰余愧乎道德，是以上不敢为仁义之操，而下不敢为淫僻之行也。观庄子此语，何尝不正心修身，其戏侮尧舜、夫子、曾史、伯夷，初非实论，特鼓舞其笔端而已。塘东刘叔平向作庄骚同工异曲论曰：庄周愤悱之雄也。乐轩先生甚取此语，看来庄子亦是愤世疾邪，而后着此书。其见既高，其笔又奇，所以有过当处。太史公谓其善属书离辞，指事类情，用剽剥儒墨，虽当世宿学不能自解免#1也。其言洸洋上音汪，下音羊，自恣以适己，此数句真道着庄子。
　　外篇马蹄
　　马蹄可以践霜雪，毛可以御风寒，齕草饮水，翘足而陆，此马之真性也。虽有义许宜反台路寝，无所用之。及至伯乐曰：我善治马。烧之剔之，刻之雒之，连之以羁絷，丁邑丁立二反编之以皂栈，马之死者十二三矣。饥之渴之，驰之骤之，整之齐之，前有橛饰之患而后有鞭策之威，而马之死者已过半矣。
　　此段言外物能为身累之意。翘足而陆者，凡马立时其蹄必有跂起者也，此是下句处。义台路寝即是王者之宫室，羲者养也，居移气养移体之地，必当时有此二字。烧剔，治马蹄也；刻，削也，亦削其蹄也，雒之，笼络也；羁，络其头也；絷，绊其足也，今所谓前秋后秋；也连，列之也。皂栈，槽枥也，众马列於其间也，整齐排布行列也。橛，御也；饰，镳缨在颔下，故曰前者橛饰之患。马制於人而不得自乐其乐，所以死者多矣，即元龟与其曳尾於泥中意同。但其间下数个之字，与前言二三，后言过半，文字华密如美锦然，古今多少笔法，自此萌芽而出。或曰外篇文粗，误矣。
　　陶者曰：我善治埴，圆者中规，方者中矩。匠人曰：我善治木，曲者中钩，直者应绳。夫埴木之性，岂欲中规矩钩绳哉。然且世世称之曰，伯乐善治马，而陶匠善治埴木，此亦治天下者之过也。
　　陶，泥匠也；匠，木作也。泥之与木皆人造#2之而成器，亦犹马之被烧剔
　　刻雒，驰骤整#3荠也，岂不失土木之性。人皆以伯乐陶匠#4为能，亦犹泰氏而下以治天下为能也。即#5前篇七义非人情之意，此三数行之文乃意不过如此，但文字精好。
　　吾意善治天下者不然。彼民有常性， 织而衣，耕而食，是谓同德。一而不党，命曰天放。故至德之世，其行填填，其视颠颠。当是时也，山无蹊隧，泽无舟梁，万物群生，连属其乡，禽兽成群，草木遂长。是故禽兽可系羁而游，鸟鹊之巢可攀援而窥。夫至德之世，同与禽兽居，族与万物并，恶乎知君子小人哉。同乎无知，其德不离；同乎无欲，是谓素朴，素朴而民性得矣。
　　同德者，得之於天者同然也。人之生也各业其生，或耕或织，皆是自然天机，故曰常性，常性者，即前篇所谓常然也。党，偏也，倚也，纯一而无所偏倚，放肆自乐於自然之中，故曰一而不党，命曰天放。命曰犹言谓之也。齐物论之天行、天钧、天游与此天放，皆是庄子做此名字，以形容自然之乐。至德之世，言上古也；填填，满足之貌；颠颠，直视之貌，形容其人朴拙无心之意，又就其卧徐徐，其觉于于应帝王中，翻出此语。山无蹊隧，路未通也；泽无舟梁，水路未通也。人各随其乡而居，自为连属一乡之中，自有长幼上下相连属也。禽兽群居，深山去人尚远，无害之者；草木各遂其生长，未有斧斤之祸也。羁系禽兽而游，攀引鹊巢而窥，人与物相忘也。东坡杂说，有少时所居书室，鸟雀巢於低枝，桐花凤四五日一至，颇与此处相似，见诗集二十八卷异鹊诗注。以此观之，上古之时必是如此。禽兽可与同居，万物可与同聚，又安有君子小人之分。族，聚也；并，同也。无知，不识不知也；无欲，纯乎天理也。举世皆然故，曰同乎无欲。不离，浑全也。素朴，纯质也。当此之时，各得其自然之乐，故曰素朴而民性得矣。其德不离，是谓素朴，两句相因，而下句只用素朴二字接过，古文法也。今人之文更无此等法度。
　　及至圣人毙躠上步结反，下悉结反为仁，踶跂为义，而天下始疑矣。澶漫为乐，摘僻为礼，而天下始分矣。故纯朴不残，孰为牺樽；白玉不毁，孰为珪璋；道德不废，安取仁义；性情不离，安用礼乐；五色不乱，孰为文采；五声不乱，孰为六律。夫残朴以为器，工匠之罪也。毁道德以为仁义，圣人之过也。
　　前言及至伯乐，此言及至圣人，以下段应上段也。蹩躠，勉强而行之貌，踶跂，行立不安之貌。澶漫即汗漫也，流荡之意。摘僻，用手足之貌，僻合作擗，向音躠是也。此又是自屈折礼乐徇俞仁义中翻出，言虽不经，其文亦奇。始分者，言其心迹始分矣，分则不纯一矣，如此分字皆是下得好处。樽，刻木而为之，故曰纯朴不残，孰为牺樽，玉，不琢不成器，故曰白玉不毁，孰为珪璋。道德，自然也，庄子以仁义为外，故曰道德不废，安取七义。性情，固有也，庄子以礼乐为强世，故曰性情不离，安用礼乐。若孟子曰节文斯二者，乐斯二者，圣贤之言也。此书礼乐仁义字义不同，并以为外物矣。文采乱五色，六律乱五声，皆是用人力非自然之喻。工匠之罪，圣人之过两句，此上文结语也。
　　夫马陆居则食草饮水，喜则交颈相靡，怒则分背相踶，马知已此矣。夫加之以衡扼，齐之以月题，而马知介倪、闉扼、鸷曼、诡衔、窃辔。故马之知而能至盗者，伯乐之罪也。夫赫胥氏之时，民居不知所为，行不知所之，含哺而熙，鼓腹而游，民能已此矣。及至圣人屈折礼乐，以匡天下之形，县跂仁义，以慰天下之心，而民乃始踶跂好知，争归於利不可止也。此亦圣人之过也。
　　此一段又是把前头许多说话翻做数行，中间添得几句，愈是奇特。喜则交颈相靡，怒则分背相踶，分明是一个画马图也。相靡，相摩擦也，看他交颈分背字下得如何。衡扼，车上之物，扼，辀也。月题，今所谓额镜也。介倪，介独也，独立而睥睨，怒之状也。闉扼，曲颈而扼拒也，不受衔络之意。鸷，猛也，曼，突也，不受羁勒而相抵突之状。诡，设计也，窃，潜地也，诡计以入衔，潜窃以加辔，皆是悍騺不受调服，故衔辔之时，如此费计较也。与人抗敌者曰盗，马之知至於抗敌人，伯乐使之也。若无衡扼衔辔之事，则马自马，人自人，岂见其介倪闉扼之态哉。民能已此者，言民之所为止於如此也。匡，正也，以礼乐而正人之形，斗仁义而慰人之心，皆圣人作而后有此，上古本无之。县跂，高揭而提起之意；踶跂，不自安也。好知争利，比马之诡衔窃辔也。内篇外篇正与左传国语相似，皆出一手，做了左传又成国语，其文卸与左传不同。如庄子此篇便是个长枝大叶处二故或者以为非庄子所作，却不然。
　　南华真经当义卷之十一竟
　　#1 免：原作『勉』，据明本改。
　　#2造：原作『之』，据明本改。
　　#3整：原作『主』，据明本改。
　　#4匠：原作『三』，据明本改。
　　#5即：原作『可』，据明本改。
　　南华真经口义卷之十二
　　鬳斋林希逸
　　外篇胠箧
　　将为胠箧探囊发匮之盗而为守备，则必摄缄縢、固肩鐍，此世俗之所谓知也。然而巨盗至，则负匮揭箧檐囊而趋，唯恐缄縢扃鐍之不固也。然则向之所谓知者不乃为大盗积者也。故尝试论之。世俗所谓知者，有不为大盗积者乎；所谓圣者，有不为大盗守者乎。何以知其然邪。昔者齐国邻邑相望，鸡狗之音相闻，网罟之所布，未耨之所刺七智反，方二千余里，阖四境之内，所以立宗庙社稷，治邑屋州闾乡曲者，曷尝不法圣人哉。然而田成子一旦杀齐君而盗其国，所盗者岂独其国邪。并与其圣智之法而盗之，故田成子有乎盗贼之名而身处尧舜之安，小国不敢非，大国不敢诛，十二世有齐国。则是不乃窃齐国并与其圣知之法，以守其盗贼之身乎。
　　看此篇便见得愤悱之雄处，妆撰一段譬喻，自为奇特。朕，开也，探手取之也。发亦开也，鼠窃之盗，却下此六字，非文乎。缄縢，绳结也，摄，缠绕也。扃，管钥也；鐍，锁也。世俗之知，本为鼠窃之备，大盗至则并挈而去矣。田氏篡齐，以私量贷公量入，看左传所言，便是借圣人之法以济其盗贼之谋。战国之时，大抵如此，故庄子以此喻之。
　　尝试论之。世俗之所谓至知者，有不为大盗积者乎；所谓至圣者，有不为大盗守者乎。何以知其然邪。昔者龙逄斩，比干剖，苌弘胣勑纸反，子胥靡，故四子之贤而身不免乎戮。故跖之徒问於跖曰：盗亦有道乎。跖曰：何适而无有道邪。夫妄意室中之藏，圣也；入先，勇也；出后，义也；知可否，知也；分均，仁也。五者不备而能成大盗者，天下未之有也。由是观之，善人不得圣人之道不立，跖不得圣人之道不行。天下之善人少而不善人多，则圣人之利天下也少而害天下也多。
　　胣，裂也；靡，烂也，皆得罪而丧其躯也。四子虽贤而身皆得罪，盗跖反以自免，此言贤者不足自恃，而窃圣道之名者或以自利。为盗之圣勇义知仁，此是庄子撰出这般名字，以讥侮儒者。其言虽怪而以世故观之，实有此理。说到不善人多善人少，利天下少而害天下多处，亦是精绝。
　　故曰：唇竭则齿寒，鲁酒薄而那郸围，圣人生而大盗起。掊击圣人，纵舍盗贼，而天下始治矣。夫川竭而谷虚，丘夷而渊实。圣人已死则大盗不起，天下平而无故矣；圣人不死大盗不止，虽重圣人而治天下，则是重利盗跖也。
　　楚方伐鲁以其酒薄也，而梁乃伐赵以鲁不得而援也。唇与齿似不相关，唇竭而齿自寒。川与谷不相干，川竭而谷自虚。丘与渊不相干，丘夷而渊自实。即今人所谓张公吃酒，李公醉也。以喻圣人之法不为盗设，而反为盗贼之资，故曰圣人生而大盗起，圣人不生而大盗不起。掊击圣人，纵舍盗贼，言亦无圣人亦无盗贼，而后天下治也。川水满则山谷之中皆有水，川竭则谷自虚矣。川与谷虽不相通，而春夏之盈、秋冬之涸卸同也。丘夷，山颓而夷平也，犹曰山附於地剥也。山夷则土实之於渊，是不相关而相因也。无故即无事也。重圣人而治，言圣人复出也，圣人复出而制法愈密，欺诈者得之，益可以欺世，故曰：重利盗跖也。鲁酒薄邯郸围，又见淮南子。其文稍异，意亦同。
　　为之斗斛以量之，则并与斗斛而窃之。为之权衡以称之，则并与权衡而窃之。为之符玺以信之，则并与符玺而窃之。为之仁义以矫之，则并与仁义而窃之。何以知其然邪。彼窃钩者诛，窃国者为诸侯，诸侯之门而仁义存焉，则是非窃仁义圣知耶。
　　斗斛、权衡、符玺、仁义，四者并言，以下抑高之意。窃钩，小盗也，钩，腰带环也。战国之诸侯篡夺而得，皆大盗也，小者诛而大者乃如此，愤世之言也。既为诸侯则其立国亦陕爱民利物为事，是不特窃国并窃圣人之仁义圣知也。
　　故逐於大盗，揭诸侯。窃仁义，并斗斛、权衡、符玺之利者，虽有轩冕之赏弗能劝，斧钺之威弗能禁，此重利盗跖而使不可禁者，是乃圣人之过也。故曰鱼不可脱於渊，国之利器不可以示人。彼圣人者，天下之利器也，非所以明天下也。
　　名为大盗者，人皆砍逐之。今之诸侯皆窃国者，立於人．上，人谁不见，故曰揭。如此大盗，昭昭於世，并也义、斗斛、权衡、符重以窃之，而世未有立赏以求捕，用刑以禁止者，是皆愤世而为此言。鱼不可脱於渊，言不可离水也。圣人之法只可自用；不可使人人皆知之，故曰非所以明天下也。明者，天下皆知之也。
　　故绝圣弃知，大盗乃止；擿玉毁珠，小盗不起；焚符破玺，而民朴鄙；掊斗折衡，而民不争；殚残天下之圣法，而民始可与论议。
　　擿玉毁珠，焚符破重，剖斗折衡，皆是激说，以结绝圣弃知之意，非实论也。殚残者，毁削也，尽去圣人之法，民始纯一可与言道也，故曰民始
　　可与论议。此皆愤世之辞，故人每以剖斗折衡焚符破玺之事讥议之，其实即老子不贵难得之货，则民不 为盗之意。但说得过当耳。东坡曰人生识字忧患始，岂欲天下人全不识字耶。
　　擢乱六律，铄绝竽瑟，塞瞽旷之耳，而天下始人含其聪矣。灭文章，散五采，胶离朱之目，而天下始人含其明矣。毁绝钩绳而弃规矩，攦工倕之指，而天下始人有其巧矣，故曰：大巧若拙，削曾史之行，钳杨墨之口，攘弃仁义而天下之德始玄同矣。彼人含其明则天下不铄矣、人含其聪则天下不累矣，人含其知则天下不惑矣，人含其德则天下不僻矣。彼曾史、杨墨、师旷、工捶、离朱者，皆外立其德而以爚乱天下者也，法之所无甩也。
　　擢乱者，抽擢而紊乱也。六律有长短之叙，抽而乱之使其不可用也。铄绝，焚弃之也。有瞽旷之耳而后能为律乐之事，塞其耳则人之听皆合乎自然，无此等造作也。明巧两句其意亦同，因巧字却举老子大巧若拙一语以证之，亦是文法处。曾史有忠孝之名，杨墨有仁义之言，攘除而弃掷之，使仁义之说不行，则天下之人同得此德，始归於玄妙矣。不铄，不消散也；不累，无系累也；不惑，不相诳惑也；不僻，无偏陂也。以曾史杨墨与师旷工倕离朱并言，亦以小抑大也。外立其德者，重外物而失本心也。爚乱者，言熏约而挠乱之也。以正法言之，此等人皆无所用言，皆当去也，故曰法之所无用也。此一句结得极有力，文字之好处。
　　子独不知至德之世乎。昔者容成氏、大庭氏、伯皇氏、中央氏、栗陆氏、骊畜氏、轩辕氏、赫胥氏、尊卢氏、祝融氏、伏羲氏、神农氏。
　　十二个氏只轩辕、伏羲、神农见於经，自此以上吾书中无之，或得於上古之传，或出於庄子自撰亦未可知。亦由佛言我於过去某劫也，虽若大言，然以天地间观之，自伏羲以来，载籍所可考者，三千余年，岂有许大，天地方有三千余年，伏羲以前必有六籍所不传者，但言之则近於怪妄，然亦不可不知。且如吾闽自无诸以来方见於汉，至唐而后渐有文物，无诸之前当犹草昧可也。近时囊山寺前耕於野者，忽得一穴，其间金玉之器、鼎彝之属甚多，人皆窃而去之。最后既虚，乡人皆相率而就观其砖，无大小皆雕人物龙虎，不胜精巧，此前穴也。其后一璧，以锄斧击之，鞺鞺有声，但坚固不可动，必是铜铁所灌，意非有国者之坟，不然书籍所载，闽之上无闻焉，必有之而不传者。然则容成、大庭之类，不可谓无之。
　　当是时也，民结绳而用之，甘其食，美其服，乐其俗，安其居，邻国相望，鸡狗之音相闻，民至老死而不相往来。若此之时，则至治已。今遂至使民延颈举踵，曰某所有贤者，赢粮而趣之，则内弃其亲而外去其主之事，足迹接乎诸侯之境，车轨结乎千里之外，则是上好知之过也。上诚好知而无道，则天下大乱矣，何以知其然邪。
　　甘食而下又是山无蹊隧处抽绎出来。某所有贤者，赢粮而趋之，便是暗说孟子荀子，推而上之孔子亦在其间矣。观齐稷下与苏张之徒，便见庄子因当时之风俗，故有此论。好知则非自然之道矣，故曰好知而无道。
　　夫弓弩毕弋机变之知多，则鸟乱於上矣。钩饵网罟罾笋之知多，则鱼乱於水矣。削格罗落罝呆之知多，则兽乱於泽矣。知诈渐毒颉滑坚白解垢同异之变多，则俗惑於辩矣。故天下每每大乱，罪在於好知。
　　毕，有柄之网也。弋，缴射也。机变，变诈也。削格犹汉书曰储胥也，犹今之木栅也，捕兔鹿者亦有之。罝罘亦网也。知诈，以智而相诈也；渐毒，相渐染而为毒乱也；颉，桀颉也；滑，汩乱也；解垢，隔角也，坚白解垢异同，皆当时辩者之名。以取鱼取鸟取兽之事，与辩者并言之，亦是以曾史与斗斛权衡并讥之意。每每，常常也，常常如此而至於大乱，皆好智之罪也。
　　故天下皆知求其所不知，而莫知求其所已知者，皆知非其所不善，而莫知非其所已善者，是以大乱。
　　不知者，务外求异者也。已知者，晓然而易见者也，自然之理也。不善在人者也，已善在我者也，即齐物所谓是其所是而非其所非，言但知他人之非而不知己之所是者，亦非也。
　　故上悖日月之明，下烁山川之精，中堕四时之施。喘奕之虫，肖翘之物，莫不失其性。甚矣，夫好知之乱天下也。自三代以下者是已，舍夫种种之民而悦夫役役之佞，释夫恬淡无为而悦夫哼哼之意，哼哼已乱天下矣。
　　上而日月，下而山川，中而寒暑，四时微而至於喘耎、肖翘之物，皆失其自然之理，故曰：莫不失其性。甚矣，夫好知之乱天下也，此叹息一句而结之也。喘耎，微息而动之物，附地者也，蜗蜓之类。肖，小也，翘，轻也，飞物也，蜂蝶之类。肖音萧。种种，壳实之貌；役役，务外作为之貌；哼哼，嗫嗫也。上句既结了，却以三代实之，谓三代以下便是如此，故曰自三代以下是已。哼哼役役两句对说，下面只拈哼哼字结，便与前篇素朴而民性得矣处同。逍遥游曰汤之问棘也是已起语也，此曰三代以下是已结语也。起结虽异，同一机轴也。
　　南华真经口义卷之十二竟
　　南华真经口义卷之十三
　　鬳斋林希逸
　　外篇在宥
　　闻在宥天下，不闻治天下也。在之也者，恐天下之淫其性也；宥之也者，恐天下之迁其德也。天下不淫其性，不迁其德，有治天下者哉。昔尧之治天下也，使天下欣欣焉人乐其性，是不恬也；桀之治天下也，使天下瘁瘁焉人若其性，是不愉也。夫不恬不愉非德也，非德也而可长久者，天下无之。
　　闻在宥天下，不闻治天下也，此篇又做一句破题，又是一体。在者，优游自在之意。淫，乱也，静定则不淫矣。宥者，宽容自得之意；迁，为外物所迁移也。使天下之人性皆不乱，德皆不移於外物，又何用治之乎。不恬，不静也；不愉，不乐也。以尧对桀言之，曾史盗跖之类也。全书意势皆如此，其理皆未正然，笔力岂易及哉。以不恬比不愉，便无轻重矣。
　　人大喜邪，毗於阳；大怒邪；毗於阴。阴阳并毗，四时不至，寒暑之和不成，其反伤人之形乎。使人喜怒失位，居处无常，思虑不自得，中道不成章，於是乎天下始乔请卓鸷，而后有盗跖曾史之行。故举天下以赏其善者不足，举天下以罚其恶者不给。故天下之大，不足以赏罚。自三代以下者，匈匈焉，终以赏罚为事，彼何暇安其性命之情哉。
　　喜属阳，怒属阴；毗，益也，医书所谓有余之病也。致中和则天地位，失其中和则有四时不至、寒暑不和之事，气序既逆则人亦病矣。使人者，言因尧桀在上，致人如此也。喜怒失位，居处无常，谓妄为妄动也。憧憧往来，朋从尔思，是思虑不自得也。成章，有条理也，不成章则失中道矣。乔，好高而过当也。诘，议论相诘责也。卓，孤立也。鸷，猛厉也。此四字皆形容不和之意。盗跖曾史只是替换贤不肖字，用心既不和则贤不肖皆非矣。为天下者於其贤者而赏之，於其不肖者而罚之，贤非真贤，出於好伪，举世皆然，故欲赏而不足。不给亦不足也，言世间此等人多矣。其意皆是讥贤者，乃与为恶者对说，所以重抑贤者也。人人皆慕赏避罚，以伪相与，则岂能安其性情自然之理哉。
　　而且悦明邪，是淫於色也，悦聪邪，是淫於声也；悦仁邪，是乱於德也；悦义邪，是悖於理也；悦礼邪，是相於技也；悦乐邪，是相於淫也；悦圣邪，是相於艺也；悦知邪，是相於疵也。天下将安其性命之情，之八者存可也，亡可也。天下将不安其性命之情，之八者乃始蛮卷伧囊而乱天下也，而天下乃始尊之惜之甚矣。天下之惑也，岂直过也而去之邪。乃齐戒以言之，跪坐以进之，鼓歌以舞之，吾若是何哉。
　　为明而好五色，为聪而好五声，皆乱其真矣，故曰淫。德与理自然者，仁与义有心以为之，故以为乱於德而悖於理。技，能也；淫，乐也。彼以礼乐为外物，故曰相於技，相於淫。相，助也，助益之而愈甚也。艺，业也；疵，病也。业能自劳病乃自苦，以圣知之名而悦之，则愈劳愈苦矣，故曰相於业、相於疵。此圣字止近似能字，犹今言草圣之圣也。故於盗亦曰妄意室中之藏，圣也。此皆字义不同处，读者当自分别，不可与语孟中字义相紊乱。八者，明聪仁义礼乐圣知也。安其自然则八者虽有亦不能为累，故曰存可也，亡可也。不安其自然则八者能为害矣，脔卷，局束之貌，伧囊，多事之貌。岂直过也而去之，言不特猎涉一过随即休止。齐戒以言，谓郑重而夸说之。跪坐以进，谓致恭尽礼而相传授。鼓歌以舞之，谓言之不足，手舞足蹈也。此皆讥一时之学者。吾若是何哉，言汝辈如此果何为哉。吾非自言，指他人而言也，犹诗曰我姑酌彼金罍，妇称其夫也，书曰我用沈酗于酒，微子称纣也。此是文法。
　　故君子不得已而临往天下，莫若无为，无为也而后安其性命之情。故贵以身於为天下，则可以托天下；爱以身於为天下，则可以寄天下。故君子苟能无解其五藏，无擢其聪明，尸居而龙见，渊默而雷声，神动而天随，从容无为而万物炊累焉。吾又何暇治天下哉。
　　此段直说无为自然之治。不得已三字便有有天下而不与之意。以其身之可贵犹贵於为天下，而后可以天下托之，以其身之可爱犹爱於为天下，而后可以天下寄之。此两句文亦奇，理亦正。读庄子之书於此等句，又当子细玩味。礼记曰筋骸之束，解其五藏，便是不束矣。擢，抽也，过用其聪明也。尸居者，其居如尸然，即曲礼所谓坐如尸也。龙，文采也，尸居无为而威仪可则，自然有文，故曰尸居而龙见。渊，深也，静也，默，不言也；雷声，感动人也。虽不言而德动人也。禅家所谓是虽不言，其声如雷也。故曰渊默而雷声。神，精神也；天，天理也。动容周旋无非天理，故曰神动而天随。如此三句岂#1可以庄子为异端之书乎。理到而文又奇，所以度越诸子。炊累即是野马尘埃，生物以息相吹之意。炊，动也；累，微细而累多也。虚室之中漏日如卵处看，日影中微尘便见。此两字下得奇特，若动而又不动，若多而不见其多，故曰炊累。言我若无为於上，而天下之人日出而作，日入而息，自得自乐，如万物之炊累然，又何用我容心以治之。
　　崔瞿问於老聃曰：不治夭下，安臧人心。老聃曰：汝慎无撄人心。人心排下而进上，上下囚杀，淖约柔乎刚强，廉刿雕琢，其热焦火，其寒凝冰，其疾俛仰之间而再抚四海之外。其居也渊而静，其动也县而天，偾骄而不可系者，其唯人心乎。
　　此一段把孟子出入无时，莫知其乡，合而观之，便见奇特。无撄者，无挠乱搂拂之也。排下者，不得志之时愈见颓塌，得志之时则好进不已。上，此心向上也，下心趋下也。向上下皆为囚杀，乃会累自苦之意。绰约，儇美也。刚强之人或为绰约所柔，以项羽而泣涕於虞美人是也。廉刿，圭角也，雕琢，磨砻也。谚公：入大学者菱角入去鸡头出来，即此意也。少年得意之人，多少圭角，更涉忧患世故皆消磨了，故曰廉刿雕琢。其内热时如焦火然，其凛凛时如凝冰然，此皆形容人心燥怒忧恐之时，一俯仰之间，而其心中往来如再临四海之外，其急疾也如此。抚，临抚也。犹言行一过也。其居也渊而静，言心不动之时；其动也县而天，言此念一起之时，如县系於天。偾与偾同，偾骄，亢戾之状。不可系，即不可制也，佛经云如何降伏其心，看他降伏字便见得偾骄不可系之意。此一段模写人心最为奇妙，非庄子之笔，亦未易能也。
　　昔者黄帝始以仁仪撄人之心，尧舜於是乎股无胪胈，胫无毛，以养天下之形，愁其五藏以为仁义，矜其血气以规法度，然犹有不胜也。尧於是放谁兜於崇山，投三苗於三危，流共工於幽都，此不胜天下也。夫施及三王而天下大骇矣。下有桀跖，上有曾史，而儒墨毕起，於是乎喜怒相疑，愚知相欺，善否相非，诞信相讥，而天下衰矣。大德不同而性命烂熳矣，天下好知而百姓求竭矣。
　　股无胈犹解肉不生之意，胫无毛言劳其足也。矜音动，与同。矛，柄也，项籍传动粮棘矜，此言矜梗其血气也；犹曰柴其内也。规，为也，言其为仁义法度劳苦如此，虽如此劳苦而犹有无柰何处，故有放流之刑。不胜天下者，言其无如天下何也。四罪而天下咸服，本舜事也，而庄子唤作尧，所以曰其辞虽参差而諔诡可观，见天下篇，此便是参差处，是实供吐了。尧舜且如此，延及三王尤大可骇矣。施，延也。主王既如此，所以下而小人则为桀跖之行，上而君子则慕曾史之名，而起儒墨之争。於是自喜於我而加怒於人，自以为知而以人为愚，自以为善而以人为否，自以为信而以人为诞，彼此皆然，故有相疑相欺、相非相讥之事，即齐物篇中彼亦一是非、此亦一是非之意。烂熳字下得好，性命之理到此都狼藉了。求竭者，言下无以应之也。
　　於是乎釿锯制焉，绳墨杀焉，椎凿决焉，天下脊脊大乱，罪在撄人心。故贤者伏处大山堪岩之下，而万乘之君忧栗乎庙堂之上。今世殊死者相枕也，桁杨者相推也，刑戮者相望也，而儒墨乃始离跂攘臂乎桎梏之间，意甚矣哉，其无愧而不知耻也甚矣。吾未知圣知之不为桁杨椄槢也，仁义之不为桎梏凿枘也，焉知曾史之不为桀跖嚆矢也。故曰：绝圣弃知，而天下大治。
　　此段言其不胜天下，遂至於用刑。釿锯绳墨椎凿，皆用刑之具也。绳，束缚者也；墨，黥淄也；脊脊者，犹藉藉也。罪在撄人心者，言自黄帝始也。贤者隐遁不出而其君自劳，天下之被罪者甚众，气象如许，而儒墨於此时犹且高自标置於举世罪人之中，故曰乃始离趺攘臂乎桎梏之间。离跂，支离翘跂也。攘臂，奋手言谈也。乃自许自高之貌。意，叹也，甚矣哉，言其所为已甚也，儒墨於此可谓甚不知耻也。上下两甚矣字，意却不同，皆是奇笔处。桁杨，械也。相推，言行者相挨拶也。桁杨接槢因圣知而有，桎梏凿枘因七义而有。桀跖借曾史之说得以自文而为害，是曾史为盗跖之嚆矢也。椄槢，今枷中横木，亦楔也。嚆矢，今之响箭也。
　　黄帝立为天子十九年，令行天下。闻广成子在於空同之上，故往见之曰：我闻吾子达於至道，敢问至道之精。吾欲取天地之精以佐五谷，以养民人。吾又欲官阴阳以遂群生，为之奈何。广成子曰：而所欲问者，物之质也；而所欲官者，物之残也。自而治天下，云气不待族而雨，草木不待黄而落，日月之光益以荒矣。而佞人之心翦翦者，又奚足以语至道。
　　取天地之精以佐五谷，是致和而使万物育也。官阴阳以遂群生，是燮调阴阳以顺万物也。官，各任其职也，阴阳不相戾，各当其职曰官。物之本然者曰质，即前言至道也。物之残者言害物之事也。天地阴阳皆自然之理，五谷群生亦自生自遂之物，有心以官之则反为物之害矣。而汝也指黄帝而言也，族，聚也。云不族而有雨，是此有而彼无也。不待黄而落，失时也。荒者，田月有薄蚀废其光也。荒，废也。翦翦犹浅浅也。
　　黄帝退，捐天下，筑特室席曰茅间，居三月，复往邀之广成子。南首而卧，黄帝顺下风膝行而进，再拜稽首而问曰：闻吾子达於至道，敢问治身奈何，而可以长久。广成子蹙然而起曰：善哉，问乎。来，吾语汝至道。至道之精，窈窈冥冥，至道之极，昏昏默默。无视无听，抱神以静，形将自正，必静必清，无劳汝形，无摇汝精，乃可以长生。目无所见，耳无所闻，心无所知，汝神将守形，形乃长生。
　　不曰治天下而曰治身，故以为善问。窈窈冥冥，远而不可穷也。昏昏默默，微而不可见也。无视无听，耳目俱忘也。神存於心曰抱，静而无为，形则自正。神必清静，形不劳役，气无摇动，则可以长生。今修炼之学皆原於此，如仙如佛，自古以来必皆有之，亦不是庄子方为此说也。无劳无摇，此无字与勿字同，有禁止之意。目无见，耳无闻，心无知，又解无视无听、抱神以静两句。神守其形则可以长生，此神字今修养家所谓婴儿是也。
　　慎汝内，闭汝外，多知为败。我为汝遂於大明之上矣，至彼至阳之原也；为汝入於窈冥之门矣，至彼至阴之原也。天地有官，阴阳有藏。慎守汝身，物将自壮，我守其一，以处其和，故我修身千二百岁矣，吾形未常衰。
　　慎汝内，不动其心也。闭汝外，不使外物得以动吾心也。才多知则为累矣，不识不知而后德全，故曰多知为败。至阳之初，大明也，至阴之初，窈冥也。原，初也。大明之上，太虚之上也，窈冥之门，无极之始也。易言一阴一阳之谓道，亦是此等说话，但其说涵畜，庄子要说得畅快，故其辞如此。为汝者，教汝也；遂，从也，犹往也；入，穷也，言欲教汝极至於此也。官，职；藏，府也。此言人身向有天地阴阳也，我之天地，各官其官，我之阴阳，各居其所，则此身可以慎守，物物皆自坚固。物者，我身所有之物也，故曰物将自壮。所守者一而不杂，所处者无不和顺，此所以形虽千二百岁之久，而不衰也。处者，处事处物也，感而应之者也。天地，即吾身之健顺也。
　　黄帝再拜稽首曰：广成子之谓天矣。广成子曰：来，余语汝。彼其物无穷而人皆以为终，彼其物无测而人皆以为极。得吾道者，上为皇而下为王；失吾道者，上见光而下为土。今夫百昌皆生於土而反於土，故余将去汝，入无穷之门，以游无极之野，吾与日月参光，吾与天地为常。当我缗乎，远我昏乎，人其尽死而我独存乎。
　　广成子之谓天者，言其可与天合一也。物安有穷而人必求所终，物岂可测而人必求其所极，是以有涯而随无涯也。此两句极有味，以粗言之，则打铁作门限，鬼见拍手笑，亦此意。易不终於既济而终於未挤，是知物无穷而物无测也。子在川上而曰：逝者如斯夫，亦指其无穷无测者言之。上可以为皇，下可以为王，此皇王字，如圣尽伦，王尽制，如天下篇所谓内圣外王也。皇是无为者也，王是有为者也，非三皇与三代之王也。上见光者，日月也。下为土者，地也。言居天地之间，瞢然无知，举头但见日月，低头但见地下而已。百昌，百物也。生於土而反於土，叶落归根，臭腐化神奇，神奇化臭腐之意。去汝者，离去人间之意。无穷之门，无极之野，犹言天地之外也。可与日月天地相为长久，故曰与日月参光，与天地为常。缗与冥同，昏暗也。当我者，迎我而来也；远我者，背我而去也。物之来去，我皆泯然而不知，故曰当我者缗乎，远我者昏乎。
　　云将东游，过扶摇之枝，而适遭鸿蒙。鸿蒙方将拊髀雀#23跃而游，云将见之，傥然止，贽然立，曰：叟何人邪，叟何为此。鸿蒙拊髀雀跃不辍，对云将曰：游。云将曰：朕愿有问也。鸿蒙仰而视云将曰：吁。云将曰：天气不和，地气郁结，六气不调，四时不节。今我愿合六气之精以育群生，为之奈何。鸿蒙拊脾雀跃，掉头伯：吾弗知，吾弗知。云将不得问。又三年，东游过有宋之野而适遭鸿蒙，云将大喜，行趋而进曰：天忘朕邪，天忘朕邪。再拜稽首，愿问於鸿蒙。鸿蒙曰：浮游不知所求，猖狂不知所往。游者鞅掌，以观无妄。朕又何知。云将曰：朕也自以为猖狂而民随予所往，朕也不得已於民，今则民之放也。愿闻一言。鸿蒙曰：乱天之经，逆物之情，玄天弗成。解兽之群而鸟皆夜呜，灾及草木，祸及昆虫。噫，治人之过也。
　　扶摇之枝，即扶桑日出之地也。拊髀雀跃，形容其跳跃自乐之意。傥然，自失之貌。贽然，屹立之貌。叟指鸿蒙也。赵州见投子买油而归，州云：久闻投子，今见买油翁。投子曰：油油。看禅宗此事便见。云将曰游，乃是庄子形容鼓舞处。油字与游字不同，非以油为游也。不辍而对曰进，仰而视曰吁，昼得自妙。育群生之间，便与前黄帝之间同。掉头，摇头也。天忘朕邪，朕，我也。呼鸿蒙为天，言前日曾一见，尚记得否，岂已忘之邪。浮游，周游也。猖狂，轶荡也。不知所求，无所求也。不知所往，无所往也。鞅掌，纷汩也。无妄，真也。游於举世纷汩之中而自观其真。不得已於民，言欲谢绝之而不可也。放，效也；民以我为法也。天之经，常物之情实，皆自然而已。今既以有心为之，则是乱逆其自然矣，岂得成自然之化，故曰玄天弗成。玄，虚也，犹言先天也。默群而不争则无异类同类之别，今各解其群而去，则是有尔我同异也。鸟皆夜鸣，惊也。不能辅物之自然而使失其性，则草木昆虫皆被祸矣。此皆自有心以治人始，亦犹前曰罪在撄人心也。
　　云将曰：然则吾奈何。鸿蒙曰：噫。毒哉。仙仙乎归矣。云将曰：吾遇天难，愿闻一言。鸿蒙曰：噫，心养。汝徒处无为而物自化，堕尔形体，吐尔聪明，伦与物忘，大同乎涬溟，解心释神，莫然无魂，万物云云，各复其根，各复其根而不知。挥浑沌沌，终身不离，若彼知之，乃是离之。无问其名，无窥其情，物固自生。云将曰：天降朕以德，示朕以默，躬身求之，乃今也得。再拜稽首，起辞而行。
　　然则吾奈何者，言今既如此，如之何而可也。毒哉，犹石头所谓苦哉苦哉是也。仙仙乎，急去之貌，言汝已自毒自苦，可急急归去，不必问我。这一段妆撰问答处，便似传灯录上说话。心养者，言止汝此心自养得便是，不曰养心而曰心养，当子细分别。徒，但也，言汝但处於无为之中而物者化，自化者，往来不息，自生自化之意也，将从前许多聪明皆吐去而莫留之。伦与沦同，沦没也。泯没而与物相忘则与涬溟大同矣。涬溟，无形无朕未有气之始也。解心，解去其有心之心；释神，释去其有知之神。莫然，定也，无魂者，无知也。精曰魄，神曰魂，无魂者犹前言块然以其形立也。解心之心与心养之心自异，解神之神与抱神以静之神自异，此等字又当子细体认。云云，众多也。各复其根，生者必灭也，虽灭而不灭，灭者又生，故曰各复其根而不知。浑浑沌沌，无知无觉之貌，浑沌则终身不离乎道矣，才有知觉则与道为二，故曰若彼知之，乃是离之。此一句甚精微，当着眼看。凡有分别之谓名，凡有好恶之谓情，窥者，见也，无问无窥，则无所分别无所好恶矣。此即无为自然也。我能无为自然，则物物各遂其生，是其固然者也。故曰物固自生。固者，固有也。降犹言赐我也，默者，不言也。赐我以自然之德，示我以不言之理，反身而求之，已得此道。躬，亲也，自也，言自於吾身求之乃得其所得矣，遂拜谢而去。
　　世俗之人，皆喜人之同乎己而恶人之异於己也。同於己而欲之，异於己而不欲者，以出乎众为心也。夫以出乎众为心者，曷尝出乎众哉。因众以宁所闻，不如众技众矣。而欲为人之国者，此揽乎三王之利而不见其患者也，此以人之国侥幸也，几何侥幸而不丧人之国乎。其存人之国也无万分之一，而丧人之国也，一不成而万有余丧矣。悲夫，有土者之不知也。
　　自此以下至篇末，乃是庄子自铺说一段。欲人同己而不欲其异己，是以我皆出乎众人之上也，以己之所闻必欲众人皆归向而后安，则我何尝异乎众人。虽欲出众而何由出众。若谓之独见，则必众人皆不知
　　而后可。既欲人人同我，则是我不如众人之技多矣。老子曰知我希，则我贵矣。庄子又如此翻腾出。韩退之论文所谓犹有人之说在亦是此意。其心如此而欲为人之国，是欲揽取三王之利而不知其必为害患也。以此谋人之国是图侥幸也，侥幸为心，但见有丧，安得有成。但有国者未知其人而为其所惑也。有土者，有国也，指当时诸侯而言也。此意分明是讥当时历聘游说之士。
　　夫有土者，有大物也。有大物者，不可以物。物而不物，故能物物。明夫物物者之非物也，岂独治天下百姓而已哉。出入六合，游乎九州，独往独来，是谓独有。独有之人，是之谓至贵。
　　物物者，有心有迹也。不物者，无为而为，自然而然也。无为则无所不为，故曰不物故能物物。若知物物之物，则岂特治天下而已，故曰出入六合，游乎九州。言道超乎万物之表也，操纵阖辟於造化之间而与天为一，非人可得而二之，故曰独往独说话。心养者，言止汝此心自养得便是，不曰养心而曰心养，当子细分别。徒，但也，言汝但处於无为之中而物者化，自化者，往来不息，自生自化之意也，将从前许多聪明皆吐去而莫留之。伦与沦同，沦没也。泯没而与物相忘则与涬溟大同矣。涬溟，无形无朕未有气之始也。解心，解去其有心之心；释神，释去其有知之神。莫然，定也，无魂者，无知也。精曰魄，神曰魂，无魂者犹前言块然以其形立也。解心之心与心养之心自异，解神之神与抱神以静之神自异，此等字又当子细体认。云云，众多也。各复其根，生者必灭也，虽灭而不灭，灭者又生，故曰各复其根而不知。浑浑沌沌，无知无觉之貌，浑沌则终身不离乎道矣，才有知觉则与道为二，故曰若彼知之，乃是离之。此一句甚精微，当着眼看。凡有分别之谓名，凡有好恶之谓情，窥者，见也，无问无窥，则无所分别无所好恶矣。此即无为自然也。我能无为自然，则物物各遂其生，是其固然者也。故曰物固自生。固者，固有也。降犹言赐我也，默者，不言也。赐我以自然之德，示我以不言之理，反身而求之，已得此道。躬，亲也，自也，言自於吾身求之乃得其所得矣，遂拜谢而去。
　　世俗之人，皆喜人之同乎己而恶人之异於己也。同於己而欲之，异於己而不欲者，以出乎众为心也。夫以出乎众为心者，曷尝出乎众哉。因众以宁所闻，不如众技众矣。而欲为人之国者，此揽乎三王之利而不见其患者也，此以人之国侥幸也，几何侥幸而不丧人之国乎。其存人之国也无万分之一，而丧人之国也，一不成而万有余丧矣。悲夫，有土者之不知也。
　　自此以下至篇末，乃是庄子自铺说一段。欲人同己而不欲其异己，是以我皆出乎众人之上也，以己之所闻必欲众人皆归向而后安，则我何尝异乎众人。虽欲出众而何由出众。若谓之独见，则必众人皆不知而后可。既欲人人同我，则是我不如众人之技多矣。老子曰知我希，则我贵矣。庄子又如此翻腾出。韩退之论文所谓犹有人之说在亦是此意。其心如此而欲为人之国，是欲揽取三王之利而不知其必为害患也。以此谋人之国是图侥幸也，侥幸为心，但见有丧，安得有成。但有国者未知其人而为其所惑也。有土者，有国也，指当时诸侯而言也。此意分明是讥当时历聘游说之士。 
　　夫有土者，有大物也。有大物者，不可以物。物而不物，故能物物。明夫物物者之非物也，岂独治天下百姓而已哉。出入六合，游乎九州，独往独来，是谓独有。独有之人，是之谓至贵。
　　物物者，有心有迹也。不物者，无为而为，自然而然也。无为则无所不为，故曰不物故能物物。若知物物之物，则岂特治天下而已，故曰出入六合，游乎九州。言道超乎万物之表也，操纵阖辟於造化之间而与天为一，非人可得而二之，故曰独往独来，是谓独有。如此则至贵矣。
　　大人之教，若形之於影，声之於响，有问而应之，尽其所怀为天下配，处乎无响，行乎无方。挈汝适伏#3之挠挠以游无端，出入无旁与日无始，颂论形躯合
　　乎大同，大同而无己，无已恶乎得有有。睹有者，昔之君子；睹无者，天地之友。
　　大人，至人也，即独有之人也。形必有影，声必有响，自然而然也。有问於我则尽吾之所怀而应之，以此对乎天下，是以一身而独当天下之大也。我为主，配为宾，无响无声无臬也。无方，无迹也。挠挠，群动不已之貌。适，往也，挈，提也。汝指举世之人也。复，归也，挈举世之人而往归之於挠挠之中，言虽出世而不外於世间者，是出世世间非二法也。无端，无始也，无旁，四面皆无极也。出入而游乎其间，日日如是，不见其所终，安知其所始，故曰与日无始。以形躯而论赞之，合乎天地之间，皆同此身也，故曰合乎大同。颂，赞也。我身既与万物皆同，则不得而自私，是无已矣。既已无己则何者为有，即庞居士所谓空诸所有，勿实诸所无也。昔之君子，但见其有；与天地为友者，方见其无。其曰昔之君子者，自尧舜而下皆在其中。
　　贱而不可不任者，物也。卑而不可不因者，民也。匿而不可不为者，事也。粗而不可不陈者，法也。远而不可不居者，义也。亲而不可不广者，仁也。节而不可不积者，礼也。中而不可不高者，德也。一而不可不易者，道也。
　　神而不可不为者，天也。
　　观此一段，庄子依旧是理会事底人，非止谈说虚无而已。伊川言释氏有上达而无下学，此语极好。但如此数语中，又有近於下学处，又有精粗不相离之意。以道为贵则物为贱矣；人岂能遗物哉。故曰：贱而不可不任者，物也。任，用也。以道为尊则在人者卑矣，然岂能离人而独立哉。故曰：卑而不可不因者，民也。因，相依也。匿，隐也。晦，昧也。明白者，道也。以事对道，事则晦昧矣，然岂能尽遗世事哉。故曰：匿而不可不为者，事也。道者，精也，法者，粗也。法岂能尽弃哉。故曰：粗而不可不陈者，法也。言义则去道远矣，而义岂可去哉。故曰：远而不可不居者，义也。道无亲疏，仁则有爱，虽非至道，而岂能遗仁哉，必推广之。故曰：亲而不可不广者，仁也。礼有节文似於强世而不可不为，故曰：节而不可不积者，礼也。礼仪三百，威仪三千，岂一日一人之力可为。故曰：积德，人所同得也。虽与世和同而有当自立处，岂得与人同。故曰：中而不可不高者，德也。中，和同也。一於自然者，道也。然而有当变易处，岂容执一而不变，故曰：一而不可不易者，道也。不可知之谓神，天之所为皆不可知，人事不可以不尽，岂可尽委之不可知哉。故曰：神而不可不为者，天也。
　　故圣人观於天而不助，成於德而不累，出於道而不谋，会於仁而不恃，薄於义而不积，应於礼而不讳，接於事而不让，齐於法而不乱，恃於民而不轻，因於物而不去。物者莫足为也，而不可不为。不明於天者不纯於德，不通於道者无自而可。不明於道者，悲夫。
　　不助者，不容力也。在於人者不容不为，而以道眼观之，则虽为之而不容力，故曰观於天而不助。此助字与助长字同。不累者，不累积以高也。累积以为高，则是容心不自然矣。累音垒。不谋者，无计度之心也。不恃者，不自以为恩也。会，聚也。积，不化也，不积则化矣。薄，逼也，近也。所行虽近义而不自以为有，曰集义则不化矣。不讳者，不拘忌也。应，应接也。拘於礼文则有所讳避，可行则行，随事而应接之，故曰应於礼而不讳。让，退缩之意也。接事之间，直情径行，无所退缩，故曰接於事而不让。以法齐物，虽纷杂之中而有简直之意，故曰不乱。民虽可恃而不轻。我以倚重之物虽可因，而不去本以就末。斡转从上数句到此已，尽却又提起一物字，曰物莫足为也，而不可不为。此物字即是精者为道，粗者为物，事事物物皆在其中矣。若以道心观之，皆不足为。然而有不可以不为，此便是人心处。观此一句，则庄子岂不知精粗为一之理者。又曰不明於天者不纯於德，言世间之事虽不可不为，而必知自然之理则可，不明於天理之自然，则在我之德不纯一矣。不通於道即不明於天也。无自不可者，言无往而不窒碍也。上言不明於天，不通於道，到此结处又曰不明於道，则知不明於天、不通於道两句，只是一意。
　　何谓道。有天道，有人道。无为而尊者，天道也；有为而累者，人道也。主者，天道也，臣者，人道也。天道之与人道也相去远矣，不可不察也。
　　此两行最妙最亲切於学问，但读者忽而不深求之。无为而尊者，天道之自然也；有为而累者，人道之不容不为者也。上句便属道心，下句便属人心。此一累字便与危字相近。主者天道，是以道心为主也；臣者人道，是使人心听命也。此臣主字不是朝廷君臣，从来读者只作君臣说，误矣。此是一身中之君臣。齐物论曰：其递相为君臣乎，其有真君存焉。当如此看可也。庄子之书，大抵贵无为而贱有为，前两转既说有为者不可不为，又恐人把有为无为作一例看，故於此又曰天道与人道相去远矣，不可不察也。开阖抑扬，前后照应，若看得出自是活泼泼地。但其言语错维，鼓舞变化，故人有不能尽知之者兼其间。如远而不可不居者义，亲而不可不广者仁，此语不入圣贤条贯，所以流於异端，须莫作语孟读方可。自贱而不可不任以下，至不可不察也，此庄子中大纲领处，与天下篇同。东坡以为庄子未尝讥孔子，於天下篇得之。今曰庄子未尝不知精粗本末为一之理，於此篇得之。更有一说，圣贤之言万世无弊，诸子百家亦有说得痛快处。且如易曰：形而上者谓之道，形而下者谓之器，化而裁之谓之变，推而行之谓之通，举而措天下之民谓之事业。又曰：见乃谓之象，形乃谓之器，制而用之谓之法，利用出入，民咸用之谓之神。何尝不说精底，何尝不说粗底。说得如此浑成，便自无弊。乐轩云儒者悟道则其心愈细，禅家悟道则其心愈粗，此看得儒释骨髓出，前此所未有也。如庄子此役，把许多世间事吹做卑，吹做粗，中间又着个不可不三字，似此手脚更粗了，便无惟精惟一、允执厥中气象，若分别得这粗细气象出，方知乐轩是悟道来，是具大眼巨者。他人辟佛只说得皮毛，他既名作出世法，又以绝人类去伦纪之说辟之，何由得他服。
　　南华真经口义卷之十三竟
　　#1岂：明本作『亦』。
　　#2雀：原作『爵』，据明本改。
　　#3伏：明本作『复』。
　　南华真经口义卷之十四
　　鬳斋林希逸
　　外篇天地
　　天地虽大，其化均也。万物虽多，其治一也。人卒虽众，其主君也。君原於德而成於天，故曰玄古之君天下，无为也，天德而已矣。
　　其化均者，言皆是元气也。治，主也。万物虽多，主之者一造化而已。人卒虽众，其主君也，犹言天无二日，民无二王也。天之与我者为德，我能推原其德之初，皆自天而成之，则人力无所加矣。为人君者能知乎此，则无为而顺自然矣，无为自然便是天德。玄，远也，玄古犹邃古也。
　　以道观言，而天下之君正。以道观分，而君臣之义明。以道观能，而天下之官治。以道泛观，而万物之应备。故通於天地者，德也。行於万物者，道也。上治人者，事也。能有所艺者，技也。技兼於事，事兼於义，义兼於德，德兼於道，道兼於天。
　　天地之间有气则有声，有声而后有名，名之为君则天下之分定矣。此自天地之初才有声时便自定了，此是自然底，故曰以道观言，而天下之君定。言，声也。道，自然也。既有此分，则自有君臣之义，便是卑高以陈，贵贱位矣之，意，故曰以道观分，而君臣之义明。天下之事非一人所能用於世者，多随其能而尽其职，其所以能者亦天与之，盖天生许多人出，而做许多事，故曰以道观能，而天下之官治。万物之间未有无对者，有寒则有热，有雌则有雄，有上则有下，有前则有后，有左则有右，个个相应，皆出自然，故曰以道泛观，而万物之应备。此四句最妙，其语亦纯粹。天能覆能生，地能载能成，同此德也。通，同也。万物之间，各有自然之理行乎其中，故曰行於万物者，道也。上之所以治者，如礼乐刑政，皆治之事也。事事之中各有艺业，随其所能者，人之技也。道德，精者也；事与技，粗者也。无精无粗皆出於自然，则技即事，事即艺，艺即德，德即道，道即天，故曰技兼於事，事兼於义，义兼於德，德兼於道，道兼於天。兼者，合二为一之意。义合作艺，因声伺，故传写之讹耳。
　　故曰：古之畜天下者，无欲而天下足，无为而万物化，渊静而百姓定。记曰：通於一而万事毕，无心得而鬼神服。
　　畜天下，即孟子所谓以善养天下者。我无欲则天下自然足，我无为则天下自然化，我能静则百姓自然定。渊静，澄静也。万事不过一理，故曰通一而万事毕。得於我者苟能无心，则非特人服之，鬼神亦服之。记曰者，犹传有之也。此语上世所传，故庄子举以自证。此五句极纯粹，上三句与老子略同。
　　夫子曰：夫道，覆载万物者也。洋洋乎大哉，君子不可以不刳心焉。无为为之之谓天，无为言之之谓德，爱人利物之谓仁，不同同之之谓大行，不崖异之谓宽，有万不同之谓富。故执德之谓纪，德成之谓立，循於道之谓备，不以物挫志之谓完。君子明於此十者，则韬乎其事心之大也，沛乎其为万物逝也。
　　夫子，言其师也。刳心者，剔去其知觉之心也，去此知觉之心而后可以学道。人，自然也，为之以自然则谓之天，得於己者不言而喻，故曰无为言之之谓德。无为言者，谓无所容言也。异者亦同，故曰不同同之，如此大矣。崖异，有迹也，宽，绰然也。物物不同而我皆有之，故曰有万不同之谓富。即万物皆备於我也。纪，条理也。所执之德，小大有序，各有条理，故曰执德谓之纪。卓乎如有所立，德之成也，循其道而行，则无所不备，备，道全美也，完全也。外物不足以动其心，则在我者全矣，故曰不以物挫志之谓完。十者，天德仁大宽富纪立备完也。韬，藏也，包括万事而无遗，皆归於心，此心之大，无外矣，故曰韬乎其事心之大也。逝者，往也，逝者如斯之逝也，万物往来不穷而吾与之为无穷，故曰沛乎其为万物逝也。
　　若然者，藏金於山，藏珠於渊，不利货财，不近贵富，不乐寿，不哀夭，不荣通，不丑穷，不拘一世之利以为己私分，不以王天下为己处显，显则明。万物一府，死生同状。
　　藏金於山，藏珠於渊，富藏於天下也。不近者，远之也。不以寿夭为哀乐，不以穷通为荣辱，丑字下得便胜辱字。一世之利与一世共之，不拘以为我之私分，人亡弓人得之之意也。虽王天下不自以为尊显，黄屋非尧心之意也。胸中之明照乎天地，以此为显，故不以王天下为显也。聚万物而归之一理，故曰一府。死生亦大矣，而无所变於己，视之若一也，故曰同状。
　　夫子曰：夫道，渊乎其居也，漻乎其清也。金石不得无以鸣，故金石有声，不考不鸣。万物孰能定之。
　　渊乎其居，静也，居者不动也，定也。漻乎其清，不混不杂也。金石之鸣亦自然之天也，故曰金石不得无以鸣。言呜底便是道也。然金石虽有
　　声，非人考击之则不呜，人之考击亦是天机也。此两句又是一般道理，亦犹前所谓庸讵知吾所谓天者非人乎，所谓人者非天乎。故曰：万物孰能定之。天非人不因，人非天不成，亦是此意。但於此书文字说得奇耳。
　　夫王德之人，素逝而耻通於事，立之本原而知通於神。故其德广，其心之出有物采之。故形非道不生，生非德不明，存形穷生，立德明道，非王德者邪。荡荡乎忽然出，勃然动，而万物从之乎。此谓王德之人。
　　王德者，言有王天下之德也。素逝者，以弃朴而往，犹易言素履往也。事事无、不为无不能，而不以此为名，故曰耻通於事。本原，万物之初也。知通於神，至诚如神也。采，取也。物有取於我而后其心应之，故曰其心之出有物采之。采犹感也，出犹应也。万物皆造化所生，凡有形者皆同此道也。然非自得於我则此道不明，言不知也。下句生字言我受天地之中以生也，存我之形以穷究其始生之理，立我之德以明其自然之道，此非圣人不能也。荡荡乎，言其大也。忽然出，首出庶物之出也。勃然动，不得已而起之意也。万物从之，是圣人作而万物睹也。
　　视乎冥冥，听乎无声。冥冥之中独见晓焉，无声之中独闻和焉，故深之又深而能物焉，神之又神而能精焉。故其与万物接也，至无而供其求。时聘而要其宿，大小、长短、修远。
　　冥冥，无形之地也。视於无形而其见晓然，即恍兮惚兮，其中有象也。人皆以为无声而我之所独闻，如八音之相和，所谓非见彼也，自见而已矣，非闻彼也，自闻而已矣。深之又深，入玄入妙也。而又能应乎物，言能精能粗也。神，无形也，精，气也，以无形而见之有气，形上形下之意也。存於我者，虚而应於物也。无已是以至无，而供万物之求也。时骋，时出而用也。要其所归宿，不可以一定，言或小或大，或长或短，或远或近，便是时中之意。修远合作远近其意方足，今曰修远，修即长也，分明是个近字意。或是上面既曰小大长短，此言修远则近亦在其问，不然，则是笔快失检点处。但此两三段散语文字精甚，他人如何有此笔法。
　　黄帝游乎赤水之北，登乎昆仑之丘而南望，还归遗其玄珠。使知索之而不得，使离朱索之而不得，使吃诟索之而不得也。乃使象罔，象罔得之。黄帝曰：异哉，象罔乃可以得之乎。
　　此段言求道不在於聪明，不在於言语，即佛经所谓：以有思惟心求大圆觉，如以萤火烧须弥山。却妆出一段说话如此。玄珠，道也。知，知觉也。离朱，明也。吃诟，言辩也。象罔，无心也。知觉聪明言辩皆不可以得道，必无心而后得之。此等譬喻也自奇绝。
　　尧之师曰许由，许由之师曰啮缺，啮缺之师曰王倪，王倪之师曰被衣。尧问於许由曰：啮缺可以配天乎。吾藉王倪以要之。许由曰：殆哉圾乎天下。啮缺之为人也，聪明截知，给数以敏，其性过人而又乃以人受天。彼审乎禁过而不知过之所由生，与之配天乎。彼且乘人而无天，方且本身而异形，方且尊知而火驰，方且为绪使，方且为物絯，方且四顾而物应，方且应众宜，方且与物化，而未始有恒。夫何足以配天乎。虽然，有族有祖，可以为众父而不可以为众父父。治乱之率也，北面之祸也，南面之贼也。
　　段段是撰出，愈出而愈奇，若此一段谓外篇粗於内篇可乎。配天，犹书云殷礼陟配天也，言王天下也。要，邀致之也。圾，危也。殆亦危也。聪明睿知，性也。给，捷也。数，急也。敏，见快也。应事之间以其性之敏，故应之捷给，此其过人处也。修人事以应天理，故曰以人受天。审，明也。禁过，犹持心而未化也。知过之由生则不待禁止之矣。乘人而无天，言尽其有为而不知无为也。乘，行也，行其在人之事，故曰乘人。身，我也，以我对物，故曰本身而异形。火驰，如火之驰，言其急也。自尊尚其知而急用之，故曰尊知而火驰。绪，末也。为末事所役而不知其本，故曰绪使，丛脞之意也。物絯，为事为物所拘碍也。物随四方而来，顾视而应之，故曰四顾而物应。事事而应，各度其宜，故曰应众宜。为物所汨而失其自然之常者，非能定而应也，故曰与物化而未始有恒。化，为事物所变动也。常，一也#1。未始有常，无定也。一个彼且，七个方且，古今以来那得这般文笔。虽然又转一转，言其虽未可以配天，亦有可尊处。一族之聚必尊其祖，故曰有族有祖。只此等闲四字下得亦奇。众父者，出於众人而可以为其父也，谓其高一世也。众父之父则高又高矣，众父之父，天也，自然者也。率，将帅也，言此人之用於世亦可以致治，亦可以政乱。北面，臣也；南面，君也。言以此为臣道，以此为君道，皆有患害，故曰：北面之祸也，南面之贼也。
　　尧观乎华，华封人曰：嘻。圣人。请祝圣人，使圣人寿。尧曰：辞。使圣人富。尧曰：辞。使圣人多男子。尧曰：辞。封人曰：寿富多男子，人之所欲也。汝独不欲，何邪。尧曰：多男子则多惧，富则多事，寿则多辱，是三者非所以养德也。故辞。封人曰：始也我以汝为圣人邪，今然君子也。天生万民必授之职，多男子而授之职则何惧之有，富而使人分之则何事之有。
　　富寿多男，人之所欲也，学道者则以为不足介意。庄子却如此翻说，越见他高处。天生万民必授之职，即是孩儿堕地，便有衣食，分剂山谷，所谓百草愁春雨是也。富而使人分之，言各付诸人也。
　　夫#2圣人鹑居而鷇食，鸟行而无彰。天下有道则与物皆昌，天下无道则修德就闲。千岁厌世，去而上仙，乘彼白云，至于帝乡。三患莫至，身常无殃，则何辱之有。
　　鹑居，无定所也。鷇鸟，初生者也，其母哺之，虽食而非自求也，言无心於食也。鸟行，飞也。无彰，无迹也，随所寓而无恋着也。与物皆昌者，物与我各得其生也。修德就闲，邦无道则隐也。厌世而上仙，解脱之意也。白云帝乡，虚无之上也。三患，少壮老也。楞严经恒河水之喻，便是三患。身常无殃，自乐也。上言寿富多男子，下却倒说寿既在后，其辞又多，此亦文之机轴也。
　　封人去之，尧随之曰：请问。封人曰：退已。
　　尧犹欲问而封人不之答，但曰退已，犹言你去休。接舆趋而辟，荷杖丈人至则行矣，伊川不得与同舟者，言皆此机关也。
　　尧治天下，伯成子高立为诸侯。尧授舜，舜授禹，伯成子高辞为诸侯而耕。禹往见之，则耕在野，禹趋就下风，立而问焉。曰：昔尧治天下，吾子立为诸侯。尧授舜，舜授予，而吾子辞为诸侯而耕。敢问其故何也。子高曰：昔尧治天下，不赏而民劝，不怒而民畏。今子尝罚而民且不仁，德自此衰，刑自此立，后世之乱自此始矣。夫子阖行邪，无落吾事。俋俋乎耕而不顾。
　　此段又言世变愈下，一节不如一节，在禹时便不如尧舜矣。无落吾事者，落，废也，言吾不暇与汝言，恐废吾耕事也。俋俋，低首而耕之状。尧不赏不罚，今子赏罚而民不仁，其意盖言赏罚不如无，亦如必也使无讼之意，却借尧舜禹之名以言之。
　　泰初有无，无有无名，一之所起，有一而未形，物得以生，谓之德。未形者有分，且然无间，谓之命。留动而生物，物成生理，谓之形。形体保神，各有仪则，谓之性。性修反德，德至同於初。同乃虚，虚乃大，合喙鸣，喙鸣合，与天地为合。其合缗缗，若愚若昏，是谓玄德，同乎大顺。
　　泰初，造化之始也。所有者只是无而已，未有个有字也。有犹无之，则安得有名，此乃一之所由起也。此一字便是无字，故曰有一而未形。物得以生，则有有矣。凡物各有其有，皆德也。未形者，言一所起之时也，若有分矣，而又分他不得，故曰且然无间。且然，犹且也，且字下常添一字。无间便是浑然者，有分便是粲然者，此命字即天命谓性之命。留动而生物，元气之动运而不已，生而为物则是其动者留於此，故曰留动而生物。留动二字下得极精微，莫草草看。动，阳也；留动，静也，静为阴，此句便有阳生阴成之意。物得之而生，既成物矣，则生生之理皆具，以元气之动者而为我之生者，此谓之形也。看他形字却如此说，实他书所无。形体保神，各有仪则，谓之性，此一句便是诗有物有则，便是左传所谓民受天地之中，以生有动作威仪之则也。形体，气也，气中有神，所谓仪则皆此神为之，便是性中自有仁义礼智之意。若以吾书论，此四句第一句搬字却是性字，此性字却是性之用矣。所以道此书字义当作一眼看。性修反德者，言修此性以复其自然之德，德既至矣尽矣，则与无物之初同矣。反德犹言复礼也。至极，至也。同於无物之初则虚矣，虚则大矣，既虚而大则不言之言。合喙者，不言也；鸣者，言也。以不言之言如此下三#3字，便是他奇笔处。下面却翻一转，又曰喙鸣合，此合字又与上合字不同矣。言此喙之鸣，既以不言而言，则与自然者合矣，以此自然之合则与天地合矣。故曰喙鸣合，与天地为合。缗缗犹泯泯也，泯泯然若愚若昏，形容此合字也，此乃谓之玄妙之德，则与大顺同矣。大顺即太初自然之理也。
　　夫子问於老聃曰：有人治道若相放，可不可，然不然。辩者有言曰离坚白，若县寓。若是则可谓圣人乎。老聃曰：是胥易技系劳形怵心者也。执狸#4之狗成思，猨狙之便自山林来。丘，予告若而所不能闻与而所不能言。凡有首有趾无心无耳者众，有形者与无形无状而皆存者尽无。其动止也，其死生也，其废起也，此又非其所以也。有治在人，忘乎物，忘乎天，其名为忘己。忘己之人，是之谓入於天。
　　若相放，帝王同条共贡之意。以我之可明彼之不可，以我之然明彼之不然，辩者之言虽曰坚白同异，纷纷多端，而我能分辩之若悬於天宇之间，谓能晓然揭而示人也。离，分析也。胥易技系解，已见前篇。成思者，为人所系缚而成其愁思也。自山林来者，言为人捕而来也。前曰执斄，此曰执狸#5斄字误也。所不能闻所不能言，即性与天道不可得闻之意。有首有趾，言人之顶踵同也。无心无耳，言其无知无见也。无形无状，自然而然者，於形而下者见形而上者，即有形者与无形无状而皆存也。此一句下得亦奇。尽无者，言世无此人也。动止，起居也。废起，穷达也。言起居死生穷达之间，皆有自然而然者。人皆知动止死生废起之为动止死生废起，而不知其所以为动止死生废起者也。退之送文畅序曰：江河所以流，人物所以繁。亦有所见之言，但今人等闲读过了。治者，治事之治也。人者，人事也。因人事而治之，则我无容心，故曰有治在人。非惟忘物，并与天亦忘之，此谓之忘己，亡心己者，无我也。入於天者，入於自然也，犹前曰入於非人也。上曰忘乎天，此曰入於天，入则与天为一矣，惟其忘而后能为一也。但应帝王曰未始出於非人，未能忘乎天也，未始入於非人，出乎造化之上也，与此入乎天之语又异。此皆其鼓舞处，不可执着，执着则难读庄子矣。
　　蒋闾葂见季彻曰：鲁君谓葂也曰，请受教，辞不获命。既已告矣，未知中否，请尝荐之。吾谓鲁君曰，必服恭俭，拔出公忠之属而无阿私，民孰敢不辑。季彻局局然笑曰：若夫子之言於帝王之德，犹螳螂之怒臂以当车辙，则必不胜任矣。且若是则其自为处，危其观台，多物将往，投迹者众。蒋闾葂覤覤然惊曰：葂也茫若於夫子之所言矣。虽然，愿先生之言其风也。
　　荐，陈也，请以所言陈之。拔出公忠之属，举贤也。无阿私，无偏党也。辑，安也。局局，笑之貌也。螳螂怒其臂以当车辙，言力小不足以任此大事也。曰怒而飞，曰草木怒生，此言怒臂，庄子喜下一个怒字。其自为处者，言其自为所处之地如此，则似危其观台以示於人，人将往而归之，则投足而来者愈众矣。多物，人物之多也。意言名声愈盛而世之趋者愈众，则自累矣。覤覤，惊之貌。闻此言而无所知，故曰茫若於夫子所言。风者，遗风之风，亦犹曰言其略也。
　　季彻曰：大圣之治天下也，摇荡民心使之成教易俗，众灭其贼心而皆进其独志，若性之自为而民不知其所由然。若然者，岂兄尧舜之教民溟涬然弟之哉。欲同乎德而心居矣。
　　摇荡也，转移也。贼心，有为之心也。独志，独得之志，朝彻见独之独也。民既成教而易其习俗，皆灭去私心而进於道，但如生知之性自有而不知为上之化，故曰不知其所由然。以尧舜为高而以我次之，故曰兄尧舜之教而弟之。谓尧舜岂能胜我，我不在尧舜之下，却下句如此也是好奇。溟涬有低头甘心之意，民字即是人字，言凡人能如此，则岂肯兄尧舜之教而自处其下也。同乎自然之德，则其心安矣。居，安也。欲者，圣人欲其民如此也。
　　子贡南游於楚，反於晋，遇汉阴见一丈人，方将为圃畦，凿隧而入井，抱瓮而出灌，搰搰然用力甚多而见功寡。子贡曰：有械於此，一日浸百畦，用力甚寡而见功多，夫子不欲乎为。圃者仰而视之曰：奈何。曰：凿木为机，后重前轻，挈水若抽，数如泆汤，其名为槔。为圃者忿然作色而笑曰：吾闻之吾师，在机械者必有机事，有机事者必有机心，机心存於胸中则纯白不备，纯白不备则神生不定，神生不定者，道之所不载也。吾非不知，羞而不为也。子贡瞒然惭俯而不对。有间，为圃者曰：子奚为者邪。曰：孔丘之徒也。为圃者曰：子非夫博学以拟圣，於于以盖众，独弦哀歌以卖名声於天下者乎。汝方将忘汝神气，堕汝形骸而庶几乎。而身之不能治，而何暇治天下乎。子往矣，无乏吾事。
　　畦间凿隧，为水沟也。抽，拔也。泆汤，洋溢而涌出也，言取水之易也。此数句形容得桔槔自好。机械，器也。用之则为机事，所以用之者，心也。有机心则纯白不备，言不纯一虚明也。神生不定，不能抱静主一也。道所不载，言不能载道也。要求学问工夫这般处，皆当子细体认。子奚为者，犹论语曰奚自也。拟圣，言慕圣人也。於于，自大之貌。独弦哀歌，言人不己知而自诵自说。卖名，沽名也。独弦哀歌，譬喻说也，比之击磬於卫则非矣。志汝神气，犹曰黜其聪明也。堕汝形体，即忘己也。汝能如此犹尚庶几。不然身且不治，何能治人。此讥吾圣人之言。无乏即无落也。
　　子贡卑陬失色，顼顼然不自得，行三十里而后愈。其弟子曰：向之人何为者邪。夫子何故见之变容失色，终日不自反邪。曰：始吾以为天下一人耳，不知复有夫人也。吾闻之夫子，事求可，功求成，用力少见功多者，圣人之道。今徒不然，执道者德全，德全者形全，形全者神全，神全者，圣人之道也。托生与民并行而不知其所之，茫乎淳备哉。功利机巧必忘夫人之心。
　　卑陬。惭恧之貌。顼顼，自失之貌。不自反，言不复其常也。天下一人，言孔夫子也。事求可，可为则为也。力少而功多，便是桔槔之类。徒，独也。今其人独不然，言汉阴丈人也。托其生於世，虽所行亦与人同而不自知其所往，即浮游而不知所求，猖狂不知所往也。故曰，托生与民并行而不知其所之。淳备，纯一浑全也。茫乎，无形迹之貌。功利机巧必忘夫人之心，言此人心中必无功利机巧之事也。此忘字与亡同无也。
　　若夫人者，非其志不之，非其心不为。虽以天下誉之得其所谓，謷然不顾；以天下非之失其所谓，傥然不受。天下之非誉无益损焉，是谓全德之人哉。我之谓风波之民。
　　夫人者，指汉阴丈人也。不以毁誉为损益，誉且不顾，而况毁乎。所言行於世曰得其所谓，所言不行於世曰失其所谓。风波，言为世故所役而不自定也。
　　反於鲁以告孔子，孔子曰：彼假修浑沌氏之术者也。识其一不知其二，治其内而不治其外。夫明白入素，无为复朴，体性抱神以游世俗之间者，汝将固惊邪。且浑沌氏之术，予与汝何足以识之哉。
　　假，大也，假修大修也。浑沌氏，即天地之初也。术，道也。识其一者，所守纯一也。不知其二者，言心不分也。内，本心也；外，外物也，明白则可入於素。素者，素朴也，无为则复归於自然之朴。体性，全其性也。抱神，一也。汝将固惊邪，固，宜也，言汝未知此道宜乎惊异也。
　　谆芒将东之大壑，适遇苑风於东海之滨。苑风曰：子将奚之。曰：将之大壑。曰：奚为焉。曰：夫大壑之为物也，注焉而不满，酌焉而不竭。吾将游焉。苑风曰：夫子无意于横目之民乎。愿闻圣治。谆芒曰：圣治乎。官施而不失其宜，拔举而不失其能，毕见其情事而行其所为，行言自为而天下化。手挠顾指，四方之民莫不俱至，此之谓圣治。
　　大壑，大海也。横自之民，撰出此等字以形容世人也。游於大壑者，言世间不足观，将观於海。官施不失其宜，随职而各当其任也。拔举而不失其能，无遗才也。情事，实事也。尽见事事可为之实，顺其所可为者而行之，故曰毕见其情事而行其所为。所行所言皆是自为，不为人而为也，天下自然化之。自为者，为已非为人也。手挠，挠动也。言举其手随所顾而指之，民莫不应。书曰惟动丕应徯志是也。手挠顾指，指麾拱揖之意。圣人之治天下如此，意谓古帝王也。
　　愿闻德人。曰：德人者，居无思，行无虑，不藏是非美恶，四海之内共利之，之为悦，共给之，之为安。怊超又条乎若婴儿之失其母也，傥乎若行而失其道也。财用有余而不知其所自来，饮食取足而不知其所从。此谓德人之容。
　　居行，动静也。动静无所容心，故曰居无思，行无虑也。不藏是非美恶，佛家所谓不思善，不思恶也。共利共给，与人同乐之意。怊乎，怅然之貌。若婴儿失母，若行失道，皆言其无意人世，有不得已之意。财用饮食皆致之不问，言无心也。德人比之圣治，高一层矣。
　　愿闻神人。曰：上神乘光，与形灭亡，此谓照旷。致命尽情，天地乐而万事销亡，万物复情，此之谓混冥。
　　上神，言其神腾跃而上也，出乎天地之外，日月之光反在其下，故曰乘光。与形灭亡，言虽有身似无身矣。照旷者，言大昭晰也。致命，极乎天命也。尽情者，尽其性中之情也。此情字与孟子乃若其情，则可以为善同。以天地之道自乐，而万事无所累於我，故曰天地乐而万事销亡。复情，复於实理也，万物皆复於实理则与我为一矣。混冥，即浑沦也，即所谓浑沌氏也。神人比之德人又高一层，如此分别，盖谓古帝王之上更自有不可及者。
　　门无鬼与赤张满稽观於武王之师。赤张满稽曰：不及有虞氏乎，故离此患也。门无鬼曰：天下均治而有虞氏治之邪。其乱而后治之与。赤张满稽曰：天下均治之为愿，而何计以有虞氏为。有虞氏之药疡也，秃而施髢，病而求医，孝子操药以修慈父，其色焦然，圣人羞之。
　　满稽之言，以征伐不及於揖逊，因无鬼之问又并与有虞氏非之，言天下皆愿於治，因有虞氏治之而反以为累也。无疡何以药，不秃何用髢，不病何用医，盖言唤作治天下便是病了。无为而治则无病也。孝子为父操药，其色终是不乐，不若父之无病也。故圣人以为有心於治，天下则可愧矣。其言虽不正，譬喻处亦奇特。修，进也，与羞同，古字通用。羞之，羞耻也。
　　至德之世，不尚贤，不使能。上如标枝，民如野鹿，端正而不知以为义，相爱而不知以为仁，实而不知以为忠，当而不知以为信，蠢动而相使不以为赐。是故行而无迹，事而无传。
　　举世淳一未有贤能之名，故曰不尚贤不使能。标枝，枯枝也。但见其枝不见其叶，故曰标枝。野鹿标枝，皆是无情无欲之喻。端正，修身也。相爱，相亲也。相与以实，诚也，由心之谓忠。当事，事得其当也。端正而下四不知，言当时未有仁义忠信之名也。蠢动，有生之民也。相使，相友助也。不以为赐者，不以为恩也。行而无迹，事而无传，是当时未有是非毁誉之事也。此皆形容太古之世。
　　孝子不谀其亲，忠臣不谄其君，臣子之盛也。亲之所言而然，所行而善，则世俗谓之不肖子。君之所言而然，所行而善，则世俗谓之不肖臣。而未知此其必然邪。世俗之所谓然而然之，所谓善而善之，则不谓之导谀之人也。然则俗故严於亲而尊於君邪。谓己导人则勃然作色，谓己谀人则怫然作色，而终身导人也，终身谀人也。
　　不谈不谀，能谏其君父也。随其所言以为然，随其所行以为善，不知谏者也。在君亲则以谏者为是，以不练者为非，而我之於世随其所善者而为之，随其所以为是者而是之，则世俗反严於君亲乎。此意盖言今人之所谓道皆世俗之所同是者，非独得於己，而与造物为徒者也。导，顺也，谀，谄也，我之所谓道只与世俗同，则是我之所为，亦导谈世俗而已矣。若人加以导谀之名，则我必不悦。而终身所为不免导谀，言其不能异於世俗也。圣人以天下通行者为道，而庄子以为道似出於一世之上，故以古之帝王与圣贤皆作下一等看。乃如此发明一段，笔势澜翻，信不可及。然其言亦太过矣。
　　合譬饰辞聚众也，是终始本末不相坐。垂衣裳，设采色，动容貌，以媚一世，而不自谓导谀，与夫人之为徒，通是非，而不自谓众人，愚之至也。
　　合其譬者，言合天下譬喻以立说也。饰辞者，言修饰其言辞也。聚众者，言聚天下之学者而归己也。观其初，心要高於一世，要其终也，不能离於当世之人，是其终始本末不相照应矣，故曰不相坐，犹不相当也。垂衣裳，设采色，动容貌，言儒者之衣冠也。采色，文章也。循循以诱诲学者，故以为媚一世。此皆讥吾圣人之意。己之所是，学於我者皆以为是，己之所非，学於我者皆以为非。学於我者皆流俗之庸人也，我之是非与彼通同，则亦流俗之人矣。既与庸人为徒而不自谓为庸人，是至愚而无见者也。庄子之意，盖以其所独得者，人皆不知，故己与人异，遂有此愤悱之言，非正论也。
　　知其愚者非大愚也，知其惑者非大惑也。大惑者，终身不解，大愚者，终身不灵。三人而一人惑，所适者犹可致也，惑者少也。二人惑则劳而不至，惑者胜也。而今也以天下惑，予虽有祈向，不可得也，不亦悲乎。大声不入於里耳，折杨皇华，则嗑然而笑，是故高言不止於众人之心，至言不出，俗言胜也。以二缶钟惑，而所适不得矣。而今也以天下惑，予虽有祈向，其庸可得邪。知其不可得也而强之，又一惑也。故莫若释之而不推，不推谁其比忧。
　　终身不解不灵，只言其不自知也。祈向，趋向也。三人同行而二人皆惑，犹且劳苦而行不至，今天下皆惑於其说，我虽独有所趋向，何以回一世哉。此予字庄子自道也。折杨皇华，里巷之曲名也。大声，古乐也，喻其至高之论也。不止於众人之心者，与之说不入也。折杨皇华比俗言也。俗言胜则至言隐矣。垂踵者，垂其足而坐不肯行也。二垂踵惑者，即前言二人惑也。所适不得，即前言劳不至也，传写之误以垂为缶，以踵为钟，皆不可解。以前句证后句，合作垂踵分明。知其不可得而强之，又一惑也。此自欺之言，谓我既知其不可告语而欲强以语之，是我又添一惑也。释之，合去也。不推，不必推说也。比，近也。付之不言则不近於忧矣，此自解之言。
　　厉之人夜半生其子，遽取火而视之，汲汲然唯恐其似己也。
　　厉人，恶人也。中间添一之字犹前言骊之姬也，此是其文法也。恶人生子，恐其似己，是自知其恶也。彼且自如而世之惑者皆不自知，则不如厉人矣。以前面大惑终身不解，大愚终身不灵，又如此譬说两句而不结断，此皆是弄笔处。
　　百年之木，破为牺樽，青黄而文之，其断在沟中，比牺樽於沟中之断，则美恶有间矣，其於失性一也。跖与曾史，行义有间矣，然其失性均也。且夫失性有五，一曰五色乱目，使目不明；二曰五声乱耳，使耳不聪；三曰五臭熏鼻，困惾中颡；四曰五味浊口，使口厉爽；五曰趣舍滑心，使性飞扬。此五者皆生之害也，而杨墨乃始离跂，自以为得，非吾所谓得也。夫得者困，可以为得乎。则鸠鸮之在於笼也，亦可以为得矣。
　　其断在沟中者，破为牺樽之余者也。同此一木，惑为牺樽，或弃沟中，荣辱虽不同，必竟皆是枯木矣，此与藏谷亡羊处意同。五色、五声、五臭、五味，皆人力为之，故以为乱性，以此四者与趣合并言，所以抑之也。困，□冲逆人也。中颡，自鼻而通於颡也。独，口污其。也。厉爽，乖失也。趣合，是非好恶也。以趣合而汩乱其心，则自然之性失矣，故曰趣合滑心，使性飞扬。杨墨之学，趣合滑心者也，而乃自以为能，彼以其说自困而乃曰自得，以此为自得，则禽兽在笼中亦为自得矣。贬之之甚也。浊口一本作噣非也
　　且夫趣舍声色以柴其内，皮弁、鹬冠、搢笏、绅修以约其外，内支盈於柴栅，外重继缴，睆睆然在继缴之中，而自以为得，则是罪人交臂历指，而虎豹在於囊槛，亦可以为得矣。
　　以其趣舍形诸言语，见诸颜色，与人争是非，胸次为之梗碍，故曰趣舍声色以柴其内。皮弁、鹬冠、搢笏、绅修皆儒者之服也，衣服必以礼强自拘束，故曰以约其外。搢，笏，执也。绅修，长带也。其在於内也支塞充盈如柴栅然，言胸中不自在也。外为礼文束缚如罪人被束缚然，继缴，绳缚也。睆睆，目视之貌。人见其自苦如在束缚之中而彼自以为得，是罪囚之人与囊槛之虎亦以为自得乎。极口以诋杨墨亦已甚矣。交臂，束其手也。历指，绳缚其手而指可数也。囊与槛并言，亦犹俗言胡孙入布袋也。
　　南华真经口义卷之十四竟
　　#1也常一也：明本作『恒常也』。
　　#2夫：原作『天』，据明本改。
　　#3三：原作『二』，据明本改。
　　#4#5狸：明本作『留』。
　　南华真经口义卷之十五
　　鬳斋林希逸
　　外篇天道
　　天道运而无所积，故万物成。帝道运而无所积，故天下归。圣道运而无所积，故海内服。明於天，通於圣，六通四辟於帝王之德者，其自为也昧然，无不静者矣。圣人之静也，非曰静也，善，故静也。万物无足以铙心者，故静也。水静则明烛须眉，平中准，大匠取法焉。水静犹明，而况精神。圣人之心静乎，天地之鉴也，万物之镜也。
　　帝道、圣道本难分别，庄子之意盖以帝为三皇，圣为五帝也。运而无积即是纯亦不已。无积字更分晓。此段主意却在静字上。至静之中，运而无积，何尝是枯木死灰，但读者不察之耳。六通四辟，犹言东西南北，上下无所障碍也。昧然者，冥然之意也。圣人之静也，非曰静也，善故静也，此一句最精神，言圣人非以静为好事，故欲如此静。万物不足以挠动其心，故不求静而自静也。铙与挠同。以水以镜为静之喻，即眼前说话，但是文字精到。
　　夫虚静恬淡寂寞无为者，天地之平而道德之至，故帝王圣人休焉。休则虚，虚则实，实者伦矣。虚则静，静则动，动则得矣。静则无为，无为也，则任事者责矣。无为则俞俞，俞俞者，忧患不能处，年寿长矣。夫虚静恬淡寂寞无为者，万物之本也。明此以南乡，尧之为君也，明此以北面，舜之为臣也。以此处上，帝王天子之德也；以此处下，玄圣素王之道也。以此退居而闲游江海，山林之士服；以此进为而抚世，则功大名显而天下一也。
　　虚静恬淡寂寞无为，把一静字演作八字，要得分晓也。平，定也。至，极也。言此乃天地一定之理，道德极至之事也。休，止也。言帝王圣人之心止於此也，亦犹曰止於至善也。休则虚，即惟道集虚，吉祥止止也。但此下又言虚则实，实者，伦矣，发得又精神。虚则实，即禅家所谓真空而后实有也。伦，理也，实理之中自有条理，便是浑然之中有粲然者。上句发了虚则实，下句又言虚则静，静则动，便是一动一静互为其根，动而无不当其宜，故曰动则得矣。任事者责，言各任其事而尽其责，是无为而无不为也。俞俞，安乐之貌。忧患不能处，言不入於忧患也，处有陷入之意，忧患不能入便是仁者不忧。年寿长久便是静者寿也。四句以虚静无为字相生成文，此庄子笔法也。到此又提起虚静恬淡八字，而断之以万物之本，本者，初也。言此理出於未有万物之初，处上即南乡之君也，处下不仕者也。玄圣素王，言有圣人之德，无圣人之位也。退居而闲游，隐者也。进为而抚世，用於时者也。观此一句其意何尝不欲用世，何尝不以动静为一。
　　静而圣，动而王，无为也而尊，朴素而天下莫能与之争美。夫明白於天地之德者，此之谓大本大宗，与天和者也。所以均调天下，与人和者也。与人和者谓之人乐，与天和者谓之天乐。
　　静则为圣，动则为王，即是内圣外王四字。无为也而尊，尊，贵也，言天下之道莫贵於无为也。朴素，无文采也。虽若朴素而天下之美莫过於此，故曰朴素而天下莫能与之争美。明白者，言晓然如此也。若知此天地之德，则可以与天为徒，故曰与天和者也。和，合也。大本大宗，即是赞美自然之德，与自本自根意同。均调天下则与人合，亦犹尧曰，子，天之合也；我，人之合也。既曰天和人和，又曰人乐天乐，鼓舞发越其笔势，大抵如此。
　　庄子曰：吾师乎，吾师乎。莫物而不为戾，泽及万世而不为仁，长於上古而不为寿，覆载天地、刻雕众形而不为巧。此之谓天乐。
　　此数句与大宗师篇同，却又着庄子曰三字。前曰许由之言，今以为自言，可见件件寓言，岂可把作实话看。
　　故曰知天乐者，其生也天行，其死也物化，静而与阴同德，动而与阳同波。故知天乐者，无天怨，无人非，无物累，无鬼责，故曰其动也天，其静也地，一心定而王天下，其鬼不祟，其魂不疲，一心定而万物服。言以虚静推於天地。通於万物，此之谓天乐。天乐者，圣人之心以畜天下也。
　　天行，行乎天理之自然也。物化，随万物而化也。静则为阴，动则为阳，同波，同流也。圣门只曰不怨天、不尤人，此又添无物累、无鬼责两句，愈自精神。鬼出而见於人则曰祟，其鬼不祟言神藏而不露也。其魂不痕，言精神不倦也。曰鬼曰魂，即精神是也。心定则精神自定，万物自服。以虚静之理而行於天地万物之间，故曰推於天地而通於万物。以畜天下，即以善养人者，服天下也。
　　夫帝王之德以天地为宗，以道德为主，以无为为常。无为也，则用天下而有余；有为也，则为天下用而不足。故古之人贵夫无为也。上无为也，下亦无为也，是下与上同德，下与上同德则不臣；下有为也，上亦有为也，是上与下同道，上与下同道则不主。上必无为而用天下，下必有为为天下用，此不易之道也。
　　天地道德皆无为之理而已，此段又将无为与有为对说，以无为为君之道，以有为为臣之道。下与上同德则不臣者，言臣当劳也。上与下同道则不主者，言君当佚也。用天下，君也；为天下用，臣也。如此说臣主，又是一意，不可与在宥篇天道人道同说。若如此拘泥，便读庄子不得。且如此篇既言君当无为臣当有为，而前章又曰明此以北面，舜之为臣也，又曰，以此进为而抚世，则功大名显，则臣道亦无为矣。岂其说自相戾乎。所以道若如此拘泥，则读庄子不得。
　　故古之王天下者，知虽落天地，不自虑也；辩虽雕万物，不自悦也；能虽穷海内，不自为也。天不产而万物化，地不长而万物育，帝王无为而天下功。故曰：莫神於天，莫富於地，莫大於帝王。故曰：帝王之德配天地。此乘天地驰万物而用人群之道也。
　　落天地，言笼络也，络与落同。雕万物者，言其巧也。万物自生，非天生之，万物自长，非地长之，故曰天不生，地不长。帝王以无为而成天下之功，亦与天地同也。乘天地者，犹曰乘六龙以御天也，驰万物者，役使群动也。此段只是赞说君道无为。
　　本在於上，末在於下；要在於主，详在於臣。三军五兵之运，德之末也；赏罚利害五刑之辟，教之末也；礼法度数刑名比详，治之末也；钟鼓之音，羽旄之容，乐之末也；哭泣衰绖，隆杀之服，哀之末也。此五末者，须精神之运，心术之动，然后从之者也。末学者古人有之，而非所以先也。
　　自此以下，又说有为盖以无为为本，而以有为为末。要在主君道无为也，详在臣臣道有为也。威武文德之辅助，故曰三军五兵之运德之末也。五兵，弓受矛戈戟也。明刑以弼教，故曰赏罚利害，五刑之辟，教之末也。度数，等差也，刑名，名物也。比，类例也。详，纤悉也。礼法度数，钟鼓羽旄，皆非礼乐之本，犹曰玉帛钟鼓云乎哉也。哀之末也，即与其易也宁戚之意。此数句甚平正。精神之运，心术之动，然后从之，盖言皆由内心以生，非由外铄我也。末学者古人有之而非所以先，此一句尤好，看得庄子何尝欲全不用兵刑礼乐。
　　君先而臣从，父先而子从，兄先而弟从，长先而少从，男先而女从，夫先而妇从。夫尊卑先后，天地之行也，故圣人取象焉。天尊地卑，神明之位也。春夏先，秋冬后，四时之序也。万物化作，萌区有状，盛衰之杀，变化之流也。夫天地至．神而有尊卑先后之序，而况人道乎。宗庙尚亲，朝廷尚尊，乡党尚齿，行事尚贤，大道之序也。语道而非其序者，非道也。语道而非其道者，安取道。
　　因上面一先字与一从字，又说许多譬喻。盖言当先者先，当后者后，皆天地自然之理也。故圣人取而法之，故曰尊卑先后，天地之行也，圣人取象焉。天地四时亦喻说也。化作，化生也，诗言薇亦作止是也。萌，萌芽也，区，区别也。言物生而其状不同也。随时变化，先盛后衰，亦是譬喻。先后之序，杀等也。盛者非一时而盛，衰者非一时而衰，皆有次第，故曰盛衰之杀。因先后而及尊卑，尊卑亦先后也。行事尚贤，言任职事以贤为先也。齿爵亲贤，亦天下自然之理，故曰大道之序。安取道者，言既不知其序，又安得有道也。宗庙尚亲，昭穆世次也。
　　是故古之明大道者，先明天而道德次之，道德已明而仁义次之，仁义已明而分守次之，分守已明而形名次之，形名已明而因任次之，因任已明而原省次之，原省已明而是非次之，是非已明而赏罚次之，赏罚已明而愚知处宜，贵贱履位，仁贤不肖袭情，必分其能，必由其名，以此事上，以此畜下，以此治物，以此修身，知谋不用，必归其天。此之谓太平治之至也。
　　此段自言为治之序，凡有九等。以天为第一，道德为第二，七义为第三，分守为第四，刑名为第五，因任为第六，原省为第七，是非为第八，赏罚为第九。分守，职守也。刑名，客称也。刑与形同。因任，是因其所职而大任之也。原，免也，省，减也，不任其事则免之，则省去之矣。是非，旌别淑慝也。赏罚，挞以记车服以彰之类也。＇庄子其言为治之序如此，不知天讨有罪，天命有德，赏罚何尝非天，岂九变而后及之。如此议论，便去圣贤远甚，但言先明天，次道德，其下又有此数节，亦不是舍粗而求精。愚知处宜，言当其任也。履位，亦犹当位也。袭，安也。安其情实则君子小人各有所处也。必由其名，循名责实也。知谋不用，必归其天，言事事虽各有处而无容其心，皆归於自然而已。此太平之世也。
　　故书曰：有形有名。形名者，古人有之，而非所以先也。古之语大道者，五变而形名可举，九变而赏罚可言也。骤而语形名，不知其本也。骤而语赏罚，不知其始也。倒道而言、迕道而说者，人之所治也，安能治人。骤而语刑名赏罚，此有知治之具，非知治之道。可用於天下，不以用天下，此之谓辩士，一曲之人也。礼法数度，刑名比译，古人有之，此下之所以事上，非上之所以畜下也。
　　书，古书也。古书之中虽有形名之说，而未尝舍本以求末，故曰非所以先。若不知先后，骤然而言之，则失其本始矣。倒，倒置也。迕，逆也。若逆此自然之道倒置其说，则是治於人者，是为天下用也，非用天下者也。以刑名赏罚为治之具，以分守仁义为治之道，何尝差错，但说得衮杂尔。一曲，一偏也。上所以畜下则是君道，下所以事上则是臣道。
　　昔者舜问於尧曰：天王之用心何如。尧曰：吾不敖无告，不废穷民，苦死者嘉孺子而哀妇人，此吾所以用心已。舜曰：美则美矣，而未大也。尧曰：然则何如。舜曰：天德而出宁，日月照而四时行。若昼夜之有经，云行而雨施矣。尧曰：然则胶胶扰扰乎。子，天之合也；我，人之合也。夫天地者，古之所大也，而黄帝尧舜之所共美也。故古之王天下者奚为哉，天地而已矣。
　　敖，嫚侮也。苦，哀怜之也。嘉，善之也。妇人，寡妇也。既与孺子对说，虽无寡字而意自明。天德，自然之德也。出宁者，首出庶物，万国咸宁也。日往则月来，寒往则暑来，日月照而四时行也。既昼而夜，夜而复昼，常常如此，经，常也。云行雨施，随时自然，此皆形容无为而为之意。胶胶扰扰，言挠乱也。尧曰我之所为未及於汝，未免自为挠乱，所以只合於人而未合於天也。然则下三句谓尧自叹之辞也。天地者，古之所大，言天地自然之理，自古及今莫大於此也。共美者，共好之也。王天下者无他为，但法天地则可矣。前言尧舜，既有抑扬，此又与黄帝同说，殊无轻重。若泥其名字则窒碍不通矣。
　　孔子西藏书於周室，子路谋曰：由闻周之征藏史有老聃者，兔而归居。夫子欲藏书，则试往因焉。孔子曰：善。往见老聃而老聃不许，於是翻十二经以说老聃。中其说曰：太谩愿闻其要。孔子曰：要在仁义。老聃曰：请问仁义，人之性邪。孔子曰：然。君子不仁则不成，不义则不生。仁义，真人之性也。又将奚为矣。老聃曰：请问何谓仁义。孔子曰：中心物恺，兼爱无私，此仁义之情也。老聃曰：意，几乎后言。夫兼爱不亦迂乎。无私焉乃私也。夫子若欲使天下无失其牧乎，则天地固有常矣，日月固有明矣，星辰固有列矣，禽兽固有群矣，树木固有立矣。夫子亦放德而行，循道而趋已至矣，又何偈偈乎揭仁义，若击鼓而求亡子焉。意，夫子乱人之性也。
　　西藏书於周室者，言西至周而欲观其藏书也。翻，反覆言之也。中其说者，言方及半而老子以为太繁。太谩，言太汗漫也。物恺者，以物为乐，与物为一之意也。后言，犹曰浅近之言也。几乎，危乎也。物之不齐，何由兼爱，此迂曲难行之说也。才有无私之名，胸中便有个私字，有此无私字，便是有心，故曰无私焉乃私也。牧二养也。歌使天下无失其所养，则天地之间物物皆有自然之造化，何可容力，但当依放自然之德，循行自然之道，能如此已为极矣。故曰已至矣。亡子逃也，击鼓而求；言劳苦而惊动世俗也，如此乃是乱人之性。故欺而言之，意，欺也。夫子犹吾子也，偈偈，劳力之貌。
　　士成绮见老子而问曰：吾闻夫子圣人也，吾固不辞远道而来愿见，百舍重研而不敢息，今吾观子，非圣人也。鼠壤有余蔬而弃妹，不仁也。生熟不尽於前而积敛无崖。老子漠然不应。士成绮明日复见，曰：昔者吾有刺於子，今吾心正却矣，何故也。老子曰：夫巧知神圣之人，吾自以为脱焉。昔者子呼我牛也而谓之牛，呼我马也而谓之马，苟有其实，人与之名而弗受，再受其殃。吾服也恒服，吾非以服有服。
　　百合重妍而不敢息，言其劳也。趼，足跟厚皮也。食蔬之余弃於鼠壤暗昧不明之地，妹与昧同，暗也，是不爱物也．故以为不仁。生熟不尽於前而积敌无崖，言其积蓄有余也。生熟者，生物熟物。在目前者，用不尽也，犹且收积不已，故曰积敛无崖。老子汉然不应，是以不答答之也。刺者，讥也。郄，退也。向有所讥，今其心尽退然无有，谓既见之后，忽然有觉也。巧知，神圣有为之学也。脱者，离也，言出乎其上也。我既无心，呼马呼牛，听汝而已，苟有其实，人与之名而弗受，再受其殃，此一句聂纯粹。我若实有此事，人以讥我而我乃拒之，是两重罪过也。即是耻过作非又翻出此语。服，行也。吾之所行常常如此，非以为当行而行之，谓不自知也。故曰吾服也恒服，吾非以服有服，即非曰静也，善故静之意。却如此下四个服字，皆是奇笔处。
　　士成绮雁行避影，履行遂进，而问修身若何。老子曰：而容崖然，而目冲然，而颡颡然，而口阚然，而状义然。似系马而止也，动而持，发也机，察而审，知巧而睹於泰，凡以为不信。边境有人焉，其名为窃。
　　雁行避影，形容其侧身之貌。履行，一步蹑一步也，履行遂进，形容其蹑足渐行渐进之貌。崖然，有崖异之状。冲然，有突视之状。阚然，口呿之状。义然，坚固之状。马性欲驰，虽系止而自有奔突之意，即坐驰之意也。形容得最好。动而持举，动之间有矜持之貌也。发也机，即所谓其发若机括，其司是非之谓也。察而审者，好用明察而又精审略不藏蓄也。知巧而睹於秦，自恃其智，巧而骄泰之意见於外也。凡此十事皆不诚所致，故曰凡以为不信。不信，不诚实也。若见实理则无此病矣。边境之间，若有此等人，必指之以为贼。谓其机心太重，不．循乎自然处世，能招祸也。
　　夫子曰：夫道於大不终，於小不遗，故万物备。广广乎其无不容也，渊乎其不可测也。形德仁义，神之末也。非至人孰能定之。
　　夫子，老子也。大而无极曰大不终，细而无余曰小不遗，即语大莫能载，语小莫能破也。万物不能外此道，故曰万物备。广广乎，大也。渊乎，深也。形而为德为仁为义，皆其妙用之余也。形，形见也，神，妙用也。定，审定也。非至人孰能定其本末也。
　　夫至人有世，不亦大乎，而不足以为之累。天下奋柄而不与之偕，审乎无假而不与利迁，极物之真能守其本，故外天地，遗万物而神未尝有所困也。通乎道，合乎德，退仁义，宾礼乐，至人之心有所定矣。
　　有世，有天下也。虽有天下之太而不足累其心。柄，权也。虽奋而执天下之柄，此心亦不与之偕往，言心不动也。不为利迁，言不计利害也。究极万物真实之理，故能守其本然之静。外天地，遗万物，不动於外也。其心不动，神又何所困乎。通，同也。道德，自然也。退仁义，以仁义为后而非其所先也。宾礼乐，所主者情性而礼乐为宾也。定，静也。此至人之心所以静定也。
　　世之所贵道者，书也。书不过语，语有贵也。语之所贵者，意也。意有所随，意之所随者，不可以言传也。而世因贵言传书，世虽贵之哉，犹不足贵也。为其贵非其贵也。故视而可见者形与色也，听而可闻者名与声也。悲夫世人，以形色名声为足以得彼之情。夫形色名声果不足以得彼之情，则知者不言，言者不知，而世岂识之哉。
　　书能载道，世所以贵之，然贵在道而不在书也。以道为言，故其言可贵，然所贵者意而不在言。随，向也。意之所向，言不得而传，则言之与书皆不足贵矣。以此为贵皆不足贵，故曰为其贵非其贵也。名，名言也。形色则可见，名声则可闻，道岂有形色名声哉。以不可见不可闻之道而世人欲以见闻得其实，可悲也哉。情，实也。果，断也。见闻断然不足以得之，故知道者必不言，而有言者必非知道者也。今世之人其识见岂及此，所以可悲也。
　　桓公读书於堂上，轮扁斲轮於堂下。释椎凿而上问桓公曰：敢问公之所读者，何言邪。公曰：圣人之言也。曰：圣人在乎。公曰：已死矣。曰：然则君之所读者，古人之糟魄已夫。桓公曰：寡人读书，轮人安得议乎。有说则可，无说则死。轮扁曰：臣也以臣之事观之。斲轮徐则甘而不固，疾则苦而不入，不徐不疾，得之於手而应於心，口不能言，有数存焉。於其间，臣不能以喻臣之子，臣之子亦不能受之於臣，是以行年七十而老斲轮。古之人与其不可传也，死矣。然则君之所读者，古人之糟魄已夫。
　　此段只前段之意，谓道不可以言传而设喻，如此极为精妙。甘，滑也。苦，涩也。徐，宽也。疾，紧也。宽则甘滑易入而不坚，紧则涩而难入，要得不宽不紧，自有分数存乎其间，但是说不出。虽父之於子，亦不可传。书载古人之言耳，其人不存，则其不可传者何从得之。糟粕之餔，岂知酒味哉。道而可献人，莫不以献诸其君，道而可传人，莫不以传於其子，亦此意也。大凡着书所载所言，必非一事。此书翻来覆去只说一个自然之理，而撰出许多说话，愈出愈奇，别无第二题目。若如此看，愈见庄子不可及处，读佛书者亦然。
　　南华真经口义卷之十五竟
　　南华真经口义卷之十六
　　鬳斋林希逸
　　外篇天运
　　天其运乎，地其处乎，日月其争於所乎。孰主张是，孰维纲是，孰居无事推而行是。意者其有机缄而不得已邪。意者其运转而不能自止邪。云者为雨乎，雨者为云乎。孰隆施是，孰居无事，淫乐而劝是。风起北方，一西一东，有上彷徨。孰嘘吸是，孰居无事而披拂是。
　　此数行句句精绝，五个乎字前无古人，后无来者。天行一日一周，天之自运乎。地有四维上下，岂一定而处乎。日往月来却唤作争，其所言如人相追夺也，此三字谁下得。主张维纲但是着力之意。机缄不得已，运转不能自止，言亦不由他也。天气下降，地气上腾，所以为云为雨，但不知云为雨乎，雨为云乎。如此设问，岂不奇特。隆施，隆起也，施，止也。与张弛同言，或作或止，孰为之也。淫乐，淫放也，乐，戏剧也。劝，助也。言何人为放意戏乐之事而助成此云雨也。四方皆有风，此言起北方者，顺天形而言之。天倚於北，则风自北来。或西或东，或上或下。彷徨，往来之貌，言上不言下，文法也。披拂，摇荡也。
　　敢问何故。巫咸祒曰：来，吾语汝。天有六极五常，帝王顺之则治，逆之则凶。九洛之事，治成德备，监照下土，天下戴之，此谓上皇。
　　发问不言人名，又是自变个笔法。六极，六气也。五常，五行也。六气五行皆自然之理也。九洛，九州也。洛，聚洛也。洛与落同，古字通用。治成德备，言帝王顺此自然之理以治，九州功成而德备，照临天下而人皆戴之。此乃三皇向上人也，故曰此谓上皇。
　　商太宰荡问仁於庄子，庄子曰：虎狼，仁也。曰：何谓也。庄子曰：父子相亲，何为不仁。曰：请问至仁。庄子曰：至仁无亲。太宰曰：荡闻之无亲则不爱，不爱则不孝，谓至仁不孝可乎。庄子曰：不然。夫至仁尚矣，孝固不足以言之。此非过孝之言也，不及孝之言也。
　　以虎狼为仁，便与盗亦有道意同。此皆排抑儒家之论，但其言虽偏亦自有理。谚云恶虎不食子，岂非虎狼之仁乎。至仁无亲者，言仁主於相亲而不知其所以相亲，乃谓仁之至。孝不足言者，非不孝也，盖至於至仁则孝不待言矣。至也则在孝之上过於孝矣。若太宰所问，乃是不及孝之言也。言汝未能尽七，则於孝为不及，我能尽七则过之矣。
　　夫南行者至於郢，北面而不见冥山，是何也，则去之远也。故曰：以敬孝易，以爱孝难；以爱孝易，而忘亲难；忘亲易，使亲忘我难；使亲忘我易，兼忘天下难；兼忘天下易，使天下兼忘我难。夫德遗尧舜而不为也，利泽施於万世，天下莫知也。岂直太息而言仁孝乎哉。夫孝弟仁义忠信贞廉，此皆自勉以役其德者也，不足多也。故曰：至贵，国爵并焉；至富，国财并焉；至富，国财并焉；至愿，名与并焉。是以道不渝。
　　冥山在北，自北而南行至於郢，则望北山皆不见矣，此是去之已远，非不及也。等闲小小譬喻，以发过孝不及孝之意，亦自奇特。敬孝犹有迹也，爱孝则相忘矣，自此以上曰志亲，曰忘天下，天下志我。但要一节高一节，此书笔法例如此。皆以有迹不若无迹，有心不若无心。遗，弃也，蔑视之意，蔑视尧舜不足以为德。泽及万世不足以为仁，又岂以仁孝自夸美哉。太息而言，嗟欺自夸也。孝弟仁义忠信康贞八者，世人以为美德，其实相劝勉以自苦而已，故曰自勉以役其德，不足多也。役，劳也。不足多，不足尚也。我之至贵何取於国爵，我之至富何取於国财，我之至愿何取於令誉。并音屏，言皆屏去之也。至贵、至富、至愿，无为之道也。国财，终国之财也。不渝，不变也，即所谓常然也。八者有为以自役，而我常无为也。
　　北门成问於黄帝曰：帝张咸池之乐於洞庭之野，吾始闻之惧，复闻之怠，卒闻之而惑。荡荡默默，乃不自得。
　　此段把乐来妆撰一项说话，又是一般奇特。始而惧，继而怠，终而惑，言我闻此乐，如此三变。荡荡，精神散也。默默，口噤也。不自得，不自安也，为此乐所惊骇也。
　　帝曰：汝殆其然哉。吾奏之以人，徽之以天，行之以礼义，达之以太清#1。夫至乐者，先应之以人事，顺之以天理，行之以五德，应之以自然，然后调理四时，太和万物。四时迭起，万物循生。一盛一衰，文武伦经；一清一浊，阴阳调和。流光其声，蛰虫始作，吾惊之以雷霆。其卒无尾，其始无首，一死一生，一偾一起，所常无穷而一不可待。汝故惧也。
　　汝殆其然哉，言我之乐而汝听之，宜其如此三变也。奏，作也。徽，犹琴徽也。行之建之，动作耸起也。人，人事也。天，天理也。礼义，声有条理也。太清，合造化也。谓始作之声，平正如此。自四时迭起以下，又言作用之时，变化惊动，可喜可愕，且作且止，而未见归宿之地也。发生，文也，肃杀，武也。伦经，次序也。四时生杀，万物循序而生长，既盛复衰，犹乐声之有文武伦序也。琴有文武，弦即此文武之类，故曰文武伦经。流光，流畅光华也。调其阴阳清浊之声，如此流畅光华，若蛰虫将奋而雷发声之时。迎之不见其首，随之不见其终，故曰其卒无尾，其始无首。首尾即终始也。死生偾起，所常无穷，言或作或止，既常且变，故其常者无穷也，求其归一之地而未得，故曰一不可待。汝之初闻，所以惧者如此。
　　吾又奏之以阴阳之和，烛之以日月之明。其声能短能长，能柔能刚，变化齐一，不王故常。在谷满谷，在坑满坑，涂却守神，以物为量。其声挥绰，其名高明，是故鬼神守其幽，日月星辰行其纪。吾止之於有穷，流之於无止。子欲虑之而不能知也，望之而不能见也，逐之而不能及也。傥然立於四虚之道，倚於槁梧而吟，目知穷乎所欲见，力屈乎所欲逐。吾既不及已矣，形充空虚乃至委蛇，汝委蛇故怠。
　　阴阳之和，日月之光，亦只是和畅光华之意。长短刚柔，同为变化，不可指定，故曰变化齐一，不主故常。齐一，同也。故，旧也。不主故常，言愈出愈新也。满坑满谷，言塞乎天地之间也。涂却，塞其聪明也。却与隙同，言七窍也。黜其聪明而守之以神，随万物而为之剂量，言我之作乐不用智巧而循自然也。其声挥动宽绰，自然有高明之名。鬼神守其幽，即其鬼不祟，其魂不疲也。日月星辰行其纪，往来自然也。若有止而又若无止，故曰止於有穷，流而无止。欲虑不知，欲望不见，欲逐不及，皆形容其似有物而非有物之意。四虚即太虚也。我当是时，立於太虚之中，隐几而吟，且欲见而不可穷，欲逐而不可及，其形虽充满而自忘其身，若空虚然，乃至於委蛇放弛，而况汝乎。汝惟如此放弛，所以怠也。傥然，无心貌也。
　　吾又奏之以无怠之声，调之以自然之命。故若混逐丛生，林乐而无形，布挥而不曳，幽昏而无声。动於无方，居於窈冥，或谓之死，或谓之生，或谓之实，或谓之荣。行流散徙，不主常声。世疑之，稽於圣人，圣也者，达於情而遂於命也。天机不张而五官皆备，此之谓天乐。无言而心悦，故有焱氏为之颂曰：听之不闻其声，视之不见其形。充满天地，苞裹六极。汝欲听之而无接焉，而故惑也。
　　无怠，不已也。自然之命，即自然之理也。若混逐丛生者，如万物之丛生而混同相追逐也。林乐，林然而乐，言林林总总无非乐也，而不见其形。布散挥动而不容力以牵曳，幽昏而不可闻。变动而无方所，其所居乃在於窈窈冥冥不可穷极、不可窥测之地。非生非死，非华非实。行流散徙，言不定也。不主常声，即不主故常也。世人至此疑而不晓，乃以问於圣人，稽，考也，问之意也。达於情者，达於实理也。遂於命者，极於自然也。身之五官皆备而天机不动，谓耳目手足虽具而见闻动作皆不自知，此则得其自然之乐，故日天乐。楞严经云：反流全一，六用不行，即天机不张，五官皆备之意也。无言而心悦，谓其悦乐有不容言者。汝於此虽欲听之而无所接，所以惑也。到此又撰出一颂，此乃文字铀绎之妙处。充满天地，苞裹六极，即是塞乎天地。此颂四句本无别意，谬作一转便成节奏，此是作文之法。
　　乐也者，始终惧，惧故祟吾；又次之以息，息故遁；卒之於惑，惑故愚，愚故道，道可载而与之俱也。
　　前言惧怠惑，未见其意，到归结处方说愚而可以入道，这一转尤妙。盖官人之求道须经历如此境界，方有进步处。祟，森爽之意。怠而遁，是欲罢不能之时。惑而愚，是意识俱亡，六用不行之时。看此三节，便似禅家作用其问说乐。虽作三段，亦无大分别，但鼓舞其言而已。
　　孔子西游於卫，颜渊问师金曰：以夫子之行为，奚如。师金日：惜乎而夫子其穷哉。颜渊日：何也。师金曰：夫刍狗之未陈也，盛以筐衍，巾以文绣，尸祝齐戒以将之。及其已陈也，行者践其首脊，苏者取而爨之而已。将复取而盛以筐衍，巾以文绣，游居寝外其下，彼不得梦，必且数咪焉｀。今而夫子亦取先王已陈刍狗，取弟子游居，寝迹其下。故伐树於宋，削边於卫，穷於商周，是非其梦邪。围於陈蔡之问，七日不火食，死生相与邻，是非其咪邪。
　　此段议吾圣人。在孔子时，已有荷筱丈人、楚在接舆、长沮桀溺，皆是此一种人。刍狗，结草为狗以解厌也，祭时所用，已则弃之。筐，筐也。衍，笋也。苏，取草也。昧，尘入其目也，盖谓儒者所学皆古昔陈言，不足用於今世也。
　　夫水行莫如用舟，而陆行莫如用车。以舟之可行於水也而求推之於陆，则没世不行。寻常古今，非水陆与。周鲁非舟车与。今蔪行周於鲁，是犹推舟於陆也。劳而无功，身必有殃。彼未知夫无方之传，应物而不穷者也。
　　川陆舟车之喻，言时不同也。无方之传，不执一之道也。自古所传自有随时不执一之道，所以应世而不穷。
　　且子独不见夫枯槔者乎。引之则术，舍之则仰。彼人之所引，非引人也，故俯仰而不得罪於人。
　　俯仰，随人而无所容心，即无方应物之喻也。
　　故夫三皇五帝之礼义法度，不矜於同而矜於治。故譬三皇五帝之礼义法度，其犹楂梨橘柚邪。其味相反而皆可於口，故礼义法度者，庆时而变者也。
　　柤梨橘柚，人皆美之而其味各不同，此喻三王不同礼，五帝不同乐之意。
　　柤，果属，似梨而酸。
　　今取猨狙而衣以周公之服，彼必龄啮挽裂，尽去而后慊。观古今之异，犹猨狙之异乎周公也。
　　以古人之礼乐而强今人行之，是强猨狙而衣以人之服也。不曰人之服而曰周公之服，意在讥侮圣贤，故多如此下字。周公制礼，有冠冕衣裳之制，故曰周公之服。
　　故西施病心而矉其里，其里之丑人见而美之，归亦捧心而膑其里。其里之富人见之，坚闭门而不出，贫人见之挈妻子而去之走。彼知美矉而不知矉之所以美，惜乎，而夫子其穷哉。
　　矉，蹙额也。以今人而学古人，犹以里女而学西施之矉。矉之所以美者，必有西施而后可道之。所以行，必见古人而后可。而夫子，言汝夫子也。此段凡六譬喻，节节皆好，为文莫难於譬喻。王臞轩迈尝云：平生要自做个譬喻不得，才思量得皆是前人已用了底。庄子一书譬喻处，件件奇特。
　　孔子行年五十有一而不闻道，乃南之沛见老聃。老聃曰：子来乎。吾闻子，北方之贤者也，子亦得道乎。孔子曰：未得也。老子曰：子恶乎求之哉。曰：吾求之於度数，五年而未得。老子曰：子又恶乎求之哉。曰：吾求之於阴阳，十有二年而未得。老子曰：然使道而可献，则人莫不献之於其君。使道而可进，则人莫不进之於其亲。使道而可以告人，则人莫不告其兄弟。使道而可以与人，则人莫不与其子孙。
　　度数，礼乐也。阴阳，万物之理也。五年十二年，初无义理，但曰精粗求之，久而未得尔。自道而可献以下四句，发得极妙，即是道不可传。乃如此发出这般言语。
　　然而不可者，无他也。中无主而不止，外无正而不行。由中出者不受於外，圣人不出。由外入者无主於中，圣人不隐。
　　中无主而不止，非自见自悟也，言学道者虽有所闻於外而其中自无主，非所自得，虽欲留之，不住也。外无正者，无所质正也。今禅家所谓印证也。在我既有所自得而质之有道之人，得其印证则可以自行，我无所得则何以印证於人。此两句虽分中外，其实只要自得也。由中出者不受於外，此谓教人者。我之言虽自中出，而汝不能受，吾与回言终日不违，能受者也。汝不能受，则圣人不告汝矣，故曰圣人不出。由外入者无主於中，此言受教者。我言虽自外而入汝之听，汝未有见而中无所主，虽闻其言亦无得也。即禅家所谓从门而入者，不是家珍。汝既无得，则但以圣人为隐，圣人实不隐也。二三子以我为隐乎，吾无隐乎尔，便是此意。此四句尽自精微，须子细参究。道之不可传，无他故也，其病在此四句而已。故先曰然而不可者，无他也。
　　名，公器也，不可多取。仁义，先王之蘧庐也，止可以一宿而不可以久处，觏而多责。古之至人，假道於仁，托宿於义，以游逍遥之墟，食於苟简之田，立於不贷之圃，逍遥无为也。苟简，易养也；不贷，无出也。古者谓是采真之游。
　　中名不可多取，此讥儒者好名也。蘧庐，草屋也。仁义不可久处，言有迹者不可久也。觏，见也。才有声迹可见则祸患之所由生，故曰觏而多责。假道托宿，不可久处也，过则化之意。苟简，苟且也。言随时而不着相也。不贷者，犹今生言不折本也。易养，易足也。无出，不费力，无费於我也。采真，采取真实之理也。
　　以富为是者，不能让禄；以显为是者，不能让名。亲权者不能与人柄，操之则栗，舍之则悲，而一无所鉴以窥其所不休者，是天之戮民也。
　　此即是贪夫徇财，烈士徇名，夸者死权之意。操之而患失，则恐栗；舍之而迷恋，则自悲。三者皆然。无所鉴者，略无所见也。窥，视也。所不休，迷而不知返也。心无明见而不能反视其迷，此天夺其魄之人也。天之戮民，言天罚之以此苦也。
　　怨恩取与谏教生杀，八者，正之器也。唯循大变无所湮者为能用之，故曰：正者，正也。其心以为不然者，天门弗开矣。
　　君臣之间曰谏，师友之间曰教，有此人世则有此八者之用。器，用也。用所当用曰正，必无心者方能用之。循大变，顺造化也。无所湮，无所汩也。我能循造化而无所汩，则在我者正而后可以正物。我未能无心而以自然之理为不然，则是其胸中之天已昏塞矣。故曰天门不开。诗曰天之牖民，便是天门之意。
　　孔子见老聃而语仁义，老聃曰：夫播糠眯目，则天地四方易位矣，蚊虻噆肤、则通昔不寐矣。夫仁义憯然，乃愤吾心，乱莫大焉。吾子使天下无失其朴，吾子亦放风而动，总德而立矣，又奚杰然若负建鼓而求亡子者邪。
　　噆肤眯目，偏说逆心之喻也。昔即夕也，左传曰居则备一昔之卫。憯然，毒之状也，言自苦也。愤吾心，逆吾心也。乱莫大焉，言自乱性也。放风，顺化也，顺化而行故曰放风而动。总，执也。若使天下不失其本然之朴，则皆顺化而行，执德而立，又何待教之乎。王建路鼓于寝门，建鼓言所建之鼓也。招呼天下之人而教之，犹负大鼓而求亡子也。杰然，自高之貌。
　　夫鹄不日浴而白，乌不日黔而黑。黑白之朴，不足以为辩。名誉之观，不足以为广。泉涸，鱼相与处於陆，相呴以湿，相濡以沫，不若相忘於江湖。
　　鹄之白、鸟之黑，自然而然，不待浴之黔之，此二喻最佳。黔，染黑也。黑白之朴，言黑白皆有自然之质，无美无恶，不足政辩。以名誉而观示於天下，便有是非之意，有誉则有毁，此心便不广大矣。黑白，是非之喻也。鱼之呴濡，共能几何。若处之江湖，则相忘於水中矣。至道之世，各循自然，无所是非，则上下亦相忘矣。
　　孔子见老聃归，三日不谈。弟子问曰：夫子见老聃，亦将何规哉。孔子曰：吾乃今於是乎见龙。龙，合而成体，散而成章，乘乎云气而养乎阴阳。予口张而不能嗋，予又何规老聃哉。
　　规，谏也。合而成体，浑然者也。散而成章，柴然者也。龙在天地之间，可见而不可见，故有散合之喻。乘乎云气，在造化之上也。养乎阴阳，言以天地之道自乐也。嗋，合也。张而不合，无所容言也。
　　子贡曰：然则人固有尸居而龙见，雷声而渊默，发动如天地者乎。赐亦可得而观乎。遂以孔子声见老聃，老聃方将倨堂而应，微曰：予年运而往矣，子将何以戒我乎。子贡曰：夫三皇#2五帝之治天下不同，共系声名一也。而先生独以为非，圣人如何哉。老聃曰：小子少进，子何以谓不同。对曰：尧授舜，舜授禹，禹用力而汤用兵，文王顺纣而不敢逆，武王逆纣而不肯顺，故曰不同。老聃曰：小子少进，余语汝三皇五帝之治天下。黄帝之治天下，使民心不民有其亲，死不哭，而民不非也；尧之治天下，使民心亲，民有为其亲杀其杀，而民不非也；舜之治天下，使民心竞，民孕妇十月生子，子生五月而能言，不至乎孩而始谁，则人始有夭矣；禹之治天下，使民心变，人有心而兵有顺，杀盗非杀人，自为种而天下耳。是以天下大骇，儒墨皆起，其作始有伦，而今乎妇女何言哉。
　　以孔子之声见老聃，称夫子之门人而修谒也。倨堂，居於堂上而自倨有傲物之意。应微，言其问答之声甚微也。黄帝之治，顺乎自然，自此以下一节，下一节，前篇亦屡有此意。於此又添出数句，颇奇特。制服以其亲之轻重为降杀，故曰为其亲杀其杀，盖言古无服而今制礼也。古人十四月而生，两岁而后言，十月而生五月而言，谓早也。谁，问也。未至於孩提而早能问人为谁矣。始，早也。谁，谓谁何也。使民心变，变於古也。人有心，人人各有私心也。兵有顺，以用兵为顺事也。为盗之人可杀则杀，不以为罪法禁详矣。当此时也，人皆自分种类，各亲其亲，各子其子也。特共此天下而居，故曰而天下耳。其作始有伦，言其始如此作为之时，人伦之道犹在今。其弊也至於乱伦，而以女为妇，又何可言哉。谓其不容说也。礼记大道为公一段，亦有此意，但庄子说得太甚。
　　余语汝三皇五帝之治天下。名曰治之而乱莫甚焉。三皇之知，上悖日月之明，下睽山川之精，中堕四时之施。其知憯於虿之尾，鲜规之兽，莫得安其性命之情者，而犹自以为圣人，不可耻乎其无耻也。子贡蹴蹴然立不安。
　　三皇之知亦拂天地造化之理，前此多尊三皇而抑五帝，到此又和三皇骂了。虿，即蜂类也，其尾有毒。鲜，少也。规，求也。小兽之求，不过鲜少，如狐狸之类，言此等智巧，其为毒也亦如此。小虫小兽而已，皆讥侮而卑抑之言。憯，毒也。蹴蹴然，不安之貌也。
　　孔子谓老聃曰：丘治诗书礼乐易春秋六经，自以为久矣，孰知其故矣。以奸者七十二君，论先王之道而明周召之边，一君无所钩用。甚矣，夫人之难说也，道之难明邪。老子曰：幸矣，子之不遇洽世之君也。夫六经，先王之陈边也、岂其所以边哉。今子之所言犹边也，夫边，履之所出，而边岂履哉。
　　礼记中亦有老子呼圣人以名处，想问礼於老聃而师之。孰知其故者，孰知其典故也。钩，取也。幸不遇者，若有上古圣人，更笑汝也。有履则有迹，得其进而不得其履，亦犹糟粕之喻也。
　　夫白鸭之相视，眸子不运而风化。虫雄呜於上风，雌－应於下风而风化，类自为雌工雄，故风化。性不可易，命不可变，时不可止，道不可壅。苟得於道，无自而不可失焉者，无自而可。孔子不出三月复见曰：丘得之矣。乌鹊孺，鱼传沫，细要者化，有弟而兄啼久矣。夫丘不与化为人，不与化为人，安能化人。老子曰：可，丘得之矣。
　　此一段文之极奇者，白鶂之雌雄不交而生子，但眸子相视而已。凡物皆风气所生，风字从虫，便有生物之义，故曰风化。言生子也。鸣於上风，应於下风，谓在上在下也。黄帝顺下风而行，却与此同。此风字与风化字又别。类目为雌雄，言其雌雄在万物之中。自为一类，故能如此风化。螟蠕之於蜾羸，则非类而以咒化，此则以相视而化也。性命时道,皆言自然之理不可违也。鸟鹊孺孺,文尾也。鱼传沫者，相濡以沫为生子也。细要，蜂也。化，化生也。有弟而兄啼，兄弟同母必乳绝而后生，兄不得乳而后有弟，故日兄啼。此句下得尤奇绝，佛经中多有此类，要尽文章之妙，此类皆不可不知。不与化为人者，言知人而未知天，不能与造化为一也。此章以造化生生之理，喻自然之道，盖谓儒者所学皆有为之为而非无为之为，无为之为则与造化同功也。佛经所言胎生．卵生．化生．湿生，其乐必出於此，其意却欲人知此身自无而有，与万物皆同。所以破世俗自私自恋之心，又与此不同也。
　　南华真经口义卷之十六竟
　　#1明本此句下有『夫至乐者，先应之以人事，顺之以天理，行之以五德，应之以自然，然后调理四时，太和万物。』 现据明本补。
　　#2皇：明本作『王』 。
　　南华真经口义卷之十七
　　庸斋林希逸
　　外篇刻意
　　刻意尚行，离世异俗，高论怨诽，为亢而已矣，此山谷之士，非世之人，枯槁赴渊者之所好也。语仁义忠信，恭俭推让为修而已矣，此平世之士，教诲之人，游居学者之所好也。语大功，立大名，礼君臣，正上下，为治而已矣，此朝廷之士，尊主强国之人，致功并兼者之所好也。就薮泽，处问旷，钓鱼问处，无为而已矣，此江海之士，避世之人，问暇者之所好也。吹吻呼吸，吐故纳新，熊经乌申，为寿而已矣，此导引之士，养形之人，彭祖寿考者之所好也。若夫不刻意而高，无仁义而修，无功名而治，无江海而问，不导引而寿，无不忘也，无不有也，澹然无极而众美从之，此天地之道，圣人之德也。
　　刻，雕刻也。工苦用意，以行为尚也。为亢，为高也。怨诽，愤世嫉邪也。非世，议论世事是非也。枯槁，寂寞也。赴渊，投赴渊静也，即入林恐不密，入山恐不深之意。为修，好修洁也。教诲之人，为师於世也。致功并兼，是庄子当时目击之语。避世问暇，隐者也，逃世远去，超出是非之外，故与为亢非世者不同。熊经乌申，即华佗五禽之戏也。无不忘，无不有，即无为无不为也。无极，无定止也。众美从之，备万善也。圣人得天地自然之道，故如此也。
　　故曰夫恬啖寂漠虚无无为，此天地之平而道德之质也。故曰圣人休休焉则平易矣，平易则恬啖矣。平易恬啖则忧患不能入，邪气不能袭，故其德全而神不亏。
　　此篇只是一片文字，自此以下连下许多故日字，临末用一譬喻却以野语有之为结，须子细看他笔势波澜。道德之质本然者日质。平易恬啖，即是无为之意。神不亏即是德全。着此三字愈见精神。
　　故日圣人之生也天行，其死也物化。静而与阴同德，动而与阳同波。不为福先，不为祸始，感而后应，迫而后动，不得已而后起。去知与故，循天之理，故无天灾，无物累，无人非，无鬼责。其生若浮，其死若休，不思虑，不豫谋。光矣而不耀，信矣而不期。其寝不梦，其觉无忧，其神纯粹，其魂不罢。虚无恬淡，乃合天德。
　　天行，顺天理而行也。物化，视身犹蜕也。同波，同流也。随所感而后应，我无容心，故超出乎祸福之外矣。迫而后动，不得已而后起，无心应物之意也。知，私智也。故，事述也。去其私智，离於事逵，则循乎自然矣。若浮若休，即泛然无着之意。不思虑不豫谋，即何思何虑也。光而不耀，自晦也。信而不期，不取叉於物也。其神全故纯粹，其魂静故不劳，罢与疲同。
　　故日：悲乐者德之邪，喜怒者道之过，好恶者德之失。故心不忧乐，德之至也；一而不变，静之至也；无所於迕，虚之至也；不与物交，淡之至也；无所於逆，粹之至也。
　　有所悲乐，有所喜怒，有所好恶，则非自然矣。忧乐不系於心方为至德，一而不变便是主一而无适也。无所於忤，顺自然也。忤，逆也。不与物交，感而后应，虽与物接而不为物所累也。曰静曰虚，曰淡曰粹，即是一个自然之德如此发挥。件与逆同，但件深而逆差浅，故作两句下。粹，无疵也。
　　故曰：形劳而不休则弊，精用而不已则劳，劳则竭。水之性不杂则清，莫动则平，郁闭而不流亦不能清，天德之象也。故曰：纯粹而不杂，静一而不变，淡而无为，动而以天行，此养神之道也。
　　形劳则弊，精用则劳，此养生家切实之语，即前篇不摇其精，乃可长生是也。劳而不已必至於竭，故曰劳则竭。以水为喻，虽似寻常之说，但曰郁闭而不流亦不能清，则非全然如枯木死灰矣。不杂则清，莫动则平，此无为也。不流不能清，此无为之中有为也。香严所谓吹做闲坐又不得也。郁闭而不流，则是禅家所谓坐在以此下鬼窟裹，所谓默照邪禅也。天之行也一日一周，非无为之有为乎。故曰天德之象也。养神#1即是养生。提起一个神字便亲切了，此便是道家之学，释氏却不肯说这般神字。如曰无始以来。生死本，痴人，唤作本来身，便是马破这般神字。
　　夫有干越之剑者柙而藏之，不敢用也，宝之至也。精神四达并流，无所不极，上际於天，下蟠於地，化育万物，不可为象，其名为同帝纯素之道。唯神是守，守而勿失，与神为一，一之精通合于天伦。
　　宝爱其剑则柙而藏之，剑且如此，况精神乎。此精用则劳之譬也。四达旁流，下蟠上际，言精神之用如此也。化育万物亦此神也。然而无迹可见，故曰不可为象。同帝者，谓功用与天帝同也。为纯素之学者，其始则唯神是守，守而勿失，因功久也，久则与神为一矣。此大而化之之时也。守而未化犹与道为二也，化则与道为一矣。天伦即天理也，一而至於精通则与天合，此圣而不可知之谓神也。此一章颇与吾书合，但说得鼓舞变动，遂成异端。
　　野语有之曰：众人重利，廉士重名，贤士尚志，圣人贵精。故素也者，谓其无所与杂也；纯也者，谓其不亏其神也。能体纯素，谓之真人。
　　野语，田野之语，犹里语也。圣人贵精，精即神也。以利名志三句形此一句也。素，一色也。故曰无所杂纯。浑，全也。故曰不亏。纯素，即乾之纯粹精也。真人，至人也。前曰圣人之德，此又曰真人，便如内篇所谓至人无己，神人无名，皆只是圣人字，却换许多名字，非曰真人至人又高於圣人也。
　　刻意言养神而有天行物化之论，缮性言存身而有时命行谬之说。以养神存身分作两篇，此其分别学问工夫处，读者不曾子细为之参究，甚孤庄子千载之意。
　　外篇缮性
　　缮性於俗#2学，以求复其初，滑欲於俗思，以求致其名，谓之蔽蒙之民。
　　缮性，治性也。缮性以俗学，讥当时儒墨之言性也。初，自然之理，性也。滑，汨没也。滑欲於俗，以利欲滑没於世俗之中也。明，虚明之理也。以俗学治性而求复其理性之初，滑於利欲而思欲致虚明之地，此至愚而无知者也。蒙蔽之民，以此名俗学之愚者也。文字起语最难如此喝起。三句方说古之治道者，真是好文字。东坡言，因读庄子而悟作文之法，履之而后知也。
　　古之治道者，以恬养知，生而无以知为也，谓之以知养恬。知与恬交相养，而和理出其性。夫德，和也；道，理也。德无不容，仁也；道无不理，义也。义明而物亲，忠也。中纯实而反乎情，乐也。信行容体而顺乎文，礼也。礼乐偏行则天下乱矣。彼正而蒙已德，德则不冒，冒则物必失其性也。
　　恬，静定也，定能生慧，故曰以恬养知。知吾有生之初本来无物，何以知为。如此而后能静定，故曰以智养恬。二者交相养而后得其自然之性。理，顺也。和理犹曰和顺也。静定而得其本然和顺之性，故曰和理出於性。性字即自然字。恬养知，知养恬，此六字最妙。释氏有曰：戒生定，定生慧。却未说慧能生定也。如此等处，当子细读。道德即是和顺，故曰德，和也；道，理也。无不容即无不爱也，无不理即各得其宜也。义明於中而后能与物亲，便是尽己，之谓忠也。情，发见者也。以中心之真纯而见於外，以其发见者而反求之中心，即是乐则生矣，生则乌可已也，故日中纯实而反乎情，乐也。信其容体之所行，而有自然之节文，即是动容周旋皆中礼也。故曰信行容体而顺乎文，礼也。信，任也。信行犹安行也。外求礼乐而不知其本，故曰偏行。犹言只见得一半也。蒙，晦也。德积於己不自眩露而彼物自正，故曰彼正而蒙己德。彼正即物正也。不冒者，言我非以德加诸人也，德不自晦而求以加诸人，则失其自然者矣，故曰冒则物必失其性。以善服天下，不若以善养天下，便是此意。
　　古之人在混芒之中，与一世而得澹漠焉。当是时也，阴阳和静，鬼神不扰，四时得节，万物不伤，群生不夭。人虽有知无所用之。此之谓至一。当是时也，莫之为而常自然。
　　混芒之中，即晦藏不自露之意。澹然漠然，上下不相求之意。举世皆纯全而於道无所欠阙，故曰至一。莫之为者，言无所容力也。鬼神不扰，山川鬼神莫不宁也。四时得节，天地节而四时成也。
　　逮德下衰，及燧人伏戏始为天下，是故顺而不一。德又下衰，及神农黄帝始为天下，是故安而不顺。德又下衰，及唐虞始为天下，兴治化之流，醇散朴，离道以善，脸德以行，然后去性而从於心，心与心识，知而不足以定天下，然后附之以文，益之以博。文灭质，博溺心，然后民始惑乱，无以反其
　　性情而复其初。
　　三个下衰，其文自奇。知有理之可顺，则其纯者一#3已离矣，故曰顺而不一。人各以理为安则知有己，知有己则离於道矣，故曰安而不顺。作意於为天下而兴其教化，则非无为自然者，故曰醇散朴。，漓也。有善之名则远於道矣，有行之可见则德不平易自然矣，故曰离道以善，险德以行。险，不平易也。去其自然之性而从其有为之心，故曰去性而从於心。我以有心为，彼以有心应，故曰心与心识。识，相识察也。似此心字皆炽心也。文者，文华也。博者，名物之多也，礼乐庶事备也。用其知不足，又附益之以礼乐，故曰知而不足以定天下，附之以文，益之以博。博，繁多而寡要也。用心於此，则犹陷溺也。
　　由是观之，世丧道矣，道丧世矣，世与道交相丧也。道之人何由兴乎世，世亦何由兴乎道哉。道无以兴乎世，世无以兴乎道，虽圣人不在山林之中，其德隐矣。隐故不自隐。
　　道与世交相丧，言两不相入也。既不相入，则有道之人何能作兴世俗之闻见，世俗之人又何由而知道。举世皆不知道，则圣人虽在目前亦不知矣。非圣人自隐也，人不知之，不求隐而自隐矣。故曰隐故不自隐。言其所以隐者，非圣人故意自隐也，在目前而人不识之也。此五字下得亦奇。
　　古之所谓隐士者，非伏其身而弗见也，非闭其言而不出也，非藏其知而不发也。时命大谬也，当时命而大行乎天下，则反一无迹；不当时命而大穷乎天下，则深根宁极而待。此存身之道也。
　　因上面隐字又拈起隐士来说。应士非欲伏身闭言藏知，时不可也。藏知，邦无道则愚也。时命大谬，言与时命大相戾也，谬，戾也。反一无迹者，言成功而不有也，道虽可行而付物於无心，在我者一而已矣，故曰反一。根极，即自本自根也，极，止也。深根犹曰退藏於密也。宁极犹曰安汝止也，存我以待时，故曰深根宁极而待，存身即存我也。
　　古之行身者，不以辩饰知，不以知穷天下，不以知穷德。危然处其所而反其性已，久何为哉。道固不小行，德固不小识，小识伤德，小行伤道。故曰：正己而已矣。乐全之谓得志。
　　因存身字又说个行身。存，不用之时也，行，用之时也。不以辩饰知，有所知见不饰以文辞也。不以知穷天下，有余不敢尽也。不以知穷德，虽用知而不失其自然之性也。危然处其所，所立者高也。而反其性已，即所谓反一无迹也。无为者，道之大也，有为则为小行，小行则害道矣。不识不知者，德之大也。有所识知则为小识，小识则丧德矣。正己而物自正，初不求於正物，故曰正己而已矣。以此为乐则所乐者全矣，其快意者在此不在外物也。得志犹快意也，以此二字生下一段文法也。
　　古之所谓得志者，非轩冕之谓也，谓其无以益其乐而已矣。今之所谓得志者，轩冕之谓也。轩冕在身，非性命也。物之傥来，寄也。寄之，其来不可圉，其去不可止，故不为轩冕肆志，不为穷约趋俗，其乐彼与此同，故无忧而已矣。今寄去则不乐，由是观之，虽乐未尝不荒也。故曰丧己於物，失性於俗者，谓之倒置之民。
　　足於内者无求於外，故曰无以益其乐，便是万物皆备於我，反身而诚，乐莫大焉。性命，天爵也，轩冕，外物也。适然而来，故曰傥来。去留在彼而不在我，故曰寄。此三字下得奇绝。知其去来之不可必，故达亦不肆，穷亦不屈，故曰不为轩冕肆志，不为穷约趋俗。趋俗者，屈己以趋时也。彼，道也。其乐道与他人乐轩冕同，故曰乐彼与此同。乐者在我则无时而能忧，乐者在物则物去而乐亦去矣。其乐既有去来，则非真乐，故曰虽乐未尝不荒也。倒置者，言不知本末也。己与性本也，物与俗末也，重末而失其本，故曰倒置之民。
　　此篇亦是一片文字，最要看他结上生下，起下接上处。
　　南华真经口义卷之十七竟
　　#1神：明本作『德』。
　　#2俗：原本作『俗俗』，据明本删一『俗』字。
　　#3纯者一：明本作『纯一者』。
　　南华真经口义卷之十八
　　鬳斋林希逸
　　外篇秋水
　　秋水时至，百川灌河，泾流之大，两涘渚涯之间，不辩牛马。於是焉河伯欣然自喜，以天下之美为尽在己。顺流而东行至於北海，东面而视，不见水端，於是焉河伯始旋其面目，望洋向若而叹曰：野语有之曰，闻道百，以为莫已若者，我之谓也。且夫我尝闻少仲尼之闻而轻伯夷之义者，始吾弗信，今我#1睹子之难穷也。吾非至於子之门，则殆矣。吾长见笑於大方之家。
　　泾，浊也。黄河之水骤至而浊拍满两岸，故曰泾流之大。两涘#2，非泾渭之泾也。渚涯，河中洲渚也。渚涯两字一般轻重，若以涯训际，则间字下不得。不辩牛马，远而见不明也。不见水端，不知水之自来也。洋，海中也。若，海神名也。世间道理千般万般，只闻其百，自以为多，闻道百三字想古有此语，意在夫子与伯夷，故借河海以言之。大方，大道也。
　　北海若曰：井蛙不可以语於海者，拘於虚也，夏虫不可以语於冰者，笃於时也；曲士不可以语於道者，束於教也。今尔出於涯泪，观於大海，乃知尔丑。尔将可与语大理矣。天下之水莫大於海，万川归之不知何时止而不盈，尾闾泄之不知何时已而不虚。春秋不变，水旱不知，此其过江河之流，不可为量数。而吾未尝以此自多者，自以比形於天地而受气於阴阳，吾在天地之间，犹小石小木之在大山也。方存乎见少，又奚以自多。
　　拘於虚者，言局於其所居也。笃於 时者，言所知止一时也，蟪蛄不知春秋之类。知尔丑者，言知自愧也。尾闾，沃焦也，出山海经，言海水至此，随沃随乾。以海比之天地，但见其小，岂知其大。禅家所谓，任大也须从地起，更高犹自有天来，便是此意。
　　计四海之在天地之间也，不似礨空之在大泽乎。计中国之在海内，不似稊米之在太仓乎。号物之数谓之万，人处一焉，人卒九州，谷食之所生，舟车之所通，人处一焉。此其比万物也不似豪末之在於马体乎。五帝之所连，三王之所争，仁人之所忧，任士之所劳，尽此矣。伯夷辞之以为名，仲尼语之以为博，此其自多也，不似尔向之自多於水乎。
　　礨空，小穴也，蜂窠之类。人卒，人众也。人在万物之中只为一物之数，此合太虚之间，凡有名可名者论之也。其在九州之内，又只是一件，此合草木鸟兽论之也。此两句发得极妙，乐轩云乾坤虽大人身小，拳石空中作胜游，便是此意。世界之小如此，五帝三王万圣千贤所知所能不出其内，似此说话，固是旷远发得，亦自有理。伯夷辞之以为名，夫子语之以为博，此语从前谁道得。任士，任事之人，言治世之士也。
　　河伯曰：然则吾大天地而小豪末，可乎。北海若曰：否。夫物量无穷，时无止，分无常，终始无故，是故大知观於远近，故小而不寡，大而不多，知量无穷，证向今故，故遥而不闷，掇而不跂，知时无止，察乎盈虚，故得而不喜，失而不忧，知分之无常也。明乎坦涂，故生而不悦，死而不祸，知终始之不可故也。计人之所知，不若其所不知；其生之时，不若未生之时。以其至小求穷其至大之域，是故迷乱而不能自得也。由此观之，又何以知豪末之足以定至细之倪，又何以知天地之足以穷至大之域。
　　这一转话又好。前言其大，於此又言无小无大，即所谓天下莫大於秋毫之末而太山为小也。物量无穷，言物不可得而量度也。时无止，言寒暑昼夜相寻无已也。分无常，言有无得失，人之分剂，或先或后，初无定也。终始无故，言无终无始，无新无故也。是故大知者，谓有大智之人而后有下面四知也。观远犹近，故不以大小为多寡，而后知量之无穷也。证乡，考明也。今故，今古也。明於今古之为一，故迎而未至者，虽远而不忧，攘而可取者，虽易而不跂。待之而后知，时之无定止也。盈，得也。虚，失也。盈虚消长与时偕行，不以此为喜愠，而后知分剂之无常也。明乎坦涂者，犹曰识乎正道也。由乎正道而生死听之，即寿夭不贰，修身以俟之意。明乎此则知终，亦犹始不可以终为故也。此便是原始要终之说。人之所知者，人也，其所不知者，天也。且如既生之后，我则知之，未生之前，我何由知之。即禅家所谓父母未生以前道一句子。至小我也，至大天也，以我至小欲穷至大之天，宜乎迷乱而不乐，此数语若在禅家，便是一大公案也。庄子即等闲说了自是。故大知而下是解上面数句，其辞伸缩长短，齐而不齐，此文法也。倪，端也。域，方所也。语其小而无端，穷其大而无所，故曰：何以定至细之倪，何以穷至大之域。
　　河伯曰：世之议者，皆曰至精无形，至大不可围，是信情乎。北海若曰：夫自细视大者不尽，自大视细者不明。夫精，小之微也；垺，大之殷也。故异便，此势之有也。夫精粗者，期於有形者也。无形者，数之所不能分也。不可围者，数之所不能穷也。可以言论者，物之粗也。可以意致者，物之精也。言之所不能论，意之所不能察，致者不期精粗焉。
　　此一转又好。至精者无形，细也，不曰至小而曰至精，皆是文之活处。信情者，谓信乎此语之实耶。自细视大者不尽，管中窥天之类也。自大视细者不明，鹏鸟下视野马尘埃之类也。小之微者曰精，言小而又小者也。大之盛者曰垺，言大而又大者也。殷，盛也。异便，异宜也，就小大上又生出此两句也是精绝。无形之小不可以数分，曰毛曰翁亦不可也。不可围之大不可以数尽，曰稊曰兆亦不可也。物无精粗皆局於形，故可以言论，可以意推。若小者大者皆无形，则言不可论，意不可极。既曰无形则不可以精粗言矣，故曰不期精粗焉。察致者，察其极至也。
　　是故大人之行，不出乎害人，不多仁恩，动不为利，不贱门隶，货财弗争，不多辞让，事焉不借人，不多食乎力，不贱贪污，行殊乎俗，不多辟异。为在从众，不贱佞谄。世之爵禄，不足以为劝，戮耻不足以为辱。知是非之不可为分，细大之不可为倪。闻曰：道人不闻，至德不得，大人无己，约分之至也。
　　虽不害物而亦不以爱物为能，故曰不出乎害人。不多仁恩，门隶贱役而求利者也。如曰虽执鞭之事，吾亦为之。我虽不求利，而亦不以贱役而求利者为非，故曰动不为利，不贱门隶。才有贱役贵己之念则有迹矣。我不争货财而亦不以辞让为能，故曰货财不争，不多辞让。以辞让自多则近名矣。事事皆自为之而无所资於人，然亦不尽用其力以自食，故曰事焉不借人。不多食乎力，言有余不敢尽也。贪污之人亦不鄙贱之，尔为尔，我为我也，故曰不贱贪污。其行实异乎人而不自为崖异，故曰行殊乎俗，不多辟异也。辟，僻也，辟异，崖异也。为在从众，和光同尘也。不贱佞谄，由由然与处焉，能浼我之意也。不贱，不鄙恶之也。若此等人无分是非，混同细大，此则道人也，至德也，大人也。不闻，无名也。不得，无得无丧也。约分者，言会至理於至约而尽己分之事也。闻曰，我闻於古有此语也。约分即尽己也，但如此换字耳。
　　河伯曰：若物之外，若物之内，恶至而倪贵贱，恶至而倪小大。北海若曰：以道观之，物无贵贱；以物观之，自贵而相贱；以俗观之，贵贱不在己；以差观之，因其所大而大之，则万物莫不大，因其所小而小之，则万物莫不小，知天地之为稊米也，知豪末之为丘山也，则差数睹矣；以功观之，因其所有而有之，则万物莫不有，因其所无而无之，则万物莫不无，知东西之相反而不可以相无，则功分定矣；以趣观之，因其所然而然之，则万物莫不然，因其所非而非之，则万物莫不非，知尧桀之自然而相非，则趣操睹矣。
　　前言不贱门隶，不贱贪污，所以换此一转，又添个贵贱与细大同说。若物之外内者，合物之内外而论之也。至，极也。恶至，何者为极也。贵贱小大，求其端倪，於何而极尽其理。以物观之，自贵而相贱，难壅豨苓，时乎为帝也。在我则不见，在彼则知之，百骸九窍而存焉，其递相为君臣乎，亦此意也。此一句下得最好。贵贱不在己，即轩冕傥来寄之意也。差，等差也。天地只此稊米，豪末可敌泰山，则其等差之数不足言，盖可见矣。功分，功劳分限也。各任一职以为功，故曰功分。农商工贾随分以政其力，而世间少一件不得，亦犹东西南北虽相反而不可以相无也。趣操者，趋向志操也。以尧为是，以桀为非，固趣操之当然。然以不有废者，君何以兴。观之则趣操之不可定可见矣。因其大小，因其有无，因其然非，即齐物因是之意#3。
　　昔者尧舜让而帝，之哙让而绝，汤武争而王，白公争而灭。由此观之，争让之礼，尧桀之行，贵贱有时，未可以为常也。
　　把尧舜与之呛汤武与白公相形而言，此皆愤时之激论。中间多有此类，但观其文势可也。
　　梁丽可以冲城而不可以窒穴，言殊器也。骐骥骅骝一日而驰千里，捕鼠不如狸狌，言殊技也。鸱鸺夜撮蚤察毫末，昼出瞋目而不见丘山，言殊性也。故曰：盖师是而无非，师治而无乱乎。是未明天地之理，万物之情者也。是犹师天而无地，师阴而无阳，其不可行明矣。然且语而不舍，非愚则诬也。帝王殊禅，三代殊继，差其时，逆其俗者，谓之篡夫。当其时，顺其俗者，谓之义之徒。默默乎河伯，汝恶知贵贱之门，小大之家。
　　梁，屋梁也。丽音礼，屋栋也。大小各有所用，故曰殊器。骐骥狸狌各有所能，故曰殊技。鸱鸺，训狐也，枭也，夜则眼明，见日则暗，性不同也。是非治乱不能相无，亦人世之所必有者，故以殊器、殊技、殊性者而喻之。天地、阴阳亦喻其不可相无也。篡夫、义徒即是尧桀之论。
　　河伯曰：然则我何为乎，何不为乎。吾辞受趣舍，吾终奈何。北海若曰：以道观之，何贵何贱，是谓反衍。无拘而志，与道大蹇，何少何多，是谓谢施。无一而行，与道参差，严乎若国之有君，其无私德，繇繇乎若祭之有仕，其无私福，泛泛乎其若四方之无穷，其无所畛域，兼怀万物，其孰承翼，是谓无方。万物一齐，孰短孰长，道无终始，物有死生，不恃其成，一虚一满，不位乎其形。年不可举，时不可止，消息盈虚，终则有始，是所以语大义之方，论万物之理也。物之生也，若骤若驰，无动而不变，无时而不移。何为乎，何不为乎。夫固将自化。
　　这一问又好。言既无贵贱，既无是非，则我之辞受取舍将何所从。衍，宽裕也。反，反而求之也。以道观之而无贵贱，则反求於吾身，自绰绰宽裕，故曰反衍。若以贵贱是非自为拘束，则与道相违矣，故曰无拘其志，与道大蹇。蹇，违碍也。施则有多有少，谢去其施则无多无少，故曰谢施。若执一而行，拘於多少之施，则与道差池矣，故日无一而行，与道参差。国之有君，祭之有社，皆谕此心以道为主也，而无所用其私，故曰无私德无私福。此心广大，如四方之外无所极穷，则无私畦叮矣，故曰无所畛域。三句三个其字下得自别。万物皆备於我，是兼怀也，而无所私爱，故曰其孰承翼。承翼，拱扶之也。此二字形容私爱之意。无方即无心也，我既无心则物无短长，亦无生死。不恃其成，即前所谓不雄成也。盈虚随时，不可一定，故曰一虚一满，不位乎其形。不位，不定也。无古今则年不可举，无去无来则时不可止矣，大义即大道也。物之生也，若骤若驰，即所谓逝者如斯夫。变动转移无时不然，何者为为，何者为不为，是皆听造化自然而已，故曰夫固将自化。
　　河伯曰：然则何贵於道邪。北海若曰：知道者必达於理，达於理者必明於权，明於权者不以物害己。至德者，火弗能热，水弗能溺，寒暑弗能害，禽兽弗能贼。非谓其薄之也，言察乎安危，宁於祸福，谨於去就，莫，之能害也。故曰：天在内，人在外，德在乎天，知天人之行，本乎天位乎得，蹢而屈伸，反要而语极。
　　此一问又好。言既听造化之所为，则人亦不必学道矣。朱文公问答书中，廖德明亦曾有此问，文公皆不曾答，想难言也。庄子到这裹说个权字，自是作家又有不以物害己一句，愈自分晓。看来庄子见道自是亲切，特读其书者看他不破。道，总言也；理，事物各有之理也。权，用之在我者。有道之全体而后有此大用也。明於权者不以物害己，知轻重也。水火禽默四句，着四弗能字，却以非谓一句结之，看他语脉极是下得有力。薄，迫近之也。至德之人固知事事有数，岂物所能害，然亦不谓恃此可以薄之而不能也。譬如死於水火，固曰有命，自投於水火可乎。下云谨於去就，其意愈明，亦犹孟子曰知命者，不立岩墙之下也。察安危，定祸福，谨去就，便是道心中有人心，何尝皆说听之自然。庄子到此处何尝鹘突宁定也。天在内，人在外，即前篇所谓主者天道，臣者人道也。德在乎天，此言自然之德也。而必曰知天人之行这个知字，便从人心上起来。本乎自然而安於其所得，故曰本乎天位乎得。此句又属道心。位，居之安也。蹢，进退也。屈伸进退，各循其理，此句又属人心，发明至此道之至要也，理之至极也，故曰反要而语极，犹孟子曰，将以反说约也。
　　曰：何谓天，何谓人。北海若曰：牛马四足是谓天，落马首，穿牛鼻，是谓人。故曰，无以人灭天，无以故灭命，无以得殉名。谨守而勿失，是谓反其真。
　　这数句发得人心、道心愈分晓。牛马四足得於天，自然者不络不穿，将无所用此，便是人心一段事。以人灭天，以故灭命，贪得而殉名，则人心到此流於危矣。三言无以乃禁止之辞，犹四勿也。既知天又知人，於此谨守而勿失，则天理全矣。故曰是谓反其真。命，天理也。故，人事也。得，得失之得也。
　　夔怜蚿，蚿怜蛇，蛇怜风，风怜目，目怜心。夔谓蚿曰：吾以一足，趻踔而行，予无如矣。今子之使万足，独奈何。蚿曰：不然，子不见夫唾者乎，喷则大者如珠，小者如雾，杂而下者不可胜数也。今予动吾天机而不知其所以然。蚿谓蛇曰：吾以众足行而不及子之无足，何也。蛇曰：夫天机之所动，何可易邪。吾安用足哉。蛇谓风曰：予动吾脊胁而行，则有似也。今子蓬蓬然起於北海，蓬蓬然入於南海，而似无有，何也。风曰：然。予蓬蓬然起於北海而入於南海也，然而指我则胜我，我亦胜我。虽然，夫折大木蜚大屋者，唯我能也。故以众小不胜为大胜，也为大胜者，唯圣人能之。
　　夔无角，一足而行，见山海经。蚿，百足虫也。蛇，无足者也。自一足说到无足，皆言天机自然之动，可谓世间至奇之文。中间又以人之唾喻蚿之足，此处又妙。其末却归在风上，而目与心两项却不说，此皆文字变换，奇而又奇者也。趻踔，一足行之貌也。无如矣，无似我者也。何可易邪，不可变易也。有似，有可见之像也。蓬蓬然，风声也。指我，以手指风也。我，以足践风也。就风之中又添说个小不胜大胜，愈见奇特，即人众胜天，天定胜人之意。小虽不胜而大胜，则万物孰能出於造化之外哉。自然而然者，物物不可违也。
　　孔子游於，宋人围之数匝而弦歌不辍。子路入见曰：何夫予之娱也。孔子曰：来，吾语汝。我讳穷久矣而不免，命也；求通久矣而不得，时也。当尧舜而天下无穷人，非知得也；当桀纣而天下无通人，非知失也。时势适然。夫水行不避蛟龙者，渔父之勇也；陆行不避兕虎者，猎夫之勇也；白刃交於前，视死若生者，烈士之勇也；知穷之有命，知通之有时，临大难而不惧者，圣人之勇也。由处矣，吾命有所制矣。无几何将甲者进辞曰：以为阳虎也，故围之。今非也，请辞而退。
　　此段只言时命自然，非人力所预知道者，又何惧焉。中间以渔父猎夫烈士比圣人，亦自有理由处矣。令其止息，不必言之意。
　　公孙龙问於魏牟曰：龙少学先王之道，长而明仁义之行。合同异，离坚白，然不然，可不可，困百家之知，穷众口之辩，吾自以为至达已。今吾闻庄子之言，茫焉异之，不知论之不及与知之弗若与。今吾无所开吾喙，敢问其方。公子牟隐机太息，仰天而笑曰：子独不闻夫埳井之蛙乎。谓东海之鳖曰，吾乐与吾跳梁乎井干之上，入休乎缺甃之崖，赴水则接腋持颐，蹶泥则没足灭跗，还虷蟹与科斗莫吾能若也。且夫擅一壑之水而跨跱埳井之乐，此亦至矣。夫子奚不时来入观乎。东海之鳖左足未入而右膝已絷矣，於是逡巡而却，告之海曰，夫千里之远不足以举其大，千仞之高不足以极其深。禹之时，十年九潦而水弗为加益；汤之时，八年七早而崖不为加损。夫不为顷久推移，不以多少进退者，此亦东海之大乐也。於是场井之蛙闻之，适适然惊，规规然自失也。且夫知不知是非之境而犹欲观於庄子之言，是犹使蚊负山，商距驰河也，必不胜任矣。且夫知不知论极妙之言而自适一时之利者，是非埳井之蛙与。且彼方跐黄泉而登大皇，无南无北，奭然四解，沦於不测，无东无西，始於玄冥，反於大通。子乃规规然而求之以察，索之以辩，是真用管窥天，用锥指地也，不亦小乎。子往矣。且子独不闻夫寿陵余子之学行於邯郸与。未得国能，又失其故行矣，直匍匐而归耳。今子不去，将忘子之故，失子之业。公孙龙口阶而不合，舌举而不下，乃逸而走。
　　公孙龙，当时之辩者也。指其名而言之，所以辟之也。井蛙海鳖之喻，都是撰出。不知这老子胸中如何有许多劣相。虷，井中赤虫也。蟹，螃蟹也。坎井之地，虷蟹科斗皆周旋其中，故曰还奸蟹与科斗。九年之水七年之旱，人人如此说，安得水旱如此之久，信然人类尽矣。庄子添个十年九潦八年七旱字，便自别了这般等闲处，亦看得笔力。适适犹虩虩也。商蚷，小虫也。跐，蹈也。大皇，天也。下蹈黄泉，上登于天，言其见趣之高远也。奭然即释然也，四解，四达也。沦於不测，所入者深也。始於玄冥，言在於无极之先也。反於大通，归於至道也。以察察之小明而欲穷素之以言辩，不亦小乎。邯郸失行之喻尤佳，国能，邯郸国中所能之步也。学未成而故步又失，所以匍匐归也。列子所言魏牟公孙龙，与此全异。
　　庄子钓於濮水，楚王使大夫二人往先焉，曰：愿以境内累矣。庄子持竿不顾，曰：吾闻楚有神龟，死已三千岁矣。王巾笥而藏之庙堂之上。此龟者，宁其死为留骨而贵乎，宁其生而曳尾於涂中乎。二大夫曰：宁生而曳尾於涂中。庄子曰：往矣，吾将曳尾於涂中。
　　往先者，往见之，先道此意也。以境内累者，言欲托之以国也。死留骨，生曳尾之喻，真是奇特。
　　惠子相梁，庄子往见之。或谓惠子曰：庄子来，欲代子相。於是惠子恐，搜於国中三日三夜。庄子往见之曰：南方有鸟，其名鹓雏，子知之乎。夫鹓雏发於南海，而飞於北海，非梧桐不止，非练实不食，非醴泉不饮。於是鸱得腐鼠，鹓趋过之，仰而视之曰，吓，今子欲以子之梁国而吓我邪。
　　吓，恐夺其食而为此声也。以鸱之腐鼠而吓凤，比惠子以国相而吓我，不知此老何处得许多好譬喻。自庄子而下为文字者，无非窃其机关。这一部书，天地间如何少得。庄子惠子最相厚善，此事未必有之，戏以相讥尔。练实，竹实也。
　　庄子与惠子游於濠梁之上，庄子曰：倏鱼出游从容，是鱼乐也。惠子曰：子非鱼，安知鱼之乐。庄子曰：子非我，安知我不知鱼之乐。惠子曰：我非子，固不知子矣。子固非鱼也，子之不知鱼之乐全矣。庄子曰：请循其本。子曰，汝安知鱼乐云者，既已知吾知之而问我，我知之濠上也。
　　这一般说话又奇。循其本者，请反其初也。言汝当初问我非鱼安知鱼之乐，是汝知我之意，方有此问，汝既如此知我，则我於濠上亦如此知鱼也。二人最为相知，想当时对语亦自可观。
　　此篇河伯海若问答，正好与《传灯录》忠国师无情说法、无心成佛问答同。看大慧云：这老子软顽，撞着这僧又软顽，黏住了问。谓其家活大，门户大，波澜阔，命根断。这数语庄子却当得。大慧语详见普说中#4。
　　南华真经当义卷之十八竟
　　#1我：明本作『吾』。
　　#2泆：明本作『岸』。
　　#3意：明本作『志』。
　　#4此句明本无。
　　南华真经口义卷之十九
　　鬳斋林希逸
　　外篇至乐
　　天下有至乐无有哉。有可以活身者无有哉。今奚为奚据，奚避奚处，奚就奚去，奚乐奚恶。夫天下之所尊者，富贵寿善也。所乐者，身安厚味，美服好色音声也。所下者，贫贱夭恶也。所苦者，身不得安逸，口不得厚味，形不得美服，目不得好色，耳不得音声。若不得者，则大忧以惧，其为形也亦愚哉。夫富者，苦身疾作，多积财而不得尽用，其为形也亦外矣。夫贵者，夜以继日，思虑善否，其为形也亦疏矣。人之生也与忧俱生，寿者惛惛，久忧不死，何之苦也。其为形也亦远矣。烈士为天下见善矣，未足以活身，吾未知善之诚善邪，诚不善邪。若以为善矣，不足活身，以为不善矣，足以活人。故曰：忠谏不听，蹲循勿争。故夫子胥争之以残其形，不争名亦不成。诚有善无有哉。今俗之所为与其所乐，吾又未知乐之果乐邪，果不乐邪。吾观夫俗之所乐，举群趣者诬诬然如将不得已，而皆曰乐者，吾未之乐也，亦未之不乐也。果有乐无有哉。吾以无为诚乐矣，又俗之所大苦也。故曰：至乐无乐，至誉无誉。天下是非果未可定也。虽然，无为可以定是非。至乐活身，唯无为几存。
　　此篇乃是以前篇不以物害己一段推广言之。奚为奚据以下四句，言若何而可也，便与屈原卜居文势一同。富贵寿善，四等人也。善恶，名誉也。疾作，勤而作之也。思虑善否，为职事而思其忧也。惛惛，老而不聪明也。烈士，为名誉者也。四段本同意，皆以物害己者。今既说贵富寿三段了，却以烈士一段如此发明变换语势，此文法也。蹲循与远巡同。争财残其形，不争名不成，此两句说破世故，为名而至於残其形不得谓之善矣。今俗之所为以下结前四段也。举群趋者，言举世群然而趋之也。经经然，必取之意。可已而不已，故曰如将不得已。吾未之乐，未之不乐者，谓世俗所谓乐、不乐，我皆不知如何也。此深鄙之之意。然我以无为为乐而俗人反以为大苦也。至乐在於无乐，至誉在於无誉，而世俗之人孰知无乐之乐，无誉之誉乎。然则天下是非，果未可定也。虽然，惟无为可以定是非。如此数句，须识他文字揖向起伏，方见好处。几存者，言无为则庶几存其乐也。
　　请尝试言之。天无为以之清，地无为以之宁。故两无为相合，万物皆化。芒乎芴乎，而无从出乎。芴乎芒乎，而无有象乎。万物职职，皆从无为殖。故曰：天地无为也，而无不为也。人也孰能得无为哉。
　　此数行乃是收结前语。两无为相合而后能化生万物，便是无为无不为也。无从出者，不见其所由始也。殖，生也。万物皆在自然中生，故曰皆从无为殖。此篇自天下有至乐至无为哉，只是一片文字，起伏抑扬，最好玩味。
　　庄子妻死，惠子吊之，庄子则方箕倨鼓盆而歌。惠子曰：与人居，长子、老、身死，不哭亦足矣，又鼓盆而歌，不亦甚乎。庄子曰：不然。是其始死也，我独何能无槩。然察其始而本无生，非徒无生也而本无形，非徒无形也而本无气。杂乎芒芴之间，变而有气，气变而有形，形变而有生。今又变而之死，是相与为春秋冬夏，四时行也。人且偃然寝於巨室，而我嗷嗷然随而哭之，自以为不通乎命，故止也。
　　形变而有生，言先有形而后有此动转者也。释氏曰动转归风便是此生字。又曰在眼曰视，在耳曰听，在手执捉，在足运奔，便是此生字。四时行者，有生必有死之喻也。此一段乃是发明死生一贯之理。鼓盆之说，亦寓言耳。且如原壤之登木而歌，岂其亲死之际，全无人心乎。若全无人心，是豺狼也，夫子尚肯与之友乎。圣门之学，所以尽其孝慕者，岂不知生死之理乎。原壤庄子之徒，欲指破人心之迷着者，故为此过当之举。此便是道心惟微，不可以独行於世，所以有执中之训。庄列之徒，岂不知此，特矫世厌俗，故为此论耳。李汉老因哭子而问大慧，以为不能忘情，恐不近道。大慧答云：子死不哭，是豺狼也。此老此语极有见识，其他学佛者若答此问，必是胡说乱道。
　　支离叔与滑介叔观於冥伯之丘，昆仑之虚，黄帝之所休。俄而柳生其左肘，其意蹙蹙然恶之。支离叔曰：子恶之乎。滑介叔曰：亡，予何恶。生者，假借也。假之而生生者，尘垢也。死生为昼夜，且吾与子观化而化及我，我又何恶焉。
　　滑介即是滑稽之意，这般名字岂不是撰出。黄帝所休，谓帝尝休息於此。柳，疡也，今人谓生疖也，想古时有此名字。蹶蹶然恶之，病中之意也。假借者，言此身乃外物假合而成也。尘垢者，言在造化之中至微而不足贵也。释氏所谓四缘假合，今者妄身，当在何处，其意实原於此。观化者，观万物之变也。化及我者，言我将随造物而变化也。前言蹶蹶恶之，此言又何恶焉，前后之语似乎相戾。盖病而恶之亦人情，思死生之理而知其本原，便是道心为主处。
　　庄子之楚，见空髑髅，骁然有形。撽以马捶，因而问之曰：夫子贪生失理而为此乎。将子有亡国之事，斧钺之诛，而为此乎。将子有不善之行，愧遗父母妻子之丑，而为此乎。将子有冻馁之患而为此乎。将子之春秋故及此乎。於是语卒，援髑髅枕而卧。夜半髑髅见梦曰：子之谈者似辩士。诸子所言皆生人之累也，死则无此矣。子欲闻死之说乎。庄子曰：然。髑髅曰：死，无君於上，无臣於下，亦无四时之事。从然以天地为春秋，虽南面王乐不能过也。庄子不信，曰：吾使司命复生子形，为子骨肉肌肤，反子父母妻子闾里知识，子欲之乎。髑髅深矉蹙頞曰：吾安能弃南面王乐而复为人间之劳乎。
　　饶然，空虚而坚固之貌。从然，从容自得之意。诸子，凡子所言也。此段只说死生之理而撰出髑髅一段说也，是奇特。读者当知其意，莫把作实话看便错了。
　　颜渊东之齐，孔子有忧色。子贡下席而问曰：小子敢问曰，东之齐，夫子有忧色，何邪。孔子曰：善哉汝问。昔者管子有言，丘甚善之。曰，褚小者不可以怀大，绠短者不可以汲深。夫若是者，以为命有所成而形有所适也，夫不可损益。吾恐回与齐侯言尧舜黄帝之道，而重以燧人神农之言，彼将内求於己而不得，不得则惑，人惑则死。且汝独不闻邪，昔者海鸟止於鲁郊，鲁侯御而觞之于庙，奏九韶以为乐，具太牢以为膳，鸟乃眩视忧悲，不敢食一脔，不敢饮一杯，三日而死。此以己养养乌也，非以乌养养乌也。夫以乌养养鸟者，宜栖之深林，游之坛陆，浮之江湖，食之鳅，随行列而止，委蛇而处。彼唯人言之恶闻，奚以夫譊譊为乎。咸池九韶之乐，张之洞庭之野，鸟闻之而飞，兽闻之而走，鱼闻之而下入，人卒闻之相与还而观之。鱼处水而生，人处水而死，彼必相与异，其好恶故异也。故先圣不一其能，不同其事，名止於实，义设於适。是之谓条达而福持。
　　褚，布袋也。绠，汲井之绳也。譬力小不可以任大之意。命与形，得於天者，各有一定之分，不可损益。以古圣人之道而与齐侯言，我又未能有以感动而化之，则将有罪我之意。此借颜子以讥当世进说之士。鸟之所食非人之所食，以人之食而养鸟，违其性矣。此意只是不可与言，而与之言失言。圣门只是一句，他却撰出许多澒洞说话。御音道，迎而觞之也。觞，饮也。坛音但，与澶同。州中沙澶之地，故曰澶陆。不一其能者，言人才各不同也。不同其事者，言人各事其所事也。随其实之所有而得其名，随其意之所适而得其理，故曰名止於实，义设於适。盖言人各随其分也。条达者，直截不费力也。福持者，言福常在也。持，保也。非我所能而不为过分之事，则不费力而常保其生，无所患害。其意止如此。
　　列子行，食於道，从见百岁髑髅，攓蓬而指之曰：唯予与汝知而未尝死，未尝生也。若果养乎，予果欢乎。种有几，得水则为，得水土之际则为蛙蠙之衣，生於陵屯则为陵舄，陵舄得郁栖则为鸟足，鸟足之根为蛴螬，其叶为蝴蝶，蝴蝶，胥也，化而为虫，生於灶下，其状若脱，其名为鸲掇，鸲攘千日为鸟，其名为乾余骨，乾余骨之沫为斯弥，斯弥为食醢，颐辖生乎食醢，黄軦生乎九猷，瞀芮生乎腐蠸，羊奚比乎不筍。久竹生青宁，青宁生程，程生马，马生人，人又反入於机。万物皆出於机，皆入於机。
　　从见者，因而见也。攓蓬者，彼在蓬草之中，攓其蓬而指之也。生而饮食曰养，死而寂灭者曰欢，却如此到说，此皆是笔头弄奇处。汝与若，指髑髅也。这欢字便是寂灭为乐也。种有几者，言天地之间物之生生者，种各不同。下面把个至微底说，不是以小喻大，盖言虽大无异於小也，便是无细无大，无贵无贱之意，其意固止如此，而文字之妙绝出千古，整齐中不整齐，不整齐中整齐，如看飞云断雁，如看孤峰斯坂，愈读愈好。列子於中又添两句，便不如他省了两句。者，水上尘垢初生苔而未成，亦有丝缕相萦之意，但其为物甚微耳。龟蠙之衣即青苔也。水土之际，水中附岸处也，附岸处例多而厚，故曰衣。此两句说了个青苔，却又就陵屯上说来，陵屯即田野中高处也。陵舄，车钱草也。郁栖，粪壤也。车钱草生粪壤之中则变而为鸟足草，鸟足之根又化而为蛴螬，鸟足之叶又化为蝴蝶。蛴螬，蝎虫也。胥，蝴蝶之别名也。就蝴蝶下添此一句尤奇。此下又说化生者灶下之虫，有化生者名为鸲掇，软而无皮无谷，故曰若脱。如今柑虫然。鸲掇又能化而为鸟，乾余骨，鸟名也。斯弥，虫也。之流沫又化为虫。食醢，蠓也。蠓化而为颐辂，颐辂化而为九猷，九猷化而为黄軦，黄軦化则为腐蠸，腐蠸化则为瞀芮。此处以生乎字省了两句，文法也。黄軦、九猷、腐蠸、瞀芮，皆虫名也。此意盖言万物变化，生生不穷，无有尽时也。上面一截说了，却把个至怪底结杀，此是其惊骇世俗处，莫把作实话看。羊奚，草名也。草之似竹而不生笋者曰不笋。久竹笋则可食，此不可食也。青宁，虫也。程亦虫也，马亦草名也，如今所谓马齿菜，马栏草。人亦草名也，如今所谓人参也，人面子也，分明是用许多草名却把马与人字说，故意为诡怪名字。前后解者皆以为未详，是千万世之人为庄子愚弄，看不破也。万物之变，如雀化为蛤，鹰化为鸠，腐草化萤，鼠化蝙蝠，何所不有入於机者，言归於尽也。出机入机即是出入死生也，便是火传也，不知其尽也。
　　南华真经口义卷之十九竟
　　南华真经口义卷之二十
　　鬳斋林希逸
　　外篇达生
　　达生之情者，不务生之所无以为。达命之情者，不务知之所无奈何。养形必先之物，物有余而形不养者有之矣。有生必先无离形，形不离而生亡者有之矣。生之来不能却，其去不能止，悲夫世之人以为养形足以存生，而养形果不足以存生，则世奚足为哉。虽不足为而不可不为者，其为不免矣。夫欲免为形者，莫如弃世，奔世则无累，无累则正平，正平则与彼更生，更生则几矣。事奚足弃，而生奚足为。弃事则形不劳，遗生则精不亏。夫形全精复与天为一，天地者，万物之父母也。合则成体，散则成始，形精不亏，是谓能移。精而又精，反以相天。
　　生之所无以为者，言身外之物也，如人生几两屐，一口几张匙是也。知之所无奈何者，言人力所不及也。养形必以物，有生必全其形，此世人之见也。然物常有余而形岂长在，形虽能全而生者有尽，故曰物有余而形不养者有之矣，形不离而生亡者有之矣。虽不足为而不可不为者，即前所谓物莫足为而不可以不为是也。其为不免者，言为与不为之中皆不免於自累，欲免於自累，非弃世不可也。弃世者，非避世也，处世以无心，感而后应，迫而后动，不得已而后起，则我自我而世自世矣。正平者，心无高下决择也，犹佛氏曰是法平等也。更生者，与之为无穷也，彼者造物也，与造物俱化，日新又新，故曰与彼更生。至於此则尽矣，几，尽也。能知此意则身外之事与其生者，不待遗弃而自遗弃矣。精复者，精神不散於外也。合则成体，言四大假合而后成身，散则复其初也。初者，无物之始也。形精即形神也。形神不亏则能变化，故曰能移。移即变化也。体道至此，精而又精，则可以赞造化矣。相天，赞天也。此两精字与形精字不同。反犹还，以事之之还也。
　　子列子问关尹曰：至人潜行不窒，蹈火不热，行乎万物之上而不栗。请问何以至於此。关尹曰：是纯气之守也，非知巧果敢之列。居，予语汝。凡有貌象声色者，皆物也。物与物何以相远，夫奚足以至乎先，是色而已。则物之造乎不形而止乎无所化，夫得是而穷之者，物焉得而止焉。彼将处乎不淫之度，而藏乎无端之纪，游乎万物之所终始。壹其性，养其气，合其德，以通乎物之所造。夫若是者，其天守全，其神无却，物奚自入焉。夫醉者之坠车，虽疾不死，骨节与人同而犯害与人异，其神全也。乘亦不知也，坠亦不知也，死生惊惧不入乎其胸中，是故物而不慑。彼得全於酒而犹若是，而况得全於天乎。圣人藏於天，故莫之能伤也。复雠者不折镆干，虽有忮心者，不怨飘瓦，是以天下平均，故无攻战之乱，无杀戮之刑者，由此道也。不开人之天而开天之天，开天者德生，开人者贼生。不厌其天，不忽於人民，几乎以其真。
　　潜行不窒，嘿运而无所障碍也。行乎万物之上而不栗，如御风而行是也。纯气之守，守元气而纯一不杂也。知巧，容心也。果敢，容力也。言此事非容心容力所可为也。此语似为迂阔而实有此理。看今伏气道人，便可见。貌象色声，谓有形迹也。万物之物皆拘於形，我若有迹则与物同耳，则何以至乎未有物之先。人之局於一身而不能见乎万物之始者，皆是以迹自累，故曰是色而已，色即述也。貌象声色，上面本有四字，到此即举其一，文法也。造物者无形，故曰物之造乎不形。无终无始，一而不二，故曰止乎无所化，化，易也，言其无所变易也。得是而穷之者，造化之理也。言得此造化之理而穷尽其妙，则去乎有物之物远矣，故曰物焉得而二焉。淫，乱也，不定也。不淫之度，一定之法度也。无端之纪，无物之初也。纪即理也。万物之所终始，造化也。壹其性，纯一不杂也。合其德，浑全不离也。与造物为一，故曰通乎物之所造。曰天曰神，即此理之在我者也。无部，无间也。在内者既全而无间，则外物奚自入焉。物而不慑，言虽为物所触而其神不动，故不惧也。醉者坠车之喻极为精密。藏於天，故莫之能伤，即前篇不以物害己一段，所谓无为是也。镆干伤人，飘瓦中人，而人不怒之者，以其物之无心也。此二句即是无心之喻，其言极有理。天下平均者，言行於天下无好恶也。争则有攻战杀戮之事，我无心矣，无所争矣，又安有此事哉。人之天犹有心也，夭之天无心也。开，明之也。德生者，自然之德也。开人之天，心犹未化，心未化则六根皆为六贼，况外物乎。不厌其天，言不奔其天理也。不忽於人者，言人事之有为者未尝忽之而不为，但为之而无容心耳。如此则近於真实之理，几，近也。
　　仲尼适楚，出於林中，见痀偻者承蜩，犹掇之也。仲尼曰：子巧乎，有道邪。曰：我有道也。五六月累九二而不坠，则失者锱铢。累三而不坠，则失者十一。累五而不坠，犹掇之也。吾处身也若橛株拘，吾执臂也若槁木之枝。虽天地之大，万物之多，而唯蜩翼之知。吾不反不侧，不以万物易蜩之翼，何为而不得。孔子顾谓弟子曰：用志不分，乃凝於神。其痀楼丈人之谓乎。
　　承蜩，持竿而拈蝉者也。累九於竿首自二至五而不坠，则其凝定入神矣。郭象下两个停审字亦自好。橛株拘，今所谓木桩也，根，桩也，株，木之名也，拘，定也。想古时有此三字。不反不侧，止是凝定也。当承蜩之时，其身如木橛而不动，其臂如槁木，然其心一主於蜩而不知有他物，纯一之至也。用志不分，其志不二也。凝於神，凝定而神妙也。此虽借喻以论纯气之守，而世间实有此事，今世亦有之，但以为技而不知道，实寓焉。痀偻，背曲者也。
　　颜渊问仲尼曰：吾尝济乎觞深之渊，津人操舟若神。吾问焉曰，操舟可学邪。曰，可，善游者数能。若乃夫没人则未尝见舟而便操之也。吾问焉而不吾告，敢问何谓也。仲尼曰：善游者数能，忘水也。若乃夫没人之未尝见舟而便操之也，彼视渊若陵，视舟之覆犹其车却也。覆却万方，陈乎前而不得入其舍，恶往而不暇。以瓦注者巧，以钩注者惮，以黄金注者殙，其巧一也，而有所矜则重外也。凡外重者内拙。
　　觞，深渊名也。游，拍浮者也。没人，泅而入水也。善没之人视水如平地，则不学而能操舟矣。覆却万端而不动其心，故曰不入其舍。心者，神明之舍也。注，射也。射而睹物曰注。王钦若曰，以陛下为孤注，即此注字。以瓦为注，则全无利害轻重之心；以钩带为注，则已有顾惜之意矣；以黄金为注，则爱心愈重而易殙矣。矜，恰惜之意也。射者之巧，其心本一，而有所顾惜，则所重在外而内惑矣。惑则虽巧有时而拙矣。既答其问，又以此喻结之，不特二喻皆极天下之至理。看他文势起结，亦自奇特。
　　田开之见周威公，威公曰：吾闻祝肾学生。吾子与祝肾游，亦何闻焉。田开之曰：开之操，拔篲以侍门庭，亦何闻於夫子。威公曰：田子无让，寡人愿闻之。开之曰：闻之夫子曰，善养生者若牧羊然，视其后者而鞭之。威公曰：何谓也。田开之曰：鲁有单豹者，岩居而水饮，不与民共利，行年七十而犹有婴儿之色，不幸遇饿虎，饿虎杀而食之。有张毅者，高门县薄无不走也，行年四十而有内热之病以死。豹养其内而虎食其外，毅养其外而病攻其内，此二子者，皆不鞭其后者也。
　　拔篲，扫帚也。拔犹根拔之拔，操拔篲以持门庭，供弟子酒扫之职也。牧羊本听其自然，若行者在后，而不逐其群，则鞭之。此意便谓循天理而行，亦必尽人事也。单豹隐者，而见杀於虎，张毅往来富贵之家，虽无虎伤之患，而胸中狂燥以内热而自殒，皆在人有未尽者，不可委之天。此段於学道者已分上最为亲切，推此则知庄子前后说天道人道之意。先设喻后以二事实之，文势亦奇。
　　仲尼曰：无入而藏，无出而阳，柴立其中央。三者若得，其名必极。
　　无入而藏，不专於主静也。无出而阳，不一於动也。柴立，无心而立之貌，其形如槁木是也。动静无常，不倚一偏，故曰立其中央。三者言上三句也，尽此三句则可名为至人矣。故曰三者若得，其名必极，极，至也。
　　夫畏涂者十杀一人，则父子兄弟相戒也，必盛卒徒而后敢出焉，不亦知乎人之所取畏者。衽席之上，饮食之间，而不知为之戒者，过也。
　　以畏涂喻衽席，即蛾眉伐性之斧之意，此示人窒欲之戒。庄子此语虽圣贤闻之，亦必为之首肯。此岂异端之学乎。
　　祝宗人玄端以临牢策，说彘曰：汝奚恶死。吾将三月牺汝，十日戒，三日齐，藉白茅。加汝，肩尻乎雕俎之上，则汝为之乎。为彘谋曰不如食以糠糟而错之牢策之中，自为谋则苟生有轩冕之尊，死得於腞循之上、聚偻之中则为之。为彘谋则去之，自为谋则取之，所异彘者何也。
　　玄端，冠也。，刍养之也。尻，猪之后也。腞犹篆也，楯，机也。机之有文者曰豚楯。楼，曲也。曲而可以聚物者，畚筥之属也。前篇编薄曰编曲，则知此亦竹器也。左宣公二年牢夫腼熊蟠，不熟杀之置畚，即此类也。生有轩冕之贵，或以刑戮而死，置其身於趺踬之上，畚薄之中，亦甘心焉，即退之所谓处污秽而不羞，触刑辟而诛戮是也。为彘谋如彼，而自为乃如此。此语可谓善喻。
　　桓公田於泽，管仲御，见鬼焉。公抚管仲之手曰：仲父何见。对曰：臣无所见。公反，误论为病，数日不出。齐士有皇子告敖者曰：公则自伤，鬼恶能伤公。夫忿滀之气散而不反则为不足，上而不下则使人善怒，下而不上则使人善忘，不上不下，中身当心则为病。桓公曰：然则有鬼乎。曰：有。沈有履，灶有髻。户内之烦壤，雷霆处之。东北方之下者倍阿鲑蠪跃之。西北方之下者则泆阳处之。水有罔象，丘有峷，山有夔，野有方皇，泽有委蛇。公曰：请问委蛇之状何如。皇子曰：委蛇其大如毂，其长如辕，紫衣而朱冠，其为物也恶，闻雷车之声则捧其首而立，见之者殆乎霸。桓公辴然而笑曰：此寡人之所见者也。於是正衣冠与之坐，不终日而不知病之去也。
　　此一段与柸蛇之说相类，但此说较奇特。诶诒，犹今呕哝之声，气逆之病也。忿滀即郁结也。病在身之中而当其心，今人所谓中管之病也。沈，沟泥之中也。履，神名也，髻亦神名也。烦壤，粪壤也。雷霆亦鬼名也。倍阿鲑蠪，屋中东北方之鬼名也。泆，阳，屋中西北之鬼名。此以上言人家中所有鬼物之名。罔象，水中之神名也。峷，小丘垤之神宅也。夔，山之神名也。彷徨，野中之神名也。委蛇，大泽中之神名也。桓公所见者在泽，故独问委蛇之状。桓公始疑为妖，故惧而为病，今曰见者必霸，故喜而病自去矣。辴然，笑之貌也。此事之喻，又与见豕负涂载鬼一车者不同，然圣人既以此语入之爻辞，则是世间必有此事，亦不足怪也。
　　纪消子为王养斗鸡，十日而问：鸡已乎。曰：未也，方虚侨而侍气。十日又问，曰：未也，犹应向景。十日又问，曰：未也，犹疾视而盛气。十日又问，曰：几矣，鸡虽有鸣者，已无变矣，望之似木鸡矣，其德全矣。异鸡无敢应者，反走矣。
　　闻响而应，见影而动，则是此心犹为外物所动也。疾视而盛气，言其神气已旺。疾视而不动，初言虚憍而恃气，则其气犹在外，此言疾视而盛气，则气在内矣。疾字有怒之意，即直视也，却与匹夫按剑疾视不同。望之似木鸡则神气俱全矣，此言守气之学，借鸡以为喻。
　　孔子观於吕梁，县水三十仞，流沫四十里，鼋鼉鱼鳖之所不能游也。见一丈夫游之，以为有苦而欲死也。使弟子并流而拯之，数百步而出，被发行歌，而游於塘下。孔子从而问焉曰：吾以子为鬼，察子则人也。请问蹈水有道乎。曰：亡，吾无道。吾始乎故，长乎性，成乎命。与齐俱入，与汩偕出，从水之道而不为私焉。此吾所以蹈之也。孔子曰：何谓始乎故，长乎性，成乎命。曰：吾生於陵而安於陵，故也。长於水而安於水，性也。不知吾所以然而然，命也。
　　此段亦与前言操舟意同。并流，□流也。故，本然也，孟子曰，言性者故而已矣。性命，自然之理也。齐者，水之旋磨处也。汩，涌汩处也。出入，随水上下也。从水之道而不为私，顺而不逆之意。生於陵则安於陵，长於水则安於水，皆随其自然而不知其所以然。故性命三字初无分别，但如此作文耳。若以生长字强求意义，则误矣。
　　梓庆削木为鐻，鐻成见者惊犹鬼神。鲁侯见而问焉曰：子何术以为焉。对曰：臣工人，何术之有。虽然，有一焉。臣将为鐻，未尝敢以耗气也，必齐以静心。齐三日而不敢怀庆赏爵禄，齐五日不敢怀非誉巧拙，齐七日辄然忘吾有四枝形体也。当是时也，无公朝，其巧专而外滑消。然后入山林观天性，形躯至矣。然后成见鐻，然后加手焉，不然则已。则以天合天，器之所以凝神者，其是与。
　　鐻似夹锺，此虽注家之说，然锺以金为之，岂削木所能成。愚按大观类篇曰，鐻，锺鼓之扮也，是乃笋□之类，所以县锺鼓也。笋□之形为鸟为兽，刻木为之极其精巧，考工记中可见。惊犹鬼神，言精绝非人所能为也。耗气者，气不定也。齐以静其心而后定。不怀爵禄，不怀非誉，忘其四枝，谓纯气自守而外物不入也。无公朝者，亦不知有朝廷矣。唯其如此，故我之巧心专而外物之可以滑乱吾心者，皆消释而不留。入山林观天性，观木之性也。木之形躯各有成象，皆若见成者，然后取而用之。加手，取也。以我之自然合其物之自然，故曰以天合天。
　　东野稷以御见庄公，进退中绳，左右旋中规，庄公以为文弗过也，使之钩百而反。颜阖遇之，入见曰：稷之马将败。公密而不应，少焉果败而反。公曰：子何以知之。曰：其马力竭矣，而犹求焉，故曰败。
　　六辔如组织而成文也，御之巧如织然，故曰文弗过。钩，御马而打围也。钩百而反，言百转也，马力竭而驰之不已，御者虽巧必败，人之自用又岂可过劳其神乎。此一喻极为的切，极为端正。
　　工倕旋而盖规矩，指与物化而不以心稽，故其灵台一而不桎。
　　到此又散说数句。倕为共工，故曰工倕。旋，转也，以手旋转画而为圆也，言工倕制器之时，旋转其手，其圆便如盖然，自中规矩。考工记云，盖之圆以象天地，盖乃至圆之物，故取以为喻，非谓其实为盖也。如吴道子画佛像，圆光只一笔便成，遂入神品，即此类也。器圆不用规，只以手画之，其技入神矣。指，手指也。指与物化，犹山谷论书法曰，手不知笔，笔不知手是也。手与物两忘而略不留心，即所谓官知止神欲行也。故曰不以心稽。稽，留也。或曰圆则中规，何以曰矩，殊不知圆之中自有矩，圆而不中矩，非圆矣。今匠者削木为圆，必先取方，便见规矩不相离之意，所以曰规圆生矩。灵台，心也。一，纯一也。不桎，不拘碍也。
　　忘足，履之适也；忘要，带之适也。知忘是非，心之适也。不内变，不外从，事会之适也。始乎适而未尝不适者，忘适之适也。
　　适，安也。足安於屦，要安於带，若无物然，故曰忘足忘要。会，犹造也。造道而至於适，则内境纯一而无所变，虽与物应接乎外而亦不知其所从事者矣。始乎适而未尝不适者，言久则并与适亦忘之。譬如足初蹑履，见其恰好，则知有屦之适，着之既久不复有初时见其恰好之意，是忘适也。此以人之常情而喻乎道，须自体究，便见得庄子尽物理处。
　　有孙休者，踵门而诧子扁庆子曰：休居乡，不见谓不修，临难不见谓不勇。然而田原不遇岁，事君不遇世，宾於乡里，逐於州部，则胡罪乎天哉，休恶遇此命也。扁子曰：子独不闻夫至人之自行邪。忘其肝胆，遗其耳目，茫然彷徨乎尘垢之外，逍遥乎无事之业，是谓为而不恃，长而不宰。今汝饰知以惊愚，修身以明污，昭昭乎若揭日月而行也。汝得全而形躯，具而九窍，无中道天於聋盲跛#1蹇而比於人数、亦幸矣、又何暇乎天之怨哉。子往矣。孙子出，扁子入，坐有间，仰天而叹。弟子问曰：先生何为叹乎。扁子曰：向者休来，吾告之以至人之德，吾恐其惊而遂至於惑也。弟子曰；不然，孙子之所言是邪，先生之所言非邪，非固不能惑是。孙子所言非邪，先生所言是邪，彼固惑而来矣，又奚罪焉。扁子曰：不然，昔者有鸟止於鲁郊，鲁君说之，为具太牢以飨之，奏九韶以乐之，鸟乃始忧悲眩视，不敢饮食，此之谓以己养养鸟也。若夫以鸟养鸟者，宜栖之深林，浮之江湖，食之以委蛇，财平陆而已矣。今休，款启寡闻之民也，吾告以至人之德，譬之若载鼷以车马，乐鴳以锺鼓也。彼又恶能无惊乎哉。
　　宾於乡里，摈弃於乡里也。明污，自别於污俗也。饰知惊愚，修身明污，言其有心求名以自异也。若揭日月，着其名也。彼固惑而来矣，彼之来本自惑，非先生惑之，又何罪於我。款启，小孔窍也，言其所见之小也。寡闻，学之浅也。其见本浅，吾语之太高，彼安得不惊疑自惑乎。此意盖讥当时之学者，以其所见者小而未知大道也。食以委蛇，言使之自得而食也。委蛇，自得也。鸟养之喻，已见至乐篇。
　　南华真经口义卷之二十竟
　　#1跛：明本作『破』。
　　南华真经口义卷之二十一
　　鬳斋林希逸
　　外篇山木
　　庄子行於山中，见大木，枝叶盛茂，伐木者止其旁而不取也。问其故，曰：无所可用。庄子曰：此木以不材得终其天年。夫子出於山，舍於故人之家，故人喜，命坚子杀雁而烹之，竖子请曰：其一能呜，其一不能鸣，请奚杀。主人曰：杀不能鸣者。明日，弟子问於庄子曰：昨日山中之木以不材得终其天年，今主人之雁以不材死。先生将何处。庄子笑曰：周将处夫材与不材之间，材与不材之间，似之而非也，故未免乎累。若夫乘道德而浮游则不然，无誉无訾，一龙一蛇，与时俱化，而无肯专为。一上一下，以和为量，浮游乎万物之祖，物物而不物於物，则胡可得而累邪。此神农黄帝之法则也。若夫万物之情，人伦之传，则不然。合则离，成则毁，廉则挫，尊则议，有为则亏，贤则谋，不肖则欺，胡可得而必乎哉。悲夫，弟子志之，其唯道德之乡乎。
　　不材全其天年，前此屡言之矣，今添雁以不材见杀之说，又自一意。盖言材与不材，皆犹有形迹，故未免於自累，必至於善恶俱泯，无得而名，斯为全其天也。乘道德者，顺自然也。一龙一蛇，犹东方朔曰，用之则为虎，不用则为鼠也。用舍随时，我无容心，故无毁亦无誉。专为则有心矣，无肯专为即无心也。上下，进退也。和，顺也。量，则也，度也。以顺自然为，则或上或下皆可。万物之祖，万物之始也。此神农黄帝之所能，故曰神农黄帝之法则也。万物之情，此私情也。传，习也。人伦之传，人类之传习也。此以下数句，曲尽人情。有合则有离，所谓世间无不散筵席也。有成则有毁，言不有所废，君何以兴也。露圭角者必至於自摧挫，居人上者必为人所指议。有心於事，为其名必亏。人之恶其成，乐其败者，众贤者於此将为全身之计，则必有计度思虑，故曰贤则谋。小人患失，无所不至，则为奸为欺而已矣，故曰不肖则欺。处乎世间事，不曰人何可自必，故曰胡可得而必哉。悲夫者，欺世俗之不美，人事之无常，危机之可畏也。此语切於人身，故嘱其弟子识之勿忘。唯顺乎自然则可以自免，故曰其唯道德之乡乎。
　　市南宜僚见鲁侯，鲁侯有忧色，市南子曰：君有忧色，何也。鲁侯曰：吾学先王之道，修先君之业，吾敬鬼尊贤，亲而行之，无须央离居，然不免於患，吾是以忧。市南子曰：君之除患之术浅矣。夫丰狐文豹栖於山林，伏於岩穴，静也；夜行昼居，戒也；虽饥渴隐约，犹且胥疏於江湖之上，而求食焉，定也。然且不免於罔罗机辟之患，是何罪之有哉。其皮为之灾也。今鲁国独非君之皮邪。吾愿君剑形去皮，洒心去欲，而游於无人之野。
　　居然，安然也。於此用之有无因而得患之意，谓不应有忧患而不免於忧患也。隐约，僻处也。居於深僻之中，虽有饥渴，出而求食於江湖之上，犹且避人，而与之相疏远也。胥，相也。此退之所谓倪而啄，仰而四顾，深居而简出者也。以皮自累，言有名有位於世，皆能惹祸也，此言甚切，人心涉世深者，方知之。
　　南越有邑焉，名为建德之国。其民愚而朴，少私而寡欲，知作而不知藏，与而不求其报，不知义之所适，不知礼之所将，猖狂妄行乃蹈乎大方。其生可乐，其死可葬，吾愿君去国捐俗，与道相辅而行。
　　前言无人之野，即无物之始也，此又以建德之国名之。看此一段，今人礼净土，其源流在此战国之时。南越未通中国，故借其地以为名，初无他义。知作而不知藏，言耕作以自食而无私蓄也。未有礼义之名，故曰不知义之所适，不知礼之所将。将，行也。猖狂妄行，从心所欲，皆合乎道，故曰蹈乎大方。与道相辅而行，谓以慕道之心自相勉励，而欲至於此国也。
　　君曰：彼其道远而险，又有江山，我无舟车，奈何。市南子曰：君无形倨，无留居，以为君车。君曰：彼其道幽远而无人，吾谁与为邻。吾无粮，我无食，安得而至焉。市南子曰：少君之费，寡君之欲，虽无粮而乃足。君其涉於江而浮於海，望之而不见其崖，愈往而不知其所穷。送君者皆#1自崖而反，君自此远矣。
　　无形倨，不有其身也。无留居，不有其国也。能办此心，则可以往，故曰以为君车。心无所求则无所不足，故曰少费寡欲，虽无粮而乃足。涉江浮海，望而不见其崖，愈往而不知其所穷，保是进无穷三字，如此敷演。送君者皆自崖而反，君自此远矣，此句最为深妙。言学道之人既悟之后，向之所资以自悟者，如人之饯送登舟至于一海崖，皆已反归矣。击竹#2而悟，卷帘而悟，皆其送者也。譬如见舞剑而善草书，始因剑而悟之，既悟则剑为送者矣。读书亦资送者也。　故有
　　人者累，见有於人者忧。故尧非有人，非见有於人也。吾愿去君之累，
　　除君之忧，而独与道游於大莫之国。方舟而济於河，有虚船来触舟，虽有褊心之人不怒。有一人在其上，则呼张歙之，一呼而不闻，再呼而不闻，於是三呼邪，则必以恶声随之。向也不怒而今也怒，向也虚而今也实。人能虚己以游世，其孰能害之。
　　有人者，以我而役物也。见有於人，我为物所役也。二者皆非自然之道。若尧则不以己役物，亦不为物所役，故曰尧非有人，非见有於人也。大莫之国，冲漠太虚之地，即无人之野、建德之国也。以此结上章也，语意既足，乃以譬喻继之。方舟，两舟相并也。我舟方行而为虚舟所触，舟既虚而无人，故虽触我而不怒。忽有一人而在虚舟之上，则必呼其人使之张歙之。张，撑开也，歙，剑退也，呼而不应至於三度，则必叫骂之。无人虚也，有人实也，向也无人则不怒，今也有人则不能不怒，人情然也。此喻极佳。盖言我若无心则与物自无忤，游於斯世而虚其心，又何患害之有。既说一大段，却把比譬喻结，便是文字首尾起结之法。列子有同此段。
　　北宫奢为卫灵公赋，敛以为锺，为坛乎郭门之外，三月而成上下之县。王之庆忌见而问焉曰：子何术之设。奢曰：一之间无敢设也。奢闻之，既雕既琢，复归於朴。侗乎其无识，傥乎其怠疑，萃乎芒乎，其送往而迎来，来者勿禁，往者勿止，从其强梁，随其曲傅音附，因其自穷。故朝夕赋敛而毫毛不挫，而况有大涂者乎。
　　敛民之财以铸其锺，先祭而后铸，故曰为坛三月而成。锺有架，所以悬锺也，架有两层，故曰上下县，此言编锺也。何术之设者，言用何术而成此之速。一，纯一也。循自然之理，终始纯#3一而无所维於其间，故曰之间无敢设。犹言此间别着不得一件也。既雕既琢，复归於朴，言去圭角而归於自然也。侗乎，无识之貌。傥乎，若怠若疑，无容心之状也。或往或来，无将无迎，故曰萃乎芒乎。萃，块然之意。芒，无物之状。来者勿禁，往者勿止，言顺其自然而无迎无送也。强梁去而不顺者曲傅，回而附我者，我皆随之听之，任其如何也。自穷者，自至#4也。言或顺或逆，要终皆不求而自至，故曰因其自穷。我虽赋敛而於人无一毫之伤，故曰毫毛不挫。大涂者，言此是顺事坦然而行，但以无心处之，故能速办也。
　　孔子围於陈蔡之间，七日不火食。太公任往吊之曰：子几死乎。曰：然。子恶死乎。曰：然。任曰：予尝言不死之道。东海有鸟焉，其名曰意怠。其为鸟也，翂翂翐翐而似无能，引援而飞，迫胁而栖，进不敢为前，退不敢为后，食不敢先尝，必取其绪。是故其行列不斥，而外人卒不得害，是以免於患。直木先伐，甘井先竭，子其意者饰知以惊愚，修身以明污，昭昭乎如揭日月而行，故不免也。昔吾闻之大成之人曰，自伐者无功，功成者隳名。成者亏，孰能去功与名而还与众人。道流而不明，居得行而不名处。纯纯常常，乃比於狂。削迹捐势，不为功名，是故无责於人，人亦无责焉。至人不闻，子何喜哉。孔子曰：善哉。辞其交游，去其弟子，逃於大泽，衣裘褐，食杼栗，入兽不乱群，入鸟不乱行，鸟兽不恶，而况人乎。
　　子恶死乎，言处此濒死之患难，其心亦厌恶之乎。不死之道，言自得而无祸患也。意怠，今之燕也。翂翂翐翐，飞之貌也。引援，群飞也。迫胁而栖，近人而为巢也。进不为前，退不为后，言其往来不争也。绪，弃余也。取虫而食，世所弃余也。不斥，不多也。虽为行列，而不如乌雁为群之多；各依人家，外人亦不害之。直木甘井，以声名自见之喻也。大成之人，大道之士也。自矜伐者必不能成功，以功名自喜者终必自在隳戏，皆自损也。还与众人，言退而与众人同也。顺道而行，黯然自晦，故曰道流而不明。所居之时，虽得行其志，而不以声名自高，故曰居得行而不名处。不处，不有之也。纯纯常常，一也。比於狂，若无心也。削迹捐势，不以功名为，意谓无迹而化也。我不责人，人亦忘我，此至人也。至人则欲无闻於世。子又何以名为喜乎。末后数语，便与食豕如食人处同。借孔子之名以申其说，此重言也。
　　孔子问子桑雩曰：吾再逐於鲁，伐树於宋，削迹於卫，穷於商周，围於陈蔡之间。吾犯此数患，亲交益疏，徒友益散，何与。子桑雩曰：子独不闻假人之亡与。林回弃千金之璧，负赤子而趋。或曰，为其布与，赤子之可寡矣；为其累与，赤子之累多矣。弃千金之璧，负赤子而趋，何也。林回曰，彼以利合，此以天属也。夫以利合者，迫穷祸患害相弃也；以天属者，迫穷祸患害相收也。夫相收之与相弃亦远矣。且君子之交淡若水，小人之交甘如醴，君子淡以亲，小人甘以绝。彼无故以合者，则无故以离。孔子曰：敬闻命矣。徐行翔佯而归，绝学捐书，弟子无挹於前，其爱益加进。
　　子桑雩，雩即户也。假人，假国之人也。弃璧负子，此喻最佳。天合者必常相收聚，利合者必相弃背。君子之交淡而亲，小人之交甘而易绝，皆说尽人世情状。此语虽入之语孟亦得。无故以合则无故以离，氓诗便可见也。此一句又是一个好条贯。无挹於前者，不拘目前。挹，拜之礼。而其相爱之意愈加进也。
　　异日桑雩又曰：舜之将死，真泠禹曰，汝戒之哉，形莫若缘，情莫若率。缘则不离，率则不劳，不离不劳则不求文以待#5形，不求文以待形，固不待物。
　　泠音零，晓也。以真实之道而告之禹，故曰真泠。缘，因其自然之意。率，循其自然之意。不离，与道为一也。形，我也。文，身外之物也。不以身外之物而待我，故曰不求文以待形。今人宴客曰待客，此#6待字之意也。不以身外为文华，则无所资於物矣。故曰固不待物。此待字又是不用之意。三个待字自作两义。
　　庄子衣大布而补之，正緳苦弦反系履而过魏王，魏王曰：何先生之惫邪。庄子曰：贫也，非惫也。士有道德不能行，惫也；衣弊履穿，贫也，非惫也。此所谓非遭时也。王独不见夫腾猿乎。其得柟梓豫章也，揽蔓其枝而王长其间，虽羿逄蒙不能睥睨也。及其得柘棘枳枸之间也，危行侧视，振动悼栗，此筋骨非有加急而不柔也，处势不便，未足以逞其能也。今处昏上乱相之间而欲无惫，奚可得邪。此比#7干之见剖心征也夫。
　　大布，粗者也。緳，带也。正带，中结也。系履，履弊而以索穿之也。惫，病也。揽，把之也；蔓，缠绕之也，此两字状猿之在木自是不苟。王长，言其志盛意得也。柘棘枳枸，有刺之木也。振动，恐也。不柔之上着个加急字自是好。医书有头项强直之证，是加急而不柔也，以之状猿尤精神。征也夫，言以比干之事比之，则见其证验。此三字亦奇。
　　孔子穷於陈蔡之间，七日不火食，左据槁木，右击槁枝，而歌焱氏之风，有其具而无其数，有其声而无宫角。木声与人声，其无有常於人之心。颜回端拱还目而窥之，仲尼恐其广己而进大也，爱己而造哀也，曰：回，无受人损易，无受人益难。无始而非卒也，人与天一也。夫今之歌者，其谁平。
　　槁木，几也。槁枝，策也。齐物篇所谓策技是也。以槁技击槁木，故曰有其具。虽击而无节奏，故曰无其数。无宫商，言不合五音也。木声，击者也；人声，歌者也。犁然端的之意。广己，尊我也。以尊我之意而求之，则所造者无畔岸，故曰恐其广己而造大也。以爱我之意而思之，则必至於哀伤，故曰爱己而造哀也。造音挫。人与天一也，言在我者皆天理也。今之歌者非我也，故曰其谁乎。
　　回曰：敢问无受天损易。仲尼曰：饥渴寒暑，穷桎不行，天地之行也，运物之泄也。言与之偕，逝之谓也。为人臣者不敢去之，执臣之道犹若是，而况乎所以待天乎。何谓无受人益难。仲尼曰：始用四达，爵禄并至，而不穷物之所利，乃非己也，吾命有在外者也。君子不为盗，贤人不为窃，吾若取之何哉。故曰，鸟莫知#8於鷾鸸，目之所不宜处不给视，虽落其实，弃之而走，其畏人也而袭诸人间。社稷存焉尔。何谓无始而非卒。仲尼曰：化其万物而不知其禅之者，焉知其所终，焉知其所始。正而待之而已耳。何谓人与天一邪。仲尼曰：有人，天也；有天，亦天也。人之不能有天，性也。圣人晏然体逝而终矣。
　　天损，穷时也。无受者，贫而乐也。人益者，富贵之也。无受者，富贵而不淫也。寻常之论，则以处富贵而不淫为易，贫而乐为难。庄子却如此反说，极有意味。言天损之时，事不由己，虽欲不受，如之何而不受，不容不安贫也，故曰易。人益者，如富之日至，名位之日高，日增月益，我欲辞而不能。所以贵不期骄而自骄，富不期侈而自侈，故曰无受难。穷桎，穷塞也。不行，推不去也。运物，运气也。泄，发也。运物之泄，气数之往来，天也。吾亦与之俱行，亦与之俱泄，故曰偕逝。即所谓与时偕行，与时偕极也。君命其臣且不得违，天之命人何可违乎。此无受易之意。四达，谓意之所向无所窒碍也。始用，谓此意才萌则事随以集而无窒碍也，并至而不穷，交至而不已也。我不求物之利而利自至，故曰非己也。爵禄皆自外而至，时命使然，故曰吾命其在外者也。无功而禄，君子耻之，视之如盗窃，吾虽欲不取之而有推不去者，公孙贺拜相而哭，非无受人益难乎。鷾鸸即意怠也，不给视者，不足视也。非其所宜处之地，虽目有见亦以不足视而去之。果实之落，必惧而飞，恐害己也，故曰弃之而走。其志虽畏避於人而乃与人相近而居，故曰袭诸人间。袭，入也。社稷，祭祀之地，虽无可畏亦无可取，人自敬而存留之，如燕在人家，虽无益亦无害，而人亦容之。言处富贵之人若能如鷾鸸之无益亦无害，则亦无讥恶之者。然既曰富贵矣，安能无益而无害，故曰难。无始而非卒者，言不知其始，不知其终也。万物之变化，更相禅代，孰知其终，孰知其始，但居中以待之而已。正，中也，谓处造化之中也。何谓人与天一邪。人者，天所生，故曰有人，天也。天亦造化为之，故曰有天，亦天也。性者，天命之性也，此性字与生字同。在人之性，生而有者皆得於天，岂人所得而预之。圣人惟知人之所不能有，故处之安然，尽吾身而已。孟子曰，是性也，有命焉。君子不谓性也，即是人之不能有天性也。晏然，安然也。安时而处顺以终其身，故曰体逝而终矣。
　　庄周游乎雕陵之樊，睹一异鹊自南方来者，翼广七尺，目大运寸，感周之颡而集於栗林。庄周曰：此何鸟哉，翼殷不逝，目大不睹。褰裳躩步，执弹而留之。睹一蝉方得美荫而忘其身，螳螂执翳而搏之，见得而忘其形，异鹊从而利之，见利而忘其真。庄周怵然曰：噫，物固相累，二类相召也。捐弹而反走，虞人逐而谇之。庄周反入，三月不庭，简且从而问之：夫子何为顷间甚不庭乎。庄周曰：吾守形而忘身，观於浊水而迷於清渊。且吾闻诸夫子曰，入其俗，从其俗，今吾游於雕陵而忘吾身，异鹊感吾颡，游於栗林而忘其真，栗林虞人以吾为戮，吾所以不庭也#9。
　　雕陵，地名也。樊，园之蕃篱也。感周之颡，飞从额前过也。殷，大也。逝，往也。翼大而不能往，目大而不能睹，逐物而自迷之状。执弹而留之，将以取之也。螳螂因蝉，意在一得，而忘其形，异鹊又利螳螂而忘其真，故有不逝不睹之状。螳螂与雀，异类而相召也，皆忘其形，忘其真，相累也。虞人，守园者。谇，骂之也。不庭，不出其居之庭也。守形，养生者也。我为养生之学，忽因逐鹊而忘其身，是以欲而汩其理也。浊水，喻人欲也。清渊，喻天理也。夫子，老子也。入国问俗，问禁也，故曰入其俗从其俗。他人之园而我误入，是违禁也。以吾为戮，言为虞人所辱也。此段盖言物无大小，有所逐者，皆有所迷。此乃学者受用之语。
　　阳子之宋，宿於逆旅。逆旅人有妾二人，其一人美，其一人恶，恶者贵而美者贱。肠子问其故，逆旅小子对曰：其美者自美，吾不知其美也；其恶者自恶，吾不知其恶也。阳子曰：弟子记之，行贤而去自贤之行，安往而不爱哉。
　　美者自美，自矜夸也。恶者自恶，慊然自以为不足也。行贤而去自贤之行，谓有贤者之德而无自矜之行，则随所往而人皆爱乐之。此一节亦是受用亲切处。看此数篇，或以外篇为非庄子所作，果然乎哉。
　　南华真经当义卷之二十一竟
　　#1皆：原本无，据明本增。
　　#2竹：明本作『足』
　　#3纯：明本作『循』。
　　#4至：明本作『信』。
　　#5待：原作『特』，据明本改。
　　#6此：原作『比』，据明本改。
　　#7 比：原作『此』，据明本改。
　　#8知：明本作『至』。
　　#9原本无『以吾为戮，吾所以不庭也』。据明本补。
　　南华真经口义卷之二十二
　　鬳斋林希逸
　　外篇田子方
　　田子方侍坐於魏文侯，数称溪工，文侯曰：溪工，子之师邪。子方曰：非也，无择之里人也。称道数当，故无择称之。文侯曰：然则子#1无师邪。子方曰：有。曰：子之师谁邪。子方曰：东郭顺子。文侯曰： 然则夫子何故未尝称之。子方曰：其为人也真，人貌而天，虚缘而葆真、清而容物，物无道，正容以悟之，使人之意也消。无择何足以称之。子方出，文侯傥然终日不言，召前立臣而语之曰：远矣，全德之君子。始吾以圣知之言仁义之行为至矣，吾闻子方之师，吾形解而不欲动，口钳而不欲言，吾所学者真土梗耳。夫魏真为我累耳。
　　称道数当，言称诵道理拍拍皆当也。其为人也真，纯也。人貌而天，貌虽人而有自然之天德也。虚心而顺物，未尝动其心，故曰葆真。葆，养也。清，自洁也。清则易离於物，而能容之，言其大也。人有非道，未尝责之以言，但动容貌而使彼自悟，自然消释其不肖之心，故曰使人之意也消。溪工之善犹可容言，顺子之美不可容言，故曰何足以称之。全德君子，言顺子也。形解，言自失也。土梗者，得其粗不得其精也。以有国为累，故不得以深究无为自然之道，故曰夫魏真为我累耳。
　　温伯雪子适齐，舍於鲁，鲁人有请见之者，温伯雪子曰：不可。吾闻中国之君子，明乎礼义而陋於知人心，吾不欲见也。至於齐，反舍於鲁，是人也又请见。温伯雪子曰：往也蕲见我，今也又蕲见我，是必有以振我也。出而见客，入而叹。明日见客，又入而叹。其仆曰：每见之客也，必入而叹，何邪。曰：吾固告子矣。中国之民，明乎礼义而陋乎知人心。昔之见我者，进退一成规，一成矩，从容一若龙，一若虎，其谏我也似子，其道我也似父，是以叹也。仲尼见之而不言，子路曰：吾子欲见温伯雪子久矣，见之而不言，何耶。仲尼曰：若夫人者，目击而道存矣。亦不可以容声矣。
　　伯，名也。雪子，其字也。礼义，有为之学也。陋於知人心，陋，劣也，谓其不识本心也。振，振德也，言必有益我也，故曰振我。进退成规矩，从容若龙虎，动容周旋中礼也。规矩，有法度也，龙虎，成文章也。大人虎变是也。谏我祖子，道我似父，谓交浅言深也。目击而道存，即正容以悟，使人之意消也。容声，容言也。
　　颜渊问於仲尼曰：夫子步亦步，夫子趋亦趋，夫子驰亦驰，夫子奔逸绝尘，而回瞠若乎后矣。夫子曰：回，何谓邪。夫子步，亦步也，夫子言，亦言也，夫子趋，亦趋也，夫子辩，亦辩也，夫子驰，亦驰也，夫子言道，回亦言道也。及奔逸绝尘而回瞠若乎后者，夫子不言而信。不比而周，无器而民蹈乎前而不知所以然而已矣。仲尼曰：恶，可不察与。夫哀莫大於心死，而人死亦次之。日出东方而入於西极，万物莫不比方，有目有趾者，待是而后成功。是出则存，是入则亡。万物亦然。有待也而死，有待也而生。吾一受其成形，而不化以待尽。效物而动，日夜无隙，而不知其所终。熏然其成形，知命不能规乎其前。丘以是日徂。吾终身与汝交一臂而失之，可不哀与。汝殆着乎吾所以着也。彼已尽矣，而汝求之以为有，是求马於唐肆也。吾服汝也甚忘，汝服吾也亦甚忘。虽然，汝奚患焉。虽忘乎故吾，吾有不忘者存。
　　不比而周，言不待亲比之而其情自然周美也。无器者，不可以迹名也。民蹈乎前，言人自来归也，以此比夫子之不可及也。不知其所以然而已矣者，言我至此不知其为如何也。奔逸，飞驰也。绝尘，去速而不见其尘也。瞠，直目以视也。步趋驰者，皆以马为喻也。恶可不察者，言当更於此精察也。心死者，无所见也。生而无所见犹甚於死也，故曰哀莫大於心死，而人死亦次之。比方，可数也。日既明时，物之长短小，大皆可尽见，故曰莫不比方。出自东方，入于西极，自朝至暮也。有目有趾，群动之物也。必见日而后事可为，待是，待日也，故曰待是而后成功。是出则存，是入则亡，人事之存亡系日之出入，即日出而作，日入而息也。万物之有待於道，亦犹人事之待乎日也，故曰万物亦然。生死皆循是道之自然，故曰有待而死，有待而生。生而受其形则此道在身，无所迁变以待其终，故曰不化以待尽。不化者，无所迁变也。效，仿也。仿於物而行，不容其心，故曰效物而动。物，事物也。无隙者，无所间断也。不知其终者，无已时也。浑然此身无非和顺之理，故曰熏然而成形。熏，和也。虽知事物之无非命而日用之间不以命为规度，即所谓圣人不言命也。日徂者，日日如是，与之俱往，纯亦不已也。交一臂者，并立也。终身与汝周旋而汝未得此道，故曰交一臂而失之。着，可见者也。汝但见吾所可见者，而不知有所不可见者，故曰汝殆着乎吾所以着也。尽，无也。道必至於无而后尽，汝但以有求之，所以见不到尽处也，故曰彼已尽矣而汝求以为有。肆，货马之地也。唐，无壁之屋也。诗云中唐有甓。唐肆，今之过路亭也。货马者，来去不常，止就其肆求之，刻舟求剑之意也。忘，不可知者也。极其不可知曰甚忘。服，行也。吾与汝之所行叉极其所不可知，汝与吾之所行亦必极其所不可知，故曰吾服汝也甚忘，汝服吾亦甚忘。意谓此事我与汝说不得，汝亦与我说不得，必至於忘言而后尽也。虽然，又转一转。谓汝今虽未至於此，亦何患焉。盖汝既知奔逸绝尘者瞠若乎其后，则是知有此一解未尽矣。若到此能忘其故吾之时，虽与今日所见不同而在我之所不忘者仍旧在也。释氏所谓悟后依旧是故时人，意谓见到无处方尽，仍旧即是有时道理也。故曰虽忘乎故吾而吾有不忘者存。此两个吾字就颜子身上自说，又与上面吾服汝，汝服吾字不同。
　　孔子见老聃，老聃新沐，方将被发而乾，慹然似非人。孔子便而待之，少焉见去声曰：某也眩与，其信然与。向者先生形体掘若槁木，似遗物离人而立於独也。老聃曰：吾游心於物之初。孔子曰：何谓邪。曰：心困焉而不能知，口辟必亦反，卷不闻也焉而不能言。尝为汝议乎其将，至阴肃肃，至阳赫赫，肃肃出乎天，赫赫发乎地，两者交通成和而物生焉。或为之纪，而莫见其形，消息满虚，一晦一明，日改月化，日有所为而莫见其功，生有所乎萌，死有所乎归，始终相反乎无端，而莫知其所穷。非是也，且孰为之宗。
　　被发而乾，即离骚所谓睎发也。愁然，凝定而立之貌。非人，犹木偶人也。掘，兀兀然也。遗物，遗外物也。离人，离人类也。立於独者，超立乎一世之表也。物之初也，无物之始也。辟，合也。心无所知，口不欲言，故曰困焉辟焉。将，近也。谓其深妙者难言，且拟议其近似者也，故曰言乎其将。前曰其樊其风，此言其将即变，换为文也。肃肃，严冷之意。赫赫，辉明之意。即是一阴一阳之谓道。如此下四句，阴阳和而后万物生。交通，互往来也。独阴不生，独阳不成，故曰交通成和。纪者，纲维，主张之意也。亦似有物主之而不可见，故曰或为之纪而莫见其形。为之纪者，造化也。一晦一明，昼夜也。消息满虚，四时之气运。日改月化，日异而月不同也。日有所为而莫见其功，日日如是，而造化之功孰得而名言之。相反，不同也。始终虽不同而其端不可寻，譬如雀化为蛤谓雀之终，则蛤实始焉谓蛤之始，则雀实终焉。大而帝王之禅代亦如是，如何见得尽，故曰终始相反乎无端，而莫知乎其所穷。此分明是说个造物，但不指其名，却又曰非是也，孰为之宗。是即造物也，宗亦造物也。言不是这个，孰为之主宰。庄子之文，句句生活，便是此等处。
　　孔子曰：请问游是。老聃曰：夫得是，至美至乐也。得至美而游乎至乐，谓之至人。孔子曰：愿闻其方。曰：草食之兽不疾易薮，水中之虫不疾易水。行少变而不大其大常也，喜怒哀乐不入於胸次。夫天下也者，万物之所一也。得其所一而同焉，则四支百体将为尘垢，而死生终始将为昼夜，而莫之能滑，而况得丧祸福之所介乎。弃隶者若弃泥涂，知身贵於隶也。贵在於我而不失於变，且万化而未始有极也，夫孰足以患心，己为道者解乎此。
　　至美至乐，赞道之美也。不疾，不厌也。行少变，言易薮易水也不失其大常，所食之水草犹在也。万物之生皆在乎天之下，故必听天之所为，岂得以自异，故曰天下也者，万物之所一也。知其一出於天而莫不同，则死生且不能滑其心，而况得丧祸福乎。介，芥蒂也。隶，仆隶也。仆隶去来，弃如泥涂，以我贵而彼贱也。若知道之可贵实在於我，则外物之变岂能失我之至美至乐者。天地之间变化相寻，万古如此，何有尽时。得丧祸福无非自然，又何足以为吾心之患，故曰万物未始有极也，夫孰足以患心。但世俗之人不能解此，惟身与道一者方解晓乎此。己，身也。身与道一，故曰己为道。
　　孔子曰：夫子德配天地而犹假至言以修心，古之君子孰能说焉。老聃曰：不然，夫水之於汋也，无为而才自然矣。至人之於德也，不修而物不能离焉。若天之自高，地之自厚，日月之自明，夫何修焉。孔子出以告颜回曰：丘之於道也，其犹酰鸡与。微夫子之发，吾覆也，吾不知天地之大全也。
　　假，借也。至言者，指以上许多言语也。谓老子其德如此，犹且不能离官语以修其心，他人孰能免此。脱，免也。谓必不能离言语以求道也。说与脱同。老聃曰不然者，谓假言语以修心，其说非也。汋，取也，与酌同。江河之水酌之而不竭者，以其本质无为而自然也。才，质也。水之所以为水者，自然之质也。至人之德本乎自然，虽不假修为，外物亦不得而离间之。天地日月亦自然而已矣，又何容力乎，故曰夫何修焉。酰鸡，醋瓮中之蠛蠓也。其包覆於瓮中，岂知瓮外之大，言所见者小也。
　　庄子见鲁哀公，哀公曰：鲁多儒士，少为先生方者。庄子曰：鲁少儒。哀公曰：举鲁国而儒服，何谓少乎。庄子曰：周闻之，儒者冠园冠者，知天时；履方#2屦者，知地形；缓佩玦者，事至而断，君子有其道者，未必为其服也。为其服者，未必知其道也。公固以为不然，何不号於国中曰，无此道而为此服者，其罪死。於是哀公号之五日，而鲁国无敢儒服者。独有一丈夫儒服而立乎公门，公即召而问以国事，千转万变而不穷。庄子曰：以鲁国而儒者一人耳，可谓多乎。
　　方，术也。言鲁之儒者学术与先生不同也。缓佩玦者，言其行详缓而佩玦玉也。玦，取能断之义。一丈夫，言孔子也。此意盖言儒服者多
　　而皆不知道也。
　　百里奚爵禄不入於心，故饭牛而牛肥，使秦穆公忘其贱与之政也。有虞氏死生不入於心，故足以动人。
　　方饭牛之时，岂有求爵禄之心。唯其不求，所以见用於穆公。动人者，言感动而化之也。死生不入於心者，无为而为，心无所动也。到此又等闲说这两句。
　　宋元君将画图，众史皆至，受揖而立，舐笔和墨在外者半。有一史后至者，儃儃然不知，受揖不立，因之舍。公使人视之，则解衣盘礴赢，君曰：可矣，是真画者也。
　　儃儃，犹澶漫也，舒迟自得之意。受揖不立者，言与众史相揖而略不住也。盘礴，箕踞之状。裸即裸也。此言无心於求知乃真画者。东坡形容画竹与杜诗曰，神闲志定始一扫，亦近此意。
　　文王观於臧，见一丈夫钓，而其钓莫钓，非持其钓有钓者也，常钓也。文王
　　欲举而授之政而恐大臣父兄之弗安也，欲终而释之而不忍百姓之无天也。於是旦而属之大夫曰：昔者寡人梦见良人，黑色而顺，乘驳马而偏朱蹄。号曰，寓而政於臧丈人，庶几乎民有瘳乎。诸大夫蹙然曰：先君王也。文王曰：然则卜之。诸大夫曰：先君之命，王其无他，又何卜焉。遂迎臧丈人而授之政。典法无更，偏令无出。三年文王观於国，则列士坏植散群，长官者不成德，斔音吏斛不敢入於四境。列士坏植散群则尚同也，长官者不成德则同务也，螤斛不敢入於四境则诸侯无二心也。文王於是焉以为太师，北面而问曰：政可以及天下乎。臧丈人昧然而不应，泛然而辞，朝令而夜遁，终身无闻。
　　此一段把太公事却如此妆撰别个话头。常钓者，钓常在手也。钓竿虽在手而无意於钓，故曰非持其钓有钓者也。这般句语皆是好处。无天者，言无所主也。偏朱蹄者，其蹄只一只朱也。先君王也，言所梦乃文王之父也。典法无更，不变易法度也。偏令无出，无一事肯出号令也。号令之间独言一事，故曰偏令。坏植散群，言不立朋党也。不成德，不自有其成功，犹易曰或从王事无成也。同务，与众人同事功而不自异也。钦即庾也。外国之螤斛大小不同，皆不敢入其境内，则诸侯无不知归也，故曰无二心。朝令者，朝闻文王之命，有及天下之问，故逃去终身无闻，犹书曰暨厥终罔显也。且属之大夫，古本作夫夫，司马云上夫字作大字读，夫，一大也。太山石始皇文曰，御史夫夫。盖篆字夫与大同，见文镒。
　　颜渊问於仲尼曰：文王其犹未邪，又以梦为。仲尼曰：默，汝无言。夫文王尽之也而又何论刺焉。彼直以循斯须也。
　　循斯须者，言苟徇一时之计，欲众人易从也，又岂可讥刺乎。
　　列御寇为去声伯昏无人射，引之盈贯，措杯水其肘上，发之，适矢复沓，方矢复寓。当是时，犹象人也。伯昏无人曰：是射之射，非不射之射也。尝与汝登高山，履危石，临百仞之渊，若能射乎。於是无人遂登高山，履危石，临百仞之渊，背逡巡，足二分垂在外，揖御寇而进之。御寇伏地，汗流至踵。伯昏无人曰：夫至人者，上窥青天，下潜黄泉，挥斥八极，神气不变。今汝怵然有恂目之志，尔於中也殆矣夫。
　　引之盈贯，开弓而至满也。前手直而肘平可以置一杯水於其上，言定也。发，射也。适，去也。沓，重也。又也矢方去而矢又在弦上，沓於弦上者，才去而方来之矢又寓於弦上矣。此言一箭接一箭，如此其神速也。象人，木偶人也。背逡巡者，面向高上而背临深渊，退而未已之意，故日逡巡。三分其足，一分在岸，二分垂於虚处，可谓危之至，而伯昏无人能之者，即所谓纯气之守也。履地而射，射之常也，故曰非不射之射也。神能守一，则虽上窥青天，下至黄泉，挥斥乎八极，其心亦无所变动。若险夷之境界，犹怵然恂其目，则是未知至人之学也。以此为射而欲求中的之精义，亦难矣，故曰尔於中也殆矣哉。怵，惧也。恂目，恂动也。
　　肩吾问於孙叔放曰；子三为令尹而不荣华，三去之而无忧色。吾始也疑子，今视子之鼻间栩栩然，子之用心独奈何。孙叔放曰：吾何以过人哉。吾以其来不可却也，其去不可止也。吾以为得失之非我也，而无忧色而已矣。我何以过人哉。且不知其在彼乎，其在我乎，其在彼邪亡乎我，在我邪亡乎彼。方将踌躇，方将四顾，何暇至乎人贵人贱哉。
　　鼻间栩栩然，息不在外而在内，有自养之意也。令尹之贵若在於令尹，则与我无预；我之可贵若在於我，则与令尹无预。故曰其在彼邪亡乎我，其在我邪亡乎彼。此数句发得精神。腾躇四顾者，高视遐想於天地之间，安知人之所谓贵者贱者。
　　仲尼闻之曰：古之真人，知者不得说，美人不得滥，盗人不得刊，伏戏黄帝不得友。死生亦大矣，而无变乎己，况爵禄乎。若然者，其神经乎太山而无介，入乎渊泉而不濡，处卑细而不惫，充满天地，既以与人，己愈有。
　　知者不得说，非言辞所可穷也；美人不得滥，非声色所能淫也；盗人不得劫，非凶威所能屈也；伏戏黄帝不得友，遁世而轻天下也。介，间也。石虽无间，可以穿而过也，故曰经乎太山而无介。处贫贱之地而不以为病，故曰处卑细而不惫。充满天地者，道也。：道在己者，既塞天地，推以化人，用之无尽，故曰既以与人已愈有。
　　楚王与凡君坐，少焉，楚王左右曰：凡亡者三。凡君曰：凡之亡也，不足以丧吾存。夫凡之亡不足以丧吾存，则楚之存不足以存存。由是观之，则凡未始亡而楚未始存也。
　　此意即刖者丧足而尊足者存，又如此换个话头。谓道之在己，不问有国与无国也。凡不为亡，楚不为存，则世之得丧祸福皆外物矣。然其意犹在楚不足以存存一句。失者既不足以自歉，则得者亦不足以自矜。自歉，愧也；自矜，夸也。此语尤有味，此学问切身受用之语。
　　南华真经口义卷之二十二竟
　　#1子：原本无，据明本增。
　　#2方：明本作『句』。
　　南华真经口义卷之二十三
　　鬳斋林希逸
　　外篇知北游
　　知北游於玄水之上，登隐弅符云反又音纷又符纷反之丘，而适遭无为谓焉。知谓无为谓曰：予欲有问乎若。何思何虑则知道，何处何服则安道，何从何道则得道。三问而无为谓不答也。非不答，不知答也。知不得问，反於白水之南，登狐阕之上而睹狂屈焉。知以之言也问乎狂屈，狂屈曰：唉，予知之，将语若。中欲言而忘其所欲言。知不得问反於帝宫，见黄帝而问焉。黄帝曰：无思无虑始知道，无处无服始安道，无从无道始得道。知问黄帝曰：我与若知之，彼与彼不知也。其孰是邪。黄帝曰：彼无为谓真是也，狂屈似之，我与汝终不近也。
　　前后人名皆是寓言，如此三名却有分别。知，有思惟心者也。无为谓，自然者也。狂，猖狂也。屈者，橛然如槁木之枝也。此书猖狂字便与逍遥游浮游字同。猖狂而屈然，无知之貌也。此段只谓知者不言，言者不知，故妆出许多说话。问而不知答，是此中无老僧，面前无阇犁也；夹山语欲答而忘其言，是犹知有问者也。故曰无为真是，狂屈似之似近也。
　　夫知者不言，言者不知，故圣人行不言之教。道不可致，德不可至，仁可为也，义可亏也，礼相伪也。故曰：失道而后德，失德而后仁，失仁而后义，失义而后礼，礼者道之华而乱之首也。故曰：为道者日损，损之又损之，以至於无为，无为而无不为也。今己音纪为物也欲复归根，不亦难乎。其易也，其唯大人乎。
　　知者不言，此是达磨西来不立文字，直指人心，见性成佛。不言之教，即维摩不二法门也。道不可致，不可以言致也。德不可至，不可以迹求也。仁义礼皆为有进，有迹则於道隳矣。庄子以礼为强世，故比之仁义其迹又甚，故曰道之华，乱之首。华，外饰而无其实也。外饰之伪，欺诈之所由生也，故曰乱之首。黜聪明，堕枝体，此为道之日损者也。损之又损以至於无，则是忘其故吾之时。能无为则循天理之自然，无所不可为矣。物，迹也。求道而又有迹，则是己犹与物同，而欲见自本自根之地，宜其难矣。复归根者，言取敛而返於无物之初也。大人，无为者也。大人则易之，其易也三字，庄子文法，若他人则曰：唯大人则易之矣。
　　生者死之徒，死者生之始，孰知其纪。人之生，气之聚也，聚则为生，散则为死。若死生为徒，吾又何患。故万物一也。是其所美者为神奇，其所恶者为臭腐，臭腐复化为神奇，神奇复化为臭腐，故曰：通天下一气耳。圣人故贵一。
　　生者死之徒，死者生之始，下一句易说，上一句难说。且如花木之发为枝为叶，是其生者也，然此已发者终无不尽之理，则是其生者犹死矣。伊川曰：复入之息，非已出之息。此语极好，便是此意。硕果不食，剥者，复之萌也。谓之顿果死者矣，种之再生，非死为生之始乎。死生往来，万物皆然，孰知其所以为之者。纪，网纪也，主张而为之者也。气之聚散，为生为死，人皆知之。若知死生只是一理，则吾又何患。为徒者，死生为一也。死生本一理，万物皆然，而人自分美恶好恶，如花卉之方盛则以为神奇，落而在地则为臬腐。殊不知叶落粪根，生者又自是而始，则是臭腐复化为神奇也。既生而落，则神奇又化为臭腐矣。亘古穷今，来来往往，只此一气而已。圣人知此，故不以死生穷达祸福为分别，故曰圣人故贵一。一者，无分别也。
　　知谓黄帝曰：吾问无为谓，无为谓不应我，非不我应，不知应我也。吾问狂屈，狂屈中欲告我而不我告，非不我告，中欲告而忘之也。今予问乎若，若知之，奚故不近。黄帝曰：彼其真是也，以其不知也。此其似之也，以其忘之也。予与若终不近也，以其知之也。狂屈闻之，以黄帝为知言。
　　此数行解得前意甚明。
　　天地有大美而不言，四时有明法而不议，万物有成理而不说。圣人者，原天地之美而达万物之理，是故至人无为，大圣不作，观於天地之谓也。今彼神明至精，与彼百化，物已死生方圆，莫知其根也。扁然而万物自古以固存，六合为巨，未离其内；秋毫为小，待之成体。天下莫不沉浮，终身不故。阴阳四时，运行各得其序，僭然若亡而存，油然不形而神。万物畜而不知，此之谓本根，可以观於天矣。
　　天地有大美而不言，即乾以美利利天下不言，所利大矣哉。明法者，寒暑往来盈虚消长，皆有晓然一定之法则。何尝犯商量，故曰不议。兔短鹤长，麦垂黍仰，或寒或热，或苦或甘，皆是自然之理。而其所以长短甘苦者，如何说得，故曰有成理而不说。不作，即无为也，无为不作，皆顺自然也。圣人之所以顺自然者，亦得诸天地而已大，故曰观於天地之谓也。神明至精，言妙理也。百化，百物之化也。上彼字在天底，下彼字在物底。物之或生或死，其生也或方或圆，皆神明至精者为之。既已有矣，孰能究其根极之地，故曰物已死生方圆，莫知其根。扁然即翩然也，有去而不已之意，便是逝者如斯。万物之化相寻而去，无所穷已，而其造化常存，东坡所谓逝者如斯而未尝往也。若非有所见亦不能道及此。六合为巨，未离其内，言天地虽大，不出造化之内也。秋毫为小，待之成体，若无此秋毫之体则无秋毫之名，即天下莫大於秋毫之末，而太山为小也。沈浮，往来也，不故，常新也。万物往来而不穷，日日如此，故曰天下莫不沈浮，终身不故。惟其不故，所以四时运行而得其序也。惛然，不可见也。油然，生意也。若亡而存，死者生之徒也。不形而神，不恃形而立，不随生而亡也。畜，养也。养万物者，道也。而人不知之，此造化本根之地也。观於天者不过此理，故曰可以观於天矣。
　　啮缺问道乎被衣，被衣曰：若正汝形，一汝视，天和将至。摄汝知，一汝度，神将来舍。德将为汝美，道将为汝居，汝瞳焉如新生之犊而无求其故。言未卒，啮缺睡寐。被衣大悦，行歌而去之，曰：形若槁骸，心若死灰，真其实知，不以故自持，媒媒音昧晦晦，无心而不可与谋。彼何人哉。
　　此一段又撰出两个知道之人相与语，释氏所谓好手手中呈好手，红心心裹中红心。正汝形，一汝视，是忘其形体耳目也。摄汝知，一汝度，是去其思虑意识也。度，意度也。天和者，元气也。忘其形体耳目，则元气全矣。神者，释氏所谓主人公也。出入无时，莫知其乡，则非来舍矣。德将汝美，德润身也。道将汝居，居天下之广居也。瞳，无知而直视之貌。犊之初生未尝不视，而何尝有所视，赤子亦然。无求其故，谓人不知其所以视者如何也。此即形容无心之貌。言未卒而睡寐者，吉答之未已而自睡也，语意相契，不容於言，故如此状出。真其实知者，言其实见此理之真也。□ 事物不入其心，故曰不以故自持。故，事也。媒媒晦晦，芒忽无见也。彼既无心而我有不容言者，故曰无心而不可与谋。穹壤之间，有此人物，故曰彼何人哉。深美之也。
　　舜问乎丞曰：道可得而有乎。曰：汝身非汝有也，汝何得有夫道。舜曰：吾身非吾有也，孰有之哉。曰：是天地之委形也。生非汝有，是天地之委和也；性命非汝有，是天地之委顺也；孙子非汝有，是天地之委蜕也。故行不知所往，处，不知所持，食不知所味，天地之强阳气也，又胡可得而有邪
　　委，聚也。四大假合而为此身，故曰委形。阴阳成和而后物生，故曰生者委和也。顺，理也。性命在我即造物之理，故曰委顺。人世相代如蝉蜕然，故曰子孙。委，蜕也。强阳气即生气也，动者为阳。人之行处饮食皆此气之动为之，皆非我有也。圆觉所谓今者安#1身，当在何处。便是此意。此一段亦自奇特。不知所持，无执着也。
　　孔子问於老聃曰：今日晏间，敢问至道。老聃曰：汝斋戒，疏瀹而心，澡雪而精神，掊击而知。夫道，育然难言哉。将为汝言其崖略。夫昭昭生於冥冥，有伦生於无形，精神生於道，形本生於精，而万物以形相生。故九窍者胎生，八窍者卵生。
　　疏爚，通导之也。澡雪，洗涤之也。掊击，屏去之也。窅然，深奥之貌。崖，边际也。崖略者，谓深妙者难言，只言其边际粗略而已。昭昭，可见者也。冥冥，不可见者也。见而可得分别者谓之有伦，有伦，万物也。无形，造化也。精神，在人者也。形，可见者；精，不可见者。九窍，人类也；八窍，禽类也。以人与禽并言，故抑之也。佛经所谓胎生、卵生、湿生皆原於此。此意盖谓人虽贵於物而其生也实同，故欢其舍色身而求法身。庄子之意亦如此。
　　其来无迹，其往无崖，无门无房，音旁四达之皇皇也。邀於此者，四枝．强，思虑恂达，耳目聪明，其用心不劳，其应物无方。天不得不高，地不得不广，日月不得不行，万物不得不昌。此其道与。
　　其来无迹，其往无崖，言造化之间，去者来者，无地可寻逐也。四达皇皇、言太虚之间。人之室居则有门有旁，太虚之间，但见其皇皇之大，岂知其所从入从出者乎。邀於此者，言邀索而见此道也。四枝强，即圆觉所谓身体轻安也。恂达，通达也。不劳，顺自然也。无方，不定也，即是以接而时生乎其心者也。天地日月万物，若非此道，谁实为之。此四句只形容彻上彻下，无非此道而已。
　　且夫博之不必知，辩之不必慧，圣人以断之矣。若夫益之而不加益，损之而不加损者，圣人之所保也。渊渊乎其若海，巍巍乎其终则复始也。运量万物而不匮。则君子之道，彼其外与。万物皆往资焉而不匮，此其道与。中国有人焉，非阴非阳，处於天地之间，直且为人，将反於宗。自本观之，生者暗音荫醷与噫气之噫同物也，虽有寿夭，相去几何。须臾之说也，奚足以为尧桀之是非。
　　博之，无所不知也。人之辩博，皆夸以为己能，而不必出於汝之知慧。其所以知慧者，造物也。故圣人只以造物断之，不以益为益，不以损为损。所保者在我而外物不得而加焉，此圣人之事也。终则复始，纯亦不己也。运量万物而不匮，应物而不穷也。运用而量度之，故曰运量。此未免於有心，只为君子之道，盖言其有迹也。以我而应物，则为运量万物；物至而我应之，则为万物皆往资焉，便是感而后应，迫而后动。如此而不匮，则谓之道。道者无心，无迹也。中国有人焉，谓天地之中有至人焉。非阴非阳，言其不可以物指名也。有人之形，而其心游於物之初，直寓形於天地之间耳，故曰直且为人，将反於宗。宗者，万物之初也。喑醷，气之不顺者也。人身之气有所不顺则为疣为赘，造物之气生而为人则亦其不顺者也。故曰自本观之，言反於天地之初而观之也。此意盖是贬剥人身，便是释氏所谓皮囊包血之论。子细看来，大藏经中许多说话多出於此。尧桀是非，言人世是非之论因有此身而后有之。百年之间纵有长短，比之天地，须臾而已。此数语亦好。
　　果蓏有理，人伦虽难，去声所以相齿。圣人遭之而不违，过之而不守。调而应之，德也；偶而应之，道也。帝之所兴，王之所起也。人生天地之间，若白驹之过却，忽然而已。注然勃然，莫不出焉；油然漻然，莫不入焉。
　　果蓏，物之至微也者，其生也有时，其种也有种，自古及今，其类不杂，非有自然之理乎。举其微者言之，则大者可知矣。人伦之中虽有许多厄难，如上下之相制，强弱之相凌，寿夭之为悲喜，此皆厄难也。然而同处宇宙之间，相为齿列君臣父子，中国夷狄亦皆造物中之一物也。圣人则曰方以类聚，物以韦分。此则无分精粗彼我，皆曰相齿，亦高论也。遭之而不违者，遭时有逆顺，顺之而已。过之而不守者，所过者化也。调，和也。偶，合也。随感随应，相与和合，道德之自然者也。帝王兴起亦不越此理而已。忽然者即须臾之意。出，生也，伸也，来也；入，死也，屈也，往也。注然勃然，推拥而出之状。油然漻然，活熟也。此即往者伸也，来者屈也，易之所谓穷神知化者也。
　　已化而生，又化而死，生物哀之，人类悲之。解其天弢，堕其天，纷乎宛乎，魂魄将往，乃身从之。乃大归乎。
　　物之初生本无而有，又化而死则是既有而无。同乎一理，而人物之类自以为悲哀，愚惑也。弢，藏弓之物也。，囊也。愚惑之人犹有所包裹而不明也，能自知觉则解其弢而堕其矣。堕，落也，弃之也。纷乎宛乎，宛，转也，言变化也。魂魄，精神也。精神将散则躯壳从之，故曰大归。即返其宅之意也。
　　不形之形，形之不形，是人之所同知也，非将至之所务也，此众人之所同论也。彼至则不论，论则不至。
　　不形之形，不可见者也；形之不形，於形体之中而有不可见之形也。即佛所谓：唯有法身常住不灭也。然此事人皆知之而未能离形以求之，故不得而至焉。务，事也。学而将极乎至，则其所从事者不止如斯而已，故曰非将至之所务也。众人之论皆如此，而未有至之者，故曰此众人所同论也。又就此语演说。谓能至者则不论，才有此论则为不至矣。故曰彼至则不论，论则不至。盖谓不形之形，此本易知不待言也。若以此为论，乃是未造其至妙之地。此又说高一层话。
　　明见无值，辩不若默。道不可闻，闻不若塞。此之谓大得。
　　见而有所通曰值，此有迹之见也。道不可以形迹见，则无值矣。故曰明见无值。辩不若默，才有辩则非矣。嘿，不言也。所谓道者，非闻彼也，自闻而已矣。谓之闻则非道矣。有闻不如不闻。塞，塞其耳而无闻也。故曰道不可闻，闻不若塞。大得，犹言深造也。
　　东郭子问於庄子曰：所谓道，恶乎在。庄子曰：无所不在。东郭子曰：期而后可。庄子曰：在蝼蚁。曰：何其下邪。曰：在稊秆。曰：何其愈下邪。曰：在瓦号。曰：何其愈甚邪。曰：在屎溺。东郭子不应，庄子曰：夫子之问也，固不及质。正获之问於监市履狶也，每下愈况。
　　此段撰得又好。虽似矫激之言，然物无精粗同出此理，亦是一件说话。释氏所谓无情说法，瓦烁炽然，常说即此意也。期而后可者，言指定其所而后可质本也。汝问不及其本，故吾所言愈下也。监市，犹今之卖肉行头也。履狶者，以足蹑豕则知. 其斤两轻重也，况，比也，下，监市之贱者也。正获之官砍知豨之肥瘠，若问其卑贱者，则其比况说得愈明。故曰每下愈况。正，市令司也。获，人名也。此以喻问道者也。
　　汝唯莫必，无乎逃物。至道若是，大言亦然。周徧咸三者，异名同实，其指一也。尝相与游乎无何有之宫，同合而论，无所终穷乎。尝相与无为乎，澹而静乎，漠而清乎，调而间乎。寥已吾志，无往焉而不知其所至，去而来不知其所止。吾已往来焉，而不知其所终，彷徨乎冯闳，大知入焉而不知其所穷。
　　莫必者，无固必之意也。汝若无固必之心，则物之至理皆无所逃，又岂疑於吾言。故曰至道若是，大言亦然。周徧咸三字同训，故曰异名同实。此一句盖喻物无精粗，其理一也。无何有之官，志已见而无固必之意也。同合而论，言无精无粗，合而同论，安有终穷。调间，和安也。澹静、漠清、调间，皆形容无为之妙而已。寥，虚也。已与矣字同，言能讲究至此虚一之妙，则吾之志顺足矣。故曰寥已吾志。此四字下得简而有力。既无往矣，安有所至，虽有去来而无所止宿之地。上两句既言往来不可知之意，又结云我既往来而不知其所终。则但见其彷徨冯闳入於大知之中，而不知其所穷极矣。彷徨，徜徉也。冯闳，虚旷也。大知，至道也。
　　物物者与物无际，而物有#2际者，所谓物际者也。不际之际，际之不际者也。谓盈虚衰杀，彼为盈虚非盈虚，彼为衰杀非衰杀，彼为本末非本末，彼为积散非积散也。
　　与物无边际，是与物俱化者也，与物俱化则可以物物，即所谓不物者乃能物物也。与物未化则有崖际矣，既有崖际则穷於其所际。有际则有穷矣，故曰物有际者所谓物际者也。极而至於无极，穷而至於无穷，则为不际於物之际而得其不际者，则际之不际者也，谓於崖际之地而见其无崖际也。不形之形，形之不形，不际之际，际之不际，此等句法，皆是庄子之文奇处。衰，盛衰也。杀，隆杀也。举其一则知其二也。盈虚盛衰，本末聚散，皆若有迹而实不可穷，此则不际之际，际之不际者也。
　　荷甘与神农同学於老龙吉，神农隐几闱户昼瞑，荷甘日中奋处野反户而入曰：老龙死矣。神农隐几拥杖而起，曝然放杖而笑曰：天知予僻陋慢訑，故弃予而死。已矣夫子，无所发予之狂言而死矣夫。弇缸吊闻之曰：夫体道者，天下之君子所系焉。今於道，秋豪之端万分未得处一焉，而犹知藏其狂言而死，又况夫体道者乎。视之无形，听之无声，於人之论者，谓之冥冥，所以论道，而非道也。
　　奓，开也，推开其户而入。嚗然，放杖之声也。天知予，以天呼老龙吉也。夫子在则有启发予之大言，今既死则无启发予之言，盖谓老龙吉死而无言矣。弇，姓也，缸，名也。因吊老龙而闻神农之言，体道者与道为一也。系，归而宗之也。有体道之人，则天下之君子皆归而宗之。今神农於道未有所见，而亦知老龙之死为藏其狂言，况其体道与老龙同者乎。狂言即大言也，其意盖谓道在不言，藏其言而死所以为道。神农未造此境而亦为此言，况高神农者乎。秋毫之端至小矣，於此而未有万分之一，少之又少可知矣。佛经算数譬喻亦有此语势。道本无声形，不可视听，若论说於人，以冥冥而名其道，是特强名而已，实非道也，故曰所以论道而非道也。即言者不知之意。形声，有也；冥冥，无也。知有之为无，不若并与无无之。盖谓神农之为此言，亦未为知道也。
　　於是泰清问乎无穷曰：子知道乎。无穷曰：吾不知。又问乎无为，无为曰：吾知道。曰：子之知道亦有数乎。曰：有。曰：其数若何。无为曰：吾知道之可以贵，可以贱，可以约，可以散，此吾所以知道之数也。泰清以之言也问乎无始曰：若是，则无穷之弗知与无为之知，孰是而孰非乎。无始曰：不知深矣，知之浅矣。弗知内矣，知之外矣。於是泰清中而叹曰：弗知乃知乎，知乃不知乎。孰知不知之知。无始曰：道不可闻，闻而非也；道不可见，见而非也；道不可言，言而非也。知形形之不形乎，道不当名。无始曰：有问道而应之者，不知道也。虽问道者，亦未闻道。道无问，问无应。无问问之，是问穷也；无应应之，是无内也。以无内待问穷，若是者，外不观乎宇宙，内不知乎大初，是以不过乎昆仑，不游乎大虚。
　　发语之端，着於是两字，即是佛经我闻一时之上着如是两字也。道之有数，谓可历历而言也，贵饯合散皆道之可以历数者。约，合也，内自得也。外，与道为二也。不知之知，乃不可名言之妙也。形形之不形，即不物乃能物物也。当，对也。有道之名，则名与道对立，即离其本然之真矣，故曰道不当名。道本无问，问之而答，我已离道，彼之问者，所闻亦非道矣。问穷者，言其所见至於问而穷，盖谓泥言语求知见之非也。无内者，中心未得此道也，得此道则不应答之矣。宇宙，可见者也，故曰外。太初，不可见者也，故曰内。昆仑在於宇宙之外，太虚又在昆仑之外，昆仑且未过，安得至太虚乎。
　　光曜问乎无有曰：夫子有乎，其无有乎。光曜不得问，而孰视其状貌，窅然空然，终日视之而不见，听之而不闻，传之而不得也。光曜曰：至矣，其孰能至此乎。予能有无矣而未能无无也，及为无有矣，何从至此哉。
　　孰视其状数语，只形容道之不可见也。予能有无，未能无无，此言妙之又妙也。示能无无则我犹在无字之内，为无字所有矣，何从至於宝然空然者乎。圆觉曰，说无觉者，亦复如是，觉而至於无觉，可谓妙矣。而犹以无觉为未尽，即此未能无无为无所有之意。前之知、无为、泰清、无始，此之光曜、无有，似此等名字，其寓意却甚明，非其他王倪、被衣等之比。
　　大马之捶钩者，年八十矣而不失毫芒。大马曰：子巧与，有道与。曰：臣有守也。臣之年二十而好捶钩，於物无视也。非钩无察也，是用之者假不用者也以长得其用，而况乎无不用者乎，物孰不资焉。
　　钩，带也。大马，大司马也。捶，锻也。大司马之属有锻钩者，老而精绝，至於无毫厘之差，言其巧也。非钩无察，即前所谓唯蜩翼之知也，用心专一於钩之外无所见也。用者，巧也；不用者，道之自然者也；无不用者，道之无为而无不为者也。言我以不用自然之妙而用之於巧，且长得其用而至於老，况道之无为无不为者。天下之物，孰不资赖之乎。
　　冉求问於仲尼曰：未有天地，可知邪。仲尼曰：可。古犹今也。冉求失问而退，明日复见曰：昔者吾问未有天地可知乎，夫子曰可，古犹今也。昔日吾昭然，今日吾昧然，敢问何谓也。仲尼曰：昔之昭然也，神者先受之；今之拿昧然也，且又为不神者求邪。无古无今，无始无终，未有子孙而有子孙，可乎。冉求未对，仲尼曰：已矣，未应矣。不以生生死，不以死死生，死生有待邪，皆有所一体。有先天地生者物邪。物物者非物。物出不得先物也，犹其有物也#3，无已。圣人之爱人也终无已者，亦乃取於是者也。
　　太极之初，阴阳判而为天地，天地之运行，阴阳之往来，循环而无已。古亦如是，今亦如是也。以古犹今而答未有天地之问，意盖如此。昭昭，见之甚明也。神者，在我之知觉者也；不神者，知觉之灵为气所昏也。昔日之昭昭，虚灵知觉者在也，故能受之；今之昧然者，虚灵知觉者不在，故又有所求而未知也。无今古，无始终，言太极之理一动一静，无时不然也。造化之理生生不穷，如人之有子孙，不待其有而后知之也，有此人类则有此子孙，有此宇宙则有此阴阳，无一息之可间断也。已矣，未应矣，言汝到此不必更形於言矣。才有生字则有死字，是因生而后生一死字也；才有死字则有生字，是因死之名而后死其生者也。此即无生无死，四字又如此变换言句。死生之有待，一体而已，一体犹一本也，即一理也，即造化之自然也。物物者非物，则有非物者必生於天地之先，岂可以物名之，故曰有先天地生者物邪。言非物之物，不可以物名也；既名为物，则不得为在天地之先者矣，如此便是有物也，故曰物出不得先物也，犹其有物也。此是一句既曰有物，则物之相物无穷已矣，故曰犹其有物也无已。如此等处，皆其文字之妙者。圣人之爱人，则有迹可见矣。形述之相求至於无时而已者，盖其所取在於有物，而不知物物者之非物也。
　　颜渊问乎仲尼曰：回尝闻诸夫子曰，无有所将，无有所迎。回敢问其游。仲尼曰：古之人，外化而内不化，今之人，内化而外不化。与物化者，一不化者也。安化安不化，安与之相靡，必与之莫多。狶韦氏之囿，黄帝之圃，有虞氏之宫，汤武之室。君子之人，若儒墨者师，故以是非相也。而况今之人乎。圣人处物不伤物，不伤物者，物亦不能伤也。唯无所伤者，为能与人相将迎。
　　无将无迎，即无心於物者也。应物而不累於物，则为外化，因感而应，不动其心，则为内不化。故曰，古之人外化而内不化。与接为构，日以心斗，则为内化。与物相剧相刃，而见役於内，则为外不化。故曰今之人内化而外不化。以我之内不化者而外应乎物，所过者化而无将迎，则化亦不知，不化亦不知，故曰与物化者，一不化者也。安化安不化，一不化者，无心之心也。安犹岂也。相靡，言相磨也，靡与劘同。安与，岂与也。多，求多也。求多，相胜也，莫多，则不求相胜也。必与之莫多，言至道之人必与物不求多以相胜也。狶韦，黄帝，有虞，汤武，儒墨之师，皆未能尽内不化之道，故至於以是非相。，言其犹有是非之争也。五味相夺而后可以为整，故曰相。以狶韦而下与儒墨对说，是以小抑大之意。囿、圃、宫、室者，谓其以此为窠臼也。不伤物，即与物化也，既与物化则物亦不能伤，谓其无所累也。惟其心无所累，所以能与人相将迎。前言无将迎，此言与人相将迎，即无为无不为，不物乃物物之意。
　　山林与，皋壤与，使我欣欣然而乐与。乐未毕也哀又继之，哀乐之来，吾不能御，其去，弗能止。悲夫世人，直为物逆旅耳。夫知遇而不知所不遇，知能能而不能所不能。无知无能者，固人之所不免也。夫务免乎人之所不免者，岂不亦悲哉。至言去言，至为去为，齐知之所知，则浅矣。
　　凡人游於山林车壤之间，其始也必乐，既乐则必有所感，感则哀矣。兰亭记中正用此意。因物而乐，因物而哀，去来於我皆不自由，则我之此心是哀乐之旅舍也。此言自无主人公，为物所动也。遇，可见者也；不遇，不可见者也。可见者，人也；不可见者，天也。能其所能，人也；其所不能，天也。举世之人皆有不自知不自能者，既谓之人皆不免此，故曰无知无能者，固人所不免也。唯其知人而不知天，故尝用心用智，欲以免其所不可免者，岂不可悲也哉。至言则无言矣，故曰至言去言。至为则无为矣，故曰至为去为。不知其所不可知，而皆以其所可知者为知，其所见浅矣，故曰齐知之所知。齐，同也，犹皆字也。
　　南华真经口义卷之二十三竟
　　#1安：原作『妄』，据明本改。
　　#2有：原作『不』，据明本改。
　　#3『犹其有物也』下明本有『犹其有物也』一句。
　　南华真经口义卷之二十四
　　鬳斋林希逸
　　杂篇庚桑楚
　　老聃之役有庚桑楚者，偏得老聃之道，北居畏垒之山，其臣之昼然知者去，其妾之絜然仁者远之，拥肿之与，鞅掌之为使。居三年，畏垒大穰。畏垒之民相与言曰：庚桑子之始来，吾洒然异之；今吾日计之而不足，岁计之而有余，庶几其圣人乎。子胡不相与尸而祝之，社而稷之乎。庚桑子闻之，南面而不释然。弟子异之，庚桑子曰：弟子何异於予。夫春气发而百草生，正得秋而万宝成。夫春与秋，岂无得而然哉。大道已行矣，吾闻至人尸居环堵之室，而百姓猖狂不知所如往。今以畏垒之细民，而窃窃焉欲俎豆予于贤人之间，我其杓之人邪。吾是以不释於老聃之言。
　　役，徒也。门人，弟子也。偏得，独得也。臣，仆也。昼然，分明之意，絜然，慈柔之意。拥肿，钝朴也，鞅掌，犹支离也。洒然异之者，言见其潇酒有异於人也。岁计有余者，久而有益也。尸祝社稷，只是敬祀之意，四字轻重一般，如此下语，皆是其笔端鼓舞处。南面者，必其所居向南。不释然，不乐也。春秋之所以得而然者，天为之也，故曰岂无得而然哉。大道已行矣，大道，自然也，此盖自然无心之喻。尸居环堵之室而自托於猖狂，与百姓为一人，皆不知其所行为何如，故曰百姓猖狂不知所如往。如亦往也。言与世相忘也。俎豆，犹言位置也。杓，小器也。必我浅而易见，故人得以知之，如释氏言我修行无力，为鬼神觑破是也。不释然於老聃之言者，恐负吾师之诲而不乐也。
　　弟子曰：不然。夫寻常之沟，巨鱼无所还其体而鲵鳅为之制；步仞之丘陵，巨兽无所隐其躯而狐为之祥。且夫尊贤授能，先善与利，自古尧舜以然，而况畏垒之民乎。夫子亦听矣。庚桑子曰：小子，来。夫函车之兽介而离山，则不免于罔罟之患；吞舟之鱼砀而失水，则蚁能苦之。故鸟兽不厌高，鱼鳖不厌深。夫全其形生之人，藏其身也，不厌深眇而已矣。且夫二子者又何足以称扬哉。是於其辩也，将妄凿垣墙而殖蓬蒿也，简发而栉，数米而炊，窃窃乎又何足以济世哉。举贤则民相轧，任知则民相盗。之数物者，不足以厚民。民之於利甚勤，子有杀父，臣有杀君，正昼为盗，日中宂阫普回反又音裴。吾语汝，大乱之本，必生于尧舜之间，其未存乎千世之后。千世之后，其必有人与人相食者也。
　　鲵鳅虽小，可以主寻常之沟；狐虽小，而可以主步仞之山。此言地无细大，皆有所尊也。先善与利，言名出则利入也。尧舜之时，其於贤能亦然，言人有贤能之善，则人必尊敬之。今畏垒之地虽小，而其敬贤之心亦与古同，谓夫子当听从之也。函车吞舟，函亦吞也。介，独也。砀，流荡也。此喻名见於世能害其身也。全其形生，长生久视者也。藏身不厌深眇，欲遁世而无名也。二子指尧舜也。以尧舜为辩，犹垣墙之上将欲种草，无此理也，谓引证失其宜也。简发而栉，数米而炊，形容其屑屑容心之意。举贵则民必争，以知为任则民愈诈。之数物者，言以上数事也。民於利甚勤者、言为生甚苦也。阫，墙也。日中穴墙，即昼为盗也。千世之后必有人与人相食者，谓天下之息自尧舜始也。
　　南荣趎蹙然正坐曰：若趎之年者已长矣，将恶乎托业以及此言邪。庚桑子曰：全汝形，抱汝生，无使汝思虑营营。若此三年，则可以及此言也。南荣趎曰：目之与形，吾不知其异也，而盲者不能自见；耳之与形，吾不知其异也，而聋者不能自闻；心之与形，吾不知其异也，而狂者不能自得。形之与形亦辟矣，而物或间之邪，欲相求而不能相得。今谓趎曰全汝形，抱汝生，勿使汝思虑营营。趎勉闻道达耳矣。庚桑子曰：辞尽矣。曰奔蜂不能化藿蠋，越鸡不能伏鹄卵，鲁鸡固能矣。鸡之与鸡，其德非不同也，有能与不能者，其才固有巨小也。今吾才小，不足以化子，子胡不南见老子。
　　托业，言受学也。及此言者，欲及庚柔子之所诲也。具人之形，其心耳目皆同，故曰吾不知其异也。人人有此心而狂者不自得，亦犹盲聋者之无所见闻也。辟，开也。我之形与人之形，亦皆开明而无所蔽，而我乃为物欲所间，我欲以心求心，愈不可得，故曰欲相求不能相得。我方求心，了不可得，而夫子谓我勿使思虑营营，若於此黾勉，以求闻道，亦庶几其能达乎。趎为此言，未有脱离处。庚桑子更欲点化之，而未尽其言，欲指其往见老子，故曰辞尽矣。盖托为谦言，非果辞穷也。奔蜂，小蜂也。藿烛，豆中大虫也。越鸡小，鲁鸡大，鹄亦大鸟也。小蜂不能咒大虫，小鸡不能覆大卵，此喻其力量尚小，不能点化汝也。遂使之往见老子。
　　南荣趎赢粮，七日七夜至老子之所。老子曰：子自楚之所来乎。南荣趎曰：唯。老子曰：子何与人偕来之众也。南荣趎惧然顾其后，老子曰：子不知吾所谓乎。南荣趎俯而暂，仰而叹曰：今者吾忘吾答，因失吾问。老子曰：何谓也。南荣趎曰：不知乎，人谓我朱愚；知乎，反愁我躯。不仁则害人，仁则反愁我身；不义则伤彼，义则反愁我己，安逃此而可。此三言者，趎之所患也，愿因楚而问之。老子曰：向吾见若眉睫之间，吾因以得汝矣，今汝又言而信之。若规规然若丧父母，揭竿而求诸海也。汝亡人哉，惘惘乎。汝欲反汝情性而无由入，可怜哉。
　　趎方独见而老子以为与众人偕来，正释氏所谓汝胸中正闹也。忘吾答，因失吾问者，言其心茫然失所问答也。去其知而不知，则人以我为愚矣，朱，专也，朱愚，犹颛蒙也。若有心乎用智，则反为我身之累，此意盖谓无心既不可，有心又不可。即释氏所谓急么也不得，不恁么也不得。其言仁义处亦同三言之患，其疑即一也。若，汝也。见汝眉睫，已知汝为未知道。今观汝言果然，故曰，又言而信之。规规，蹇浅之貌。揭竿而求诸海，言求无於有，茫乎而无归着也。亡人者，失其本心之人也。惘惘，忧愁不自得也。欲反情性而无由入，言欲见自然之道而不可得，亦可怜悯也。
　　南荣趎请入就舍，召其所好，去其所恶，十日自愁，复见老子。老子曰：汝自洒濯，孰哉郁郁乎。然而其中津津乎犹有恶也。夫外韄者不可繁而捉，将内揵；内韄者不可缪而捉，将外揵。外内韄者，道德不能持，而况放道而行者乎。
　　召其所好，欲求其是也。去其所恶，欲离其非也。有好有恶，其中自惑，故十日自愁。孰哉，孰与熟同，言用功亦久矣。郁郁乎，未宁一之意也。才有所恶则心有所着，故津津然而可见。韄，以皮束物也。揵，闭门之牡也。二者皆执捉敌束之喻。应物於外，欲自检槐则繁多而不可执捉，外既不定则将反而求之於内，故曰、将内揵；心中之扰扰，欲自检柅则绸缪缠绕而不可执捉，内既不定则又将求之於外。此言学道而不得其要，或欲制之於外，或欲制之於内，皆无下手处。若此者，其在身所有之道德且不能自持守，况欲行道乎。放道而行，言循自然之理而行之也。能循自然而行，此至人之事也。
　　南荣趎曰：里人有病，里人问之，病者能言其病。然其病，病者犹未病也。若趎之闻大道，譬犹饮药以加病也。趎愿闻卫生之经而已矣。老子曰：卫生之经，能抱一乎，能勿失乎，能无卜筮而知吉凶乎，能止乎，能已乎，能舍诸人而求诸己乎，能翛然乎，能侗然乎，能儿子乎。儿子终日嗥而嗌不嘎。和之至也；终日握而手不掜，共其德也；终日视而目不喷音舜，偏不在外外也。行不知所之，居不知所为，与物委蛇，而同其波，是卫生之经已。
　　病者方病，人有问之能有言其病之状，则是其病犹未甚也。病至於甚则不能言矣。我今欲闻大道而不自知其受病之处，言蔽惑之甚也。虽有教诲之言，使我愈见惑乱，故曰犹饮药以加病。今皆不敢请教，只愿学卫生之道而已。曳一者，全其纯一也。勿失者，得於天者无所丧失也。无卜筮而知吉凶者，至诚之道可以前知也。能止，能定也。能已，即释氏所谓大休歇也。合诸人而求己，不务外而务内也。翛然，无所累之貌。侗然，无所知之貌。能儿子乎，不失赤子之心也。嗥，哭也。哑，喉也。嗄，声乾也。赤子嗥啼而声不乾，无容心而不伤其和也。掜，屈不可伸也。人之手久握而不伸，则伸时必有窒碍，小儿则不然者，其自然之性个个如此。共同也。德性也。目视而不瞬，虽视而无所视也，未知外物也，知有外物则为偏矣。喧与瞬同。行不知所之，居不知所为，即言无心也。委蛇，随顺也。或行或居，动而与物随顺。波，流也。同波即与物偕往之意。如此则可以为卫生之常，故曰是卫生之经已。
　　南荣趎曰：然则是至人之德已乎。曰：非也。是乃所谓水解冻释者。夫至人者，相与交食乎地而交乐乎天，不以人物利害相撄，不相与为怪，不相与为谋，不相与为事。翛然而往，侗然而来，是谓卫生之经已。曰：然则是至乎。曰：未也。吾固告汝曰，能儿子乎。儿子动不知所为，行不知所之，身若槁木之枝，而心若死灰。若是者，祸亦不至，福亦不来，祸福无有，恶有人灾也。
　　趎问卫生之经，求其次者也。及闻老子之言如此之妙，故有至人之德之问。此问自是而老子又曰非也，盖恐其住着於此，又成窠臼，即释氏所谓立处非真是也。冰解冻释。即脱酒自悟之意。相与交食於地，与人同也；交乐於天，自同乎天也。交，俱也，同也。相撄，相触也。为怪，为异也。不为谋，无计度之心也。不为事，无事事之迹也。又曰是卫生之经已，上言夫至人者，此曰卫生，则所言卫生之道即至人事矣。以此而观，则前面非也两字，分明不是实话。越既闻此，又曰然则是至乎，意谓此道即至道矣。而老子又曰未也，既曰未也，则当别有话头，却又提起前头能儿子乎之语，则所谓未也亦非实话。祸福无有者，言超出祸福之外也。人灾者，世情之患害也。我既超出祸福之外，则去世远矣，又何有世间之患害乎。曰非也，曰未也，盖不欲与之尽言，使之自悟也。禅宗多用此一解。
　　宇泰定者，发乎天光，发乎天光者，人见其人，人有修者，乃今有恒；有恒者，人舍之，天助之。人之所舍谓之天民，天之所助谓之天子。学者，学其所不能学也；行者，行其所不能行也；辩者，辩其所不能辩也。知止乎其所不能知，至矣。若有不即是者，天钧败之。
　　自此以下，庄子泛言至理也。宇，胸中也。泰然而定则天光发见，即诚而明也，故曰宇泰定者，发乎天光。天光既发，则人虽见，其为人而已自同於天矣。人有修者，修真之人也，修真之人至於天光既发，则有恒矣。恒，久也，便是至诚悠久也。至诚而至於悠久，则天亦助之，人亦归之。舍，止也，归也。天民，天人也，言非常人也。天子者，天爱之如子也。学行辩，皆有迹者也；所不能学，所不能行，所不能辩，自然者也。人之所知，至其所不能知而止，则为所造之极，故曰至矣。天钧即造化也。有不即是者，不就是也。即，就也。不就是，反是也，反是则失造化自然之理矣。败，失也。
　　备物以将形，藏不虞以生心，敬中以达彼。若是而万恶至者，皆天也，而非人也。不足以滑成，不可内於灵台。灵台者，有持而不知其所持，而不可持者也。
　　备物者，备万物之理也，万物皆备於我也。将形者，顺其生之自然也。不虞，不计度，不思虑也。退藏於不思虑之地，而其心之应物随时而生，即佛家所谓无所住而生其心也。存於中者敬，则应於外者无不通，即敬以直内，义以方外也。达，通也。彼，在外者也。万恶者，不如意之事也。吾之所造既至於是，而犹有万恶至者，则是天实为之，非人事之失有以致之，又何足以滑我胸中浑成之德，故曰皆天也，而非人也，不足以滑成。灵台，心也。不纳於灵台，外物不入其心也。外物不入其心，所以不滑其成也。有持者，言有所主也。不知其所持者，虽有所主而不知其所主大而化也。不可持者，言有所持守则未化矣。此一句三持字最说得精微，不可草草看过。
　　不见其诚己而发，每发而不当，业入而不舍，每更为失。为不善乎显明之中者，人得而诛之；为不善乎幽间之中者，鬼得而诛之。明乎人，明乎鬼者，然后能独行。
　　此数句又说不善之人，未能成己而有所作。为，妄发也。妄发则每事皆不当，业已入於其间，虽知之而不能自舍，此耻过作非者也，更，换也。耻过而作非，每有所更改，转见差错，故曰每更为失。业亦训事，今人曰业已成行，业已如此，便是此业字。如此之人所为既不善矣，非有人诛则有鬼责。言幽明之间，有不可得而逃者。人能知幽明之可畏，则能谨独矣，故曰明乎人，明乎鬼，然后能独行。此即莫见乎亿，莫显乎微，是以君子慎其独也。独行即慎独也。似此数语，入之经书亦得。
　　券内者，行乎无名；券外者，志乎期费。行乎无名者，唯庸有光；志乎期费者，唯贾人也，人见其跂，犹之魁然。与物穷者，物入焉；与物且者，其身之不能容，焉能容人。不能容人者无亲，无亲者尽人。
　　券内者，所求在我之分内也，即孟子所谓求则得之，求在内者也。无名者，人无得而名也。券外，求在外者也。务外之人志之所期，不过为费用之资耳，言求以自利也。唯庸有光，充实而有辉光也，庸，常也，光常在也。舍己而求外，志在得利，商贾者之用心也，故曰唯贾人也。跂，高而自立之貌。人见其外，或富或贵，有过於人则以为魁然而可尊，而不知其与物欲相为终始，至於穷尽而后已，是其一身皆没入於物欲之内矣，故曰与物穷，物入焉。且，苟也。逐，逐於物。苟且以求得有，至於丧身而不悔者，故曰与物且者，其身之不能容。身且不能容，於人何有。以其不能容人之心，及其甚者，则亲戚骨肉皆疏弃矣，故曰不能容人者无亲。人而无亲而人道绝矣，故曰无亲者尽人。尽，绝也。看此数句，庄子如何不理会世法。
　　兵莫憯于志，镆铘为下；寇莫大於阴阳，无所逃於天地之间。非阴阳贼之，心则使之也。
　　志者，心有所着也。心有所着皆能自伤，人之自害莫憯於此，志尤甚於兵之镆铘，故曰兵莫憯于志，镆铘为下。阴阳之气皆能伤人，犹寇也，然此心若平和则阴阳岂能为害，故曰非阴阳贼之，心则使之。即所谓其热焦火，其寒凝冰是也。此两句极佳，在心学工夫，此语最切。
　　道通，其分也，其成也毁也。所恶乎分者，其分也以备；所以恶乎备者，其有以备。
　　成毁二事，分而为二，以道观之，一而已矣。故曰道通，其分也。人心既分彼我，则於其私也必求备，故曰其分也以备。凡有皆归於无，而私於求备者但求其有，知道者恶之，故曰所恶乎备者，其有以备也。
　　故出而不反，见其鬼；出而得是，谓得死。
　　应於外者能反於内，则为德，为德则能神能天。逐乎外而不知反，则沦於鬼趣矣，故曰出而不反，见其鬼。释氏曰，鬼窟裹活计即此是也。无是无非，则此心常生；执是非而不化，则此心为死。出而得是，言役於外而得自是之见者也。齐物曰近死之心，不可复阳，即此意也。
　　灭而有实，鬼之一也。以有形者象无形者而定矣。
　　实者，天地之间实理也。无心则虚，虚则实。若以私心灭之而以有者为实，则其人与鬼同矣，故曰灭而有实，鬼之一也。鬼趣沦没，皆私心灭理，贪着诸有而不知真空实有者也。人能於有形之中而视之似无形，则见理定矣。象，似也。释氏云但可空诸所有，不可实诸所无，便是此意。
　　出无本，入无窍，有实而无乎处。
　　出，生也，万物之所由始也。未尝无本而不可知，故曰无本。入，死也，万物之所由终也。虽知其所终而不见其所入之处，故曰无窍。实理虽有，而无方所之可求，故曰无乎处。
　　有长而无乎本剽，有所出而无窍者有实。有实而无乎处者，宇也；有长而无本剽者，宙也。有乎生，有乎死，有乎出，有乎入。入出而无见其形，是谓天门。
　　自此以下解上三句也。理在今古，千万年如是，故曰有长。然而不见其始终，故曰无乎本剽。本，始也，剽，末也，终也。老子曰虚而不屈，动而愈出，虽出者不穷而不可屈。其窍虚也，虚乃所以为实，故曰有所出而无窍者有实。出入，一也。此解入字却曰所出，可见其意。宇，四方上下也。道无定所，四方上下皆是也，故曰宇。即鸢飞于天，鱼跃于渊，言其上下察也。古往今来曰宙，道之往来千万年而常如是者，即宙也。生，出也；死，入也。生死出入皆有所自而无形可见，此造化之妙也。天门即造化也，自然也。因言出入，故下门字。
　　天门者，无有也，万物出乎无有，有不能以有为有，必出乎无有，而无有一无有。圣人藏乎是。
　　有不生於有而生於无，故曰有不能以有为有，必出於无有。而此无有者，又一无有也，故曰无有一无有。齐物曰，有无也者，有未始有无也者，即是此意。藏者，退藏於密也。圣人之心藏於无有，故曰藏乎是。
　　古之人，其知有所至矣。恶乎至。有以为未始有物者，至矣尽矣，弗可以加矣。其次以为有物矣，将以生为丧也，以死为反也，是以分已。其次曰始无有，既而有生，生俄而死，以无有为首，以生为体，以死为尻，孰知有无死生之一守者，吾与之为友。是三者虽异，公族也，昭景也，着戴也，甲氏也，着封也，非一也。
　　无物之始，死生终始无分。其次则有死生之名矣。丧，旅寓也。齐物言弱丧而不知归，以生为丧，即寓形宇内之意。以死为反，言归真也。以生为寄，以死为乐，才有生死之分，便是有物，故曰是以分已。上焉者无物，太极之初也。次焉者有物，阴阳既分也。又其次者曰有生，有生则有我矣，虽知有我，犹以死生有无为一，是知其分而又知其不分者也。三者虽有次第而皆未离於道，譬如公族，分而为三，姓则同也。昭氏景氏，以有职任而着也；甲氏，以有封邑而着也。戴，任也，任职也。昭景甲虽非一氏，而皆楚国之公族也。上言三者虽异，同乎公族，却於四也字之下，以非一也结之，就上生下，绝而不绝之体，此皆文字妙处。
　　有生，黬户灭反也，披然曰移是。尝言移是，非所言也。虽然，不可知者也。
　　黬，黡也，釜底黑也，亦疵病也，喻气之凝聚也。天地之气聚而为人，元气之病也。前言生者喑噫气也，与此意同。人之生也，同是此气，而强自分别，故曰披然。披者，分也。既有分别，则各私其私，既私其私，则各是其是，而所谓是者移矣。移，不定也。彼亦一是非，此亦一是非，移也。其意只与齐物论同，而又撰出移是两字。非所言者，谓不当言也。谓移是之说，在人皆不当言，言之皆为私也。人虽各有一是，而其所是者不定，故曰虽然，不可知者也。
　　腊者之有媲音吡胲古来反，可散而不可散也。
　　腊，祭也。膍，牛百叶也。胲，足指也。牲之一体也。方祭之时，既杀此牲，其四体与五脏皆散而置列俎之间，谓之散则所祭之牲本只是一物，谓之不可散则五脏四体已分於鼎俎矣。譬犹人之所谓是者，移而无定也。五脏只是百叶，四体只举胲，文法也。
　　观室者周於寝庙，又适其偃焉，为是举移是。
　　一室之中有寝有庙，又有偃息之所在，在不同谓之寝，谓之庙，谓之偃，则同乎一室谓之室，则又有寝庙偃之异名。亦犹移是之不可定也。此两句即移是之喻也。举，皆也。以腊祭与室而观，则其所为是者皆移易而不可定之是也，故曰为是举移是。
　　请尝言移是。是以生为本，以知为师，因以乘是非，果有名实，因以己为质，使人以为己节，因以死偿节。若然者，以用为知，以不用为愚，以彻为名，以穷为辱。移是，今之人也，是蜩与莺鸠同於同也。
　　上面既结一结，又提起移是字再说。是以生为本，言既有是字，则以生者为本。以其所知之智为师，因此而后以是非相乘，孰为名乎，孰为实乎，故曰果有名实。曰果有者，言其非必有也。质，本也。因吾一己之师以此为本，而欲人皆听己之节度，故曰因以为己质，使人以为己节。惟其因此自私，是非之争虽以死偿之而亦甘心焉，故曰因以死偿节。下节字因上节字而生也，唯其如此，故於用舍穷通之际，有知愚荣辱之分，今世之人皆移是者也，故曰移是，今之人也。彻，通也。蜩与莺鸠皆同讥大鹏，亦犹移是之人，不知至道之士而非笑之，其见识与蜩鸠同矣。蜩与鸠同，人又与蜩鸠同，故曰同於同也。此鼓舞之文。
　　蹍市人之足则辞以放骜，兄则以妪，大亲则已矣。故曰：至礼有不人，至义不物，至知不谋，至仁无亲，至信辟金。
　　此数行又别一项说话。与市人行而蹍踏其足，则必以放傲自责而辞谢之，恐其怒也。若兄跟弟之足，则妪翎之而已，叉无所辞谢，盖其情亲不待谢也。大亲，父母也。若父母而踏其子之足，则并与妪诩亦无之矣，情亲之至，自相孚也。至礼有不人，谓礼之至者，无人己之分，忘其揖逊也。至义不物，谓义之至者，不待物物而度其宜也。至知不谋，无容於谋度也。至仁无亲者，言不见其相爱之迹也。至信辟金者，言不待以金宝为质也。辟音屏，除也。蹍足之喻，为下面礼义五者设也。
　　彻志之勃，解心之谬，去德之累，达道之塞。贵富显严名利六者，勃志也；容动色理气意六者，谬心也；恶欲喜怒哀乐六者，累德也。去就取与知能六者，塞道也。此四六者不荡胸中则正，正则静，静则明，明则虚，虚则无为而无不为也。
　　彻与撒同，解释也。显，华显也。严，威严也。勃志，言六者能悖乱其志也。动，举动也。理，辞理也。谬心者，言六者能绸缪牵系其心也。累德者，情胜则累其自得之真也。知，心知也。能，才能也。塞道，障道也。荡，荡乱也。去此勃志谬心累德塞道四者之六害，则胸中不为之荡乱，此教人下工夫处也。
　　道者，德之钦也；生者，德之光也；性者，生之质也。性之动谓之为，为之伪谓之失。知者，接也；知者，谟也。知者之所不知，犹睨也。动以不得已之谓德，动无非我之谓治，名相反而实相顺也。
　　钦，持守而恭敬也。生，德之发见者也，发见则有光华矣。性，在我者也。质，本然也。性之动而后有为，有为而流於人伪则为性之失。接，应也。谟，谋也。应接而至於有谋虑，皆性中之知也。此处字义与语孟不同，以庄子读庄子可也，不可自拘泥。婴儿之视而无所视曰睨，知者以其所不知而为知，亦犹婴儿之睨也。此即智者行其所无事文意。凡所动用皆以不得已为之，则谓之德，即忘我也，於忘我之中而又无非我，此即形中之不形，不形中之形也。治，安也，物不能乱之谓治。曰德日治，曰不得已，曰无非我，名虽相反而其实未尝不相顺，此又是一般说话。
　　羿工乎中微而拙乎使人无己誉，圣人工乎天而拙乎人。夫工乎天而俍乎人者，唯全人能之。唯虫能虫，唯虫能天。全人恶天，恶人之天而况吾天乎人乎。
　　微，妙也。射之中至於微妙，故曰中微。羿之不能使人无．誉己，亦犹圣人不能逃天下之名也。工乎天者，尽天道也。很乎人，能自晦於人也。俍音良，善也，能也。全人者，全德之人也。虫，鸟兽百物之总名也。物物虽微，皆有得诸天者，如能飞能走，能啼能喷，能呜能跃，皆能遂其天性，故曰能虫能天。谓之全人则不以天自名矣。有天之名，则有人之名，故曰全人恶天。恶者，不乐有其名也。在人而有天人之分，吾已恶之，而况我自分别天人乎，故曰恶人之天，而况吾天乎人乎。唯虫能虫，唯虫能天，此八字极妙。
　　一雀适羿，羿必得之，威也。以天下为之笼，则雀无所逃。是故汤以庖人笼伊尹，泰穆公以五羊之皮笼百里奚。是故非以其所好笼之而可得者，无有也。介者拸敕纸反画，外非誉也；胥靡登高而不惧，遗死生也。
　　羿之射见雀必得，雀亦畏之，猿见养由基抱树而啼，即此意也。以天下为笼，则雀皆在笼之中，不待射之矣。主意不在羿，只引生下句而已。此意盖谓人有所好恶则必为好恶所迷，伊尹、百里奚，亦因其所好而为人所笼耳。我若无所好，则超出乎万物之外，谁得而笼之。介者，兀者也。画，华饰之服也。拸，撦去之也。其足既兀，华饰何足为美。盖其心於毁誉弃外之矣，故曰外非誉也。非，毁也。胥靡，城旦春之人也。彼为罪人，不爱其身，故登高而不惧。此心无所爱则无所着之喻。
　　夫复謵不馈而忘人#1，因以为天人矣。
　　复，反复也，犹易之反复道也。謵，习熟也。不馈者，不以遗予於人也，言此道在已，不是卖货，但知为己而无为人之心，则忘人矣。忘人则在我者纯乎天矣，故曰天人。謵与习同。徐无鬼篇有曰，我必卖之，彼故鬻之。观此可知不馈之意。
　　故敬之而不喜，侮之而不怒者，唯同乎天和者为然。出怒不怒，则怒出於不怒矣；出为无为，则为出於无为矣。欲静则平气，欲神则顺心，有为也。欲当缘於不得已，不得已之类，圣人之道。
　　敬我亦不以为喜，侮我亦不以为怒，即所谓举世誉之而不加劝，举世非之而不加沮也。天和，造物之和气也。同乎天和，与之为一也。怒虽出而不怒，则是其怒者本自不怒，而出自然之怒，非有心之怒也。以此一句喻下一句。至人出而有为，於世无所容心，虽为亦无为也。是其所以为者，本自无为而出，即是无为无不为。又如是变换言句。欲静则必平其气，气不平则不能静矣。欲全其神则必顺其心而无所拂，少动其心则神不全矣。凡有为而欲得其当，则必缘顺，不得已而后起之意。不得已者，无心之应也。应事而无心，则为圣人之道，故曰不得已之类，圣人之道。
　　此篇文字何异於内篇，或曰外篇文粗，内篇文精，误矣。
　　南华真经口义卷之二十四竟
　　#1明本『忘人』下有『忘人』二字。
　　南华真经口义卷之二十五
　　鬳齐林希逸
　　杂篇徐无鬼
　　徐无鬼因女商见魏武侯，武侯劳之曰：先生病矣，苦於山林之劳，故乃肯见於寡人。徐无鬼曰：我则劳於君，君有何劳於我。君将盈嗜欲，长好恶，则性命之情病矣；君将黜嗜欲，学好恶二则耳目病矣。我将劳君，君有何劳於我。武侯超然不对，少焉徐无鬼曰：尝语君，吾相狗也。下之质执饱而止，是狸德也；中之质若视日；上之质若亡其一。
　　盈嗜欲，长好恶，则失其性命之理；去其嗜欲好恶，则顿失耳目之常，皆病也。学音攀，引却也。狸德，言其资质与狸同，狗之下品者也。狸德字下得好。视日者，凝然上视而目不眴也。一，生之性也，其生也如死狗然，故曰若亡其一。犹鸡之似木鸡也，此上品也。
　　吾相狗又不若吾相马也。吾相马，直者中绳，曲者中钩，方者中矩，圆者中规，是国马也，而未若天下马也。天下马有成材，若恤若失，若丧其一，若是者，超轶绝尘不知其所。武侯大悦而笑。
　　马之中规矩绳墨，言其身件件合法，故借方圆曲直以言之，不必就马身上泥而求之。成材者，言天成之材也。若恤若失，即闷然之意。丧其一，即亡其一也。不知其所，去而不知其所止也。此皆借喻之言。武侯悟其无心自然之意，故大悦而笑。
　　徐无鬼出，女商曰：先生独何以说吾君乎。吾所以说吾君者，横说之则以诗书礼乐，从说之则以金版六弢，奉事而大有功者不可为数，而吾君未尝启齿。今先生何以说吾君，使吾君悦若此乎。徐无鬼曰：吾直告之吾相狗马耳。女商曰：若是乎。曰：子不闻夫越之流人乎。去国数日，见其所知而喜；去国旬月，见所尝见於国中者喜；及期年也，见似人者而喜矣。不亦去人滋久，思人滋探乎。夫逃虚空者，藜藋柱乎，鼪鼬之径，踉位其空，闻人足音，跫然而喜矣。又况乎昆弟亲戚之謦欬其侧者乎。久矣，夫莫以真人之言謦欬吾君之侧乎。
　　《金版六弢》，即太公兵法也，此书藏於朝廷，故曰金版，犹曰金匮，石室之书也。从横反覆，铺说之意也，不可泥诗书为横，六弢为从也。奉事，从王事也。以诗书六弢之说，见之行事皆有效验，故曰奉事而大有功。启齿，笑也。流人，去国流落之人也，所知，旧知识也。所尝见，仅识面也。似人者，似其乡人也。山间之蹊曰鼪鼬之径，柱，塞也。踉音郎，类篇云欲行貌也。位，居也，止也。言其困倦欲行而又止伏於谷中也。空，谷也。闻足音而喜，但是人则喜之矣，不必其知识乡人也。此意乎言武侯本然之真离失已久，略闻此语，如逃空谷而闻足音，所以喜也。禅家所谓久客还家是也。謦善胜，则民已脱死各得其生，又何偃兵之求哉。
　　黄帝将见大隗乎具茨之山，方明为御，昌寓骖乘，张若诸朋前马，昆阍滑稽后车，至於襄城之野，七圣皆迷，无所问涂。适遇牧马童子，问涂焉，曰：若知具茨之山乎。曰：然。若知大隗之所存乎。曰：然。黄帝曰：异哉小童，非徒知具茨之山，又知大隗之所存。请问为天下。小童曰：夫为天下者，亦若此而已矣，又奚事焉。予少而自游於六合之内，予适有瞀病；有长者教予曰，若乘日之车而游於襄城之野。今予病少痊，子又且复游於六合之外。夫为天下，亦若此而已，予又奚事焉。黄帝曰：夫为天下者，则诚非吾子之事。虽然，请问为天下。小童辞，黄帝又问，小童曰：夫为天下者，亦奚以异乎牧马者哉，亦去其害马者而已矣。黄帝再拜稽首，称天师而退。
　　七圣，黄帝与方明、昌寓、张若、謵朋、昆阍、滑稽也，此等人名皆是寓言。若以大隗为大道之魄然者，亦凿说也。瞀，目眩也。乘日者，与日俱往，即日新也。言六合之内未离於物，则有自昏之病，能离此病游於自然，则为六合之外，意谓为天下者亦然，无累於有物之内而已。非吾子之事者，言汝物外之人虽不预此，亦须与我说破也。马成群而牧之，各随水草，但顺其性而使之无所害，则牧马之道尽矣，亦牧羊而鞭其后者之意。天师者，言天人可以为我之师也。
　　知士无思虑之变则不乐，辩士无谈说之序则不乐，察士无凌谇之事则不乐，皆囿於物者也。
　　思虑之变，百种变换思量也。谈说之序，说得成条理也。凌，陵轹也。谇，讯也。好察之士则与人争分争毫。三者皆随其所长而自以为喜，故一日无之则不乐。此为物欲所笼罩者也，故曰囿於物。
　　招世之士兴朝，中民之士荣官，筋力之士矜难，勇敢之士奋患，兵革之士乐战，枯槁之士宿名，法律之士广治，礼教之士敬容，仁义之士贵际。
　　兴朝，兴起而立於朝廷之上也。招世者，立招子而为名於世，即好名者也。中民者，庸人也，荣官，但以爵禄为荣也。筋力，有才力者也。矜难，以济患难为矜夸也。勇敢，武士也。奋患，见患难而喜也。枯槁，隐士也。宿名，留意於声名也。法律，法家者流也。广治，多求治事也。敬容，矜持容貌而为外饰也。贵际，以交际为重也。
　　农夫无草莱之事则不比，商贾无市井之事则不比。庶人有旦暮之业则劝，百工有器械之巧则壮。
　　草莱，耕种之事也；市井，商贩之事也。比，和乐也。旦暮之业，日积月累，其赢余也劝喜，而自力之意也。工艺之人以其能自壮，即自夸也。
　　钱财不积则贪者忧，权势不尤则夸者悲，势物之徒乐变。
　　夸诞之人，趋附权势，一日退失则悲矣。尤，甚也，欲愈盛之意。不尤，不甚盛也。有倚恃者曰势，有积聚者曰物。徒，趋附者也。势物之徒，即依附富贵之门者。乐变，以变诈为乐也。依附小人，好动而不好静，多是从曳主家使其有所作为而后可以得志，故曰势物之徒乐变。自此以上与不乐三句皆是一意，但长短变换，如此下语，文法也。
　　遭时有所用，不能无为也。此皆顺比於岁，不物於易者也。驰其形性，潜之万物，终身不反，悲夫。
　　遭时有所用，言时使之然，虽其身亦不自由，虽欲无为亦不可得也。譬如一岁之间，百物生成，皆顺比其序。其所变易者，皆非物之所自由，故曰顺比於岁，不物於易。此一句乃上句之喻也。不物於易，犹言非物自为变易也。驰其形性，言役其身心也。潜之万物，潜，没也，汨没於万物之中。终其身而不知反，反者，犹释氏言回光自照也。
　　庄子曰：射者非前期而中，谓之善射，天下皆羿也，可乎。惠子曰：可。庄子曰：天下非有公是也，而各是其所是。天下皆尧也，可乎。惠子曰：可。庄子曰：然则儒墨杨秉四，与夫子为五，果孰是邪。或者若鲁遽者邪。其弟子曰，我得夫子之道矣，吾能冬爨鼎而夏造冰矣。鲁遽曰，是直以阳召阳，以阴召阴，非吾所谓道也。吾示子乎吾道。於是为之调瑟，废一於堂，废一於室，鼓宫宫动，鼓角角动，音律同矣。夫或改调一弦，於五音无当也。鼓之二十五弦皆动，未始异於声，而音之君已。且若是者邪。
　　前期而中，言有所指的之地也，有的而后见其精。若含眴而射，则中者皆为羿矣。此句喻下句也，其文极妙。天下既无归一之是，人人各持其说，则人皆为尧矣。杨，杨朱也。秉，公孙龙也。墨翟杨秉与惠子为伍，其学既不同则孰为真是。冬寒之时不以火而爨鼎，夏热之时能以水而为冰，其违时也若难矣。然冬至之日，阳气已生，夏至之日，阴气已生，以阳召阳则冬不寒矣，以阴召阴则夏不热矣。虽似违时而有可召之理，故曰非吾所谓道。言其术未高也。废，置也。置一瑟於堂上，一瑟於室，相去虽远而鼓此则彼动，宫之应宫，角之应角，以其音同，犹曰易也。只调一弦而於五音之中不定其一，言#1鼓宫亦得，鼓征亦得，故曰吾音无当。才鼓其一於此，而相去之远者二十五弦皆动，比之鼓宫宫动，鼓角角动，又难矣。然以理观之，不同宫商角征羽，皆是以音为音，故曰音之君。皆不离乎弦上之声，故曰未始异於声。如此则与以阴召阴，以阳召阳者何异。鲁遽乃自以为胜其弟子，亦各是其是而非真是也。且若是者邪，言惠子之所谓是，亦即如此鲁遽也。
　　惠子曰：今夫儒墨杨秉，且方与我以辩，相拂以辞，相镇以声，而未始吾非也，则奚若矣。庄子曰：齐人谪子於宋者，其命阍也不以完，其求鉼锺也以束缚，其求唐子也而未始出域，有遗类矣。夫楚人寄而蹢阍者，夜半於无人之时而与舟人斗，未始离於岑而足以造於怨也。
　　相拂以辞，以言语相抗对也。相镇以声，以名声相屈服也。未始吾非，言要终以我为是也。蹢音掷的，说文云住足也。蹢而不能行之子，曰蹢子。齐人以其蹢子而寄之宋，谓其可以守阍也。守阍不用完全之人，以此处其子自以为是矣。然而求政钘锺乃知束缚而爱护之，何爱物而不爱子乎。彼何尝不自以爱是。钘锺，小锺也。唐，亡也。子亡在外而只求於乡域之内，是其惑也。彼何尝自以为惑，此又今是一句不与上蹢子之意相关。遗，余也，略也。类，似也。言此三事皆与惠子杨墨之徒略相似也，故曰有遗类矣。亦犹前言若是也邪。然不结於怨也之下，而先结於此，正是其作文之妙处。寄，客也。楚有蹢阍之人，寄於外国，不能自归，附舟而返，方至於岸而是夜之半，即与舟人有争，忘其济己之恩，已造成仇怨矣。岑，岸也。未始离岸，言载之而来，舟未离岸，又非久而忘之也。蹢，住足也。病足而为阍者，故曰蹢阍。忘恩之斗，是夜固不自知，旦而视之，能无所愧乎。方其斗时，彼亦自以为是也。凡此数句，皆设喻以讥惠子之自是，但以惠子好辩，故特为诡谲之辞，有不可遽晓者以困之。此乃二人平生戏剧之言。东方朔与合人争辩，亦有此意可以参看。
　　庄子送葬，过惠子之墓，顾谓从者曰：郢人垩漫其鼻端，若蝇翼，使匠石斲之，匠石运斤成风，听而斲之，尽垩而鼻不伤，郢人立不失容。宋元君闻之召匠石曰，尝试为寡人为之。匠石曰，臣则尝能斲之。虽然，臣之质死久矣。自夫子之死也，吾无以为质矣，吾无与言之矣。
　　垩，白泥。以白泥埂其鼻端，其薄如蝇之翼，乃使匠石削而去之。运斤成风，言其急也。泥尽而鼻不伤斲者，固难矣；然其人若立得不定，匠石虽巧，安得其鼻不伤，是立者尤难也。质是用巧之地也。此意盖言有惠子之辩，而后我得以穷之，惠子既死，则无可与语者矣。
　　管仲有病，桓公问之曰：仲父之病矣，可不谓云，至於大病，则寡人恶乎属国而可。管仲曰：公谁欲与。公曰：鲍叔牙。曰：不可，其为人洁廉善士也，其於不已若者不比之，又一闻人之过，终身不忘。使人治国，上且钩乎君，下且逆乎民。其得罪於君也将弗久矣。公曰：然则孰可。对曰：勿已，则隰朋可。其为人也，上忘而下畔，愧不若黄帝而哀不已若者。以德分人谓之圣，以财分人谓之贤，以贤临人，未有得人者也，以贤下人，未有不得人者也。其於国有不闻也，其於家有不见也，勿已，则隰朋可。
　　属国，托国也。不比之，不比数其人也。钩，要束之意也。逆，强民以礼义之意也。凡此数语，谓其黑白太分明也。上忘者，忘其势也；下畔者，离远而无求於下也。畔，离也。以德分人，犹曰德乃降，黎民怀也。以财分人，不自私也。以贤临人，擅其名以矜乎下也。有不闻有不见者，言其不察察也。此事不见於他书，只见於列子，亦寓言而已。谓语我也，云自言也，故曰可不谓云，至於大病。
　　吴王浮于江，登乎徂之山，众祖见之，恂然弃而走逃於深蓁。有一狙焉，委蛇攫，见巧乎王。王射之，敏给搏捷矢，王命相者趋射之，狙执死。顾谓其友颜不疑曰：之狙也，伐其巧恃其便以敖予，以至此极也。戒之哉，嗟乎，无以汝色骄人哉。颜不疑归而师董梧以锄其色，去乐辞显，三年而国人称之。
　　委蛇攫一作，跳跃来去攀执树枝之意。敏给，射之矢去速也，狙能搏接其矢亦甚捷速。相者，王左右也。众人齐射之，狙虽巧捷，力不敌而死矣，死见执，故曰执死。锄其色者，去其骄矜之色也。去乐，甘於自苦也。辞显，退而就辱也。此为矜能掇祸者之谕。
　　南伯子景隐几而坐，仰天而嘘，颜成子入见曰：夫子，物之尤也。形固可使若槁骸，心固可使若死灰乎。曰：吾尝居山穴之口矣。当是时也，田禾一睹我而齐国之众三贺之，我必先之，彼故知之，我必卖之，彼故斋之。若我而不有之，彼恶得而知之；若我而不卖之，彼恶得而鬻之。嗟乎，我悲人之自丧者，吾又悲夫悲人之悲者，其后而日远矣。
　　物之尤也，言人物之中为最大也。田禾，齐君也。国人以其见贤者，故贺之。我在当时不能自晦其迹，故有此名。曰先曰卖，言我必有形迹可见，故彼得而知我也。以形迹自见者，乃自丧是也；能悲人之自丧而不能自觉其身，则其悲人者又可悲也。山穴之口，地名也。我在当时，惟以悲人之悲而自觉，所以其后道日加进，遂至今日形若槁骸而心若死灰也。故曰其后日远矣。远者，道愈高远也。
　　仲尼之楚，楚王觞之，孙叔放执爵而立，市南宜僚受酒而祭曰：古之人乎，於此言已。曰：丘也闻不言之言矣，未之尝言。於此乎言之。市南宜僚弄丸而两家之难解，孙叔敖甘寝秉羽而郢人投兵。丘愿有喙三尺。彼之谓不道之道，此之谓不言之辩。故德总乎道之所一，而言休乎知之所不知，至矣。道之所一也，德不能同也；知之所不能知者，辩不能举也；名若儒墨而凶矣。故海不辞东流，大之至也；圣人并包天地泽及天下而不知其谁氏，是故生无爵，死无谥，实不聚，名不，此之谓大人。狗不以善吠为良，人不以善言为贤，而况为犬乎。夫为大不足以为大，而况为德乎。夫大备矣，莫若天地，然奚求焉而大备矣。知大备者，无求无失无弃，不以物易己也，反己而不穷，循古而不摩，大人之诚。
　　古之人乎，於此言已，意谓饮酒之时，可以剧谈，虽古人亦然也。夫子答曰，我有不言之言，未尝与人言，今於此言之。弄丸，戏事也。秉羽扇而甘寝，无作为之意也。汝二人皆能为无为之为，又何待我说。喙三尺者，言无如此之长喙也。宜僚叔敖之事，与史家所载殊异，亦寓言而已。道之所一，自然者也。德者，得之在己者也。在造物之一者与人为者不同，故曰德不能同。看此德字，与本书他处说得又自不同。名若儒墨，便非不言之辫矣，故曰而不知其谁氏，民无得而名也。实不聚者，言己虽有善而不以归之一身也。贤者且不以多言为能，况大人乎。有大之名则不足以为大，而况台然之德又可名乎。大备，大成也。唯其无求，所以无失无弃。不以物易己者，己贵於物#2也。循古者，顺古道而行也。不摩，不容力也。
　　子景有八子陈诸前，召九方歅音因曰：为我相吾子，孰为祥。九方歅曰：捆也为祥。子綦瞿然喜曰：奚若。曰：捆也将与国君同食，以终其身。子綦索然出涕曰：吾子何为以至於是极也。九方歅曰：夫与国君同食，泽及三族，而况父母乎。今夫子闻之而泣，是御福也。子则祥矣，父则不祥。子綦曰：歅，汝何足以识之，而捆祥邪。尽於酒肉，入於鼻口矣，而何足以知其所自来。吾未尝为牧而群生於奥，未尝好田而鹑生於完。若勿怪，何邪。吾所与吾子游者，游於天地，吾与之邀乐於天，吾与之邀食於地，吾不与之为事，不与之为谋，不与之为怪，吾与之乘天地之诚而不以物与之相撄，吾与之一委蛇而不与之为事所宜。今也然有世俗之偿焉。凡有怪征者，必有怪行。殆乎，非我与吾子之罪，几天与之也，吾是以泣也。无几何而使捆之於燕，盗得之於道，全而斋之则难，不若刖之则易，於是乎刖而鬻之於齐，适当渠公之街，终身食肉而终。
　　酒肉入於鼻口而未知其何所自来，言何自以得也。穉，牝羊也。奥，西南隅也。尖，室之东北隅也。未尝牧未尝田，而此物忽生於室中，异事也。此意盖喻我与吾子无求於世，安得有此。邀乐於天者，顺天以自乐也；邀食於地者，随世自养而无他求也。事，世事也。谋，私谋也。世事私谋则於自然之道为怪异，我未尝与吾子为之，言无心於世也，故曰不与之为事，不与之为谋，不与之为怪。一委蛇者，一循乎自然也。不求应乎事，亦不知事之宜不宜，故曰不与之为事所宜。偿，还债也。我方乐於无为而彼之相与国君同食，则是其分剂之中有此世俗之债未偿也，如此之相怪证也，我子不应得之，将来必有乖异之事，故曰怪行。渠公之街，临街之门也，为阇者也。此一毁又言人世有出於意外之事者，亦其命也。
　　啮缺遇许由曰：子将奚之。曰：将逃尧曰：奚谓邪。曰：夫尧，畜畜然仁，吾恐其为天下笑。后世其人与人相食与。夫民不离聚也，爱之则亲，利之则至，誉之则劝，致其所恶则散。爱利出乎仁义，捐仁义者寡，利仁义者众。夫仁义之行，唯且无诚，且假夫禽贪者器。是以一人之断制利天下，譬之犹一覕薄结反也。夫尧知贤人之利天下也，而不知其贼天下也，夫惟外乎贤者知之矣。
　　爱之则亲，利之则至，誉之则劝，致其所恶则散，知此四者，则可以聚其民也。致其所恶，非其所欲也，致所恶则民不归也。顺其好恶，求以得民，皆容心者也。仁义之行施之於外，有为之为，故曰无诚。贪如禽兽者或假此七义之名以为用，故曰假夫禽贪者器。覕，割也。一覕者，犹言一截截断也。有心於断制，以此而利天下，则其纯朴自然之质皆一截截断矣。外乎贯者，出乎贤者之上也。必出乎贤者之上，而后知有心於利天下者，反以贼天下也。
　　有暖姝者，有濡需者，有卷娄者。所谓暖姝者，学一先生之言，则暖暖姝姝而私自悦也，自以为足矣，而未知未始有物也，是以谓暖姝姝者也。濡需者，豕虱是也，择疏鬣自以为广宫大囿，奎蹄曲隈，乳间股脚，自以为安室利处，不知屠者之一旦鼓臂布草操烟火，而已与豕俱焦也。此以域进，此以域退，此其所谓濡需者也。卷娄者，舜也。羊肉不慕蚁，蚁慕羊肉，羊肉膻也。舜有膻行百姓悦之，故三徙成都，至邓之墟而十有万家。尧闻闻舜之贤，举之童土之地，曰冀得其来之泽。舜举乎童土之地，年齿长矣，聪明衰矣，而不得休归，所谓卷娄者也。
　　暖姝，浅见自喜之意，此以讥刺好学者。未知未始有物者，言不知无物之妙也。濡需，濡滞而有所需待，贪着势利之人也。疏鬣，豕之毛也。曲隈，蹄之曲处也。股脚，腰下腹边与足相近之处此。即乞儿向火倚冰山之意，言所恃者不足恃也。域者，囿其心於富贵之间而不自知也，故曰以域进，以域退。卷娄，伛偻而自苦之貌，其意盖言修德之人自以为名而人皆归之，反为所苦，终身劳役不能自已，借此以讥侮帝王也。童土犹童山也，谓其始之所居在於不毛之地。
　　是以神人恶众至，众至则不比，不比则不利也。故无所甚亲，无所甚疏，抱德炀和，以顺天下，此谓真人。於蚁弃知，於鱼得计，於羊弃意。以目视目，以耳听耳，以心复心。若然者，其平也绳，其变也循。古之真人以天待之，不以人入天。古之真人得之也生，失之也死，得之也死，失之也生。
　　众至者，众人之所归也。不比，不和也。不利，自害也。抱德炀和，养其德而不露也。炀者，内自温暖之意。蚁，至微之物也，而犹未尽能无知；羊，至愚者也，而犹未尽能无意。唯真人则无知矣，无意矣，故曰於蚁弃知，於羊弃意。鱼之在水，悠悠自得，真人之自为计，但如鱼然，盖以水喻造物，以鱼喻其身也。蚁之与羊，其所食者犹在外，未能无求，故不若鱼也。真人之心与其耳目皆与人同，但无心以用之，故曰以目视目，以耳听耳，以心复心。绳之平，自然之平也。变而循之，顺其动也。不以有心而预其自然之理，故曰不以人入天。其生若得若失，其死也亦若得若失，不以死生为得失，听其如何生而曰得亦可，死而曰得亦可，死而曰失亦可，生而曰失亦可。
　　药也其实，革也，桔梗也，鸡壅也，豕零也，是时为帝者也，何可胜言。
　　董，川乌也。鸡壅，鸡头也。豕零，木猪苓。医者制药，随其所用，各有所主。主者为帝，其他为臣，谓之药者，其实皆同。随其所用而有轻重，亦犹人之在世，得时而用则为贵，不得时而用则为贱，其在我者初无贵贱也。此数句奇文。
　　勾践也以甲楯三千，栖於会稽，唯种也能知亡之所以存，唯种也不知其身之所以愁，故曰，鸱目有所适，鹤胫有所节，解之也悲。
　　大夫种能为勾践报吴，於已亡之中而求存，可谓智矣，而不知反以杀其身。始者之用种，为帝之时也；及其杀之，又一时也。鸱之目用於夜而不用於昼，亦随时也，鹤胫之节，虽长而不可断。解，断也。言鹤之立其两胫，或伸或屈，亦要随时而用也。
　　故曰，风之过河也有损焉，日之过河也有损焉。请只风与日相与守河，而河以为未始其撄也，恃源而往者也。
　　河上之风日皆能损水，而河未始以为损者，其源长也。其源出於自然，故物虽损己而我无所撄拂也。此五句自是一意。只，但也。请，使也。使风与甲但相与守河，谓风日共守而不去也。
　　故水之守土也审，影之守人也审，物之守物也审。
　　水土，自然相入；形影，自然相依。守，不相离也。物之守物，如水流湿，火就燥，本乎天者亲上，本乎地者亲下是也。审，定也，信也，谓决定如此也。此三句是一意，天地之间自然一定之理，决不可易也。看此三个审字，方知第七篇渊名之审不可以蟠字易之。
　　故目之於明也殆，耳之於听也殆，心之於殉也殆。凡能其於府也殆，殆之成也不给改，祸之长也兹萃。
　　殆，危也。有心於用明，有心於用聪，有心於殉物，皆非自安之道，故曰殆。府，脏府也。智出於脏#3腑，自以为能，凡如此者皆危，故曰凡能其於府也殆。不给，即犹不及也。危殆既成则不及改矣。兹萃，愈多也。兹与滋同。
　　其反也缘功，其果也待久。而人以为己宝，不亦悲乎。故有亡国戮民无已，不知问是也。
　　反，覆也，缘，因也。因谋功之心则必至於自覆败。果，必也。有待久之谋则某心固必而不化，此皆为身之害而人人以此自喜，如得宝然，故曰人以为己宝。古今之亡国与夫被刑戮之人，相寻而无已，皆不知於此致问而已，言其不问道也。
　　故足之於地也践，虽践，恃其所不蹍而后善博也。人之知也少，虽少，恃其所不知而后知天之所谓也。
　　人之行地，两足所践不过少许，若皆削去其地，仅能容足，则难行矣。博，远也。於其所践之外必有足所不践之地，则其行也可峡致远。蹍亦践也。此句以譬下句，人之所知者能几何，其所不知者皆天也。不恃吾之所知而恃吾之所不知，则知天矣。
　　知大一，知大阴，知大目，知大均，知大方，知大信，知大定，至矣。大一通之，大阴解之，大目视之，大均缘之，大方体之，大信稽之，大定持之。
　　大一，造化之运者也，天向一中分造化是也。阴，静也。大阴，至静也，极其静定则无所不解矣。解音蟹，犹佛书所谓解脱也。大目，所见者广也。大均，大分剂也，缘，顺也。大方，太虚也，大方无隅，混然一体，故曰大方体之。大信，真实之理也。稽者决也。知此真实之理，则无疑可决矣。大定，物物之定理也。持，总持也。总天下之物者，此一定之理也。
　　尽有天，循有照，冥有枢，始有彼，则其解之也似不解之者，其知之也似不知之也，不知而后知之。
　　凡事到尽处，便见天命，故曰尽有天，即人事尽而天理见也。楯乎自然，则吉凶祸福荣辱得丧其理皆见，故曰循有照。冥冥之中自有执其枢要者，即所谓主张纲维是者也，故曰冥有枢。无物之始，必有物以始之，齐物论曰非彼无我，非我无所取，即此彼字。故曰始有彼。彼，造物自然之理也。曰天曰照，曰枢曰彼，虽可解之知之，亦似不解不知者，谓不敢以为可知可解也。惟其以不知为知，乃真知也。
　　其问之也，不可以有崖，而不可以无崖。颉滑有实，古今不代，而不可以亏，则可不谓有大扬推乎。阖不亦问是已，奚惑然为。以不惑解惑，复於不惑，是尚大不惑。
　　问者，问造物之理也。言我欲问造物之理，以为有崖际，不可也；以为无崖际，亦不可也。颉，颌顽也，滑，旋转也。言造物之妙，无所捉摸也。不可捉摸则若无物而有实，有之故曰颌滑有实。从古至今只是一个造化，初无更代，而用之不穷，何尝有一毫亏损，故曰古今不代，而不可以亏。以此理言之，岂不为一项大议论乎。扬搉，提掇发扬而论之也。阖，何也。是造物之理也，何不问此造物之理，又奚疑乎，故曰奚惑然为。以此不疑之理而解天下之疑，而又复归於不疑之地，则庶几乎至於大不疑矣。赵州问南泉不疑之道，便是此数语之意。尚，庶几也。只不疑二字，庄子鼓舞出来，却撰出此数句以结一篇之文，可谓奇特。此篇亦与内篇何异。
　　南华真经口义卷之二十五竟
　　#1言：时本作『弦』。
　　#2物：明本作『物物』。
　　#3脏：原作『胸』，据明本改。
　　南华真经口义卷之二十六
　　鬳斋林希逸
　　杂篇则阳
　　则阳游於楚，夷节言之於王，王未之见。夷节归，彭阳见王果曰：夫子何不谭我於王。王果曰：我不若公阅休。彭阳曰：公阅休，奚为者邪。曰：冬则独鳖于江，夏则休乎山樊。有过而问者，曰，此予宅也。夫夷节已不能，而况我乎。吾又不若夷节。夫夷节之为人也，无德而有知，不自许以之神，其交因颠冥乎富贵之地，非相助以德相助消也。夫冻者假衣於春，暍者反冬乎冷风。夫楚王之为人也，形尊而严，其於罪也，无赦如虎。非夫佞人正德，其孰能挠焉。故圣人，其穷也使家人忘其贫，其达也使王公忘爵禄而化卑。其於物也，与之为娱矣；其於人也，乐物之通而保己焉。故或不言而饮人以和，与人并立而使人化。父子之宜，彼其乎归居，而一间其所施。其於外人心者，若是其远也，故曰待公阅休。
　　则阳，姓彭名阳字则阳。夷节尝荐则阳於王，未用而归也。此予宅者，言其无定居也。彭阳好进，故以凭者语之，欲其自悟也。无德而有智，不知有天理而纯用私智也，神在我之自然者也。颠迷富贵之交，坚固不解而失其本心，不复知本身有自然之神，故曰不自许以之神也。其於人也，非相与为善，乃相率以为自损之道也。故曰非相助以德相助消也。此句自下得好。冻者得衣则其暖如春，暍者得风则其冷如冬，言人之相与必以有余济其不足也。彭阳之好进，是其不足者也。我告汝以隐退，如执热之以濯，御寒之授衣，将於汝有补也。形尊而严，言恃势以陵下也。罪人而不赦，好杀如虎，是不仁也。挠，自屈也。非真小人，孰能屈挠其身以事之。有佞人之正德谓真小人也，却如此下四字自佳。故圣人其穷也以下，皆言有道而隐，无求进用之意。王公，尊者也。忘其爵禄而能下士，化尊为卑也。穷万物之理以自乐，故曰其於物也，与之为娱。其於人世，循乎万物之理而略无窒碍，以自保其真为乐，故曰乐物之通而保己。有不言之教可以悟人，如以至和饮之也，佛书所谓如饮醍醐是也。目击而道存，正容使人意也消，故曰与人并立而使人化。彼其，犹诗曰彼其之子也。此一句倒下，意谓彼其之子若归而居乎，尊卑长幼各得其宜，故曰父子之宜彼其乎归居。而其所施，一本於间暇，殊不容力焉，故曰而一间其所施。此言其在家在乡，各得其和也。其於人心，若是其远，犹言人之度量相远如是哉。盖谓公阅休之心如此，而彭阳之心若彼，其相去远矣。吾又不若夷节者，言夷节佞人也，彼亦好进者也。所以进汝於王，我岂肯似彼耶。此鄙薄夷节之意也。父子之宜披其乎归居是一句。#1
　　圣人达绸缪，周尽一体矣，而不知其然，性也。复命摇作而以天为师，人则从而命之也。忧乎知而所行恒无几，时其有止也，若之何。
　　绸缪者，阴阳造化，往来相因而不已之意。一体者，精粗合为一也。圣人达乎造化之理，而穷尽周徧精粗合一之妙，所以循乎自然而不知其所以然，故曰性也。性，自然者也。摇作即动用也。动用作为皆复归於天命，而以自然为主，故曰以天为师。命之者，称名之也。以圣人之名从而称之，圣人初何心哉，故曰人则从而命之也。忧乎知者，以人之私智，其忧万端，多少计较，能有几件计较得行，故曰所行恒无几。我将有为有行而尼之於命，人亦如之何，故曰时其有止也，若之何。时，命也。止，尼也。此两句曲尽世情，推原其患，皆自知字始。若知其所不知则无忧矣，故下面有美鉴之喻。
　　生而美者，人与之鉴，不告则不知其美於人也。若知之，若不知之，若闻之，若不闻之，其可喜也终无已，人之好之亦无已，性也。圣人之爱人也，人与之名，不告则不知其爱人也。若知之，若不知之，若闻之，若不闻之，其爱#2人也终无已，人之安之亦无已，性也。
　　妍生於丑，若不告之以丑者，则亦不自知其妍矣。有妍媸美恶分别，便是忧端之所由生，故曰不知不闻，其喜终无已。我既无美恶之别，与物以无心，则人之好我也亦无已，此自然之理也，故曰性。因鉴美之喻，又及圣人爱人之名，其意盖谓爱人至於有名则有心矣，有心则离本真之性矣。
　　旧国旧都，望之畅然，虽使丘陵草木之缗入之者十九，犹之畅然，况见见闻闻者也，以十仞之台县众间者也。冉相氏得其环中以随成，与物无终无始，无几无时。日与物化者，一不化者也，闱尝舍之。
　　久旅而归，见其旧国都，必有畅然之合意，言有所感也。纵使入其旧国之中，人物已变，丘陵之上草木皆荒秽，合比之昔日，十失其九，但有一分相似处，犹且畅然有感，而况求道之人忽然自悟，得见其所自见，闻其所自闻者，皆本然固有之物，能不喜乎。佛氏所谓本来面目，本地风光，便是此意。十仞之台，最高处也。县，张乐也。众，县多也。间，犹言笙镛间作也。处甚高之地而听交奏迭作之乐，可以耸动世俗之耳目，而况古之圣人以虚中无为自然之理，随万物而乐之。其自处之高也，如何环空中之物，虚之喻也。无终而无始，终始如一也。无几无时，无古今也。几者，时节之变也。日与物化，言与物俱往，日新又新，即我之所得一个不化底如此用出来。舍者去也。阖者何也。言世俗之人何不舍去故习而归至道也。冉相氏即古圣人也。
　　夫师天而不得师天，与物皆殉，其以为事也，若之何。夫圣人未始有天，未始有人，未始有始，未始有物，与世偕行而不替，所行之备而不洫，其合之也若之何。汤得其司御门尹登恒，为之傅之，从师而不囿。得其随成，为之司其名。
　　师天而不得师天，言以自然为法而无法自然之名，不过与物相顺而已，故曰与物皆殉。若有心於为事，则未如之何矣。才有为事之意，便非自然也。有人，有为也。天无为也，非惟无有为之迹，亦并与其无为者无之，故曰未始有天，未始有人。有物，迹也。无物之始，无迹也。非惟无有物之迹，并并与其无迹者无之，故曰未始有始，未始有物。行乎斯世，未尝不与人同，於人世初无废事也，故曰与世偕行而不替。不替，不废也。万行俱备而不着於其一，故曰所行之备而不洫。齐物曰以言其老洫也，洫者，泥着而陷溺之意也。与道为一则不求而自合，若求合於道则不可得而合之矣，故曰其合之也若之何。汤之於伊尹，学焉而后臣之，庄子把这一句却改名换字，以其官为司御，又曰门尹登恒，皆是做此诡怪说话。傅者，辅也。言尹辅汤也。汤虽以尹为师而不为其所笼也，故曰从师而不囿。汤之无为也自得万物之成理，而随之自处於无为自然之地，使其辅相之。尹而主其名，故曰得其随成，为之司其名。言汤无为而尹有为也，汤无名而尹有名也。司，主也，言门尹担当了许多有为之名也。
　　之名赢法，得其两见。仲尼之尽虑，为之傅之。容成氏曰：除日无岁，无内无外。
　　之名，此名也。赢，余也，剩也。言此名之在世间是剩法也，犹言长物也。两见，身与名为二也。有心於为名，则不得其混然之一者，故曰得其两见。伊尹之所担当，已自未为奇特，而孔子又慕之，尽其思虑，将以为辅相於斯世，言夫子又欲为伊尹之事也。此是讥侮圣人之意。容成氏，借古圣人之名也。合三日六十日而后为一岁，逐日而除去之，则但可谓之日，不可谓之岁，故曰除日无岁。此一句自好，老子曰数车无车，亦此意。外之名因内而生，无内则无外矣，故曰无内无外。举此二句，以证自然之意。
　　魏莹与田侯牟约，田侯牟背之，魏莹怒，将使人刺之。犀首闻而耻之曰：君为万乘之君也，而以匹夫从雠。衍请受甲二十万，为君攻之。虏其人民，系其牛马，使其君内热发於背，然后拔其国，忌也出走，然后挟其背，折其脊。季子闻而耻之曰：筑十仞之城城者，既十仞矣，则又坏之，此胥靡之所苦也。今兵不起七年矣，此王之基也。衍乱人，不可听也。华子闻而丑之曰：善言伐齐者，乱人也；善言勿伐者，亦乱人也；谓伐之与不伐乱人也者，又乱人也。君曰：然则若何。曰：君求其道而已矣。
　　魏莹，魏惠王也。田侯，齐威王也。胥靡，刑余之人，城筑之所役也。城既成而又坏之，则役者以为苦矣。兵不起七年，此魏王之业之美也，而犀首教之用兵，犹坏其已成之城也。衍，犀首之名也。华子之言，盖谓着一伐字则皆未免於容心，故以三者皆为乱人知道，则并与兵不吉矣。故曰君求其道而已矣。
　　惠子闻之而见戴晋人，晋人曰：有所谓蜗者，君知之乎。曰：然。有国於蜗之左角者曰触氏，有国於蜗之右角者曰蛮氏，时相与争地而战；伏尸数万，逐北旬有五日而后反。君曰：噫，其虚言与。曰：臣请为君实之。君以意在四方上下有穷乎。君曰：无穷。曰：知游心於无穷，而反在通达之国，若存若亡乎。君曰：然。曰：通达之中有魏，於魏中有梁，於梁中有王，王与蛮氏有辩乎。君曰：无辩。客出而君惝然若有亡也。客出，惠子见，君曰：客，大人也，圣人不足以当之。惠子曰：夫吹管也，犹有嘀也；吹剑首者，吷而已矣。尧舜，人之所誉也，道尧舜於戴晋人之前，譬犹一吷音血上同也。
　　此一段极好。惠子闻华子有求道之说，故荐戴晋人而见之王。戴#2晋人，有道者也。蜗角之喻，似若虚言，而下面说得来却成真个，故曰请为君实之。无穷，太虚之间也。通达之国，即中国也。以太虚而观中国，则至为微细，若有若无，故曰若存若亡乎。杜子美曰：俯视但一气，焉能辫皇州，即此意也。以中国而观，魏又为小矣；梁是其都也，於魏国之中而观，所都之地又小矣；於所都之中而求王之一身，愈微而愈小矣。自太虚之上，等而下之，则观王之身与蚜角之蛮触何异，故曰无辩。言其同也。惝然若有亡者，茫然自失，而知其所争之不足争也。管犹有窍，比之箫笛，虽无音节，其吹之者犹有嗃然之声。若以剑首而吹，则一吹而已，言其全无声也。此意盖谓有道者之前，虽欲说七、说义、说道、说理，皆无所容其声也。
　　孔子之楚，舍於蚁丘之浆。其邻有夫妻臣妾登极者，子路曰：是稯稯何为者邪。仲尼曰：是圣人仆也。是自埋於民，自藏於畔。其声销，其志无穷，其口虽言，其心未尝言，方且与世违而心不屑与之俱。是陆沈者也，是其市南宜僚邪。子路请往召之，孔子曰：已矣。彼知丘之着於己也，知丘之适楚也。以丘为必使楚王之召己也，彼且以丘为佞人也。夫若然者，其於佞人也羞闻其言，而况亲见其身乎。而何以为存。子路往视之，其室虚矣。
　　蚁丘之地有卖浆之家，夫子宿於其家也。登极者，升其屋极而望人也。稯稯，纷纷也。圣人仆者，言圣人之徒也。自埋於民，自隐於民间也。畔，邻也。藏居於此，邻人亦不知之也。其声销，逃名也。沈，不在水而在陆，喻亿者之隐於市尘也，言此人必为市南宜僚之徒。宜僚姓熊，居於市南，楚人也。着於已者，谓我必知之着知也。佞人，多言之人也。何以为存，言其必去而不留矣。其室虚者，逃而去，恐夫子言之楚王而召之，故逃去也。
　　长梧封人问子牢曰：君为政焉勿卤莽；治民焉勿灭裂。昔予为禾耕而卤莽之，则其实亦卤莽而报予；芸而灭裂之，其实亦灭裂而报予。予来年变齐，深其耕而熟耰之，其禾繁以滋予，终年厌餮。庄子闻之曰：今人之治其形，理其心，多有似封人之所谓遁其天，离其性，灭其情，亡其神，以众为故，卤莽其性者。欲恶之孽，为性萑苇兼葭，始萌以扶吾形，寻擢吾性；并溃漏发，不择所出，漂疽疥瘫，内热溲膏是也。
　　封人因耕而喻政，庄子又以喻学，东坡稼说实仿此也。变齐者，变易其法也。厌餮，饱食也。以众为言，世间此等人多也。恶，好恶也。孽，妖孽也。好恶之害，其蔽塞本然之性，犹雈苇也，即茅塞其心之意。性既蔽塞则其昏欲之长，如兼葭之始萌，充满其身，言通身皆是人欲也。扶，助也。以物欲而助其形，则视听言动、起居饮食，皆失其自然之理，故日寻擢吾性，寻，渐也，擢，拔也。始其真性只为之蔽塞，及其甚也，渐渐拔而去之，是天理尽灭，真性既失，气亦为病，故有并溃者，有漏发者，不择所出，触则成病也。并溃者，漂疽疥瘫也，此脓血之病也。漏发者，内热溲膏也，今之消病也。此一段所以戒世人之纵情欲而不知学道者，终必杀其身也。
　　栢矩学於老聃曰：请之天下游。老聃曰：已矣，天下犹是也。又请之，老聃曰：汝将何始。曰：始於齐。至齐见辜人焉，推而强之，解朝服而幕之，号天而哭之曰：子乎子乎，天下有大菑，子独先离之。曰莫为盗，莫为杀人。荣辱立，然后睹所病；货财聚，然后睹所争。今立人之所病，聚人之所争，穷困人之身，使无休时，欲无至此，得乎。
　　天下犹是者，言天下皆如此。莫为盗，莫为杀人者，言汝之所以被罪而囚者，或为盗乎，或为杀人乎。莫为言莫是如此也。荣辱，名也。货财，利也。病，患害也。在上者尚名而后有此患害，为国好聚财而后有此争竞，谓此事皆自上始也。老子曰：不尚贤，使民不争；不贵难得之货，使民不为盗，即此意。以名利而役人，使之自困无时而已，安得不至於此。其意盖言太古之时，无名无利，故风俗醇厚，国无刑人也。
　　古之君人者，以得为在民，以失为在己，以正为在民，以枉为在己，故一形有失其形者，退而自责。今则不然，匿为物而愚不识，大为难而罪不敢，重为任而罚不胜，远其涂而诛不至。民知力竭，则以伪继之，日出多伪，士民安取不伪。夫力不足则伪，知不足则欺，财不足则盗。盗窃之行，於谁责而可乎。
　　失得正枉两句，即百姓有过，在予一人。一人之形有不得其生，则人君退而自责，即匹夫不被泽，若已纳之沟中也。今则不然者，言后世也。匿为物，蔽其物而不言，而以不知者为愚。大为难行之事，而以其不敢为者为罪。重为任，不量人之力也，远其涂，不计人之行程也。强人所不能而乃罚其不胜者，诛其不至者。在上之人，其所出政令一日伪於一日，士民安得不伪乎。强其力所不能，必以伪应之；强其智所不及，必以欺应之；过取而无厌，必为盗以输之。是我使之为伪、为欺、为盗也。又谁责乎三句一体，即就下句盗窃上结。非惟此一句，意易明，亦文法也。
　　遽伯玉行年六十而六十化，未尝不始於是之而卒谈之以非也。未知今之所谓是之非五十九非也。
　　年六十而六十化，一年之见胜如一年也。然安知六十岁之是，便为是耶。此一则话也。
　　万物有乎生而莫见其根，有乎出而莫见其门。人皆尊其知之所知，而莫知恃其知之所不知而后知，可不谓大疑乎。已乎已乎，且无所逃此所谓然与然乎。
　　其生也必有根，其出也必有门，但人不见之耳，此是其所不可知者。凡人知其所知，而不知其所不知者乃为至妙，此大惑之人也。且无所逃者，言自然而然，不知之知，通古今，彻上下，皆如此，何处而非此理，如何逃得。然与然乎者，后辞也。谓之然欤，而其所然果然乎。子贡对曰然非与，即此意也。见卫灵公篇。然与音余。
　　仲尼问於太史大强、伯常骞、狶韦曰：夫卫灵公饮酒湛乐，不听国家之政；田猎毕弋，不应诸侯之际。其所以为灵公者，何邪。大弢曰：是因是也。伯常骞曰：夫灵公有妻三人，同滥而浴，史輶奉御而进所，搏币而扶翼，其慢若彼之甚也，见贤人若此其啸也，是其所以为灵公也。狶韦曰：夫灵公也死，卜葬於故墓不吉，卜葬於沙丘而吉。掘之数仞得石椁焉，洗而视之有铬焉，曰不冯其子，灵公夺而埋之。夫灵公之为灵也久矣，之二人何足以识之。
　　毕弋，取鸟兽之用也。诸侯交际之礼，皆不应答之，其人如此，谥之以灵，何耶。言未足当其恶也。大弢曰此亦因国人所同是而谥之，上是字犹此字也。进所，进所居之处也。奉御，犹今言召对也。搏币者，执其赞见之币。而灵公使人扶翼之，言有礼也。肃，敬也。沙丘石椁先有灵公之客，则未生之前此名已定，於人何力焉。此段盖言世事皆出於自然也。之二人，大弢与伯常骞也。沙丘，古人葬处也。不冯其子者，其子孙不可托，遂为灵公所夺也。冯，托也。
　　少知问於太公调曰：何谓丘里之言。太公调曰：丘里者，合十姓百名而以为风俗也。合异以为同，散同以为异。今指马之百体而不得马，而马系於前者，立其百体而谓之马也。是故丘山积卑而为高，江河合水而为大，大人合并而为公。是以自外入者，有主而不执；由中出者，有正而不距。四时殊气天不赐，故岁成；五官殊职君不私，故国治；文武大人不赐，故德备；万物殊理道不私，故无名。无名故无为，无为而无不为。时有终始，世有变化。祸福淳淳，知字至有所拂者而有所宜，自殉殊面，有所正者有所差。比于大泽，百材皆度，观乎大山，木石同坛。此之谓丘里之言。 
　　聚井为丘，果丘为里，故曰丘里。一里之中有十姓百名，人物虽异而风俗则同，合异以为同之喻也。丘里之言者，公一里之言也；合异以为同，万物同一理也；散同以为异，物物各具一理也。合百体以为马，一体之上无马之名，此散同以为异也。立其百体乃谓之马，合异以为同也。积而为山，合而为水，亦此意也。合并而为公，合万物之异以为同也。有主而不执也，言所主虽在内而无所执，执则非自然矣。正者，万物之理也。出乎胸中者，其理与万物同则自然相顺而不相距也。不执不拒，乃顺自然而无同异之意。天不赐，不以为功也，犹言非相为赐也。五官列，爵惟五也，各职其职，君何私轻重焉。大人於文武之德，时乎而文，时乎而武，可用则用，亦非相与赐也，故为全备之德。万物各具一理，故曰殊理。以大道合之而为公，故曰不私。无名者，无得而名也。淳淳，流行自然也。吉凶祸福之至，倚伏无常，或有所拂逆而反为宜。塞翁得马失马之意也。拂，逆也，不如意也。宜，如意也。人有自殉之心则如其面然，皆不同矣。有所正者，执定而拘泥之也。有所泥者或失之，即今人谓拟则差也。故曰有所正者有所差。比，譬也。譬如大泽之中，百物之村，各中其度，无小无大，皆可用也。伺坛即同地也。木之与石本在一山，初何分别。此合异以为同也。
　　少知曰：然则谓之道，足乎。太公调曰：不然。今计物之数不止於万物，而期曰万物者，以数之多者号而读之也。是故天地者，形之大者也，阴阳者，气之大者也，道者为之公。因其大以号而读之则可也，已有之矣，乃将得比哉。则若以斯辩，譬犹狗马，其不及远矣。
　　物不止於万而言万物，其总数也。期，约也，约言之也。天地阴阳，亦形气之总名尔。形气不止於天地阴阳，但以其大者言之。道之为公，亦因其大而借言之耳。虽已有道之名，而亦岂可以此相比喻而言邪。故曰已有之矣，乃将得比哉。狗马，不可为类者也。斯，比也。因道之名，若以相比并而为此辩说，则如犬马之异类不可得而合也。不及，不相若也。远，甚也。
　　少知曰：四方之内，六合之裹，万物之所生恶起。太公调曰：阴阳相照相盖相治，四时相代相生相杀，欲恶去就於是桥起，雌雄片合於是庸有。安危相易，祸福相生，缓急相摩，聚散以成。此名实之可纪，精之可志也。随序之相理，桥运之相使，穷则反，终则始，此物之所有，言之所尽，知之所至，极物而已。睹道之人，不随其所废，不原其所起，此议之所止。
　　万物之生从何而始，故曰恶起。相照，相应也，相盖，相合也。相治，相消长也。四时相代，春生秋杀，随时各有不伺也。因此于后有欲恶去就，雌雄分合，安危祸福，缓急聚散之事，谓因有天地阴阳而后有人世之事也。凡此数者，皆是其同中之异者。桥然而起，桥，拱高也。片，判也。片合即分合也。庸有，常有也。以成，即相成之意，但换下一字，文法也。自欲恶而下至於聚散，其名实皆可纪，其精微皆可志，谓件件可见，非惟可言亦可书也。随其时序而相理，即阴阳之相治也。桥，起也。桥起而运，相为消长，故曰相使。穷而反为通，终而复为始，此皆万物之所必有者，言而至於尽，亦此而已，知而及其至，亦此而已。尽心尽力只说得个物字，故曰极物而已。惟知道之人，则於其所以废所以起者，皆归之於无，皆归之自然，则其言议至於此而止，谓到这裹无可说处矣。
　　少知曰：季真之莫为，接子之或使，二家之议，孰正於其情，孰偏於其理。太公调曰：鸡呜狗吠，是人之所知；虽有大知，不能以言读其所自化，人不能以意其所将为。斯而析之，精至於无伦，大至於不可围。或之使，莫之为，未免於物而终以为过。
　　季真、接子，当时有此二人，各为其说，一曰莫为，一曰或使。莫为者，言冥冥之中初无主宰，皆偶然尔；或使者，有主宰无非使然，所谓行或使之，止或尼之是也。正於其情，正得其实也；偏於其理，见之偏也。二者孰当孰否也。难吗狗吠，不同之喻也，言人所知既有不同，则虽有大智之人亦不能尽其言，亦不能尽其意。所自化者，言其所自见之妙。读犹诵也。其自见之妙，岂能诵其言而知之。所将为，所欲为也。其所欲为之意，岂能以意度之。斯者，此理也。若以此理而分析之，可以语大，可以语小，言不可穷也。无伦，小之极；不可围，大之极也。二者之说皆未免於物累，而要终皆有过患，言其皆有节病也。
　　或使则实，莫为则虚。有名有实，是物之居；无名无实，在物之虚。可言可意，言而愈疏。
　　或使则实者，谓冥冥之中有物以司之，是实也。莫为则虚者，谓冥冥之中本无所主，是虚也。既有实则与名俱矣，则是累於物矣。居者在也，言在於物之中也，故曰是物之居。若谓之无则名实俱无，而所谓无者终在、未能并与无者无之，亦是累於物也。故曰在物之虚。大抵曰有曰无皆可以言传，可以意度，皆未免於言，则去道愈疏远矣。
　　未生不可忌，已死不可阻。死生非远也，理不可睹。
　　忌者，禁也。未生之初，不容不生，既生而死，岂可得而违阻也。死生之理本在目前，初非甚远，但欲见而不可见，故曰理不可睹。
　　或之使，莫之为，疑之所假。吾观之本，其往无穷；吾求之末#4其来无止。无穷无止，言之无也，与物同理。
　　若以为或之使，若以为莫之为，则世之疑情方假此而起，又安得为无累乎。本，始也，未动之时也。即未动之时观之，已见其往者无穷矣。末，终也。既动而止之时也。就其既止之时而观之，已见其方来者无止。以此而观，但泯於无言方可合万物而伺一理，故曰言之无也，与物同理。
　　或使莫为，言之本也，与物终始。道不可有，有不可无，道之为名，所假而行。或使莫为，在物一曲，夫胡为於大方。
　　二者之言推求其本，谓之或使，谓之莫为，皆未能远离於物，但见与物终始而已，故曰与物终始。不能离物则是有也，谓之道可有乎，故曰道不可有。既曰有，则所谓有者何可得而无之，言离不去也。故曰有不可无。若以真实而观，道之一字本是假名以行於世，故曰道之为名，所假而行。二者之言皆为泥物而在於一偏，安得谓之大道。一曲，一偏也。大方，大道也。既结了上面说话，却别说两句又妙。
　　言而足，则终日言而尽道；言而不足，则终日言而尽物。道物之极，言默不足以载。非言非默，议有所极。
　　同乎此言也，但我果有所见，虽谓之言亦可尽道，终日言之亦自不妨，故曰言而足，终日言而尽道。若我无所见则言不足以尽道，言之纵多亦不离於形似而已，故曰言而不足，终日言之而尽物。道，精也；物，粗也。以精粗之极而求之，言亦不足尽，默亦不足尽。载，在也，谓不在此也。非言非默之中，自有至极之议。极议，至言也。佛氏所谓如我按指，海印发光，似汝举心，尘劳先起，即此意也。又曰我为法王，於法自在，盖言造道之人，说亦是，不说亦是，汝未造道，便说得是也不是。此篇亦与内篇何异。
　　南华真经口义卷之二十六竟
　　#1明本无此句。
　　#2爱：明本作『忧』。
　　#3戴：原本无，据明本增。
　　#4末：原本无，据明本增。
　　南华真经口义卷之二十七
　　鬳斋林希逸
　　杂篇外物
　　外物不可必，故龙逢诛，比干戮，箕子狂，恶来死，桀纣亡。人主莫不欲其臣之忠而忠未必信，故伍员流于江，苌弘死于蜀，藏其血三年而化为碧。人亲莫不欲其子之孝而孝未必爱，故孝己忧而曾参悲。
　　外物，身外之事也，是求在我者也。桀纣之时，贤者不肖者均於被祸，是不可必也。此皆纣事，却并桀说，以意逆之可也。苌弘被放归蜀，刳肠而死，蜀人以匮盛血，三年而化为碧玉。此事与左传所载稍异，其言似诞。晋元帝托运粮不至而杀其臣，其血逆柱而上，齐以明月之谶，杀斛律光，其血在地，去之不灭，则亦世间所有之事也。孝己，殷高宗之子，见逐於后母。曾子，未见悲泣之事，想以芸爪大杖则走之事言之。读此书者，但观其意，若此类皆，不必拘盖。谓忠孝人之所贵，而或害其身，是皆外物不可必也。
　　木与木相摩则然，金与火相守则流。阴阳错行，则天地大絯。音絯於是乎有雷有霆，水中有火，乃焚大槐。
　　木与木相摩则其火自出，今舟人用榆柳亦然。火与金相守，镕之事。木本无火，相摩而生；金为至坚，见火而流。亦言不可必之意。大絯，大异也。大雷雨之时，或焚树木，故曰水中有火，乃焚大槐。不曰他木而曰槐者，槐能生火，故以槐言之。淮南子曰：老槐生火。见汜论篇。亦非专焚大槐也。此皆阴阳错行而为。灾事之不常见者，亦言其不可必也。
　　有甚忧，两陷而无所逃。螴音陈又楷允反蜳音又敦转柱允二反不得成，心若县於天地之间，慰暋音泯又音昏沈屯，强纶反利害相摩，生火甚多，众人焚和，月固不胜火。於是乎有僓音颜然而道尽。
　　甚忧者，极忧也。两陷，非有人道之患，则有阴阳之患也，人间世云是两也，即此意。螴蜳者，怵惕不自安之意。不得成者，言甚忧无所逃而不成情绪也。心若县於天地之间，言心有系缚自苦也。慰暋，郁闷也。沈屯，陷溺险难也。利害相战於胸中，其内热也甚於焦火，故曰生火甚多。此皆世俗一等不知道之人，不知外物之不可必而过用其心，故至此焚伤其胸中至和之气，故曰众人焚和。月，性也。众人之生，其得於天者全此至和之理，犹如月然，但为物欲所昏，其炎如火，故其为月者不能胜之，遂至於焚和也。山谷云，本心如日月，利欲蚀之，既正用此意。僓然者，弛然而自放也。道尽者，言其天理灭尽也。盖谓众人汨於利欲，终身不悟，至於灭尽天理而后已也。
　　庄子家贫，故往贷栗於监河侯。监河侯曰：诺，我将得邑金，将贷子三百金，可乎。庄周忿然作色曰：周昨来有中道而呼者，周顾视车辙中有鲋鱼焉。周问之曰：鲋鱼来，子何为者邪。对曰：我东海之波臣也，君岂有斗升之水而活我哉。周曰，诺，我且南游吴越之王，激西江之水而迎子，可乎。鲋鱼忿然作色曰，吾失我常与，我无所处。吾得斗升之水然活耳，君乃言此，曾不如早索我於枯鱼之肆。
　　监河侯，说苑曰魏文候也，亦未必然，或是监河之官以侯称之，不然则侯是其姓也。邑金者，采邑之租金也。波臣犹曰水官也。此段必当时有此戏言，因记於此，亦今人所谓远水不救近火之意。枯鱼之肆者，言待得此水之来，吾已为鱐矣。常与，常时相与者也。
　　任公子为大钩巨缁，五十辖以为饵，蹲乎会稽，投竿东海，旦旦而钓，期年不得鱼。已而大鱼食之，牵巨钩锱设而下，惊扬而奋髻，白波若山，海水震荡，声伴鬼神，惮赫千里。任公子得若鱼，离而腊之，自制河以东，苍梧以北，莫不厌若鱼者。已而后世辁才讽说之徒，皆惊而相告也。夫揭竿累，趋灌读，守鲵鲋，其於得大鱼难矣。饰小说以干县令，其於大达亦远矣。是以未尝闻任氏之风，俗其不可与经於世亦远矣。
　　巨缁，大黑索也。信音界，牛也。与陷同。海水震荡，声侔鬼神，言此鱼摇动海水，其声可畏也。惮赫，惊恐也，千里之人皆闻其声而惧也。厌，厌饭而食之也。辁才，揣量浅见之士也。讽说，道听涂说者。知其常而不知异，见其小而不见大，故惊以相告也。累，小绳也。灌，注也。灌渎，言流水之小渎也。鲵鲋，小鱼也。县令，犹今揭示也，县与悬同，县揭之号令，犹今赏格之类。言见小之人饰其辞说，千求于上，求合其所示之令格，纵得之，能几何。故曰其於大达亦远矣。俗世，俗之士也。俗士不可与言经世之道，故曰俗其不可与经於世，亦远矣。远矣，犹甚矣也。
　　儒以诗礼发冢，大儒胪传曰：东方作矣，事之何若。小儒曰：未解裙襦，口中有珠。诗固有之曰，青青之麦，生於陵陂，生不布施，死何含珠为。接其鬓，擪其顪。儒以金樵控其颐，徐别其颊，无伤口中珠。
　　此段盖喻游说之士借诗书圣贤之言以文其奸者。自上语下曰胪，自下语上曰句。胪传者，大儒为首而告其下也。青青之麦，生於陵陂，赋墓田也。生不布施，何含珠为，讥富者也。此诗只四句，或是古诗，或是庄子自撰亦不可知。接其鬓以下，大儒教小儒之语。接，撮也。擪，以手按之也。顪，颐下也。控其颐者，控开其颐也，别亦开也，言歌此诗教其徒，徐取其珠而欲无所损也。诗曰，何以含珠为，则我今取之。亦合古诗之意矣。
　　老莱子#1弟子出薪，遇仲尼，反以告曰：有人於彼，修上而趋下，未偻而后耳，视若营四海，不知其谁氏之子。老莱子曰：是丘也。召而来。仲尼至，曰：丘，去汝躬矜与汝容知，斯为君子矣。仲尼揖而退，蹙然改容而问曰：业可得进乎。老莱子曰：夫不忍一世之伤而惊万世之患，抑固窭邪，亡其略弗及邪。惠以欢为骜，终身之丑。中民之行进焉耳，相引以名，相结以隐。与其誉尧而非桀，不如两忘而闭其所誉。反无非伤也，动无非邪也。圣人踌躇以兴事，以每成功。奈何哉其载焉终矜尔。
　　出薪者，出而采薪也。修上，上长也。趋下，其行趋锵也。末，微也，言其背微有偻曲之状。后耳者，面前视之不见其耳也。视若营四海，即蒿目以忧当世之患之意。躬矜，汝身矜持之行也。容知，容，外饰也，知，思虑也。业可得进者，言道业可得而学否也。一世之伤；一时之人憔悴可伤也。骜，傲然而不恤之意。言汝为一时而忧，通用其心，能贻后世之患，汝皆骜然而不顾也。汝既如此，道之穷宜也。寠，穷也。固，宜也。汝之道其穷如此，是不知天下之事有非智略所能及者，故曰亡其略弗及邪。亡与忘同。惠，施惠於人也。欢，欲得人之欢心也。以施惠而得人之欢心为骜，以此自惊於世不可，此乃终身可丑之行也。庸人之所为则务入於此而已，故曰中民之行进焉耳。中民，庸人也。以名而相汲引，以隐蔽之计而自相交结，以形容中民之为也。尧桀两忘则不惟无毁亦无誉矣，故曰闭其所誉。反，背也。反背自然之理，则无非伤道之事也；不好静而好动，则无非邪僻之行也。圣人则不然。踌躇者，欲进不进之意，以踌躇兴事即不得已而后应也。惟其无心，所以每每成功。载，自负也。汝奈何终身以矜持之意而自负，故曰奈何哉其载焉终矜尔。此一句下得奇。
　　宋元君夜半而梦人被发窥阿门曰：予自宰路之渊，予为清江使河伯之所，渔者余且得予。元君觉，使人占之，曰：此神龟也。君曰：渔者有余且乎。左右曰：有。君曰：令余且会朝。明日，余且朝，君曰：渔何得。对曰：且之网得白龟焉，其圆五尺。君曰：献若之龟。龟至，君再欲杀之，再欲活之，心疑卜之曰：杀龟以卜吉。乃刳龟，七十二钻而无遗荚。仲尼曰：神龟能见梦於元君而不能避余且之网，知能七十二钻而无遗荚，不能避刳肠之患，如是则知有所困，神有所不及也。虽有至知，万人谋之。鱼不畏网而畏鹈鹕。去小知而大知明，去善而自善矣。婴儿生无石师而能言，与能言者处也。
　　阿，曲也。阿门，曲侧之门也。宰路，渊名也。清江之神使我使於河伯。再欲杀之，再欲活之，再三迟疑而不决也。卜以杀为吉。遂杀之。七十二钻，言用之而占七十之智岂能敌之。此言我苟有心，则人亦以有心应我，故以此喻之惟能去其小知而付之自然，则大知明矣。去吾为善自名之意，则善自归我，故曰去善而自善矣。石与硕同，石师，硕大之师，能教人者。婴儿之能言不待求师而自能者，与能言者同处，则自然能言二次也。龟灵於人而不灵於己，故曰知有所困，神有所不及也。此意盖谓名之以知则有穷时。此下数句却泛言世情以实之。人有至知者，岂能以一身而胜万人之谋。鹈鹕之取鱼，饮涸其水而后尽其鱼。此有心害鱼者非网之比也。上言人若有心而害我一人也。大知自善，自然之理也。不教能言，自然之喻也。
　　惠子谓庄子曰：子言无用。庄子曰：知无用而始可与言用矣。夫地非不广且大也，人之所用容足耳。然则厕足而垫之致黄泉，人尚有用乎。惠子曰：无用。庄子曰：然则无用之为用也亦明矣。
　　垫，掘也。容足之外皆为深渊，则不可行矣。即前谓，足也践，恃其所不蹍之意。故曰无用之用。徐无鬼篇
　　庄子曰：人有能游，且得不游乎；人而不能游，且得游乎。夫流遁之志，决绝之行，噫其非至知厚德之任与。覆坠而不反，火驰而不顾，虽相与为君臣，时也，易世而无以相贱，故曰至人不留行焉。夫尊古而卑今，学者之流也。且以狶韦氏之流观今之世，夫孰能不波。唯至人乃能游於世而不僻，顺人而不失己。彼教不学，承意不彼。
　　能游者则游之，不能游者终於不能。此言世有达者，有不达者也。游，自乐之意也。流遁，逐物而忘返也。决绝，与世判然自异也。任，为也。至知厚德，循自然之人，则其所为无流遁决绝之失矣。覆坠，言陪溺於世故也。火驰，逐於世如火之急也。此皆为世俗所累而不能反身自顾，故曰不反不顾，言不能回光返照也。虽一时之间有贵有贱，名为君臣，而没身之后贵贱何。故曰夫孰能不波。学者之古今，只自三皇五帝为始。此盖讥贬古帝王之意。僻，偏也。游於世而无所偏倚，不以古今为是非也。虽和光同尘，不与世相忤而我之所存者自在，故曰顺人而不失己。彼之所教自以为是，我固不学之，然亦承顺其意而无彼我之分。此有言王侯与蝼蚁同，尽随丘墟也。惟至人之所行则於世无留恋之意，故曰至人不留行焉。古今人情大抵相类，安有淳浇之别。学者尊古而卑今，不知世变者也。狶韦氏，三皇五帝之先也。若以天地之初，上古之世，而观於今日，则皆为波荡流逐而失其性者矣。即齐物因是之意，故曰承意不彼。
　　目彻为明，耳彻为聪，鼻彻为颤，口彻为甘，心彻为知，知彻为德。凡道不欲壅，壅则哽，哽而不止则跈，跈女展反则众害生。物之有知者恃息，其不殷非天之罪。天之穿之，日夜无降，人则顾塞其窦。
　　彻，通也，得自然之理而大通彻，则耳目之所视听为真聪真明，鼻口之所嗅味为真颤真甘，心之所知者为真知德为至德矣。壅，壅塞窒碍也。哽，哽咽而不通也。跈者，足所践之迹也。我之见道，苟窒碍哽塞而不能自觉，则累於形迹矣。不止，迷而不知止也。既累於形逵则众害生矣。息，生也。生之谓性，人皆有之，有此受生之性而后有所知觉。所谓知觉者，恃此息也。人莫不然，而或至於不当其理者，岂天斩之不殷不当也。天理之在人心，日夜发见其孔窍，发见处何尝有止息。故曰天之穿之，日夜无降。穿，心窍也。无降，无止也。窦亦心窍也。人以物欲而自蔽惑，是塞其窦也。顾，乃也。
　　胞有重阆，心有天游，室无空虚，则妇姑勃溪；心无天游，则六凿相攘。大林丘山之善於人也，亦神者不胜。德溢乎名，名溢乎暴，谋稽乎识音玄，知出乎争，柴生乎守，官事果乎众宜。春雨日时，草木怒生，铫耨於是乎始修，草木之到植者过半而不知其然。
　　胞，脬膜也。人身皮肉之内有一重膜包络此身。重阆者，空旷也。人身之内如此空旷，而心君主之以天理自乐，则谓之天游。勃溪，争斗也。窄小之屋，妇姑常在面前，则易至於争斗。此即不虚旷之喻。心才蔽塞，不知天理之乐，则六凿必至於相攘逆。六凿，六根也。大林丘山，人见之而必喜者，是其平日耳目窄隘，不能存自然之神以胜外物，忽然一见空远之地，则以为喜，故曰亦神者不胜。求名於外，则德性自荡溢矣；暴急而不自安，则名亦荡溢矣；言并与名失之也。有誸急之意，而后稽度於智谋之事。议与弦同。有争竞之心，而后智谋之所由出。守执不化，而后柴梗不乐之意所由生。果，实也，塞也，齐物曰腹犹果然之果也。求众事之皆宜而后分职以任事者，有固必不通之弊。此言痴儿了官事，官事不可了也。铫耨，田器也。春雨时至，草木奋然而生，故曰怒生。当此之时，人知修田器以为耕种之事，则必锄拔其草木。其草木之得雨而方生植者，皆倾倒过半矣。到与倒同。子美曰，霜倒半池莲，即此倒字。铫耨之人，岂戕贼草木之生哉。为耕种之计，不得不然，亦不自知其於生意有害也。此意盖言生者方生，拔者自拔，草木虽去而耕种之物又生，便是其成也毁也，其毁也成也。由此而观，则成败得丧死生祸福，皆当听其自然，何必容心乎。自德溢乎名而下皆容心之失也，能无容心则有天游矣。
　　静然可以补病，眦可以休老，宁可以止遽。虽然，若是劳者之务也，非佚者之所未尝过而问焉。
　　静然者，安然也。补病者，去故即新，舍末而归本也。此心能安然，则向之失者可以补而全之矣。眦音翦音灭。訾赃者，屏除#2物欲而全其天理，则可以优游而至老。遽，急也。能宁其心则可以止遽矣。此三句皆言既失而复，犹#3杨子曰先病而后瘳也。故曰虽然，若是劳者之务也。若是句绝，言其已见物累之苦，而后能自悔，若夫安佚自得之人，胸中本来泰然自得，则不问及此矣。佚，自得者也。非佚者之所，犹曰非佚者之事也。所犹所其无逸之所也。
　　圣人之所以駴户稽反天下，神人未尝过而问焉；贤人所以駴世，圣人未尝过而问焉；君子所以駴国，贤人未尝过而问焉；小人所以合时，君子未尝过而问焉。演门有亲死者，以善毁爵为官师，其党人毁而死者半。
　　因未尝问一句又生下四句。駴与骇同。圣人以仁义而治天下，是駴之也，神人则无此矣。贤者以盛德而骇世，圣人则无此矣。君子则以声名而骇其一国，贤人则无此矣。小人则营营以求合於一时，君子则无此矣。演门，地名也。善毁，孝也。以孝而得爵，遂为官师，其党人慕之乃至有哀毁而死者，言好名之为累也。官师犹今曰官员也。
　　尧与许由天下，许由逃之；汤与务光，务光怒之，纪他闻之，帅弟子而踆於窾水，诸侯吊之，三年，申徒狄因以踣河。
　　许由务光以隐得名，纪他慕之，亦相率而隐於窾水。踆与蹲同。此一字鄙薄之之意也。纪他之意，亦欲诸侯以国让之，而诸侯但以其苦吊之而己。己自可笑，三年之后，申徒狄又慕隐名以至自投於河。此盖极言好名之累也。
　　筌者所以在鱼，得鱼而忘筌，蹄者所以在兔，得兔而忘蹄；言者所以在意，得意而忘言。吾安得夫忘言之人而与之言哉。
　　上面既说尽了，却以筌蹄之语结末，亦与前篇言而足，言而不足体格一同。筌蹄，取鱼取兔之具也，既得则无用矣。言寓意也，得其意则忘言矣，不能忘言则泥着而失其意矣。惟忘言者而后可与言。此篇文亦精细。在兔，意在於得兔也。
　　南华真经口义卷之二十七竟
　　#1子：原作『之』，据明本改。
　　#2除：明本作『去』。
　　#3犹：明本作『得』。
　　南华真经口义卷之二十八
　　鬳斋林希逸
　　杂篇寓言
　　寓言十九，重言十七，卮言日出，和以天倪。寓言十九，藉外论之。亲父不为其子媒，亲父誉之不若非其父者也。非吾罪也，人之罪也。与己同则应，不与己同则反，同於己为是之，异於己为非之。
　　此篇之首乃庄子自言其一书之中，有三种说话。寓言者，以己之言借他人之名以言之。十九者，言此书之中十居其九，谓寓言多也。如啮缺、王倪、庚桑楚之类是也。重言者，借古人之名以自重，如黄帝、神农、孔子是也。十七者，言此书之中此类十居其七也。尼，酒卮也。人皆可饮，饮之而有味，故曰卮言。日出者，件件之中有此言也。和，调和也。天倪，天理也。以天理而调和众人之心也。藉，借也。不出於己而出於他人曰外，故曰藉外论之。父誉其子以求婚，则其人必不信，故必借他人以誉之，此譬喻也。此罪不在我，因人之不见信，故有此寓言也。若以为出於我，则在人之见必有同异之分，应是之也，反非之也。与己不与己，此言他人自私之见也。
　　重言十七，所以已言也。是为耆艾年先矣，而无经纬#1本末以期年耆者，是非先也。人而无以先人，无人道也。人而无人道，是之谓陈人。
　　已，止也。已言，可以止其争辩也。借重於耆艾之人，则闻者不敢以为非，可以止塞其议论也。古先帝王圣贤皆耆艾也。经纬本未，言知常、知变、知首、知终也。期年，期颐之年也。年虽先矣而学无所见，但以期颐之年而称为耆宿，则其年虽先不足为先。谓无以过人也。人而无以过人则是不能尽其为人之道，此陈人而已。陈人，谓世间陈久无用之人也。此意盖谓我之所借重者，皆耆艾可尊之人，非徒以为前辈人物而借重之也。
　　卮言日出，和以天倪，因以曼衍，所以穷年。不言则齐，齐与言不齐，言与齐不齐也。故曰无言。言无言，终身言，未尝言；终身不言，未尝不言。有自也而可，有自也而不可；有自也而然，有自也而不然。恶乎然，然於然；恶乎不然，不然於不然。恶乎可，可於可；恶乎不可，不可於不可。物固有所然，物固有所可。无物不然，无物不可。非卮言日出，和以天倪，孰得其久。万物皆种也，以不同形相禅，始卒若环，莫得其伦，是谓天均。天均者，天倪也。
　　曼衍者，游衍自得也。穷年者，以此送日月也。不言则齐，以无言之言则归於一理。齐，一也。以此一而形诸言，以其言而论此一，皆为有所容心，则不得为齐一矣。故曰齐，与言不齐，言与齐不齐也。惟无言则齐，无言，无心之言也。终身言，未尝言，无心於言也。终身不言，未尝不言，不言之中亦可悟理，则非不言也。有自，有所由来也。言凡人之所谓可，所谓不可，所谓然，所谓不然，其言皆有所自来，故各是其所是。我则何从而然可之，惟随其然者可者而然之可之，随其不然者不可者而不然之不可之。物固有所然，谓凡物各有所是也。既各有所是，则物物皆是，故曰无物不然，无物不可。此意齐物中论之甚详。非卮言日出，和以天倪，孰得其久者，言我非以自然之言而调和众口，若与之同为，是非则岂能要诸久远哉。盖谓自然之理，千古万古跌不破也。万物之种同出於造物，以其不同形而相代於天地之间。则人以草为草，木为木，禽为禽，兽为兽，但见其形之不同而不知同出於元气，其种则一也。万物之在天地，往来终始，若循环然，其伦理之妙人莫得而穷之，谓其不可尽知也。此之谓天均。均者同也，天理之同者，故曰天均。
　　庄子谓惠子曰：孔子行年六十而六十化，始时所是，卒而非之，未知今之所谓是之非五十九非也。惠子曰：孔子，勤志服知也。庄子曰：孔子谢之矣，而其未之尝言。孔子云，夫受才乎大本，复灵以生，呜而当律，言而当法。利义陈乎前，而好恶是非直服人之口而已矣。使人乃以心服而不敢噩，立定天下之定。已乎已乎，吾且不得及彼乎。
　　服知者，服事也。知，知见也。勤心以从事於知见，谓博学也。谢者，去也。言孔子已谢去博学之事而进於道，但未尝与人言尔。孔子云者，庄子举孔子之言，谓孔子尝有此语也。受才乎大本，犹言受性於太始也，大本即造物也。灵，知觉之性也。复，返也。反而归之本来知觉之性，而后可以尽人生之道，故曰复灵以生。鸣亦言也。律即法也。当者，言皆当理也。以利义陈於前而有，所是非好恶，则人与我对立，可以服其口而未能服其心。是必舍去利义而忘其是非好恶，乃可以使人心服而无敢与我对立而为忤者，而后可以定天下之定理矣。姜音悟，忤逆也。姜立者，对面而立，则我为顺而彼为逆，周礼曰以受诸侯之逆，亦言向我而来者为逆也。庄子既称夫子之言，乃对惠子而叹曰，已乎已乎，我安得及彼孔子哉，只此可见庄子非不知敬吾圣人者。
　　曾子再仕而心再化，曰：吾及亲仕，三釜而心乐，后仕，三千锺不洎，吾心悲。弟子问于仲尼曰：若参者，可谓无所县其罪乎。曰：既已县矣。夫无所县者，可以有哀乎。彼视三釜三千锺，如观雀蚊虻相过乎前也。
　　不洎，言不及其亲也#2无所县其罪乎者，县，系累也，谓曾子此言有系累之罪乎，无系累之罪乎。盖疑其前后两变有悲有喜也。既已县矣者，谓止此悲喜之心，便是有所系累也，若无所系累则外物之轻重过於吾之前者，犹鸟雀蚊虻然，岂以此为悲喜哉。才有悲喜，则有心矣。
　　颜成子游谓东郭子綦曰：自吾闻子之言，一年而野，二年而从，三年而通，四年而物，五年而来，六年而鬼入，七年而天成，八年而不知死不知生，九年而大妙。
　　一年而野，返其朴也。二年而从，从顺也，於是非喜恶无所逆也。三年而通，大通彻也。四年而物，犹槁木死灰也。五年而来，寂灭之中又有不寂灭者也，禅家所谓大死人却活是也。鬼入者，纳造化於其胸中也；天成者，与天为一也。不知死不知生，无入而不自得也。大妙者，极其玄也。自一年至九年，此即借为节次之语，此事非可以岁月计也。
　　生有为，死也。劝公以其死也，有自也。而生阳也，无自也。而果然乎，恶乎其所适，恶乎其所不适。
　　此数句言无生无死之理。生有为者，言以生为有生则有死矣。有死生之见，自私者也。若以至公之理而劝之，欲其知造物之间无不死之物，故曰劝公以其死也。然谓之死则是有所自矣，谓之死而有所自则求其生於萌动之始，本无所自，既其始也，无生则安得有死。阳，动之始也。以死生之理如此言之，不知其果然乎否也。所适然也，所不适不然也，要其尽而观，则恶乎然，恶乎不然。言谓之有亦非，谓之无亦非，故曰而果然乎，恶乎其所适，恶乎其所不适。
　　天有历数，地有人据。吾恶乎求之。莫知其所终，若之何其无命也。莫知其所始，若之何其有命也。有以相应也，若之何其无鬼邪。无以相应也，若之何其有鬼耶。
　　历数，星辰日月之往来，有历书度数也。人据，人迹之所至有可考据者，犹言图经也。以历数及人据而求之，果可以尽天地之理乎。故曰吾恶乎求之。天地之间，日迁月往#3谁能知其所终。其运而往也，必有造物主之，安得谓之无命。然芒芒之初，本来无物，安得谓之有命。朝必有暮，寒必有暑，时至气应，毫发不差，如此相应，安得谓之无鬼神。然谦者未必福，仁者未又寿，幽明之间，有时而不相应，安得谓之有鬼神。此数句乃发明造物不可知之意。
　　众罔两问於影曰：若向也俯而今也仰，向也括而今也被发。向也坐而今也起，向也行而今也止。何也。影曰：叟叟音萧也，奚稍问也。予有而不知其所以，予蜩甲也，蛇蜕也，似之而非也。火与日，吾屯也；阴与夜，吾代也。彼，吾所以有待邪，而况乎以有待者乎。彼来则我与之来，彼往则我与之往，彼强阳则我与之强阳，强阳者又何以有问乎。
　　叟叟，若隐若显之意也。稍，略也，率略意也。谓其何为，率然有此问也。予之所有本，不自知其所以然者，故曰予有而不知其所。蜩已化而甲在，蛇已化而蜕在，盖以形之动者比蛇蜩之生，而以影比蜕甲也。似之而非者，言以此为比亦近似之，而非果然也。在日与火之中则有此影，故曰屯屯聚也。昼阴而无日，夜至而不火，则影不可见，是代去也。彼，指形也。吾，影也。言吾之所待者彼乎，故曰彼，吾所以有待邪。然形之动也，又有所待，故曰而况乎以有待者乎。强阳，动也。形待强阳之气而动，彼形之所以往来者，强阳也。彼以强阳而动，我亦从之，其为强阳者本非形之所知，汝又何问我乎。此段与齐物同，但添强阳火日之说，又要弄笔头。禅家所谓重说偈言也。
　　阳子居南之沛，老聃西游於秦，邀於郊至於梁而遇老子。老子中道仰天而叹曰：始以汝为可教，今不可也。阳子居不答，至舍，进盥漱巾栉，脱履户外，膝行而前曰：向者弟子欲请夫子，夫子行不间，是以不敢。今间矣，请问其过。老子曰：而睢睢盱盱，而谁与居。大白若辱，盛德若不足。阳子居蹴然变容曰：敬闻命矣。其往也，舍者迎将其家，公执席，妻执巾栉，舍者避席，炀者避灶。其反也，舍者与之争席矣。
　　请问其过者，言夫子谓我不可教，其过在何处也。睢睢盱盱，矜持而不自在之貌。谁与居者，言其物我未忘，常若与人同居也。大白若辱者，明而自晦之意。盛德若不足者，言其虽有而不自居也。迎将，迎送也。家公，旅邸之主也。执席，执巾栉，奉承之也。炀者，炊者也。避舍，避灶敬之也。争席者，不知其可敬也。未闻老子之言之先，有矜持自名之意，故人见而敬之。既得点化，则退然自晦，而人视之以为常人矣。此篇文亦细。
　　南华真经口义卷之二十八竟
　　#1纬：明本作『纶』。
　　#2也：明本作『见』。
　　#3往：原作『化』，据明本改。
　　南华真经口义卷之二十九
　　鬳斋林希逸
　　杂篇让王
　　尧以天下让许由，许由不受。又让於子州支父，子州支父曰：以我为天子，犹之可也。虽然，我适有幽忧之病，方且治之，未暇治天下也。夫天下至重也，而不以害其生，又况他物乎。唯无以天下为者，可以托天下也。舜让天下於子州支伯，子州支伯曰：予适有幽忧之病，方且治之，未暇治天下也。故天下大器也，而不以易生，此有道者之所以异乎俗者也。
　　幽忧者，犹今言暗疾也。无以天下为者，言不欲为天子者，方可托之以天下，是有天下而不与者也。异於俗者，言其与世俗不同也。
　　舜以天下让善卷，善卷曰：余立於宇宙之中，冬日衣皮毛，夏日衣葛絺。春耕种，形足以劳动；秋收敛，身足以休食。日出而作，日入而息。逍遥於天地之间，而心意自得。吾何以天下为哉。悲夫，子之不知余也。遂不受，於是去而入深山，莫知其处。舜以天下让其友石户之农，石户之农曰：卷卷乎后之为人，葆力之士也。以舜之德为未至也，於是夫负妻戴携子以入於海，终身不反也。
　　卷卷，音权自劳之貌。葆力，勤苦用力也。德为未至者，言非自然之德。二人皆逃而去之，妻以首戴，夫以背负，共携其子而逃。此二段无断语者，即与前意同。
　　大王直父居邠，狄人攻之，事以皮帛而不受，事之以犬马而不受，事之以珠玉而不受，狄人之所求者，土地也。大王亶父曰：与人之兄居而杀其弟，与人之父居而杀其子，吾不忍也。子皆勉居矣，为吾臣与为狄人臣奚以异。且吾闻之，不以所用养害所养。因杖荚而去之，民相连而从之，遂成国於岐山之下。夫大王直父，可谓能尊生矣。能尊生者，虽富贵不以养伤身，虽贫贱不以利累形。今世之人，居高官尊爵者，皆重失之。见利轻亡其身，岂不惑哉。
　　所用养者，谓资之以自养者也，即土地也。所养，百姓也。尊生者，以身为重，以外物为轻也。此讥当时患失之士。
　　越人三世弒其君，王子搜患之，逃乎丹穴而越国无君。求王子搜不得，从之丹穴，王子搜不肯出，越人熏之以艾，乘以玉舆。王子搜援绥登车，仰天而呼曰：君乎，君乎，独不可以舍我乎。王子搜非恶为君也，恶为君之患也。若王子搜者，可谓不以国伤生矣。此固越人之所欲得为君也。
　　君乎君乎，言以我为国君乎。惟无意於为君者；方可托以国，故曰越人所欲得为君也。
　　韩魏相与争侵地，子华子见昭僖侯。昭僖侯有忧色，子华子曰：今使天下书铭於君之前，书之言曰，左手攫之则右手废，右手攫之则左手废。然而攫之者必有天下，君能攫之乎。昭僖侯曰：寡人不攫也。子华子曰：甚善。自是观之，两臂重於天下也，身亦重於两臂。韩之轻於天下亦远矣。今之所争者，其轻於韩又远，君固愁身伤生以忧戚不得也。僖侯曰：善哉。教寡人者众矣，未尝得闻此言也。子华子可谓知轻重矣。
　　攫，拏取之也。铭，犹契约也。废，断而去之也。攫其铭而可以有天下，爱其身者且不攫之，况以韩国比之天下则轻矣。以不得为忧戚，乃至於愁身伤生将以自丧，又重於失一臂矣。故曰知轻重。此喻甚有益於世俗，此段文似内篇。
　　鲁君闻颜阖得道之人也，使人以币先焉。颜阖守陋闾，直布之衣而自饭牛。鲁君之使者至，颜阖自对之，使者曰：此颜闱之家与。颜阖对曰：此闱之家也。使者致币，颜阖对曰：恐听者谬而遗使者罪，不若审之。使者还，反审之，复来求之则不得已。故若颜阖者，真恶富贵也。故曰：道之真以治身，其绪余以为国家，其土直以治天下。由此观之，帝王之功，圣人之余事也，非所以完身养生也。今世俗之君子，多危身弃生以殉物，岂不悲哉。凡圣人之动作也，必察其所以之与其所以为。今且有人於此，以随侯之珠弹千仞之雀，世必笑之。是何也。则其所用者重而所要者轻也。夫生者岂特随侯之重哉。
　　苴布，粗布也。听者谬，言误听也。土苴，上音撦，下知雅反，糟粕也。意谓帝王治天下国家之功，其在圣人之道，皆余事耳。身者天下国家之本，修身则可以治天下国家。此圣贤之论也。庄子之言如此分别，人皆谓其以精粗分作两截，殊不知其意只谓知道之人，不以外物累其本心。如尧之非心黄屋，如舜禹之有天下不与，如此方可以尽无为之治。但其言抑扬太甚耳。绪余土苴四字，只就余事上生，亦犹曰尘垢秕糠可以陶铸尧舜也。其造语过当处皆此类。荆公之学，真个把做两截看了，却欲以此施用，多举绪余上苴之语，所以朱文公深辩之。庄子立言之过，或语后世似亦可罪，然其心实不然也。危身弃生以徇和，便是以外物累其心也。所以之，所以往也。所以之所以为两句只一意。以珠弹省，人必不肯；以物累身，人则不知。此譬喻甚明切，此一段文似内篇。
　　子列子穷，容貌有饥色。客有言之於郑子阳者曰：列御寇，盖有道之士也。居君之国而穷，君无乃#3为不好士乎。郑子阳即令官遗之粟。子列子见使者，再拜而辞。使者去，子列子入，其妻望之而拊心曰：妾闻为有道者之妻子，皆得佚乐。今有饥色，君过而遗先生食，先生不受，岂不命邪。子死子笑谓之曰：君非自知我也。以人之言而遗我粟，至其罪我也又且以人之言。此吾所以不受也。其卒，民果作难而杀子阳。
　　郑国之相曰子阳。列子，郑人也。以人言而遗粟，言其非真知己，既非真知己，则誉者可信，毁亦可信矣。此说亦甚切当，此段与列子同。
　　楚昭王失国，屠羊说走而从於昭王。昭王反国，将赏从者，及屠羊说，屠羊说曰：大王失国，说失屠羊；大王反国，说亦反屠羊。臣之爵禄已复矣，又何赏之有。王曰：强之。屠羊说曰：大王失国，非臣之罪，故不敢伏其诛；大王反国，非臣之功，故不敢当其赏。王曰：见之。屠羊说曰：楚国之法，必有重赏大功而后得见。今臣之知不足以存国而勇不足以死寇，吴军入郢， 说#2畏难而避寇，非故随大王也。今大王欲废法毁约而见说，此非臣之所以闻於天下也。王谓司马子綦曰：屠羊说居处卑贱而陈义甚高#3，子其为我延之以三旌之位。屠羊说曰：夫三旌之位，吾知其贵於屠羊之肆；而万锺之禄，吾知其富於屠羊之利也。然岂可以贪爵禄而使吾君有妄施之名乎。说不敢当，愿复反吾屠羊之肆。遂不受也。
　　大王反国，说反屠羊，言各得其本分事也。三旌，三公也。三公之车服各有旌别，故曰三旌。此段亦佳。
　　原宪居鲁，环堵之室，茨以生草，蓬户不完，桑以为枢，而瓮牖二室，褐以为塞，上漏下湿，匡坐而弦。子贡乘大马，中绀而素裳#4轩，车不容巷，往见原宪。原宪华冠纵履杖华而应门，子贡曰：嘻，先生何病。原宪应之曰：宪闻之，无财谓之贫，学而不能行谓之病。今宪贫也，非病也。子贡逡巡而有愧色，原宪笑曰：夫希世而行，比周而友，学以为人，教以为己，仁义之慝，舆马之饰，宪不忍为也。
　　茨者，苫也，以草盖屋也。夫妻二室皆以瓮为牖，故曰瓮牖二室。壁中凿而取明者曰牖。以旧衣而塞其牖，抵风雨也，故曰褐以为塞。弦，拊琴瑟也。匡坐，正坐也。绀，深青赤色也。表素者，以白色为外衣也。轩车不容巷，言巷小而车大也。华冠，华皮为冠也。纵履，曳其履也。希世而行，言其所以行媚世也。比周而友，所交非人也。学不为己而为人，教人非为道而为利，假仁义以文奸，故曰仁义之慝。
　　曾子居卫，缊袍无表，颜色种哙，手足胼胝。三日不举火，十年不制衣。正冠而缨绝，捉衿而肘见，纳屦而踵决。曳纵而歌商颂，声满天地，若出金石。天子不得臣，诸侯不得友。故养志者忘形，养形者忘利，致道者忘心矣。
　　缊袍，今之絮衣也。无表者，外破而露其絮也。种哙，虚浮也。正冠而缨绝，方欲正其冠而缨又绝，缨所以维其冠也。肘见，衿之袖已破也。踵决，履之后已破也。曳纵，扶曳而行也。商颂，所歌之曲也。若出金石，有节奏也。养志者忘形，不以养身者累其心也。养形者忘利，不逐外物以劳其身也。致道者忘心，无心则近道也。
　　孔子谓颜回曰：回，来。家贫居卑，胡不仕乎。颜回对曰：不愿仕。回有郭外之田五十亩，足以给饘粥；郭内之田十亩，足以为丝麻。鼓琴#5足以自娱，所学夫子之道足以自乐也。回不愿仕。孔子愀然变容曰：善哉，回之意。丘闻之，知足者不以利自累也；审自得者失之而不惧；行修於内者无一位而不怍。丘诵之久矣，今於回而后见之。是丘之得也。
　　郭外，田也；郭内，园也。颜子未必有此，庄子之言亦未必可信。所学夫子之道足以自乐，乐者何物也。故二程每教人求颜子乐处，此不可草草看过也。知足者不以利自累，言足乎已者无待於外也。审，信也。在我者真有以自得，则外物之失不足喜惧也。无位而不怍，不以人不知为愧也。诵之久矣，於今见之，谓昔闻其语，今见其人也。某之得者，言真得友也。
　　中山公子牟谓赡子曰：身在江海之上，心居乎魏阙之下，奈何。赡子曰：重生。重生则利轻。中山公子牟曰：虽知之，未能自胜也。赡子曰：不能自胜则从，神无恶乎。不能自胜而强不从者，此之谓重伤。重伤之人，无寿类矣。魏牟，万乘之公子也，其隐岩穴也，难为於布衣之士。虽未至乎道，可谓有其意矣。
　　心居魏阙者，未能忘富贵也。重生则轻利，知本心之可贵则外物轻也。虽知之未能自胜者，理未能胜欲也。不能自胜则从者，谓此心未能自己则且听而顺之。此言在江海之间而时起此念，不必强为抑遏也。若强为抑遏则能内伤其神，亦或至於致病，故曰不得自胜则从。从，顺之也。顺之则於神无伤，故曰神无恶乎。不能自胜，一伤也，此念动时也；若於念起之时强抑遏而不顺之，则苦於自制，是二伤也。故曰重伤。此非自寿之道。无寿类者，不入寿者之类也。魏牟以公子而为隐者，故其自胜愈难。虽所学未至於道，亦有向道之意矣。此语即中庸勉而行者之事。
　　孔子穷於陈蔡之间，七日不火食，藜羹不糁，颜色甚惫而弦歌於室。颜回择菜。子路子贡相与言曰：夫子再逐於鲁，削迹於卫，伐树#6於宋，穷於商周，围於陈蔡。杀夫子者无罪，藉夫子者无禁。弦歌鼓琴未尝绝音，君子之无耻也若此乎。颜面无以应，入告孔子，孔子推琴喟然而叹曰：由与赐，细人也。召而来，吾语之。子贡子路入，子路曰：如此者，可谓穷矣。孔子曰：是何言也。君子通於道之谓通，穷於道之谓穷。今丘抱仁义之道以遭乱世之患，其何穷之为。故自省而不穷於道，临难而不失其德。天寒既至，霜雪既降，吾是以知松栢之茂也。陈蔡之隘，於丘其幸乎。孔子削然反琴而弦歌，子路扢然执干而舞。子贡曰：吾不知天之高也，地之下也。古之得道者穷亦乐，通亦乐，所乐非穷通也。道德於此则穷通为寒暑风雨之序矣。故许由娱於颖阳而共伯得乎丘首。
　　藜羹不糁，言有菜而无米也。藉，陵轹之也。无禁者，不以为罪也。天寒既至，知松栢之茂，即所谓岁寒而后知松栢也。因陈蔡之厄，而后圣人固穷之道可以自见，可以为法於后世，故曰於丘其幸乎。削然，音消潇酒之意。反琴者，再取琴而弹也。扢然，跃然也。子路闻此言而喜也。子贡以下数句，谓子贡因此而悟也。丘首，山名也。所谓共伯未必为共和，大抵皆寓言，难以实求之。其意盖谓子贡喜而有言，遂称许由之徒所以能终隐者，亦是穷而乐其道也。许由共伯皆托子贡之言。商周者，周之都有商之旧地民也。
　　舜以天下让其友北人无择，北人无择曰：异哉，后之为人也。居於畎亩之中而游尧之门不若是而已。又欲以其辱行漫我，吾羞见之。因自投清冷之渊。
　　不若是而已，言舜之所为已自不是，汝之自失止在一身，可以已矣。而又欲污我，遂投渊而死。此事他无经见，亦只寓言也。辱行，犹曰秽德也。
　　汤将伐桀，因卞随而谋，卞随曰：非吾事也。汤曰：孰可。曰：吾不知也。汤又因务光而谋，务光曰：非吾事也。汤曰：孰可。曰：吾不知也。汤曰：伊尹何如。曰：强力忍垢，吾不知其他也。汤遂与伊尹谋，伐桀克之。以让卞随，卞随辞曰：后之伐桀也谋乎我，必以我为贼也；胜桀而让我，必以我为贪也。吾生乎乱世，而无道之人再来漫我以其辱行，吾不忍数闻也。乃自投稠水而死。汤又让务光曰：知者谋之，武者遂之，仁者居之，古之道也。吾子胡不立乎。务光辞曰：废上，非义也；杀民，非仁也。人犯其难，我享其利，非廉也。吾闻之曰，非其义者不受其禄，无道之世不践其土。况尊我乎。吾不忍久见也。乃负石而自沈於泸水。
　　强力，有作为之意。忍垢，耐世俗污辱之事。武者遂之，言战伐者成功也。仁者居之，以务光为仁者也。卞随务光皆古之隐者，但其自沈一节，亦不可考，或亦寓言而已。
　　昔周之兴，有士二人处於孤竹，曰伯夷叔齐。二人相谓曰：吾闻西方有人，似有道者，试往观焉。至於岐阳，武王闻之，使叔旦往见之，与盟曰：加富二等，就官一列，血牲而埋之。二人相视而笑曰：嘻，异哉。此非吾所谓道也。昔者神农之有天下也，时祀尽敬而不祈喜，其於人也，忠信尽治而无求焉。乐与政为政，乐与治为治。不以人之壤自成也，不以人之卑自高也，不以遭时自利也。今周见殷之乱而遽为政，上谋而下行货，阻兵而保威，割牲而盟以为信，扬行以悦众，杀伐以要利，是推乱以易暴也。吾闻古之士，遭治世不避其任，遇乱世不为苟存。今天下暗，周德衰，其并乎周以涂吾身也，不如避之以洁吾行。二子北至於首阳之山，遂饿而死焉。若伯夷叔齐者，其於富贵也苟可得已则必不赖。高节戾行，独乐其志，不事於世，此二士之节也。
　　叔旦，叔者，弟之称也。加富二等者，言倍其禄也。就官一列，极其品也。杀牲而取其血以盟，而后埋之。举神农而言，谓上古之世不如此也。时祀，祭以时也。不析喜者，祀而不求福也。尽治而无求者，无求名之心也。与政为政，治为治，虽有为而无容心也。遽为政者，汲汲然修其善政也。下行货者，言以爵禄而招诱天下之士也。阻兵，行险也。保威，立武也。扬行，扬其名也。以乱易暴，言与纣同恶也。其并乎周者，我若与周同乎斯世。是涂辱吾身也，犹曰如衣朝衣朝冠坐於涂炭也。不赖者，不取以为资也。后山云亲年方赖禄，是用此赖字。戾，行亢也。刻意曰为亢而已矣，即戾行也。言伯夷叔齐非欲为高节戾行，使於富贵，稍有可受#7之义则必受之矣，亦不至为此高亢之举，惟其於义无可受之，理所以如此。天下暗，商乱也。周德衰者，谓周方兴而其所为又如此也，恶其以智谋取天下，故曰德衰。此篇不全似庄子之笔，但隋珠弹雀，两臂重天下，说反屠羊数段犹佳。然终不及他篇矣。若盗跖、说剑、渔父，则又甚焉。
　　南华真经口义卷之二十九竟
　　#1乃：明本作『 以』。
　　#2说：明本作『越』。
　　#3高：明本作『焉』。
　　#4素裳：原作『表素』，据明本改。
　　#5琴：明本作『瑟』 。
　　#6树：明本作『木』。
　　#7受：明本作『爱』。
　　南华真经口义卷之三十
　　鬳斋林希逸
　　杂篇盗跖
　　孔子与柳下季为友，柳下季之弟名曰盗跖。盗跖从卒九千人，横行天下，侵暴诸侯。穴室枢户，驱人牛马，取人妇女。贪得忘亲，不顾父母兄弟，不祭先祖。所过之邑，大国守城，小国入保，万民苦之。孔子谓柳下季曰：夫为人父者必能诏其子，为人兄者必能教其弟。若父不能诏其子，兄不能教其弟，则无贵父子兄弟之亲矣。今先生世之才士也，弟为盗跖，为天下害而弗能教也，丘窃为先生羞之。丘请为先生往说之。柳下季日：先生言为人父者必能诏其子，为人兄者必能教其弟。若子不听父之诏，弟不受兄之教，虽今先生之辩，将奈之何哉。且跖之为人也，心如涌泉，意如飘风，强足以距敌，辩足以饰非。顺其心则喜，逆其心则怒，易辱人以言。先生必无往。孔子不听，颜回为驭，子贡为右，往见盗跖。盗跖乃方休卒徒太山之阳，脍人肝而餔之。孔子下车而前见谒者曰：鲁人孔丘闻将军高义，敬再拜谒者。谒者入，通盗跖。闻之大怒，目如明星，发上指冠，曰：此夫鲁国之巧伪人孔丘非邪。为我告之。尔作言造语，妄称文武，冠枝木之冠，带死牛之胁，多辞谬说，不耕而食，不织而衣，摇唇鼓舌，擅生是非，以迷天下之主。使天下学士不反其本，妄作孝悌，而徽幸於封侯富贵者也。子之罪大极重，疾走归。不然，我将以子肝益昼餔之膳。孔子复通曰：丘得幸於季，愿望履幕下。谒者复通，盗跖曰：使来前。孔子趋而进，避席反走，再拜盗跖。盗跖大怒，两展其足，案剑瞋目，声如乳虎，曰：丘来前。若所言顺吾意则生，逆吾心则死。孔子曰：丘闻之，凡天下有三德。生而长大，美好无双，少长贵贱见而皆说之，此上德也；知维天地，能辩诸物，此中德也；勇悍果敢，聚众率兵，此下德也。凡人有此一德者，足以南面称孤矣。今将军兼此三者，身长八尺二寸，面目有光，唇如激丹，齿如齐贝，音中黄锺，而名曰盗跖。丘窃为将军耻不取焉。将军有意听臣，臣请南使吴越，北使齐鲁，东使宋卫，西使晋楚。使为将军造大城数百里，立数十万户之邑，尊将军为诸侯。与天下更始，罢兵休卒，收养昆弟，共祭先祖，此圣人才士之行而天下之愿也。盗跖大怒曰：丘，来前。夫可规以利而可谏以言者，皆愚陋常民之谓耳。今长大美好，人见而悦之者，此吾父母之遗德也。丘虽不吾誉，吾独不自知邪。且吾闻之好面誉人者，亦好背而毁之，今丘告我以大城众民，是欲规我以利而恒民畜我也，安可长久也。城之大者莫大乎天下矣。尧舜有天下，子孙无置锥之地；汤武立为天子，而后世绝灭。非以其利大故邪。且吾闻之，古者禽兽多而人民少，於是民皆巢居以避之，昼拾橡栗，暮栖木上，故命之曰有巢氏之民。古者民不知衣服，夏多积薪，冬则炀之，故命之曰知生之民。神农之世，卧则居居，起则于于，民知其母不知其父，与麋鹿共处。耕而食，织而衣，无有相害之心。此至德之隆也。然而黄帝不能致德，与蚩尤战於涿鹿之野，流血百里。尧舜作，立群臣，汤放其主，武王杀纣。自是之后，以强凌弱，以众暴寡，汤武以来皆乱人之徒也。今子修文武之道，掌天下之辩以教后世，缝衣浅带，矫言伪行以迷惑天下之主而欲求富贵焉。盗莫大於子，天下何故不谓子为盗丘，而乃谓我为盗跖。子以甘辞说子路而使从之，使子路去其危冠，解其长剑，而受教於子。天下皆曰孔丘能止暴禁非。其卒之也，子路欲杀卫君而事不成，身值於卫东门之上，是子教之不至也。子自谓才士圣人邪。则再逐於鲁，削迹於卫，穷於齐，围於陈蔡，不容身於天下。子教子路菹此患，上无以为身，下无以为人，子之道岂足贵邪。世之所高，莫若黄帝，黄帝尚不能全德而战涿鹿之野，流血百里。尧不慈，舜不孝，禹徧枯，汤放其主，武王伐纣，文王拘羑里。此六子者，世之所高也，孰论之，皆以利惑其真而强反其情性#l，其行乃甚可羞也。世之所谓贤士伯夷叔齐，伯夷叔斋辞孤竹之君而饿死於首阳之山，骨肉不葬。鲍焦饰行非世，抱木而死。申徒狄谏而不听，负石自投於河，为鱼鳖所食。介子推至忠也，自割其股以食文公，文公后背之，子推怒而去，抱木而燔死。尾生与女子期於梁下，女子不来，水至不去，抱梁柱而死。此四子者，无异於磔犬流豕，操瓢而乞者，皆离名轻死，不念本养寿命者也。世之所谓忠臣者，莫若王子比干、伍子胥。子胥沉江，比干剖心，此二子者，世#2谓忠臣也，然卒为天下笑。自上观之，至于子胥比干，皆不足贵也。丘之所以说我者，若告我以鬼事则我不能知也，若告我以人事者，不过此矣，皆吾所闻知也。今吾告子以人之情。目欲视色，耳欲听声，口欲察味，志气欲盈人。上寿百岁，中寿八十，下寿六十。除病瘦丧死忧患，其中开口而笑者，一月之中不过四五日而已矣。天与地无穷，人死者有时，操有时之具而托於无穷之间，忽然无异麒骥之驰过隙也。不能悦其志意，养其寿命者，皆非通道者也。丘之所言，皆吾之所弃也。亟去走归，无复言之。子之道狂狂伋伋，诈巧虚伪事也，非可以全真也。奚足论哉。孔子再拜趋走，出门上车，执辔三失，目芒然无见，色若死灰，据轼低头不能出气。归到鲁东门外，适遇柳下季。柳下季曰：今者阙然，数日不见。车马有行色，得微往见跖邪。孔子仰天而叹曰：然。柳下季曰：跖得无逆汝意若前乎。孔子曰；然。丘所谓无病而自灸也。疾走料虎头，编虎须，几不免虎口哉。
　　入保者，闭门自守也。心如涌泉，言其气方旺也。意如飘风，虚骄轻扬之意也。妄称文武，言妄称文王武王之道以自名。枝木，削木枝之皮以为冠。牛胁，牛皮也。得幸於季，言与下季得相亲也。望履慔下，言一见於慔下而望其履也，此再通谒之辞。知维天地，知可以包罗天地，天地不能出其知之外也。能辩诸物，才能可以辩名诸物也，谓其无不知也。其卒之也，要其终也。禹偏枯，言其胼胝也。孰论之，详论之也。磔犬流豕，言其身之自杀如杀犬豕也。操瓢而乞，有求於人也。离，丽也，泥着於名也，故曰离名。不念本，不知其本真之性。伋伋即汲汲也。执辔三失，言辔屡落也，车马有行色，言其似有所往而方归也。微，无也，得无往见跖乎。若前乎者，若我前日之所言也。
　　子张问於满苟得曰：盍不为行。无行则不信，不信则不任，不任则不利，故观之名，计之利，而义真是也。若弃名利，反之於心，则夫士之为行，不可一日不为乎。满苟得曰：无耻者富，多信者显。夫名利之大者，几在无耻而信。故观之名，计之利，而信真是也。若弃名利，反之於心，则夫士之为行抱其天乎。子张曰：昔者桀纣贵为天子，富有天下，今谓臧聚曰，汝行如桀纣，则有怍色。有不服之心者，小人所贱也。仲尼墨翟穷为匹夫，今谓宰相曰，子行如仲尼墨翟，则变容易色。称不足者，士诚贵也。故势为天子未必贵也，穷为匹夫未必贱也。贵贱之分在行之美恶。满苟得曰：小盗者拘，大盗者为诸侯，诸侯之门，义士存焉。昔者桓公小白杀兄入嫂，而管仲为臣；田成子常杀君窃国，而孔子受币。论则贱之，行则下之，则是言行之情悖战於胸中也。不亦拂乎。故书曰，孰恶孰美，成者为首，不成者为尾。子张曰，子不为行，即将疏戚无伦，贵贱无义，长幼无序，五纪六位将何以为别乎。满苟得曰：尧杀长子，舜流母弟，疏戚有伦乎。汤伐桀，武王杀纣，贵贱有义乎。王季为适，周公杀兄，长幼有序乎。儒者伪辞，墨者兼爱，五纪六位将有别乎。且子正为名，我正为利，名利之实不顺於理，不监於道，吾日与子讼於无约，曰：小人殉财，君子殉名，其所以变其情，易其性，则异矣。乃至於弃其所为而殉其所不为，则一也。故曰：无为小人，反殉而天；无为君子，从天之理。若枉若直，相为#3天极。面观四方，与时消息。若是若非，执而圆机。独成而意，与道徘徊。无转而行，无成而义，将失而所为。无赴而富，无殉而成，将弃而天。比干剖心，子胥抉眼，忠之祸也。直躬证父，尾生溺死，信之患也。鲍子立乾，申子不自理，廉之害也。孔子不见母，匡子不见父，义之失也。此上世之所传、下世之所语以为士者，正其言必其行，故服其殃离其患也。
　　盍不为行者，言何不修其德行也。观之名，计之利，而义真是者，言欲求名利惟修义为是也。人若弃名利则反逆其心，无以自乐必欲求之，非行义不可。此学干禄之意也。
　　多信者显，言多为可信之言以求荣显。此言假信之名以自利者。子张言以义求利，满苟得则曰今之求名利者诈而已矣。若谓弃名利而反逆其心，必欲得之则纵吾心之所欲，以为苟得自满之计，犹为天真而无矫揉，故曰抱其天也。
　　小盗者拘，大盗者为诸侯，即前胠箧篇之论。言行之情，悖战於胸中，谓其行不顾言，言不顾行也。成者为首，不成者为尾，即前所谓得其时者为义之徒，失其时为篡夫。此意盖以仁义之行皆为诈伪而非天真也。五纪，五常也；六位，三纲也，君臣父子夫妇也。子正为名者，谓汝以仁义之名求得，我则但为利而已，不假矫伪之名也，为名为利皆非真实道理，故曰名利之实，不顺於理不监於道。无约，无拘束而听其自然也。曰满苟得，曰无约，此又寓意於其名者。如前篇知无为之类。
　　弃其所为者，舍其所当为而不为，谓不能存生保性也。徇其所不为者，谓为利为名乃其所不当为者也。循天理自然则无君子小人之名矣，故曰，无为小人，反循而天；无为君子，从天之理。言亦不为君子，亦不为小人，则可以徇从汝天理之自然矣。而，汝也。无曲无直，相而视之，皆自然至极之理，故曰若枉若直，相而天极。东西南北各有其方，而春夏秋冬属焉，消息往来皆一气也，故曰面观四方，与时消息。执圆机则无是非，故曰若是若非，执而圆机。信意而行，独得於我，则从容体道矣，故曰独成而意，与道徘徊。转，背也。背道而行，自名以义以求成功，则失其所谓本真者矣，故曰无转而行，无成而义，将失而所为。而，汝也。趋赴於富而求殉其成功，则将失其自然之天矣，故曰无赴而富，无殉而成，将弃而天。凡曰无者，言莫如此也，禁止之意也。正其言，谓以忠信康义之言为实也。必其行者，谓必为忠信康义之行也。服，被也，离，丽也。言必遭其殃害也。子张欲行义以求富责，因干禄之语而借其名也。满苟得则以苟得而满其欲为自然之道，故设为问答之辞。意谓矫饰以求利达，不如直情之为愈。盖矫孟子天爵、人爵之说也。
　　无足问於知和曰：人卒未有不兴名就利者，彼富则人归之，归则下之，下则贵之。夫见下贵者，所以长生安体乐意之道也。今子独无意焉。知不足邪。意知而力不能行邪。故推正不忘邪。知和曰：今夫此人，以为与己同时而生，同乡而处者，以为夫绝俗过世之士焉。是专无主正，所以览古今之时，是非之分也。与俗化世，去至重，弃至尊，以为其所为也。此其所以论长生安体乐意之道，不亦远乎。惨怛之疾，恬愉之安，不监於体；怵惕之恐，欣惧之喜，不监於心。知为为而不知所以为，是以贵为天子，富有天下，而不免於患也。
　　推正不忘者，言汝之无意於富贵，岂其智不足邪。意，度也。度汝亦知此而力有不及邪。故推正理以遏求富贵之心而不能忘邪。此人，富贵之人也。言此等富贵之人皆与我同生斯世，同处此乡，岂是绝俗过世之士，言其非有甚高而不可及也。其意盖谓此亦眼前人耳，我岂不知之。此人其心全无所主，全失其．性命之正，但知趋时以求己分之益，而为流俗所化，言其所为皆俗人也。是非之分者，言以他人为非，以己为是，自求其身之益也。古今，久近也。前一时如何，今一时如何，览察其时之向背，以自求利也。至重至尊者，天理之自然也。皆弃而去之，独为其所谓求富贵之事，此岂长生安身养心之道也。求富贵之人，其身其心或安或否，或悲或喜，迷而不觉，不能自见，故曰不监於体，不监於心。为为者，为其所为，乃人为也。所以为者，天理也。知有人为而不知有天理，虽为天子犹不免於损身之患害，况其下者乎。
　　无足曰：夫富之於人，无所不利。穷美究势，至人之所不得逮，贤#4人之所不能及，侠人之勇力而以为威强，秉人之知谋以为明察，因人之德以为贤良，非享国而严若君父。且夫声色滋味权势之於人心，不待学而乐之，体不待象而安之，夫欲恶避就固不待师，此人之性也。天下虽非我，孰能辞之。知和曰：知者之为，故动以百姓，不违其度，是以足而不争，无以为故不求。不足故求之，争四处而不自以为贪；有余故辞之，弃天下而不自以为廉。廉贪之实，非以迫外也，反监之度。势为天子而不以贵骄人，富有天下而不以财戏人，计其患，虑其反，以为害於性，故辞而不受也，非以要名誉也。尧舜为帝而雍，非仁天下也，不以美害生也；善卷许由得帝而不受，非虚辞让也，不以事害己。此皆就其利，辞其害，而天下称贤焉，则可以有之，彼非以兴名誉也。
　　此又不言贵，只言富。穷美者，可以尽求其所好也；究势者，可以尽权势之事也。虽至人贤人亦有不及焉，言其力量之可以自用也。使人因人、秉人，皆言其富可以使人也，即十万通神之意。欲，欲富也；恶，恶贫也。避贫而就富，不待教而后能，故曰不待师。此出於天性之自然也。天下之人虽皆以为非，而我安能辞避之，此设为贪者之言。无足，贪而不知足也，故名以无足、满苟得之类也。动以百姓者，言智者之所为，每以百姓之同得於天者为主，故不敢自违於法度。百姓所同得，有物有则者也，度即则也。足而不争，德足於己而无所争也。无以为故不求为，不在人而在天，人力无所与，故曰无以为。知人力之无所与，则不求矣。使其在我有所不足，则穷极四方而争求之亦不以为贪，此求德也，求在内者也。德足而有余则身外之物皆辞之，虽辞天下亦不为康。此食康二者之实非以为人也，非务外也，而皆反求诸天理之法度而监之，故曰反监之度。以财戏人，鼓舞天下也。虑其反，反身而虑之也。雍，黎民於变时雍也。不以美害生者，言其无为而为，不以美名而害其身，有天下而不与也。可以有之，言天下之贤名可以自有而无愧也。其为道为德出於中心之诚，非求以兴名誉也。此又把尧舜与许由皆作好说。
　　无足曰：必持其名，苦体绝甘，约养以持生，则下久病长#5阨而不死者也。知和曰：平为福，有余为害者，物莫不然，而财其甚者也。今富人耳营锺鼓管钥之声，口赚於刍豢醪醴之味，以感其意，遗忘其业，可谓乱矣。侅溺於冯气，若负重行而上也，可谓苦矣。贪财而取慰，贪权而取竭，静居则溺，体泽则冯，可谓疾矣。为欲富就利，故蒲若堵耳而不知避，且冯而不舍，可谓辱矣。财积而无用，服膺而不舍，满心戚醮，求益而不止，可谓忧矣。内射疑劫请之贼，外则畏寇盗之害，内周楼疏，外不敢独行，可谓畏矣。此六者，天下之至害也，皆遗忘而不知察。及其患至，求尽性竭财单以反一日之无故而不可得也。故观之名则不见，求之利则不得，缭意绝体而争此，不亦惑乎。
　　必持其名者，言必欲求名而不求富贵之利，则徒然自苦其身，虽存如大病然。绝甘，去美味也。约养，俭以自奉也。父病长阮而不死，即易所谓贞疾常不死也。平为福，有余为害，物莫不然，财其甚。此篇文字枝叶太粗，比之让王渔父又不及，但如此一句亦好语也，岂可泯没。嗛，塞满其口也。猿猴之颔曰嗛。感其意者，动其意也，言役其心也。遗忘其业，失其所当为也。冯气，怒其气而不得通也。侅，溺，不自在也，若人行负重物而登高然。取慰，取足也。取竭，用尽也。今谚云有势莫尽用是也。静居则溺，言不耐闲而自没溺於嗜欲也。体泽则冯者，其身充肥悦泽则冯满有骄涨之意也。满若堵者，言积财而高於堵，所谓阿堵物是也。不知避，不知足，趋求而未已也。冯，恃也。恃此以为夸而不能舍，服膺念念不忘也。念念不忘，但见憔憔戚戚之意满於胸中，故曰满心戚醮。不自得如此，犹求益而不止。
　　剎请，劫取也。藏於屋内者，恐有劫盗，故为楼疏周环其室；运而出外，恐有大盗，必盛其徒旅而不敢独行。疏，窗也，楼墙上之楼也。六者，曰乱、曰苦、曰疾、曰辱、曰忧、曰畏是也。遗忘而不察者，言皆失检点而不自觉也。单，独也。但也，故事也。反，复也。及其病患已成，虽欲求全其生，去其财，但求一日复如贫居无事之初而不可得也。尽性，全生也。竭，去也。反愿，去富而就贫也。及至於此，则名亦何在，利亦何在。缭意绝体，缠缚其身心也。争利之时，徒缠缚其身心，反以成此祸患，非愚乎。
　　东坡谓让王以下四篇，非庄子所作，此见极高。四篇之中盗跖尤甚，而太史公庄子传但谓作渔父、盗跖、胠箧以诋讥孔子之徒，略不疑其文字精粗异同。何也。岂子长之意。且以其非议夫子为言，不暇及其文字乎。不然，则此书此篇在汉而后，或因散轶，为人所窜，易亦犹今列子也。
　　杂篇说剑
　　昔赵文王喜剑，剑士夹门而客，三千余人。日夜相击於前，死伤者岁百余人。好之不厌，如是三年国衰，诸侯谋之。太子悝患之，募左右曰：孰能说王之意止剑士者，赐之#6千金，左右曰：庄子当能。太子乃使人以千金奉庄子，庄子弗受，与使者俱往。见太子曰：太子何以教周，赐周千金。太子曰：闻夫子明圣，谨奉千金以币从者。夫子弗受，悝尚何敢言。庄子曰：闻太子所欲用周者，欲绝王之喜好也。使臣上说大王而逆王意，下不当太子则身刑而死。周尚安所事金乎。使臣上说大王下当太子，赵国何求而不得也。太子曰：然。吾王所见，唯剑士也。庄子曰：诺。周善为剑。太子曰：然吾王所见剑士，皆蓬头突鬓垂冠，曼胡之缨，短后之衣，瞋目而语难。王乃悦之。今夫子必儒服而见王，事必大逆。庄子曰：请治剑服。治剑服三日乃见太子，太子乃与见王。王脱白刃待之。庄子入殿门不趋，见王不拜。王曰：子欲何以教寡人，使太子先。曰：臣闻大王喜剑，故以剑见王。王曰：子之剑何能禁制。曰：臣之剑十步一人，千里不留行。王大悦，曰：天下无敌矣。庄子曰：夫为剑者，示之以虚，开之以利，后之以发，先之以至。愿得试之。王曰：夫子休。就舍待命，令设戏请夫子。王乃校剑士七日，死伤者六十余人，得五六人，使奉剑於殿下，乃召庄子。王曰：今日试使士敦剑。庄子曰：望之久矣。王曰：夫子所御杖，长短何如。曰：臣之所奉皆可。然臣有三剑，唯王所用，请先言而后试。王曰：愿闻三剑。曰：有天子剑，有诸侯剑，有庶人剑。王曰：天子之剑何如。曰：天子之剑，以燕溪石城为锋，齐岱为锷，晋魏为脊，周宋为镡，韩魏为铗。包以四夷，裹以四时，绕以渤海，带以常山。制以五行，论以刑德，开以阴阳，持以春夏，行以秋冬。此剑直之无前，举之无上，案之无下，运之无旁。上决浮云，下绝地纪。此剑一用，匡诸侯，天下服矣。此天子之剑也。文王芒然自失，曰：诸侯之剑何如。曰：诸侯之剑，以知勇士为锋，以清廉士为锷，以贤良士为脊，以忠圣士为镡，以豪杰士为铗。此剑直之亦无前，举之亦无上，案之亦无下，运之亦无旁。上法圆天，以顺三光，下法方地，以顺四时，中知民意，以安四乡。此剑一用，如雷霆之震也，四封之内无不宾服而听从君命者矣。此诸侯之剑也。王曰：庶人之剑何如。曰：庶人之剑，蓬头突鬓垂冠，曼胡之缨，短后之衣，瞋目而语难。相击於前、上斩颈领，下决肝肺。此庶人之剑无异於斗鸡，一日一命已绝矣，无所用於国事。今大王有天子之位而好庶人之剑，臣窃为大王薄之。王乃牵而上殿，宰人上食，王三环之。庄子曰：大王安坐定气，剑事已毕奏矣。於是文王不出宫三月，剑士皆服毙其处也。
　　喜剑者，喜剑斗之戏也。夹门，拥门也。以剑术之士而客於王之门者，三千余人。以币从者，言以此为从者之奉也，犹今人言犒从也。蓬头突发，露其发与鬓也。垂冠，不高其冠，如今包巾也。缨，绕於项下者也。曼胡，粗鲁也。短后，不襜也。语难者，欲斗之时以语相诘难也。示以虚开，以利与其进也。后发而先至，鸷鸟将击必匿之势也。设戏，设剑戏也。敦剑者，敦断也，以剑相击也。御杖，御，用也，杖，执也。锋，剑首也。锷，刃也。镡，剑口也。铗，剑把也。裹以四时，言用之有时也。制以五行，顺五行之理也。日为德，月为刑，日月阴阳，春夏秋冬，皆顺造化自然之意。直之举之，案之运之，上决下绝，皆形容其所用广大之意。芒然自失者，闻其所言之大，觉其所好之浅，故自失也。上法天，下法地，中和民意，即天时地利人和也。四乡，四方也。牵而上殿者，挽之而上也。三环者，不坐而行，环所食之地三匝也。此自愧之意也。服与伏同，王既不用此戏，剑士皆退伏自毙於其所居之处也。
　　南华真经口义卷之三十竟
　　#1情性：明本作『性情』。
　　#2世：原作『母』据明本改。
　　#3为：原作『而』，据明本改。
　　#4贤：明本作『圣』。
　　#5长：原作『民』，据明本改。
　　#6之：原作『一』，据明本改。
　　南华真经口义卷之三十一
　　鬳斋林希逸
　　杂篇渔父
　　孔子游乎缁帷之林，休坐乎杏坛之上。弟子读书，孔子弦歌鼓琴，奏曲未半，有渔父者下舡而来，鬓眉交白，被发揄袂。行原以上，距陆而止，左手据膝，右手持颐以听。曲终而招子贡子路，二人俱对，客指孔子曰：彼何为者也。子路对曰：鲁之君子也。客问其族。子路对曰：族孔氏。客曰：孔氏者何治也。子路未应，子贡对曰：孔氏者，性服忠信，身行仁义，饰礼乐，选人伦，上以忠於世主，下以化於齐民，将以利天下，此孔氏之所治也。又问曰：有土之君与。子贡曰：非也。侯王之佐与。子贡曰：非也。客乃笑而还，行言曰：仁则仁矣，恐不兔其身。苦心劳形以危其真，呜呼远哉，其分於道也。子贡还报孔子，孔子推琴而起曰：其圣人与。乃下求之，至於泽畔。方将杖挐而引其船，顾见孔子还乡而立。孔子反走，再拜而进。客曰：子将何求。孔子曰：曩者先生有绪言而去，丘不肖未知。所谓窃待於下风，幸闻咳唾之音，以卒相丘也。客曰：嘻，甚矣，子之好学也。孔子再拜而起曰：丘少而修学以至於今，六十九岁矣。无所得闻至教，敢不虚心。客曰：同类相从，同声相应，固天之理也。吾请释吾之所有，而经子之所以。子之所以者，人事也。天子、诸侯、大夫、庶人，此四者，自正治之美也。四者离位而乱莫大焉。官治其职，人忧其事，乃无所陵。故田荒室露，衣食不足，征赋不属，妻妾不和，长少无序，庶人之忧也。能不胜任，官事不治，行不清白，群下荒怠，功美不有，爵禄不持，大夫之忧也。廷无忠臣，国家昏乱，工技不巧，贡职不美，春秋后伦，不顺天子，诸侯之忧也。阴阳不和，寒暑不时，以伤庶物，诸侯暴乱，擅相攘伐，以残民人，礼乐不节，财用穷匮，人伦不饰，百姓淫乱，天子有司之忧也。今子既上无君侯有司之势，而下无大臣职事之官，而擅饰礼乐，选人伦，以化齐民，不泰多事乎。且人有八疵，事有四患，不可不察也。非其事而事之谓之总；莫之顾而进之谓之佞；希意导言谓之谄；不择是非而言谓之谀；好言人之恶谓之谗；析交离亲谓之贼；称誉诈伪以败恶人谓之慝；不择善否，两容颜适，偷拔其所欲，谓之险。此八疵者，外以乱人，内以伤身，君子不友，明君不臣。所谓四患者，好经大事，变更易常，以挂功名，谓之叨；专知擅事，侵人自用，谓之贪；见过不更，闻谏愈甚，谓之狠；人同於己则可，不同於己，虽善不善，谓之矜。此四患也。能去八疵，无行四患，而始可教已。
　　缁帷，林名也。愉袂，扬袂也。选人伦者，柬选其理以教人也。行言者，不告子贡子路而去，行且言也。远哉其分於道者，言其离於道远也。挐，船篙也。反走，退行数步而后进也。绪言，微言也，谓其略言而未尽也。卒相某者，言终以教助某也。同类相从，同声相应者，言此理人人同得之也。释吾之所有者，言释去吾所有之道也。经子之所以者，条陈世人之所宜知也。释，放下不说也。经，条陈也。四者自正，各任其职也；四者离位，相侵其事也。一官各治其一职，人人各忧其所事。忧，思也。诗曰职思其忧是也。乃无所陵，乃不相陵夺也。征赋不属，不属，不继也。功美不有，无功也。不持，不能持守也。春秋后伦，朝觐失序也。天子有司，天子之公卿也。非其事而事之谓之总，非己事而强为之自兜揽也。莫之顾而进之，不使之言而强进其言，逞口才也，佞，口才也。析，离他人之交亲。贼，害之也。称誉诈伪者，誉其所不当誉，私为欺诈也。败恶，犹毁辱也。毁其所不当毁也。毁誉出於私意，为奸而已矣。匿，奸也。以颜色投人之好曰颜适。无善无恶皆欲其悦已，故曰两容。揣人意之所欲而潜引拔之，长其恶也，此险人也。八疵者，言八者皆大疵病。君子不友者，君子不当与之友也。明君不臣者，小人勿用，必乱邦也。好经大事，喜经理国家大事也。纷更变异，以易其常法，自欲高立功名，挂，高也。叨，忝也。专用其私智，独擅其事任，侵人之权而喜於自用，贪者也。狠，狠戾而不受谏也。他人虽有善，以其不同己亦以为不善，自矜夸也。此四者，人之大息也。能去此疵患，方可学道，故曰始可教已。凡此皆子处人世所宜用者，故曰子之所以。以者，用以自检点#l也。
　　孔子愀然而叹，再拜而起曰：丘再逐於鲁，削迹於卫，伐树於宋，围於陈蔡。丘不知所失而离此四谤者，何也。客凄然变容曰：甚矣，子之难悟也。人有畏影恶迹而去之走者，举足愈数而迹愈多，走愈疾而影不离身，自以为尚迟，疾走不休，绝力而死。不知处阴以休影，处静以息迹，愚亦甚矣。子审仁义之间，察同异之际，观动静之变，适受与之度，理好恶之情，和喜怒之节，而几於不免矣。谨修而身，慎守其真，还以物与人，则无所累矣。今不修之身而求之人，不亦外乎。
　　不知所失者，言不知何过也。四谤，鲁卫宋陈蔡四辱也。处阴处静，道之喻也。审仁义之间，辩说仁义不同之理也。同异之际，是非之分也。动静之变，随时之宜也。受与之度，辞受之节也。好恶之情，喜怒之节，讲明情性之理也。渔父之意，谓夫子之为此，皆为人而非为己，所以不免於四谤。若修其身而守其本真自然之道，而无物我之对，则无所累矣。还以物与人者，言以外物还之於人而一归之自然，则物我不对立也。今不求之於身，而汲汲於为人，是务外而不务内也。
　　孔子愀然曰：请问何谓真。客曰：真者，精诚之至也。不精不诚，不能动人。故强哭者虽悲不哀，强怒者虽严不威，强亲者虽笑不和。真悲无声而哀，真怒未发而威，真亲未笑而和，真在内者神动於外。是所以贵真也。其用於人理也，事亲则慈孝，事君则忠贞，饮酒则欢乐，处丧则悲哀。忠贞以功为主，饮酒以乐为主，处丧以哀为主，事亲以适为主。功成之美，无一其似乎矣；事亲以适，不论所以矣；饮酒以乐，不选其具矣；处丧以哀，无问其礼矣。礼者，世俗之所为也；真者，所以受於天也，自然不可易也。故圣人法天贵真，不拘於俗。愚者反此，不能法天而恤於人，不知贵真，禄禄而受变於俗，故不足。惜哉，子之早湛於人伪而晚闻大道也。
　　不精不诚，不能动人，即至诚感神之意也。强哭强怒强亲，真悲真怒真亲，此六句甚精切。真在内者，神动於外，言有诸中必形诸外。神动者，精神感动於外也。事亲以适者，适亲意也。功成之美，无一其迹者，成而不有，无一事而有其迹也。不选其具者，不择其味也。无问其礼，与其易也，宁戚也。礼者，文饰於外，故曰世俗之为。真者，天命自然之理也。法天贵真而不拘於俗者，不以非世俗之所好为拘也。恤於人者，忧不与人合也。不知天爵之贵，故曰不知贵真。以世俗之禄为禄，而甘为流俗所化，故曰禄禄而受变於俗。如此之人，但见其不足，言常慊然也。湛於人为，溺於务外之学也。
　　孔子又再拜而起曰：今者丘得遇也。若天幸然，先生不羞而比之服役，而身教之，敢问舍#2所在，请因受业而卒学大道。客曰：吾闻之可与往者，与之至於妙道；不可与往者，不知其道，慎勿与之，身乃无咎。子勉之，吾去子矣，吾去子矣。乃刺船而去，延缘苇间。颜渊还车，子路授绥，孔子不顾，待水波定不闻挐音而后敢乘。子路旁车而问曰：由得为役久矣，未尝见夫子遇人如此其威也。万乘之主，千乘之君，见夫子未尝不分庭伉礼，夫子犹有#3倨傲之容。今渔父杖挐逆立而夫子曲要磬折，再拜而应，得无大甚乎。门人皆怪夫子矣，渔父何以得此乎。孔子伏轼而叹曰：甚矣，由之难化也。湛於礼义有间矣，而朴鄙之心至今未去。进，吾语汝。夫遇长不敬，失礼也；见贤不尊，不仁也。彼非至人不能下人，下人不精不得其真，故长伤身。惜哉，不仁之於人也。祸莫大焉，而由独擅之。且道者，万物之所由也。庶物失之者死，得之者生。为事逆之则败，顺之则成。故道之所在，圣人尊之。今渔父之於道可谓有矣，吾敢不敬乎。
　　比之服役，言比之弟子也。舍所在，问其居也。延缘苇间，以桡撑舟沿岸而去也。此四字画笔也。水波定，舟去远也。如此其威者，言如此其敬畏之也。逆立，对面立也。拜而应者，手揖曰拜也。湛於礼义有间者，言汝浸润於礼义之学亦有时矣。彼非至人不能下人者，彼渔父若非至人岂能使人如此降下而尊敬之也。下人不精不得其真者，推诚自届以求教於人，庶几可闻真实之诲也。此一句乃为学之本。故长伤身者，言不如此则无益於身而有损也。万物之死生皆在一道之中，渔父有道者也，吾尊其道所以敬之。
　　自让王以下四篇，其文不类庄子所作。让王篇中犹有一二段，渔父篇亦有好处，盗跖篇比之说剑又疏真矣。锯盗跖篇今谓宰相曰，战国之时，未有称宰相者，此为后人私撰明甚。前汉艺文志，庄子五十二篇，其篇数与今不同。唐书只四十卷，即今行於世者，不知所谓五十二篇者，更有让王说剑之类乎。抑犹有庄子所作而不传者乎。
　　杂篇列御寇
　　列御寇之齐，中道而反，遇伯昏瞀人。伯昏瞀人曰：奚方而反。曰：吾惊焉。曰：恶乎惊。曰：吾尝食於十浆而五浆先馈。伯昏瞀人曰：若是则汝何为惊已。曰：夫内诚不解，形谋成光，以外镇人心，使人轻乎贵老，而其所患。夫浆人特为食羹之货，多余之嬴，其为利也薄，其为权也轻，而犹若是，而况於万乘之主乎。身劳於国而知尽於事，彼将任我以事而效我以功，吾是以惊。伯昏瞀人曰：善哉观乎。汝处己，人将保汝矣。无几何而往，则户外之屦满矣。伯昏瞀人北面而立，敦杖蹙之乎颐，立有间，不言而出。宾者以告列子，列子提屦，跣而走，暨乎门，曰：先生既来，曾不发药乎。曰：已矣。吾固告汝曰人将保汝，果保汝矣。非汝能使人保汝，而汝不能使人无保汝也，而焉用之，感豫出异也。必且有感，摇而本性，又无谓也。与汝游者又莫与告也，彼所小言，尽人毒也。莫觉莫悟，何相孰也。巧者劳而智者忧，无能者无所求，食而遨游，泛若不系之舟，虚而遨游者也。
　　奚方而反，言在何所而回也。食於十浆而五浆先馈，其人敬己不待买而绩之。和顺积中，英华发外，此圣门之言。内诚不解，诚积於中而未化也。解，化也。谋，动也。形谋，形容举动也。成光者，有光仪也，即积中发外之意，而此以为有迹之学。外镇人心者，镇服也。言我未能无迹，故人得而见之，所以心服而敬我也。赵州曰，老僧修行无力，为鬼神观破即此意也。贵者老者，则人所敬我，今非老非贵，其人反轻彼而敬我，言敬己在於贵老之上也。，聚也，积也。此等事积而久之必成患害，言名迹愈露则不能逃当世之患也。多余之嬴，言其求利惟欲多，欲有余而已赢利也。世之有力量者，则能轻重人。卖浆，微者也，初无权力可以轻重人也，而能敬我如此，况为君者。身方劳而智已竭，必将求我而用，使我效其成功，此所谓其所患也。效，献也。香人喜之，故曰善哉观乎。言汝於此具一只眼也。又曰汝止矣，谓不必出游矣，人将归向，守汝而为师矣。处，止也。已，助字也。保，守也，归者，众而守其门也，此一保字便已有不足之意，盖瞀人之见又高一层也。户外之屦满，从学者众也。敦杖蹙之乎颐，坚立其杖而拄之於颐也。蹙，拄也。宾者，主宾客者也。提屦而走，古人坐於席必脱屦而后入，急於善瞀人，故不及穿屦也。发药者，言教诲开发而药石之。已矣，休言之意。我前此已言人将守汝矣，汝不能使人无保汝者，即所谓忘我易，使人忘我难也。而焉用之者，言汝之所为何以至此者。人之感动而悦豫於汝者，必汝不能自吃，使乖异出见乎其外而致然也，故曰感豫出异也。汝既如此，非惟形见於外者不能自隐，必且感触摇动汝之本性，其於#4身尤无益也。无谓即无益也。又，尤之意也。与汝游者，汝之朋友也，所学未至，其言浅近，故曰小言。其言皆能为人之毒害，又无以与汝相规正者，则汝终无所觉悟，谁复问汝为如何也。相孰，相谁何也，相借问之意也。凡世之人，其巧者必自劳，其智者必自苦，唯体道自然而不用其能者，则於外物无所求，但饱食嬉游而已。泛乎若不系之舟，言其心无所系着也。其归结即在一虚字上。虚则与大虚为一，而游於物之初矣。无能，即无为之意也。
　　郑人缓也呻吟丧氏之地。祇三年而缓为儒，河润九里，泽及三族，使其弟墨。儒墨相与辩，其父助翟。十年而缓自杀，其父梦之曰：使而子为墨者，予也。阖胡常视其良，既为秋栢之实矣。夫造物者之报人也，不报其人而报其人之天。彼故使彼。夫人以己为有以异於人，以贱其亲，齐人之井饮者相捽也。故曰今之世皆缓也。自是，有德者以不知也，而况有道者乎。古者谓之遁天之刑。
　　呻吟，歌咏也。祗三年，恰三年也。河润九里，以此喻其泽及人之广也。以其余资，使其弟从墨者而学之。缓为儒而弟翟为墨，学既不同，遂有辩论之异。父爱其弟而助之，缓怨其父而自杀。遂见梦於其父曰，资给汝子以为墨者，我之余泽也，今兄弟既争而自杀，我之坟上松栢已成而生实矣。言其死之久也。良或作垠，音浪，冢也。阖胡尝视其良者，言何不视吾冢也。阖与胡皆何也。举此旧事，庄子遂从而断之曰，缓以为使其弟学墨者我也，而不知造物之於人自有报应之理，不以人之能者为应，而以其人之所得於天者为应。彼之学墨而能墨，是造物以其天应之，非汝以人力资给之而能也。彼故使彼，上彼字造物也，下彼字指其弟翟也。夫人，指缓也。以己为有以异於人，谓以其学儒而泽及三族，有过人也。以贱其亲者，怒其父也。言天实使彼能墨而缓乃以为己能而怨其亲，是不知天也。井泉，出於自然者也。捽，相争扭也。齐人饮於自然之水而因水相争，此水岂汝之私有邪，其所见亦与缓同。今世之人皆不知天，而以私意自争，故曰今世之人皆缓也。看彼故使彼，井饮以下，言语便是庄子文章。让王而下四篇，安得此语。有德者且以造物为不可知，而况得道者乎。庄子之言，每谓一层之上更有一层，故以有道有德为分别。遁天，遁弃其天理。刑者，得罪於造物也。此句责缓之徒也。
　　圣人安其所安，不安其所不安：众人安其所不安，不安其所安。庄子曰：知道易，勿言难。知而不言，所以之天也；知而言之，所以之人也。古之人天而不人。
　　所安者，自然之理也。所不安者，人为也。勿言难者，谓难於忘言也。知道而至於忘言，则与天为徒矣；知道而未免於言，则未离於人为，犹有迹也。古人则纯乎天而不人矣。之，即也，往也。之天之人，归於天归於人之意。
　　朱泙漫学屠龙於支离益，单千金之家，三年技成，而无所用其巧。
　　单，殚也，言竭其千金之资也。学虽成而无龙可屠，此意盖自喻。庄子之道，广大而未有所施也。
　　圣人以必不必，故无兵；众人以不必必之，故多兵。顺於兵，故行有求；兵，恃之则亡。
　　不必者，不可知者也。以不必者为必，即知其所不知也。无兵，无争也。众人以不可必之事而自为可必，故多争竞也。用兵争之，大者，故举其大者言之。人若顺其争竞之心，则其行於世者常有求敌之意，言物我不能忘也，故曰顺於兵故行有求。以知力之争而自恃，而必至於亡其身而后已，故曰兵恃之则亡。
　　小夫之知，不离苞苗竿牍，敝精神乎。蹇浅，而欲兼济导物，太一形虚。若是者，迷惑于宇宙，形累不知太初。彼至人者，归精神乎无始，而甘瞑乎无何有之乡。
　　苞苴，馈遗也。竿牍，往来相问劳者也。此皆蹇浅不足道之事。彼小夫者敝其精神，以此为智，而欲兼济天下，辅导万物，以合於太一之始，无形之妙，岂可得邪。形虚即无形也。其所见若是，则上下之宇，古今往来之宙，且迷惑而不知，盖为形迹所累而不知有太初自然之理也。惟至人则归其精神致於无物之始，而安处乎无为之地。甘，美也。瞑，睡也。以美睡喻安处也。
　　水流乎无形，发泄乎太清。悲哉乎，汝为知在毫毛而不知大宁。
　　水之流也，人皆见其有形，而不知其实出於无形，言自无而有也。及其发泄而去也，人又不知其归於太清也。太清即太虚也。此意盖以庸人不知事物之终始，如观水然，故曰知在毫毛。言其所见者小也。大宁，大安也，即无为自然之理也。悲哉乎三字，在下句汝为之上，叹其见小也。
　　宋人有曹商者，为宋王使秦。其往也得车数乘，王悦之，益车百乘。反於宋，见庄子曰：夫处穷闾阨音隘巷，困窘织屦，槁项黄馘者，商之所短也；一悟万乘之主而从车百乘者，商之所长也。庄子曰：秦王有病召医，破痈溃座者得车一乘，舐痔者得车五乘，所治愈下，得车愈多。子岂治其痔邪，何得车之多也。子行矣。
　　困窘织屦，言贫匮而自织屦也。槁项黄馘，言其老也。项槁，瘦而无肉也。黄馘，发黄而被耳也。座亦痈类也。痈座在上，痔疾在下，医愈下而赏愈厚也，以舐痔得车鄙之，言其污辱不足贵也。
　　鲁哀公问於颜阖曰：吾以仲尼为贞干，国其有廖乎。曰：殆哉圾乎。仲尼方且饰羽为画，从事华辞，以支为旨，忍性以视民而不知不信。受乎心，宰乎神。夫何足以上民。彼宜汝与，予颐与，误而可矣。今使民离实学伪，非所以视民也。为后世虑，不若休之。
　　贞固足以干事。诗曰为邦之干。贞干犹贤辅也。有瘳者，言国之弊病可得而医也。圾危也，殆亦危也。殆哉圾乎，危之甚也。画，采色也。物既加以采色而又以羽饰之，言其文饰之甚也。华辞，华靡之言也。以支为旨，谓其所主之意不知本也。忍性，矫激也。视民，临民之上也。不知不信也，自不知其不真实也。受乎心者，其心着乎此也。宰乎神者，其神识以此为主宰也。夫何足以上民者，言不足以长民也。彼指夫子，汝指哀公也。言谓彼有益於汝乎，故曰彼宜汝欤。颐，养也。言汝若以彼为贤而养之，无益於汝，必误於汝。误而可者，犹言误则有之也。今若使国中之民皆离真实而学诈伪，非所以教民也。视，教示之也。若为后世而虑，不若已之。休，已也。
　　难治也。施於人而不忘，非天布也。商贾不齿，虽以事齿之，神者弗齿。为外刑者，金与#5木也；为内刑者，动与过也。宵人之离外邢者，金木讯之；离内刑者，阴阳食之。夫免乎外内之刑者，唯真人能之。
　　民可以不治，治若有心於治之，则难治矣，故曰难治也。施於人而不忘，有心而治者也。施，施政也。布，陈也。天布即天经也。有心於施政教，则非天经矣。譬如商贾之人，为士者必不肯与之为齿，纵因事偶然相与聚会而为齿列，而其胸中之神亦有不乐之意，。譬彼有为之人，有道者亦不肯与之齿矣。此盖以商贾喻仁义之学者。外刑者，刀锯三木；内刑者，动与过。言人身之举动过失，与刑戮同也。讯，鞠问也。阴阳食之者，有造物之谴也。食如日食之食，病之也。外刑一句形下句也。离，丽也。
　　孔子曰：凡人心险於山川，难於知天；天犹有春秋冬夏旦暮之期，人者厚貌深情。故有貌愿而益，有长若不肖，有顺怀而达，有坚而缦，有缓而焊。胡旦反又音干故其就义若渴者，其去义若热。故君子远使之而观其忠，近使之而观其敬，烦使之而观其能，卒然问焉而观其知，急与之期而观其信，委之以财而观其仁，告之以危而观其节，醉之以酒而观其则，杂之以处而观其色。九征至，不肖人得矣。
　　厚貌深情，言矫饰之貌未易见，隐伏之情未易测。有貌虽朴愿而情实求益利者，有胸中亦抱所长而外不似有能者。不肖，不似也。有柔顺怀急而反达理者，缦缠绕也。有似坚刚而实欢弱缠绕者，诗云昔为百炼刚，化作绕指柔，缦，绕指也。焊，急也。有若宽缓而实褊急者。此皆言人之不可知也。其就义若渴者，言其进锐；其去义若热者，言其退速也。即是进锐退速一句，如此下得便奇特。相去远者易至相欺，故以远而观其忠。近而亲者，易至於亵慢，故以近而观其敬。剸烦剧者才易困，故以顿使之而观其能。见未明者对答必迟，故卒然问之观其智。期约之急易至於失信，故急与之期而观其信。临财易至於苟得，故委之以财而观其仁。此仁字与道字同。患难易至於苟免，故告以危而观其节。酒能昏人，故以醉而观其威仪，则，仪则也。色能惑人，故以杂处之而观其自守。征者，验也。以此九者而验之，则贤与不贤可见矣。此一段议论甚正，乃借为孔子之言，可知庄子非不敬孔子也。
　　正考父一命而伛，再命而偻，三命而俯，循墙而走，孰敢不轨。如而夫者，一命而吕巨，再命而於车上舞，三命而名诸父，孰协唐许。
　　伛，背曲也。偻，腰曲也。俯身，伏於地也。言爵愈高而身愈下也。循墙而走，不敢当正路而行谦也。世有此贤者，则人孰敢不以为法，轨，法也。而夫者，彼丈夫也。吕巨，骄矜之貌也。车上舞者，言轻掀也。名诸父者，骄其宗族，呼叔伯之名也。唐，尧也，许，许由也。尧让天下於许由而且不受，此等小人所得能几，便骄矜如许，岂知有唐尧许由之事乎。协，合也。以我与唐尧许由合而观之，则可见轻重。孰协者，言彼又孰能合而观之也。
　　贼莫大乎德有心而心有眼#6，及其有眼#7也而内视，内视而败矣。
　　此数语於学道人分上最为亲切。禅家所谓渗漏心，又曰第二念，便是此意。德，为德也。为德而知其为德，则是有心矣，此最为学道者之害，故曰贼莫大乎德有心。於其有心之中而又有思前算后之意喻，如心又开一眼也，此谓之渗漏，谓之第二念。以此有眼之心而视其内，则千差万别，纷纷扰扰，不复知有浑然者，则无缘可以成道矣，故曰败。败，不成也。
　　凶德有五，中德为首。何谓中德。中德也者，有以自好也而吡匹尔反其所不为者也。
　　凶德有五，心耳目鼻口也。中德，心也。言耳目鼻口之害不如在心之害，故曰中德为首。有以自好，言我有所能也。吡，訾也，诮也。以我之能而诮人所不能，则此心不可学道矣。圆觉云不重久习，不轻初学；大慧云切不得道，我会他不会，便是此意。
　　穷有八极，违有三必，形有六府。美髯长大壮丽勇敢，八者俱过人也，因以是穷。缘循偃佒，困畏不若人，三者俱通达。知慧外通，勇敢多怨，仁义多责。达生之情者傀，达於知者肖；达大命者随，达小命者遭。
　　穷有八极，言有所恃者必至於穷。达有三必，言悚然不足者有时而必达。美，貌美也。髯，有须也。房玄龄云李纬如须髯是也。长，身长也。大，腰围大也。壮，有力也。丽，有华采也。勇，气盛也。敢，志坚也。此谓八极，言八者皆过人。必以此自恃，而其终也至於穷。缘循，柔顺不得已於事之意。偃佒，随倒随起之意。困畏，有所困厄而忧畏也。此三者，比之他人皆不如。人而必至於通达，言其与世无竞，人必喜之也。此皆庄子矫亢之论。形有六府，言人身之中有此六个蕴畜也。府，藏蓄之地也。知慧，一府也。外通者，以其知慧用於外而求达也。勇敢，一府也，恃力者必多怨。仁义，一府也，以仁义求名必多忧责。傀音魁。达生，一府也，违有生之理必傀然自高。达知，一府也，达众人之智见，必每事而消详之。肖音消#8。达命，一府也，在天者为大，在己者为小，达在天者则随顺之，听自然也，达在己者则随时所遭皆归之命。遭者犹有得失，委命之心随则无容心矣。此二者自有分别。所言六府而末后命字抽绎为两句，此亦文法也。
　　人有见宋王者，锡车十乘，以其十乘骄穉庄子。庄子曰：河上有家贫恃纬萧而食者，其子没於渊，得千金之珠。其父谓其子曰，取石来，锻之。夫千金之珠，必在九重之渊而骊龙颔下，子能得珠者，必遭其睡也。使骊龙而寤，子尚奚微之有哉。今宋国之深，非直九重之渊也；宋王之猛，非直骊龙也。子能得车者，必遭其睡也；使宋王而寤，子为粉夫。
　　骄穉者，骄矜而有孩拊庄子之意也。纬，织也。萧，卢草也。与编曲字同。恃此而食，以此为货也。取石锻之，恶其珠而毁之也。此意盖喻人之求富贵者，皆危道也，皆欺君也。其君觉悟则必遭诛戮。奚微之有，残食无遗也。
　　或聘於庄子，庄子应其使曰：子见夫牺牛乎。衣以文绣，食以刍菽，及其牵而入於太庙，虽欲为孤犊，其可得乎。
　　与前篇龟曳泥中意同。
　　庄子将死，弟子欲厚葬之。庄子曰：吾以天地为棺椁，以日月为连璧，星辰为珠玑，万物为赍送，吾葬具岂不备邪。何以加此。弟子曰：吾恐鸟鸢之食夫子也。庄子曰：在上为鸟鸢食，在下为蝼蚁食。夺彼与此，何其偏也。
　　此意盖讥当世厚葬之人。夺鸟鸢而与蝼蚁，见之偏也，此言虽过，非真达理者未易及。
　　以不平平，其平也不平；以不征征，其征也不征。明者唯为之使，神者征之。夫明之不胜神也久矣，而愚者恃其所见入於人，其功外也，不亦悲乎。
　　万物之理本平，我以不平之心而欲平其平，则其平者亦不平矣。万物之理，一一可验，我以不验之心而验之，则其可验者亦不验矣。故曰以不平平，其平也不平；以不征征，其征也不征。征，验也。唯为之使者，言其莫之为而以为或之使者，则是以无心为有心也。明者之自累每如此，至於神则听其自应验而已。明之不胜神，言人之有为不能胜无为也。愚者恃其私见而入於人为，每每求功於外，不亦悲乎。
　　南华真经口义卷之三十一竟
　　#1检点：明本作『点检』。
　　#2会：原作『合』，据明本改。
　　#3有：明本作『存』。
　　#4性，其於：明本作『然性，其』。
　　#5与：明本作『安』。
　　#6眼：明本作『睫』。
　　#7明本无『肖音消』。
　　南华真经口义卷之三十二
　　鬳斋林希逸
　　杂篇天下
　　天下之治方术者多矣，皆以其有为不可加矣。古之所谓道术者，果乌#1乎在。曰：无乎不在。曰：神何由降，明何由出。圣有所生，王有所成，皆原於一。不离於宗，谓之天人。不离於精，谓之神人。不离於真，谓之至人。以天为宗，以德为本，以道为门，兆於变化，谓之圣人。以仁为思，以义为理，以理为行，以乐为和，熏然慈仁，谓之君子。以法为分，以名为表，以操为验，以稽为决，其数一二三四是也，百官以此相齿，以事为常，以衣食为主，蕃息蓄藏，老弱孤寡为意皆有以养，民之理也。古之人其备乎。配神明，醇天地，育万物，和天下，泽及百姓，明於本数，系於未度，六通四辟，小大精粗，其运无乎不在。其明而在数度#2者，旧法世传之史尚多有之。其在於诗书礼乐者，邹鲁之士，搢绅先生多能明之。诗以导志，书以导事，礼以导行，乐以导和，易以导阴阳，春秋以导名分。其数散於天下而设於中国者，百家之学时或称而道之。天下大乱，贤圣不明，道德不一，天下多得一察焉以自好。譬如耳目鼻口，皆有所明，不能相通。犹百家众技也，皆有所长，时有所用。虽然，不该不徧，一曲之士也。判天地之美，析万物之理，察古人之全，寡能备於天地之美，称神明之容。是故内圣外王之道，暗而不明，郁而不发，天下之人各为其所欲焉以自为方。悲夫，百家往而不反，必不合矣，后世之学者，不幸不见天地之纯，古人之大体。道术将为天下裂。
　　庄子於末篇，序言今古之学问，亦犹孟子之篇末，闻知见知也。自天下之治方术者多矣，至於道术将为天下裂，分明是一个冒头，既总序了，方随家数言之，以其书自列於家数之中。而邹鲁之学乃铺述於总序之内，则此老之心亦以其所着之书皆矫激一偏之言，未尝不知圣门为正也。读其总序，便见他学问本来甚正，东坡云庄子未尝讥夫子，亦看得出。
　　方术，学术也。人人皆以其学为不可加，言人人皆自是也。古之所谓道衍者，此衍字与仁术心术一同。恶乎在，无乎不在，便有时中之意，言百家之学虽各不同，而道亦无不在其中心神何由降，明何由出，言神明之道何自而可见也。圣人生成之功即天地生成之理，皆原於一，一者，造化也，曰宗曰精，曰真，皆与一字同。但如此作文耳。以天为宗，以德为本，以道为门，皆无为自然也。兆於变化，即原於一也。圣人即天人、至人、神人也。熏然慈仁，此以气象言也。法则有区别，故曰以法为分。名则有标准，故曰以名为表。以操为验，以稽为决，言其所验所决各有所据也。其数一二三四，言纤悉历历明备也。相齿者，大小上下有序也。以事为常者，各有常职也。以衣食为主者，教民农桑也。蕃息蓄藏，如三年耕，一年食之类是也。老弱孤寡为意者，发政施仁必先斯四者是也。凡其分官列职，为政为教，皆是养民之理也。古之人其备平，言古之圣人能尽之也。可以配神明，可以和天地，醇，和也。育万物，和天下，泽及百姓，言其功用之广大也。本数末度，犹言精粗本末也。系，相属之意也，谓本末不相离也。六通四辟，言东西南北上下用无不可也。运，道也。道之运，小大精粗皆道也，故曰无乎不在。看此数句，其於道之体用，未尝不明也。数度，可纪者也，言其法度晓然而可纪者，皆有旧法世传之。史，书也。尚多有之，言皆载此事也。邹鲁之士、搢绅先生，此指圣门而言之也，分明是说孔子六经，春秋道名分，即名分两字#3便有惧乱臣贼子之意。其数散於天下，言邹鲁得其全，而其学或散於天下，设教於中国，分为百家，亦时时有称道此事者，但不能全如邹鲁之学而已。天下大乱，是说春秋以后也。贤圣不明，上无文武周公，下无孔颜之徒也。道德不一，散而为百家也。天下多得兀谓天下之人多得其一端。而察焉以自好，谓只察见其一端便自好而自夸也。耳目鼻口不能相通，言耳不能视，目不能听，口不能嗅，鼻不能味，各随其所能，故曰皆有所明。以此譬喻百家众技，亦皆有所长，亦时乎可用，但不能该尽周徧圣人之道，故为一偏一曲之士而已。天地之美因是而分判不全，万物之理因是而分析不合。若以古人学问之全而察之，则知百家之一曲者，少能备天地之美，称神明之容。美，道之在内者，体也；容，道之在外者，用也。称，当得也。寡能称神明之容者，言当不得也。内圣，体也；外王，用也。内外之道至此不明，人各以其所欲而自为方术。百家之学，自今以往迷而不知反，必不可得而复合矣。使后世之学者不能见天地之纯全，古道之全体，此后世之不幸也。道术之在天下，自此皆分裂矣，故曰道术将为天下裂。此一句结得极有力，亦极为好文字。
　　不侈於后世，不靡於万物，不晖於数度，以绳墨自矫而备世之急，古之道术有在於是者。墨翟、禽滑厘闻其风而悦之，为之太过，已之大循，作为非乐，命之曰节用。生不歌，死无服，墨子泛爱兼利而非斗，其道不怒，又好学而传不异，不与先王同，毁古之礼乐。黄帝有咸池，尧有大章，舜有大韶，禹有大夏，汤有濩，文王有辟雍之乐，武王周公作武。古之丧礼，贵贱有仪，上下有等，天子棺椁七重，诸侯五重，大夫三重，士再重。今墨子独生不歌，死不服，桐棺三寸而无椁，以为法式。以此教人恐不爱人；以此自行，固不爱己。末败墨子道，虽然，歌而非歌，哭而非哭，乐而非乐，是果类乎。其生也勤，其死也薄，其道大觳，使人忧使人悲；其行难为也，恐其不可以为圣人之道。反天下之心，天下不堪。墨子虽独能任，奈天下何。离於天下，其去王也远矣。墨子称道曰：昔者禹之湮洪水，决江河，而通四夷九州也，名川三百，支川三千，小者无数。禹亲自操橐耜而九杂天下之川，腓无胈，胫无毛，沐甚雨，栉疾风，置万国。禹，大圣也。而形劳天下也。如此使后世之墨者多以裘#4褐为衣、以跋蹻为服，日夜不休，以自苦为极，日不能如此，非禹之道也，不足谓墨。相里勤之弟子五侯之徒，南方之墨者苦获、己齿、邓陵子之属，俱诵墨经而倍谲不同，相谓别墨。以坚白同异之辩相訾，以骑偶不仵之辞相应。以巨子为圣人，皆愿为之尸，冀得为其后世，至今不决。墨翟、禽滑厘之意则是，其行则非也。将使后世之墨者，必自苦以腓无胈胫无毛，相进而已矣。乱之上也，治之下也。虽然，墨子真天下之好也，将求之不得也，虽枯槁不舍也。才士也夫。
　　不侈后世，不教后世以侈也。靡，丽也。不以万物之饰为丽也。晖，华也。不以礼乐度数为晖华也。绳墨，自拘束也。自拘束其身以矫世，而欲天下之用皆有余，其意主於俭以足用，故曰备世之急，言世人以衣食为急，故至於纷争，以政乱也。古之道术有在於是者，言古者学问之中亦有此理。而墨翟、禽滑厘独闻其说而喜之，故曰闻其风而悦之。惟其喜之，遂至於为之。太过，言过甚也。循，顺也。大循，其说抑遏过甚，故曰已之大循。已者，抑遏之意也。非乐节用，墨子书中之篇名，言墨子既作为非乐节用之书；欲天下之人其生也不歌，不用乐也，故非乐。其死也无殡敛之服，近於裸葬，以此为节用。泛爱兼利，於人无所不爱也，故以争斗为非，以不怒为道。博不异者，尚同也。推广其说以为傅，而主於尚同也。虽抟不异，而其教不与先王同。自黄帝以来至於武王，未尝不用乐，而墨子欲毁去之；古昔以来，自贵至贱，未尝无居丧之礼，而墨子亦欲毁之，以三寸之棺为式而不用椁，节用也。以此教人，太俭苦矣，故曰恐不爱人，言非所以爱人之道也。不爱己者，言自苦也。末败者，言墨子之道要终必不可行也。人生不能无歌而墨以歌为非，人情不能无哭而墨以哭为非，不能无乐而以乐为非，是其道全不近人情，故曰其果类乎。类，近也。言如此果与人情相近乎。其生也勤苦，其死也薄葬。太觳，言太朴也。其行难为者，言所行之行，他人难做也。反天下之心，不近人情也。天下皆不堪而墨子独能之，任，亦堪也；虽一人独能堪忍，如天下不能何。既离於人心，则非可以为王天下之道矣。名川，天地之间大川也。支川，禹疏凿而为之也。囊，盛土器也。耜，掘#5土之具也。九音#6鸠，鸠其功而杂治天下之川。墨子之说，谓禹大圣人，且自劳如此，而况他人乎。跂与展同，蹻与层同，木曰屐，草曰屩。服，用也。相里，姓也。勤，名也，亦学墨而为师於世者。其弟子皆五国诸侯之徒，言从学者众也。苦获、己齿、邓陵子，三人名也。此三人皆居南方，亦读墨书，而其谲怪尤倍於墨子。又且其说皆不同，故自名以别墨，言墨之别派也。不忤，不异也。奇偶本异而曰不相件，此强辩之事也。以觭偶不仵之辞相为问答，故曰相应。巨子者，犹言上足弟子也，禅家谓法嗣是也。传其学者，既多取其得法之大者以为圣人而主之，尸，主也。冀得为其后世，言其巨子又传之弟子以为之后也。后世犹曰子孙也。不次，不断也，言其传流至今犹在也。推原其始，则墨翟之意亦是美意，但所行太过当，故曰意则是而行则非。相进者，相尚也，言传墨子之道者相尚为自苦之事，欲以此治天下，未见其治，必先能召乱也，故曰乱之上也。虽然墨子之好出於其心之真，今世亦无此人矣。求之不得者，言更无复有斯人也。不舍，不止也。虽极其枯槁而为之不止，亦可谓豪杰之士矣。才士者，豪杰之称也。孟子辟杨墨，此书亦以杨墨兼言者屡矣。今以道术分论数家而不及杨氏者，意以其学不足比数也。
　　不累於俗，不饰於物，不苟於人，不忮於众，愿天下之安宁以活民命、人我之养毕足而止，以此白心，古之道术有在於是者。宋钘尹文闻其风而悦之，作为华山之冠以自表，接万物以别宥为始、语心之容命之曰心之行。以聏合欢，以调梅内，请欲置之以为主。见侮不辱，救民之斗禁攻寝兵，救世之战。以此周行天下，上说下教，虽天下不取，强聒而不舍者也，故曰上下见厌而强见也。
　　不累於俗，去世俗之累也。不饰於物，不以外物自奉也。不忮於众，不咈人情也。以人人得其生为愿，视人犹我，皆愿其足以自养而已，以此为心而暴白於天下，此末钘尹文之学也。华山，冠名也，别宥即在宥也。随分而自处为别，宽闲而自安为宥。始，本也。接万物以此意，接，引人也。心之容，心之体段也。讲明其心以语人，而名之曰心之行，行者，心之用也。今释氏所谓大用现前是也。以和聏之意而合人之欢，陕此调一四海，欲尊置宋钘尹文二人以为其教主。谓民好斗也，为受侮不辱之说以救之；谓时世好战争也，为禁攻寝兵之说以救之。上以说其君，下以教世人，虽天下之人皆不听之，而彼自强聒不合，言夸说不已也。上下皆见厌而强以此自见，必尝时有此诊语，故以此一句结之，而曰故曰也。
　　虽然，其为人太多，其自为太少。曰：请欲固置五升之饭足矣。先生恐不得饱，弟子虽饥，不忘天下，日夜不休，曰：我必得活哉。图傲乎救世之士哉。
　　其为人之意太多，其所为太自苦。其为说曰，每日但得五升之饭，师与弟子共之，先生以此五升犹且不饱，弟子安得不饥，言其师弟皆息饥以立教。而谓我不忘天下，日夜不止，盖曰我之自苦如此，岂为久活之道哉。但以此矫夫托名救世而自利之人，故曰图傲乎救世之士哉。图，谋也。傲，矫之也。亦犹豫让曰：吾之为此极难，所以愧天下之为人臣而怀二心者，便是此意。李翰林有独酌寄韦六诗曰，念君风尘游，傲尔令自哂，便是此傲字。
　　曰：君子不为苛察，不以身假物。以为无益於天下者，明之不如己也。以禁攻寝兵为外，以情欲寡浅为内，其小大精粗，其行适至是而止。
　　其说又曰不为苛察，苛察则非别宥矣，言不当有尔我之辩也。不以身假物者，事事皆自为而不假借於人以自助，若於天下有损而无益，虽明知其可为亦不如己之，故曰明之不如己也。其学之大意，则欲人於外无攻战之争，於内无情欲之汩。寡浅，减削情欲也。其学之大小精粗虽不同，而其所行之大意仅如是而已。适，仅也。
　　公而不党，易而无私，决然无主，趣物而不两，不顾於虑，不谋於知，於物无择，与之俱往，古之道术有在於是者。彭蒙、田骈、慎到闻其风而悦之，齐万物以为首，曰：天能覆之而不能载之，地能载之而不能覆之，大道能包之而不能辩之，知万物皆有所可皆#7有所不可，故曰选则不徧，教则不至，道则无遗者矣。是故慎到弃智去己而缘不得已，泠汰於物以为道理，曰知不知，将薄知而后邻，伤之者也。謑音奚昙曰慀髁户寡反无任而笑天下之尚贤也，纵脱无行而非天下之大圣。推直追反拍普百反輐五管反断丁管反，与物宛转，舍是与非，苟可以免，不师智虑，不知前后，魏鱼威反然而已矣。推而后行，曳而后往，若飘风之还，若羽之旋，若磨石之隧音遂，全而无非，动静无过，未尝有罪，是何故。夫无知之物，无建己之患，无用智之累，动静不离於理，是以终身无誉。故曰至於若无知之物而已，无用贤圣。夫块不失道，豪杰相与笑之曰：慎到之道，非生人之行而至死人之理，适得怪焉。田骈亦然，学於彭蒙，得不教焉。彭蒙之师曰：古之道人，至於莫之是莫之非而已矣。其风窢况逼反又火麦反然，恶可而言。常反人，不聚#8观，而不兔於鼋五官反断，其所谓。道非道，而所言之题不免於非。彭蒙、田骈、慎到不知道。虽然，槩乎皆尝有闻者也。
　　不党，亦无私也。易，坦夷也。决，去私意而无所偏主。趣物者，言万物之理趣也。不两者，一也。不顾於虑，不谋於智，无计度也。於物无择，无所决择，眼界平也。与之俱往，顺自然而行也。彭蒙田骈慎到，皆齐之隐士，其说以为天地亦万物之一者，谓之一#9则皆齐同，而其为首者，则无为之道也。天能覆不能载，地能载不能覆，言有所偏也。大道，道家之学者也。但知包容为一而无所分辩，此在当时有一种辩说之学，自有此语。皆有所可，有所不可者，言各有一偏也。若就万物之中而选择之，则决不能周徧，以此为教，则不能尽其极，若归之道，则无余论矣。故曰道则无遗者矣。选择则有可不可也，弃知去己而缘不得已，无为也。泠汰，脱酒也。泠然而疏汰於物，无拘碍也。以为道理者，以物物无碍为至理也。其说曰若以知与不知为分，则将迫於知而近於自伤矣。薄，迫。邻，近也。謑髁，不正不定之貌。无任，不留心於事。任也，尚贤以任事也。彼既不事事，故笑天下之尚贤。为圣之学必尚操行，彼既纵脱而无行，故以天下圣学者为非。推輐輐断，皆无圭角之意。与物宛转，而略无圭角，亦无所是，亦无所非，以苟免於世俗之累为意。不以知虑为师，无思虑也。不知前后，不#10思算也。魏音巍，巍然者，兀然不动之意也。推之而后行，曳之而后往，迫而后应，不得已而后起之意也。风还、羽旋、磨石之隧，皆无心而与物宛转之喻。隧，转也，回也。以不见非於世而自全，动静随其自然而不为过甚，故不得罪於世人，其学如此者何也。盖曰物惟无知，则无是己之急，亦无容心之累。动静皆顺，故不离於理，不求知於人欲，终身而无誉，唯其无誉，所以无咎，故曰未尝有罪也。无知之物，木石瓦砾之类是也。建己，是己而自立也。故其说曰人之处世，何用圣贤之名，但能若土块无知之物，则可以不失於道，故曰块不失道。看此等说话，便似今之深山穷谷头陀修行之人。故豪杰笑之以为犹死人也。适得怪焉者，言彭蒙之徒以此见讶於世也。得不教者，言其初学之时，自相契合，不待教之而后能也。彭蒙妒有所师，其师之言曰，古之有道者，本以无是非为主。窢然，风之声也，谓其发言如飘风之窢然。无所容心，虽言而何所容言，故曰恶可而言。其见常与世人相反，不能聚合伦类而观，故为一偏之说。不免於，但求无圭角而已。鼋断，无圭角也。其言虽甚壮而其所谓道者非道也，故不免於世#11人之非笑。韪与伟同。彭蒙、田骈、慎到不知道，此庄子断一句也。槩乎者，以大槩观之，亦皆有闻於斯道，但不得其正耳。此等结句，看他文笔。
　　以本为精，以物为粗，以有积为不足，澹然独与神明居，古之道术有在於是者。关尹老聪闻其风而悦之，建之以常无有，主之以太一。以濡弱谦下为表、以空虚不毁万物为实。关尹曰：在己无居，形物自着，其动若水，其静若镜，其应若响。葱乎若亡，寂乎若清。同焉者和，得焉者失，未尝先人而常随人。老聃曰：知其雄，守其雌，为天下溪。知其白，守其辱，为天下谷。人皆取先，己独取后，曰受天下之垢。人皆取实，己独取虚，无藏也故有余。岿然而有余。其行身也，徐而不费，无为也而笑巧。人皆求福，己独曲全，曰苟免於咎，以深为根，以约为纪，曰坚则毁矣，锐则挫矣。常宽容於物，不削於人，可谓至极。关尹老聃乎，古之传大真人哉。
　　本，道也；物，事物也。以有积为不足者，言藏富天下也。与神明居，是守自然者。关尹师於老聃者，此言先弟而后师，一时笔快#12之语耳，以无物为宗，以太极之始为主，建亦主也。濡弱谦下，即舌柔长存之意。为表者，言其应世接物#13见於外者如此也。空虚则物物皆全矣，故曰以空虚不毁万物为实。实，实理也。乐轩所谓一物都无万物全是也。在己无居者，无私主也。形物自着者，随物之形见皆自然也。水之动，镜之静，空谷之响应，皆无心也。芴乎若亡者，恍忽之中若有物而又若无物也。寂乎其清，不见其清之名也。以同於物者为和，以无所得为得，有得则失矣。未尝先人常随人，即迫而后动，不得已而后起也。知其雄，守其雌，以能而隐於不能也。知其白，守其辱，言自高而不为高也。溪谷在下而能容物，为溪为谷有容乃大之意也。人皆取先，己独取后，即未尝先人，而常随人也。受天下之垢，知白守辱也。不以实为虚，以虚为实，故匀人皆取实，己独取虚。无藏也故有余，即以有积为不足也，惟其以虚为实，故虽无藏而岿然常有余。亦一物都无，万物全之意。徐，安也。不费，无所损也。人皆以巧为巧而我以无为为巧，故笑之。人皆以福为福而我以无祸为福。曲全者，致曲而自全其身也。苟免於咎者，福莫长於无祸也。以深为根，言其本在於太一之始也。以约为纪，言以至简至约为守身之法也。纪，法也。凡物坚者锐者，则有挫有毁，即所谓齿刚则折也。以能容万物为量，则人於我无所侵削矣。不削於人，言独全其生也。可谓至极者，言此天下至极之道也。谓之博大真人；尊之之辞也。
　　寂漠无形，变化无常，死与生与，天地并与，神明往与，芒乎何之，忽乎何适，万物毕罗，莫足以归，古之道术有在於是者。庄周闻其风而悦之，以谬悠之说，荒唐之言，无端崖之辞，时恣纵而不傥，不以觭见之也。以天下为沈浊，不可与庄语，以卮言为曼衍，以重言为真，以寓言为广。独与天地精神往来而不敖倪於万物，不谴是非，以与世俗处。其书虽环玮而连犿无伤也，其辞虽参差而识诡可观。彼其充实不可以已，上与造物者游，而下与外死生无终始者为友。其於本也，弘大而辟，深闳而肆；其於宗也，可谓调适而上遂矣。虽然，其应於化而解於物也，其理不竭，其来不蜕。芒乎昧乎，未之尽者。
　　寂漠无形，无物也。变化无常，以不一为一也。死与生与，不知生死也，据此一句即知释氏之学其来久矣。天地并与，与天地同体也。神明往与，与造化同运也。何之何适，动而无迹也。万物毕罗，各尽万物之理也。莫足以归，人莫知其所归宿也。谬悠，虚远也。荒唐，旷大而无极也。无端崖，无首无尾也。时恣纵而不傥者，其说放纵而无所偏党也。傥与党也。不以觭见者，其所见不主一端也。觭，奇也。以天下之人愚而沉浊，不可以诚实之言喻之。庄语，端庄而语，诚实之事也。曼衍，无穷也。为真者，言借重於古，先欲人以为真实也。为广者，寄寓为言广大不拘也。与天地精神往来，与造化自然者为友也。不傲倪万物者，不以此傲倪於世#14也。庄子之意，正傲倪於斯世，而乃为此反说。不谴是非者，是非无所泥也。无是无非而后可与世俗居处也。环玮，高壮也。连犿，和同混融之意。无伤，无讥於人也。参差，或彼或此，或抑或扬，不可定也。諔诡，滑稽诡谲也。此两句自说破其着书之意，盖谓其言虽怪诞而自可玩味，看得此两句破，便读得庄子。彼其充实不可以已者，言其书之中皆道理充塞乎其间，亦世间所不可无之书也。本即宗也。言其书之本宗，无非弘大深闳调适之道也。辟开，广也。肆，纵放也。上遂者，可以上达天理也。其言虽皆无为自然，而用之於世则应於教化而解释物理，谓可以化俗而明理也。其理不竭者，言用之不尽也。不蜕者，谓其言自道而来，不蜕离於道也。芒乎昧乎，言其书之深远也。未之尽者，言其．胸中所得非言语所可尽也。
　　自冒头而下，分别五者之说而自处其末#15继於老子之后，明言其学出於老子也。前三段着三个虽然，皆断说，其学之是非，独老子无之，至此又着虽然两字，谓其学非无用於世者，此是其文字转换处，笔力最高，不可不子细看也。
　　惠施多方，其书五车，其道舛驳，其言也不中。历物之意，曰：至大无外，谓之大；一至小无内，谓之小一。无厚不可积也，其大千里。天与地卑，山与泽平。日方中方睨，物方生方死。大同而与小同异，此之谓小同异；万物毕同毕异，此之谓大同异。
　　墨翟、宋尹、彭、田、慎到之徒，犹为见道之偏者，若惠子则主於好辩而已，故不豫道术。闻风之列，特於篇末言之。其书五车，言其所着书以五车载之而不足也。其书虽多，其所学未正其言亦不当，故以舛驳不中讥之。历物之意，言历历考其所谈事物之意。至大无外，太虚也；至小无内，秋毫之类也。此八字自与庄子所说同，但谓之大一小一，便生辩说之端。谓之一则无大小矣，於一之中又分大小，便是同中之异，异中之同也。无厚，至薄也。不可积者，积则厚矣。积之不已，其大可至於千里，又言大与小同也，吉千里之大即无厚之积也。天虽高，地摊卑，而天气有时下降，则亦为卑#16矣，故曰天与地卑。山高於泽，而泽之气可通於山，则山与泽平矣。睨，侧视也。日方中之时，侧而视之，则非中矣，则中谓之侧亦可，故曰方中方睨。物方发生而其种必前日之死者，故曰方生方死。有大有小，是为小同异；合万物而为同异，则为大同异。虽谓之大而不出小者之积，虽谓之小而合之可以为大，则无同无异矣。
　　南方无穷而有穷。今日适越而昔来。连环可解也。我知天下之中央，燕之北、越之南是也。泛爱万物，天地一体也。惠施以此为大观，於天下，而晓辩者，天下之辩者相与乐之。
　　南方，海也，本无穷而谓之方，则必有穷。四方皆然，独言南者，非特举其一见其三，盖天倾西北而海独居南，北之三方又远，故特言之。今日适越而昔来，言足虽未至乎越，而知有越之名而后来，则是今日方往而亦可以为昔来矣。两环相连，虽不可解，而其为环者必各自为圆，不可以相粘，不相粘则非连环矣。燕北越南，固非天下之中，而燕人但知有燕，越人但知有越，天地之初，彼此皆不相知，则亦以其国之中为天地之中也。万物与天地为一，则天地虽大，即万物中之一物，何以为大小，即一体也。大观者，言以此为独高於天下也，故以其说教学辩之人。天下之学者既相与乐之，而其说浸广，故又有卯有毛以下之论。
　　卵有毛。鸡三足。郢有天下。犬可以为羊。马有卵。丁子有尾。火不热。山出口。轮不蹍地。目不见。指不至，至不绝。龟长於蛇。矩不方，规不可以为圆。凿不围枘。飞鸟之景，未尝动也。镞矢之疾而有不行不止之时。狗非犬。黄马骊牛三。白狗黑。孤驹未尝有毋。一尺之棰，日取其半，万世不竭。辩者以此与惠施相应，终身无穷。桓团公孙龙，辩者之徒，饰人之心，易人之意，能胜人之口，不能服人之心，辩者之囿也。惠施日以其知与人之辩，特与天下之辩者为怪，此其柢也。然惠施之口谈，自以为最贤，曰天地其壮乎，施存雄而无术。
　　卵有毛者，言毛之在卵虽未可见，而雀之为省，鸡之为鸡，毛各不同，譬如鸡为鸭伏卵，出於卯者为鸭毛，而不为鸡毛，则是卵有毛矣。鸡本二足，必有运而行之者，是为三矣。郢有天下，言楚都於郢而自为王，亦与得天下同矣。犬可以为羊，谓犬羊之名出於人而不出於物，使有物之初谓犬为羊，则今人亦以为羊矣，谓羊为犬，则今人亦以为犬矣。马有卵者，胎生虽异於卯生，而胎卵之名实人为之，若谓胎为卵亦可即犬羊之意。丁子，虾蟆也，蛙也，楚人谓之丁子。丁子虽无尾，而其始也实科斗化成，科斗既有尾，则谓丁子为有尾亦可。水寒火热，亦人名之，况有火中之鼠，火浣之布，鼠能出入於火中，火可以浣布，则非热矣。空谷传声，人呼而能应，非山有口乎。行於地则为轮，才着地则不可转，则谓轮不辗地亦可。目见而后指可至，然目不可至而指不能见，则是其至者目#17与指不可得而分绝也。龟长於蛇，使龟如蛇之长则不名为龟矣，既谓之龟，则其长合止如此，谓之长於蛇亦可。矩即方也，规即圆也，既谓之矩则不可又谓之方，既谓之规则不可又谓之圆。枘虽在凿之中，而枘之旋转非凿可止，则谓之不围，亦可言围之不住也。鸟既飞则影随鸟而去，但可谓鸟之飞，不可谓影之动。矢镞之去虽疾，其在弦也则谓之止，其射侯也则谓之行，离#18弦而未至，射侯而未中，则是不行不止之时。狗犬即一物也，谓之狗则不可谓之犬矣，谓之犬则不可谓之狗矣，故曰狗非犬。马牛，二体也，黄骊，色也，以二体与色并言，则谓之三。黄骊，二色也，马牛，皆体也，二色附於体而见则为三矣。白狗黑，黑白之名非出於有物之始，则谓白为黑亦可。孤驹未尝有母，名之以孤则非有母矣，不可言孤又言尝有母也。一尺之捶，折而为二，今日用此五寸，明日用彼五寸，虽旋转万世不尽可也。凡此以上，又皆学於惠子，推广其说，以与惠子相应。终其身强辩而不已，即桓团公孙龙之徒是也。饰人之心者，蔽人之心也。易人之意者，变乱人之意也。一时之辩，口虽可屈，而其人终不心服，此辩者迷於其中而不自知也，故曰囿。惠施日以其知与人之辩者，谓愈恃其聪明以与人强辩也。特，独也。独与其徒为人所怪讶而已，其本领不过如此，故曰此其祗也。祗，本也。自恃其口谈之才，以为其壮与天地同，所存虽自以为雄高，而实无学术。
　　南方有倚人焉曰黄缭，问天地所以不坠不陷，风雨雷霆之故。惠施不辞而应，不虑而对，徧为万物说，说而不休，多而无已，犹以为寡，益之以怪。以反人为实而欲以胜人为名，是以与众不适也。弱於德，强於物，其涂隩矣。由天地之道观惠施之能，其犹一蚊一虻之劳者也，其於物也何庸。夫充一尚可，曰愈贵道，几矣。惠施不能以此自宁，散於万物而不厌，卒以善辩为名。惜乎惠施之才，骀荡而不得，逐万物而不反，是穷响以声，形与影竞走#19也。悲夫。
　　倚人者，畸异之人也。南方有一独高之人曰黄缭，见惠子而问天何以不坠，地何以不陷，风雨雷霆谁实为之，此皆造物之妙，岂可容言。惠子亦不辞让而应，客亦不经思虑率然而对，且徧为万端之说。万物，万端也。说既多而犹以为少，增益以怪诞之论#20，但以反异於人为其能，欲以口舌胜人，自为名誉，是以与世皆不和。不适，不相得也。在内本无所得，故曰弱於德。徒然强辩於外，故曰强於物。隩者，幽暗也。言其所行之涂，不明白正大而幽僻也。以天地之道而视惠施所能，犹蚊虻然。以此而为人物於世，亦何甩乎，故曰何庸。充，足也。若但以一人之私见而自足犹可，若以此为胜於贵道者，则殆矣。愈，胜也。几，殆也。不能自宁，不自安分也。散於万物者，谓散求万物之理，以迁就其说而无所厌足，终於不知道，而仅以辩得名。卒，终也。惠施亦为有才者，但放荡而无所得，逐於外物而不知反，是可惜也。骀，放也。响出於声，声本响末也，穷响於声，不知本也。影出於形，形本也，影末也，欲息其影，不知形止，则影止乃与形共走，亦不知本之喻也。此篇庄子之终也，却以惠子结末，虽以其不豫闻道之列，亦以辩者之言，固皆以无为有，而其语亦自奇特，故以真之篇末。盖者书虽与作文异，亦自有体制，起头结尾皆是其用意处，如春秋之绝笔，获麟，如中庸之上天之载，无声无臭，此书内篇之浑沌七窍，皆是一个体制，不可不知也。诸家经解言文法者，理或未通；精於理者，於文或略。所以读得#21不精神，解得无滋味。独艾轩先生道既高而文尤精妙，所以六经之说特出千古。所恨网山乐轩之后，其学既不传，今人无有知之者矣。
　　南华真经口义卷之三十二竟
　　#1鸟：明本作『恶』。
　　#2数度：明本作『历数』。
　　#3字：明本作『事』。
　　#4裘：明本作『丧』。
　　#5掘：明本作『握』。
　　#6音：明本作『者』。
　　#7皆：明本『无』。
　　#8聚：明本作『见』。
　　#9 一：原作『物』，据明本改。
　　#10不：明本作『无』。
　　#11世：明本作『庶』。
　　#12快：明本作『力』。
　　#13物：明本作『见』。
　　#14世：明本作『世俗』。
　　#15末：原作『未』，据明本改。
　　#16卑：明本作『毕』。
　　#17目：明本作『见者』 。
　　#18离：明本作『虽』。
　　#19走：明本作『争』。
　　#20论：明本作『说论』。
　　#21得：明本作『书』。
　　南华真经口义后序
　　南华一书，今古之奇笔也。然尊之者或流於清虚，讥之者或疑其怪诞，虽文字之妙不容泯没，而笺得不明，为书之累久矣。余少侍乐轩陈先生，闻其绪余之论，颇知好之而未能尽通其章句。其后与竹溪共游而学，时取而共读之，喜其剖析之明，而离合不常所闻，无几然而好之，益甚矣。既成进士南归，闲居之日久，遂得究力於诸经，其於此书也愈读愈好，而愈疑之。盖此书之所以难通者，字义多异於吾书，言论或违於先圣，旨趣之不可诘如凭虚捕象同而赤手搏蛟螭，会归之不可定，如穷三江而昧支流，九河而迷故道。每一开卷，未尝不跃然以喜，亦未尝不惕然以惑。戊午，访竹溪於溪上，因语而及，溪忽谓我曰：余尝欲为南华老仙洗去郭向之陋，而逐食转移，未有闭户着书之日，忧患废退以来，遂以此纡忧而娱老，今书幸成矣。余喜而就求之，归而亟读之，则见其条分而缕析，支断而节解，章无虚句，句无虚字，纵横捭阖，鼓舞变化，若无津涯。而字字句句，各有着落，恍然如醒得醒，如絷得释。然后知其自立於一家，而不可拘以字义，虽纵怀於幽眇而不遗於世事，非不知圣贤之可尊而耻於尚同，非不知诡谲之为过而主於抗俗，今人古人信诵虽异，要皆徒窥其藩而未逮其奥也。朅来试邑，虽簿书填委，日力窘束，而清旦之初，吏围未合，必张灯讽诵之，或竟一篇，或终一卷，手舞足蹈，如见其人。於是作而言曰：南华之书，斯世所不可无；竹溪之解，亦南华所不可无者也。盖竹溪之学，得於乐轩，乐轩得之网山，网山得之老艾，历三世之传而无旁出者。竹溪既尽其师之传，又搜猎释老诸书於六经子史之外，故能究此老之隐微，尽此老之机解，使南华而可作，必以竹溪为知我者也。读此书者，今可以无憾矣。吾邑虽陋，以其好之笃，又欲广其传，缩节裘饪，幸而集事，因识其所以好，所以得，所以喜者，如此。竹溪林氏，名希逸，字肃翁，尝为文字官矣。今以宝谟直主玉局观，鬳斋，其书室也。其颇文颇似庄子。此书以口义名者，谓其不为文，杂俚俗而直述之也。景定改元中和节宣教郎知邵武军建宁县林经德序
　　庄子雄豪宏肆以神行万物之上，以心游宇宙之表，至乐极指，古无斯人。其言辞荡汨变化，凌薄日月，疏决云河，妙密流动，鳞丽羽烂，天昭海溟，左缛而不环，迁雄而不肆，又文之杰立宇宙者也。鬳翁着此书解，若江海之浸，膏泽之润，情其情而思其思，梦其梦而觉其觉，故能言其言而指其指，声音笑貌身亲出之，而人亲觌之。然则是讵可以幸取力致哉。鬳翁学精识绝，渊源深而练习熟，其悟发之境，戛摩之地，高旷则无有与撄，静深而颖然上达。吾观鬳翁，归然抱负，体用於天地之间，充足明伟，有以自伸，其犹鲲鹏耶。而又沈浸於其书，如彼则其言，非鬳翕孰能得之哉。今鬳翁所着卓然，起庄子於朽骨，发千古之宝藏，鬳翁亦传大弘伟豪杰巨儒哉。余始得是，读之辄书奇遇，於编末以传子孙，非敢曰能知鬳翁之是书也。景定辛酉十一月己巳三衢徐霖景说跋
　　漆园老仙之作是书也，其见道精，其愤世甚。亦惟其隐放之迹足以行之，奇崛之又足以发之，至於茫昧浩渺之莫穷，鼓舞变化之不测。盖亦信其眼力之所及，笔力之所至。有不自知其过於激邻於诞者，其初心岂曰，吾欲以此而垂世立教哉。又岂曰，吾欲以此而崇老抑儒哉。奈之何，读之者之不之察也。非以虚无宗之，则以异端辟之，见既出尘，语又惊世，往往句读之未尽通，字义之未尽明，则又以疑辞阙之，脱简诿之，彼其心亦岂欲得此於后之人哉。鬳斋先生玉堂林公得圣人之道於乐轩，乐轩之视漆园，所谓后世之子云。鬳斋之於乐轩，则太玄之侯芭也。於是出而为之着其篇焉，分其章焉，析其句焉，明其字焉。使篇无不解之章，章无不解之句，句无不解之字，向之虚者以实，异者以同，疑者以信，脱者以完，而南华一经历几千百载，始得为天地间全书。岂惟老仙将雀跃於九万里之上，乐轩亦必且手舞足蹈於瞻前忽后之间矣。或曰以性命之书，加训诂之学，若朱夫子所谓集大成者，其自易经以至骚词，莫不有释，乃独阙然於庄书者，将无不可哉。同曰上规姚姒，下逮庄骚，非韩公之言乎。晋宋人未足尽庄老实处，非朱子之言乎。不然，岂其犹有所未尽耶，抑果有所待而然耶。鬳斋之功，当不在朱子下矣。同惧夫学者忘昔之难，乐今之易，而或至於忽之也。故重言焉。
　　
