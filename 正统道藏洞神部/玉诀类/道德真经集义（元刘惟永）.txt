道德真经集义
　　经名：道德真经集义。元刘惟永编集。十七卷。底本出处：《正统道藏》洞神部玉诀类。
　　道德真经集义卷之一
　　凝远大师常德路玄妙观
　　提点观事刘惟永编集
　　前朝奉大夫太府寺簿兼
　　枢密院编修丁易东校正
　　道德经
　　考异：河上公本分《道德》为二篇，今从王辅嗣本。
　　道君曰：道者，人之所共由；德者，心之所同得。道者亘万世而无弊，德者充一性而常存。老子当周之末，道降而德衰，故着书九九篇以明道德之常，而谓之经，其辞简，其旨远，学者当识而深造之。
　　黄茂材曰：道也者，莫不由之以生也；德也者，莫不得之以养也。天地以此生养万物，故不穷；至人以此生养一身，故不死。道与德虽有二名，实相为用，不可离也。今世学者乃分上经为道，下经为德，甚非作书之旨，当总谓之《道德经》可也。
　　石潭曰：《老子》之解多矣，以学儒者解之，多以儒之所谓道者言之，若程泰之、林竹汉之类是也。以学释者解之，多以释之所谓性者言之，如苏颖滨、本来子之类是也。皆不得其本意，盖儒者之所谓道，乃日用常行事物中之道，而老氏则以虚无自然者为道。岂可强以合之於儒？释氏之所谓性者，乃露裸裸、赤洒洒之性，老氏之所谓道者，乃形神俱妙之道，岂可强而合之於释？虽曰天下无二道，圣人无两心，然仁者见之谓之仁，智者见之谓之智，其所指地头则不可不明辨之也。盖老子专指虚无为道，而儒者则谓形而上者之道、不离乎形而下者之器；释氏专指真空为性，而不杂乎形气，而老子则欲形神俱妙而与道合真。此其所以不同也。若各据本教而言之，不惟失老子之宗指，亦自失其宗指矣。至於道家之解如白玉蟾之类，固是本色，然但一向好高而务简径，其辞多不可晓，反成郭象之注《庄子》焉。故今之为解，一以老子本教言之，庶不失老子之本意，又不敢如玉蟾辈好高而辞意不明焉。学者详之。
　　道可道章
　　考异：河上公作《体道章》，赵实庵作《显理会真义章》，今从明皇本。
　　唐明皇疏此章：明妙本之由起、万化之宗源，首标虚极之强名，将明众妙之归趣。故可道可名者，明体用也；无名有名者，明本边也；无欲有欲者，明两观也；同出异名者，明朴散而为器也；同谓之玄者，明成器而复朴也；玄之又玄者，辩兼忘一也；众妙之门者，示人行了出也。所谓进修之阶，渐体悟之大方也。
　　杜光庭《广圣义》释明皇注疏：明者，皎净之义，显出之谓也。妙本者，道也。居经之首，明道之由。由，从也；起，兴也。万者，数之大也。化者，应变之谓也，言万有变化从道而兴也。宗，主也；源，本也。万化既从道而兴，则知道为万化之宗本也。起自此章，出生诸法，如水之源流，注无竭也。虚极，妙本也，强名道也。此章先标可道为体，可名为用，末篇归众妙之门，摄迹归本趣向也，复归向於大道之本也。就此门中分为七别，第一可道可名者，明体用也。体用者，相资之义也。体无常体，用无常用，无用则体不彰，无体则用不立。或无或有，或实或权，或色或空，或名或象，互为体用，转以相明，是知体用是相明之义也。第二无名有名者，明本迹也。本迹者，相生之义也。有本则迹生，因迹以见本，无本则迹不可显，无迹则本不可求，迹随事而立以为本迹。本者，根也。迹者，末也。迹者履之所出，而迹岂履哉？迹出於履，以迹为履而复使人履之，愈失道矣。明迹为末也。第三明有欲无欲、两观不同也。观者，所行之行也。以自所见为观，以神所鉴为观。息见於外，凝神於内，内照一心，外忘万象，所谓观也。为习道之阶，修真之渐，先资观行，万入妙门。夫道不可以名得，不可以形求，故以观行为修习之径，谓有欲归於死，无欲契於生也。是观其生死，归趣不同也。第四同出而异名者，明朴散而为器也。大朴者，道也。道散为神明，流为日月，分为五行，生为万物。器者，有形用也。《易》曰形而上者曰道，形而下者曰器也。第五同谓之玄者，明成器而复朴也。神明、日月、五行、万物，有形有器，皆合於道，故云复朴也。第六玄之又玄者，辨兼忘也。为器之时，必在其朴，复朴之后，此朴亦忘，乃契於道尔。故谓玄之又玄也。兼忘者，器朴俱忘也。第七众妙之门者，示人行了出也。器朴两忘，了然契道，复归生化之始，众妙之门也。人与万物同禀於道，有为有欲则失道伤生，除欲守和则归根复本，是谓之道要之门户也。了出者，出世也。
　　张冲应曰：道者，自然之道，天至高而不知所覆，天道之自然。地至厚而不知所载，地道之自然。人参天地而立，有目能视，犹天之日月；有口能声，犹天之雷霆。吹之有风，呵之有雾，唾咳若雨露，聪觉犹神明，天道之自然，我有之矣。至於四体备具，犹四岳之盘固。灵骨冠顶，犹中岳之镇耸。血流脉运，犹江河之周流。地道之自然，我亦有之矣。诚能体天地自然之道，而进修之，则浊者清，凡者仙，而贤者圣矣。是以体道为《道经》之首章。
　　道可道，非常道。名可名，非常名。无名，天地之始。有名，万物之母。故常无欲以观其妙，常有欲以观其徼。此两者同出而异名，同谓之玄，玄之又玄，众妙之门。
　　考异：明皇本无故字，今从河上公本。
　　河上公曰：道可道，谓经术政教之道也。非常道，非自然长生之道也。常道常以无为养神，无事安民，含光藏晖，灭迹匿端，不可称道。名可名，谓富贵尊荣，万世之名也。非常名，非自然常在之名也。常名如婴儿之未言，鸡子之未分，明珠在蚌中，美玉处石间，内虽昭昭，外如愚顽。无名，天地之始。无名者，谓道。道无形，故不可名也。始者，道本也。吐气布化，出於虚无，为天地本始也。有名，万物之母。有名，谓天地。天地有形位阴阳，有刚柔，是其有名也。万物母者，天地含气生万物，长大成熟，如母之养子。故常无欲以观其妙。妙，要也。人常能无欲，则可以观道之要。要，谓一也。一出布名道赞，叙明是非也。常有欲以观其徼。徼，归也。常有欲之人，可以观世俗之所归趣也。此两者同出而异名。两者谓有欲无欲也，同出者，同出人心也。而异名者，所名各异也。名无欲者长存，名有欲者亡身也。同谓之玄。玄，天也。言有欲之人与无欲之人同受气於天。玄之又玄。天中复有天也，禀气有厚薄，得中和滋液则生贤圣，得错乱污辱则生贪淫也。众妙之门。能知天中复有天，禀气有厚薄，除情去欲，守中和，是谓知道要之门户也。
　　王辅嗣曰：道可道至非常名。可道之道，可名之名，指事造形非其常也，故不可道，不可名也。无名至万物之母。凡有皆始於无，故未形无名之时，则为万物之始。及其有形有名之时，则长之育之、亭之毒之，为其母也。言道以无形无名始成万物，以始以成而不知其所以，玄之又玄也。故常无欲以观其妙。妙者，微之极也。万物始於微而后成，始於无而后生，故常无欲，空虚其怀，可以观其始物之妙。常有欲以观其徼。徼，归终也。凡有之为利，必以无为用。欲之所本，适道而后济。故常有欲，可以观其终物之徼也。此两者至众妙之门。两者始於母也，同出者，同出於玄也。异名所施不可同也，在首则谓之始，在终则谓之母。玄者，冥也，默然无有也。始母之所出也，不可得而名，故不可言，同名曰玄，而言谓之玄，取於不可得而谓之然也。谓之然，则不可以定乎一玄而已，谓是名则失之远矣。故曰玄之又玄也。众妙皆从同而出，故曰众妙之门也。
　　唐明皇曰：道可道至非常名。道者，虚极之妙用；名者，物得之所称，用可於物，故云可道。名生於用，故云可名。应用且无方，则非常於一道；物殊而名异，则非常於一名。是则强名曰道。而道常无名。疏：道者，虚极妙本之强名也。训，通训径首一字，标宗也。可道者，此妙本通生万物，是万物之由径，可称为道，故云可道。非常道者，妙本生化，用无定方，强为之名，不可偏举，故或大或逝，或远或返，是不常於一道也。故云非常道。名者，称谓即物得道用之名也。首一字亦标宗也。可名者，言名生於用，可与立名也。非常名者，在天则曰清，在地则曰宁，在神则曰灵，在谷则曰盈，得一虽不殊，约用则名异，是不常於一名也。故云非常名。无名至万物之母。无名者，妙本也。妙本见气，权舆天地，天地资始，故云无名。有名者，应用也。应用匠成，茂养万物，物得其养，故有名矣。疏：无名者，万化未作，无强名也。妙本之始，无有无名，从本降气，开辟天地。天地相资以为本始，故云无名，天地之始。则《易》之太极生两仪也。注云权舆者，按《尔雅》云：权舆，始也。有名者，应用匠成，有强名也。万化既作，品物生成，妙本旁通，以资人用，由其茂养，故谓之母也。母以茂养为义，然则无名有名者，圣人约用以明本迹之同异，而道不系於有名无名也。常无欲以观其妙，常有欲以观其徼。人生而静，天之性；感物而动，性之欲。若常守清净，解心释神，返照正性，则观乎妙本矣。若不性其情，逐欲而动，性失於欲，迷乎道源，欲观妙本，则见边徼矣。欲者性之动，谓逐境而生心也。言人常无欲，正性清静，返照道源，则观见妙本矣。若常有欲，逐境生心，则性为欲乱，以欲观本，既失冲和，但见边徼矣。徼，边也。又解云：欲者，思存之谓，言欲有所思存而立教也。常无欲者，谓法性清净，不於言说无所思存，则见道之微妙也。常有欲者，谓从本起用，因言立教，应物遂通，化成天下，则见众人之所归趣矣。徼，归也。此两者同出而异名。如上两者，皆本於道，故云同也。动出应用，随用立名，则名异也。此者指上事也，两者，谓可道可名，无名有名、无欲有欲，各自其两，故云两者。俱禀妙本，故云同。自本而降，随用立名，则名异矣。同谓之玄，出则名异，同则谓玄。玄，深妙也。自出而论则名异，是从本而降述也。自同而论则深妙，是摄逵以归本也。归本则深妙，故谓之玄。玄之又玄，众妙之门。意因不生，则同乎玄妙，犹恐执玄为滞，不至兼忘，故寄又玄，以遣玄耳。明无欲於无欲，能如此者，万法由之而了出，故云众妙之门也。摄迹归本谓之深妙，若住斯妙，其进复存，与彼异名，等无差别，故寄又玄以遣玄，欲令不滞於玄，本迹两忘，是名无住。无住则了出矣。注云意因者，《西升经》云：同出异名，色各自生意因。今不生意因，是同於玄妙。无欲於无欲者，为生欲心，故求无欲；欲求无欲，本离欲心。既无有欲，亦无无欲，遣之又遣，所谓都忘。正观若斯，是谓众妙。其妙虽众，皆出此门，故云众妙之门。
　　杜光庭《广圣义》：道可道，非常道。道者，至虚至极，非形非声，后劫运而不为终，先天地而不为始。圆通澄寂，不始不终，圣人以通生之用可彰寻迹，而本可悟，故以通生之德强名为道也。标宗一字，是无为无形，道之体也。可道二字，是有生有化，道之用也。三字之中，自立体用，体则妙不可极，用则广不可量，故为虚极之妙本也。散为万物不拘一方，故用无定方也。但宗一道，故明万物皆资道化，故不在偏举。高而无上，无不包容，大也。高而无上，不滞於上，大而无外，不滞於外，逝也。逝，往也。穷於无穷，无所不通，远也。虚心守一道，复归之返也。返，还也。此引《道经》第二十五有物混成章以证此义。以此推之，不常厥所是为非常道也。名可名非常名。名者，正言也。标宗一字为名之本，可名二字为名之逵。迹散在物，称为万殊，由迹归本，乃合於道，是知道为名之本，名为道之末。本末相生，以成化也。无用则道凝，有用则名立。天得道垂象清明，地得道确然安静，神得道变化不歇，谷得道盈满无亏。此引下经第二章以明其义。名散无极，是为非常洛也。无名，天地之始。无名者，虚极妙本、未立强名也。妙本之始，无有无名，从本降迹，生天生地，天地资始，故曰无名，天地之始。大道吐气布於虚，始为天地之本。始无有无名者，《庄子□天地篇》曰：泰初有无，无有无名。言泰初者无之始也。无既无名，不可诘之以道，不可诂之以名，混漠寂寥，邈为化主，元气资之以为始。玄化禀之而得生，故曰无名天地始。无名无氏，然后降进，渐分兆形，由此而天地生、气象立矣。太极者，形质巳具也。形质既具，遂分两仪，人生其中，乃为三才也。有名，万物之母。万化者，举其多也。品物者，众物也。众物之中，道无不在，秋毫之细，道亦居之，故能生三才，母万物。万物，道存则生，道去则死。含养之至，不曰母乎？大道无异无同，无本无述，强立言教而本迹彰矣。常无欲至以观其徼。夫机械之心藏於胸中，即纯白不粹神德不全，存身者不和，此有欲也。若欲害之心忘於中，即虎尾可履，而况於人乎？此无欲也。有欲者任耳目以视听，劳心虑以为理，视听愈迷，为理愈乱，可谓见边徼矣。无欲者神合於虚，气合於无，无所不达，无所不通，与天地同功，乃合乎大道，可谓观其妙矣。观者外以目周览，内以神照微，目览则辩乎有无，神照则契乎冥寂矣。人生而静，天之性者，《乐记篇》之语也。言性本清静，无欲无营，为物所感，因境生欲，感於外而动於内，得不慎其所感哉？故圣人制法以检其邪，制礼以检其乱，制刑以检其过，制乐以检其淫。以道制欲，所以教民之崇德务善也。此两者同出而异名。夫一气分而万化生，形兆立而万有作，三者之变各而两之，有出於无，斯之谓矣。道显而名立，名立而欲生，此乃有道可言，有名可谓，有欲之机兴於此矣。
　　是迹从本而生也者。摄迹者，弃欲忘名，复归妙本於道，忘道於名，忘名是谓还本矣。徇情者，逐欲忘本。以至沦滑，能返乎物初，可与言乎至道矣。同谓之玄。有欲无欲之人，伺受气於天地，禀中和一滋液则贤圣而无为，禀浊乱之气则昏愚而多欲。苟能洗心易虑，澄欲含虚，则摄迹归本之人也。人皆修炼，俗变淳和，则返朴之风，可臻太古矣。玄之又玄，众妙之门。夫摄迹忘名，已得其妙，於妙恐滞，故复忘之，是本迹俱忘。又忘此志，胞合乎道。有欲既遣，无欲亦忘，不滞有无，不执中道，是以都忘之者尔。众妙门者，天门也。天门者，万法所生之总名也。无有也，言万物出乎无有，入乎无有，聚散隐显，故有出入之客尔。徒有其名，实无其门，故谓之无为之门。则无门也，无门无旁，四达之皇皇，是归於妙道矣。正观者，因修之渐，证道之阶也。前所谓目见者，为观览之观也。神照者，观行之观也。道亦以三乘之法阶级化人，从初发心至於极道，舍凡证圣，故有一十四等观行之门。小乘初开，有三观法。第一假法观，谓对待也。第二实法观，谓心照也。第三遍空观，入无为也。中乘法门观行有四。第一无常观，第二入常观，第三入非无常观，第四入非常观。大乘门中观行亦四。第一妙有观，第二妙无观，第三重玄观，第四非重玄观。圣行门中复有三观。第一真空观，第二真洞观，第三真无观。以此观行修炼其心，从有入无，阶粗极妙，得妙而忘其妙，乃契於无为之门尔。无为有为，可道常道，体用双举，其理甚明。今於体用门中分为五别。第一以无为体，以有为用，可道为体，道本无也，可名为用，名涉有也。第二以有为体，以无为用，室车器以有为体，以无为用，用其无也。第三以无为体，以无为用，自然为体，因缘为用，此皆无也。第四以有为体，以有为用，天地为体，万物为用，此皆有也。第五非有非无为体，非有非无为用，道为体，德为用也。又於本迹门中分为二别。以无为本，以有为迹，无名有名也。以有为本，以无为迹，互相明也。万物自有而终归於无也。夫以玄源澄寂，妙本杳冥，非言象可求，非有无可质，固亦讨论理绝，拟议道穷而设教引凡，示兹阶级，然在於冥心感契，渐顿随机，不可滞教执文，拘於学相，沐心浴德之士，勤乎勉哉。
　　道君曰：道可道至非常名。无始曰道，不可言，言而非也。又曰：道不当名，可道可名，如事物焉，如四时焉，当可而应。代废代兴，非真常也。常道常名，自本自根，未有天地，自古以固存。伏羲氏得之以袭气母，西王母得而坐乎少广，莫知其始，莫知其终。无名至万物之母。道常无名，天地亦待是后生，庄子所谓生天生地是也。未有天地，孰得而名之，故无名，天地之始。有天地然后万物生焉，故有名，万物之母。
　　常无欲至以观其徼。庄子曰：建之以常无有。不立一物，兹谓常无；不废一物，兹谓常有。常无在理，其上不缴，天下之至精也，故观其妙。常有在世，其下不昧，天下之至变也，故观其徼。有无二境，微妙寓焉。大智并观，乃无不可。恍惚之中，有象与物。小智自私，蔽於一曲，弃有着空，徇末忘本，道术於是为天下裂。此两者至同谓之玄。道本无相，孰为徼妙，物我同根，是谓一气，故同谓之玄。世之惑者，舍妄求真，去真益远，殊不知有物者特名之异耳。玄之又玄众妙之门。《素问》曰：玄生神。《易》曰：神也者，妙万物而为言者也。小而妙之谓玄，玄者，天之色也。色之所色者彰矣，而色色者未尝至。玄之又玄，所谓色色者也。玄妙之理，万物具有，天之所以运，地之所以处，人之所以灵，百世之所以昌，皆妙也。而皆出於玄，故曰众妙之门。孔子之作《易》至《说卦》，然后言妙。而老子以此首篇。圣人之言相为终始。
　　王介甫曰：道可道非常道。常者，庄子谓无古无今，无终无始也。道本不可道，若其可道，则是其进也。有其边则非吾之常道也。名可名非常名。道本无名，道有可名，则非吾之常名。盖名生於义，故有名也。无名至万物之母。无，所以名天地之始。有，所以名其终。故曰万物之母。《全义》：无者，形之上者也。自太初至於太始，自太始至於太极，太始生天地，此名天地之始。有，形之下者也。有天地然后生万物，此名万物之母，母者，生之谓也。《维说》：无名者，太始也。故为天地之父。有名者，太极也，故为万物之母。天地，万物之合；万物，天地之离。於父言天地，则万物可知矣。於母言万物，则天地亦可知矣。常无欲至观其徼。道之本出於无，故常无所以自观其妙。道之用常归於有，故常有得以自观其徼。《字说》：王育曰：天屈西北为无。盖制字或以上下言之，或以东西南北言之，或以左右言之，或以先后言之。王育之言无二是也，盖乾位西北，万物於是乎资始。方其有始也，则无而已矣。引而伸之，然后为有。常无欲以观其妙，常有欲以观其徼。两者同谓之玄。玄之又玄，众妙之门。盖不能常无也，无以观其妙。不能常有也，无以观其徼。能观其妙，又观其徼，则知夫有无者，同出之玄矣。《全义》：道，一也。而为说有二。所谓二者何也？有无是也。无则道之本，而所谓妙者也；有则道之末，所谓徼者也。故道之本出於冲虚杳眇之际，而其末也，散於形名度数之间。是二者其为道一也，而世之蔽者常以为异。何也？盖冲虚杳眇者常存於无，而言形名度数者常存乎有，有无不能以并存。此所以蔽而不能自全也。夫无者名天地之始，而有者名万物之母，此为名则异，而未尝不相为用也。盖有无者，若东西之相反，而不可以相无。故非有则无以见无，而无无则无以出有。有无之变，更出迭入，而未离乎道。此则圣人之所谓神者矣。《易》曰：无思也，无为也，寂然不动，感而遂通天下之故。此之谓也。盖昔之圣人常以其无思无为以观其妙，常以感而遂通天下之故以观其徼，徼妙并得而无所偏取也。则非至神，其孰能与於此哉？然则圣人之道，亦可见矣。观其妙，所以穷神；观其徼，所以知化。穷神知化，则天地之道有复加乎？此两者至伺谓之玄。两者，有无之道，而同出於道也。言有无之体用，皆出於道。世之学者常以无为精，有为粗，不知二者皆出於道，故云同谓之玄。此两者同出而异名者，同出乎神而异者，有无名异也。圣人能体，是以神明其德。故存乎无，则足以见其妙；存乎有，则足以知其徼。而卒离乎有无之名也。其上有以知天地之本，下焉足以应万物之治者，凡以此。《字说》：么而覆入之者，玄也。故玄从 ，从入。两者同谓之玄。两者，谓有无也。玄又为黑，而有赤色。北方黑为阴，玄为阳。故《易》曰：坤於地为黑。又曰：天玄而地黄。舜曰玄德。此圣人之在下者，玄德言乎其幽也。
　　苏颖滨曰：道可道，非常道，莫非道也。而可道者，不可常，惟不可道而后可常耳。今夫仁义礼智，此道之可道者也。然而仁不可以为义，而礼不可以为智，可道之不可常如此。惟不可道，然后在仁为仁，在义为义，在礼为礼，在智为智，彼皆不常，而道常不变，不可道之能常如此。名可名，非常名。道不可道，而况可得而名之乎？凡名皆其可道者也，名既立，则圆方曲直之不同不可常矣。无名天地之始至观其缴。自其无名形而为天地，天地位而名始立矣。自其有名播而为万物，万物育而名不可胜载矣。故无名者道之体，而有名者道之用也。圣人体道以为天下用，入於众有而常无，将以观其妙也；体其至无而常有，将以观其徼也。若夫行於其徼而不知其妙，则粗而不神矣；留於其妙而不知其徼，则精，而不通矣。此两者至同谓之玄。以形而言，有无则信两矣，安知无运而为有、有复而为无，未尝不一哉？其名虽异，其本则一。知本之一也，则玄矣。凡远而无所至极者，其色必玄，故老子常以玄寄极也。玄之又玄，众妙之门。言玄则至矣，然犹有玄之心在焉，玄之又玄则尽矣，不可以有加矣，众妙之所从出也。
　　吕吉甫曰：道可道，非常道。凡天下之道，其可道者莫非道也，而有时乎殆，则非常道也。凡天下之名，其可名者莫非名也，万物芸芸，各归其根，归根曰静，静曰复命，复命曰常，为道而至乎常，则心凝形释，物我皆忘。夫孰知道之可道、而名之可名哉？则常道者，固不可道也。故曰道乃久，没身不殆。常名者，固不可名也。故曰自古及今其名不去。不殆不去，是之谓常道。无名至万物之母。常无名，则无名者道也。而天地之所自而始，故曰无名天地之始。太初有无，无有无名。有无，则一亦不可得以有无名，则一之所起，有一而未形也。既谓之一，则虽未有形且已有名。夫名为一，而名之者为二，二与一为三，万物纷纷自此生矣。故曰有名，万物之母。常无欲至观其徼。知常曰明，明则无所不见也。故唯常为可以观，方其无欲也，则涤除玄览，而无疵於以观其妙，故曰常无欲可名於小矣，方其有欲也，则万物并作，而芸芸於以观其徼，故曰万物皆往归焉，而不知主可名於大矣。此两者至同谓之玄。惟小所以见其妙，惟大所以见其徼。此两者其出则同，故其名异而已。其名异也，其实未尝异，则有欲之与无欲，求其所出，皆不可得，不可得则其所出也，故同谓之玄。玄之为色，黑与赤同乎一也。天之色玄，阴与阳同乎一也。同乎一固妙矣。然妙乎一矣，未妙乎多也；妙乎我矣，未妙乎物也。玄之至之门。玄之又玄，则同者亦不可得。同者不可得，则一之与多、我之与物，莫不皆妙也。万物之所以妙，出於此而已。
　　陆农师曰：道可道至非常名。常名以无方为体，常道以无体为用。无方者无乎不在，无体者无乎不为，有所可道则非所谓无方，有所可名则非所谓无体。无名至万物之母。太初有无，无有无名。无名者，太始也。太始者，天地之父。故曰无名天地之始。天地者，万物之母。故日有名万物之母。言母则知始之为父，言始则知母之为主。故上言天地之始，下言万物之母。常无欲至观其徼。妙，道本也。徼，道末也。圣人之於妙也，观之以常无；圣人之於徼也，观之以常有。妙在中，粗在徼，言妙则知徼之为粗，言徼则知妙之为中，故上言欲以观其妙，下言欲以观其徼。此两者至之玄。无者对有之无，而常无者非无之无，而不为有对也。有者对无之有，而常有者非有之有，而不为无对也。不为无对者非有也，不为有对者非无也。故常无者，真无是也，而非无。常有者，妙有是已，而非有，故两者同出，而同谓之玄也。玄之至之门。玄者，妙之体；妙者，玄之用。其道至玄，人为众妙之门户，而出入於其间。庄子曰：开天之天，不开人之天。开天之天，自然也；开人之天，使然也。玄之又玄，庄子所谓精乎精。众妙之门，庄子所谓神乎神。
　　王元泽曰：道可道，非常道。道者，万物之所道，在体为体，在用为用，无名无进，而无乎不在者是也。故圣人之言，常在其一曲，虽在一曲，而异乎诸子百家者，不失理而当於时而巳。可道之道，适时而为，时徙不留，道亦应变。盖造化密移，未尝暂止息之所，是今已非矣。而曲士揽英华为道根，指遵庐为圣宅。老氏方将松其蔽，而问以至理，故以此首篇明乎此，则方今之言犹非常也。
　　名可名，非常名。名生於实，实有形数，形数既具，衰败随之，其可常乎？唯体此不常，乃真常也。无名至之母。受命於无，而成形於有，故曰天地之始、万物之母。《易》曰：有天地然后有万物。此言与《易》之序同。据覆载之间，方生之物，故以天地为先。物与天地本无先后，推而极之，有无同体，始母之言，亦筌蹄也。且天地虽大，而受命成形，未离有无。而此独言万物之母，然则老氏之言姑尽性而已。常无欲至观其徼。《易》之阴阳，老之有无，以至佛之色空，其实一致，说有渐次耳。世之言无者，舍有以求无，则是有外更有，安得为无？故方其有时实未尝有，此乃真无也。有无之体常一，而有有以观者，但见其缴，欲观其妙，当知本无，而本无之无未尝离有也。既曰常无、又曰常有者，以名有无之不相代，无即真有，有即真无耳。言徼则知妙之为奥，言妙则知徼之为粗。此法言之体。同谓之玄。有无本一，未有二名，自学者言莽之，则有不如无之精。既得其道，则两皆至理，初无彼此也。众妙之门。道有二物，自形而下则阳尊而阴卑；自形而上则阴先而阳后。故道之至处曰妙曰玄。妙，德也。玄，色也。言色则至矣。而盖有非色所及，故曰又玄。万物皆有妙处，皆出於此，故曰众妙之门。道，一也，而为说有二。所谓二者何也？则有无是也。无则道之本，而所谓妙者也。有则道之末，而所谓徼者也。故道之本，出乎冲虚杳渺之际；而其末也，散於形名度数之间。是二者其为道一也。而世之蔽者常以为异，何也？盖冲虚杳渺者常存乎无；而言形名度数者，常存乎有。有无不能并存，此其所以蔽而不得其全也。夫无名者，天地之始，而有名者，万物之母。此为名则异，而未尝不相为用也。盖有无者，若东西之相反，而不可以相无。故非有则无以见无，而无无则无以出有。有无之变，更出迭入而未尝离乎道，此则圣人之所谓神者矣。《易》曰无思也，无为也，寂然不动，感而遂通天下之故。此之谓也。盖昔之圣人，常以其无思无为以观乎妙常，以其感而遂通天下之故以观其徼。徼妙并得而无所偏取也，则非神其孰能与於此哉？然则圣人之道，亦可见矣。观乎妙所以穷神，而观乎徼所以知化。穷神知化，则天地之道岂有以复加乎？虽然，观乎妙者，惟以穷神而已，而非所以为神也。若夫神，则未尝离乎此二者，而此二者亦不足以为名也。故曰两者同出而异名。同者，同出乎神；而异者，有无之名异也。圣人者，能体是以神明其德，故存乎无，则足以见妙，而存乎有，则足以知徼。而卒离乎有无之名也。其下则有以知天地之本，而下焉则有以应万物之治者，凡以此。呜呼，老子之言可谓协於《易》矣。然而卒不与孔孟并者，何也？盖圣人之於道，未尝欲有所言也。凡所以言者，皆出於应天下之变，而为中才之不知者言耳。以其道虽有无并载，而及其言也，务详於有而略於无。盖《诗》《书》《礼》《乐》《春秋》之文，皆所以明有，而及其所谓无，则独《易》尝言之而已矣。然其说也，又必寓之爻象象系、吉凶悔吝之间，而使世之学者自上观之，则见其详乎事物，而得其所以有；自下而观之，则见其外乎器用，而得其所以无。所以贤者观之，愈有以自信；而愚者窥之，亦不至乎疑而得也。盖其心尝虑曰彼道妙者，非中才之所能及，彼能及之者，又将不言而自谕。苟为不度其如此，而惟妙之欲言也，则是使学者坐而惑之。老子者知有无之相为，因而以为无有者本也，故其言详於无而略於有。夫无者无言可也，而可以详言乎彼。老子者，既以异乎孔孟矣，而王弼又失孔子之旨。盖其说以无名也，天地之始，夫神者天地之至难名者也，而天下既名之以神矣，然物岂有无名者乎？又以为常有欲也以观其徼，夫欲者性之害者也。《易》曰惩忿窒欲，而老子亦曰不见可欲，使心不乱，苟为有欲矣，则将况溺转徙，丧我以逐物，而莫知所守矣，又何徼之能观乎？此之不察，而曰吾知天地之全，古人之大体也。吁，可笑哉。
　　刘仲平曰：道可道至之母。太极之所待者，道也。天地之所待者，万物也。万物之所待者，天地也。夫有所待者非所谓道，乃道之积也。至无而无名者，道也。离无而无名者，太极也。入有而有名者，天地也。太极冥乎神，而名不可得而识者也，乃道之妙也。天地着乎象，而名可以载者也，乃道之徼也。二者皆出乎言也，常无欲者之所观，见乎妙而已矣。常有欲者之所观，见乎徼而已矣。惟无欲者之所观，可以通於玄也。或曰：非此之谓也。谓无者所以名天地之始，而有者名万物之母也，谓常无者，欲以观其妙，而常有者，欲以观其徼也。曰：非也。读之者误也。谓有者可以名万物之母，而谓无者岂可名天地之始乎？谓常有者可以观其徼，而谓常无者岂特观其妙而已乎？夫有始则有终，而不可命之无；常无则至无，而不可命之有。噫，知此则其知玄矣。常无欲以至之门。常无常有，言有无相用，不可偏而不举也。常无者欲以观其道之妙，常有者欲以观其道之徼。妙言本，徼言末，末与本俱能观之，然后见其道矣。常名以无方为体，常道以无体为用，无方者无乎不在，无体者无乎不为。无乎不为有所可道，则非所谓无方；有所可名则非所谓无体，故曰道可道非常道，名可名非常名。太初有无，无有无名，无有无名者，太始也。太始者，天地之父，故曰无名，天地之始。天地者，万物之母，故曰有名，万物之母。言母则知始之为父，言始则知母之为生，故上言天地之始，而下言万物之母。然天下之理，有道有常道，有名有常名。所谓太初有无者，无而已矣。所谓无有无名者，名而已矣。盖有无则有名之名矣，故无名者，天地之始而已。而其上又有祖也。妙者，道之本；徼者，道之末。圣人之妙也，观之以常无。圣人之徼也，观之以常有。故曰常无欲以观其妙，常有欲以观其徼。妙在中，粗在徼。言妙则知徼之为粗，言徼则知妙之为中。故上言欲以观其妙，下言欲以观其徼。盖夫无者对有之无，而常无者非无之无，而不为有对也。有者对无之有，而常有者非有之有，而不为无对也。不为无对者非有也，不为有对者非无也。故常有者，真无是已而非无。常有者，妙有是已而非有。故此两者同出而同归之玄也。庄子曰：建之以常无有，言之以太一。盖周读为常无、常有。常无也欲以观其妙，常有也欲以观其徼。为其欲以观其妙也，故建以常无。为其欲以观其徼也，故建以常有。若夫徼妙俱忘，而无欲观之，则所谓建之以常无有者，冥之而已矣。夫是之谓又玄，而非特同谓之玄。玄之又玄，众妙之门。玄者妙之体，妙者玄之用。妙者同出乎非玄也。
　　刘巨济曰：道可道，非常道。道接於言，则其为道也可而已，非常道也。常道无可，所谓常无欲是也。道无不可，所谓常有欲是也。世道交丧，而老子治一救之，则其适物为可，不主故常，以通天下之变而已。名可名，非常名，强名之曰大，则此名者大是也。大，名也，道，字也。常名无可，无可则无名；可名无不可，无不可则有名。名字之玄，其在兹乎？无名至之母。此特言名而不言道也。以名及字，故见无名亦可也。天地之始，廓然冥同，则所谓名字者果安在乎？既有名字，则适物为可，物因可生，而无有不可至於有可，此道所以为万物之母也。常无欲至观其徼。常无欲即前常道也，常有欲即前可道也。於常无可则谓之常无欲，於常无不可则谓之常有欲。盖下文言常无名而不言常无欲，言我无欲而不言欲无欲，有欲莫非常也。以常无欲以观妙，则天地之始是也；以常有欲以观徼，则万物之母是也。所谓观者心有眼焉，非持目力而已。此两者至谓之玄。无欲有欲，两者异名，而其实同出於道。盖无可与常皆道故也。玄者，晦冥深渺，道之色也。黄帝曰：在天为玄，在人为道。道视之不见而有色者，王观其妙，观其徼，而言故也。既曰同谓之玄，玄则可道，常道迭相待而已。玄之又玄，众妙之门。又玄，形色非色，莫得而观焉；玄之玄，与又玄之玄非色亦迭相待而已，非以前玄为累而遗之也。众妙者，谓万物之妙也。万物皆有妙，而皆出於道，则道妙万物也。於此不言徼者，以妙及徼亦非以前徼为累而遗之者也。
　　刘骥曰：道可道至之门，道言其体，名言其用。可道可名，犹百家众技也，各有所长，时有所用，不该不徧，非真常也。言道常名，自本自根，未有天地，自古以固存，神鬼神帝，生天生地者是矣。孰知道之可道、名之可名哉？经以谓大道无形，生育天地，方其未有天地，孰得而名之？故无名，天地之始。经所谓大道无名，长养万物。及其既有万物，则有形之可名，故有名，万物之母。无名者，道之妙，则无为无形，故常无欲以观其妙。有名者，道之徼，则有情有信，故常有欲以观其徼。学者当自有以入无，由缴以至妙，原始要终，未尝不同。故出而异名，同谓之玄。玄者，天之色，所谓远而无所至极者也。玄之又玄，则神之又神，深之又深，入无穷之门，游无极之野，与虚无同其功，万物之妙皆由此出。故曰众妙之门，乃万物之所系，一化之所待也。谁能出不由户，何莫由斯道也。民可使由之，不可使知之。知之浅矣，不知深矣；知之外矣，不知内矣，故次之以天下皆知。
　　道德真经集义卷之一竟
　　道德真经集义卷之二
　　凝远大师常德路玄妙观
　　提点观事刘惟永编集
　　前朝奉大夫太府寺簿兼
　　枢密院编修丁易东校正
　　道可道章
　　赵实庵曰：初显常二。一、绝相显真。道可道，非常道。道可道，形而下者之谓也。非常道，形而上者之谓也。形而下者，道散於形名度数之问；形而上者，道隐於空虚寂寥之地。盖即物以求道，道固不可得，以其不可得，形器非道也。离物以观道，道亦无所有，以其无所有，神妙无方也。心为道之体，道与心无殊。性者心之生，心与性不异。心之与性，无状之状；道之与心，无物而物。心也、性也、道也，谓之一而分三。有也、无也、同也，裂於三而会一。一即云数，道岂数乎？一妙而神，道岂离数？妙则无矣。道者岂得而言哉？用即显明，物物无非於道矣。所以形而下者虽可道，即非常之道存焉。形而上者虽非常之道，而可道之道着矣。若夫形乎真伪，真为常道，而伪为可道，托以虚实，道为实性，而物为虚妄。且以事理形容，庶几有得。虽云常也，变实在焉。所以言常者，常即性之地，心即道之用，合而言之，总谓之常。常之体取其不变，以其不变，故谓之常。真常之中，流出万有。又常者大也，由是观之，常岂不大乎？常者，圣人之照用也。言常不必言道，言道不必言常，所谓常者，道也；道者，常也。必欲言道而不言常，非常岂能定一？必欲言常而不言道，非道岂能显通？常则常存，常存者不变；通则通物，通物者无穷。本一体而非二用，即一体而具变常。且若天岂不常乎？阳九之极，天有时而变。地岂不常乎？百六之极，地有时而发。日岂不常乎？日有时而亏。月岂不常乎？月有时而蚀。乾之上九则无首，鹏至六月乃云息，则知丽乎形者、堕乎数者必有穷，惟常则无形，无形则无数，无数则不生，不生则不灭。自天地至於万物，皆形数者也，岂同吾之真常乎？故曰可道者，非吾之常道。常岂不变也，不变谓之常可乎？变岂不常也，不常谓之变可乎？物之生也，常与之俱生。物之化也，常与之俱化。生生而不生，常固无逵也。化化而不化，常固自若也。自生自化，无真常而生化者，其能尔乎？常生常化，本真常而生化不停者也。行流散徙，不主故常，消息盈虚，不常故主，即万形而不见，在一性以常存，穷则变，变则通，大人之适时者以此。可则因，否则革，圣人之知化者以此。用之为天下者，号曰神器，行之以利万物者，乃曰明权。思之以至元极者，谓之微妙。运之以因阴阳者，故曰神机。至於尧用之而仁，舜用之而孝，禹用之而次江河，汤用之而跻圣敬，虽然用之不同，其实一也。惟有道之君子不与圣人同忧者，为能体常。二、绝名显实。名可名，非常名。以名可命者，又有形也。道既无形，乌得而名焉？经所谓非常名，可名者非吾之常名，则常亦有名也。常惟不生，生即是物，是物皆可名也。常惟不用，用即为事，是事皆可名也。而欲究其生物之本，用事之祖，了不可见。列子曰：用之弥满六虚，废之莫知其所。且道有合散，性有交辨，以无合无，无有入无间，神飞电掣，岂可迹哉？此不可名也。故合则同体。此之合者，合於太虚也。散则成始，以无出有，不生者能生生，精含气育，岂可昧邪？此之散者，散於万物而成形，此可名也。生阳於子，子美见於东南，斯道之出而交物也。生阴於午，午美尽於西北，此道之复而辨物也。交物其显乎显，则万物之名自着矣。辨物其隐乎隐，则一真之元莫睹矣。以无可睹者为常名，可名者且不得而同也；以所睹者为可名，则常名者亦不得而逐矣。出冥入冥，至道其神乎。且孰名也哉，孰不名也哉？次分有无二。一、太虚肇一。无名，天地之始，以道在至无玄眇之地，湛若常存，不与一物为累，凡有相者，皆非吾之常道。次言非常名，以名者在乎形质分量之间，随其美恶，未有一物而无名，凡可名者，皆非吾之常名。无名，天地之始。有名，万物之母。前言非常名，则是常者未离乎名也。今言无名，以无字破常字也。无名，天地之始。无名者，即常道也。常道者，即无名也。夫何一理而两言之？谓道不可言，言之者终莫能至。道本无名，名之者终不及质。当以非常之常言之，固两言也。常道常名，即言其妙无名，有名即言其用。无名者生天地，有名者子万物，凡以显其用也。原夫至道之体，湛如太虚，一物不生，无名可得，至静之极，静极生动，所以一气笔生为物之始，谓之触而非触，谓之感而非感，本乎虚化神神生气。生生之理，於是乎恢张。道生一，一为始，万象之灵，於是乎均赋。有非有也，是有一而未形，无非无也，即太始之形，始如月魄之在艮。类涓流之发源，渐始乾坤，谁尸造化，此乃不为而为者也。今也以无为妙，万法归休，以有为非，凡夫自味。道隐则无用而致用，致用者一气为先。法生则用法而不穷，元始无极。一虽堕数，通乎数则长生。始则有形，炼其形而不死。夫一水二火三木四金五土，则五行之生数，九木三火七金五水十土，则五行之始初。若得其初，则知金木之承元，合其成则晓水火之生死，木随子复申宫，而始住其胞，乾天属金，东方而称其用事，故六爻皆九，与木得以同原，寄体金方，实一家之妙用。至于金来乘袭居寅位，以氤氲七炁之天，处三阳而受孕，至于火，从兑出亥位，得三水土艮，兴巽方，朕兆乃见寅申巳亥，女台曰始，而不凝气，形质全由此修，生而不断，故义殊《洪范》。生数有克，而有合理。出《仙经》。一则循元而不终，故云始也，出自无名。二、太极生三。有名，万物之母。夫始者，造端也。未见其生也。生者，母也。物生而后有象，象而后有滋，滋而后有数，此有名也。经以无名者始之，有名者生之，是无出而为有矣。《尔雅》曰：肇、祖、元、胎，始也。坤卦以地道、妻道、臣道，母道也。乾始之，坤生之，是故配夫妇然后有男女，有男女则母之名始彰矣。故先言始而后言母，凡有四说焉。一以阴阳言，二以天地言，三以父母言，四以有无言。夫阴阳者气也，气也者，分阴阳也。一气初笔，本无阴阳，太极既生一气，自析轻清者上升而为天，重浊者下降而为地。又《开天经》云：天气已足，余气为地。夫言足者，乃见阴阳有定数，数足而后分。以混元之时虽有阴阳，缠炼未极，混而未分，则《列子》所谓气形质具而未相离，故曰浑沦是也。又曰元始以玄元始三气上生三十六天，下生三十六地，上下合德以为阴阳。又日清者浊之源，见乎《清静经》，阴者阳之泽，见乎《生神章》。由是观之，阴阳本乎一气而自分为二，故曰合而分，天地之始生也。本无父母，生於太虚空洞之中，结於混沌一气之内，状如鸡子，内黄外白，其未分也，天地孕於灵源。及其分也，上下判为天地。三合成德，积九为阳，九阳既升，余气为地。故天有九天，地有九地，大罗三十六天，金火土宫三合之数成也。中罗三十六天，合三十二天，四始之数生也。《救苦经》曰：天上三十六，地下三十六，是天之生、地之成，合天地之数，总七十二以为节候，成始而成终也。天地者，道之垂象。道无所寓，寓於天地。天地无所寓，寓於乾坤。故以天为父，地为母，天地以一气合而生万物，为父为母。始之者则归之乾，生之者则归於坤，始之生之，其道一也。岂天之形为男，地之形为女邪？凡得意忘象，得象忘言，苟未得意象，岂尽之？是故以一气而论天地，犹坎一之分精神，此合而分也。由是观之，道为天地之母，天地为万物之母，乃可知也。此分而合，乾为天为父，坤为地为母，自天至地八万四千里，自地至天亦然也。以卦象论之，自复之泰为三阴三阳，乾下坤上为天地交泰之时也。《易》曰男女合精，万物化生是也。泰者，中和也。於是中有冲气焉。窈冥恍惚，会至真於其中，是万物含生之意也。然天地以八万四千里准之，以阴中阳半为春分，阳中阴半为秋分，亦男女交合之象也。虽天之远地，地之远天，非以气而交和，奚有父母之名，生生之理也。故未分则谓之混沌，既分则辨为阴阳，异姓则合为男女，婚娉则合为夫妻。《易》曰有男女然后有夫妇也。故取母以言生。夫有而空者，物之反；无而神者，真之原。即无名者，真空之原也；即有名者，妙以应物之用也。然则真无者，岂待有而欲显其妙乎？一气自析，三才自分，万物自植，孰主张是，孰纲维是，是谓自然。若论使然，有自而然，无自不然，岂免天运地成，阴交阳接。不有母也，宁显其生；不有生也，孰认为母？经曰道生之，道即万物之母也。入而无出而有，若有机缄而不能自已。有无二致，非道而谁？立母之名，出虚为实，立始之目，出实背虚。一有一无，道之妙用，无元之一，当识太虚，返还之功，铃自於母。天地之数，离五坎十，五五为母，散而生万物者，谓之妙有。如六戊加坎，六己加离。生生之理，於是可见。三辩体二。一、静照常体。常无欲以观其妙。自道可道非常道，名可名非常名，指常道常名为尽妙也。视之不见、听之不闻，使人绝视听於名言之外，此非有心者可得。惟无心者可了，乃谓之常道者是也。次曰无名天地之始，有名万物之母，言道有妙用。前四句言妙，后二句显用。盖言妙而不言用，道无所显，言用不言妙，事或障理。且万物受命於无，而成形於有，理之又然，而圣人睹之，存乎见见。夫道无色相，真绝名言，究心铃彻於无心，诣趣必穷於实趣，既虚无之是道，何有物之相因，不绝见闻，宁归清净。夫清净者，性之本也。色相者，名之因也。性本湛然，非名非相，离性而相为妄为虚，所以名从体相而生，相自念心而起，真伪两立，道本难原。故作经者必主於虚无，穷理者当观於色相。缘虚见实，从幻妄以知归。有自无生，精想尘而成就。物无自性，所以言虚。道乃无名，以其非色。此庄子所谓未始有夫未始有无也者。二、即常致用。常有欲以观其徼。道本不生生无非道，道降在物，物无非真。及乎物来归之，道未尝主此，道之真常，脱然无累，奈何虚玄泛景，一气自生。混沌凝真，三才具体着象於天，则六气之回薄成形於地。则五行之生成，阴阳总其大数，八卦定乎四时，准则有常，变化不已，一生一灭，在物理之固然。不死不生，因阴阳而政妙，通乎此道，必属至人。未达生原，徒归幻灭，故常为大本，变乃通神，自尔不穷造化，直指休浮，不知死乎数者，物失其神，通乎数者，形岂自累。所以有无同妙，二理俱玄，正陈性命之因，岂得有为为妄，他教则无余尽物此道，见之者昌。观徼则在理为粗，入妙则即理即事。愚尝探天机，阳无阴，阴无阳，二者相索而始合。或言龙无虎有，龙见虎而二俱无形。或言汞无铅有，铅见汞同而为鬼隐。所以言无言有，性命同归，一阴一阳，是之谓道。造其至妙，然后有不测之神，此道德之玄玄也。故伏羲画卦，知无中之有，而其象乃陈。孔子《系辞》达有中之无，而惟神不测，相因有无，不二徼妙。四玄同。一、权实双显。此两者同出而异名。经自无名天地之始，有名万物之母显道降而为物。自常无欲以观其妙，常有欲以观其徼，分有分无，显出显入，谓道本一致，妙用玄彰，使人直认本原，先以有无二政标之，后以同出异名一贯其义。此两者，一有一无也。同出者，同出於道，而二名也。《易大传》所谓殊涂而同归、百虑而一致。且智彻为明，悟有无之一体，疑其有二，执有物以非无，未可立谈。盖众人之情，动辄有碍，碍即不通。说有者不容言无，说无者不容言有，依此疑中乃分顺逆。顺观者众人也。指物为有，有为见存，天高地下，川融岳固，五色之柴然，音声之嘈维，名利之崇荣，富贵之显大，天伦之结固，万法之铺张，举皆实有。若有人焉，指此云虚，谓此非实，彼方胶固，未以色空，认妄为真。一切众生，随境易流，固名为顺，指真空为实，幻化为虚，死生为一，富贵为他，声色为邪根，亲戚为偶聚，四大为和合，知空本不空，知色本不色。此逆观者之所为也。盖顺以易，如水之就下，从之也去而不返。逆则难，如策蹇以登山，虽苦也而至之则乐。此天人之界畔，见觉之宗由。初分之而恐其异见，终合之而使彼同观。有无同出於一天，出役共为之终始。庄子曰：自其同者视之，万物皆一也。自其异者视之，肝瞻楚越也。又岂可与之论大同哉？二、事理兼融。同谓之玄。前言有无同出於一体，使人不得以有无而殊观，是圆融至理也。后密严其教，故曰同谓之玄。同之字从一，从一口，彼亦一是非，此亦一是非，所以不同一口，则是非同矣。故大同者离人焉。离人则入乎天，入乎天则同乎道，同谓之玄，是大同也。且有无二理，同谓之玄，以无为玄，则妙而不可见。故玄也以有为可见，岂得同谓之玄邪？夫万物於无中出有，有中含无，本一性也，又何假以不同。而同之性理自破色空为初玄，离有无为重玄，则义渐明矣。悟则头头是道，迷则见见皆殊。直以死生为一条，可不可为一贯，平等性智方可造入。御解曰：妙而小之谓玄。玄者，天之色。《书义》曰：小而妙之谓玄，大而敏之谓俊。德藏之则妙而小，显之则大而敏，故於圣人在下则称玄，於在上则称俊。妙而小之谓玄，诚难言也。夫道无形相，孰分小大，道大天大，岂得云小？其在物也，於小奚分？谓之隐，以其不形；谓之奥，以其不测。盖圣人之心，体道则妙也。出而应物，在理则隐，在事则显，事小而反为大者，注人之耳目也。道大而反居小者，处心之渊微也。小则右，右则阴，以相之藏妙，而不藏用也。大则左，左则君，以临之显事，而不显理也。故曰妙而小之之谓玄。五赞美。一、诸法体妙。玄经自常无欲以观其妙，常有欲以观其徼，复次同出而异名同谓之玄。是结前二句义，合有无归於一政，又曰玄之又玄。初谓见觉相照，悟此有无，玄同一致，乃深识也。及又玄之义，又非前理可毕，经意次第言之也。有无生於道，道所以司有无者也。而有者自有，非道之有，无者自无，非道之无。此道主之而不主者也。然无亦出於道，有亦出於道。无体既玄，有体不得不玄也。盖无出而为象为数，象数入而为灭为无。列子曰自生自化是也。如是则有无不干於道明矣。而有无皆自道出，二者所以各得玄也。譬如一父二子，父子之姓同一，岂以父之姓予长而不予少乎？此显道之玄，而有无不得不同玄也。及用之在人，道生乎一。一，数也，始也，抱始一之义，归之太无，然后见身中用事也。岂直以虚言载之邪？龙虎交而成圣胎，圣胎灵而见真人，真人出而乘神光。庄子曰：上乘神光与形灭亡。二、妙先众法。又玄，诸法从道而生，粗之与精，一一皆有玄理，曰体玄也。体之玄未脱乎迹，去体之玄，离体之用，造形而上，斯又玄也。《楞严》曰：妙常寂，有无二无，无．二亦灭。此言性也。前云经以次第言之。次第者，即分顿渐，顿渐即分大小乘，大小乘分列果位，如《海空智藏》论有无之义，至妙有妙无为究竟也；如性宗论内空、外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共性空、一切法空、不可得空、无性自性空，理犹未极，不可得空方，又玄也。又玄之字，叹道之深远，二边不立，中道不安，言默匪穷，谓之实际，则步不蹑虚，始为真一，则存乎有得，所谓微妙者也。今分顿渐二门，三乘阶次，以证玄之又玄义。今夫混元之前，无名无象，混元既判，有象与名。自无名已前，直悟其理，则谓之顿。若从有名之后，摄有归无，则谓之渐。盖顿则不立一法，渐则始於修为。修为之门自言教得，所谓日益，益而能损，至於又损，乃证又玄者也。在性如是，在命亦然，卫生之经，初自於养生，次至於长生，终至於飞仙。顿渐之理，各有攸趣，重玄之义，非中小乘本际言。太上道君曰：非空不空，亦不空空，非法非非法，非物非非物，非人非非人，非因非非因，非果非非果，非始非非始，非终非非终，非末非非末，而为一切诸法根本，无造无作，名曰自然。自然而然，不可使然，不可不然。又曰：所言玄者，四方无着乃尽玄义。由是行者於空於有无所滞着，名之为玄。又遣此玄都无所得，故名重玄，众妙之门。今立顿教，名为又玄，其义焕矣。又以大乘及无上乘言之，玉清之教为大乘，泯迹三清为无上乘，且如太清九品上仙，是入玄者也。九品上真，至玄者也。九品上圣，又玄者也。三清俱泯，无量玄玄也。此皆以性明之，以道会之，经之大意存乎此矣。故当部谓之圆教，性命该摄。夫德入而为道，性融而为命。此之命者，尽性至命，与长生之命又不同也。夫养生之命，非特尽性而已，必有深根固蒂者存焉。又依长生宗，分玄之又玄列为二门。玄者，万物之理具有也，出器入觉，用中显妙，妙中通神，此皆谓之玄也。玄常隐矣。以隐为秘，秘而不传，故华堂内禁之书而测之在入也。能测之者是谓见机。《易》曰：探赜索隐，钩深致远。然物之隐玄，未若人身之隐玄，人身之玄即天机也。老君曰：人身微妙，凡世难言。谓一切人贵远贱近，不知身中之玄，而徒欲穷物於外。夫身中之玄，圣人察阴阳之微，而法象乾坤，为九丹之诀，长生之宗，谓道要玄微，天机深远，非至至者不能言焉。此法出於三皇，而传及黄帝，厥后继圣颇多，而遗文则略。独魏伯阳作《参同契》，正取《周易》爻象系辞，配合乾坤六子，运动天地玄机，发其阐奥，辞曰：夫修金液太丹，先寻天地混元之根，究阴阳造化之本，明水火克复为夫妻，认金水之情相生为子母。故有男兼女体，则铅内产砂；女混男形，则砂中产汞。日者，阳也。日中有乌，阴含阳也。月者，阴也。月中有兔，阳含阴也。故有阴阳反复之道，水火相需之理，造化之道明矣。既知其位，复知其根，乃天地混元之根也。既取其根，又取其象，乃阴阳匹配之象也。既得其象，复询动静；动静既明，须知其数；既知其数，乃依刻漏；刻漏既分，须明进退，进退既明，乃分龙虎。则南北之界分焉，金水之形合焉。则大丹可修。复有法象内外，水火有燥湿焉，有鼎室焉，有胞胎焉，有进退焉，有爻象焉，有水火之候焉，有抽添之则焉，有诸卦模样焉，有离合之形焉，如上所举，一一皆隐玄妙於其中也。须以智穷，仍须师授。若谓玄关秘密，置而勿言，则长生之宗又安在也。向谓无名，天地之始，有名，万物之母。言始与母，不言终者，以意逆志，是谓得之。至於毕法定三成之理，载金诰玉书之文，传道述五仙之宗，辨九还七返之要，此搜括玄玄者也。至如小成之人为初玄，中成为至玄，大成为玄玄。此见乎修身养命，服气炼丹，终以超脱飞升，升玄究竟，皆有渐也。如彼其性自妄空以至於真空，如此其命自修生以至于登真，玄之又玄，其义如此。夫能无也，未能无无也，则未可为众妙之门。能养气也，未能炼神也，未可为又玄之理。性存於空，命存於实，方显妙门，岂自妙也，曰众而已。六统象德也。众妙之门，《字说》以三人为众，此非三而止也。自天地至於万物，自有情以至於无情，咸所统焉。故为众妙之门也。盖至於玄，是为尽性，尽性则一而已矣，又玄则是为至命。至命则入乎不死不生，然则道者，无门无旁，四达之皇皇。今以门而言之，则道者果有所乎，是不然也。以门言者，不在乎所；以道言之，性有返动。以其返动，则以出入而言，凡出入而言，未见成性也。至於成性，则无可成者。孰出孰入，如此然后能会万有於至虚之地，妙一性为不测之神。《易》曰成性存存，道义之门。故出生入死，《阴符》所谓天生天杀，道之理也。出机入机，艮象所谓时止即止，时行即行也。有出而不惧者，则体道也；有入而不欣者，通玄也；又有出入而不知所以为出入者，尽妙也。则知门者，通万物生杀之理，显众甫归焉之宗，且万物受命於无，是自无而出有也。受命於道者，皆妙也，故曰众妙。妙如何哉？犹之水也，犯者铃濡，凡有道而生者，皆有妙也。次以谓我从众妙门而出，得乎一也，一在我矣。我将负此妙而返入归根复命，体乎又玄，亦能妙众者也。犹之火也，自我而明，向物皆明，自我而化，万物皆化。始也道之妙我也，终焉我亦妙物也。一至于此，道果妙我乎，我果妙物乎？终进乎不知也。
　　邵若愚：道可道至众妙之门。大道者，至虚至静，无形无名，不可以视听求，不可以思议知，不可以语言及，此无始无终，常存不改之道，自虚无始化一气，因有一气之迹，是故可道。既云可道，则非常存之道；既有气之名可名，则非常存之名。未现一气已前无形无名之时，此即天地之始。此不可言之道。绿有一气之名为生万物之母，此可言之道。乃知我身从一而有人能以一为法，悟入而见大道。夫大道者，人之真心也。一气者，心生之欲也。夫真心本来虚静，元无生灭，因真心动而为有，其名曰欲念也、智也、几也、识也。缘心起欲，故随欲受生，既生之后，受纳好恶，攀缘不息，着五色殢五音，恃强梁居宠辱，迷妄为心，因执妄心，盖覆一心，不明一气之道。若人舍妄去欲，便是一心，此心持之则为正，得之则为灵。为万物之母，乃生死之根缘，其存欲盖覆真心，所以有生有死。人能无欲，无欲则虚静，乃同无名之始，便能出离死生。故老子云：常无欲以观其天地之始。此乃出离生死之妙。又云：常有欲以观其一气之道。故为徼边也。浅之意不可将心求心，为有欲；不可将心灭心，为无欲。此有无两者同摄为一缘，出言为教，而分有无之异名。有无混同，谓之玄。释氏谓之不二法门，又谓之中道。玄之门以中为法，设喻如荃，然法从心起，既起於心，系着在中，则非虚静。老子恐中道法缚，不能舍筌，故将又玄以释之，学人但不着有无，亦不居玄之中道，实际理地不受一尘，则心虚静，乃是无为，故不须推照。以无所得故始是无欲，所以纤尘不立，故名清静；都无作用，故名无为；无修无证，故名自然；都无一物，故名虚静；自在无碍，故名逍遥；一味平常，故名恬淡。是故心无欲则离诸分别，离分别故无烦恼，心无欲则触事无我，无我则无争，故无咎。心无欲则离诸善恶，离善恶故不拘因果。心无欲则不着万物，故无生，无生故无死。夫心常无欲者，乃众妙之门。
　　王志然：道可道至众妙之门。道不可言，言而非也。道不可名，名而非也。谓之曰道，可得无言乎？可道之道，非常道之自然。可名之名，非常名之自出。常道常名，如环之无端，如四时之行焉，未始有极，未始有始，而乍起乍灭，代废代兴，非吾所谓真常者也。常无欲以观其妙者，道之体。常有欲以观其徼者，道之用。而体用每寓之於恍惚。有无精粗微妙之间，固不可以智知，不可以识识，以至视听迎随皆不可得。云何得之，有学而知之者，未有不学而知之者也。《易》曰：无思也，无为也，寂然不动，感而遂通天下之故。杨子曰：耕道而得道，猎德而得德。孟子曰：自得之。自得之则左右逢其原，为学至於左右逢原之后，则何所往而不将。而所谓得之者，得此者也。於戏，道之妙足以尽万物之性，道之缴足以穷万物之理。理性玄同，而所谓有无者，果可并观而双泯之。或谓有有无有、无无有无者何也，此言有无相代之如此，无即真有，有即真无，有无相因，未始有异。经曰此两者同出而异名，同谓之玄者，玄之为色幽而眇、赤而黑，阴阳混蒸，同乎一也。《易》曰：一阴一阳之谓道，阴阳不测之谓神。而阴与阳、有与无同乎一也。同乎一矣，未妙乎一也；妙乎一矣，未妙乎多也；妙乎多矣，未妙乎我与物也。故曰神也者，妙万物以为言者是也。玄之又玄，则一之与多，我之与物，莫不皆妙者也。此其所谓众妙之门。故老子以此首篇，重玄之义，至至之理深矣远矣，不可以有加矣。学者所宜尽心者焉。
　　程泰之：道可道至非常名。无彼此今昔之间，以莫不然，则其能常者也。能乎此不能乎彼，昔尝如是今不如是，则不得谓之常矣。道之未为德也，混然茫然，函万有而一之，其中所蕴能刚能柔，能实能虚，能短能长，随所感以出，有万不同之应而非因所应，以附丽於一事一物也，则亦何所感而不能，何所施而不遂也？故无彼此今昔之异也。知道者得其以而明言之，故遂指其无或不然者，而命以为常也。及夫道出而为德，德着而为令，曰仁曰义，曰礼曰智，固皆道之所寓，而进传於事，事立之名，於是有所丽而有所局矣。此之德既不可以通诸他德，而此之名又不可命为他名也。故凡道之可道者，已不得谓之常道，则名之可名者，自应不得谓为常名也。无名，天地之始。天地也者，总司造化，开阖作复，在域中既极其大矣，而老氏又即天地之上，别立一目，而名之曰无。且曰此之无者，可以名为天地之始也。诸如此类，皆儒流疑以为虚夸无实者也。然而《易》之两仪即天地也，而生两仪者实为太极。太极也者，非天非地，而能该天地以立於总。於是时也，无仪可放，无数可数，故老氏易其名而命以为无也。凡老之谓无约其等级，则与太极正相应也。极之言至也。太极者，能极天地之所不至者也。无之立名，则以未兆为义也，未有天地故也。名虽异而理正同也。其徒亦知后世必疑乎此矣，故列子自作之问而自为之答。其言曰：有形生於无形，则天地安从生？然则谓无之能始天地也。虽列子亦知夫人之必疑矣。而自释其以则曰：天地未生之前，其於无中有象凡四也：太易、太初、太始、太素，是其序也。是皆气形质具而未离者，第可目为浑沦而已也。又动又变而后轻清者乃始为天，重浊者乃始为地，则夫太极也者，正其居虚而包清浊、以自立於无为无匹之地，夫非浑沦而无者耶？则老氏立名为无，而先乎天地者，正应易理也。有名，万物之母。后章曰天下之物生於有，有生於无。当其无也，则直空然窅然而已。而凡有由之以生，则谓无之能始天地者，尚其可明也。及其既入於有，则与物何异，而反能生物也？曰：此盖无之已动而未成其为物者也。揆其分际，正浑沦者，欲动而未及於出者也。方欲名以为无，则既异於无矣。方欲谓之为物，则又未着形质也。故参研其衷，而名以为有也。至号物之盈而名为万物者，则皆形象已凝，体质已具者也。天地、日月、雨露、山川、草木、人禽、器物，皆其明有形质，不止仅可名有而已也。老氏之形容此有，则凡三易其名，而实同一理也。借数言之，则为一。一者，谓其可以生万而未至为万也。仿形而言，则为象；对器而言，则为朴。曰象曰朴，又皆可以为形为器，而其形器未及凝结者也。是故上之已不为无，而下之未至为物，则此之谓有者，无古今彼此之问，而常为物生之祖也。故后章又曰天下有始以为天下母也。庄子物初之论，盖亦由此而立矣。老子亦自知此理之难遽解也，又尝由总及散，而槩申之曰：有物混成，先天地生，寂兮寥兮，独立而不改，周行而不贻，可以为天下母。吾不知其名，字之曰道，强名之曰大。夫混成也者，浑沦不分之谓也。即有无两者，方同而未出之初也。先天地生，则天地固尝於此受始矣。
　　独立周行而槩为天下之母，则信乎无物，而不为其子也。此三者极天下之事事物物所从生起，皆总是也。凡老氏之书，於六经之所以言者，则略之而不竟；至六经之所未究者，则必曲致其详也。六经言治至於道则极矣，而老氏自道母天地之上更有数级，则无也、玄也、又玄也，皆其地也。而分际在此三者已上，则皆不可得而道，亦不可得而名者也。夫既无名可称，而欲从此地立言，以启未悟，则将何所寄语也哉？於是超乎可道可名者，而创立有无二目，以寓其指也。此其立教之总也。此二者既立名义，而其话言所及，人人悉可循想矣。言及乎无，则知其所指必在天地之先也。言及乎有，则又知其所指必在万物之表也。故其书之纵横曲折，条目不胜其多，而皆不出乎有无二义也。然而有也无也，六经实已言之，而其与老语不同者，六经未尝单言有无也。《易》之无思无为、无方无体之类，固尝言无矣，而思为方体仅相缀属，未尝捐弃所附，而单立一无也。老氏之创此模也，正从造化未有形着之时言之，则并与夫思为方体者皆未着兆朕也。此其意指，殆将自居於无，而处六经於既已为物之地也。要求其归则诚高矣远矣，疑世无其事而寓其言矣。然其分际甚明，前后具有义例，悉可稽覆。而儒流语脉亦相灌注，非如世之训释其书者，不分道器，取甚浅之理驾而入之高妙，其实荒忽无见也。则其尊而抗之，乃所以汨而乱之也。且彼何不浅而验之以事也，张良之恬澹、曹参之清静、文帝之元默，是老教之不行乎周而肇效乎汉者也。其於用老，则万世之称首矣。然此一君二臣者，岂其於世事而尝少少去心也哉？特不肯以人欲自累，故其贵无之力，虽未尽道，亦足以集虚镇扰，而不入於名事也矣。至於西晋之世，遗弃礼乐刑政，专为无有，而纪纲法度荡然不存，晋室因以大乱，故读老者，必知夫无为之中有无不为者在焉，而后可以知汉晋之治同所出而异所效也。若夫妄言无行之徒，以道流自名，而依并虚无以文荒诞，伪为飞升祸福之说，则皆老语之所无也。推原其所始，则神仙之说起於战国，祷祠报应盛於两汉，而八十一章未始有此也。世之学老者，其当以八十一章本语为是乎，抑以末世增饰诞语为是也？凡君若臣，其常以张良曹参文帝为准乎，抑以西晋之放荡与夫末流之怪传为可准也？此其当鉴当戒，昭着而易见者也。常无欲至观其徼。无之能生有，而不自为有者，乃能常其无也。有之能生物，而不自为物者，乃能常其有也。何者？未着形体，中无间断，故可常也。若夫因造化而得形质，出大道而为德仁义礼，则皆物也。此之为物，常凝不散，则可名。以有散之，则无矣。故自有已为物之后，则凡其尝着形体者，则皆不能自主其有也。万物之并作而芸芸也，其归根而枯秃者，可立待也。此其已有者，既不可留，则复命，而静者一旦土膏春溢，凡其芸芸而出，亦不能自遏，而藏处於无也。凡道学之失得，与夫辐毂户牖之具否，皆一理也。则合世间之有无，皆不足以循求大道之表里也。若夫常无也者，道之蕴而未出者也。常有也者，道之已动而向乎出者也。是皆物物而不物於物，故能总生化而不入於生化也。以其居总而体该，故大道之本末可以即是而求也。其曰妙者，居造化之奥，而万有之所自出也。是常无所总之地也。其曰徼者，边际也，如边境处中国之四隅也，盖无之已出为有，而有又将出而为物者也。故不得为奥而遂常为际也。二义立而道之表里有稽矣。得常无而即之，则可以究万有所出而见其里；得常有而即之，则又可以穷万物之所生而见其表。故老子所以贵夫常无常有者，道之表里於此乎可想也。庄子曰：睹有者，昔之君子；睹无者，天地之友。即是理也。《易》曰：形而上者谓之道，形而下者谓之器。道即器也，器即道也。特所形有上下，而非判然二物也。此之妙徼，即《易》之上下矣。其舍上下而名妙徼者，正欲自成一家，而其指归未尝少有不同也。天下之物，安有下无载承而能空立其上者耶，亦安有里而无其表者也？此道器有无之相须，而明白易晓者也。故借之以喻，使人知其谈妙之中，未尝遗徼也。此两者同出而异名。常有於常无为徼，而常无於常有为妙。当其已出也，则有之与无，固可分矣。而其未出则混合无间也，故曰此两者同也。同即一也，一即未为一，三可以生万，而未至为万者也。《易》暨五经《论》、《孟》皆尝言一，而未尝言其何以为一也。老氏之师弟子，则於此特详矣。曰混成，曰浑沦，曰浑沌，皆言其未分为二也。从其未出而命之以同，从其无与匹对而命之以独，自其无或不然者而命以为常，则皆主其总而明其以也。及其无已出有而未至为物，则又立为名称，以明示人曰一、曰朴、曰象，又皆取其函万为一者，随所寓而名之故也。故老氏言道，於此特为详委，是以枝叶虽甚戾儒，而儒者不能不资其妙也。故夫知道者尚能即异以资其同；而浅於道者，至谓孔者不为一家，则是过其门，而不知其中有堂有室者也。同谓之玄。五色以黑为玄，天之色以无所政极为玄，太玄指罔之直，冬物皆归根复命，而不见畦畛者，名之以玄。则玄云者，窈然深远之谓也。列子之谓易无形终，正训此也。同谓之玄，则有与无合，浑沦未相判别，是可谓窈然深远也矣。若其朕兆微见，则无者真隐於无，有者实形於有。分际既萌，不得复谓之玄矣。玄之又玄，众妙之门。万有之冥於无，则既极矣。今也进而上之，更有玄焉，无进而玄，则益深矣。而玄之上更有又玄焉，其理何也？曰：列庄固尝有所发明矣。其在列子，则曰有太易者、有太初者、有太始者、有太素者，皆气形质之所资始也。凡四降其序，而始及夫轻清之天、重浊之地，则循其序而观之，有之进也为无，无之又进也为玄，玄之又进而加玄也，其次第可想也。庄子曰有有也者有无也者，是老氏之常无常有也。又曰有未始有夫有无也者，是老氏之玄也。又曰有未始有夫未始有无也者，是玄之又玄者也。皆心见其理而世无其名，出意想而强言之也。老之言曰寂寥窈冥，则实形容夫玄及又玄之状者也，而庄子益复广之以为昏默淇津也。夫惟常无，既可以总会万有之妙，则玄之又玄固其当为众妙之所出也。后章之众甫也，庄子之百昌也，众美也，又皆仿此之妙，而与之为明也。论自有书契以来，圣智仁义之机，发於《易》而孚乎五三《六经》之治。自始及今，天下赖以为命，如五谷布帛，得之则生，不得则死，次无可以易而他之之理。老氏则设一教，必欲绝弃圣智仁义，而复诸结绳之始。世之以六经为业者，相与协合排摈，至指其书以为异教，然而五千言者常与六经并行，终不可废，是独何也？六经明礼法，故其所书皆器也。而於道则略，老氏穷道未故常#1，遗器不言。二者详略虽异，而器实载道，道实生器，不可折而二之也。世之求道者，必皆自下学以求上达，而上达六经不肯究言也。老氏则尝罄底蕴而畅达之矣。故凡学道而微有所见，其在六经无语可为质验，则皆并老语以德发其理。故其立教，若甚相悖而道常并行，盖有以也。呜呼，此理微矣，难猝以一语会而通之也。大昌今取古今日用最浅而最切者明之，则人人可解矣。农者天下大本，而其业至粗也。六经之教则与之言耕耘收敛之候，未耜鏄铚之具，其可谓形而愈下者矣。然而四时之化於此器乎托体焉，百谷之种於此器乎成实焉，则虽天地元气其妙入於不可名者，亦皆托此以着其用，岂容以其具在器而云道不在是也。若夫老氏之於道也，穷极要妙，则有之矣。东作西成之政，老氏固已绝口不道矣。及其着诸书也，虽万物作复芸芸归根者，不胜其变也，种获养伐悉有其具，而老氏曾无一语以及也。至於谈微阐妙，则天地生化之枢，道德蕴藏之始，尚犹指以为浅，直欲究天地之何以得为天地，玄无之何以能为玄无，乃为称惬其意，则此一教似不与六经相丽矣。然大昌尝由其言以探其所不言，由其不肯明言以求其所不容不言，则德仁义礼未尝不存，赋税兵刑鸡犬舟车未尝不具，则其言虽尝贵无，而未尝遗有也。此之首章极於玄之又玄，则又超众妙而司其出矣。而有之观徼也，亟与妙且无者对出而偶立，则是有也，器也，何尝相二也。圣智仁义亦何尝可弃也。用此而读老语，则至无之中，实常该有造妙之初必由践迹，不可诬也。
　　黄茂材曰：道可道至非常名。常之为言，长也，久也。道与天地相终始，其为长久，岂人所能言哉？若使可得而道，可得而名，则是世人之见，何足以为常。经曰：吾不知其名，字之曰道。道惟有一而已，何以与名对？老子之意，欲详以长久之道示人者耶？无名至万物之母。天地之始，其果无乎？若其果无，孰从而始。无名非名，无非无也，不可得而名，故尔。及其既有，其果有乎，示强为之名尔。经曰：惚兮恍其中有象，恍兮惚其中有物。又曰有物混成。皆强名也。母者，谓其能生物也。有天地然后有万物，故先天地后及万物，其言次序如是。常无欲至同谓之玄。经言不欲、寡欲、可欲多矣，今若曰无欲有欲，则与经之言相符。然无欲谓之常可也，有欲谓之常可乎？曰：自有物以来，九窍者胎生，八窍者卵生，皆因为欲，生复生生，宁有尽时，故有欲亦谓之常。人知无之出於道，而不知有之亦出於道。夫岂知有无同出於玄者哉？玄之又玄，众妙之门。南伯子葵谓女偊曰：子独恶乎闻之？曰：闻诸副墨之子，副墨之子闻之洛诵之孙，洛诵之孙闻之瞻明，瞻明闻之聂许，聂许闻之需役，需役闻之於诅，於电闻之玄冥，玄冥闻之参寥，参寥闻之疑始。夫道愈微而愈有，愈穷而不可尽。女偶闻而至疑始，玄之又玄，可见於此。所以为众妙之门也欤。
　　道德真经集义卷之二竟
　　＃1 老氏穷道未故常：『未』疑当作『末』。
　　道德真经集义卷之三
　　凝远大师常德路玄妙观
　　提点观事刘惟永编集
　　前朝奉大夫太府寺簿兼
　　枢密院编修丁易束校正
　　道可道章
　　詹秋圃曰：道可道至之门。道可得而名言其道，此非常久自然之道。名可得而定名，此非常久可贵之名。道不可以抑扬立论，於是上言无能名者，天地混沌之始，有可名者，万物生育之母。故常无欲而动心於内，自足以观其要妙；常有欲而动情於外，但足以观其趣徼。此两者同出於道，而微显异名，故同谓之玄。玄之又玄而无不通，是可以造其众妙之门户矣。道妙难名，故此章内则以有名而为生物之母，以常有欲而为观妙之徼，以同出谓玄，玄之又玄而为造妙之门。夫曰母曰徼曰门，岂非由精达粗，由体道而达妙用也欤。
　　张冲应曰：道可道至之门。大道无形，生育天地。大道无名，长养万物。人不能体此自然之道。而尚经术政教之道，以希荣显利达之名。所谓道者，世所可得而道，非长久不可磨灭之道也。所谓名者，世所可得而名，非远久不可形容之名也。体其不可名之道，则为无名；体其可名之道，则为有名。无名则其道大，犹天覆地载，混然其初而人不知其覆载之原。有名则道小，犹万物萌拆，善善恶恶而各有所名。其善恶之根，是谓无名，天地之始，有名，万物之母也。人生天地间，以血肉为躯，心统五官，运乎此体，体道之际，有能即我无欲而静之中，以观不可道、不可名之妙，即有人欲而动之外，以观可道可名之徼，则我得其要而知夫人之所趣徼者矣。此人我有无之欲，同出於此心而异其名，同谓之玄也。我视无欲贵之为玄，人视有欲亦贵之为玄。观人有欲之玄，反观我无欲之玄，是为进修大道之要地，斯曰众妙之门。
　　张灵应曰：无名，天地之始。有名，万物之母。道本无名，以炁化而得名。炁出於无则无所可名，天清地宁，道从此始。炁结为有，则有所可名。枝叶种类，各宗其母。炁以化物，物以寓道，人也只是一物，原其始，守其母，这便是入道处。
　　白玉蟾曰：道。如此而已。可道，非常道。可说，即不如此。名，强名曰道。可名，非常名。谓之道，已非也。无。此即道。已名天地之始，道生一，即是天地之初，有一生二，二生三，三生万物，故有名万物之母。一无生万有，万有归一无，故常无虚心无念，欲以观其妙，见物知道，知道见心，常有守中抱一，欲以观其徼。身有生死，心无生死，此两者，万有一无。一无亦无，无中不无，同出而异名，万法归一，一心本空，同谓之玄。道非欲虚，虚自归，人能虚心，道自归一。玄之又玄，虚里藏真，无中生有，众妙之门。悟由此入，用之无穷。
　　廖粹然曰：道。元始可道，字之曰道，非常道，不是寻常所言道者。名，太上可名，强名曰道，非常名，不是泛泛所称名者。无。无极名天地之始，太初肇生，有太极名万物之母。动静互根，常无这柱杖子时时提挈，欲以观其妙。黄中通理，正位居体，美在其中，畅於四肢，常有只这眦子多守成，欲以观其徼。隳肢体黜聪明，离形去智，同於大道，此两者同一气所生，出而异名，前三三后三三，同谓之玄，其归一揆。玄之又玄。如是如是，众妙之门。散一成万、聚万归一，生生不穷之妙。
　　陈碧虚曰：道可道，非常道。夫道者杳然难言，非神口所能辨，故心困焉不能知，口辟焉不能议，在人灵府之自悟尔。谓之无为，自然也。今标道者，已是强名，便属可道。既云可道，有变有迁，有言有说，是曰教典何异糟粕。尝试举扬不可沈默，且从训释曰：道，通也，言万物得之无所不通，无所不达。亦曰道，蹈也。取道路以为称也。《说文》曰所行道也。一达谓之道。先贤今人体而行之，故曰道也。至于仁义礼智信五常，皆道之用也。用则谓之可道，可道既彰，即非常道。常道者，自然而然，随感应变，拟物不穷者也。不可以言传，不可以智索，但体冥造化，含光藏晖，无为而无不为，默通其极。其严君平曰：可道之道，道德彰而非自然也。又曰：今之持者画不操烛者＃1，为曰明也。夫曰明者，不道之道，常道也。操烛，可道之道彰也。夫着於竹帛，镂於金石，可传於人者，可道之道也。若乃可传而不可受，可得而不可见，自本自根，未有天地，自古以固存，神鬼神帝生天生地者，常道之道也。五千文之蕴发挥自此数言，实谓渊之又渊，神之又神也。名可名，非常名。夫道者体也，名者用也。用因体生，名自道出。既标其名，即可称用。称用既立，故曰可名。可名既着，即非常名。常名者，谓其应用无方，支离其德也。严君平曰：可名之名，功名显而非素真也。夫列子居郑圃四十年，人无识者，国君卿大夫视之犹众庶，此真守常名者也。故道常无名，此之谓也。无名，天地之始。无名者，指其道而言之也。夫万化未作，无其强名，但妙本之始既降，浑沦之朴将离，则易之太极生两仪也。严君平曰：无名无朕，与神合体，天下恃之，莫知所以变於虚无，为天地始，此体道者也。有名，万物之母。有名者，指天地而言之也。天施地化，茂养万物，亭之毒之，如母养子，故曰有名，万物之母也。夫大道杳冥，岂系於有名无名哉？且圣人约用立教，以明本迹之同异尔，几日新之道，皆曰无名，是故始万物者为无名，成万物者为有名也。严君平曰：有名者之为化也，尊道德，贵神明，师太和，则天地，故为万物母。此用道者也。常无欲以观其妙，常有欲以观其徼。欲者，逐境生心也。妙者，要也，又微之极也。徼者，边隅也。大道边有小路曰徼，又归也。夫虚无之道寂然不动，则曰无欲；感孕万物，则曰有欲。无欲观妙，守虚无也；有欲观徼，谓存思也。常谓真常，即大道也。无欲、有欲，即道之应用也。夫道本无物，物感道生，且形而上者谓之道，形而下者谓之器，夫上士知微知彰，睹其未然已尽其妙，故曰常无欲以观其妙。中士因循任物，见其群材乃得其用，故有万不同，真理难测，但觇其边徼耳。又解曰：夫人常体大道之微，守清静之要，复性命之极，不为外物所诱，则志意虚憺，可以观道之要妙，造微之至极。严君平曰：心如金石形如枯木，默默隅隅志如驹犊者，谓无欲之人，复其性命之本也。且有欲之人贪逐境物，亡其坦夷之道，但见边小之徼，迷而不反，丧失真元。先贤或以谓无欲者，体道内观，化及群品，无所思存，忘其本进也；谓有欲者从本起用，施于可道，立教应物，成济众务，见物所终，了知归趣。斯乃前以约身为说，后以化民为言，修身治国，理无不备也。此两者同，此者指上事也，两者谓可道可名、无名有名、无欲有欲也。俱蕴于寂然不动，湛尔之源，体用未彰，善恶都泯，故云同也。出而异者，出谓从本降迹，可道渐分，虽起自一人之心，而五常之用殊别，贤愚有隔，迁变万端，寿夭存亡，其名各异，故曰出而异名。
　　同谓之玄，玄之又玄。渊者，深妙也，冥也，天也。所谓天者，自然也。言此无名有名、无欲有欲，皆受气於天，禀性於自然，中和浊辱，形类万状，盖由渊之又渊、神之又神，所谓自然而然也。若乃通悟深妙、洞达冥默者，是谓有渊德者也。故严君平曰：玄之又玄，此之谓欤。众妙之门，谓道域也。夫大道旷荡，无所制围，无门无旁，四达之皇皇也。约身而论，出则同众人，入则为妙本。举教言则众真讲妙而出，群圣蕴妙而归，化导无方，湛然惟一，独立不改，是曰知常。既有出入之由，故曰门耳。庄子曰：有乎生，有乎死，有乎入，入出而无见其形，是谓天门。天门者，无有也。万物出乎无有，斯亦谓众妙之门也。
　　谢图南曰：道可道至常名。何谓道？经曰道法自然，则道者，自然而然，非可以使然者也。道本无名，名之曰道者，以其四通八辟，可以共行，如道路然。孟子曰：道若大路。正谓此尔。可道者，犹曰可行也。可名者，犹曰可称也。天下何莫由斯道，而百姓日用而不知，则可道可名之中，又有非常之妙存焉。《中庸》曰：夫妇之愚可以与知，及其至也，圣人有所不知；夫妇之不肖可以与行，及其至也，圣人有所不能。此曰非常者，其亦不可知、不可能者欤。无名至之母。未有天地，先有此道，而道之名未立，太极既分，天地万物自道而生，有母之义，而道之也名始显。夫物之生，虽有万不同，而为母一也。盖尝论之，有形者，有形形者，有化者，有化化者。形者，形矣；而形形者，未尝形。化者，化矣；而化化者，未尝化。道之名乎后天，即先天之未名者也。古往今来，形生气化，无有纪极，是孰使之然哉？惚兮恍兮，其中有象，寂兮寥兮，独立不改，无为而无不为，无在而无不在，岂非所谓无名者乎，岂非所谓非常者乎？吾故曰形形者未尝形，化化者未尝化。故常无至之门。道母万物，而人亦天地之一物也。人本道以生，则道在吾身矣。故以有欲无欲，反观乎吾身之道，老子此言修身之本也。妙者在内也、本也。徼者在外也、末也。人之一身所恃以立者，惟精与神。经曰窈窈冥冥，其中有精，其精甚真，其中有信。方其无欲，则寂然不动，精神混合，故可观其妙。及其有欲，则感而遂通，精神相离，故可观其徼。精生於玄，玄者天也，天一生水，水性润下，自乾为首，而至於坎为肾，此玄实相流通也。故曰同出异名，由徼入妙，则玄之下者复返乎上，可与入众妙之门矣。桓凯曰：道妙之门，实昆仑之上。然则当於乾为首者求之。盖尝论之，一阴一阳之谓道，自然而然者也。人禀阴阳之气以生，有欲无欲，亦其自然者也。精神同出，本乎一天，自妙而徼，天者人矣。譬之於水，天一所生，其源本同，自源祖流，同者始异，故徼者其流也，妙者其源也。玄之又玄，则沿流以遡源，而与吾之天者一矣。昔黄帝西游，归而失其玄珠，使明目人离娄求之，不得，使罔象求而得之。知黄帝之玄珠，则知老氏之玄玄矣。
　　林鬳斋曰：道可道至之门。此章居一书之首，一书之大旨，皆具於此。其意盖以为道本不容言。才涉有言，皆是第二义。常者，不变不易之谓也。可道可名，则有变有易；不可道不可名，则无变无易。有仁义礼智之名，则仁者不可以为义，礼者不可以为智。有春夏秋冬之名，则春者不可以为夏，秋者不可以为冬。是则非常道非常名矣。天地之始，太极未分之时也。其在人心，则寂然不动之地。太极未分，则安有春夏秋冬之名；寂然不动，则安有仁义礼智之名？故曰无名，天地之始。其谓之天地者，非专言天地也。所以为此心之喻也。既有阴阳之名，则千变万化皆由此而出。既有仁义之名，则千条万端皆自此而始。故曰有名，万物之母。母者，言自此而生也。常无常有两句，此老子教人究竟处，处人世之间，件件是有，谁知此有自无而始。若以为无则又有，所谓莽莽荡荡，招殃祸之事。故学道者常於无时就无上究竟，则见其所以生有者之妙；常於有时就有上究竟，则见其自无而来之徼。徼即《礼记》所谓窍於山川之窍也，言所自出也。此两欲字有深意。欲者要也，要如此究竟也。有与无虽为两者，虽有异名，其实同出，能常无常有以观之，则皆谓之玄。玄者，造化之妙也。以此而观，则老子之学何尝专尚虚无？若专主於无，则不可两者同出矣，不曰同谓之玄矣。玄之又玄，众妙之门。此即庄子所谓有始也者、有未始有始也者、有未始有夫未始有始也者，但赞言其妙而已，初无别义。若曰一层上又有一层，则非其本旨。众妙即《易》所谓妙万物者也。门言其所自出也。此章人多只就天地上说，不知老子之意正要就心上理会，如此兼看，方得此书之全意。
　　范应元曰：道可道，非常道。道者，自然之理，万物之所由也。可道者，谓可言也。常者，久也。道一而已，有体用焉，未有不得其体而知其用者也。先体立，然后用有以行。老氏说经，先明其体，常者言其体也，可道者言其用也。体用一源，非有二道也。今夫仁义礼智，可言者也，皆道之用也。人徒知恻隐之心，仁之端也，羞恶之心，义之端也，辞让之心，礼之端也，是非之心，智之端也，而不知其体之一则是道也。分裂四出，末流不胜其弊也。惟先知其体之一，则日用常行随事着见，无有不当，皆自然之理也。如是则久而无弊矣。故凡道之可以言者，非常久自然之道也。夫常久自然之道，有而无形，无而有精，其大无外，故大无不包；其小无内，故细无不入，无不通。求之於吾心之初，则得之矣。人物莫不由此而生，圣贤莫不体此而立。然此道虽周行乎事物之际，相传乎典籍之中，而其妙处，事物莫能杂，言辩莫能及，故人鲜造诣於是。老子应运垂教，不得已而发明之，岂容离乎言哉？故首曰道可道非常道，意欲使人知常久自然之道，不在言辞，当反求诸己，而自得之於吾心之初也。名可名，非常名。名者，犹人之有名也。凡名之可以名字者，皆其可道者，非常久自然之道也。且如万物生来未常有名，亦只是昔人与之名以分别之尔。万物有形，固可以道、可以名，惟常久自然之道，为万物之母，而无形，故不可道，不可名也。无名，天地之始。天地之先，元有此道，浑沦未判，孰得而名？有名，万物之母。浑沦既判，天地人物从此而生，圣人见是万物之母而无形，故强字之曰道，强为之名曰大。因其无名强为之名，俾一切人假此有名，探其无名，以复其初也。故常无欲以观其妙。常无绝句，观去声，谛视也。妙，徼妙也，常久自然之道。自古固存，然而无形无声，微妙难穷，故谓之常无，则欲要使人以观其微妙也。惟人也由此道而生，为万物之最灵，诚能回光反视於吾身之中，悟一真体，虽至虚而物无不备，则道之微妙可得而观矣。如是乃知一理包乎万殊，凡物凡事不可违，自然之理也。常有欲以观其徼。常有绝句，观平声，徼，循也，境也，归也。大道自然，化生万物，在天则成日月星汉等之象，在地则成山川草木等之形，在人则成身体发肤等之质，故谓之常有，则欲要使人以观其境也。惟人也中天地而立为三才之一，果能仰观俯察於两仪之内，悟万物形虽不同，而理无不在，则道之境致可得而观矣。夫如是乃知万殊归於一理，凡物凡事，固当循自然之理也。此两者至谓之玄，两者，常无与常有也。玄者，深远而不可分别之义，盖非无不能显有，非有不能显无，无与有同出而异名也。以道为无，则万化由之而出；以道为有，则无形无声，常常不变。故曰常无常有也。无有之上，俱着一常字，乃指其本，则无有不二，深远难穷，故同谓之玄也。窃尝谓有无固不足以论道，然自其微妙而言，不可不谓之常无；自其着见而言，不可不谓之常有。分而言之，妙是微、徼是显；合而言之，无与有同出而异名，妙徼皆一道也。此老氏所以兼有无、贯显微、合同异而为言也。人能如是观之，则妙与徼相通、物与我浑融，表里洞然，本无留碍，亦无差别也。玄之又玄，众妙之门。常久自然之道，亦不可以名言。今既强字之曰道矣，且自其微妙，而谓之常无。又自其着见，而谓之常有。复自其本之有无不二，深远难穷，而同谓之玄，是皆不免乎言焉。玄之又玄，则犹云深之又深、远之又远。非无非有，非异非同，不知所以然而然，终不可得而名言，分别之也。然万化由斯而出，各各具妙，故曰众妙之门。老氏悯夫世人逐末忘本，寖复失真源，不得已而应机垂训，又恐人溺於言辞，弗能内观，故复示人以深意，必使反求诸己，欲其自得之，而入众妙之门，以复其初，又能体是而行，以辅万物之自然，而同归于一也。唯人为万物之最灵，诚能反观，则是道也，湛然常存，夫何远之有。此章直指此心之初，自然之理，使不惑於有无同异，得意忘言，升玄及妙，乃入道之门。立德之基，实一经之总也，宜深味之。
　　徐君约曰：道可道至之门。首四句言道不可以言语道说，不可以名字题号。但古之知道者，欲因言语以示人，则不得不立为名字，非其本来固有也。故次四句承上而言，曰无者所以名天地之始，曰有者所以名万物之母。始者，谓未有天地之先，专言形而上之道。道不可谓之无，然无声臭无形状借此而强名之耳。夫既名之曰道矣，又曰无名可乎万物之母。谓既有天地、之后，兼言形而下之器，道非至此而后有。但既丽於器，则有实迹，有定位，对无而为言耳。若指此为有名，何者为无名乎？以名字绝句，义理不通。又次四句，则言体道之人反求诸己，先以故字发之，常无欲则纯是道理，生而静者也，於此而观其妙。妙者，微妙而不可见，然谓之观，则必有昭然而不昧人所不知而已。独知者常有欲，则是人心感物而动者也。人自禀生赋形，而后耳目口鼻四肢之欲皆有所当，然而不能无，於此而观其徼。徼者循也，亦谓边境尽处，循其心之所欲而极其所至之境，有以观之而不至於沦陷也。是道与器不相离，人所以异於物处。在天地间则谓之无、谓之有，在人之身则谓之无欲、谓之有欲。若并以无有字绝句，却亦未当。此两者同出而异名，同谓之玄。其名虽异，其出则同也。玄者，深远之义，而又结之曰玄之又玄，众妙之门者，若曰是道也，冲漠无朕，至深至远，而动静阴阳之机，万事万物之变所从出也。老子言道，先於此章，亦莫要於此章。但吾圣贤语道，曰无声无臭无体，而不直谓之无耳。若以下章有物混成者推之，彼岂直以道为无哉？言无言有，意不相害。知道者默而识之，然后知无极而太极之言，至为精当，百世以俟圣人而不惑也。
　　薛庸斋曰：道可道，非常道。寂然不动，常道也。感而遂通，可道也。喜怒哀乐未发谓之中，常道也。发而皆中节谓之和，可道也。常道体也，可道用也，自诚而明，体之於用也，自明而诚，用之於体也。文玄先生曰：读《老子》不知体用，难与入矣。名可名，非常名。无名之名，常名也。有名之名，可名也。无名至万物之母。道本无名，失天地，故云始。道既有名，生万物，故云母。常无欲至观其徼。无名有名，言其道；无欲有欲，言乎人。无欲观其妙，静而观其体也。有欲观其徼，动而观其用也。不知体用，则徼妙皆一偏也。此两者至同谓之玄。自其异者视之，肝胆楚越也。自其同者视之，万物皆一也。若使异同一致，徼妙两忘，可以谓之玄矣。玄也者，道之本理之极也。玄之又玄，众妙之门。玄固难知，知则犹有所待，故以又玄捐去之。若夫玄而不玄，物我融然，大同万化，皆由此而出矣。
　　休休庵曰：道可道至非常名。虚明湛寂，无相无名，空而有灵，是谓真空；有而无相，是谓妙有。真空妙有，灵妙无穷，大达者尊而称之曰道，道本无言，因言显道，可以说也，非寻常之道，妙道也，大道也。妙也者，大包无外，细入无内，无为而普应，无私无始，而灵妙无竭，无相而现一切相，无名而立一切名。大也者，无极无上，至尊至贵，为一气之母，是三才之祖。故无名也。虚明无相，故无名也。一气动而清浊判，二仪位而阴阳显，三才立焉，万物生焉，可得而名矣。非常名者，妙道也，大道也，三才之大本也。何谓大本？灵妙气清者刚，在上成象曰天；灵妙气浊者柔，居下成形曰地；得灵明至真中和之气，其刚柔者人也。虚明灵妙，在人曰心，为一身之主，为万法之王，亦曰性，即命也。天命之谓性者，久也。无名至之母。无相而极虚明，有灵而无声色，一气於其中发现，是谓天地之元始，三才由是而立，三生万物，故有名，万物之母，世界成矣。万物虽殊，承恩一也。大道无为，至德显矣。道体也，德用也，用无体不生，体无用不妙，无为而有妙用者，道也。常无至之门。老子以自利之，皆普利世人，曰常舍诸缘，一念不生，绝无所欲以观其妙。自妙至玄，廓达大道。儒以大道曰大本，指其要曰喜怒哀乐未发谓之中，中字是寄宣此道也。不可以字义伦如标月指也。向一念未萌时，着眼乃可悟达。释以大道曰实相、曰真如、曰如来地、曰无生法忍，指其要曰不思善不思恶，回光自看，忽然悟明。三教之旨，见道一也。常有欲以观其徼者，举念之际，机将发时，见闻觉知中动静施为处，返观灵变亦可悟达。所谓常无欲，是无念，从理入；常有欲，是有念，从事入。有念无念，同出於心，而名异矣。同谓之玄。真心无相，视之不见，听之不闻。玄之又玄者，极虚明而不可以智知，不可以识识，绝思议无譬喻，真空妙有，阴阳妙此发现，三才自此而立，万物自此而生，三纲五常、法度刑政、治世语言、工巧伎艺、资生之业、种种德行、出世经书、力量神通、光明寿量、智慧辩才、玄机妙用、清浄世界、浊恶世界，总由是而出现。故曰众妙之门。
　　褚伯秀曰：道可道至之门。道本至无，不容称道。所可道者，御世之迹。道本至寂，无以命之，所可名者，强为之辞。人非生知，理籍言教，因迹明心，从权显实，使之进道复常，而阶乎玄妙也。夫道寓於物，混成无间，此常道也。道散为物，辩物制名，非常道也。常道如日昱乎？昼光出自然而无限量。可道如烛炳乎？夜光出人为而有尽也。可名常名，其义亦然。世以不变曰常，不知能变亦其常。无有常而不变，无有变而不常。究极而言之，谓大常无名，即常道常名，不涉形气，虚极神生，是为天地始。有名即可道可名，兆萌理具，气见象陈，是为万物母。天地始即道，万物母即天地也。人能反观身中天地之始，而得其生生化化之主，诸幻既灭，真常犹存，则无欲、有欲皆不离道。有欲谓最初一念善之始萌、万事万理所从出也。无欲则真性湛然，天理冲彻、一尘不立、鬼神莫窥者也。道之精妙，舍此何观。徼犹边际，指成心之初，将与物接，便当反照以遏其源，善念亦不欲，况非善乎？无欲则寂然不动，有欲则感而遂通，体用一源，机在动静。动静多寡，凡圣分焉。夫妙为道本，徼为物初，生化所资不离日用，妙非绝无而旷荡也，从虚化气，有一未形者是已。徼非实有而充塞，由静而动几微可测者是已。细论此理，有如空虚而忽见鸢飞，水静而忽闻鱼跃，顿发深省，开天之天，飞往跃余，见闻何有。声迹虽泯，而见见闻闻者未尝泯。此吾之先天太极混元祖师密传心印也。人存常心，初於此观照世念无间，可入离徼而纯归乎妙，则所谓欲者，龟毛兔角耳。徼妙同出乎道，而理有精粗，譬夫源泉出山，润涤灌溉，善利非一，清泠澄湛，其本性也。风日有捐，恃源无穷，常观二途，源可复矣。玄者，道之至理，幽眇精徼。若存此见，犹被法缚，法尚应舍，始契又玄众妙之理。悉从此出，故谓之门。此门无关无楗，惟知道者能入焉。妙虽众，而皆出於玄，则众妙一妙也，一妙众妙也。造玄者知之。
　　牛妙传曰：道、可道至非常名。道者，视之不见，听之不闻，虚无自然者也。出於五太之先，鸿蒙未始，惟溟涬大梵，辽廓无光，莫可测也，当此始云太易。太易者，谓未有气也。渐而云太初。太初者，谓气之兆生也。渐而云太始。太始者，谓有气而未成质也。渐而云太素。太素者，谓有质而未成形也。渐而云太极。太极者，谓形质已具。既极则判，轻清之气上升为天，重浊之气下凝为地，中和之气为人，绪余土直，散而为万物。其神功妙用，广大恢洪，莫可纪极。太上说经，无言而言，故强为之名曰道也。夫道者，虽有情而有性，然无思而无为，可传而不可受，可得而不可见，自本自根，未有天地，自古以固存。神鬼神帝生天生地，在太极之先，而不为高；在六极之下，而不为深。然其用也，大得之而成大，小得之而成小，以言乎迩，则周流秋毫而有余焉；以言乎远，则弥纶太虚而不足焉。为声之声，为响之响，为形之形，为影之影，方者得而静，圆者得而动，无适而不通，无可无不可，故云可道也。非者，无也。常者，定也。盖道之为用，应化多端，无有常定，在天为天，在地为地，在四序为四序，在五行为五行，太空不可言其无，品汇不可称为有，方而不规，圆而不矩，来者莫见，往焉莫追。乾以之高，坤以之卑，云以之行，雨以之施，千变万化，无适而不有也。老君曰：道非在我，万物皆有之。昔东郭子问於庄子曰：道恶乎在？庄子曰：无往而不在。东郭子曰：期而后可。曰：在蝼蚁。曰：何其下耶？曰：在稊稗。曰：何其愈下耶？曰：在瓦甓。曰：何其愈甚耶？曰：在屎溺。盖道之为用，无乎不在，初无常定。故非常道也。名者道也。或曰道本无形，何名之有？然以此而言之，则固有是说也。以愚之所见，岂得无名乎？盖太上说经，以明夫道，着书立言，以启迪后人，不假其名，将何以言之？盖名不正则言不顺，是以名之耳。《清静经》云：大道无形，生育天地；大道无名，长养万物。吾不知其名，强名曰道。此庸之所以云名者道也，盖本此耳。可名者，亦道也。盖道之用覆天载地，高不可际，深不可测，植之则塞乎天地，横之而弥於四海，卷之而不盈一握，舒之而幎於六合，约而能张，幽而能明，柔而能刚，弱而能强，大包无外，细入毫芒，可久可大，随圆随方，万物以之各得其宜，取之无禁，用之不竭，此大道之用也。盖道之为物，无往而不在，无适而不可，以道名之，不亦可乎？故云可名者亦道也，非常名者亦道也。盖道之在天地间，万於事物无有定名，在四序则名春夏秋冬，在四大则名火风地水，於五行则名金木水火土，在五常则名仁义礼智信，在天文则名日月星辰，在地理则名山川河海，在日则名为昼夜晦明，在人则名为视听言动，在万物则名荣枯消长，在一气则名动静刚柔，名有不可胜数，多皆道之发施，初无定名，故曰非常名也。无名，天地之始。无者，道之体也。盖道之为体，出於太空之先，隐乎空洞之中，无光无象，无色无名，无形无绪，无音无声，玄黄未朕，太朴未浑，但寂兮寥兮，惟恍惟惚耳。所以经称视之不见，听之不闻。既云不可见闻於视听，顾非无而何耶？老君曰：道象无形端，恍惚亡若存。譬如种木，未生时不见枝叶根，此皆无之为说也。始者亦道也。当其太易太始之时，天地未根，日月未光，幽幽冥冥，无祖无宗，三色混沌，乍存乍亡，迨至运推数极，三气开光，气清高澄，积阳成天，气结凝渍，积滞成地，九气列正，日月星宿，阴阳五行，人民品物，并受生成，此庸之所以谓天地之始乃道也，本此说耳。有名，万物之母。有者，道之用也。盖道之为用，从不有中有。夫不有者，无也，无则必有有者，太极是也。太极判而然后有天地，有天地然后有万物，有万物然后有男女，有男女然后有夫妇，有夫妇然后有君臣，有君臣然后有上下，悉自无而方有。自无而有也，非道而何耶？故云有者道之用也。母者道也，何以言之？《易系》曰盈天地之间者万物。且如根荄而植，柯叶而茂，芽而萌，穗而实，翼而飞，足而走，鳞而跃，喙而鸣且啄，息而食且啮，千态万状，皆自道而生。夫谚称生我者父母。今既云万物之母，非道而何。《内观经》云：有以无为母，无以虚为母，虚以道为母。道者，万物之母也。是非之谓欤。常无欲以观其妙。常无者，道之体也。盖大道之体，故常於无，当其混沌太无之时，在上则无高天，无日月，无星辰，无云霞，无雾露，无雷霆，无风雨，无霜雪，不过杳杳而冥冥，在下则无厚地，无山川，无河海，无溪谷，无草木，无兽无禽，无人无邦国，不过默默而昏昏。乃大道之体，故云常无也。妙者，道之体也。前所谓常无之说是也。常无者，谓其寂然不动也。然其寂然不动之体，渊微莫测，蕴奥难见，此其所以云常无耳。然夫此理人皆有之，但於妄念顿除之顷，默然静坐之时，心若太虚，一毫无翳，当此之际，道即我矣，我即道也。岂不妙欤。欲观者，谓探索其蕴奥也。常有欲以观其徼。常有者，道之用也。谓混茫分判，天地裁形，三光棋布於上穹，五纬经躔於分度，阴阳升降，寒暑往来，雨露沾濡，风雷号令，五行生克，四序推迁，至如九州八纮，五湖四海，国王侯伯，乡社人民，草木山川，群类万物，常盈於天地之间，皆道气周流不息，方能常有，故云常有者，道之用也。徼者，道之用也。前所谓常有之说是也。然则何谓常有哉？如天长地久，四时行，百物生，未尝有一息愆期，故云常有也。且人身者，号小天地也，头圆象天，足方象地，目号日月，发为星辰，四时五行、阴阳升降、卉木丛林，万物皆备，人能观夫道之体、道之用而行之，则此身即道也，道即此身矣。此两者至之玄。两者，谓徼妙二字，本同一个道字上流出，故立异名以彰其体用，故云同谓之玄也。然道之为体，虽杳冥无形，然有体则必有用也，如无极者乃其体也，太极乃其用也。体者静也，用者动也。何以言之？濂汉曰：无极而太极，太极动而生阳，动极而静，静而生阴，静极复动，动极复静，一动一静，互为其根。合而言之，乃道也。故曰同谓之玄也。玄之至之门。此太上赞道之辞也。玄者，谓道之为物，微妙难思，心困焉不能知，口辟焉莫能辩，竭西江之水不足以书其善，穷宇宙之口不足以称其玄。难议难思，至玄至妙，一言以蔽，故云玄之又玄也。众妙者，万物也；门者，理也；理者，道也。且夫天地之间，凡一物各有一理，凡一理各有一门，门者出入之户也。孔子曰：谁能出不由户？何莫由斯道也。世称八万四千门，门各有其理，独此一门，万理兼该，无物不备，称众妙之门也。
　　杨智仁曰：道可道至之门。道者本无名字，始先天而不为始，终后天而不为终。可道则非也。常道者，日用常行皆道也，饮食衣服、卧具医药皆道也。名者，天地未始无名可称。古云唤作一物即不中，若可名即非谓道也。名者，曰天地、曰日月、曰阴阳、曰万物、曰人、曰鬼，皆谓之常名也。无名天地之始者，乃无极也。无极动而生阳，静而生阴，故谓之无极，谓之始也。有者，太极也。形象备见，是太极判而一生二，二生三，三生万物也。天无欲而四炁朗清，人无欲而湛然常寂，此乃返观之妙也。人若有欲者，於应机接物之间，无忘回光返照，此两者同出而异名者也。乃曰用发生动静之间，玄妙备於斯矣。庄子曰：夫道者，有情有性，无为无形，可传而不可受，可得而不可见。自本自根，未有天地，自古以固存。神鬼神帝生天生地，在太极之先而不为高，在六极之下而不为深。先天地而不为久，长於上古而不为老，天地虽大，其化均也。万物虽多，其治一也。人卒虽众，其主君也。君厚於德而成於天，故曰玄古之君，天下无为也。天德而已矣。以道观言而天下之君正，以道观分而君臣之义明，以道观能而天下之君治，以道泛观而万物之应备。故通於天地者，德也，行於万物者，道也。
　　道德真经集义卷之三竟
　　＃1 今之持者画不操烛者：『画』疑当作『昼』。
　　道德真经集义卷之四
　　凝远大师常德路玄妙观
　　提点观事刘惟永编集
　　前朝奉大夫太府寺簿兼
　　枢密院编修丁易东校正
　　道可道章
　　喻清中曰：道可道至之门。道者，太极之全体，万理之总名。鸿蒙肇判，鳌极既奠，强而名之曰道。其所谓道，未尝不可道也，而道之精微、道之玄妙，则非常人之所能道。天地亦道中之一物，有一物必具一名。轻清而上浮者则谓之天，重浊而下载者则谓之地，昭乎可睹者为日月，灿然有象者为星辰，人皆得而名之，而其所以轻清、所以重浊、所以久照而不息，其理安在，常人孰得而名之？夫子言性与天道，以子贡之闻一知二，且不可得而闻，况不如子贡者乎？闻且不可，况得而拟议之乎？呜呼，夫子圣人也，子贡其常常者耳，程伊川尝指食卓问邵康节曰：此卓安在地上？不知天地，安在何处？康节为之极论其理，以至六合之外。伊川叹曰：平生唯见周茂叔论至此。康节之子伯温记之，但云极论而不言所论云何，使后之学者竟莫得闻其梗栗，此岂常人之所能道、常人之所能名耶？太极未分，冲漠未朕，其名未立，故曰无名，天地之始。始者，指其初而言也。名既立矣，阴阳有阴阳之名，万物有万物之名，则千变万化皆自此而出，千条万端皆自此而生，故曰有名，万物之母。母者，生之所自出也。犹坤称母，万物资生之谓也。常无常有，是句读。道之为物静无而动有，不於无处，不足以见其妙，不於有处，不足以见其徼。妙，玄也，要也，又微之极也。徼，边隅也，大道边有小路曰徼。徼，归也。欲者，要如此也。善学道者，常於无时就无上究竟者，盖欲观其极致之妙；常於有时就有上究竟者，盖欲观其旁出之徼。有无对待，同出异名，皆谓之玄。玄者，妙之极，不可以言语形容也，不特谓之玄，而曰玄之又玄。亘古今，穷天地，妙有万不同，出而有出，此门也，入而无入，此门也。庸斋林氏释此章，谓道本不容言，才涉有言，皆是第二义。常者，不变不易之谓也。可道可名，则有变有易；不可道不可名，则无变无易。其说高矣。子细玩味，谓可道者非常久之道，则可谓可名者非常久之名，则未可盍於下文有名万物之母一句，微有窒碍故也。大槩道字静而重，可道常道二道字动而轻，名字亦然。此章居一经之首，老子示人之大旨，学者造道之极功，皆基於此，谈经者宜紬绎之。
　　胥六虚曰：道可道，非常道。道开仰触讳了也，如未解且听为蛇画足矣。原夫混混沌沌，无形无名，开辟以来，自古固存，大智不能测，神口莫能言，圣人默而知之，不忍后世无闻，强以道字为无形无名者之寓，使得有可称，而通达於后学也，故曰道。取其通达之义。虽然，此既其文，而未既其实耳。实之一字，须要各人自诚自悟自证其於道也，方有实用。若然者，可与天地并久，可与日月并明。否则，惟事文理言论为至，犹寒者说衣绞锦，饥者言饱珍羞，是则美人听闻，全无实济其於道也，岂能常存乎？故经曰道可道，非常道。可道既非常道，则道之一字分晓，要人自得之耳。名可名，非常名。夫道之一字，亦是无形无名者之名也，如不造其实，惟徇其名可名之名飘风然骤雨然，焉能久而不已哉？无名，天地之始。言天地之始，始於无名者也。有名，万物之母。言自有天地之名，事事物物皆由斯道而生。母，生也。此两则语，乃圣人勉人穷理尽性之大旨。吁，人生与天地一也。如母之理奚殊焉，胡为不究哉？故常无欲至观其徼。此二句，圣人为后世开示悟入之门，俾学者於此探索，必有所造。何哉？常乃常道也。无欲有欲，常道之动静也。观，察也。妙，微妙也。徼，归也。晏子曰：徼也者，德之归也。夫寂然闲居，无思无虑，常道之静也。於此可以察见常道微妙之本体，故曰常无欲以观其妙。有感即通，应事接物，常道之动也。於此可以察见常道应变功用之所归，故曰常有欲以观其徼。明其体，达其用，知其归，圣人之学备矣。苟不知其归，流而忘返，众人也。知体而不知其用，一偏之士也。未悟其体而能饰其用者，理学也。体用两明，千转万变，道无不在者，至学也。此两者同出而异名。此两者，乃指前有无，妙徼也。同者，同於常道也。异名，则两者之名也。常道未发，无有无妙徼之分，是所同也。发出则有无妙徼之名列矣，是所异也。故曰出而异名。同谓之玄。人能知是两者未发之同，可谓学造深远矣。玄，深远也，故曰同谓之玄。夫行远者必有所至，今所造虽远，然未有至处，则所造未至乎极。玄之又玄，众妙之门。又玄则所造之至极矣，至极则谓之众妙之门也。众妙之门，五千至言无量妙义，悉由是出。圣人开是门者，意其后学有进入之望，过门而不入者，固不在言。倚门而议者，常有之也。言至于此，呵呵踊跃，不知手之舞之，足之蹈之矣。
　　李是从曰：道可道至之门。道存心中，日用平常，随机应变，无处不在，安静无为，是真常之道也。可以别外妄求有为，动乱其心，执着他事者，非其平常之道也。道本无名，从此一气生出天地万物。有名，为万物之母也。人心未兆，无知巧拙，造出万般器物立名，是心生为万物之母也。常无欲以观其妙，常有欲以观其徼者，常无爱欲，回光返照，以观其本性，真妙也；常有欲以观其求生行径，循徼也。此两者同出而异名者，无欲入於静，有欲出於动，动静机同其本原，故有异名也。同谓之玄者，同其本心，未发彰时，难料也。玄之又玄者，常人之心难测，况圣人之心乎？机怀深奥，探赜不得也。众妙之门者，应变万事从此出，妙用则无穷也。
　　苏敬静曰：道可道至非常名。道，天之道也；名，道之名也。天之道如可指为世人之道，则非吾常行之道也；道之名如可指为世人之名，则非吾常用之名也。天道一自然，而世人之道则有帝道、王道、霸道之殊；道之名一清静，而世人之名则有仁义礼智信之异。老氏道为自然，名为清静，固与世人之所谓道，所谓名不同也。老氏生於衰周，盖见当时王道已衰，霸道将起，思以天道自然为治，见当时礼为忠信之薄，而乱之首，若仁若义，若智若信，壹是纷纷，思以清静无为为化，故有非常道、非常名之言。其学至汉文、曹参用之，能致安静之效、宁一之歌。西晋不善用之，而稔成清谈之祸，亦各随其所用之何如耳。无名至万物之母。太极、浑沦、天地且无名，非天地之始乎？虽未有天地，而天地已具於太极之内，故曰天地之始。天地肇判，万物方有名，非万物之母乎？既有天地，而万物即生於天地之问，故曰万物之母。常无欲至以观其妙。太极亘古今，有理无形，无则为妙矣。故欲以无而观其妙。天地生万物，亘古今常有，有则为徼矣。故欲以有而观其徼。徼，边徼也。万物之生，当穷其四边，而观言其生周遍也。有生於无，无能生有，老子为书，以有无二字立言，盖见《易》、《书》、《诗》、《春秋》皆说有，吾今说有生於无，无能生有，固是高矣远矣，却不知堕於虚无。然以老氏之书观之，亦未尽为虚无。如不见可欲，使心不乱；如绝巧弃利，盗贼无有；如以道佐人主，不以兵强天下；如佳兵者不祥之器，如以正治国，以奇用兵，天下多忌讳而民弥贫，民多利器国家滋昏，人多技巧奇物滋起，法令滋彰盗贼多有；如为之於未有，治之於未乱；如民之饥以其上食税之多，民之难治以其上之有为；言皆中理。盖老氏言无而不道於有，《易》、《诗》、《书》、《春秋》言有而或遗於无，岂可槩以清静无为言之哉？此两者至谓之玄。两者，有与无也。同出於道，而有无之名各异，同谓之玄。玄者，玄妙也。二者名虽不同，皆极其妙，无能生有，无之妙也。有生於无，有之妙也。其理玄妙，同谓之玄，则不可以有无论矣。玄之又玄，众妙之门。泯有无而谓之玄，则又不可谓之玄矣，谓之玄之又玄可也。无能生有，有生於无，天下万善，众妙集焉，皆从此而出，非玄之又玄乎？
　　吴环中曰：道可道章。道果有物乎？吾不得而知之也。道果无物乎？吾亦不得而知之也。然则道果何物乎？盖道之大原出於天，天即道也。天地间惟道为大，实在人物未生之前，及其生也，於是道之名生焉。吁，道易言乎哉。周至昭王时，老子着道德五千文，伤周之衰，人物滋伪，世道险巘，欲一挽回为粹古之风，故於第一章首论道枢，有常道常名，有无徼妙，玄之又玄，众妙之门等语，其旨隐而不露，其言近而弘深。自汉迄今，解者不止百家，各出己见，均不敢妄为异说，亦不敢以经子史为证，秪就老子书中寻究，庶不差误。仁义礼乐、政刑兵法、财货求贤、治国安民之理，诸家解已详悉。大槩《老子》一书，教人於无形无影处，加存养体察之功，於念头动处，乃生死之机才着念，却又不是欲毋意毋我，两至其极，此其所以异於吾儒之所谓道也。善乎文公朱紫阳之语曰：《老子》一书中涵仙意，祇是自家占便宜，清静无为而已。斯言尽老氏之旨矣。老子之所谓道，非世上寻常之道也。其言曰有物混成，先天地生；又曰迎之而不见其首，随之而不见其后。此老子所谓道可道非寻常之道也。老子之所谓名，非世上寻常之名也，故其言曰吾不知其名，强为之名；又曰视之不见，名曰夷，听之不闻，名曰希。此老子所谓名也可名寻常之名也。故继之曰：无名，天地之始；有名，万物之母。既非常道，又非常名，若有若无，有无互用，有者不滞於有，无者不泥於无，无不在先，有不在后，生而不有，为道之母。故於无上观道之妙，於有上观道之徼。妙与徼，有与无，同出而异名，同谓之玄。玄者，幽深之义，非取乎色。玄之又玄，幽深而不可究诘，众妙之所由出。门者有无出入之门，得其门者寡矣。其大无外，其小无内，惚兮恍兮，其中有象；恍兮惚兮，其中有物。道为万物之奥，无有入乎无间，岂不为众妙之门乎？《老子》首章首论道枢，以有无二字贯常道常名，为一书之旨，独於道字上不十分说破，一书间见迭出。均反覆况潜，至天得一以清，地得一以宁，神得一以灵，谷得一以盈。喟然叹曰：一乎一乎，其为道之根柢乎。是一也，敛之则无，散之则有。庄周曰：人得一，万事毕。信斯言也，道果生於一矣，果能此道矣。致虚极，守静笃，知雄守雌，知白守黑，专气致柔，能如婴儿，出入生死，入水火，贯金石，乘虚御风。此天下皆谓我道大似不肖，此下士闻之大笑也。吴筠称深於道者，无如五千文。岂欺我哉？
　　柴元皋曰：道无极而太极，体虚用实，内约外博。可道非常道，万古不变，一真悠久，曰常道。常道，无可言者也，非无可言也，不言之言也。不言是体四时，行百物，生是用，这生底行底，便是不言之言。要知此理，须向静中默会个活泼泼地底是谁，方会得不言之主宰。修道以性为体，以命为用，养神则性灵，养气则命固。神是默言于中，而不能言于外者，必假气以发言也。气是声言于外，而亦密言于中者，必忘言以养神也。此是虚处做实用，口说不成，故曰可道非常道。若工夫成了时，道出来底真是常道。名体虚难，名可名，非常名。只唤做道已是强名，才有可名，便非妙道。无名，天地之始。混沌以前。有名，万物之母。用从体出，母乃用名，其用无穷。故常无欲以观其妙。至神难名曰妙，反观乎内而无可欲者，潜其神也。常有欲以观其缴。循小道曰徼，动观乎外而欲有为者，施诸用也。此两者至玄之又玄。同出体也，异名用也，体既玄妙，用又玄妙。众妙之门。此门乾坤阖辟处，体用出入处，惟无欲而静观者，方会此门。
　　本一庵居士曰：道可道至众妙之门。道无在而无不在，以为无耶，天地万物出焉；以为有耶，无方无体之可言。所可见者，常而已常者，无始终，无今古，非有非无而该乎有无，非阖辟往来而行乎阖辟往来者也。以可道为道，以可名为名，何足以尽此常哉？既曰道，又曰名者，道其隐而名其着也。又名者，所以形此道也。谓之无，非无其实也，无其名而已。谓之有，非有其实也，有其名而已。故曰无名，天地之始；有名，万物之母。人之生也，资始於父而成形於母，故天地万物，亦父於无而母於有。妙犹妙有之妙，徼，归也。《列子》死者德之徼。张湛注谓徼者归也，是也。盖方其未有一物之先，森罗万象之理已具，及万物散殊之异，未有不归於一本者。故体道者常无欲以观其妙，所以存其神而感通天下之故，已会於寂然不动之中。常有欲以观其徼，所以观其复，而归根复命之常，已见於芸芸并作之际。是以知微知显，反约於博，执要以御物，而道在我矣。体用一源，显微无间，故曰此两者同出而异名。玄者，深远之义，同谓之玄，言圣人与道为一贯精粗，兼动静超於两，而有无不足以名之，故寄之玄，若曰深矣远矣而无能名耳。此大而化之之事，玄之又玄，则圣不可知之神矣，出入往来，奚适而不妙，故曰众妙之门。常在释氏为真常，妙在释氏为妙有，常无常有即空色，色空之意。同谓之玄，则所谓不属有无者也。
　　《拾遗》：严君平曰：有名，非道也。无名，非道也。有为，非道也。无为，非道也。无名而无所不名，无为而无所不为。太平光师曰：有对则客异，绝待则玄同，忘玄之玄则曰玄玄。秉文曰：此章明重玄之极致，非但可道非道，不可道亦非道。《庄子》语默皆不足以尽道。非但道常无名，有名无名亦不足以尽道。无令者，道之似也。有无皆不足以尽道，故又寄之重玄。
　　《诸子旁证》、《关尹子》曰：非有道不可言，不可言即道；非有道不可思，不可思即道。天物怒流，人事错错然，’若若乎回也，戛戛乎国也，勿勿乎似而非也，而争之、而介之、而哯之、而啧之、而去之、而要之，言之如吹影、思之如镂尘，圣智造迷，鬼神不识，惟不可为，不可致、不可测，不可分，故曰天、曰命、曰神、曰玄，合曰道。无一物非天，无一物非命，无一物非神，无一物非玄。物既如此，人岂不然。人皆可曰天，人皆可曰神，人皆可致命通玄，不可彼天此非天，彼神此非神，彼命此非命，彼玄此非玄。是以善吾道者，即一物中知天尽神、致命造玄。学之循异名，析同实，得之契同，实忘异名。陈抱一解曰：道可道非常道，名可名非常名。世之学者罕见关尹子书，而多以百家之言及臆说解之，愈不能明老子之旨。关尹谓；使有道不可言，则道与言为二。惟不可言即道，则言与道为一。学者骤观非有道不可言，多误认为有道可言，若有道可道，则当云有道非不可言，不曰非有道不可言也。今曰非有道不可言，不可言即道，是则翻老子之言，以明老子言外之旨也。此言翻之则曰：非有道不可道，不可道即道。既翻出不可道即道，则翻出道可道非道矣。道可道非道，即是老子道可道非常道也。或者犹疑可道为口道之道，愚又翻经言以晓之曰：如曰空可空非真空，使其可空，即是有物。窒而不空之处，岂谓之真空乎？知空可空，非真空，则知道可道，非常道矣。或者喻曰：如心心如性，性皆可用功。以人为而道，独不可以人为，故不可以道道也。向非翻言外之言，吾终世不能明老子之经旨矣。世人又多被常字转了，将谓老子有非常之道，然老子立此常字者，政恐世人疑吾所谓道有异乎人也，殊不知此乃通天下之常道尔。犹强名曰道者，通天下之常名尔。是道也，通天彻地，亘古亘今，无往而不在，才开口言则去道远矣，故曰二也。才指此强名之名为可名，则非名矣。惟不可名，故假常名强名之，犹曰非有名不可名，不可名即名也。是则不可言即道，不可名即名，即老子可道则非常道，可名则非常名之意也。然则老子大圣人也，其言如天之不言之言，非有大圣人如关尹子者畴，能复以不言之言发明其言外之旨哉？然关尹子既发明不可名言之旨矣，又恐世人谓道不可名言，则可以思而得之，故又曰非有道不可思，不可思即道，与上意同。噫，可言可思皆人也，不可言不可思皆天也。然则人与天果何以异观乎？曰人皆可曰天。然则人与天果可以同观乎？曰天物怒流，人事错错然，有相若而回者，有相戛而斗者，有相勿而似而非者，或争而日以心斗，或介而不交於物，或哯而呵叱之，或啧而呼唤之，或去而离之，或要而合之，天物人事不齐如此，岂可以同观哉？今欲以人之言思及之，譬如吹影镂尘，徒劳心耳。是道也，圣智造之犹迷，鬼神测之不识，惟其不可为，故曰天；不可致，故曰命；不可测，故曰神；不可分，故曰玄。合是四者，强名曰道。老子言道，继之以常无欲以观其妙，常有欲以观其徼，同谓之玄，玄之又玄，众妙之门。关尹子恐学者徇异名，析同实，而并以天命神玄四者异观之，故於此章重言，即一物中可以知天、尽神、致命、造玄。物物皆然，人人本具，不可彼天此非天，彼神此非神，彼命此非命，彼玄此非玄也。是则或曰妙，或曰徼，或曰玄，亦物物皆然，人人本具，惟得之者契其同，有之实忘其异，谓之名。至於玄之又玄，可以入道矣。庄子曰：有始也者，有未始有始也者，有未始有夫未始有始也者，有有也者，有无也者，有未始有无也者，有未始有夫未始有无也者，俄而有无矣。而未知有无之果孰有孰无也？今我则已有谓矣，而未知吾所谓之其果有谓乎？其果无谓乎？以本为精，以物为粗，以有积为不足，澹然独与神明居。古之道术有在於是者，关尹老聃闻其风而悦之见，建之以常无有，主之以大一，以濡弱谦下为表，以空虚不毁万物为实。文子曰：夫事生者，应变而动，变主於时，无常之行。故道可道非常道也，名可名非常名也。书者，言之所生也，言出於智者不知，非常道也；名可名，非藏书者也。古者被发而无卷领，以王天下，其德生而不杀，与而不夺，天下非其空同怀其德。当此之时，阴阳和平，万物蕃息，飞鸟之巢可俯而探也，走兽可系而从也。及其衰也，鸟兽虫蛇皆为人害，故铸铁锻刃以御其难。故民迫其难则求其便，因其患则操其备，各以其智，去其可害，就其所利。常故不可循，器械不可因，故先王之法度有变易者也。故曰名可名，非常名也。五常异道而覆天下，三王殊事而名立后世。因时而变者也。譬师旷之调五音也，推移上下，无常尺寸以度，而靡不中者。故通於乐之情者，能作音有本，主於中。而知规矩钩绳之所用者能治人，故先王之别不宜即废，末世之事善者即之，故圣人之制礼乐者，而不制於法。故曰道可道非常道。振穷补急则名生利起害，除积功成。世无灾害，虽圣无所施其德，上下和睦，虽贤无所立其功。故至人之治，含德抱道推诚，施无穷之智，寝说而不言，天下莫知，贵其不言者，故道可道非常道也，名可名非常名也。着之竹帛，镂之金石，可传於人者，皆其赢也。三皇五帝，三王殊事而同心，异路而同归。末世之学者，不知道之所体、一德之所总，要取成事之进，跪坐而言之，虽博学多闻，不免於乱。
　　石潭曰：道可道，非常道。此一段有两说不同。有以首句道可道之道为可得而言之道，而常道为不可言之道者；有以首句道可道之道为老子之所谓道，而常道为常人之所谓道者。然首一道字以为可得而言之道，则是老子反以世之所谓道者居一篇之首，而此道字乃非老子之所谓道也。岂老氏以道名篇，而首一字却言世所谓道乎？若以首一道字为老子之所谓道，若日吾所谓道非常人之所谓道，亦似矣。然如此，则常道两字乃指世人之所谓道，若孔安国《书序》中所言之常道也。但下章有知常曰明之语，而本章又有常无欲以观妙，常有欲以观徼之言。岂以常字为常人之常也哉？两说皆似有病。今再三抽绎而思之，盖首一道字与下常道字，皆是言道之体，特可道之道字，则指世人所谓道而言之。若曰吾所谓道者非世人可以指言之道也。若可指言之道则非吾所谓自然之常道矣。所谓常者言其无物不有，无时不然，亘古亘今常存之道也。世俗之所谓道者，若夫子所谓小道，孟子之所谓道二之道也。盖儒者之所谓道，乃日用通行之道，而老子之所谓道，乃专指虚无自然者为道故也。名可名，非常名。此一段亦有两说。或以上名字为世俗之名，或以为道之名，其意之别亦与前段同。今但以前段例之，则此上一名字，与下常名字亦如前二句，皆言道之名也。盖道本不可得而名，今所以名之曰道者，乃强名之。若其可得而名，则其名各有对待，如下章所谓美恶、难易、长短、高下，不得以为常，非吾所谓常名矣。故知此二句只是解上二句，便是后章强名曰道之意尔。无名，天地之始。有名，万物之母。此一段亦有两说。有以无名有名断句者，有以无与有断句者，以无与有断句似乎高矣。然下章有道常无名始制有名之说，不知亦可以如此断句乎？是知古人以无名有名断句者为是。盖大道之体，冲漠无朕，而万象森然已具。以其冲漠无朕，不可得而名，故曰无名。虽曰无名，实为天地之始也。以其万象森然已具，其理有可得而名，故曰有名。既曰有名，则为万物之母矣。始者，言其所自出，有生於无，故曰始母者，言其已有兆朕，如胚胎之已具者也，故曰母。此始即如《易》之所谓太始，母者如《易》之所谓成物也。但《易》主乾坤而言，此则专主道而言耳。故常无欲以观其妙，常有欲以观其徼。此一段亦有两说。有以有无字绝句者，有以欲字绝句者。以有字无字绝句者，本於庄子。盖《庄子□天下篇》言建之以常无有者，正指此段常无常有之说也。然《老子》后章又自有常无欲三字连说者，则岂容以无字断句哉？以欲字断句则於《庄子》有碍，以无字断句则於后章有碍。然《庄子》最得《老子》之真者也，岂后章无欲字特偶然同於此章，不可为例耶？然既两说皆有所本，则不容弃一说而取一说也。盖以无字有字断句者，言道体也；言无欲有欲者，言人之体道也。常道隐於无，故於无处可以观其妙；常道显於有，故於有处可以观其徼。妙者，言其不可名者也。徼者，言其有可名者也。若欲字断句，则人常能无欲可以见其常无之妙，此犹《大易》所谓寂然不动者也。常於有欲处则可以见其常有之徼，此犹《大易》所谓感而遂通者也。於无欲而见其寂然不动之妙，於有欲而见其感而遂通之徼，则道之体用得矣。此两者同出而异名，同谓之玄。此即儒者所谓体用一源，显微无间之说也。两者，有与无也。道以无为体，以有为用。两者皆出於道，所谓一源也。而有无异名，无即微也，有即显也，惟一源故无间也。伺谓之玄者，谓之有不可谓之无，亦不可以为有耶？则其体似无；以为无耶？则其用似有。故谓之玄。玄者，有无不可分之谓也。玄之又玄，众妙之门。庄子曰：有有也者，有无也者，有未始有无也者，有未始有夫未始有无也者。有名者即庄子所谓有有者也，无名者即庄子所谓有无者也，玄者有则不可谓之有，无亦不可谓之无。既不可谓之无，则未始有无者也。既玄矣，又玄焉，则庄子所谓未始有夫未始有无者也。玄者不可以有无言，玄之又玄则又不可以玄言焉，虽玄之又玄矣，然一理之中万理寓焉，众理之妙无不由兹而出，故谓之门。夫以一理而出万理，此似与儒者之道同矣。而与儒者之道卒不同者，盖儒者以事物为主，而道寓於器，此则以虚无为主，专以道为精，而超乎事物之粗故也。
　　道德真经集义卷之四竟
　　道德真经集义卷之五
　　凝远大师常德路玄妙观
　　提点观事刘惟永编集
　　前朝奉大夫太府寺簿兼
　　枢密院编修丁易东校正
　　天下皆知章
　　考异：河上公作《养身章》，赵实庵作《真常融摄义章》。
　　唐明皇疏：前章明妙本生化，入两观之不同。此章明朴散异名，因万殊而逐境，逐境则流浪，善化则归根。故首标美善妄情，次示有无倾夺，结以圣人之理，冀速还淳之由。
　　杜光庭曰：夫悠悠众趣，蠢蠢群生，涉境起情，去道逾远，圣人悯其忘返，启此妙门。前明两观之殊，自无而入有。此标六者之惑，因事以相倾，能知逐境之非，不随流浪之变，则可以言虚心实腹之渐矣。
　　张冲应曰：道先乎身而包乎天地也。人体此自然之道而行之，则神存精固，勿与物逐，不逞其才，不食其名，畏益就损，因近惧远，则万祸潜消而身得其养矣。故养身所以次于体道之章。此河上公之释也。
　　天下皆知美之为美，斯恶已。皆知善之为善，斯不善已。故有无相生，难易相成，长短相形，高下相倾，音声相和，前后相随。是以圣人处无为之事，行不言之教，万物作焉而不辞，生而不有，为而不恃，功成而不居。夫惟弗居，是以不去。
　　考异：故有无至相随。一作有无之相生，难易之相成，长短之相形，高下之相倾，音声之相和，前后之相随。万物作焉而不辞，一无焉字，一作万物作焉而不为始。功成而弗居，夫惟弗居，弗，一作不，一无而字。是以不去，一作不处。
　　河上公曰：天下皆知美之为美，自扬己美便显彰也。斯恶已，有危亡也。皆知善之为善，有功名也。斯不善已，人所争也。故有无相生，见有而为无也。难易相成，见难而为易也。长短相形，见短而为长也。高下相倾，见高而为下也。音声相和，上唱下必和也。前后相随，上行下必倾也。是以圣人处无为之事，以道治也。行不言之教，以身师导之也。万物作焉，各自动也。而不辞，不辞谢而逆止。生而不有，元气生万物而不有。为而不恃，道所施为，不恃望其报也。功成而弗居，功成事就，退避不居其位。夫惟弗居，夫惟功成不居其位。是以不去，福德常在，不去其身也。此言不行不可随，不言不可知矣。上六句有高下长短，君开一源，下生百端。百端之变，无不动乱。
　　王辅嗣曰：天下皆知至前后相随。美者，人心之所进乐也。恶者，人心之所恶疾也。美恶犹喜怒也，善不善犹是非也，喜怒同根，是非同门，故不可得偏废也。此六者皆陈自然不可徧举之明数也。是以至之事。自然已足，为则败也。行不言之教至为而不恃。智慧自备，为则伪也。功成而弗居。因物而用，功自彼成，故不居也。夫惟至不去。使功在己，则功不可久也。
　　唐明皇曰：天下皆知至不善已。美善者生於欲心，心苟所欲，虽恶而美善矣。故云皆知己之所美为美，所善为善，美善无主，但是忘情，皆由对执有无，分别难易，神奇臭腐，以相倾夺，大圣较量，深知虚妄，故云恶已。疏：天下者，举大凡，言凡在天覆之下也。美者，心所甘美也。善者，身所履行也。言天下之人皆知己心所甘美者为美，己身所履行者为善，故论甘则忌辛，好丹则非素，共相倾夺，竟起是非，皆由兴动於欲心，所以递成乎美恶，圣人知美恶无主，但是妄情，妄则不常，故云恶已。已，语助也。注云神奇臭腐，庄子云所美为神奇所恶为臭腐是也。故有无相生。疏：此明有无性空也。夫有不自有，因无而有。凡俗则以无生有。无不自无，自有而无，凡俗则以有生无。故云相生，而有无对法，本不相生，相生之名由妄执起，亦如美恶非自性生，是皆空。故圣人将欲究其迷滞，是以历言六者之惑。难易相成。疏：此明难易法空也。此以难故彼成易，此以易故彼成难。亦如工者易於本而难於陶，甄匠易於坛而难於木，故云难易相成。若同其所难，则无易；同其所易，则无难。难易无实，妄生名称，是法空。故能了之者巧拙两忘，则难易名息。亦如美恶无定故也。长短相形。疏：此明长短相空也。以长故形短，以短故形长，故云长短相形。亦如凫胫非短，以鹤之长，故续之则忧。鹤胫非长，因凫之短，故断之则悲。见长短相形，犹如美恶，既无定体，是皆妄生。形相既空名亦空，故特未定也。高下相倾。疏：此名高下名空也。高下两名，互相倾夺，故称高必因於下。又有高之者称下，必因於高，又有下之者，又高则所高非高，又下则所下非下，如彼代间凡诸名位，递为臣妾，亦复无常，是皆空故，故无定位。音声相和。疏：此名和合空也。五音相和成曲者，谁总众声，则能度曲，如代间法皆和合成，即体非真是皆空，故将欲定其美恶，岂云达观之谈。前后相随。疏：此明三时空也。日夜相代，代故以新，如彼投足，孰为前后，则前后之称由相随立名。名由妄立，诈识其神，过去，未来及以见在三时空，故旋旋迁改，亦美恶无定名也。六者相违，递为名称，亦如美恶，非自性生，是由妄情，有此多故。是以圣人至之教。无为之事，无事也。寄以事名。故云处不言之教，忘言也。寄以教名，故云行也。疏：是以者，说下明上也。夫饰智诈者，虽拱默非无为也，任真素者虽终日指挥，而未始不晏然矣。故圣人知诸法性空，自无矜执，则理天下者当绝浮伪，任用纯德，百姓化之，各安其分，安分则不扰，岂非无为之事乎？言出於己，皆因天下之心，则终日言未尝言，岂非不言之教耶？万物作焉而不辞。令万物各自得其动作，而不辞谢於圣人。疏：作犹动作也，辞谓辞谢也。言圣人善化，无事无为，百姓不知，爰游爰豫，各自得其动作，而不辞谢於圣人。故击壤鼓腹而忘帝力，人忘圣功也。生而不有至不居。令物各遂其性，不为己有，各得所为而不负慎。如此，太平之功成矣。犹当日慎一日，不敢宁居。疏：今物各得成全其生理，圣人不以为己有。令物各得其营为，圣人不恃为己功。如此，太平之功弘济日远，犹宜慎终如始，不敢宁居，此圣人自忘其功也。云日慎一日，《尚书》文也。夫惟不居，是以不去。夫惟不敢宁居，而增修其德者，则忘功而功存，故勿居而不去。疏：彼圣人者，稠直如发，慎终如始，本末不衰，未尝宁居而逸豫，是以日新其盛德，忘功而功不去，光宅而天下安。故云夫惟弗居，是以不去。
　　杜光庭曰：天下皆知美之为美至斯不善已。天下之人知道者稀，常俗者众。知修身者寡，徇物者多。皆知美善为是而莫能为，皆知不善与恶为非而莫能革。故圣人叹之，故云恶已、不善已。夫戴仁仗义、抱道守谦、忠孝君亲、友悌骨肉，非美善之行也，皆知之矣而不能为。反於此者乃不善之行也，皆知之矣而不能革，况於修无为之道乎？故可欺也。妄者，非真实之义也，因境起念，随物生情，不守道循常即为妄矣。神奇臭腐者，《庄子□知北游篇》黄帝谓知曰万物一也。是其所美者为神奇，所恶者为臭腐，臭腐复化为神奇，神奇复化为臭腐，故曰通天地一气耳。圣人贵一也。此明神奇臭腐，物之偏性，百氏殊学，九流异门，递执是非，互生臧否，理身理国，能无为任物，一以贯之，臭腐神奇自然无二矣。故有无相生，老君叹彼常，徒迷正道，妄生对执，滞此幻情，故明此义以松其执。执者，着也。执有即斥无，执无则斥有，执难则斥易，执易则斥难，执短即斥长，执长即斥短，执高即斥下，执下即斥高，执后即斥前，执前即斥后，有此执故皆非究竟。故经云执者失之，但无偏执，自契中道，便入玄妙正观之门。难易相成。夫难因於易，非易无以知其难。夫易因於难，非难无以彰其易。循环倚伏，递为之用，审而明之，於难无滞，於易无执，即可以语其齐物，通乎中道矣。工者巧技之称也，陶者和土为器也。各擅其侠则为易，更而使之则为难也。长短相形。夫物之形也，有短长之相；夫事之兴也，有难易之法；化之起也，有有无之变；俱自然也。若拘常俗之见，则长者不得不长，短者不得不短。有无难易在兹乎，滞之则为执，通之则为道。惟有道者能无滞尔。凫鹤之喻亦《庄子□骈拇篇》之辞也。谓各自有正，不可以此正彼，而损益也。此斥世人不任自然之旨也。高下相倾。夫高下之设，名形势位，性智才业，万殊之中皆有高下，则不独拘於名位也。但高忘其高，下忘其下，各安其分，守以天常，则无倾夺之事矣。臣者，男子之卑称。妾者，女子之卑称。卑伏於人，故称臣妾。疏：指名位之说。盖以广戒群情也。言尊卑之道各安其分，不相倾夺，则保其始终。若弃卑而慕其尊名。厌下而图其高位，不安素分，祸败随之。故经曰知足不辱，知止不殆。可以长久。可不戒哉？音声相和。夫天地噫气而众籁作焉，律吕和合而众乐生焉。声之作也，美恶随之。故有安乐怨怒、哀思惉懘之别也。然此别者，人事强而随之，政化因而应之，於达观之士忘其善恶矣。随变责实，谓之妄情。美恶都忘，方为达道。达道之士，虽天地之大，万物之殷，犹无有也。《乐记》曰：凡音之起，由人心生，心感於物而形於声，声相应故成变，变成方谓之音。比音而乐之，及干戚羽旎谓之乐。故哀心感者其声□以杀，乐心感者其声啴以缓，喜心感者其声发以散，怒心感者其声粗以厉，敬心感者其声直以廉，爱心感者其声和以柔。是以先王慎其所以感，故礼以导其志，乐以和其心，政以一其行，刑以防其奸。礼乐刑政，其极一也。音声之道与政通矣。宫为君，商为臣，角为民，征为事，羽为物。五者不乱，则无懘之音也。理世之音安以乐，其政和；乱世之音怨以怒，其政乖；亡国之音哀以思，其民困。宫乱则荒，其君骄；商乱则陂，其官坏；角乱则忧，其民怨；征乱则哀，其事勤；羽乱则危，其财匮。五者皆乱，递相凌谓之慢。郑卫者，乱世之音，比於慢。桑间濮上者，亡国之音，其政散，其民流。夫知声而不知音者，禽兽也；知音不知乐者，众庶也。唯君子能知乐，审声以知音，审音以知乐，审乐以知政。不知声者不可以言音，不知音者不可与言乐，知乐者几於礼矣。子夏对魏文侯曰：郑音好滥淫志，宋音无女溺志，卫音趣数烦志，齐音傲僻骄志。四者害於德，非正声也。《春秋》晏子对齐景公曰：先王之济五味以和五声，以平其心，以成其政，声亦如味矣。一曰气，须气以动也，二曰体，舞象文武也，三曰类，风雅颂也，四曰物，以四方之物成器也。五声者，宫商角征羽也。六律者，黄锺、大簇、姑洗、蕤宾、夷则、无射也。六吕者，夹锺、林锺、仲吕、应锺、南吕、大吕也。律主於阳，吕主於阴也。七音，武王伐纣所制也。自午及子，制七日为七音。八风，八方之风也。东方曰明庶，东南曰清明，南曰景风，西南曰凉风，西方曰阎阖，北方曰广莫，西北曰不周，东北曰融风也。九歌者，六府三事，九功之歌也。清浊小大、短长疾徐、哀乐刚柔、迟速高下、出入周流，以相成也，以相济也。君子听之以平其心，心平德和而后几於道矣。舜作五弦之琴，以歌《南风》；夔始制乐，以赐诸侯。理国之道，以音而知理乱，故吴公子季札历听三代古今之乐，而知其兴废也。修身之士闲视返听，以听无声，然后可与言道矣。前后相随。前后之别，生於变动也。不变不动，谁后谁先？既有相随，乃分前后。达观之士，泯尔都忘，世间之法彰其别耳。投足者，举步之谓也。步之举也，孰后孰初？明於此者乃绝前后之竟矣。老君伤悯世俗流荡不还，争起妄情，忘其中道，历指六事以化愚迷耳。夫中道者，非阴非阳，无偏名也。处天地之间，傲然自放，所遇而安，了无功名，而反乎道本，虽尧桀之殊，生死之变，是非之别，寿夭之异，荣贱之隔，哀乐之感动，古今之递代，皆忘之也。不知尧桀之殊，忘美恶也。不知死生之变，忘有无也。不知是非之别，忘难易也。不知寿夭之异，忘长短也。不知荣贱之隔，忘高下也。不知哀乐之感动，忘音声也。不知古今之递代，忘前后也。处乎无是之乡，立乎不疾之途，遭之而不违，过之而不守，调而应之以德，偶而应之以道也。益之而不加益，损之而不加损，此了乎中道之士，忘前后之别，忘变动之机矣。是以圣人至之教。夫圣人者，与天地合其德，日月合其明，四时合其序，鬼神合其吉凶，谓之圣人也。略而言之，凡有五种。第一得道之圣，太上老君、诸天大圣是也。第二有天下之位，兼得神仙之圣，伏羲、黄帝、颛顼、少昊、尧舜是也。第三有天下之位，而无得仙之圣。殷汤文武是也。皆廓清六合，不言升天矣。第四博赡之圣无天下之位者，周公孔子制作礼乐，垂范百王，而无九五之位，而皆具天地合德之美也。第五有独长之圣，而无博赡之名，亦不具上众美者，谓伯牙师文为鼓琴之圣，子卿绥明能棋之圣，锺期延州知音之圣，韩娥秦清讴歌之圣，龚叔文挚智洞之圣，离朱师旷视听之圣，张芝锺县草书之圣。今经中明者，指言理天下之圣也。理天下之圣，垂衣裳恭己南面而已矣。何为哉？所谓处无为之事也。原天地之美，达万物之理，顺四时之行，君无为於上，物自化於下，可谓行不言之教也。理国如此，则人安其居，乐其俗，与道合矣。万物作焉而不辞。圣人之於万物也，万物自古而固存，岂待为之而后存哉？物自得其生，盲动作也。爰游爰豫，《太玄经》之词。言上既无为，其下自遂，故闲暇也。击壤者，壤，土也。《庄子□马蹄篇》云：赫胥氏之时，民含哺而嬉，鼓腹而游也。不知帝力者，王充《论衡》曰：尧之为君荡荡乎，人无得而名，有年五十者，击壤於路，鼓腹而歌曰：凿井而饮，耕田而食，日出而作，日入而息，帝何力於我？此众庶之忘圣功也。生而至不居。夫圣人处物不伤於物，物遂其生；物遂其生，圣人不有之而恃其功，任自然也，处至顺也。夫功者，王功曰勋，辅成王业若周公也；国功曰功，保全国家若伊尹也；民功曰庸，施法於民若后稷也；事功曰劳，以劳定国若夏禹也；理功曰绩，制法成理若咎孙也；战功曰多，克敌出奇若韩信也。生成万物者玄功也，其功深远曰玄也。功成而不居所以全无为之功也。日慎一日，巳具疏解，言圣人有及物之功，不自伐自恃，惟恐失其所，以隳其功，故曰加慎，不敢宁息尔。宁，安也，慎谨也。圣人无为，其功广大，物遂其性，不失其宜，天清於上，地宁於下四海平一，泰然而宁，是太平之谓也。夫惟至不去。夫惟者，发句之语也。谓上不有不居之事也，夫圣人威加四海而不为有，泽被万物而不为惠，功格天下而不为己，德冠四时而不为主，忘怀於至道，合志於虚无，处上而人不重，处前而人不害，天下乐推而人不厌，故其志不去矣。王者不妄於喜怒，则刑赏不滥，金革不起矣。不妄於求取，则赋敛不厚供亿不繁矣。不妄於爱恶，则用舍必当，贤不肖别矣。不妄於近侍，则左右前后皆正人矣。不妄於土地，则兵革不出，士卒不劳矣。不妄於万姓，则天下安矣。物得其分，不恃其功，无为，不恃之利，信哉博矣。稠直如发，《诗□小雅□都人士篇》之词也。言情性密致，操行正直，如发之本末，无隆杀也。
　　道君曰：天下皆知至斯不善已。道无异相，孰为美恶。性本一致，孰为善否。有美也，恶为之对。故曰天下皆知美之为美，斯恶已。有善也，不善为之对。故曰皆知善之为善，斯不善已。世之所美者为神奇，所恶者为臭腐，神奇复化为臭腐，臭腐复化为神奇，则美与恶奚辨？昔之所是，今或非之。今之所弃，后或用之。则善与不善奚择？圣人体真无而常有，即妙用而常无，美恶善否，盖将简之而不得，尚何恶与不善之能累哉？故有无相生至前后相随。太易未判，万象同体，两仪既生，物物为对。此六对者，群变所交，百虑所生，殊涂所起，世之人所以陷溺而不能出者也。无动而生有，有复归无，故曰有无之相生，有涉险之难，则知行地之易，故曰难易之相成，长短之相形，若尺寸是也。高下之相形倾，若山泽是也。声举而响应，故曰声音之相和。形动而影从，故曰前后之相随。阴阳之运，四时之行，万物之理，俄造而有，倏化而无。其难也，若有为以经世。其易也，若无为以适己。性长非所断，性短非所续，天之自高，地之自下，鼓宫而宫动，鼓角而角应，春先而夏从，长先而少从。对待之境虽皆道所寓，而去道也远矣。是以圣人至之教。处无为之事，《庄子》所谓无为而用天下也。行不言之教，《易》所谓以神道设教而天下服也。为则有成亏，言则有当愆，曾未免乎累，岂圣人所以独立乎万物之上，化万物而物之所不能累欤？万物作焉而不辞至不去。万物并作，随感而应，若鉴对形，妍丑毕现；若谷应声，美恶皆赴；无所辞也。故曰万物作而不辞，自生自化，自形自色，各极其高大而遂其性，孰有之哉？故曰生而不有。整万物而不为利，泽及万世而不为化，覆载天地，雕刻众形而不为巧，故曰为而不恃。四时之运，功成者去，天之道也。圣人体之，故功盖天下而似不自己，认而有之亦己惑矣。故曰功成不居，有居则有去，古今是也。在己无居，物莫能迁，适来时也，适去顺也，何加损焉？故曰夫惟不居，是以不去。
　　王介甫曰：天下皆知至不善已。夫美者恶之对，善者不善之反。此物理之常，惟圣人乃无对於万物，自非圣人之所为，皆有对矣。故有无相生至相随。有之与无，难之与易，高之与下，音之与声，前之与后，是皆不免有所对，唯能兼忘此六者，则可以入神，入神则无对於天地之间矣。《字说》：无从大，霖从亡，盖大霖者有之极也，有极则复此於无者矣。老子曰：有无之相生。是以圣人至之教。圣人观有之有对，於是处无为之事，行不言之教。圣人未尝不为也，盖为出於不为；圣人未尝不言也，盖言出於不言。生而不有至功成不居。生之而不有其生，为之而不恃其为，功成而不居其功，此三者皆出於无我。惟其无我，然后不失己。非惟不失己，而又不失人。不知无我而常至於有我，则不惟失己。非惟不失己，而又不失人。功成则居，居则与去为对。圣人不居上之三者，然后道之常在於我，而不去也。
　　苏颍滨曰：天下皆知至前后相随。天下以形名言美恶。其所谓美且善者，岂信美且善哉？彼不知有无难易、长短高下、声音前后之相生相夺，皆非其正也。方且自以为长而有长於我者临之，斯则短矣。方且自以为前而有前於我者先之，斯则后矣。苟从其所美而信之，则失之远矣。是以圣人至之教。当事而为无为之之心者，当教而言无言之之意者，夫是以出於长短之度，离於先后之数，非美非恶，非善非不善，而天下何足以知之？万物作焉至不居。万物为我作而我无所辞，我生之为之而未尝有未尝恃，至於成功亦未尝以自居也，此则无为不言之教，其为美且善也。岂复有恶与不善继之哉？夫惟至不去。圣人居於贫贱，而无贫贱之忧；居於富贵，而无富贵之累。此所谓不居也。我且不居，彼尚何从去哉？此则居之至也。
　　吕吉甫曰：天下皆知至斯不善已。天下皆知美之为美，善之为善，而欲之知恶与不善而恶之，然自道言之，则虽美与善皆离乎道矣。自出於道言之，则虽恶与不善皆非道之外也。由是观之，则美斯恶，善斯不善，岂虚言哉？故有无相生至相随。天下之物生於有，有生於无，是之谓有无之相生。难事作於易，而易亦由难之故无难，是之谓难易之相成。有鹤经之长，而后知有兔经之短；有凫胫之短，而后知有鹤胫之长。是之谓长短之相形。以高为是，则百谷为川渎之源，则高有以倾乎下；以下为是，则川渎为百谷之归，则下有以倾乎高。是之谓高下之相倾。黄锺为君，则余律和之；余律为君，则黄锺和之。是之谓音声之相和。自秋冬而望春夏，则春夏前而秋冬后；自春夏而望秋冬，则秋冬前而春夏后。是之谓前后之相随。是以圣人至之教。圣人处无为之事，无为也，无事则无心，圣人无心，以百姓心为心。行不言之教，无言也。无言则言出於不言，虽事不涉为之之迹，虽教不发言之之意，故事济而教行。万物作焉而不辞至不居。功名虽高，岂有无满之累乎？将使人反常复朴，与天地为徒，与造化为友也。夫惟至不去。不居则去为对，此道之常在我，岂有迁去哉？
　　陆农师曰：天下皆知至不善已。美至於无美者，天下之真美也。善至於无善者，天下之真善也。真美斯离，天下窗知美之为美。真善斯散，天下皆知善之为善。故有无相生至相随。有无者以言乎其道，难易者以言乎其德，长短者以言乎其体，高下者以言乎其位，声音者以言乎其交感，前后者以言乎其始终，此势之然也。是以圣人至之教。夫圣人处无为之事，行不言之教者，将以使人冥於真善，混於真美，复归于朴，而与天地，与造化为友者矣。万物作焉而不辞至不去。万物之息，与之入而不逆；万物之作，与之出而不辞。
　　王元泽曰：天下皆知至不善已。道本无物，物有妄情，自相分别，此溺於转徙之流而不能自出故耳。然溺而不出者，不由厌离而乐着，所以恶不善也。故恶与不善，美善之随也。当其美善之时，盖已恶且不善矣。俟其随而后悟，则亦悟之晚也。虽然，至人所谓美善未离乎恶与不善，而恶与不善未尝离乎美善也。天下之愚不足与此。故所谓美善，常恶与不善也。《新说》：此言美恶善不善相逐而妄者，溺於美善，不如有恶与不善也。唯圣人超然远览，知美之有恶，善之有不善，未尝有所溺也。故有无相生至相随。离道而我，我则有彼。彼我既分，触类为二矣。此六对者，物之所以不齐，而喜怒哀乐、生死之变、更出迭入而不能自止者也。凡此皆不冥夫阴阳之本，而随其末流自性分别，执一废百，以妄为常故耳。此篇第二与《庄子□齐物论》相似，篇有叙篇，可以理推。是以圣人至之教。圣人无心，以百姓心为心，虽事而未尝涉为之之进，虽教而未尝发言之之意，故事以之济，教以之行。而吾寂然，未始有言为之累，而天下亦因得以反常而复朴也。夫惟无累，故虽寄形阴阳之间，而造化不能移。彼六对者，恶能扰之哉？万物作而不辞。万物并作，圣人各尽其性而无所辞，以吾心寂然，无去取故也。苟怀去取之虑，则物之万态美恶多矣。乌能不辞哉？生而至不居。有我则居，居则迁矣。夫惟至不去。形名已降，莫不代谢，惟道无体，物莫能迁，圣人体道，故充塞无外，而未尝有物，应接万变，而未尝有心。如是，则岂以适然之事搅以为功，而固有之哉？夫然后离六对之境，绝美恶之名，越生死流处常住法也，持此心以涉世，则功名虽高，岂有亢满之累乎？
　　刘仲平曰：天下皆知至不善已。天下皆知吾美之为美，则美不足其终也，反谓恶．而已矣。天下皆知吾善之为善，则善不足其终也，反谓不善而已矣。是以圣人至之教。惟单人处无为之事，行不言之教，使天下不知吾有善与美，之所以然者，此其道教人而不去也。夫惟至不去。夫惟不居，是以不去者，言与为成，故此举断以不居也。不去谓处六对之间，为独立也哉。民冥无知，既以流於六对，而於六者又绝而去之，不以事教为应，则民何赖乎？唯不居功，则虽不去之，其善救大矣。庄子曰：因万物而不去。
　　刘巨济曰：天下皆知至不善已。妙名立则美善生矣，徼名立则恶不善生矣，美名立则恶生矣，善名立则不善生矣，皆道之失也。善恶之性虽立而名名字字，未始有极也，俗学不能知然，而知所好，方以为美也，而恶因之；以为善也，而不善因之。圣人虽不能绝於善恶，亦不能离善恶而独立，然能以美为恶，以善为不善，亦能以恶为美，以不善为善。庄子曰：所美者为神奇，所恶者为臭腐，臭腐复为神奇，神奇复为臭腐。故有无相生至相随。得鹿者俄失之，失马者俄得之，得失无端，相生之类也。水者不车，陆者不舟，巧拙无端，相成之端，相成之类也。冥灵朝菌，寿夭无端，相形之类也。王公乞人，贵贱无端，相倾之类也。梦饮酒者，旦而哭泣，哀乐无端，相和之类也。婴孩、少壮、老耄，死亡无端，相随之类也。此六对者，皆因於善恶为名字，言未知有极者也。惟见晓於冥冥之中，则能知之，知之则齐之。是以圣人至之教。善恶既分，则有六对。为民宜无知，则其为贵大矣。同民患者，於是有事。又有教焉，远为之而事成者，无为之事也。近言之而教行者，不善之教也。有事有教，特以救俗而已，反与之同流，将为六对者之所浮沉，尚何以为贵乎？庄子曰：至言去言，至为去为。万物作而不辞。此申不言之义，委万物於自造，而不能说，故曰作而不辞。既作则生，既生则教行焉，为举之以无我，故曰生而不有。以辞属言者，盖令万物则口不能无费者也。夫惟至不去。为而不恃，功成不居者，此申不为之有为则事成，有事则功成，侍为於前，则功居於后矣。
　　刘骥曰：天下皆知美之为美至是以不去。混沌未判，万象同体。二气既分，物物为对。既谓之美，则纯朴已残，必有恶为之对。既谓之善，则性情已离，必有不善为之对。美或为恶，善或为不善。是犹有无之相生，难易之相成，长短之相形，高下之相倾，声音之相和，前后之相随，此六对者可否相因，终始反覆，非天下之至正也。昔之所是，今或非之，今之所弃，后或用之。是犹美之为美，善之为善，特未定也。经所谓正或为奇，善或为妖是矣。且天下之理，有为则有成亏，有言则有当愆，皆未免乎累。是以圣人处无为之事，行不言之教。所以能遗物离人，而独立乎万物之上，不与物为对，而物无能偶之者，列子所谓疑独，庄子所谓独有者是矣。无为之事，则至为去为，而冥冥之中独见晓焉；不言之教，则至言去言，而无声之中独闻和焉。圣人体道在己，其用心不劳，其应物无方，万物皆往资焉缅不匮，故万物并作，随感而应，则与之作而不辞，任万物之自生而不有其生，任万物之自为而不恃其为，功盖天下而似不自己，化贷万物而民不恃。故功成不居，有居则有去。故夫惟弗居，是以不去。功成而不居其功，其不欲见贤耶。故次之以不尚贤。
　　赵实庵曰：初序六对之缘。一、谓非正性。天下皆知至斯不善已。老子之言道德，妙在首篇。自常无以至於常有，则恍惚之中有象，与物一以贯之，又自玄之又玄，分顿渐之义，要妙尽乎此矣。然八十一篇义理相贯，其义皆有攸绪。自物离妙门则常道常名者，交融於美恶之地，故继以天下皆知章。夫道降而为物，常即道之体，体者所以备众用，用之岂能一於常，故逐物之性则有迁，在物之情必有变，常者不可以自常，美者不可以常美，情变不一，而善恶相反矣。《诗》云：习习谷风，以阴以雨。采葑采菲，无以下体。言天地之情不能常和，万物之性不能常善。美恶者，非道也，亦非性也，是情立知见也。凡立知见，无非是欲，欲之心只知美之为美，不知美者返而为恶矣，知善之为善，不知善者返而为不善矣。此见乎常道常名者流而为事物，故曰事以继道。是章自善恶相返，至于六对不齐，先引事而显理，次去累而返真。所谓以事显理者，谓美恶善否六对不齐无非事者，至於圣人处无为之事，则因事而见理，由尘而入觉，是理者非圣人其能乎？圣人以独智照明，超然於万形之上，去彼流动之域，自处无为之地，凡天下之有是者，岂能累我哉？此去累而返真。夫无则无为，无为而已，有则兴事，事从有兴，圣人岂恐然自立於无事之地哉？随变所适治之而已。经义至此，渐云治道。凡言治道，必该方内之教，然后明治之之理。故平有纳无，虽儒者之讥议室斯通矣，属圣人之独，知经所以先言善恶显之事相，次举六对以明因缘。二、对待之境。故有无相生，难易相成。故之字牒前文，美善相返，叹其美恶善否如此后，正标六者对待有无理也。难易事也，长短才也，高下势也，声音律吕也，前后新故也。夫万物出於机而入於机，百昌生於土返於土。出机入机者，自至无之中受命而来，及其返也，返入於无。此以性言也。百昌生於土，自有形而逮夫无形，既生於物，又化为土，未离有有也。此以形言也。盖有无同出於道之一性，出则为有，入则为无。若春夏之居先，秋冬之蹑后，成始成终，互隐互显，对待境中第一义也。故曰有无之相生，此理也。难易之相成，事无易也，积难成易；事无难也，积易成难。夫创业难也，守成易也，以创业比守成，创业虽难，因而返易，何以明之？以有道伐无道，所谓饥者易为食，渴者易为饮，如汤武吊民伐罪是也。以守成比创业，守成则易，因而返难，何以明之？守成之君如执满器，使心定志平，不可以不静而镇之，动即倾覆，谓不知定心平志，返为难矣。故守成之君无如成王也。若夫易知则有亲，易从则有功，特言易而不言难，而能易者，难在其中矣。天下之势，其孰不然。盖易其难则致难，难其易则有易。故曰难易之相成。兹事也。长短之相形。物生於天地之间，同禀乎一气，得其气之全者，形之长，得其气之弱者，形之短。故古之人多长七尺，今之人不过五尺。古之人长而魁伟者，一气之降也；今之人短小而削弱者，一气之浸微也。岂徒事之变耶？人亦然尔。虽间复不齐，盖不能纯如此也。故天人之形有定数也，相形者用之有宜也。材用适於大匠之手，各当其宜；人才置诸圣人之选，各称其德。性长非所断，鹤经是也；性短非所续，凫膝是也。故长者不可短，短之则悲；短者不可续，续之则忧。自然之理也。独性之在人，无长无短，平等而已。若物之在人，固不一矣。《传》曰龟长於蛇，不以形言而以理言。阴亏於阳，不以气言而以德言。有若防风之骨以专车，□侥之民长尺五，何其不齐也？夫寸短而尺长，非寸不能致尺；栋修而拱短，非栱不能以安栋。相形之谓也，此固以材言。高下之相倾。天高而地下，阳上而阴下，山高而泽下，上下者，势也，位也。位之高，其势不得不高；位之下，其势不得不下。然天覆下，地仰上，二者无相倾；阳在上，阴在下，二者无相倾。惟山高泽下有相倾也，山高而泽下，有从水而言者，曰百谷为川渎之源，则高以倾乎下。以下为是，则川渎为百谷之归。又以相倾之势言之，高岸为谷，深谷为陵，亦相倾之理也。何以言之？岸，高也。岸穴而为谷，谷，洼也。洼者陷而复平，平者崇而为陵，千年之后安知陵不为岸乎？岸不为洼乎？相倾者，凡以势而言。声音之相和，言乐也。礼以导中，乐以导和，朴散之后，民失性情。非礼以节之则乱，非乐以和之则伤，故乐之兴，音声之作也。《乐记》曰：凡音之起，由人心生也。人心之动，物使之然也。感於物而动，故形於声，声相应故生变，变成方谓之音。比音而乐之，及干戚羽旄谓之乐。乐者，音之所由生也，其本人心之感於物也。是故哀心感者其声瞧以杀，其乐心感者其声哔以缓，其喜心感者其声发以散，其怒心感者其声粗以厉，其敬心感者其声直以廉，其忧心感者其声和以柔。六者非性也，感於物而后动，是故先王慎所以感之者，故礼以导其志，乐以和其声，政以一其行，刑以防其奸。礼乐刑政，其政一也。所以同民心而出治道也。凡音者，生人心者也，情动于中，故形於声，声成文，谓之音。是故治世之音安以乐，其政和。乱世之音怨以怒，其政乖。亡国之音哀以思，其民困。声音之道，与政通矣。宫为君，商为臣，角为民，征为事，羽为物。五者不乱，则无惉懘之音矣。律吕者，配於十二月矣。夫五音起於五行，五行配於五脏。肝主怒，肺主悲，脾主思，心主喜，肾主恐。五脏所主不同，五声相感亦异。以喜召喜，其声亦喜。以悲召悲，其声亦悲。内有所感，外有所应，情志之所感也，故有声音相和焉。故音声以律吕言也。前后之相随。日之徂也，不复有一日，月之所系焉。年之徂也，不复有一年，岁之所统焉。幻之迁也，不复有诸幻，身之所纪焉。今之往也，不复有于今，时之所递焉。回首视之，立致今古。春夏先而秋冬后，四时之运未尝暂止，新者复故，故者复新，循环无端，前后相逐，祸福相倚而不忒，形影相吊而不离，兹前后之理，以新故而言之。观夫有无之相生，事物之变也。若同乃虚，虚乃大，复何出没焉。难易相成也。持而盈之，不如其已，复何忧患焉。长短之相形。形之不齐也，无形者数之所不能穷，孰齐孰不齐焉。高下之相倾。上为皇，下为王，得吾道之所，一也，物莫能迁，孰倾孰不倾焉。为声音之相和，宁如大音希声者听之所不能入乎？前后之相随，宁如处阴休影者进之所不能辨乎？兹非体道而立乎万物之上者，孰能与於斯。则知圣人者，有物安足以系之。次离患守真。一、以常反照。是以圣人处无为之事。是以字牒前起后。前言六对不齐，於此义中略分二门。一者谓物之不齐，六对相仍。二者物之相待有和合，相以不齐而齐之，是有为也。以对待而和合之，是胶固也。於对待不齐之中独超然自得，即圣人也。圣人则尽其性者也。尽其性，则才与道并。不能尽其性，则有圣人之才而无圣人之道。有其才而无其道财巧，巧则人为。有其道而无其才则质，质则不化。惟才与道并，是谓全德。适时应变，变而不穷，然后能明无为之道。能明无为之道，善处无为之事；善处无为之事，能行不言之教。凡寓形於宇内者，不能逃乎事，处位乎至贵者，不可劳乎心。盖心与事并，则失无为之理。身与事远，则失善处之能。圣人者处乎一堂之上，而供万事之求，岂可以身远乎事哉，必曰虚心应变而已。彼六对者虽自外来，以理观之，定自心至。且以心起情，事与情合；事与情合，则对待之境纷纷错错，无时而已。是未知因其固焉，付之自尔。彼物有自然之性，吾则因而治之。彼物有不说之理，吾则默而相之，乃所谓不行而知，不见而明者也。若夫天无为以之清，而福善祸淫之理明矣。地无为以之宁，而承天效法之情着矣。由是观之，天地岂无事耶？处之无为而已。二、以诚化物。行不言之教。夫不言之教者，圣人以诚化天下也。以诚化物，则观而化也。上之化下，如风行地上，岂俟言哉？庄子谓两无为相合是也。《易》曰圣人以神道设教。化至於神，则不疾而速，不行而至，若孟子所谓圣而不可知之谓神。又正者一而止之也，凡我之正物莫不正，故曰其身正不令而行，其身不正虽令不从。此皆不言之教也。虽然以诚化物，以身率人，皆治天下者之事也。若夫不吉而谓之教者，尚有谆谆之意，殆夫若不知其所以然而然者，得其自然也。非圣人孰可语於斯乎？故观不及豫，终南戒裹公之诗曰：锦衣狐裘，颜如渥丹。其君也哉。三、运量不匮。万物作焉而不辞。前言六对不齐，圣人以独智见觉，破幻归真，自处无为之地，坐制纷华。次云万物作而不辞，显道之用。何谓显用？无为即不动也。今也万物有作，物自何来，还从无出，虽云生者自生，化者自化，道未尝主之又何以言不辞？既言不辞，则来者不拒矣。如是，则万物实道生之，圣人主之，岂不曰来？干我者，我必知之。在权实二相所论，万物为权，圣人为实，实故不移，权以相显，是则天下为圣人所有。圣人未尝有天下，使其容心适足自累，虚以照之，常应常静，又何辞焉。四、化出自然。生而不有。前言作而不辞，是顺物之理，任之生化自若也。次言生而不有，圣人虚心以应物，岂以生者为我有耶？《易》曰乾其静也专，天地含阴阳，阴阳生万物，道既不主，圣人其尸之乎？则知圣人者主道而不主物，主物则杂其心也。庄子曰：道不欲杂，杂则多。其是之谓乎。此皆明无为之理也。五、不任智力。为而不恃。前二句言无为，此言有为，无为即有为之本也。经曰为无为则无不治，今此明为而不恃者，言不矜伐也。向所谓作而不辞者，物在范围之内，故作者不可辞。次言生而不有者，致物於空虚之地，故生而不有。此显圣人处无为之中，而未尝不为也。自有为而至无为，则天下既以治矣，百官既以职矣，君臣父子既以序矣，朋友既以信矣，礼义既以明矣，刑罚既以清矣，百工既以具矣，四夷既以服矣，百姓既以定矣。圣人於此不归其功，然则归之谁耶？圣人作之初无心，成之亦无心。盖一切尘缘本无自性，圣人之心亦虚而已。此言大圣之道也。若夫为一事曰仁，行一事曰义，从以矜，伐於人，不过霸者之事而已。又岂与隆古比治哉？六、神化不留。功成不居，道无定体，因物以为体；常无一心，因心而为心。响之发也，其在声物之生也，其在色，至于手执足行，梦思觉想，前念未灭，后念复兴，是心本无绿尘而作，圣人觉此，其谁居乎？然则功成者居其位也，居其位而不去者，是泥迹於有为也。泥迹於有为，宜其胶固而不解，若是则岂有道者之心哉？语曰：既得之，患失之。苟患失之，无所不至矣。又况出治之圣人乎？圣人则不然。体天而行也，比夫四时之运，功成者去，去则无系矣。《易》曰：乘木舟虚。不特去者而然，其在位之心亦若是而已。苟为不然，则道有去留矣。今所谓功成不居者，进退有道也。《易》曰：知进退存亡而不失其正者，其唯圣人乎？夫乾之亢阳用九之义是也。居天下之广居，孟子之言是也。大名之下难可久居，鸱夷子之言是也。二边俱不立，中道不须安。释氏之言是也。内观起火，十月脱胎。真人之言是也。知此者，非圣人而畴克焉哉？三牒前显常。夫惟弗居，是以不去。所言去者，名与位也。所不可去者，独立而不改也。
　　道德真经集义卷之五竟
　　道德真经集义卷之六
　　凝远大师常德路玄妙观
　　提点观事刘惟永编集
　　前朝奉大夫太府寺簿兼
　　枢密院编修丁易东校正
　　天下皆知章
　　邵若愚曰：天下皆知至不去。天下皆知美之者，己亦效之为美，斯恶己。皆知善之者，己亦效为善，斯不善己。夫何故？观有无互换之相生，难易事之相成，长短理之相形，高下势之相倾，声音是非之相和，前后瓞瓞之相随，世人因着美善事障，本心逐境，以为遂生八万四千烦恼，是以处之无心，为之无事，所以能齐万物，行之治世，可不言而教天下，且万物并作，而圣人不以言辞分别者，恐民生好恶之情，於己无所与，於民无事取，缘以无事安民，故生民不知有君之化，虽为君父而不恃，功业成而不居。夫惟不居於迹，是以德存而不去。
　　王志然曰：天下皆知至不去。夫美恶善否，古今对治之术，通天下皆知之矣。而美者有恶为之对，而善者有不善为之对。知美恶善否之所在，则美者自美，吾不知其美也；恶者自恶，吾不知其恶也；况善否云乎哉？善善恶恶，非肆情纵欲之妄有而何？且善之不善，安有美之不美者焉？美之为美，安有善之不善者焉？鉴明则尘垢不止，心明则善恶自彰，而愚者反是。庄子曰是非吾谓情者是也。吾所谓无情者，言人不以好恶内伤其身，常因自然而不益生者也。夫何世人每陷於对待之境，不能自出其所囿，不偏诸有则偏诸无，不滞诸形则滞诸数，故曰有无也，难易也，长短也，高下也，音声也，前后也。原其所起，不谓之无端由也已，其必有旨焉。不立一物，兹谓常无；不废一物，兹谓常有。故曰有无之相生。严君平曰：无难无以知其易，无易无以知其难。古谓先难而后获，经谓多易又多难。故曰难易之相成。无长无以知其短，无短无以知其长。御解曰若尺寸是已。无高无以知其下，无下无以知其高。御解曰若山泽是已。无声无以知其音，无音无以知其声，六律既协，八音既谐，所谓音声之相和者必矣。无前无以知其后，无后无以知其前，春先而夏从，长先而少从，所谓前后之相随者必矣。之六者固不出其所位，以迹观之，未始不异；以道观之，未始不同。曾不若圣人治天下，槩以无为之道而处之，则无不治矣。故曰我无为而民自化，用不言之教教之天下，使民不欲，以静默而成之。天下口耳之教，学譊譊之说将无所开其喙。故曰我好静而民自正。圣人无作，作则万物睹有所作则有所治焉。生而或有则未能忘我者也，为而或恃则有所托焉者也，功成或居则有所系焉者也。惟其不自作、不自有、不自恃、不自居，所以与道翱翔於万物之上，而常自若未始或去者矣。
　　黄茂材曰：天下皆知至斯不善已。目美於色，耳美於声，口美於味，天下之谓美也。以此为美，岂不至於恶乎？行一善行亦可谓之善矣，言一善言亦可谓之善矣，虽不足以进为道，然未至於为恶。故曰斯不善已。天下之所谓美者不足以为美，天下之所谓善者不足以为善。然则何以为美且善乎？曰：淡乎无味，斯吾所谓美也。处人所恶，斯吾所谓善也。知乎此者，然后可与入道。故有无相生至行不言之教。有与无对，故能相生；难与易对，故能相成；长与短对，故能相形；高与下对，故能相倾；声与音对，故能相和；前与后对，故能相随。天下事物莫不皆然，圣人与人混处其中，亦岂能舍是哉？然观此理，其处事也无为，而为其行教也。不言而言，故能不累於物。万物作而不辞至是以不去。夫盈於天地之间者，无非无也。其作之者谁乎、其生之者谁乎、其为之者谁乎？是必有主宰默运於其间。道虽无名不可得而辞其名，道虽无迹不可得而辞其迹。故曰作而不辞，若夫生而有其生之功，为而恃其为之力，其为道也浅矣。圣有体此不有不恃，何功之不可成？功成不居者，生而不有、为而不恃之谓。夫如是则与道合而为一，无适不可，何用远去於人哉。
　　程泰之曰：天下皆知至斯不善矣。众所嘉尚则命以为美，事为曲当则名以为善，美之与善固可贵矣，而不可使人得而明知也。我之示彼之见也，我固尚之，彼必效之。羊质虎皮，反以乱真。故天下知此之为善为美，则遂入於不善不美也。世或贵逊，则必有阴请而阳辞者，反假之以济其食也；世方尚俭，则又有羸服弊车、自挈壶飱者，是又故自菲陋以中上欲非其中心实然也。若夫体道之人，藏其用而不示，使人由而不知，则夫至德之世，相爱而不知以为仁，端正而不知以为义者，是其效也。正如婴儿之慕驹犊之从，不知慕从之为孝，而自与孝合者，乃其孝之真者欤。老氏上乎道而言自然者，皆此类也。故有无至相成。诚有是美，诚有是善，是之谓有。诈焉而为，则直无耳。积思累行以及美善，是之谓难。摸其似而放为之，则易也。夫真美不生美而生恶，真善不生善而生不善。何也？积思累善者难，而售伪假真者易也。故表示美善以观，欲天下人从其易者，为之以益其己之所无，而街世人之所不知，其理固相因仍也。长短至相倾。好胜自衒之心，人皆有之。上之人昭昭乎揭美善以诏天下，彼愧其无有，知其难，及是从其易者，为之以求益其所无，於是耻其短之见形於长也，则扶跂其卑以倾人之高，此皆善否美恶，转易之本也。声音之相随。声，人声也，音乐之成文者也。登歌在上，而匏竹受之以为乐，均是其所以为相和也。谓其相和之先后，则又常相追逐也。庄子曰：我固卖之，彼固鬻之。以此理达诸治道，则不止音之和声而已也。一以传十，十以传百，前后之相随者未已也。故上之所向，不可使人人知之也。是以至之事。凡老氏之言无为，所包甚广，而随事指者不一其地也。此之无为，主动化以言也。胸中实分当否，而外貌全泯。形述美者心固美之，而不露其美之之意，善者心亦善之，而不示其善善之边，此其於作为之地，默行其意而不着其状，是谓无为之事也。夫其为此者何也？正虑夫意向外着，而人得习其好以雠其伪也。其曰处者，立抚於此，安而居之，不复杂以他事也。行不言之教。通彼我必以言，既曰教矣，而无言以喻，则人将何所循以为趋耶？此章之指正恶夫好尚外形，而人得放而为伪也。名此事之为美，表此人之为善，形诸褒借，播诸号令，人从其所美所善，而摹拟其似，则向之真美真善，皆将转为假托矣。老子於是究其伪之所起，而反之矣。其中未尝不存动化之机，而外焉不示抑扬之则，使夫游泳其间者，莫知夫何者之可以中上欲也；则谓道非明民，将以愚之。此正教焉而不言者也。若夫立师资之等列，分亲生之先后，则夫不言之教虽其默如渊，而其声如雷矣。万物作焉至功成不居。作者，兴起而承其教也。生如动而徐，生之生也，教孚於人，而善心有萌者，是其所以生之也。为者，其作为之地也，功者以天下之自化自宾者，而归其效於己也。夫无为之事，不言之教，其事其言，非家至户到各立一则也，放天地不仁之大槩，四海而用一抚焉。凡能兴起而应其所教者归，斯受之未尝有所却谢也。善者吾善之，不善者吾亦善之，是之谓不辞也。善心有萌，其教已效，而犹不肯自以为当也，是不有且不恃也。及其作也生也为也，三者皆底于成，则功且遂矣，乃又弃而不居，则若己未尝有预也。呜呼，其已大矣。事之未济也，以为己任；及其已济也，不为己功。此大道之所以不肯为德也。夫惟至不去。有形必终於坏，有数必终於尽，是凡有必趋於无也，则其去安可得留也。若夫功成而不居，则直付之无有，是在我者无盈可亏，无成可坏，则安得而去也。春之华物，是明以发生之德自居也，故其华可代。秋而成实，是明以击敛之事自任也，故其实可落。若元气行乎四时之表，生生而不自生，化化而不自化，则亘万古而常然。此既无所於留彼，亦无所於往也，是谓自古及今，其名不去，以阅众甫也。论儒者恨民之难觉，而老氏恨其不愚，故其言曰民之难治，以其智多；又曰民多利器，国家滋昏。至其自言待之之道，则曰道非明民，将以愚之；又曰鱼不可脱於渊，国之利器不可以示於人。推此言也，则夫力诋圣智仁义，而欲弃绝其具者，意不专在乎圣智七义也。其曰智慧出有大伪者，是其所从立矫之本也。盖礼法之立，自羲尧始。其立也，以补结绳之简也。既病其简，故从而祖习者，其势不容不趋於繁。及其繁也，制度机括布满暴白，民之巧者既有所见，亦有所放。是上能出智以防民，而民亦能放智以乱法也。此老氏所为追咎智慧之多事，而欲矫之以无为也。惩明民之启伪，而欲矫之以无迹也。夫川实而谷虚，丘夷而渊实，一彼一此，既已对立，则势不两大。故圣智仁义，不容不在弃绝之域也。然而圣智仁义，老氏终不免取之以寓此道，则其所欲弃绝者，岂其实理也哉？究终观敝，而咎其播宣利器以明示民焉耳。即此两章而详味之，岂不灼其可见也哉。其曰不尚贤也者，非贤不肖一律也，特不肯表而出之，始季彻之谓危其楼观以招致投迹者耳。日天下皆知美善之为美善，斯入於不美不善，正亦默运其迹，而不使至於奔趋假托焉耳。至其师资兼用，而高下有分，动静两立，而情生有机，则虽外示兼容，而中实有别也。既以兼容之公来天下，又以甄别之机动人心。此其法出於《易》之藏用，而非老氏之意创也。特其施置有浅深焉耳。《易》之言曰：显诸仁，藏诸用。显者，有具可示之谓也；藏者，致用之本深密难测之谓也。礼乐刑政既已裁为治具，而犹病夫可使之由，而不能使之知也，则夫据总体道，以制为此具者，虽欲示之亦无由可示也。故《易》之藏用，其极致遂至於入神也。神云者，不疾而速，不行而至。老氏模之以谓无为而无不为者是也。特变其语，度以自立己则焉耳。学者不敢以此议《易》，而皆用此为老氏讥病，则是否何其无定也。然其施置不免小异於《易》者，则亦不可掩盖矣。《易》求显於用而不可，故常恨百姓之愚，而不能自同乎仁智之有见也者。老氏则直欲从而愚之，必待其无知无欲，然后与取歙张一出於我也。此其异也。
　　詹秋圃曰：天下皆知至不去。养身一章始欲相忘於不识不知之表，终欲相反相成，而不自大其大，以居天下之大也。故曰天下皆知美之为美，善之为善，适恐好慕乖张，至於为恶为不善已。善事为字偶对待，自相生而极於相随，其反复各以类从为消长，是以圣人处无为之事，行不言之教，付万物於此作彼应，而不辞让，生而不自有，为而不自恃，虽及功成而弗居，必且推之而不去矣。盖善养吾身者，能以功成身退自处，则居安资深，又宁失其肩背乎？
　　张冲应曰：天下皆知至不去。大道恶盈而持谦也。才美矣，而众美之终为起妬。名善矣，而众善之，终为起争。妬固害身，争亦害身。故庞涓逞其才而中树下之失，韩信贪其名而遭云梦之诛。是皆不足以语玄道者也。圣人者出，不恃其才之所独有，而常怀见有为无之心，不惜其功之所难成，而常有见难为易之念。彼短我兮我推之以长，而短为长所覆，故曰相形。彼高我兮我居之以下，而高为下所抑，故曰相倾。彼感此应，而声音相和，前行后效，上下自顺，处之以无为之事，行之以不言之教，以道律身，以身阐道，真心固矣。万物作而心不乱，贪心绝矣。万物生而心不有，志可为而不逞所为，功已成而不居其位，子房所以赤松之游速，锺离权所以玉洞之去忙，皆此养也。夫有此养则精长固，气长存，神长清，而身长生，福德在我而不去。
　　白玉蟾曰：天下皆知美之、为，求为美名，美斯恶已，不得美名。皆知善之为，求为善人，善斯不善已，反为恶人。故有无相生，无必生有，有必生无。难易相成。先难后易，先易复难。长短相形。道本无形，自相长短，高下相倾。天旋地转，本无高卑。音声相和。一风所鸣，万籁皆应。前后相随。往古即今，来今即古。是以圣人处无为之事。贵乎自然。行不言之教。道寓於物。万物作焉而不辞。无必生有，安得不生？傥若不生，安见长存？生而不有。无非妄幻。为而不恃。今日今日而已。功成而弗居。岂可与梦为实。夫惟弗居。忘外而不忘其内也。是以不去。一我自存也。
　　廖粹然曰：天下皆知美之为美，人皆以色声香味触法，喜怒爱恶哀乐欲为强美，吾知则不然。夫何故哉？斯恶已。故好事多魔，七情内攻，六贼外寇，一切贪欲又为身害，吾恒恬憺无为，以学道得道为强，岂不美欤。皆知善之为善，亦以为善最乐，或作善功，济人利物，皆是善事。吾见未然。何故？斯不善已。人非尧舜，或未做好事，先欲望报，贿上留心，或生悔吝，恐未尽善。吾尝清静定慧，安心养神，以守道而成功为上善，岂不乐哉？故有无相生，此言道德妙用。难易相成，造化始端。长短相形，器质法度。高下相倾，天地变通。音声相和，风气吹嘘。前后相随，古今生化。此皆道妙，无有穷尽，是以圣人太上老子得道之名，或曰大上，曰圣人，曰有道之士，曰人主，曰道者，曰心君，曰大丈夫，随事称也。处无为之事。此是根本。行不言之教。太上曰：默默默，无限神仙从此得。万物作而不辞。百姓日用而不知是吾道。生而不有，生化无穷。为而不恃。施恩而不望报。功成弗居。生成万物而不为主。夫惟弗居。自爱而不自贵。是以不去。亘古亘一今，无来无去。
　　陈碧虚曰：天下皆知至斯不善已。天下者，举大凡而言，凡在天覆之下也。夫美善生於妄情，凡人以情之所好为美，而情之所恶为恶，纵己妄情，非恶而何。以己之所是为善，而己之所非为不善，纵己是非，安有美乎？庄子曰：是非吾所谓情也。吾所谓无情者，言人之不以好恶内伤其身，常因自然而不益生也。此谓止於实当也。夫圣人岂无美善？盖有而不矜，同於无也。不矜则德全，同无则害远。德全害远，美善尽矣。若乃王者以美善化天下，使天下知其美之为美，盖未尽善也。故子谓《武》尽美矣，未尽善也。《经》曰上德不德，下德不失德也。且天下善人少，而不善人多，若娇其治迹，窃而侮之，斯为恶已。岂曰善乎？严君平曰：昭昭不常存，冥冥不常然，荣华扶疏始於仲春，荠麦阳物生於秋分，冬至之日万物滋滋，夏至之日万物愁悲。谓其盛叉有衰，美必有恶。阴阳尚尔，况於人乎？斯戒其矜夸美善者也。故有无之相生至前后之相随。此六事者，因矜美善动入有为，有为既彰，偏执斯起。偏执则残贼互生，物失其性，故结以圣人无为而渊德不去。故有无之相生者，谓有无之性本不相生，今言有必出於无，论无必生於有，故曰有无之相生。难易之相成者也，谓难易之法本不相成，譬如陶者易於治埴，必难於治木，匠人易於治木，必难於治埴，彼此易则难就，各守其工则易成，故曰难易之相成也。长短之相刑者，谓长短之相形本不相形，故见鹤则知凫胫之短，观凫则识鹤胫之长。以此相因，物皆如是，故曰长短之相形也。高下之相倾者，谓高下之名本不相倾，夫名位不足，故有倾夺之心，若处高而不骄贵，故无下之者；在下而不卑辱，故无高之者。若企羡交驰，则递相倾覆，故曰高下之相倾也。音声之相和者，谓音声之鸣本不相和，是犹天籁，吹物不同，使其自已也。而世谓音律声气，合成歌曲，以相和鸣，故曰音声之相和也。前后之相随者，谓前后之时本不相随，有如日夜相代，昨夜是今日之前，今日乃昨夜之后，又如前后行步之进，举足下足何先何后，迁易相随，无有穷尽，故曰前后之相随也。严君平曰：无以有亡，有以无形；难以易显，易以难彰；寸以尺短，尺以寸长；山以谷摧，谷以山倾；音以声别，声以音停；先以后见，后以先明。故无无则无以见有，无有则无以知无；无难则无以知易，无易则无以知难；无长则无以知短，无短则无以知长；无山则无以知谷，无谷则以无知山；无音则无以知声，无声则无以知音；无先则无以知后，无后则无以知先。凡此数者，天地之验，自然之符，陈列暴慢，然否相随，终始反覆，不可别离，神明不能遁，阴阳不能违。由此观之，帝王之事不可以有为为也。是以圣人至行不言之教。此言上古无为之君，不以美善治天下，而天下自治也。是以者，说下以明上也。无为者，非拱默闲堂也，谓圣人美善都忘，灭情复性，自然民任其能，物安其分，上下无扰。故云处无为之事也。行不言之教者，谓以身帅导，正容悟物，随时举事，因资立功，理契言忘，故曰行不言之教。万物作而不辞。作，动也。圣人在宥天下，无事无为，故百姓耕而食，织而衣，含哺而熙，鼓腹而游，乐其性分，而动皆善，无为之化也。故圣人任之而不辞。夫民可使由之，而不可使知之，此乃上德不德之风也。生而不有至功成不居。万物自生，卓然独化，不为己有，群品营为，各适其性，不恃己德，功成事遂，道治於物，心游姑射之山，不居万民之上，此圣人之全德也。夫惟不居，是以不去。夫圣人功同造化，使万物咸得其极，而忘名忘己也。不居者，不以宝位据为己有，故民莫觉莫知，是以其道不丧，其德不去也。《鸿烈解》曰：楚将子发攻蔡踰之，宣王郊迎，列田百顷，而封之执圭，子发辞不受曰：治国立政，诸侯入宾，此君之德也。发号施令，师未合而敌遁，此将军之威也。兵陈战而胜敌者，此庶民之力也。夫乘民之功劳，而取其爵禄，非仁义之道也。故辞而弗受。故曰功成不居，夫惟不居，是以不去。
　　谢图南曰：天下皆知至善已。圣人之治天下，善政美化深入人心，而人不知其为善美之述，后世行一政施一令而人善之，兴一利除一害而人美之，非不可也，而昭昭在人耳目，未必能得人之心。故不知者其感深，知之者其述浅，深者难穷，浅者易露。夫苟易露，则美之於恶、善之於不善，特一反掌间尔，下文所以及有无难易之戒，其旨深矣。故有无至相随。无平不陂，无往不复，圣人其能必美之不为恶，善之不为不善乎。无生有，有复生无；难成易，易复成难，长短高下，相形相倾反覆变易，初无一定也。如声动而音和之，先行而后随之，理之必然，势之必至也。是以圣人至不去。圣人知天下之情若是其不常也，故任物理之自然，事处以无为，教行以不言，则曰善曰美，孰得而知之。物当作起不辞其责，物当生育不有其利，为无不为而不恃其能，为成无不成而不居其成功，天下各适其适，而圣人若无预焉。然虽不居其功，而天下舍圣人而何往。圣人无心於天下，而天下自不能无心於圣人。此所以为上古之世欤。盖尝论之，古今世变之盛衰，人情物理之消长，至不齐也。泰之有否，益之有损，剥之有复，蹇之有解，既济之有未济，《易》固言之矣。而圣人通其变，神其化，常使民出入於不倦之中，由行於不知之际，此黄帝尧舜所以垂衣裳而天下治也，所以不事诏而万物成也。后世缘饰以为功，矫揉以为能，矜善耀美，非不动荡人之耳目，而譬之剪彩以为丽，汲水以为深，生育流行之意不蓄於中，其败也可立而俟。岂足以为尽善尽美者哉。
　　林庸斋曰：天下皆知至是以不去。此章即有而不居之意。有美则有恶，有善则有不善。美而不知其美，善而不知其善，则无恶无不善矣。盖天下之事有有则有无，有难则有易，有长则有短，有高则有下，有音则有声，有前则有后。相生相成以下六句，皆喻上面美恶善不善之意。故圣人以无为而为，以不言而言，何尝以空寂为事，何尝以多事为畏，但成功而不居耳。如天地之生万物，千变万化，相寻不已，何尝辞其劳？万物之生盈於天地，而天地何尝以为有？如为春为夏，为生为杀，造化何尝恃之以为能？故日生而不有，为而不恃，其意只在於功成而不居。故以万物作焉而不辞三句发明之。作犹《易》曰坤作成物也。此即舜禹有天下而不与之意。自古圣人皆然，何特老子？夫惟不居，是以不去。言有其有者不能有，而无其有者能有之。此八字最有味。《书》曰有其善丧厥善，便是此意。声成文谓之音，故曰音声相和。
　　范应元曰：天下皆知至不善已。已音以，语助。自古圣人体此道而行乎事物之间，其所以全美尽善，而人不知为美善者，盖事物莫不自然，各有当行之路。故圣人循其自然之理，行而中节，不自矜伐以为美善也。傥矜之以为美，伐之以为善，使天下皆知者，则必有恶与不善继之也。故有无相生至相随。此以证上文美与恶为对，善与不善为对。是以圣人至之教。是以者，承上接下之义。圣人者，纯於道者也，亦大而化之之称，后皆仿此。处无为之事者，体道也，道常无为而无不为，圣人则虚心而应物也。行不言之教者，配天也。天何言哉？四时行焉，百物生焉。圣人则循理而利物，无有不当，斯不言之教也。万物作焉而不为始，古本，王弼杨孚同古本。作者动也，盖寂然不动，感而遂通者，道也。圣人体道而立物，感而后应，故不为始也。生而不有至是以不去。傅奕云：古本皆是处字。万物之生育运为，皆由於道。而道未尝以为己有，亦未尝自恃，至於功成而未尝以自处。夫惟不以功自处，是以物不违也。圣人体道而立，故亦如是，岂有恶与不善继之哉？
　　薛庸斋曰：天下皆知至前后之相随。有美则有恶，有善则有不善，天下之事无非对待，此六者举一隅耳。颜子所谓如有所立卓尔者，其有对待乎。是以圣人至之教。为而不为者，无为之事也。言而不言者，无言之教也。圣人以此出其对待耳。万物作而不辞至不居。天地不仁，以万物为刍狗。圣人则而象之。夫惟不居，是以不去。以其无所居，而亦无所去也。
　　休休庵曰：天下皆知至前后之相随。三才立，万物生，光华盛，名相显。世间人皆知万物之美，可以济用，以斯为美者不知生育之恩，斯谓恶矣。直饶皆知造化运行生成为善，以此为善者，但见三才之德，不明大道，斯为不善矣。呜呼，昧道而迷德，逐末而忘本，日见浇漓矣。惟人最灵，不能返观虚明灵妙之性，具大神通，能为万象主，有无为妙用，却乃逐妄而竞作有为，情识持权，被五欲八风，贪嗔痴爱作乱。无而生有，有而生无，有无相生不已。所为之事，有难有易，难者生苦，易者生乐，苦乐难易互相成就。事有善恶，理有长短，长短相形，而力有高下，互相倾动，美恶声音相和相杂，是是非非，前者未灭，后者随生，孰肯猛省，还其淳，返其朴。是以圣人处无为之事至是以不去。圣人者，达大道弘至德之人也。释云断欲去爱，识心达本，悟无为法，内无所得，外无所求，心不系道，亦不结业，无念无作，非修非证，不历诸位，而自崇最，名之曰道。无为之道，统众德烁群昏，应机济事，扶颠持危，有自然之妙。如春行万国，风行太虚。大达者不尚有作之功，任无为之道，以自然之德，等及世间，不言而人自化，修身齐家治国平天下，不可须臾离乎道。以道为体者，德合天地，高明博厚，万物并作而不辞，生育万物而无我，为万象主而不恃其尊，大功成而不居其位。夫惟不居大功，不宰者无失也。无荣辱，绝是非也。去者，失也。
　　褚伯秀曰：天下皆知至是以不去。外而在物，有可美可善，人共知而乐趁之；内而在己，有真美真善，人罕知而弗究也。可美可善出於人欲，有时而不美善矣。真美真善根於天理，亘古今而至美善也。世所谓美恶善否，皆属妄情，彼是此非，孰得其正。生於后之六对，滋蔓无穷，有无阴阳消长之类，难易事为成败之类，鹤长然后见凫短，山高然后见泽下，声出而音有，属春先而夏继之，相生相成者，犹不能终保美善，况相形相倾乎？圣人推原救弊，以身率之，无为而事自成，不言而教自立，民乐其俗，物遂其性。耕凿播种，物之作也，我不拒之，育养滋息。物之生也，我不有之，任物自为，有不得不为者，何恃於我哉？惟其有功不居，是以功不可去。庄子云：我忘天下易，使天下兼忘我难。信哉。或议此章继道名无有之后，何遽及美恶六对之繁杂。盖有道斯有物，有物斯有名，所谓无者隐矣，美恶则物名，事为之迹着而六对不免焉。圣人不违物性，听其流行起伏，於理或背，从而整治之，因病施药，各使之瘳。病去药除，圣人之心亦虚而已。何善恶六对之能免哉？
　　牛妙传曰：天下皆知至斯不善矣。美者好也，善者亦好也。恶与不善皆言不好也。且如世间一件好事，定是变做不好，此吉中藏凶，安中有危，祸福倚伏之机也。夫美莫美於事君，事君数则辱矣。善莫善於朋友，朋友数则疏矣。《抱朴子》曰组帐雾合，罗帱云离，掇芳华於兰林之囿，弄红花於积珠之池，入冥八门之焜耀，出驱朱轮之华仪。然乐极则哀集，至盈必有亏。此美恶相缘之事，天下之人皆知此理也。故有无之相生，从不有中有，是无中生有；不无中无，是有生於无。有无相生，互为其用，此理之然也。人常迷惑有无，故不知道。且夫形动不生形而生影，声动不生声而生响，无动不生无而生有，有生而复於无生，有形而复於无形。不生者，非本不生者也。无形者，非本无形者也。生者理之必终者也，终者不得不终，亦如生者不得不生，此皆有无相生之说也。难易之相成。夫难者易之门，易者难之因。且天下之事难难易易，相倚为用，如有难的一件事，若孜孜为之，虽难叉成，岂非易耶？若以易心临之，则其为难矣。古语有云：世上无难事，只怕有心人。又曰：有心射山山须透，无心射纸纸难穿。洞宾曰：难难十石芝麻树上摊，易易浑似和衣一觉睡。老君曰：天下之难事必作於易，天下之大事必作於细。是以圣人犹难之，故终无难。此难易相成之说也。长短之相形。夫物之不齐，物之情也。是故无长不别短，无短不显长，长短之势，相形方别。且鹤胫虽长，断之则悲，凫胫虽短，续之则忧。古人有言曰：青松高百尺，绿穗低数寸。同生大块间，长短各有分。如人之才性，亦各有长短。然各长其长，各短其短，则鸢飞鱼跃，各得其所，自无长短之非也。若稍有片善，寸长自以为能，则长短必相形而随之也。非斯之谓欤。高下之相倾。夫高者尊也，下者卑也，虽尊卑之礼固有定在，然高而不谦，尊卑而不安分，则相倾之势由是而生也。盖贵以贱为本，高以下为基，若好高而不为高，则不高矣。古语有云：墙高耶，雨剥而颓之；渊卑耶，水就而归之。谚曰：岸上沙，今人担土旧人家；陌上路，今人来往昔人墓。由是观之，海水桑田之变，固有之矣。此高下相倾之势也。若以势而言之，则如王公之子归庶人，庶人之子为王公。扬子云曰：朝得权为卿相，夕失势为匹夫。此皆高下相倾之说也。声音之相和。声者鸣也，鸣则有音，音必有响，响则必应，故云音声相和也。且雷霆有声，不动不闻，锺鼓有音，不击不鸣。《诗》云：嘤其鸣矣，犹求友声。《易》曰：呜鹤在阴，其子和之。此声响之相随，犹形之於影，自然而并生，俱出而俱没也。夫音者，本无待於声也，声发而响随之耳。如人言凶则气粗，声和则气悦，爱人者人常爱之，敬人者人常敬之，未尝不由己出，其犹音响之於鸣声，此固然之理也。前后之相随。夫身行於前，影必随之后，阳唱於前，阴必和於后。此影形相逐，阴阳相和，前后相随，此则必然之理也。《孔丛子》曰：前譬之古也，后譬之今也。古今相继，犹前后之相随，初无间然也。澄明子曰：前者始条理也，后者终条理也。未闻有前而无后也，亦未见有始而无终也。前后一理也，始终一贯也。不由於前而至於后者，天下无之。此大修行人初以无为居其前，无不为必继之於后，此自然之道也。是以圣人处无为之事。圣人者，天下之至人也。而曰处无为之事者，何哉？夫无为者，简易也。盖圣人者德并二仪，故参乾坤之理，而从於简易也。何以知之？《易》曰：乾以易知，坤以简能。易则易知，简则易从。易知则有亲，易从则有功。有亲则可久，有功则可大。可久则贤人之德，可大则贤人之业。易简而天下之理得矣。此圣人之所以处无为之事也。行不言之教。夫不言者，忘言也。盖忘言之中，至理存焉。谓天下之理尽在不言之中，故圣人得其奥理，默而行之，故云行不言之教也。然夫不言之教，谓天道也，盖天道不言而善应也。孔子曰：天何言哉？四时行焉，百物生焉。天何言哉？是以圣人观天之道，执天之行，故云行不言之教也。《易》曰：天生神物，圣人则之。天地变化，圣人效之。天垂象见吉凶，圣人象之。河出图洛出书，圣人则之。夫神物变化，吉凶图书，亦未尝有言也，而圣人则效法象，斯非行不言之教之谓欤？万物作而不辞。夫作者，言万物生成之称也。不辞者，谦不自矜也。《中庸》曰：大哉圣人之道，洋洋乎峻极于天。《易》曰：圣人作而万物睹。然未尝闻圣人自以称能也。如昔者仲尼祖述尧舜，宪章文武，上律天时，下袭水土，如天地之无不持载，无不覆祷，如四时之错行，如日月之代明，万物并育而不相害，道并行而不相悖。小德川流，大德敦化，是以门人弟子有曰：夫子圣者欤？何其多能也。孔子曰：圣则吾不能。此谦称，不辞之谓也。生而不有。夫生者，仁之称也。何以言之？《易》不云：生生不息之谓仁。不有者，不自有其仁也。先儒曰：可使天下被圣人之仁，不可使天下知圣人之仁，被圣人之仁而知圣人之仁，则仁之小者也。有方而可议也，被圣人之七而不知圣人之仁，则仁之大者也。无迹而名也，此圣人生而不有之说也。为而不恃。夫圣人者，多才多艺者也。而未尝自以为能，故云为而不恃也。昔阳子居问圣人之治，老子曰：圣人之治，功盖天下而似不自己，化贷万物而民弗恃。有莫举名，使物自喜，立乎不测，而游乎无有。此为而不恃之说也。非斯之义欤。功成不居至是以不去。不居者，不自伐其功也。不去者，谓其名不去也。又云不居者，身退也。盖功成身退，则其德乃长，其名乃彰。故云不去也。经曰功成名遂身退，天之道是也。如昔者禹平水土有功，舜以天下禅禹，禹让舜之子商均，避於阳城，是功成不居也。而天下之民从。是其名不去也。非斯之谓乎。
　　喻清中曰：天下皆知至是以不去。美在己不在人，善在己不在人。今夫积一美而欲使天下之人皆知之，则非美已；行一善而欲使天下之人皆知之，则非善已。天下之事，有者无之对，难者易之对，长者短之对，高者下之对，其相生相成，相形相倾，犹响之应声，影之随形。圣人一普之以无心而已。其事也无为，其教也不言，犹之天焉作成万物而不辞其劳，有生之用，无生之迹，有为之实，忘为之力。吾夫子曰：惟天为大，惟尧则之。荡荡乎，民无能名焉。圣人之所以法天者，功成而不居其功。极其至也，善积而名显，德彰而身尊，我不求名而名自随。虽欲去之，如之何去之。鬳斋所谓有其有者不能有，无其有者能有之。可谓说着痛快处。去字读如君子去仁之去。先儒谓为善而避名，则天下无可为之事，圣人有心於为善，无心於得名，而名之终不可得而去者，犹音声之相和，形影之相随耳。合首尾而并观，则一章大旨，脉络联属，末复提起两语曰：夫惟弗居，是以不去。非特作文之妙处，而教人之意，可谓深切着明也矣。
　　胥六虚曰：天下皆知至前后之相随。夫福为祸本，吉乃凶源，自然之理也。人莫之能知，故圣人慈悯世之不悟，告之曰：天下皆知其美善而趋之乐之，而不知其恶与不善由此而生也。是理也，犹有无之相生，难易之相成，长短之相形，高下之相倾，音声之相和，前后之相随。自古迄今，事事物物皆有反对，如环无端。若夫超然独立而无对者，其惟圣人乎。是以圣人处无为之事至是以不去。是以圣人独立而无与之反对者，盖其处无为之事，行不言之教也。无为之事非不为也，谓顺物自然，因而不作，感而遂通耳。行不言之教，非缄默而已，谓至诚内修，忠信外施，天下从之，无事辞费。□若然者，虽日应万机，和而不倡，所以不辞劳，故曰作而不辞也。天下之民生者由其养而己，无所与，故曰生而不有也。立事建功，循其分内，为其当然，不恃为己能，故曰为而不恃也。至於功成事遂，即退身避位，故曰功成不居也。夫惟如此，法以天道，其身全，其功存，是以千万世称誉而不绝矣。故曰是以不去。
　　《拾遗》肇曰：有无相生，其犹有高必有下，然则有无虽殊，俱未免於有也。此乃言象之所以形，故借出有无之表者以松之。光曰：此六对者，物之所以不齐，惟丧耦者能同之。
　　《诸子旁证》：《文子》曰：老子云道可以弱，可以强，可以柔，可以刚，可以阴，可以阳，可以幽，可以明，可以包裹天地，可以应待无方。知之浅不知之深，知之外不知之内，知之粗不知之精，知之乃不知，不知乃知之。孰知知之为不知，不知之为知乎，夫道不可闻，闻而非也，道不可见，见而非也，道不可言，言而非也。孰知形之不形者乎？故天下皆知善之为善也，斯不善矣。知者不言，言者不知。
　　石潭曰：天下皆知美之为美，斯恶已。皆知善之为善，斯不善矣。故有无相生，难易相成，长短相形，高下相倾，音声相和，前后相随。美恶善不善，有无难易，长短高下，皆对待言其无常名也。有美则与恶对，有善则有不善对，故曰天下皆知美之为美，斯恶已；皆知善之为善，斯不善矣。至於有有则有无对，有难则有易对，有长则有短对，有高则有下对，所以相生相成，相形相倾也。然此皆相反者，至於声音前后，非甚相沫，而并及之何哉？盖言彼之相生相成、相形相倾者，亦如声音之相和、前后之相随，必然之理也。此又以其不相反者形容其必相反也。是以圣人处无为之事，行不言之教。无为不言，皆所以体夫道之无名者也。有名则有为有言。道既无名，何待於言且为乎？是以出於美恶善不善之外。夫惟无为不言也，美尚不得而名，况恶乎？善尚不得而名，况不善乎？万物作焉而不辞，生而不有。为而不恃。功成而弗居。万物作而吾亦不辞，听其作也。生而不有。我虽生之，而未尝以为我有以生之也。为而不恃。我以无为而为，而未尝恃其有所为也。功成弗居。虽生之为之，不可谓无功，而不居其功也。如此，则吾虽美而人不知其为美，吾虽善而人不知其为善矣。夫惟弗居，是以不去。有居则有去，我自居以美，美名去则为恶矣。我自居以善，善名去则为不善矣。惟处无为之事，行不言之教，作而不辞，生而不有，为而不恃，功成而不居，是以其名不去也。其名不去，则吾之名矣。此段乃申上无名之义。
　　道德真经集义卷之六竟
　　道德真经集义卷之七
　　凝远大师常德路玄妙观
　　提点观事刘惟永编集
　　前朝奉大夫太府寺簿兼
　　枢密院编修丁易东校正
　　不尚贤章
　　考异：河上公作《安民章》，赵实庵作《至神独化义章》。
　　唐明皇疏：前章明万殊逐境，善化则归根。此章明贵尚不行，无为则至理。首标不尚，绝矜徇之迹。次云圣理，示立教之方，结以无为，明化成而复朴也。
　　杜光庭曰：大圣人为理，贤人辅之，鱼水相资，安得不用？上自二五之主，至于霸王之君，开国建功，仗贤为本。不尚者，矜徇夸衒之行也。贤人用则人自理，矜衒用则怨争兴。不尚矜夸自无怨争，不贵乎丽容珍货则人无贪求，乃合乎圣，合虚资腹，无知无欲之尚矣。
　　张冲应曰：安者治也，民即人也。此章盖谓王侯大人反身入道，有以、养其身，则表正影从，而人皆以无为为本，斯无不治安者矣。
　　不尚贤，使民不争。不贵难得之货，使民不为盗。不见可欲，使心不乱。是以圣人之治，虚其心，实其腹，弱其志，强其骨，常使民无知无欲，使夫知者不敢为也。为无为，则无不治矣。
　　考异：使心不乱，古本作使民心不乱。无不治，傅奕、孙登作无不为，古本同。
　　河上公曰：不尚贤。贤谓世俗之贤，辩口明文，离道行权，去质为文也。不尚者，不贵之以禄，不贵之以官。使民不争。不争功，明返自然也。不贵难得之货。言人君不御好珍宝，黄金弃於山，珠玉捐於渊。使民不为盗。上化清净，下无贪人。不见可欲。放郑声，远美人。使心不乱。不邪淫，不惑乱也。是以圣人之治。说圣人治国与治身同也。虚其心。除嗜欲，去烦乱。实其腹。怀道抱一，守五神也。弱其志。和柔谦谦，不处权也。强其骨。爱精重施，髓满骨坚。常使民无知无欲，反朴守淳。使夫知者不敢为也。思虑深，不轻言。为无为。不造作，动因循。则无不治矣。德化厚，百姓安。
　　王辅嗣曰：不尚贤至使心不乱。贤犹能也，尚者嘉之名也，贵者隆之称也。惟能是任尚也，曷为唯用是施，贵之何为？尚贤显名，荣过其任，下奔而竞，效能相射，贵货过用，贪者竞趣，穿窬探箧，没命而盗。故可欲不见，则心无所乱也。是以圣人至实其腹。心怀智而腹怀食，虚有智而实无知也。弱其志强其骨。骨无知以干，志生事以乱。常使民无知无欲，守其真也。使夫知者至无不治矣。智者，谓知为也。
　　唐明皇曰：不尚贤，使民不争。尚贤有迹，循逃则争兴，使贤不肖各当其分，则不争矣。疏：尚，崇贵也。贤，才能也。言君崇贵才能则有迹，徇迹而失真，失真必尚贤之由。循迹起交争之弊，不若陶之玄化，任以无为，使云自从龙，风常随虎，则唐尧在位，不乏元凯之臣；伊吕升朝，自得台衡之望。各当其分，人无觊觎，则不争也。不贵难得之货，使民不为盗。难得之货，谓性分所无者，求不可得，故云难得。夫不安本分，希效所无，既失性分，宁非盗窃。欲物任其性，事称其能，则难得之货不贵，性命之情不盗矣。疏：人之受生，所禀有分，则所禀材器是身货宝，分外妄求，求不可得，故云难得。人不安性分，希慕聪明，且失天真，尽成私盗。今使贤愚袭性，能否因情，既无越分之求，自轻难得之货，皆得性已，谁为盗乎？故庄子曰：不仁之人窃性命之情，而饕富贵。又解云：以人君不贵珠犀宝贝，则其政清静，故百姓化之，自绝贪取。人各知足，故不为盗矣。不见可欲，使心不乱。既无尚贤之迹，不求难得之货，是无可见之欲，而心不惑乱也。疏：希慕聪明，是见可欲，欲心兴动，非乱而何？今既不崇贵能，亦不妄求越分，则不见可欲之事，而心不惑乱也。是以圣人之理。疏：说圣人理国理身，以为教本。夫理国者复何为乎？但理身尔。故虚心实腹，绝欲忘知於为无为，则无不理矣。虚其心。心不为可欲所乱，则虚矣。疏：夫役心逐境则尘事汨昏，静虑全真则情欲不作，情欲不作则心虚矣。庄子云虚室生白。谓心虚则纯白自生也。故曰虚其心，实其腹，道德内充，则无矜徇，亦如属厌而止，不生贪求矣。疏：腹者受足则不贪欲，使道德内充，不生贪爱，故云实其腹。属厌而止者，《春秋》阎没、汝宽谏魏武子词也。欲以小人之腹，为君子之心，属厌则足而不贪也。弱其志。心虚则志弱。疏：志者心之事，事在心曰志，欲令心有所行，皆守柔弱，故知心虚则志弱矣。强其骨。腹实则骨强。疏：骨者，体之干。既其道德内充，常无贪取，不贪则腹实，腹实则骨坚强也。常使民无知无欲。常使人无争尚之知，无贪求之欲。疏：圣人所以虚心实腹之教者，常欲使百姓无争尚之知、贪求之欲，令其自化尔。使夫知者不敢为也。清静化人，尽无知欲，适有知者，令不敢为也。疏：无知无欲者，己清静矣，则使夫有知者渐陶淳化，不敢为徇迹贪求而无为也。为无为则无不治矣。夫於为无为，而人得其性，则淳化有孚矣。疏：夫得其性而为之，虽为而无为也。且绝尚贤之迹，不求难得之货，人因本分，物必全真，於为无为，复何矜徇？既无声而无臭，人固不识，而不知淳风大行，谁云不理？杜光庭曰：不尚贤使人不争。徇迹者？矫妄之谓也。尚贤之旨既兴，矫妄之人必至，何者？贤难知也。诈而疑信，佞而疑忠，岂易辨哉？《经》云智慧出有大伪，是则上好智，下应之以伪，上好贤，下应之以妄，不若正身率下，无为御人，陶以太和，化以清静，则佐理之贤自为其用矣。乃云龙风虎之谓也。云从龙，风从虎者，《易》乾卦孔子解九五之辞，九五，飞龙在天。能广感众物，故水流湿，火就燥，云从龙，风从虎。各随其类，自相应感，以况帝王升九五之位，万国来庭。云圣人作而万物睹，本乎天者亲上，本乎地者亲下。此言水是阴，若流於地必就湿处。火是阳，若焚於薪必就燥处，言此二物无识无情，为气相感，尚犹如此。又龙是水畜，云是水气，龙吟则景云起；虎是威猛之兽，风是振动之物，虎啸则谷风生。此二物是有识有情，与无识无情者因气类同，亦相感如此。况圣人降世，飞龙在天，圣贤相须，万物交感，故广其事尔。唐尧在位者，帝尧号陶唐氏，姓伊祁名放勋。帝舜有虞氏，颛顼之后，乔牛之孙，瞽映之子，母曰握登，生舜於姚丘，因为姚氏，名重华。元凯之臣者，即八元八凯也。昔高辛氏有才子八人：伯奋、仲堪、叔献、季仲、伯虎、仲熊、叔豹、季狸，忠肃恭懿，宣慈惠和，天下之人谓之八元。高阳氏有才子八人：苍舒、颓鼓、祷戭、大临、龙降、庭坚、仲容、叔达，齐圣广渊，明允笃诚，天下之人谓之八凯。此十六族齐其美，不陨其名，尧不信用，举舜为尧臣，举八元使布五教于四方，举八凯使主后土。台衡之望者，天子置三公之官以象三台也。不贵难得之货，使民不为盗。人之生也，禀天地之灵，得清明冲饵之气为圣为贤，得浊滞烦昧之气为愚为贱。圣贤则神智广博，愚昧则性识昏蒙。由是有性分之不同也。老君谓孔子曰：易之生人及万物，鸟兽昆虫各有奇偶，谓气不同。而凡人莫知其情，唯达道德者能原其本焉。《文子》云：清气为天，浊气为地，和气为人。於和气之间有明有暗，故有贤有愚。愚欲希贤即越分矣，暗欲代明即妄求矣。此为窃性命之情而饕贵富。《庄子□骈拇篇》之词也。夫贵富所以可饕，犹有蒿之者，若乃无可尚之逵，则人安其分，将量力受任，岂直次己效彼，以饕窃非望哉？人君不贵珠犀宝贝之货，不息贪人，人各自足，斯可谓不为盗也。不见可欲使心不乱。希慕，羡望也。性识有限而羡望聪明，是为越分，名之为欲。又修道之士初阶之时，愿行未周，澄炼未熟，畏见可欲，为境所牵，乃栖隐山林，以避嚣杂，及心泰志定，境不能诱，终日指挥，未始不晏如也。所谓小隐於山，大隐於廛。未能绝欲，恐境所牵，乃栖遁山林以避所见，及其澄心息虑，想念正真，外无挠惑之缘，内保恬和之志，虽营营朝市，名利不关其心，碌碌世途，是非不介其意。混迹城市，何损於修真乎？是以圣人之理。天真皇人谓黄帝曰：未闻身理而国不理者。夫一人之身，一国之象也。胸腹之位，犹宫室也。四支之别，犹郊境也。骨节之分，犹百官也。神犹君也，血犹臣也，气犹民也。知理身则知理国矣。爱其民所以安国也，希其气所以全身也。民散则国亡，气竭则身死，亡者不可存，死者不可生，所以至人销未起之息，理未病之疾。气难养而易浊，民难聚而易散，理之於无事之前，勿追之於既逝之后。子勖之焉。虚其心。惟道集虚，虚心则道集於怀也。道集於怀，则神与化游，心与天通，万物自化於下，圣人自安於上。可谓至理之代矣。虚室生白者，《庄子□人间世篇》之词也。室者，心也。视有若无即虚心也。心之虚也，纯白自生。纯白者，大通明白之貌也。《内观经》云：夫心者，非青非赤、非白非黄、非长非短、非圆非方，大包天地，细入毫芒。制之则止，放之则狂。清静则生，浊躁则亡。明照八表，暗迷一方。人之难伏，惟在於心。所以教人修道，即修心也。教人修心，即修道也。心不可息，念道以息之；心不可见，因道以明之。善恶二趣，一切世法因心而灭，因心而生，习道之士灭心则契道，世俗之士纵心则危身。心生则乱，心灭则理，所以天子制官僚，明法度，置刑赏，悬吉凶，以劝人者，皆为心之难理也。无心者令不有也，定心者令不惑也，息心者令不为也，制心者令不乱也，正心者令不邪也，浄心者令不染也，虚心者令不着也。明此七者，可与言道，可与言修心矣。实其腹。夫心者嗜好无穷，腹者含受有足。心无穷，故虚之。腹有足，故实之。心虚则众欲不生，腹实则贪求自止。怀忠信，抱质朴，可谓德充於内矣。《春秋》者，鲁史记之名也，注阎没、汝宽谏者，《春秋》昭公二十八年，晋魏献子舒为政，以其子戊为梗阳大夫，今晋阳也。冬，梗阳有狱，戊不能断，以其狱上於献子。讼人之大宗以女乐为路魏子，将受之，戊谓魏子二大夫阎没、汝宽曰：主以不贿闻千诸侯者＃1，受梗阳之贿，贪莫甚焉。吾子必谏。皆许诸。退朝，待于庭。馈入，魏子召二大夫食。比置，三叹。既食，使坐。魏子曰：吾闻诸伯叔，谚曰惟食忘忧。吾子置食之间三欺，何也？同辞而对曰：他人赐二小人酒，不夕食，镜之始至，恐其不足，是以一叹。中置，自咎曰，岂将军食之而以不足？是以再叹。及馈之毕，愿以小人之腹为君子之心，属厌止，是以三叹。魏子辞梗阳之贿。献，谥也。疏云：武子，则武子名颗，谥曰武。阎没汝宽二大夫谏武子之音，愿以小人之腹为君子之心，腹则易足，心则难满，欲其息贪，不受梗阳之贿。小人腹饱，犹知厌足，君子之心亦宜然矣。《春秋》美之。魏氏纳练，所以兴也。弱其志。《诗序》曰：在心为志。夫心之所起为志，所行为事。心既柔弱，则无险躁纷竞之事，皆处和平矣。事和平则为理之本。强其骨。弱其志，则廉柔不犯於外。强其骨，则坚固有备於内。为道之者筋骨坚强，百疾不能侵矣。腹实则骨强，和气充也。理国者政清则民静，费省则力丰。民静者，志弱之谓也。力丰者，骨强之谓也。常使民无知无欲。贪求则争起，有知则事兴。争欲既无，清静自化矣。使夫知者不敢为也。下化於上，犹风之偃草，淳和普洽则皆返无为也。为无为则无不治矣。无为之理，其大矣哉。无为者，非谓引而不来，推而不去，迫而不应，感而不动，坚滞而不流，卷渥而不散也。谓其私志不入公道，嗜欲不枉正术，循理而举事，因资而立功，事成而身不伐，功立而名不有。若夫水用船，砂用肆，泥用橇，山用樏，夏渎冬陂，因高而田，因下而池，故非吾所谓为也，乃无为矣。圣人之无为也，因循任下，责成不劳，谋无失策，举无遗事，言为文章，行为表则，进退应时，动静循理，美丑不好憎，赏罚不喜怒，名各自命，类各自用，事由自然，莫出於己，顺天之时，随地之性，因人之心。是则群臣辐凑，贤与不肖各尽其用。君得所以制臣，臣得所以事君，此理国无为之道也。无声无臭者，《诗□大雅□文王篇》也。言天道难知，耳不闻声音，鼻不闻臭芳，仪法文王之事，则天下自信而顺也。不识不知者，《诗□大雅□皇矣篇》，言人不识古不知今，顺天之法而行之者。此言天道尚诚实，贵性於自然，不尚贤贵货即合於此矣。
　　宋道君曰：不尚贤至使民不为盗。尚贤则多知，至於天下大骇，儒墨毕起。贵货则多欲，至於正昼为盗，日中穴坯。不尚贤则民各定其性命之分，而无所夸趺，故曰不争。不贵货则民各安性命之情，而无所觊觎，故不为盗。庄子曰；削鲁史之行，钳杨墨之口。而天下之德始元同矣。《旅獒》曰：不贵异物贱用物，民乃足。不见可欲使心不乱。人之有欲，至於次性命之情以争之，攘夺诞谩，无所不至。伯夷见名之可欲，饿於首阳之下；盗跖见利之可欲，暴於东陵之上。其热焦火，其寒凝冰，故其心则溃乱偾骄而不可系。至於圣人不就利，不违害，不乐寿，不哀夭，不荣通，不丑穷，则孰为可欲？欲虑不萌，吾心湛然。有感斯通，止而无所碍，动而无所逐也。物孰能乱之？孔子四十而不惑，孟子四十不励心，盖得於此。是以圣人之治至常使民无知无欲。谷以虚故应，鉴以虚故照，橐钥以虚故能受，耳以虚故能听，目以虚故能视，鼻以虚故能齅。有实其中，则有碍於此。圣人不得已而临莅天下，一视而同仁，笃近而举远，因其固然，付之自尔，何容心焉。尧之举舜，而殛鲧，几是矣。心虚则公听并观，而无好恶之情；腹实则心足平泰，而无贪求之念。岂贤之可尚而货之足责。圣人为腹不为目，腹无择而容故也。志者心之所知，骨者体之所立，志强则或徇名而不息，或逐货而无厌，或矜其能，或伐其功，其玄道益远。骨弱则行流散徙，与物相刃相靡，胥沦溺而不反。圣人之志，每自下也，而人高之。每自后也，而人先之。知其雄，守其雌，知其荣，守其辱，是之谓弱其志，正以止之，万物莫能迁；固以执之，万变莫能倾。不坏之相，若广成子者千二百岁，而形未尝衰，是之谓强其骨。庄子曰：同乎无知，其德不离。同乎无欲，是谓素朴。素朴而民性得矣。圣人之治，务使民得其性而已。多知以残性命之分，多欲以汨性命之情，名曰治之，而乱孰甚焉。故曰常使民无知无欲，使夫知者不敢为也。辨者不敢骋其辞，勇者不敢奋其恢，能者不敢矜其材，智者不敢施其察，作聪明，矜机巧，滋法令以尽其众，圣人皆禁而止之，此所谓使夫知者不敢为也。九德咸事，俊乂在官，岂以知为凿也。行君之命，致之民而已。为无为则无不治矣。圣人之治，岂弃人绝物，而忽然自立於无事之地哉？为出乎无为而已。万物之变，在形而下。圣人体道，立乎万物之上，总一其成，理而治之。物有作也，顺之以观其复，物有生也，因之以政其成。岂有不治者乎？故上治则日月星辰顺其序，下治则鸟兽草木各遂其性。
　　王介甫曰：不尚贤使民不争。论所谓不尚贤者。圣人之心，未尝欲以贤服天下，而所以天下服者，未尝不以贤也。群天下之民，役天下之物，而贤之不尚，则何恃而治哉？夫民於襁褓之中而有善之性，不得贤而与之教，则不足以明天下之善。善既明於己，则岂有贤而不服哉？故赞之法度存，犹足以维后世之乱，使之尚於天下，则民其有争乎？求彼之意，是欲天下之人尽明於善，而不知贤之可尚。虽然，天之於民不如是之齐也，而况尚贤之法废，则人不必能明天下之善也。噫，彼贤不能养不贤之敝，孰知夫能使天下中心悦而诚服之贤哉？齐桓公问於管仲曰：仲不幸而至於不可讳，则恶乎属国？桓公贤易牙，而仲以为易牙於己不若者不比数之，无若隰朋者，上忘而下畔，愧不若黄帝而哀不已。若夫使其得上忘下畔之人而尊之於上，则孰有尚贤之弊哉？或曰：彼岂不谓是耶，特以弊而论之尔。不贵难得之货至使心不乱。尚贤则争兴，货难得则民为盗。此二者皆起於心之所欲也。故圣人在上不使人，不尚贤，不贵难得之货。不见此二者，则能使心不乱而已矣。尚贤则善也，不贵难得之货，为盗，恶也。二者皆不欲何也？盖善者恶之对也。有善则又有其恶，皆使善恶俱忘也。世之言欲者有二焉。有可欲之欲、有不可欲之欲。若孟子谓可欲之谓善，若目之於色，耳之於声，鼻之於臭，是不可欲之欲也。《字说》：谷能受也，欠者不足也。能受而能当，息不足者，欲也。老子曰：不尚贤，使民不争。不贵难得之货，使民不为盗。不见可欲，使心不乱。此老子不该不偏一曲之言也。盖先王不尚贤，亦非不尚贤；不贵难得之货，亦非不贵难得之货；不见可欲，亦非不见可欲。虽然，老子之所言形而上者也，不尚贤则不累於为善，不贵难得之货则不累於为利。惟其如此，故能不见可欲。孟子曰：可欲之谓善。夫善积而充之至於神，及其至於神则不见可欲矣。是以圣人之治至强其骨。夫虚其心，所以明不尚贤；实其腹，所以不贵难得之货；强其骨，所以明不见可欲。夫人之心皆有贤不肖之别，尚贤不肖则有所争矣。故虚其心则无贤不肖之辨，而所以不尚贤也。腹者能纳物者也，能纳物则贵难得之货矣。贵难得之货，则民为盗矣。腹既实，则虽有难得之货，亦财声色而已。凡所可欲者皆为欲。弱其志所以无求，强其骨所以有立。惟其无求也故不见可欲，而有立矣。无所求而有所立，君子之所贵也。惟其能贵於此，则无不治矣。常使民无知无欲，虚其心，弱其志，使民无知也。完其腹，强其骨，使民无欲也。使夫知者不敢为也。民贪其莫皆无知无欲，虽有知者亦不敢为也。为无为则无不治矣。有为无所为，无为无不为，圣人为无为，则无不治矣。
　　苏颖滨曰：不尚贤使民不争至强其骨。尚贤则民耻於不若，而至於争；贵难得之货则民病於无有，而至於盗；见可欲则民患於不得，而至於乱。虽然，天下知三者之为患，而欲举而废之，则惑矣。圣人不然，未尝不用贤也，独不尚贤耳；未尝弃难得之货也，独不贵之耳；未尝去可欲也，独不见之耳。夫是以贤者用而民不争，难得之货，可欲之事毕效於前，而盗贼祸乱不起，是不亦虚其心而不善腹之实，弱其志而不害骨之强也哉？今将举贤而尚之，宝货而贵之，衒可欲以示之，则是心与腹皆实也。若举而废之，则是志与骨皆弱也。心与腹皆实，则民争。志与骨皆弱，则无以立矣。常使民无知无欲至不敢为也。不以三者衒之，则民不知所慕，澹乎其无所欲，虽有智者无所用巧。为无为则无不治矣。即用三者之自然，而不尚、不贵、不见，所谓为无为也。
　　吕吉甫曰：不尚贤，使民不争。圣人知夫美斯恶、善斯不善，而我无容私焉，故虽靡天下之爵，因任而已，而贤非所尚也。民之争常出於相贤，知贤非上之所尚，则不争矣。故曰举贤则民相轧。不贵难得之货使民不为盗。聚天下之财者养人而已，而难得之货非所贵也。民之盗常出於欲利，知货非上之所贵，则不为盗矣。不见可欲，使心不乱。孔子曰：苟子之不欲，虽赏之不窃。君子之所欲者，贤也。小人之所欲者，货也。我皆不见其可欲，则心不乱矣。然则不尚贤者，非遣於野而不用也；不贵难得之货，非委之地而不收也。内不存诸心，而外不遗其迹而已矣。是以圣人之治至强其骨。心藏神，而腹者心之宅。虚其心则神不亏，而腹实矣。骨藏志，而骨者肾之余。弱其志则精不摇，而骨强矣。常使民无知无欲至则无不治矣。智者知贤非上之所尚，而货非上之所贵，而为之非所利，故不敢为也。夫唯如此，则无为无不治矣。
　　陆农师曰：不尚贤，使民不争。绝圣弃智，民利百倍。绝仁弃义，民复孝慈。此所谓不尚贤，使民不争；不贵难得之货，使民不为盗。绝巧弃利，盗贼无有。此所谓不贵难得之货。不见可欲，使心不乱。民不见善之可欲，则无争之乱矣。不见利之可欲，则无盗之乱矣。是以圣人之治至则无不治矣。心者有知而择，腹者无知而容，志者有欲而动，骨者无欲而立。是故圣人之治，虚其心，实其腹，弱其志，强其骨。虚其有知，实其无知，故能常使民无知。弱其有欲，强其无欲，故能常使无欲。
　　王元泽曰：不尚贤，使民不争。贤者，出众之称，尚之则民夸企外慕，争之端也。不贵难得之货，使民不为盗。民衣食足，而性定矣。妄贵难得之货，则其求无已，必至为盗。盖民之失性，由妄生分别。此篇务在齐物，使民复性。不见可欲，使心不乱。昧者妄见可欲，所以为心之溃乱。惟圣人能知诸物皆非真实，故万态一视而无取合之心。是以心镜常夷，物岂能乱之？是以能不尚贤，不贵货也。是以圣人之治至强其骨。心虚则无所分别，此申不尚贤之义。腹实则无所贵求，此申不贵货之义。志强则夸企而争胜，志弱则无营於外，此又申不尚贤之义。骨强所以自立，自立则外物不能迁，此又申不贵货之义。常使民无知无欲。知则妄见，欲则外求，二者既除，性情定矣。自不尚贤而化之，可使至於无欲。使夫知者不敢为也。智足以乱众者，禁而止之。为无为则无不治矣。为无为，非无为也，为在於不为而已，期於复性故也。切尝论之，三代之后，民无不失其性者，故君子则志强而好善，求贤无已；小人则骨弱而慕利，逐货不厌。志强则多知，骨弱则多欲，或有知或有欲，虽所趣不同，而其徇外伤本一也。惟圣人不然，弱其志则非所见者，卑而求近，以为无所求，而道自足也，强其骨非以自立而为贤，将以胜利欲，而尊德性也。夫然后名不能移，利不能溺，而性常定矣。
　　刘仲平曰：不尚贤至使民不为盗。不尚贤，使民不争。不贵难得之货，使民不为盗。古之道也。后世圣人亦可以复诸此乎？曰难得之货不贵之，易也；於其所谓贤而无以上之，难也。时也。然而尚贤有道。惟贤，然后尚之，而莫之贵也。由是天下信之，而亦至於勿争。《书》曰：不宝远物则远人格。不贵货也。所宝惟贤，则迩人安，尚贤也。远人格，民不为盗也。迩人安，使民不争也。不见可欲，使心不乱。可欲者善也，所不欲者不善也。圣人之道人者以可欲得之，则无欲矣。可欲者，穷理也。无欲者，尽性也。可欲者可语人以始，而不可求人以终。终以可欲，亦归於不善而已。老子曰：不见可欲，使心不乱。可欲者善也，故曰天下皆知善之为善，斯不善已。知善之所以为善者，不可不深知此也。是以圣人之治至则无不治矣。虚其心则爱恶息，爱恶息则志平一而同乎道。虚其心，弱其志，所以养神。实其腹，强其骨，所以啬精。而常使民无知无欲也。
　　刘巨济曰：不尚贤，使民不争。古者圣人作其道，足以哀民之瘼，方斯之时，贤未尚也。世衰圣人不作，知尚贤为世所尚，又未必贤，则徒厉民以食之，而使民穷以不肖，亦安得无争者乎？庄子曰：至德之世不尚贤，不贵难得之货，使民不为盗。古者贱货定衣食而已，世衰，上贵货专利，而使民穷於不足，亦安得而无盗乎？然非尚贤，则亦不能致货。盖为君辟土地，充府库。古之民贼，而今之良臣也。不见可欲使心不乱。目前诸欲以适情为可，则不能不见也。以不见之，则其心定矣。尚贤不贵货者，皆可饮之事也。是以圣人之治至强其骨。虚其心者，以尚贤。贵货出於世衰，非圣人之治故也。虚其心则毕万物，已足治矣，何俟於贤乎？实其腹者，经曰身与货孰多，盖养精以实腹，则所有非所有也。何事於货乎？弱其志者，志者心之使也。养神则心虚，心虚则神定，神定则无所用而弱矣。强其骨者，骨者体之干也。养精则腹实，腹实则精盛，精盛则骨强而立。常使民无知无欲。凡民知欲，不能自无，能使之无而已。虚心弱志，使无知故也。实腹强骨，使无欲故也。又使民常则善矣。盖有知则耻，不尚贤而争，有欲则思货而盗。使夫知者不敢为也。使民常则固善矣，不能使民常则亦叉有知者焉，使夫知者不敢为可也，使不敢为则固亦道矣。不言欲者，欲生於知而已。为无为则无不治矣。为无为，谓使敢为者不敢为也。敢为者不敢为，则无知无欲之得安其性。此其所以治也。前章言圣人以事教为应为，尚贤贵货皆事教之绪余，故次以不尚贤。此章言圣人治身以化民，使至於无知欲，则贤与货固外物也。后世尚贤贵货既不可废，而为上者苟能虚心弱志，则虽徇利实徒厉民以食之事矣。实腹强骨则难贵货，必无损下益上，宝珠玉以殃身之事矣。夫如是，则治於人者食人，人孰使之争？有余不足，分定而止，孰使之盗？
　　崇宁八注曰：不尚贤使民不争至则无不治矣。人生而静，天之性也。感物而动，性之欲也。盖圣人在上不尚贤，不贵货，使民不累於为善，不累於为利也。心不虚则乱，腹不实则有欲，志不弱则有刚，骨不强则不立，实其腹则无嗜欲矣。孟子曰：行有不慊於心，无是馁也。又云：人无饥渴之患，心为患也。庄子曰：嗜歌深则天机浅，浅则困矣。弱其志，无暴其气。又云：士尚志。而此谓弱志者何也？孟子方以士人言之，故进之。老子以反本言之，故退之。
　　刘骥曰：不尚贤使民不争至则无不治矣。不尚贤则忘名，忘名则民无所夸跂，故不争。不贵货则忘利，忘利则民无所觊觎，故不为盗。不见可欲则使人息其爱欲之心，故不乱。三者既除，性情定矣。然后可以虚其心，实其腹。虚其心者，物我兼忘也。实其腹者，精神内守也。物我兼忘则欲虑不萌，而志自弱矣。精神内守则形体充实，而骨自强矣。弱其志则贵乎无知，强其骨则贵乎无欲。故常使民无知无欲也。无知无欲则见素抱朴而造於道矣。圣人之道虚无自然，不可为也。为者败之，执者失之，故使夫知者不敢为也。为无为，则其为出於不为，自然之妙用，无不治矣。此庄子所谓游心於淡，合气於漠，顺物自然，无容私焉。而天下治，以其得大道冲虚之用也。故次之以道中。
　　赵实庵曰：初举不设智巧。一、去文辨。不尚贤使民不争。前章以圣人无为之功而治天下，至於功成不居，是得真常之用也。岂假外铄於我哉？所以圣不必绝，不知有所谓圣也。智不叉弃，不知有所谓智也。荡然无心而已矣。观夫三代已还，不知有所谓无为者也。故千里裹粮，亲贤以图治矣。老氏伤其不探本也，故继之不尚贤。夫任大也不必任小，有圣也，不必有贤。大则体道之无为，圣人之事是尔。小则任智而矜夸，贤者之事是尔。故大圣有作，治本无为，使天下之民各安其性命之情，而绝企慕夸争之心。《易》所谓乾道变化各正性命者是也。性命既正则纯纯当常，机心不作，贤与不肖孰能辨哉？我欲无为，愚其耳目；我欲成治，一其良心。智端起而机伪生，巧意作而争心起。及其变也，岂胜治哉？盖中人之性可上可下，以道化之则归乎纯，以贤诱之则进乎争。争心相仍，民性迁矣。虽欲任贤，而禁民之多知，曾不知正容悟道，冶容诲淫。故不尚贤者，至神独运也。上古之君不闻有佐，羲农之代亦所未闻。至於黄帝，有圾泉之战，而始有风后、力牧之臣，问治生之道，则有更区、歧伯之师，厥后圣道尚存，而求赞已切，《诗》云南有嘉鱼，则乐与贤。南山有台，则乐得贤。至于《简兮》刺不用贤。《丘中有麻》刺贤人放逐。《狡童》刺不与贤人图事。则知大朴既散之后，贤者不可不尚也。老子欲还纯返朴於衰周之世，故以不尚贤为言。无他，使民纯朴则不用争，使民贱物则不好贪。凡以救当时之弊而已。然则尚贤使能先王正礼义法度也，不尚贤，不使能，老子则欲清静无为也。迹虽不同，其於为治则一也。所以抱瓮灌园，发子贡之所问；耕田不仕，为伯成之所逃。又《马蹄》《胠箧》，宜蒙人之所指。二、除爱利。不贵难得之货，使民不为盗。不尚贤，使民不争。不贵难得之货，使民不为盗。不见可欲，使心不乱。此一节谓之三法通玄义，前二句言治法，后一句言治己。先得治己之道，然后可以治民。治民者以正也，正则不邪，不邪则无欲，无欲则心虚，心虚则不乱，不乱则万物服，万物服则智谋不用矣。奚以贤为？货者交利而俱赡，人我之养毕足而止，金玉虽贵，不能济饥，以道化之，其分各足，无使贱者僭於贵，贫者强於富。苟有奔竞，则越性命之情，而矜夸奇物。此必在乎人主敦尚素朴，不务荣观。天下之民不约而化，如汉文还千里马，晋武焚雉头裘，则天下贵货之心在矣。是知至治不在三器。韩子有言，要道存於四维。贾生极论，至於治己以无欲，则心间无事，无事则生定矣。至于巧者不敢矜其智，能者不敢矜其才，孰能投其所好哉。昔之人主不体至道，务以欲利胜己，而奸臣得以投其所好，未有不由是而亡也。太甲曰欲败度役耳目者，欲所为也。苟卿亦曰：由欲谓之道。尽赚也。从人所欲，不为节限，则天下之道尽於快意。圣人之治，苟能去欲而虚心，则夫神天明照，知四方未足为远也。三、正性情。不见可欲，使心不乱。谓不以一物为累其心者，则其心自无矣。凡称见者，非独眼见。六根皆见，因见即欲，多欲乱心，心固不净。且眼为六根之首，以眼为见根，眼本为见，见所为尘审物为境。耳虽曰听，听实耳见，见所为尘审物为境。鼻虽曰臭，臭实为见，见所为尘审物为境。舌虽曰味，味实为见，见所为尘审物为境。身虽曰触，触实为见，见所为尘审物为境。意虽曰识，识实为见，见所为尘审物为境。此名六根，六根生六尘，六尘对六境，谓之三六十八界轮转，生死之因缘也。所觉不同，同谓之觉。所见不同，同谓之见。六欲所取，本同一心，从心所，分，三界唯识。六根取境，藏之於意，意亦是心，心为藏识。六根谓之六识，上有六七，兼之为八。七识者，为六识般运业境而归八识，七识亦名意。八识执三藏，谓能藏所、藏执、藏能，与染浄所知诸法为依止，是故名为种子。七识八识，同名曰意，亦名曰心。故此六欲染乱一性，性者心之生，心实性也。自无始已来，使我不得归入正道，由汝六识取受无厌，使此心终日营营，流转爱风，未尝暂止其疾。俛仰之间，再抚四海之外，如风中灯焰不停，故如风中乱丝不整。故夫既一心不理，是心随境转，转转不休，心神耗动，日趋妄境，化为异类，无由返本。欲之害性，可不慎欤。盖欲非一日而积也，性非一日而染也，中有无明为己主宰。自无始已来至今日也，且如初入包胎，缘不浄境，业报曰因，爱即生。初入包胎从爱中来，爱中有欲，逐生此心，至於婴孩之时，虽情未开，喜怒已生於心矣。速至能别人事，六欲所起，分裂六处，受用一境，欲生一心，所起境既无量，心亦无边。惟彼一心，不知所住，是欲胜而心乱故也。是故三界初上六天，名曰欲界。第一太皇黄曾天人，六色根俱染。太明玉完天人，一欲根粗浄，五欲根粗染。清明何童天人，二欲根粗浄，四欲根粗染。玄胎平育天人，三欲根粗浄，三欲根粗染。明文举天人，四欲根粗浄，二欲根粗染。上明七曜天人，五欲根粗浄，一欲根粗染。以上六天，谓之欲界。太真科曰初下二天，果报尚粗，犹以身交为欲，次二天以执手为欲，第五天以口说为欲，第六天以眼视为欲。今缘六欲，感此六天，凡一根粗浄，上进一天，六欲总超，上登色界。自此以性一切销尽，方登无色界天。凡称无色，是无欲也。盖修行之始，去欲为难。自六趣以至於为人，自人道以至於为圣，超证之门以渐消也。经曰少私寡欲，《易》曰惩忿窒欲，经言其渐，《易》言其损。虽然学者之所修，固如是也。而与物委蛇而同其波者，又非起心而绝之，无根也，孰尘也，无尘也，孰境也，通乎此，则真人哉。次为治之要。一、牒前证治本一。是以圣人之治。前三句为三法通玄义，后四句为四事成治义。是以字牒前起后，谓圣人能知此三者，又在虚心实腹，弱志强骨，是使圣人行道也，皆言之有绪矣。不尚贤，绝巧智也；不贵货，绝珍异也；不见可欲，宁心也。此三者为治世之基。基不立则何以求安乎。学之为王者，事其以久矣。此三者，圣人亦常闻之矣。闻之则志於行之也，又行之在乎四事矣。故曾子曰：尊其所闻则高明矣，行其所知则光大矣。所谓光大者，行此四事也。一曰虚其心，二曰实其腹，三曰弱其志，四曰强其骨。二、湛然无物。虚其心。虚其心者，虚有四说焉，三说非，一说是。一曰如太空之虚，二曰如空谷之虚，三曰如虎在丘之虚，四曰以一为虚。夫太空之虚，空谷之虚，丘虚之虚，皆非也。此非空非谷非丘之可比也，乃一之虚也。若夫以其心如太空之虚，则独觉之人厌离烦恼，使一毫不累於心，坐观虚空，空极渺漫，无能作为，岂出治之圣人守此为虚哉？此其一也。又以空谷之空为虚，此特山之有之穴空而已，空谷传应以虚感声，声出亦虚，两虚相合，能应而已。虽然，以谷况心，一无所作，响则应之，岂不善喻。经亦曰谷神不死，凡言谷神，谷中有神也，非特空谷而已。谷而无神，则所谓神灵者果何物乎？我呼彼应是和也，岂有人君之治，和而不唱者哉？不唱而和则失常矣。此谷虚不可以比出治圣人之心。此其二也。《字说》曰：虚，在丘则虚丘。虚则人不敢进。夫王者之事，以天下为一家，不独亲其亲，不独子其子，皆欲爱利之，至於四海，咸使归向，岂特如虎之在丘，绝物为虚邪？此三也。今之所言治者以一为虚是也。夫一在坎则实，在离则虚，水火相生，精神之运用，不可须臾离也。故圣人精神之运，心术之动，法诸水火有不测之神，一本也。道生一，一为虚，不生而为有生之宗，无用而为众用之祖，一况君也。其在象则三画而成乾，三三两两之则三才变通也。自一自三而六，至於三百八十四爻，一无不在矣。一即神也。以虚泛应虚固无用，其果不用乎？圣人之道，役人也不为人所役，役物也不为物所使，一而不二，制命也。汉策曰命，非圣人不行。一而不紊，静之至也。静而不变，道之常也。不变而变，道之用也。物变我静，守乎一也。我静物动，观其复也。则知一者，无为也，无为而无不为也。帝王之心通乎三玄，以行四事，孰谓虚无为不治哉？此一为虚是也。三、道备纯乾。实其腹，八卦以坤为腹，化为五材者，在地成形而坤，则藏之，故为腹。又背为阳，腹为阴，以其主藏，则藏往者是也。土主意出而为新也，归而为往也。皆主藏之。以其多藏，故曰实腹。又以坎离二象观之，坎实其中，有实腹之象，离虚其心，有虚心之象。坎刚离柔，则心腹为刚柔也。经曰人法地，《易》曰立地之道曰柔与刚。然实者非虚以通之，则不神，故曰黄中通理。若夫虚者不履实际，则不至清浄觉地。御注曰：虚心则公听并观，而无好恶之情。一公生明是也。离为火，火文明圣人南面而听天下。实腹则赡足平泰而无贪求之念，容乃公也。坤为腹，腹主容，圣人中正以观天下是也。向之所论，虚心实腹，显圣人出治之用也。夫虚实之用，在人为事也，在卦为坎离也，在气为阴阳也。用之为人事如彼其言也，用之为坎离法故不同也。且阳实而阴虚，炼丹之法，使二八阴消，九三阳长，阳纯则仙，阴纯则死，坎以内外为阴，离以内外为阳，火上水下则未济，降火就水则既济。从天地之道，自子至午变纯阳，自午至亥变纯阴，自然之运也。故曰天地以顺动，此乃循常施化也。及在人身，岂不随天地之为阴阳邪。凡随天地之为阴阳，是未得制之之法也。不免与造化为流人而已，不知制命在我者也。凡阴阳之道，顺之则死，逆之则生。太白山人曰：五行颠倒术，龙从火里出。五行不顺行，虎向水中生。此逆也，逆则生。太率论之，本非逆也，乃和会也。致之似逆，归之曰和。太上曰：水火比於道之真体。水火之用，是以术而制之。使夫坎中之一补离之虚心，变离为乾，其道成矣。若虚心未实，离坎徒迷。真人曰阴坎徒迷，一阳离五见形是也。平叔曰：点化离宫腹里阴。极而论之在得一也。既得一，在火候也，非火候数足，岂能补之？或曰：经不及是，止论圣人之治。此何以及之。不知五千言，长生之宗也。出可以治世，入可以登仙。安期生，策士也，张子房，王佐也。期不用於楚，良成功於汉，二人皆登仙，是出处有道也。昧者岂及於斯乎？四、柔顺自守。弱其志。孟子曰：志者，气之帅也。御注曰：志强则或徇名而不息，或逐货而无厌。今夫蹙者趋者是气也，气可使之和，和则内以安神、外不逆物。苟不和也，岂免攫拳而伤物，暴杆以戾人。非气之自使，志实使之也。故曰志者气之帅。老子以懦弱谦下为表，言夫志不得不弱。然则以治道论之，志意不大，识量不远，岂足以当大事乎？必须刚也，刚则决柔，岂特刚而不柔邪？柔以返刚，圣人体天一刚一柔，迭相因也，不夬则不决，决则乾道成也。又刚过而不中，过则有悔也。乾元用九，乃见天则，夫能用九者，弱志之谓也。杨雄曰：见善明用心，刚夫见善则明道也。明道於我，则志气自大矣。在君子则谨守其志，深藏若虚。故以弱而守之也。苟不能以弱而守之，则气暴而不纯。凡养气之道，柔顺为本。经曰豫若冬涉川，犹若畏四邻。使内不犯外，犹之处子，不然则喜怒交攻，而伤其和矣。长生之宗，莫慎於此。胡不观乾之九五，飞龙在天，刚得位也，进不可极，极则有悔矣。大有之上九，宜其刚而不中也。然且履信思乎顺，故自天佑之，吉无不利也。虽然，时也，而性在其中矣。若夫弱志以守一，自非听之以气者，必反是矣。五、立德明道。强其骨。向所谓不尚贤也，下为能知也。虚心已下，四者为能行也。至於强其骨，尤见其能者也。何以言之？骨强则有立，《易》曰信以发志也，主信则有立。又曰天行健，君子以自强不息。体乾之道，则行而无所碍，动而无所逐，信以主之也。无信则不立，此又至刚至大者之所能行之也。盖自虚心实腹弱志以养之，至於此则所谓善养吾浩然之气，充塞乎天地之间，碗乎其不可拔也，孰能御之。经曰强行者有志，此自养之以柔，然后能至刚也。《易》以先刚而后柔，老子以先柔而后刚，用之各有其道也。夫肾为一水一石，水柔也喻志，石强也喻骨。凡自柔至於刚，而酌然可见者，一阳生於至阴之中，柔极而刚也。一阴生於至阳之中，刚极而柔也。若是乃知刚柔之迭用也。若守之而不行，则曰自晦，自晦者岂能利天下后世哉？圣人观天之道，豫以顺动，风雷云雨施於天，礼乐刑政施於人，内且不刚焉自立矣。是以骨强则有立，弱以守之，正以行之者也。如有所立卓尔，则异乎根也欲矣。观夫天下学道之士多矣，有知之者，知之而不能守，守之而不能行。无他焉，是欲利之心胜而清虚之道难反。强其志而弱其骨也，譬如多积货财，阖户守之，不能贸迁，何由富矣。御注曰：骨强则行流散徙，言无中下矣。惟自强不息者，为能体此。三政化所及。常使民无知无欲。此一句总结前义，下一句示以法也。常使民无知无欲，则是重明向上不尚贤、不贵货、不见可欲，以至虚心实腹、弱志强骨，言圣人出治天下有此七者，诚无他焉，使民无知无欲是也。尚贤则多知，至於天下大骇，儒墨毕起。责货则多欲，至於决性命之情以争之，攘夺诞谩，无所不至。见名之可欲，见利之可尚，皆失道者也。惟圣人为能去此三者，民自无知也，亦无欲也。惟民生厚，因物有迁。盖以上之人作聪明，务机巧而为之诲也，及其已甚，刑法不足以齐之。董子曰：法出而奸生，令下而诈起。此昔之在位者教之不善，风俗渐染之深，未可一日而化也。今虽欲以法而禁之，令而申之，彼其奸恶之心尚在，当以道化之则可也。法始乎伏羲而成乎尧，大备乎成周，而智巧尽矣。故曰周衰而道微可知也。老子作经，意在乎此。虽然，岂止为当时而作，将以为万世之蓍龟。及其乱也，何异乎战国，是尚贤贵货多欲之过。孔子曰：民可使由之，不可使知之。尧闻童谣曰：不识不知，顺帝之则。苟在上之人多知多欲，而欲其无知无欲，是不可也。犹之恶醉而强酒，诚不若以至诚而化之，纯朴以守之，在上者如愚，在下者无知，即庄子谓上如标枝民如野鹿，何威福之用哉？刻意尚行，离世异俗，民始疑矣。二、牒前智巧无施。使夫知者不敢为也。经曰将以愚之，民之难治，以其智多。庄子曰：天下有道，圣人成焉；天下无道，圣人生焉。多知多欲，爚乱天下，至於民失常性又欲以刑威而禁之，兹又大乱之本也。秦之毒天下，智巧胜矣，不能用仁义而以刑威，欲治天下，恩不及民，故其忘速矣。然民岂无知也，可使藏之而不用，惟上之人不启其端，则下之人有知而不敢为也。《阴符经》曰：绝利一原，用师十倍。其此之谓也。若使夫知之者敢为，则纷拏不足而禁矣。一至于此，虽欲诛之，有不胜诛者矣。故曰我无为而民自化。四显无为之功。一、化行无彰二。为无为，此一句总结一篇之义，以明圣人出治，虽无为而未尝不为。无为则绝物，有为则近事，所谓事非道也，而事实出於道矣。使为之而不见为之之迹，治之而不显治之之功，斯善矣。且如之何使为而不见为之之迹、治之而不显治之之功乎？《易》曰寂然不动，感而遂通。夫不动者性也，感而遂通者情也。性本无为，道之体也。道之为性，其实无形，有极而作，则天地至於万物，无不由兹而出焉。《传》曰万物职职，皆从无为殖是道也。出於圣人之心，而应次二之神，潜天而天，潜地而地，无非精神之运动者也。夫见於精神之运动者，则有为也。运而不见其进者，本无为也。且不为也，天下一日二日，而万机其可置而勿论乎。勿论则不治。若事事而治之，物物而察之，则又劳矣。劳则堕，堕则不治矣。凡为之之道，岂免仁以仁之，义以宜之，礼以体之，信以质之，恩以爱之，刑以威之哉？若出治而略此数者，且欲求治，又不可得也。上古不用礼法，羲皇已用结绳，大率上古之时，民纯事简，无为之功易可见也。若谓后世只可有为，不可无为，则是道不可行也。惟体道之圣人能通乎此。《易》曰其道甚大，百物不废。惟不废一物也，道实有为之。及乎求道也，道本无为矣。兹所谓为无为者是也。尝试论之，无为者内圣也，有为者外王也。内圣则渊乎其虚，外王则兴事造业。以渊虚之心而为事业，则事出於道，道本於虚，有为无为混而无迹，岂俟他哉？是篇归之不尚贤，欲圣人之独化也。独化则神矣。有能不亲贤道，而致无为自然者，大圣之治也。若需贤佐者则逃也，请以神观大圣之教人也。摇荡人心，使之成教易俗，其朴徐徐，其觉于于，无事而万物化，无为而百姓定，此神也。请以迹观尧禅舜，舜命九官，皋陶曰：知在知人，知人则哲，能官人安民则惠。又曰：百工惟时，庶续其凝。则朝廷既治，可以率天下矣。至於《仲虺》之称汤用人惟己，皆须贤以为辅佐也。又曰：旁求俊乂而共成天下之治，则智者为之谋，能者为之使，君逸臣劳。此见乎迹，是君能任人，以成无为之治也。彼无所待，圣之无为也。此有所待，因贤而致无为也。盖得贤则治，失贤则亡，不尚者存於大圣人也。世尝谓老子之道，语类鸿荒，非用中之道，其何以云有为？为则是不废中庸也。二、道契自然。则无不治矣。如上则见无为之功矣。至於无为，则与道为一。
　　道德真经集义卷之七竟
　　＃1 主以不贿闻千诸侯者：『千』据《左传》当作『于』。
　　道德真经集义卷之八
　　凝远大师常德路玄妙观
　　提点观事刘惟永编集
　　前朝奉大夫太府寺簿兼
　　枢密院编修丁易东校正
　　不尚贤章
　　邵若愚曰：不尚贤使民不争至为无为则无不治矣。夫不尚贤能者，恐人矜智。王所好者谓之风，民乐随之谓之俗，上矜贤智，下心竞趣。不尚贤，使民不争其名故也。食之为货，务资赡养，岂贵珍其难得。贵乎难得，民必深藏。凡人之情，与之则不受，藏之必窃夺。治世非不用货，不贵珍奇难得之货者，使民不为盗故也。下民不见名利，可使欲心不乱，其民自治。是以圣人之治，不尚贤，使民无知，无知则自虚其心，心虚则能容万物。故云实其腹。不贵货，使民无欲，无欲则自弱其志，志弱则不随境转。故云强其骨。常使民无知则虚心，无欲则忘境，心境两忘，无所攀缘，万事俱息，使夫有智者而不敢为，圣人为无心之为，则天下无不治矣。
　　王志然曰：不尚贤使民不争至则无不治矣。夫语道而非其序，非道也，语道而非其道，安取道。庄子九变之序五变，刑名可举舍，是若倒道而行，逢道而说者，人之所治安能治人，骤而语刑名者，由未知所以为学为治之本意欤。且名者实之宾，名实既定乎内外之分，天下之人爵因任而已，岂有贤者弃之野而不用者哉？而老子谓不可尚之之意，其有深旨焉。故庄子曰举贤则名相轧。尚贤则起争之一端，以至天下大骇，智诈是非，颉滑解垢，儒墨毕起，其不可尚者如此。聚天下之货财，养天下之民人，而民熙熙然，击壤而歌，鼓腹而游，物物而不物於物，乌可窃窃然而贵之哉？老子谓不可贵之之意，其亦有谓。以天下之万物职职芸芸，各有所系焉。既有时而成，必有时而毁，既有时而贵，必有时而贱，付之自尔，讵可容心哉？人欲贵之者，唯必得是求，求之不得，将决性命之情以争之。以至攘夺觊觎，靡所不至，岂只为盗而已？此盖上有所好，下有必甚者焉。经曰不见可欲使心不乱，孔子云富贵是人之所欲。至如目击耳闻，鼻嗅舌尝，侈情动心，皆谓之可欲。苟欲之无餍者，虽天地之大，万物之多，不足以供其求。君子之所欲者名也，小人之所欲者利也，举天下贤不肖皆不见可欲之欲，则心常寂然，何乱之有？所以圣人常虚其心，不为一物之所囿，常实其腹，不为一物之所礩。内观其心，廓然无有，外观其形，与物委蛇而同其波；远观其物，物无其物。故志弱而有用，骨强而有立，志之所之有所操，则有所守焉。肾主藏志，而骨者肾之余，弱其志则精不摇，而骨强矣。心主藏神，而腹者心之宅，虚其心则神不亏，而腹实矣。由是万化生乎身，精神生乎道，以此治人事天。常使民无知无欲，使夫知者不敢为也。唯其如此，则无不治矣。庄子曰：同乎无知，其德不离；同乎无欲，是谓素朴。素朴则民性得矣。若然者，天下焉知贤之可尚不可尚，货之可贵不可贵者。
　　黄茂材曰：不尚贤至使心不乱。方且和其光，惟恐人之知，何贤之可尚，故民不争。不争者，各安其性之自然。方且窒其欲，惟恐物之扰，何货之可贵，故民不为盗。不为盗者，取足於身而有余。不见可欲，非闭其目，而不之见也。物之交於吾前，而动於吾心者甚多，将不知见其可得乎，惟能见其无有可欲之处，然后不足以乱吾心。何者？毛嫱丽姬，天下之美也，人莫不欲之，而鱼见之深入，鸟见之高飞，麋鹿见之决骤，推此以言，诚无见其有可欲者，则心不乱矣。是以圣人之治至实其腹。南郭子泰隐几而坐，仰天而嘘，嗒然自丧其偶，能养其心至此，则可谓之虚矣。一饱之外，虽有珍羞百味列於其前，惟恐其不亟彻而去，此腹所以欲其实也。经曰圣人为腹不为目。弱其志。自强者有志。今乃弱其志，何也？自强则可以进乎道，弱则可以到於日损之地矣。强其骨，老子之道深乎强强，故曰强梁者，不得其死。今强其骨何也？戒乎强者，恶其与物争也；强其骨者，自强也。夫道独立不改，非自强者安能政乎。常使民无知无欲。老子以治国治民况於其身，所谓使民即是其身，无知无欲，非顽然如木石之无所欲也。其始也，不能无知，去其知至於无知；其始也，不能无欲，去其欲至於无欲。则自非有道君子，其积所至，其孰能之？使夫知者至则无不治矣。夫道自然，岂可以智为之？惟能为无於无所为，斯可矣。
　　程泰之曰：不尚贤使民不争至使心不乱。其人贤矣，表而出之，以暴耀天下，则必有耻其不若而强与之争，故庄子曰举贤则民相轧也。贵难得之货，则必有弃业趋利，而不惜为盗者。故曰货财聚然后睹所争也。争且盗皆其睹可欲，而生心者也。若上之人藏好恶而不示，下之人无所趋以为利，则凡其可欲者不复见前，心自不乱而争盗自息。此老氏正本澄源之道也。蒋闾勉之言治曰：必拔公忠之属，而无可私，民孰敢不辑？勉之此言，盖尧舜以来举善而教不能，凡致治者之所共也。而季辙讥之曰：若子之言，则其自为处也。危其观台多物，将往投迹者众。盖讥其表而出之，则昭昭乎如观台之招物也，则见可欲而往焉，以争者多也。然则见贤而不尚，岂其无别哉？泯迹以息争忌焉耳矣。凡老氏之教所欲藏用自晦者，其意皆类此也。见之读如现，上之人出而示之之谓也。是以圣人之治至强其骨。常时存想者，为心临事欲为者为志，腹所以饮食也，骨所以负任也。老氏书有寓言，有实言，此之腹也，骨也，诚即其实而命之也。后章曰：民之饥，以其上食税之多。是其当实而虚之者也。又曰：民之难治，以其智多。此恶其强，而求以弱之者也。庚桑子之居畏垒也，其臣之画然知者去之，其妾之挈然仁者远之，不使其心得有仁知焉，是求以虚也。拥肿之与居，鞅掌之为使，拥肿鞅掌非骨强而耐负荷者，不在数也，此其立庚桑之则，而讥尧舜之举贤任知者然也。常使民无知无欲。民之有知则智多，而难治者是也。其有欲则睹可欲，而争且盗者是也。老氏之贵无为也，欲以无事处天下，而使天下亦安於无事也。庄子之言治效，曰同乎无知，其德不离，同乎无欲，是谓素朴。素朴而天下之性得矣。使夫知者不敢为也。使民无知无欲，将以愚之也。而其中有桀黠不受愚者，是所谓智也。智则不复可愚矣。於是举天下皆顺吾教，则皆无知无欲矣。无知无欲则安土乐业，不可诱之为乱矣。虽有智者，知其无与附和，则亦意消而不敢复为。故曰使民重死而不远徙，虽有甲兵无所陈之。正其自谓可复结绳者，由此其致也。庄子取是语而托之上古，曰古之人在混茫之中，与一世而得澹漠焉。当是时也，万物不伤，群生不夭，人虽有智，无所用之，正明此也。为无为则无不治矣。既曰无为矣，而又有夫为无为者焉，则岂委事功而不作也哉？以无为为居，而以无事行之，是之谓为无为也。我以无为镇之，而下以无知无欲应之，所谓无为而民自化，无事而民自富者也，则安有不入於治也？
　　詹秋圃曰：不尚贤使民不争至则无不治矣。安民章所言，不欲尊尚贤人，使民不狂僭而争名。不贵珍货奇宝，使民不为盗窃，不见可欲纷华盛丽，使心不生妄乱。是以圣人治民，久欲与之相安，在我必虚其心，而去嗜欲，常使斯民无知无欲。虽知亦不敢为，则为无为而无不治安矣。
　　张冲应曰：不尚贤使民不争至则无不治矣。老子出乎上古，其风淳俗厚，人皆质朴，日以无为，名利俱忘，声色不作，五神不乱。盖自上古降民改而皇，皇改而帝，帝改而王，官以鸟名，继以龙名，又继以王侯卿大夫，以美名之，则虚名日盛。而世所尚者行权之贤，是以比干争而死，夷齐不能争而隐。，以激纷纭征战之苦，又自凿山耕海，钻石淘沙，良金美玉，惑之未已，奇珍怪宝，惑世愈甚。世所贵者罕获难得之货，是以虞氏怀玉而丧国，石氏藏宝而丧家，以成灭身倾德之祸。又自笙簧之淫声逆耳，子女之淫色迷目，异味逆口，异香逆鼻，异服逆身，神昏精乱，而以所欲之形状毕露。是以商亡以长夜之饮，陈破以后庭之曲，以起弒逆暴乱之阶，皆此三者之故也。故上古圣人所以治乎人者无他，不尚行权之贤，不贵难得之货，不纵可欲之惑，则上行之而下效之，斯无以动人心之争、之盗、之乱者矣。故虚心下而不为，三者之所拘。实腹运道而不为，三者之所耗。弱其志而不尚、不贵、不欲，强其骨而常健常康常宁，人有以观我之无为，则自然无知无欲矣。或有知者欲尚其贤、欲贵其货、欲华其五鬼心鼻口耳身欲，亦不敢为也。故人皆为其所无为，而人无不治者矣。
　　张灵应曰：心不虚明，如何得其炁冲和以实其脏腹；志不卑弱，如何得其精胶固以强其筋骨。心常虚而炁不亏，志常弱而精不耗，这腹便充实，骨便坚强，更有何趋蹶梦遗之患。大凡人一时趋蹶，皆炁不冲和中来；寝梦遗失，皆精不胶固中出。要皆炁不冲和，只是心不虚，精不胶固，只是志不弱。
　　白玉蟾曰：不尚贤，为子当孝，为臣当忠，使民不争，饱不思食。不贵难得之货，黄金与土同价，使民不为盗，如意无他。不见可欲，耳目之间，心实在焉，使心不乱，去即唤回。是以圣人之治，虚其心。实其腹。弱其志。强其骨。常使民无知无欲。使夫知者，不敢为也。为无为。则无不治矣。
　　廖粹然曰：不尚贤，有道之士不务荣华。使民不争，默识如愚，无争三昧。不贵难得之货，观世财如灰尘，不贪而不欲，以内丹为至宝，自爱而不自贵，使民不为盗。知是不欲不见可欲，外不着物，内不自见，使心不乱，同太虚空如如不动。是以圣人之治，主上以道治国，吾亦以此修身。虚其心，以虚为身，以无为心。实其腹，神炁冲然，清浄自守，要将坎位中央画，点化离宫腹里阴。弱其志，专炁至柔，顽然不动，强兵战胜，功成后霹雳，俄然出地雷。强其骨，潜形於身而不出，藏神於心而不见，水火抽添丹就日，金筋玉骨自坚强。常使民无知无欲，国安民富更无他，吾之子孙亦无事。使夫知者。省得此理，不敢为也。何尝妄作为无为？道常自然，则无不治矣。子能知一，万事毕也。则岂不快哉？
　　陈碧虚曰：不尚贤，使民不争。夫人君之谦下雌静，不矜尚己之贤能，则民之从化如风靡草，柔逊是守，何有争乎？经曰：我无为而民自化，我好静而民自正。又解曰：人君静，大臣明，刑不避贵，泽不隔下，贤不肖各当其分，则士无争矣。若人君依违，大臣回佞，虽尚贤求士，则外忠内僻，情毒言和之才至，至则奸伪生而交争起。严君平曰：盛德者为主，微劣者为臣。贤者不万一，圣人不世出，夫天生之贤，匪由尚出也。又曰：譬如使驽马驿骝并驰於夷道，鸿鹄鹑鴳双翼於青云，则贤不肖可知矣。此乃自然，非由尚也。故曰不尚贤，使民不争；不贵难得之货，使民不为盗。难得之货，谓金玉珠犀也。言上化清静，民务耕织，藏金於山，捐珠於渊，不利货财，不近贵富，则民无贪盗之心矣。又解曰：骊龙夜光之珠，金玉锦绣之玩，君王不贵，臣民无贪，盗贼於何而有？语曰：苟子之不欲，虽赏之不窃也。《鸿烈解》引神农之法曰：丈夫力壮而不耕，天下有受其饥者；妇人当年而不织，天下有受其寒者。故身自耕妻自织，以为天下先。其导民也，不贵难得之货矣，不见可欲使心不乱，可欲者，谓外物或情令人生可尚爱欲之心也。而曰不见者，非远绝不见也，谓不以见为见，而为无为也。若乃人君见外物而无可尚爱欲之心者，是不为色尘所染乱，则性原清静恬澹而复其真一矣。人君能守乎真一，则使民心不乱，而淳朴之风可致矣。严君平曰：世不尚贤则民不趋，不趋则不争，不争则不为乱。世不贵货则民不欲，不欲则不求，不求则不为盗。世绝三五则民无喜，无喜则无乐，无乐则不淫乱。此自然之数也。《鸿烈解》曰：令君子佩请饮楚庄王，庄王许之，子佩疏揖，北面立於殿下，曰：昔者君王许之，今不果往，意者臣有罪乎？庄王曰：吾闻子具於疆台。疆台者，南望料山以临方皇，左江而右淮，其乐忘死。若吾薄德之人，不可以当此乐也。恐留而不能反，故曰不见可欲，使心不乱。傅奕《音义》曰：古本作使民心不乱。河上公、开元御本作使心不乱，亦通。是以圣人之治虚其心。大圣人之治，先治其身，然后及于家国也。虚其心者，谓无邪思也，不役心逐境，泊然内寂，嗜欲顿消，神物自定，则其心虚矣。庄子曰：虚室生白；吉祥止止。谓心虚则纯白自生，福庆留止也。实其腹。夫圣人道德内充，五神安静，憺泊自足，贪爱不生，故曰实其腹。弱其志。志者心之事，事在心曰志。欲令举心行事，当守谦静柔弱，则道全矣。强其骨。骨者体之干。夫淳和足则体润，精神壮则骨强，亦自然之理也。常使民无知无欲。圣人所以常修身虚心者，欲令百姓反朴守淳，悦然自化也。语曰：苟正其身矣，於从政乎何有？使夫知者不敢为也。民虽有贵尚之知、饰伪之迹者，然已被其清静之风、淳朴之化，而自灰心槁体，不敢与动有为之欲心也。为无为则无不治矣。为无为，犹言行无为之道也。无为者，谓不越其性分也。性分不越则天理自全，全则所为皆无为也。物物无为，则贵尚贪求之心泯然都忘，故淳风大行，谁云不治？
　　谢图南曰：不尚贤至使心不乱。任贤使能，人君当然之事，但不当有好尚之名。好尚之名立，则小人将假托贤者之名以争之矣。难得之货物之无益，而反贵之重之，无好下甚，则有盗思夺之者矣。可欲之境事之无补，而耳目与接，反动其心，则将有变乱其所为者矣。在上意向，岂可不谨。是以圣人至其骨。虚其心则不使人欲入於内，实其腹则不使天理馁於中，弱其志则意向不流於骄伏，强其骨则躬行不惮於勤劳。此所以为圣人之治。常使民至不治矣。欲生於知，无知则无欲矣。故上以无知无欲化，则下以无知无欲应。或未能使之无知，而其间有矜知逞能者，亦必阴消潜化，而俾之退听於不敢为之地。此所谓知者，乃私心血气之知，非良知也。若使敢为，必至害治。故在上者为之以无为，则在下者无不治矣。盖尝论之，民之於上不从其令，而从其所好，意向之不谨，则视仪听唱必有甚者。古之圣人诚意以正心，正心以修身，修身以治国、平天下，精神念虑密运於一堂之上，而风声气习奔走於四方万里之远，应感一机不疾而速。后世人主穷情极欲，靡所不为，而反归咎於天下之难化，人情之难驯。
　　吁，亦惑矣。
　　林庸斋曰：不尚贤使民不争至则无不治矣。尚，矜也。我以贤为矜尚，则必起天下之争。禹惟不矜，天下莫与汝争能。便是此意。我以宝货为贵，则人必皆有欲得之心，其弊将至於为盗。此二句发下面可欲之意也。人惟不见其所可欲，则其心自定。不见可欲，使心不乱。此八字最好。虚其心，无思慕也。实其腹，饱思食也。弱其志，不趋竞也。强其骨，养其力也。言太古圣人但使民饱於食寸，无他思慕，力皆壮而无所趋竞，故其民纯朴而无所知无所欲，虽其间有机巧之心者，所知虽萌於心，而亦不敢有作为也。圣人之治天下也如此，而圣人於世亦无所容心。其为治也，皆以无为为之，所以无不治也。不见可欲，使心不乱。言圣人之教其民如此。使者，使其民也。不尚贤，不贵难得之货，皆恐有以动其欲心也。动其欲亦不止此二事，但以二者言之耳。老子愤末世之纷纷，故思太古之无事。其言未免太过，所以不及吾圣人也。
　　范应元曰：不尚贤，使民不争。尚，好也。贤，能也。又《说文》多才也。争，竞也，谓偏尚才能之人，则民必竞习才能以争功名，而不反求自然之道也。且小才小能可用於人而不可用人，务才而不务德，非君子也。人君不偏尚小才小能之人，而民自不争。不贵难得之货，使民不为盗。难得之货谓金玉之类，傥贵之则民爱其物，而患其无，以至为盗。是以圣人之治至强其骨。治理也，理身以理天下也，上无贵尚则民不妄想，人欲去也，兹不亦虚其心乎？上怀道德则民抱质朴，天理存也。兹不亦实其腹乎？上守柔和则民化，而相让气不暴也，兹不亦弱其志乎？上无嗜欲则民化，而自壮体常健也，兹不亦强其骨乎？能如是则可使民无知无欲也。此四句有专就修养上解者，然前后文皆有正己化民之意。常使民无知至不敢为也。盖民知贵尚、见可欲，则有争有食而为乱，故常宜使之无妄知无妄欲，而使夫智巧之人不敢妄为也。为无为则无不治矣。圣人无贵尚之述，而不见可欲，循自然之理以应事物，莫不有当行之路，则为出於无为也。为出於无为，则事无不成，物无不和，乃无不为矣。
　　薛庸斋曰：不尚贤使民不争至使心不乱。不尚世俗之贤，则民不致争矣。不贵难得之货，则民不为盗矣。不见可欲之事，则使心不乱矣。是以圣人之治至强其骨。圣人治国犹治身，虚其心则德大有容矣，实其腹则境土不贪矣，弱其志则治道尚柔矣，强其骨则股肱不惰矣。常使民无知无欲至则无不治矣。同乎无知，其德不离，同乎无欲，是谓素朴。能使民若此，虽有智者不敢为也。夫无欲而天下足，无为而万物化，渊静而百姓安，非无为之治乎？
　　休休庵曰：不尚贤使民不争至则无不治矣。抱道行不言之教者，中虚外顺，无所好恶，是以不尚贤，不贵难得之货。有所好尚者，情识使然也，未免使人生能所生、贪求或争功、或为盗。进道育德者又当一念不生，致于虚极，微妙玄通，然后自已。灵明不亦贵重，若有可爱可欲之念，则忘情作，惑乱真心矣。是以圣人修身齐家、治国平天下，虚其心，无我而量宽，其无为而物自化。以道为怀，实其腹也。弘无诤之德，弱其志也。力行此道，强其骨也。能如是者，使其识灭而无所知情亡。
　　褚伯秀曰：不尚贤使民不争至则无不治矣。古人所宝性贤，见贤思齐。此云不尚何耶？为时人多尚己贤以启争，嫉乱所由生，惟其不尚己贤，斯能识天下真贤。非谓弃贤於野，而不用也。世道交丧，所谓贤者未必真，尚者未必诚。君衒求贤之名，士负自贤之志，以诈逆诈沦胥于恶，而贤为虚器矣，於家国乎何济？训以不尚己贤，是澄清源流，而开四海来贤之路也。货之於天下贸迁有无，以给民用。此云不贵者，特谓难得之珍奇，寸珠尺璧，南金大贝，声色禽兽，玩好之物，无益於家国，无补於饥寒，上好下承，残暴以取，鼓动天下之贪心，上下相交盗矣。若夫流行泉布、丝麻粟帛，民资以生养者，未尝一日废，是谓不贵异物贱用物，适宜利用，家给户足，亦何盗之有？后世贪奢败度，利欲蚀心，天下滔滔，如出一律，惟学而知道，界限分明，必不至越分，苟求玩物丧志。食取充饥，衣务适体，室庐蔽风，两吉凶称有无，所享有限，所求易足，心无企羡，何所动乱哉？上不尚贤，则下不争名。上不贵货，则下不争利。上不见可欲，使民心不乱。是皆原於心虚不受物，故可欲无自入焉。心虚则元神居，腹实则元气聚。志好强而使之弱，所以召和。骨任劳而使之强，所以有立。虚心弱志，使民无知。实腹强骨，使民无欲。则虽有知者，亦不敢以有为干上之无为。在上能主无为之道，行其所无事，则天下事无不可为者。末句古本作无不为矣。义长於治。
　　牛妙传曰：不尚贤，使民不争。夫贤者明敏聪慧，才能也。不尚者，不自矜尚，谦辞也。既谦则光矣，天下何争之有哉？是故君子不自大其事，不自尚其功，让於贤，卑己以尊人。盖自卑则民敬尊之。先儒有言曰：我贤能矣，贤能於我何有哉？我崇高矣，崇高於我何有哉？我尊於人矣，而我宁自尊哉？苟於此振而矜之，则我之不贤矣。若我之不贤，则人将拒我，非争而何耶？此不尚贤使民不争之说也。不贵难得之货，使民不为盗。如夜光之珠、明月之璧，斯可谓难得之货也。苟子之不欲，虽赏之不窃，天下何盗之有耶？故儒有不宝金玉而忠信以为宝者。昔宋人以玉遗子罕，子罕曰：我以不贪为宝，子以玉为宝。以与我皆丧宝也。却而不受。此可谓不贵难得之货之说也。庄子曰：绝圣弃智，大盗巧止。擿玉毁珠，小盗不起。此非使民不为盗之谓欤？不见可欲，使心不乱。夫心者一身之主也，欲者意之所迁也。大凡目有所见则必心有所思，心有所思则必意有所为，意有所为则是之谓欲也。夫欲之所蔽心而得而清矣，岂不乱耶？《乐记》云：人生而静，天之性也。感於物而动，性之欲也。故大修行人常谨外视，使不见可欲之事，则自然身心清静，烦恼不侵，毋致於乱也。孟子亦曰：养心莫善於寡欲。此之谓也。是以圣人之治虚其心。圣人者，渊懿聪明者也。其能继天体道，故常虚其心也。所谓虚心者，遣其实也。盖天下无心外之理，而圣人有穷理之心。凡天下之理，皆吾心之所有也。惟虚以养之，使无一毫私意挠乎其间，则天地之奥皆可以察之也。老君曰：身之虚而万物至，心之无而和气归。此圣人治身虚心之义也。实其腹。夫实腹者，非饱膏粱，充实其五脏也，谓积精累气以成其真也。是以圣人故常尊其气，贵其形，宝其命，爱其神，使真境长守，生气有精，九户不塞，体得生神，此圣人之治也。老君曰：我命在我，不属天地。我不视不听，使神不出身，与道同久。吾与天地分，一气而治，自守根本。夫根本者，即神气精之说，实其腹之谓也。弱其志。弱者，谓持也。志者，气之帅也。气，体之充也。今夫蹶者趋者，是气也。善存养者，常於平旦未与物接之时，其气清明之际，常持其志，无暴其气，使浩然充塞，不致梏亡。则庶几三百六十骨节之间，无诸滞碍也。孟子曰：苟得其养，无物不长。苟失其养，无物不消。孔子曰：操则存，舍则亡。出入无时，莫知其乡，惟心之谓欤。此弱其志之说也。强其骨。夫强其骨者，谓握固趺足，升腰凸胸，此修行之道也。盖圣人之治，先虚心以造其理，又实腹以固其精，复弱志以存其气，令强其骨以行其道。然夫强其骨之道可无说耶？盖大修行人行功既毕，乃退火抽铅，使元气自尾闾夹脊上关透入泥丸，气化为津，从上腭出，满口含津，几三叩齿，分为三咽，以意送之，丹田复以周天火候养之，是名玉液还丹。此则强其骨之说也。常使民无知无欲。无知者淳也，无欲者朴也，淳朴者无为也。常使民者，谓圣人先能服行，然后使民无知无欲，淳朴无为也。盖以其昭昭，方可使民昭昭也。如玄古之君，天下无为也，盖上无为，则下亦无为也。君犹风也，民犹草也。草上之风不偃，天下无之然。夫无知之俗、淳朴之风，玄古至德之世是也。庄子曰：至德之世不尚贤、不使能，上如标枝，民如野鹿，端直而不知以为仁，相爱而不知以为义，实而不知以为忠，当而不知以为信，蠢动而相使不以为赐。是故行而无进，事而无传，孝子不谀其亲，忠臣不谄其君，此可谓淳朴之俗也。然则先自上以风化下，故云常使民无知无欲也。使夫知者不敢为也。谓上古之世风淳，无君臣、父子、夫妇三纲之可知，无仁义礼智信五常之可见，同焉皆得，而不知所以得，诱然皆生，而不知所以生，同与禽兽居，族与万物并，恶知其君子小人哉？同乎无知，其德不离，同乎无欲，是谓素朴，而民得性矣。设使淳散朴之人，特达聪明之士，虽有其知，无所用矣。故曰使夫知者不敢为也。为无为则无不治矣。夫帝王之德，以天地为宗，以道德为主，以无为为常。无为也，则用天下而有余。有为也，则为天下用而不足。无为者，天地之平，道德之至也，明此而南面，尧之为君也。明此而北面，舜之为臣也。以此而处上，则帝王天子之德也。以此而处下，玄素圣王之道也。以此而退居闲游，江海山林之士服；以此而进为抚世，则功大名显而天下一。故云为无为，则无不治矣。
　　杨智仁曰：不尚贤使民不争至则无不治矣。不尚贤者，富贵非所欲，爵禄非我有，上不朝天子，下不谒公卿，如是有不争之德。不贵难得之货者，奇珍异宝，良金美玉皆外物耳。我心坦然，民心怡怡，外不见欲，内心不乱。盖明了之人见亦非见，纵横自在。古云：我若无心於万物，不妨万物常围这。圣人之行，虚其心而不挂一物，实其腹而养乎至精，弱其志而常处谦和，强其骨而养吾浩然。我心淳淳，民心朴朴，无欲无知，使夫知者不敢为也。无为而无不为，则无不治矣。《书》曰颜子罢肢体，黜聪明，离形去智，不尚贤也。草食瓢饮，在陋巷，人不堪其忧，回也不改其乐。不贵难得之货不为盗，不见欲心不乱是矣。颐以养正，谦；卑而尊，此圣人虚心实腹，弱志强骨，无知无欲，无为而无不治矣。
　　喻清中曰：不尚贤使民不争至则无不治矣。不尚贤使民不争，即汝惟不矜，天下莫与汝争能之意也。不贵难得之货，使民不为盗。即苟子之不欲，虽赏之不窃之意也。不见可欲使心不乱，此一语乃太上教人最吃紧处。子贡出见纷华盛丽而悦，见可欲而心乱也，入闻夫子之道而乐，不见可欲而心不乱也。达磨少林而面壁九年，亦是此意。贤训如我独贤劳之贤，大抵事事有求胜之心，皆谓之贤，如好大喜功，穷兵黩武，每每欲加於前人，非特矜尚智力而已。汉文慕黄老之清静，卑辞厚礼，和亲远人，而曰朕高皇帝侧室之子，不尚贤也。齐高帝曰：使我治天下十年，当使黄金与土同价。不贵难得之货也。大抵好色，人之所欲也。富贵，亦人之所欲也。犬马声色，子女玉帛，峻宇雕墙，皆足以启人之欲心，惟目无所睹于外，则心自不摇于中。圣人之治天下，岂有他道哉？纳之於无思无虑之域，虚其心也。而八口之家必使之无饥，盖虑盗贼起於贫乏也。化之以宽，柔以教之，政弱其志也。而必使之劳其筋骨以趋事，又虑其饱食逸居而无教也。虚实弱强四字，是子母字。实其腹，强其筋骨，乃圣人详致曲虑处。以此而治，但见斯民游於不识不知，少思寡欲之天，虽有智巧，亦无所施。是皆圣人之治以无为为之，天下其有不治者乎？
　　胥六虚曰：不尚贤，使民不争。夫有国须得其贤辅共治之，不得则无以致其治。夫不尚贤，非不任贤也，不尚之而已。若上启尚贤之门，则下有争进之心，故曰不尚贤，使民不争。不贵难得之货，使民不为盗。夫货财，天下人皆欲得，在上者贵之爱之，在下者虽欲而难於得也，难於得则窥窃之私明於中耳。如在上者视货财若土直，不贵不爱，使民无难得之求，彼焉有盗贼之心乎？不见可欲，使心不乱。此有二说。一作见字论，谓国君不见其可欲示民，民心自定。上见可欲，下民效之，焉得其心不乱欤？作见字论，谓以修身，言声色玩好充满眼前，不见有所欲者心之定也。如见有所欲，恶得不乱欤？是以圣人之治至强其骨。是以古圣人治国必先治身，欲治身必先虚其心者，不以人欲扰之，心自虚矣。虚，静也。心静则气定矣，气定则腹自充实矣。故虚其心，实其腹，弱其志者，谓与物无竞也。无竞则神气和悦，而血液盈盈，髓满骨强，此养生之正，必信之征，以之治国，则国富民安，又奚事焉？常使民无知无欲至无不治矣。民之欲其有不可免者，欲使无知无欲何如？然谓人君不尚贤，不贵货，不见可欲，上行下效，如草从风，民性反淳，各安其分，衣足食饱，逍遥而游，又何知何欲欤？然上行之笃，民有未化，虽有知欲亦不敢施其为者，化者众也。为无为则无不治者，谓人君尚贤贵货见可欲三者之为，而诚能无为者，天下自治矣。故曰为无为，则无不治矣。
　　苏敬静曰：不尚贤使民不争至则无不治。此章老子本心只在不见可欲，使心不乱一语上着意。贤者，人之胜於人者也。人之胜於人而我崇尚之，则不胜者必起而争较。难得之货，至宝也。我贵宝物则民起窃盗之心。此季康子患盗，子曰：苟子之不欲，虽赏之不窃。即此意也。大凡民心不见可欲，中心自不扰乱。《易》之艮曰：艮其背，不获其身，行其庭，不见其人，无咎。释者曰：艮，止也。人之欲心每止於目所不见，背无所见之处，有见则欲心生，欲心生则不可止。艮其背，不获其身，不得见其身也。目且不得见其身，则欲心自然不生。虽庭除之近而不见所行之人，以艮其背也。出见纷华而悦，则中心扰乱。外物不接，心无所乱，自无过咎。此即老子不见可欲使心不乱也。老子托言古圣人之为治，务使民心虚腹实、志弱骨强。心虚者，不使外物乱其心也。腹实者，但欲民饱食而已。志弱者，使民不见可欲，而无争竞也。骨强者，但欲民有力以负荷也。民无知无欲则淳朴务实，自成风俗，其间虽有智巧桀黠者，百中无一，淳朴多而桀黠少，尚何敢出而为乱？至今山林之民与市崖之民便敦朴智巧不同，无他，市崖之民多见可欲，山林之民不见可欲故也。此圣人所为皆安静无为，自无不治。不尚贤，不贵宝，皆使民不见可欲，心自不乱。岂若后世赏功劝能，而激天下之争，重货殖财而起天下之盗，皆非无为安静之治也。
　　《拾遗》：秉文曰：虚心实腹，即上不尚、不贵、不见，使民无知无欲是也。知无所慕，不敢为也。或云虚心养道，虽於义无害，非此章本指。《诸子旁证》：《庄子》曰：至德之世不尚贤，不使能，上如标枝，民如野鹿。端正而不知以为义，相爱而不知以为仁，实而不知以为忠，当而不知以为信，蠢动而相使不以为赐，是故行而无述，事而无传。《韩非子》：宋之鄙一人得璞玉而献之子罕，子罕不受。鄙人曰：此宝也，宜为君子器，不宜於细人用。子罕曰：尔以玉为宝，我以不受子玉为宝。是鄙人欲玉而子罕不欲玉，故曰欲不欲而贵难得之货。《文子》：大丈夫恬然无思，淡然无虑，以天为盖，以地为车，以四时为马，以阴阳为御。行乎无路，游乎无迹，出乎无门。以天为盖则无所不覆也，以地为车则无所不载也，四时为马则无所不使也，阴阳御之则无所不备也。是故疾而不摇，远而不芳，四肢不动，聪明不损，而昭明天下者，执道之要，观无穷之地，故天下之事不可为也。因其自然而推之，万物之变不可救也。秉其要而归之，是以圣人内修其本，而不外饰其末，厉其精神，偃其知见。故漠然无为而无不为也，无治而无不治也。所谓无为者，不先物为也。无治者，不易自然也。无不治者，因物之自然也。
　　石潭曰：不尚贤，使民不争。不贵难得之货，使民不为盗。不见可欲，使心不乱。上章既申无名之义，此章又申无欲之义。尚贤则名为可欲，而民为之争矣。贵难得之货，则利为可欲，而民将盗之矣。惟不见名之可欲，则名不乱其心；不见利之可欲，则利不乱其心。欲之可乱其心者，固不止此。姑以二者例其
　　凡耳。林庸斋以不尚贤为不自矜，黄茂材解以不见可欲为不见世间有可欲者，二解尤胜。是以圣人之治，虚其心，实其腹，弱其志，强其骨。欲不乱其心，则心虚矣；心不为欲所夺，则中有主而实矣。故曰实其腹。志不外慕则其志弱矣，其志虽弱一气不为志所动，而骨益强，故曰强其骨。常使民无知无欲，使夫知者不敢为也。无知无欲，则虽有知无所用其知。为无为则无不治矣。圣人之治，为无为而已。而能使民不为可欲之所乱，所谓无不治也。前章自无名中来，此章自无欲中来，而皆归於无为。盖无为所以体道也。
　　道德真经集义卷之八竟
　　道德真经集义卷之九
　　凝远大师常德路玄妙观
　　提点观事刘惟永编集
　　前朝奉大夫太府寺簿兼
　　枢密院编修丁易东校正
　　道冲章
　　考异：河上公作《无源章》，赵实庵作《宣和布化义章》。
　　唐明皇疏：前章明贵尚不行，无为则至理。此章明妙本之用在用而无为，首标道冲，示至虚之宗物。次云挫解，明冲用之释纷，结以象帝之先，欲令尽知其趣尔。
　　杜光庭曰：大道之用，其用不穷，广包天地，细入毫发，澹然自得，无亏无盈。行之於身，则光尘混一；运之於内，则纷锐和平。绵乎亿劫之前，乃居象帝之首，万法之内，惟道可宗。故为万有所归趣矣。趣，向也。
　　张冲应曰：此章谓天子至於庶人，惟能运行，此自然之道，则当知无穷无极，混元而不可知可已。故曰无源。
　　道冲而用之或不盈，渊乎似万物之宗。挫其锐，解其纷，和其光，同其尘。堪兮似若存。吾不知谁之子，象帝之先。
　　考异：或不盈之，作或似不盈，一作似不盈。似或存，一作似若存。谁之子，一作其谁之子。
　　河上公曰：道冲而用之。冲，中也。道匿名藏誉，其用在中，或不盈。或，常也。道常谦虚不盈满。渊乎似万物之宗。道渊深不可知也，似为万物之宗祖。挫其锐。锐，进也。人欲锐精进取功名，当挫止之，法道不自也。解其纷。纷，结根也。当念道无为以解释。和其光。言虽有独见之明，当知暗昧，不当以擢乱人也。同其尘。当与众庶同垢尘，不当自别殊。湛兮似若存。言当湛然安静，故能长存不亡。吾不知谁之子。老子言我不知道所从生。象帝之先。道自在天帝之前，此言道乃先天地生也。至今在者，以能安静湛然，不劳烦，欲使人修身法道。
　　王辅嗣曰：道冲而用之至象帝之先。夫执一家之量者，不能全家；执一国之量者，不能成国。穷力举重，不能为用。故人虽知万物治也，治而不以二仪之道，则不能赡也。地虽形魄，不法于天则不能全其宁；天虽精象，不法于道则不能保其精。冲而用之，用乃不能穷。满以造实，实来则溢，故冲而用之，又复不盈，其为无穷亦已极矣。形虽大不能累其体，事虽殷不能充其量，万物舍此而求其主，主其安在乎？不亦渊兮似万物之宗乎？说挫而无损，纷解而不劳，和光而不污其体，同尘而不渝其真，不亦湛兮似或存乎？地守其形，德不能过其载，天慊其象，德不能过其覆。天地莫能及之，不亦似帝之先乎？帝，天帝也。
　　唐明皇曰：道冲而用之，或不盈。言道动出冲和之气，而用生成，有生成之功，曾不盈满。云或似者，於道不敢正言也。渊乎似万物之宗。渊，深静也。道常生万物而不盈满，妙本渊兮深静，故似万物之宗主也。疏：冲，虚也。谓道以冲虚为用也。夫和气冲虚，故为道用，用生万物，物被其功，论功则物疑其光大，语冲则道常不盈满。或妙本深静，常为万物之宗。云或似者，道非有法，故不正言尔。他皆仿此。挫其锐，解其纷。道以冲和，故能抑止铦利，释散纷扰。若俗学求复，则弥结矣。疏：挫，抑止也。说，铦利也。解，释散也。冲虚之用，物莫之违，故铦利之心，多扰之事，念道冲和自抑止释散矣。此则约人以明道用。注云俗学求复者，《庄子□缮性篇》云滑欲於欲，俗学以复其初，言铦利纷扰因欲而生，故念道则挫解，俗学则弥结矣。和其光，同其尘。道无不在，所在常无，在光在尘，皆与为一。一光尘尔，而非光尘。湛兮似或存。和光同尘，而妙本不维，故湛兮似有所存也。疏：道之冲用於物不匮，在光则与光为一，在尘则与尘为一，无乎不在，所在常无，冲用则可混光尘，妙本则湛然不杂。故云似或存也。吾不知谁之子，象帝之先。吾不知道所从生，明道非生，法故无父。道者似存乎帝先尔，帝者，生物之主。象，似也。疏：吾者，老君自称也。象，似也。老君云吾见至道冲用，生成俱物，寻责所以，不测由来，既无父道之，人莫知道为谁子，生物必资道，故似在乎帝先。注云帝者生物之主，《易》云帝出乎震。辅嗣云：帝者生物之主，兴益之宗。又解云：兆见曰象，言此生物之帝能兆见物象，故谓之象帝尔。
　　杜光庭曰：道冲而用之至万物之宗。道常谦虚而不盈满，冲和澄澹，处乎其中，深玄寂静，为物之主。故物失冲和之道必至败亡，人失冲和之道则至死灭，君失冲和之道则政扰民离，臣失冲和之道则名亡身辱。是以知冲和之道，万物恃之以安，为万物之宗矣。语其及物之功则光明远大，求其妙本则深静常虚。道非有法者不可正言其有，而物皆有道也。仿，准效於此，不敢正言也。挫其锐，解其纷。理国用冲和之道，则无铦锐之情以伤於物，无劳扰之事以伤於人。不伤於物，则万国来庭，四夷向化，兵革不起，怨争不兴，不尚於拓土开疆，凌弱暴寡矣。不伤於人，则使之以时，赋役轻省，家给人足矣。理身者解纷挫锐，外无侵竞，内抱清虚，神泰身安，恬然自适矣。约人以明道者，明人必资於道也。《庄子□缮性篇》云俗学以求复其初者，言人既理性於俗矣，而欲以俗学复性命之本，所以求者愈非其道也。俗学则弥结者，铦锐之心、纷扰之事不以道挫而解之，则拘於俗学，弥加结固不可解也。俗学者，徇俗之学，非日损之道也。和其光至湛兮似或存。冲和之道散被群生，泛然坦然，物无不在，可谓和光同尘矣。光者，明净也。尘者，混乱也。有道之士不介然标异，与众同也，匮，乏也。道虽散被群生，至妙之本凝寂冲虚，常不乏绝，故云常存也。吾不知其谁之子，象帝之先。帝者，万化厥初，即有主宰，形象肇立，牧之以君，故言象帝。大道冲用，能生万化，故在象帝之先也。老君大圣，岂不知至道之宗本耶？设此疑似之词，用晓迷方之俗尔。亦如上大道不可正言义也。帝出乎震，《易□系辞》也。震，东方卦也。少阳之气，生化之源。今以太子居东宫少阳之位，御极为出震之期，盖取象天地生育万物之始也。兆见曰象者，无形曰气，兆形曰象，生物之首也。万物之首，象帝居先，大道复在象帝之先，言其高远也。然夫至道不终不始，孰知其先哉？亦强为之容尔。《易》曰帝出乎震，万物生也。齐乎巽，万物洁齐也。相见乎离，圣人以南面向明而理也。致役乎坤，万物致养也。说言乎兑，万物所悦也。战乎乾，阴阳相薄也。劳乎坎，万物所归也。成言乎艮，万物终始也。
　　夫万物出乎震而终乎艮，终而复始，循化无穷，而象帝者在此，出震之先，道复先於象帝，故能为生化之王，天地之元也。人君体道用心，志无满溢，渊然澄浄，以御万方，外无铦锐之争，下绝纷扰之事，和天光而烛物，含尘垢以居尊，其无为之化可齐乎象帝矣。
　　宋道君曰：道冲而用之或不盈。道有情有信，故有用。无为无形，故不盈。经曰万物负阴而抱阳，冲气以为和，万物之理偏乎阳则强，或失之过。偏乎阴则弱，或失之不及。无过不及，是谓冲气。冲者，中也。是谓太和。高者抑之，下者举之，有余者取之，不足者补之，道之用无适而不得其中也。注焉而不满，酌焉而不竭。既以为人己愈有，既以与人己愈多。道之体犹如太虚，包裹六合，何盈之有？渊兮似万物之宗。庄子曰：鲵桓之审为渊，止水之审为渊，流水之审为渊。渊虚而静，不与物杂，道之体也。惟虚也故群实之所归，惟静也故群动之所属，兹万物之所系，一化之所待也。故曰似万物之宗。然道本无系，物自宗道，故似之而已。挫其说至同其尘。锐则伤，纷则离，挫其锐则不争，解其纷则不乱。和其光，庄子所谓光矣而不耀是也。同其尘，庄子所谓无物委蛇而同其波是也。内诚不解，形谋成光，而舍者与之避席，岂和其光之谓欤？饰智以惊愚，修身以明污，昭昭乎若揭日月而行，岂同其尘之谓欤？圣人挫其锐则处物不伤物，物亦莫之能伤也。解其纷则不谋为用智，不斯乌用胶。万物无足以挠其心者，若是则无泰色、无骄气，和而不流大同於物，以通天下之志，无入而不自得也。湛兮似或存。心若死灰，身若槁木之枝，泰定之中天光自照，悟然若亡而存，油然不形而神，此其道欤？吾不知其谁之子，象帝之先。象者，物之始见。帝者，神之应物。物生而后有象，帝出而后妙物。象帝者，群物之始，而道实先之。庄子所谓神鬼神帝生天生地是也。视之不见，听之不闻，搏之不得，有乎出而莫见其门，孰知之者，故曰吾不知其谁之子，象帝之先。
　　王介甫曰；道冲而用之或不盈。道有体有用。体者，元气之不动。用者，冲气运行於天地之间，其冲气至虚而一，在天则为天五，在地则为地六。盖冲气为无，气之所生，既至虚而一，则或如不盈。《字说》冲气以天一为主，故从水；天地之中也，故从中。又水平而中，不盈而平者，冲也。渊兮似万物之宗。渊，深也。道之为物，渊深而能万物，不应於物而物自恃以生，又能供万物之求，故曰似万物之宗。似者，不敢正名其道也。挫其锐至同其尘。锐者，火之形。纷者，丝之形。挫其锐，圆成也。解其纷，静一也。和其光，不皦於上。同其尘，不昧於下。湛兮似或存。湛，静也，言其道湛静，虽不见其进，然又似或存。吾不知其谁之子，象帝之先。吾不知道是谁所生之子，象帝之先。象者，有形之始也。帝者，生物之祖也。故《系辞》曰见乃谓之象，帝出乎震，其道乃在天地之先也。
　　苏颖滨曰：道冲而用之至万物之宗。夫道冲然至无耳。然以之适众有，虽天地之大，山河之广，无所不遍，以其无形，故似不盈者。渊兮深渺，吾知其为万物宗也。而不敢正言之，故曰似万物之宗。挫其锐至湛兮似或存。人莫不有道也，而圣人能全之。挫其锐，恐其流於妄也。解其纷，恐其与物构也。不流於妄，不构於物，外患已去，而光生焉。又从而和之，恐其与物异也。光，至洁也。尘，至杂也。虽尘无所不同，恐其弃万物也，如是而后全则湛然其常存矣。虽存而人莫之识，故曰似或存耳。吾不知谁之子，象帝之先。道虽常存，终莫得而名之，然亦不可谓无也。故曰此岂帝之先耶？帝先矣，而又先於帝，则莫或先之者矣。
　　吕吉甫曰：道冲而用之或不盈。道者生於冲，而用之而已矣。冲则和合矣，故日道冲而用之。或似者，皆疑而不斥之辞也。以其冲虚而能资物也，故曰不盈。渊兮似万物之宗，故虚心弱志，而常使民无知无欲而已。惟其如此，故渊兮似万物之宗，而求其为宗者，固不得也，似之而已。挫其锐至同其尘。然则何以保得道哉？挫其锐，解其纷。和其光，同其尘而已。心出而入物为锐，挫其锐而勿行；物至而交心为纷，解其纷而勿扰。锐挫而纷解，则知常之明发乎天光。光者，尘之外，在光不缴，故和之而不别。尘者，光之内，在尘不昧，故曰同之而不异。湛兮似或存。夫惟如此，则所谓宗者，湛兮似或存矣。渊兮者，言乎其深也。湛兮者，言乎其清也。或不盈，非可以为定虚也。似或存者，非可以为定存也。吾不知谁之子，象帝之先。虚盈存亡，吾无所容心，则安能知其所自生者哉？见其生，天神帝而已，故曰吾不知谁之子，象帝之先。盖有吾有知谁，而道隐矣。吾不知谁，则亦不知吾矣。此真道之所自出也。生天以先，象神帝以始帝，则其为形只之先可知矣。
　　陆农师曰：道冲而用之或不盈。道者用之以冲，则虽遍法界，而不见其盈。渊兮似万物之宗。深不可识，而为万物之宗师。言或似者，言之不敢正也。列子所谓疑独、庄子所谓疑始是也。挫其锐至同其尘。不与物竞，故曰挫其锐。不与法缚，故曰解其纷。不皦其昧，故曰和其光。不遁不离，故曰同其尘。湛兮似或存。有似乎有而非有，有似乎无而非无，无所从生，而又象乎帝之先也，故曰湛兮似或存。吾不知谁之子，象帝之先。湛者渊之容，形乃谓之体，见乃谓之容，故始言渊兮，而终之以湛兮也。吾不知谁之子，象帝之先。终不可得而名之，故曰吾不知谁之子，象帝之先。帝者，生物之主也。
　　王元泽曰：道冲而用之或不盈。道充塞无外，赡足万物，而未尝有，故曰或不盈。若虚若实，谓之冲。冲者，阴阳之中而以虚为德者也。道之用於物者，中道之应於事者，虚此方言其用，故曰冲。《杂说》万物负阴而抱阳，冲气以为和，则冲者阴阳之和也。阴为虚，阳为盈，道之体则冲，而其用之则或不盈，其体冲也。故有欲无欲同谓之玄，其用之不盈也。渊兮似万物之宗。道生万物，而体未尝离物，自物之散殊而观之，则似为之宗耳。渊者，深而不测也。人本足於此道，欲体之者不可以他求，当挫锐解纷、和光同尘，则当自存矣。《杂说》以其渊深，而常生於物也，故曰似万物之宗。挫其锐至同其尘。挫其锐者，锐挫则浑然矣。锐，火之形是也。解其纷者，不与物构，而坐观其复，则性命定而纷乱解矣。和其光者，挫锐解纷则性情定，而自然充实光辉矣。既有光，则要不异於物，而与之和同。《易》曰蒙杂而着。同其尘者，道乃性之常，奚足珍尚？故至人有道，而不自异於尘。《杂说》彼锐则挫之，纷则解之，光则和之，尘则同之，非有也，非无也。湛兮似或存。人能如上四事，则道湛然存矣。存而定有之则非道也。似或者，不可定有之谓。吾不知谁之子，象帝之先。即今所称道之中体。盖有所出矣，虽有所出而廓然无象，故曰不知谁之子也。象，有形之兆。帝，有物之尊。象帝至矣，而道更在其先。
　　刘仲平曰：道冲而用之或不盈。所谓冲者，不高不下，不深不浅，不左不右，不先不后，不远不近，不出不入，冲而已。冲者，道之体也。其应物则常由於虚，虚则无所於盈，此道之用也。故曰道冲而用之或不盈。渊兮似万物之宗。以夫冲者，其体也，故无乎不在，而万物莫不宗我而后存。故曰渊兮似万物之宗。挫其锐至湛兮似或存。以夫用之或不盈者，其用也，故亦无乎不为，而在於锐则挫其锐，在於纷则解其纷，在於光则和其光，在於尘则同其尘。而似或存於万物之问也，故日挫其锐，至湛兮似或存。吾不知谁之子，象帝之先。盖其体也在有无之先。有无者，所谓象也。其先则亦无有无者也，其用也在有之先，有为者所谓帝也，其先则无为之为也。故曰吾不知其谁之子，象帝之先。虽然无有无者，才得之子，则生无者，其父也。生无者其父，则生乎所谓生无者，则祖矣。自此已往，则不可致诘矣。无为之为於用也，才谓之子，则使为者，亦其父也。使为者其父，则使乎所谓使为者，则祖矣。自此已往，亦不可致诘矣。
　　刘巨济曰：道冲而用之或不盈。道也者，以冲气为用，虚而和，和则能应物以生，故曰不盈。或者，不正言其有之谓。渊兮似万物之宗。渊，深也，道也。道之体也虚，则能应能受能深，万物之生成一出於道，则非俄而可测也。於用言或，故於体言似。挫其锐至同其尘。锐言道之利也，纷言事之多也，事曰以纷，而非道以解之，使散事何以胜乎？然非挫锐则亦不能解。盖太锐则有所不入，犹今解结者不利锥。光言其道之昭也，尘言俗之昏也。俗曰以昏而非道以同之，使自昭焉，则异俗为高，何所赖於道乎？然非和光，则不能同尘也。盖太昭则无以容其尘故也。庄子所谓与人并涉，意亦是也。湛兮似或存。虚则深，深则止，止则合，体用为有在焉。湛，止貌也。世之乱以事俗多者，无穷而已。唯道能解而同，以救事俗之冥冥，则可谓无所不在矣，而实非有去也。似或者，兼上二者为辞。吾不知谁之子，象帝之先。道出於无，则道者无之子也。而曰吾不知者，道之极，虽老氏不敢正言其有也。象者，形之兆。帝者，生之主。虽万物之母不尸其生，而尸之以象帝，则道出於无，象帝又出於道矣。无犹父也，道犹子也。象帝犹孙也。庄子曰太极之先。前章言治，故次之以道冲也。
　　刘骥曰：道冲而用之或不盈至象帝之先。道无乎不在，亦无乎不为，冲而用之，其用不穷。虽充塞天地，弥满六虚，而不见其盈也。衣被万物而不为主，万物归之而不知主。故其为万物之宗也，天下莫能知，莫能见。渊兮，似之而已。渊者，微妙元通，深不可识之谓也。然则坐进此道者，当如何哉，挫锐解纷而已。挫锐者，挫其锋锐，而以柔弱自处，谓知雄守雌，知白守黑也。解纷者，解其纷乱，而以虚静自居，谓除垢止念，静心守一也。夫如是，则泰定之中天光自照，和其光使不耀於己，同其尘使不异於人，炼虚无之体，成自然之真，湛然常寂，若亡而存，故湛兮似或存，视之不见其形，听之不闻其声，莫之其始，莫之其终，不可得而名。故吾不知谁之子，象帝之先。象者，有形之始。帝者，生物之祖。故以为喻，以其先天地生而覆载天地也。故次之以天地。
　　赵实庵曰：初疑独二。一、以和为用，道冲而用之，自为无为，则无不治矣。而继之以道冲而用之者，道非不为，完有为也。虽有为而见无为之功者，用中也。天下之事贵於平和，苟能用中，则上不至於太过，下不至於甚卑，此帝王用大中之道也。故显有为以为治，治至中和则所谓太平也。太平岂有象乎？归之无为也。然此章先言用而后言妙，妙者不敢正示也。故经有一或二似，或之者，疑之也；似之者，亦拟之之辞也。谓道本无形，实无定体。今且用之以中者，是道亦从制从法也。道若从制从法，则一定而不易。既有所定，则不能泛应，乌从而妙哉？道则神动而天随，故或似之而已。御注曰：冲者，中也。中者，中和之气也。其本自一至二，自二至三，一为天，二为地，三为人。气从一而分三，清升为阳，阴降为地，阴阳交感，中气生焉。经不云中而曰冲者何也？天一在下，天数一也，一从坎起，坎为水也，囟门在顶，囟字围五，五即土也。在五气则水土同包，在囟门则泥丸所属。盖五五为十，十为物母，一即五焉。其中有信，则包於元首。天五曰中，而从水有和理焉。故冲者中也，是谓太和。经曰其中有精，精即一也，其中有信，信则五也。今言用中者，道以气为用，气之在物则信也。气所以包裹六极。今天地内外皆以一气而包之，既包内外则盈也。盈则太过，故有制命者存焉。所以范围天地之化而不过，过则以冲为用也。盖可知矣。夫中也者，天下之大本。和也者，天下之达道。二、其道守中。或似不盈，谓道无常体，以体为体，不可正名。夫盈不可久也。用九者所以知变焉。柢既平无咎，在坎者，则或未盈焉。或不盈者，其在也孰穷其在？其深也孰测其渊？天一性也，其果在中乎？天五命也，其果远一乎？故渊兮似万物之宗。拟议者，且不得而当也。三、不主故常。渊兮似万物之宗。虚无者，道之体。晦冥者，道之色。渊虚者，道之原。恍惚者，道之用。无体而体，洪纤皆其体。无色而色，玄黄皆其色。藏於渊虚，而用之不穷，故曰渊乎其居。且孰为正位邪？凡以无体为体，无色为色而已。而欲穷其所自来，孰测其奥？凡以似之而已，故曰道不当名。次正申妙用。一、损静晦随。挫其锐，解其纷，和其光，同其尘。四者皆人事也，以人事未离乎道，用道以中而应之也。御注曰：以通天下之志，无入而不自得也。今夫四者，应在外而用在内，皆性分之事也。挫其锐。一气生人，充足四体，气之在我，莫不充焉。苟不养之以平，和之以性，则争有时而作，作则盈於外而为太刚，太刚则伤物，知此者，凡遇刚为敌则自抑也。故曰挫其锐，自挫其锐也。解其纷。物盈天地之间，无非事者，万机之务事来干我，我必知之，盛之以一，则静而止焉。随之以动，则和而流焉。静而止之则明矣，随而流荡则溺矣。故解纷者，一而止之也。和其光。光者，明之散，内诚不解，形谋成光，光之在我，如揭日月而行，欲以我之明而胜人之明，曾未知人之光亦照我之光矣。不若相忘乎道术，奚彼此之异邪？同其尘。人之生，未尝无上下之分，有之则几乎辨，无以自有，则几乎同。故不同者，上下之分也。同之者，德性之事也。大凡君子之所同，同乎性分而已矣。语曰：君子和而不同，小人同而不和。二、体虚而应。湛兮似或存。物之盈也，在事为过。水之盈也，在器则溢。非过非溢，湛然而已。湛，明也。喻道之体。道非事也，亦非水也，谓之明而非明，谓之幽而非幽，及感而遂通，似或存耳。后明无始二。一、显无宗。吾不知其谁之子，出自太虚也。太虚无名，父其谁邪。二、独立窈冥。象帝之先。此章先言用，后言妙，是因用而显妙也。及显妙，又在夫吾不知其谁之子，象帝之先。御注曰：象者物之始见，帝者神之应物。有象与物，岂道也哉？其上文但初言用，次言治心，至於不盈或存，皆正言道之大体也。不盈者，非极数而盈也。似万物之宗者，非自以为事任也。湛兮似或存者，有无不能以尽之也。然后象帝不得而先焉，是谁之子，不可识也。
　　邵若愚曰：道冲而用之或不盈至象帝之先。虚无大道化生一气，一气分而为阴阳。阴阳生化，禀一炁为主，乃知一炁处阴阳之中，故曰冲气。夫大道以冲气而用之也，如天覆地载，日照月临，冬寒夏暑，春生秋敛，皆冲气之用。冲气者，有而无形，无而有精，天地之问或不盈不亏。渊兮似万物之宗。学人欲见冲气者，当挫其心之锐，锐息则志休，故能解其事之纷。志闲少欲，则善和其光；与物无争，则能同其尘。内外无染，湛兮其惟一心也。虽不见其迹，又似或存。释氏喻为慧灯朗月，术家以为大药金丹，孟子以谓浩然之气。言至大至刚以直养而无害，塞於天地之间，其为气也配义与道。老子指湛兮似或存者，乃大道所化之一气。曰吾不知谁之子，此象万物之帝在阴阳之先。
　　王志然曰：道冲而用之或不盈至象帝之先。夫天地之大，万物之多，通天下之一气，何所适而非道。人处域中，得阴阳之正，冲和委顺，中以为人，与天地并生，与万物同体，且用之得其中，则谓之中道，得其常则谓之常道。冲者中也，无过不及，时适其中，冲融恢廓，周流无极，注焉而不满，酌焉而不竭，挺乎仁义之分，通乎性命之情。昧者不知，故老子谆谆于是，而学者常恐失其所。性养之正，静则与阴同德，动则与阳同波，或散或殊，或敛或止，以至言默，事必有君，言必有宗。宗者，宗此者也。用者，用此者也。况道生万物，而道未尝离物，物亦未尝离道。譬之百川不同，同归于海；众说不同，同归于道。道之为物，惟恍惟惚，常寓之於有无之间，固不可指其物象於一定之辞，故曰渊兮似万物之宗。或曰湛兮似或存，用之或不盈之类是也。挫其锐，解其纷者，庄子曰：圣人处物而不伤物，而物亦莫能伤。锐者，有此不待挫而自挫，何锐之有？圣人虚己以游世，淡然无极，众美从之，不与物交，涣若冰释。纷者，有此不待解而自解，何纷之有？呜呼，古之学者与今之学者故有间言。古之至人不就利，不遗害，不荣通，不丑穷，不藏是非美恶，内直则与天为徒，外曲则与人为徒，充实光辉，光矣而不耀，初无间断崖异之说。所谓光者未尝不和，尘者未尝不同，岂汲汲而欲和同之哉？亦犹列子居郑国四十年人无识者，国君卿大夫视之犹众庶也。老子谓邻国相望，鸡犬之音相闻，民至老死不相往来。可谓安时处顺，得其宜矣。若夫有物混成，先天地生，寂兮寥兮，独立不改，老子自谓吾不知谁之子，象帝之先。无状之状，无物之象者，则知生天以先象，未始有始，未始有物者，则知神帝以始帝，吾不知吾，则吾而谓谁也，此非大道之所自出，其能若是者哉？学者所宜知所先后，力探而孰索之焉。
　　黄茂材曰：道冲而用之至象帝之先。一阴一阳之谓道。冲者，阴阳和气也。而用之或不盈者，虚故能应也。渊兮似万物之宗者，静可以宗群有也。挫其锐者，不与物竞也。解其纷者，各有条理而不乱也。和其光者，藏诸身也。同其尘者，混於俗也。湛兮似或存者，常存而不坏也。吾不知其谁氏之子，象帝之先耶，道是已。道本无名，或谓化工，或谓造物，或谓象帝之先，皆强名也。
　　程泰之曰：道冲而用之至万物之宗。冲者盈之对，谦冲、幼冲、大盈若冲、冲气为和，皆以不极乎盈为义。庄子之喻道曰充满天地。夫且充且满，则其盈也。盈也者，道之无乎不在者也。既贵盈矣，而又贵乎冲，益用道者固当如此也。如曰知雄守雌，知白守黑，是兼有其雄而能居其雌，兼有其白而能处其黑，是皆不於盈乎为居，而於减乎其处。夫是以谓之冲用也。庄子曰雕琢复朴，无为名尸，无为谋府，无为事任，无为知主，尽其所受乎天而无见得，亦虚而已。夫一性之天能尽有之，而若未尝有得焉，是冲其盈以求及乎虚者也。故谋府也，事任也，知主也，涉迹而实者，固皆无所不能而常不肯究为也。是非恶其盈而求以虚之者乎？天下万物生於有，有生於无，则无者万物之宗也。既已用道，则是道且将出而为德，而德亦且分者乎仁义礼矣。则安可正以命之为无也。於其不容无者而求其近焉，则惟冲以杀之而已。或之者，疑之也。似之者，不敢主言也。或不盈者，非诚有所缺少也。疑之而已。万物之宗，则无之未出为有者是矣。不盈者，未能遽及乎无也，则似之而已。此皆推其在人者，而配乎道以言之也。挫其锐，解其纷。锐，才智之外形，而有芒角者也。纷，事之节目，繁会而盘错者也。庄子之谓胶胶扰扰者是也。挫其锐则浑厚而不暴露，解其纷则易简而不支离。和其光。善信充实，而至於光辉。宇泰定者，发乎天光，其为光固有浅深，而弸中彪外，理则一也。若体道之盈而见之於用，则其光昭若日月，人将莫之能亲固。光矣而不曜者，求以同乎物也。庄子推原舍者避席，起於形谍成光，其并和光设戒也乎。同其尘。尘者，在地非土，在空非氛，以配世事，则其浮游污杂者是也。於此而能与之同，则白可入涅，而袒裼裸程者，所不能浼也。若夫饰智以惊愚，修身以明污，则反乎此矣。湛兮似或存。锐挫纷解，则应物而不见其功。光和尘同，则混俗而无以自表。乍而观之，道若不属斯人矣。徐而察其湛然无杂者，则道未尝不在也。大盈若冲，正其地也。后章於守雌守黑，皆言常德不失者，又与此语相发明也。既曰似、又曰或者，亦从人所不能尽见者言之也。若望而惊其辨捷敏给，则直才且智耳，非道也。吾不知谁之子，象帝之先。道之无者，实母天地，而庄子广之曰神鬼神帝生天生地，则是道也者，固尝先乎天帝矣。天下有始，以为天下母。既得其母以知其子，则凡万有之出於道者，皆其子也。此章言道之用，共举前章之元且无者，而被之於人也。人之於道苟能冲之使不盈，晦之如或有，则其所蕴或几於无矣。若人也，吾不知谁能子之欤？拟其等伦，殆且为天帝之先矣。甚言深乎德而偕乎道，世自无能上之者也。揣切其至尚，或先乎天帝也。论世之有为者，患其智力锐迟不能及事耳，而老教则掩抑盖藏，恐其或露，故其自处者为柔为弱、为雌为黑、为辱为卑贱、为孤寡为受垢、为下流为不敢先，此非独遇事之际，期其物我不件而已也。盖有深於此者焉。道本於无，而任道者皆涉於有，苟其居有而行有，是为以膏濯膏，只益其垢，无由及洁，故必本无以运有，而求杀有以近无也。行之以柔而宿之於虚，虽未遽无，而其於无也亦几矣。其谓得母可以知子，知子而复当守母，良有以也。盖从无可以观有，而由有可以通无，表里实常相符也。又曰：弱者道之用，天下万物生於有，有生於无。是其以弱代强者，知夫有之当复於无也。首章立有无二名，以总大道之要。而此章对出冲盈，以总用道之情。人之体道而能及此，则天地且不能子，而由无入元，由元出妙，无所不可矣。
　　詹秋圃曰：道冲而用之至象帝之先。无源章言道以冲淡用之，使不至於盈溢，而渊深潜涵，毓以为万物宗主，犹必挫其锋锐而质朴，解其纷乱而条理，然后可与和合光照，混同尘俗，则此道渊浩澄湛，不见涯涘为无源。我不知其所从生，岂在主宰象帝之先，而迎之不见其首欤。
　　张冲应曰：道冲而用之至象帝之先。地法天，天法道，道法自然。盖自然之道流行无间，无形无迹，其道冲虚，运用不息。时春则和，时夏则热，时秋则清，时冬则冻，而阳施阴布，不见其偏盈也。人囿此血肉之躯，禀此阴阳之气，上顶其天，下履其地，中有自然。有能冲虚此道而运行之，或致於不盈满偏失者，则其道渊微，而身与天地为一矣。万物乌得而不相宗哉？故志锐矣，则退以挫之，毋使介推勇於火死，鉏麑勇於树亡。事纷矣，则务简以解之，毋使激六国以攻秦，兼多务以死亮。和其光。不恃己之明，以灭人之明，当如日月并明而无暗昧之失。同其尘。不恃己之洁，以黜人之洁，当如珠玉坠泥而无窥害之危，则此心湛然，澄清无滓，不政纷扰，而道以之常存也。故同天地以享年。而吾不知谁之子，先天地以立道，而所以象帝之先。
　　张灵应曰；勇锐害气之本，纷冗丧精之原。自明则易伤其神，自傲易损其身。欲学道者使当谨此，见锐便挫，见纷便解，与众光相和，与众尘相同，则气不害，精不丧，神不伤，身不损，以遂长生之望。《德经》玄德章复举此四者，盖欲至藏道有德之地，亦当谨此也。
　　白玉蟾曰：道冲而用之。或不盈，虚中。渊兮似万物之宗，心也。挫其锐，敛神。解其纷，止念。和其光，藏心於心而不见。同其尘，混心於物。湛兮似若存，存神於无。吾不知。谁之子。象帝之先。
　　廖悴然曰：道冲而用之。道气本浩然，无之以为用。或似不盈。渊兮如水之澄深，无满而无溢，似万物之宗。静则如海纳百川，动则百川来赴海。挫其锐。念头欲起，与之一刀，慧刀无利刃，能断绝群魔。解其纷。万虑顿除，一丝不挂，涤除玄览，浴养金丹。和其光。返照内观，欲归其明。要知产药根源处，蟾光日夜照西川。同其尘。心身一如形神合德，坎离颠倒术，龙从火里出。五行不顺行，虎向水中生。湛兮似或存。纯朴静定，性天朗彻。吾不知谁之子。攘故不识自家面目，这个毕竟唤做什么。象帝之先。太上自然根深，元不动，何处不称尊。
　　陈碧虚曰：道冲而用之或不盈。冲，虚也，又中也。或，不定之辞也，又常也，言道以冲虚为用。夫和气冲虚，故为道用。王者得冲虚之用，故万乘遗其富。匹夫得冲虚之用，故环堵忘其贫。虽身在庙堂之上，心同岩穴之下，躬服刍牧之陋，不异轩冕之华。此深得冲虚之用，而常不盈满也。严君平曰：为冲者不冲，为和者不和，不为冲和，乃得冲和。冲以虚为宅，和者无为家。能虚能无，至冲有余。能无能虚，常与和俱。斯真得大道冲和之用，而不盈满者也。中者，所用在於和，道也，或者，不敢建言其道也。渊兮似万物之宗。渊，深静也。兮者，深欺咏道之辞也。明此冲虚之道不亏不盈，体性凝湛深不可测，故谓之渊也。夫不测之理，非有非无，难以定名，故寄言似也。群生日用，注酌湛然，体含万象，害恶斯保，动植咸归，故为万物之宗。挫其锐，解其纷。挫，抑止也，又折其锋曰挫。锐，铦利也，又进也。解，释散也。纷，多扰也。言铦利进趣功名之人，当念道冲虚，抑止贵妄，而不自见也。或愤憍奔驰，内外纷扰，能体道渊静，释缚解纷，湛尔澄清，以复其性。纷，河上公作忿，田结恨也。谓阴贼瞋恚，忿恨牢结，若存道冲和，乃涣然冰释也。和其光至湛兮似或存。夫虚极之道，以冲和为用，其所施用，无乎不可，在光则能和其光，与光而不别；在尘则能同其尘，与尘而不异。应物则且混於光尘，归根则湛然不染。寻其妙本，杳然而虚，约其施为，昭然而实。故曰湛兮似或存。吾不知谁之子，象帝之先。吾者，老氏自称也。象，似也。我观至道杳冥，冲用不测，匠成万物，今古常存。道既无祖无宗，谁敢言孙言子。彷佛深思，似出乎天帝之先矣。
　　谢图南曰：道冲而用之至万物之宗。道以冲虚为用，愈足若不足，故未尝见其有满盈之处。道以渊深为度，物无不容，洪纤高下，纳之於中。故曰万物之宗。万物莫不尊道也。挫其锐至湛兮似若存。挫其锐者，外无圭角也。解其纷者，内无胶扰也。和其光者，洞彻表里也。同其尘者，混合流俗也。湛兮漠兮，道其在兹矣。视之不可见，听之不可闻，故曰似若存。吾不知谁之子，象帝之先。道在天地，天地法斯道者也。道在万物，万物母斯道者也。越穹壤，穷古初，不知道之所从出者谁乎，是不可得而知也。放像而言，则在天帝之先矣。盖尝论之，有始者、未始有始者、未始有夫未始有始者也。昔者混沦之初，昏昏默默，圣人强而号之曰太易，则旷荡弥冥，周流无竟者也。曰太初，则胞胎混沌，有无合并者也。曰太始，则或感而彰，若存若亡者也。曰太素，则非浊非清，非阴非阳者也。盖至乎太极，而后函三为一，万物之朴，无一不具。自斯以往，生生有不穷者矣。然皆为道所生，非能生道。可以父吾道，而不可得而子也；可以君吾道，而不可得而臣也。然则，道果无所从出乎？曰道法自然，则生是道者，非自然而谁？吾故曰未始有夫未始有始者也。
　　林庸斋曰：道冲而用之至象帝之先。冲，虚也，道体虽虚而用之不穷，或盈或不盈，随时而不定也。不曰盈不盈，而曰或不盈，才有或字，则其意自见。此文法也。渊者，美也。似者，以疑辞赞美之也。万物之宗，即庄子所谓大宗师也。言此道若有若无，苟非知道者，不知之故曰似万物之宗。挫其锐。言其磨珑而无圭角也。解其纷。言其处纷扰之中而秩然有条也。光而不露，故曰和其光。无尘而不自洁，故曰同其尘。湛然微茫而不可见也，若存若亡，似有而似无，故曰湛兮似若存。即恍兮惚，其中有物是也。吾不知谁之子者，亦设疑辞以美之也。象，似也。帝，天也。言其在於造物之始，故曰象帝之先。曰象曰似，皆以其可见而不可见，可知而不可知，设此语以形容其妙也。
　　范应元曰：道冲而用之至万物之宗。冲，虚也，和也。渊者，深也。似者，道不可以指言也。谓此道虚通而用之，又不盈，以其无形也。然而渊深莫测，似万物之尊祖也。挫其锐至湛兮似或存。人能用道以挫情欲之锐，解事物之纷，莹心鉴而不炫其明，混浊世而不污其真，则道常湛兮似乎或在也。吾不知谁之子，象帝之先。老子言我不知道所从生，似在天帝之先也。
　　薛庸斋曰：道冲而用之或似不盈。道之为用，注焉而不满，酌焉而不竭。渊兮似万物之宗。道体渊静，虽为万物之宗，万物不知其所以为宗，故曰似之。挫其锐至同其尘。体道者挫其锋锐，解其纷乱，和其光而不耀，同其尘而不昧。湛兮似或存。湛兮存乎万物之表而不流，庄子曰物物而不物於物也。吾不知其谁之子，象帝之先。五太之先，谁其子之。
　　休休庵曰：道冲而用之至象帝之先。深广虚明谓之冲。造道者致虚极，尽玄妙，然后发用则不为物碍，亦无盈满之相，渊深无所不容，为万物之宗也。不可太刚，刚则锋锐伤物；不可太柔，柔则昏弱多事，无能次当。到其锐，解其纷。用中和之妙，混圣而无影，同凡而绝迹，妙体湛寂，虚明无比，众目不能睹，如无随缘，应感而有准，故云似或存。老子赞曰吾不知谁之子者，特言此道自然而然，虚明灵妙，在万象主之先有矣。帝者主也。
　　褚伯秀曰：道冲而用之或似不盈至象帝之先。夫道，神鬼神帝生天生地，不可以形相求，不可以言议索，以虚而运，无乎不在，故可以御天下之实，应天下之感，似盈天地问而未尝盈也。盖道包元气而未见，然朕兆已存其中，有生天生地之理，本至虚也。而用之由人，弥纶万化，惟人造至虚之地，然后能用此道，以无契无，何盈之有？渊兮深静而神明出焉，万化生焉，物生於有，有生於无，其所宗即无也。既出而为物，则与无其间似之而已。世人执有泥迹，触途成碍，教以挫锐则无伤於物，解纷则自全其我，和光而不与之异，同尘而不与之流，则湛兮似或存者可见。虽见之明，信之笃，不知此物从何而生，是谁之子也。天之主宰谓之帝，此物又似居帝之先，尊而又尊，无复可尊矣。此章凡十句，而疑辞者五，或议圣人见道的而烛理明，何谈道多疑若此。盖有定形则有定名，言之有在究之可极，既强名曰道，字之曰大，是不可得而令，又恶可指定而言？若事物之拘滞一隅而无所变通，即庄子云悟然若亡而存，油然不形而神，万物畜而不知，此之谓本根。圣贤谈道例若此，非靳而不言，至此不容声矣。使学者深造豁解，如醉得醒，圣训谆谆，无隐乎尔。
　　牛妙传曰：道冲而用之或似不盈。冲者，中也。且道之为体，包含造化，孕毓乾坤，起四大以居先，笼万法而独冠。道之为用，可谓大矣。然其只云冲者，是不自满也。由是而观不盈之义，岂不宜乎。太上说此以劝人谦冲，则亦自无满而必溢之理也。如三皇五帝之时，有劝戒之器名曰宥卮，孔子见之，使弟子取水灌之，其中则正，其盈则覆。孔子造然革容曰：善哉！持盈者。此古先明哲以为至诫，尝置之座侧。盖体道之用於冲也，非斯之谓欤？渊兮似万物之宗。夫万物之宗者，道也。盖道生天，天生地，地生万物，所以称为宗也。夫道为万物之祖宗，可谓尊之至矣。然其只云似者，是不自尊，谦辞也。此举喻世人，使之常用谦冲，则自无高而必危之理也。《易》曰有大而能谦必豫是也。是故君子多闻，约而守之，多志，质而晦之，精知，略而行之，是以处上而人莫不重，处前而人莫敢害。是以天下乐推而不厌，夫何故哉？以其谦冲故也。挫其锐。挫者，抑也。锐者，锋错也。如人之气锐者，或有激於中，则形之於口，世谓之唇枪舌剑，有时伤人甚於锋铭。故善人君子则於人何所不容，常反求诸己，乃挫折其锋错，抑其锐气，使不政於伤人。此则挫锐之说也。解其纷。纷者，纷竞。解者，自惩也。夫两喜必多溢美之言，两怒必多溢恶之语。盖不平之气忿然於其中，则溢恶之语勃然见乎外，两相抗拒，故谓之纷竞也。故大人君子常惩忿窒欲，自不致於争竞也。和其光。光者，谓聪明才性也。和者，谓韬晦之也。夫韬之者使聪明不彰也，晦之者使才性不露也。如孔子大圣也，於乡党则似不能言者；颜子大贤也，於终日则不言如愚。此皆和光之说也。尝闻诸先哲曰：我聪明矣，聪明於我何有哉。我贤能矣，贤能於我何有哉。苟於此矜而恃之，则我已小矣。吾惟降吾气於谦和，合吾心於端庄，顺吾神於肃穆，刍尧可咨，庶人可谋，而左右卿大夫皆吾所礼也。而不知我之为尊，彼之为卑耳。《易》曰君子以莅众用晦而明，此之谓也。同其尘。尘者，谓暗昧愚鲁也。同者，谓同仁一视也。夫同仁者，谓无他暗我明之分；一视者，谓无伊鲁此贤之别。大率为人之道，贵以贱为本，高以下为基，故大人君子，常韬光徇俗，晦迹混尘，知天下之不可上也，故下之；知众人之不可先也，故后之。温恭慎德，使人慕之；执雌持下，人莫踰之。内藏我智不示人技，我虽尊高，人弗我害。江河虽左，长於百川，以其能自卑耳。《易》曰以贵下贱，大得民也。斯非和光同尘之谓欤。湛兮似或存。湛兮，谓无，或存，言有，盖道之为体，似无似有，若存若亡，故云湛兮似或存也。所以古先明哲体道有无，故常挫锐解纷，和光同尘也。然则体道为义云如何耶？道之为说，其体无方，其用无穷，性之所有，不亏不缺，得之於人生而静之初，形之於感而遂通之际，养於喜怒哀乐之未发，得於意必固我之俱无，凝然而正，湛然而明，惚然而太虚之无尘，恍然而若四时之有约，无为而无不为。此湛兮似或存之说也。吾不知其谁之子，象帝之先。吾者，老子自称。谁者，无名可拟。子者，谓道。象者，如也。帝，人也。且如天地万物之形，其生也有自来，其可以言母子，独道之一字，虚无自然，生无所自，固宜太上称吾不知其谁之子也。且道之为义，极乎不闻不见之境，则道之妙者为难名，藏於无声无臭之天，则道之至者为难知。推之於前，则不见其始之合，引之於后，则不见其终之离，孰知其谁之子哉？象帝之先者，盖老子历为帝师，古帝曾问老子道为谁之子。太上所以云象帝之先者，言象如帝之未主已先，是何面目，是何光景也。
　　杨智仁曰：道冲而用之至象帝之先。道冲而用之者，刚健纯粹，虚而不盈也。故道为万法之深渊，人可行之，挫其刚锐，解其纷纭，和於中而顺於外，同其波而随其流，专心内持，使元炁上下冲和，降心猿无令走失，体性湛然，真常不动，有若无，实若虚，明彻表里，独露堂堂。吾不知其谁之子，象帝之先。古云还识这个么。今古应无坠，分明在目前。
　　喻清中曰：道冲而用之至象帝之先。道譬则海也，道惟虚故受，海惟大故容。道体本虚，用之者不越冲虚而已。或不盈一语，就下文说方见得明。天地间之至大者莫如海，道实似之，渊乎深哉，美其能容也。江汉朝宗，百川赴焉，不舍昼夜，而不见其少盈。或不盈者，人常疑其不盈也。然则其用安在藏锋敛锷於不露之天，非挫其锐乎？释纷离俗於是非之外，非解其纷乎？和其光者，不察察以自耀也；同其尘者，不校皎以向洁也。湛然二字，庸斋林氏以为微茫而不可见之谓，道本无形，於恍兮惚兮之问，指真空为实有，故曰似若存。道超乎器形之表。吾不知谁氏之子，而能克肖之。清源刘骥曰：象者有形之始，帝者生物之祖。有子字，方下得象字。象，肖也。犹继世象贤之谓也。
　　胥六虚曰：道冲而月之至万物之宗。冲，虚也。宗，本也。夫至道冲虚，人皆具有，用之则弥满天地，乃至饮食起居，莫不显见。而曰或不盈者，谓其无形状可见而言之也，用言其动也。渊兮，言其静也，若水之停流，谓其静也。渊深明静，鉴照无穷，为万物之宗本，人乃万物之一也。经曰似而不曰为，似即为也，且不欲直言之矣。挫其锐至似或存。此一段语盖以丁祝知道者，便不可止乎知而已。又须摧挫其锐利，追图之志，解释其纷乱之情，和融炫耀之光，混同尘世之俗，四者皆为知道者之病，须力去之，方除得浄，始可言冲虚至道，湛然常存矣。似或，即常也。吾不知其谁之子，象帝之先。象，似也。老君谓冲虚至道，吾不知其所由生，然究其极，似未天帝以先，卓然独立矣。
　　李是从曰：道冲而用之至象帝之先。夫道者冲深潜行，而为用之或不盈者，无出其外也。渊兮似万物之宗者，心清若渊，观照万物，往来形影映现，业识所生，由此宗有也。挫其锐解其纷者，挫折其萌动之尖锐，解开其怨结之纷乱也。和其光同其尘者，和顺时俗所见之光，同其时俗所欲之尘也。湛兮似若存者，返心内照，澄湛清平，见其真性，似若不离，常存定也。
　　柴元皋曰：道太极冲中，虚而用之或不盈。体虚则用不竭，比如井虚不曾满，终日取用不竭，况道乎？渊兮似万物之宗。如万水朝东，量不可测。挫其锐，解其纷。道体道用如此冲妙，则自己底刚锐纷争，外来底刚锐纷争，皆能挫解矣。和其光，同其尘。身中既冲虚，则外貌必和同顺境矣。湛兮似若存。体虚则用处常不昧。吾不知谁之子。不昧底是谁应用。象帝之先。太极以前那个。
　　苏敬静曰：道冲而用之至象帝之先。道在天地间，无一不有，无一不在，本为盈满，然道有理而无形，人以冲虚而用之，则有时疑其不盈。或云者，疑之也。冲虚用之，即后章知雄守雌之意。庄子曰雕琢复朴，无为名尸，无为谋府，无为事任，无为知主，此道盈而用之以冲虚也。万物之宗。宗，祖也。万物自无而生。渊，深也，其渊深不可测，为万物之祖。不盈则未能遽及乎，亦似之而已。既曰或，又曰似，正以道非不盈，用之以虚，则虚非真虚，故曰或曰似。锐，才之露圭角者，挫之使无。纷，争之处缪扰者，解之使散。和其光。明之硼中彪外也，和之而不使露。同其尘，土之浮游污杂也，同之而不欲异。湛，清也。若存若士#1，而似乎清不清也，此皆冲虚用道。吾不知此为谁之子。象，肖也。帝，天也。其肖象实居天帝之先，乃太极也。太极，虚无也。道本大极，生天地然后生万物，万物自无而生，即用之以冲虚，亦当然而然也。首章以有无二名，总道之要。此章冲盈对立，总道之用。则由无而玄，由玄而又玄，妙不可及矣。
　　《拾遗》圆师曰：在光同光，在尘同尘。秉文此章首尾，言道挫锐解纷，和光同尘。下知者不言章，言人体道者绝待玄同，亦非与俗雷同也。
　　《诸子旁证》曰：《庄子》：夫道有情有信，无为无形。可传而不可爱＃2，可得而不可见。自本自根，未有天地，自古以固存。神鬼神帝，生天生地，在太极之先而不为高，在六极之下而不为深。先天地生而不为久，长於上古而不为老。
　　石潭曰：道冲而用之或不盈，渊乎似万物之宗。冲，虚也。虚则不盈，虚而不盈则不露，不露则深矣。故以渊乎言。渊者，深也。虽云不露，而实为万物之宗焉。似者，不敢指定之意，言道不可名也。宗乃祖宗之宗，实万物之所自出也，言物自道出也。挫其锐，解其纷，和其光，同其尘。湛兮似若存。此皆虚而不盈，深而不露之意。挫其锐，无圭角也。解其纷，无外物之扰扰也。和其光，光藏而不见於外也。同其尘，人不知其为皎皎也。此皆渊深而不露之意。湛兮似若存。湛，澄彻也。似若，虽存而似未尝存也。吾不知谁之子，象帝之先。道为物之所出，为物之祖宗也。不知此道又为谁之子乎，盖就宗字上又生此说，谓道亦有所宗也。而继之曰象帝之先者，帝，天帝也；象，似也。似乎在帝之先也。盖有名虽为万物之母，而无名实为天地之始。天地自我出，则道为帝之先矣。此言不但为万物之祖宗，又为天地之祖宗也。此章皆指道体而言，非指体道者而言。
　　道德真经集义卷之九竟
　　＃1 若存若士：『士』疑当作『亡』。
　　＃2 可传而不可爱：『爱』疑当作『受』。
　　道德真经集义卷之十
　　凝远大师常德路玄妙观
　　提点观事刘惟永编集
　　前朝奉大夫太府寺簿兼
　　枢密院编修丁易东校正
　　天地不仁章
　　考异：河上公作《虚用章》，赵实庵作《大化公行义章》。
　　唐明皇疏：前章明妙本冲用，在用而无为。此章明偏爱成私，偏私则难普。首标刍狗万物，示天地之兼忘。次喻橐钥罔穷，明用虚而不挠。结以多言数屈，欲令必守中和。
　　杜光庭曰：夫以仁为仁则有执，不以化为仁则无私。帝王之视群生，犹天地之视万物。万物自生自化，天地不以为功；群生爰居爰处，帝王不以为惠。任妙气以鼓铸，任玄化以生成；乃为至化矣。若言其仁惠，理或自穷，何者？天地之仁大矣，草木有冬荣夏枯。帝王之仁大矣，刑法有投荒用钺。未若不以仁为仁之大也，运彼冲和，守其清静，为理身之要妙矣。
　　张冲应曰：虚者，空也。太虚无象，运行两间，无声无臭，而所用则成，此万物所以生而无穷也。人能达此虚而用之，则道无不成者矣。
　　天地不仁，以万物为刍狗。圣人不仁，以百姓为刍狗。天地之间，其犹橐钥乎？虚而不屈，动而愈出。多言数穷，不如守中。
　　考异：虚而愈出，一作俞出。
　　河上公曰：天地不仁。天施地化，不以仁恩，任自然也。以万物为刍狗。天地生万物，人最为贵。天地视之如刍草狗畜，不责望其报也。圣人不仁。圣人爱养万民，不以仁恩，法天地，行自然。以百姓为刍狗。圣人视百姓如刍草狗畜，不责望其礼意。天地之间。天地之间空虚，和气流行，故万物自生，人能除情欲，节滋味，清五藏，则神明居之也。其犹橐钥乎。橐钥，中虚空，人能有声气。虚而不屈，动而愈出。言空无有屈竭，时动摇之，益出声气也。多言数穷。多事害神，多言害身。口开舌举，叉有祸息。不如守中。不如守德於中，育养精神，爱气希言。
　　王辅嗣曰：天地不仁，以万物为刍狗。天地在自然，无为无造，万物自相治理，故不仁也。仁者必造立施化，有思有为。造立施化则物失其真，有思有为则物不具存。物不具存，则不足以备载矣。地不为兽生刍，而兽食刍；不为人生狗，而人食狗。无为於万物，而万物各适其所，用则莫不赡矣。若惠由己树，未足任也。圣人不仁，以百姓为刍狗。圣人与天地合其德，以百姓比刍狗也。天地之间至动而愈出。橐钥之中，空洞无情无为，故虚而不得穷屈，动而不可竭尽也。天地之中荡然任自然，故不可得而穷，犹若橐钥也。多言数穷，不如守中。愈为之，则愈失之矣。物树其恶，事错其言，不济不言不理，必穷之数也。橐钥而守数中，则无穷尽，弃己任物，则莫不理。若橐钥有意於为声也，则不足以供吹者之求也。
　　唐明皇曰：天地不仁至百姓为刍狗。不仁者，不为仁惠也。刍狗者，结草为狗也。犬以守御，则有弊盖之恩。今刍狗徒有狗形，而无警吠之用，故无精於仁爱也。言天地视人，亦如人於刍狗，无责望尔。尝试论之曰：夫至仁无亲，孰为兼爱？爱则不至，适是偏私。不独亲其亲，则天下皆亲矣。不独子其子，天下皆子矣。是则至仁皆为亲，乃至亲也，岂兼爱之乎？疏：仁者，兼爱之自也。刍狗者，谓结草为狗以用祭祀也。今天地至仁，生成群物，亦如人结草为狗，不责其吠守之用，不以生成为仁恩，故云不仁也。则圣人在宥，视彼天下百姓亦当如此尔。注云弊盖之恩者，《礼记》孔子云弊盖不弃，为埋狗也。不独亲其亲，《礼运》文也。天地之间，其犹橐钥乎。橐者，韬也。钥者，笛也。弃之鼓风，笛之运吹，皆以虚而无心，故能动而有应。则天地之间至物无私者，亦以虚无无心故也。虚而不屈，动而愈出。橐钥虚而不屈，挠动之而愈出声气，以况圣人心无偏爱，则无屈挠之时，应用不穷，可谓动而愈出也。疏：橐，韛也，谓以皮囊鼓风以吹火也。钥，笛也。言天地能刍狗万物者，为其间空虚，故生成无私而不责望，亦由橐之鼓风，笛之运吹。常应求者，於我无情。故能虚之而不屈挠，动之愈出声气，以况人君虚心玄默，淳化均一，则无屈挠，日用不知，动而愈出也。多言数穷，不如守中。多言则不酬，故数穷屈，兼爱则难遍，便致怨憎，故不如抱守中和，自然皆足矣。疏：多言者，多有兼爱之言也。多有兼爱之言，而行则难遍，故数穷屈不遂，是知不如忘怀虚应，抱守中和，则自然皆是也。不酬者，酬，答也，谓空有其言，而行不酬答也。
　　杜光庭曰：天地不仁至百姓为刍狗。古之祭法有为人用者，皆象其形，以列笾豆之间，故有刍狗之设矣。夫犬以吠守，今刍狗无吠守之用，天地之视万物，圣人之视百姓，亦如刍狗，不责其吠守之能，不以仁恩之为仁，不责其报。不彰其仁，是以不仁矣。人於狗也，有弊盖瘗埋之恩，今於刍狗亦无此恩矣，明圣人不以兼爱为仁也。弊盖者，《礼记□檀弓篇》曰：仲尼之畜狗死，使子贡埋之。子曰：吾闻之，弊帷不弃，为埋马也。君之路马死，埋之，以帷，弊盖不弃，为埋狗也。丘也贫，无盖，於其封也，亦与之席，无使其首陷焉。恐其首直委於土也。不独亲其亲者，《礼运篇》云：大道之行，天下为公，不独亲其亲，不独子其子。泛爱於物，推公而行，不为偏爱也。天地之间至动而愈出。橐乃皮囊以鼓风，钥乃竹管以运气。橐鼓风无钥不能运，钥运气无弃不能鼓。两者相须而行，以明天地为橐，五气为钥，含虚运动以生万殊，而无屈竭矣。人君虚心用道，臣佐体君行化，如天地运五气以不竭，则政无屈挠，四海和平也。动之愈出声气，言无穷也。淳化均一者，淳和之德用被万品。日用不知者，《易□系辞》云万方百姓日用，赖用此道以得生，而不知道之功力冥昧，不以功为功，百姓用之而不知也。屈，竭也。挠，乱也。多言数穷，不如守中。多言多败，多事多害，言之多也，谓或不应，故有穷屈矣。理国多言，谓政令多出，朝令夕改，则谓数穷也。理身多言，其失可知也。故一言之失，驷马不追，况多言之失，宁无辱乎？夫言者离坚合异，反白为黑，防人之口甚於防川，不可不慎也。不如默守中和，於国不烦其政令，於身不召其耻辱。爱气希言，守德於中，行不言之教，斯为美善矣。
　　宋道君曰：天地不化至百姓为刍狗。恩生於害，害生於恩，以仁为恩，害则随至。天地之於万物，圣人之於百姓，辅其自然，无爱利之心焉，仁无得而名之。束刍为狗，祭祀所用，过则弃之，彼万物之自然，而百姓之自治，曾何容心哉？天地之间，其犹橐钥乎。橐钥，虚而能受，而能应，故应之而不穷。有实其中，则触处皆碍。凡道为一偏，在物为一曲。虚而不屈，动而愈出。虚己以游世，则泛应而曲当，故曰虚而不屈。迫而后动，则运量而不愤，故曰动而愈出。圣人出应帝王，而无言为之累者此也。多言数穷，不如守中。钥虚以待气，气至则鸣，不至则止。圣人之言似之。辨者之囿多言，而未免乎累，不如守中之愈也。慎汝内，闭汝外，收视反听，复以见天地之心焉。此之谓守中。
　　王介甫曰：天地不仁，以万物为刍狗。天地之於万物，圣人之於百姓，有爱也，有所不爱也。爱者，仁也；不爱者，亦非不仁也。惟其爱，则不留於爱，有如刍狗当祭祀之用也。盛之以筐衍，巾之以文绣，尸祝斋戒，然后用之，及其既祭之后，行者践其首脊，樵者焚其支体。其天地之於万物，当春生夏长之时，如其有仁爱，以及之至秋冬，万物雕落，非天地之不爱也，物理之常也。圣人不仁，以百姓为刍狗。且圣人之於百姓，以仁义及天下，如其仁爱，及乎人事，有终始之序，有死生之变，此物理之常也。此亦物理之常，非圣人之所固为也。此非前爱而后忍，盖理之适然耳。故曰不仁，乃仁之至。庄子曰：至人无亲，大人不仁。与此合矣。天地之间至动而愈出。道无体也，无方也，以冲和之气鼓动於天地之间，而生养万物，如橐钥虚而不屈，动而愈出。多言数穷，不如守中。出言则有方有体，大言所以明道也。有言则有指，指则不能无过，故多言则数穷，故不如守中以应万变。
　　苏颖滨曰：天地不仁至百姓为刍狗。天地无私，而听万物之自然，故万物自生自死，死非吾害之，生非吾仁之也。譬如结刍以为狗，设之於祭祀，尽节以奉之，夫岂爱之？时适然也。既事而弃之，行者践之，夫岂恶之？亦适然也。圣人之於民亦然，特无以害之，则民全其性，死生得丧，吾无与焉，虽未尝仁之，而仁亦大矣。天地之间至动而愈出。排之有橐与钥也，方其一动气之所及，无不靡也。不知者以为机巧极矣，然橐钥则何为哉？盖亦虚而不屈，是以动而愈出耳。天地之间，其所以生杀万物，雕刻众刑者，亦若是而已矣。多言数穷，不如守中。见其动而愈出，不知其为虚中之报也。故告之以多言数穷，不如守中之不穷也。
　　吕吉甫曰：天地不仁，以万物为刍狗。天道冥於象帝之先，而不知谁之所自出，则体此道者仁足以名之哉。夫心，人心而已矣，天地体此道者也，无所事仁，以万物为刍狗。全义刍狗者，祭祀之用也。受之则无所用，不可阙矣。犹之天地之於物也，无心於物，而似乎无所爱，若夫春生夏长，则似乎有所爱。圣人之於民，亦若是也。圣人不仁，以百姓为刍狗。圣人体此道者也，无所争仁，以百姓为刍狗。刍狗之为物，无所争仁而畜之者也。万物与天地同体者也，百姓与圣人同体者也。天地圣人自视犹刍狗，则其视万物百姓亦若是而已。天地之间至动而愈出。则生之畜之，长之育之，何所事仁哉？夫惟不仁，是之谓大仁。然则天地之间，其由橐钥，固可见矣。盖橐钥之为物，惟其虚而不屈，所以动而愈出也。多言数穷，不如守中。则人也体此道者，言出於不言而已，言无言，知言之所以言矣。则多言数穷，不如守中之为务也。
　　陆农师曰：天地不仁，以万物为刍狗。天地之於万物，圣人之於百姓，泊然无系，而不滞於仁，适则用之，过则弃之而已。故云刍狗之为物，其未陈也，盛之以筐衍，覆之以文绣；其既陈也，行者践其首，樵者爨其躯。所谓适则用之，过则弃之者也。天地之间至动而愈出。天地不仁，以万物为刍狗。圣人不仁，以百姓为刍狗。与世推移，与时运徒，而不拘於已陈之迹，不胶於既践之绪矣。故能入则鸣，不入则止，而知橐钥焉。故曰天地之间，其犹橐钥乎。虚而不屈，动而愈出，多言数穷，不如守中。虚而无屈，无所屈也。动而愈出，有所示也。无所屈而有所示者，神也。虚而无所屈，动而有所示，故能赴物之感，言出如此，而未始有穷也。若夫述古人之土梗，语先王之刍狗，屈於已陈之迹，胶於既残之绪，欲以有为於曰徂之世，此其所以多言数穷，不如守中之愈也。此一篇与庄子刍狗之意大略同焉。
　　王元泽曰：天地不七，以万物为刍狗。刍狗，祭祀所用，方其用也，隆礼致敬以事之。及其已事，则弃而桥之，等於粪壤，其隆礼致敬之时，非不以至诚也。然而束刍为狗耳，实何足礼敬乎？虽不足礼敬而加礼敬者，又非以伪也。夫万物各得其常，生死成壤，理有适然。而天地独为之父母，故不得无爱。而原天地之心，亦何系累哉？故方其爱时，虽以至诚，而万物自遂，实无足爱者。及要其终，则粪壤同归而已，岂留情乎？圣人不七，以百姓为刍狗。仁者，人也。以人道爱物之谓仁，彼人貌而天者，何足以名之。故圣人亲亲而仁民，故独言百姓，若其道则与天地一矣。而有人之形，故任各异。天地之间至动而愈出。橐钥虚以应物，感则应，应而不藏。天地之於万物，圣人之於百姓，应其适然，而不系累於当时，不留情於既往，故此橐钥之无穷也。虚而不屈者，虚其体也。动而愈出者，动其用也。多言数穷，不如守中。非言则穷矣，举言则为可知。且圣人之事，言而不为者也。守中所以应万变。
　　刘仲平曰：天地不仁，以万物为刍狗。七者恻隐，以致其爱也。夫刍狗之为物，恻隐以政其爱可也，不恻隐以致其爱亦可也。盖方其盛以筐衍，巾以文绣，尸祝齐戒，然后将之者，若有恻隐以政其爱也，及其身脊见践於行者，又见爨於樵者，而无复有用，散乱埃灭，则漠然无恻隐以致其爱也。天地於万物亦然。方其雷风鼓舞，两露滋濡，覆载包函，妪照字育，欲生者使之生，欲成者使之成，而有形者必立，有性者必遂，若有恻隐以致其爱也。及其霜霰冰雪，酷烈惨毒，折屈摧败，而阳不敢进，日不敢烜，大者毁，小者绝，刚者缺，柔者灭，又无恻隐以致其爱也。故曰天地不仁，以万物为刍狗矣。圣人不仁，以百姓为刍狗。非特天地之於万物也，圣人之於百姓亦然。方其感之以恩，扰之以教，恩涵惠沾，恺悌劳来，噢噢呴呴，若保赤子者，若有恻隐以致其爱也。及其罪大则杀，罪小则刑，支解屠裂，牵砾焚弃，偃仆於市朝，狼籍於原野，而崇城有馘耳之痛，纣都有流血之多，又无有恻隐以政其爱也。故曰圣人不仁，以百姓为刍狗。天地之间至动而愈出。以其无心於爱与不爱也，此天地之所以能神也。盖神者有所示，而无所屈也，以其无所屈也，故如橐钥之虚而不屈，以其有所见，为无为可知也。发於身而为言，见於事而为故，或云或为，其实一也。何则？言为之体，如是而已。不知此，则言不出於不言。言不出於不言，则异乎橐钥之虚动矣。其多而数穷，不亦宜乎？孔子曰：夫今之歌者其谁乎？知此则知言出於不言矣。言出於不言，人莫不然也。然而不能者，以其心不丽乎有，则丽乎无，不丽乎取，则丽乎舍，不能适与道相当也。不有不无，不取不舍，而适与道相当者，是之谓守中。守中而不已，则如橐钥之动而愈出，故曰天地之间，其犹橐钥乎。虚而不屈，动而愈出者，圣人法天地者也。多言数穷，不如守中。言者，所以应物也。盖法天地而出为圣人矣，固不免乎以言应物也。然言而多，则非所谓当於理而止也，非当於理而止，则不可以推而行之也。惟守乎中，则其言不多也，亦不少也，常当於理而止也。於是乎可以推而行之，而不数遭其穷矣。故曰多言数穷，不如守中。夫守乎中者，其言不多也，亦不少也。然而老氏专恶夫多言何也？曰：老氏之所明者道也，道常无言，然而常有言者，道不得已也。故可以言，以其常无言也；故言之少者，去道易也近；而言之多者，去道为尤远。故专恶夫多言也。
　　刘巨济曰：圣人不仁，以百姓为刍狗。莫惨於兵刑，而虽盛德不能去之，则因其理而已。或言万物，或言百姓，其言各有序也。天地之间至动而愈出。此申言天地也。天地之两间能虚，故入则止。虚者，橐钥之体也，不屈则以虚故也。橐钥之用也，橐以风动，钥以气动，动而后应，此其所以愈鸣也。多言数穷，不如守中。天地以虚应万物而无所言，圣人亦以虚应百姓，而风波之来非言不荃持，不以多胜而已。《易》曰尚口乃穷。中之体一，可以守者也。中之为用，虚可以应者也，犹天地之谓间乎。
　　《丞相新说》曰：圣人不仁，以百姓为刍狗。静而不污，洁而不垢，其祭祀足以隆礼。而致恭者刍狗之为物也，始之将用，则被之以文绣，盛之以箧衍。及其已用，则行者践其首，樵者爨其躯，不胶其所爱，不泥其所有，通则用之，与时宜之，过则弃之，与物从之。而天地圣人之仁，岂离乎此哉？盖天之体不能生生，而生生者真君也，而真君未尝生。地之体不能化化，而化化者真宰也，而真宰未尝化，则出显诸仁。故凡在天地之间，形物声色也，皆制於我，而物不得以疏。及夫已生已化，则入而藏诸用，故物有分之类有群各以附离，而忘有於我，而物不得以亲。虽然，天能生而不能成，地能成而不能治，圣人者出而治之也，是故体显以为仁。而其出也，同吉凶之患，故凡万物之生，皆辅相而不失其宜，体藏以为用。而其入也，虽圣人不与之同忧，故泯迹冥心，而视物以异。呜呼，圣人之於天地，又岂以仁忧累其心者欤？故物之出，与之出而不辞，物之入，与之入而不拒，生而不有，为而不恃，长而不宰，功成不居，万物有以称，亦有以憾。而老子所谓天地不仁，以万物为刍狗。圣人不仁，以百姓为刍狗。其言岂离乎此哉？后学者专孑孑之仁，而忘古人之大体，故为人则失於兼爱，为己则失於无我，又岂知圣人不失己，亦不失人欤？与时推移，与物运转，而天地之间其犹橐钥乎？故动而愈出，则正己而无我者，所以应物，而非以敌物。虚而不屈，则无己而丧我者，所以绝物，而非所以成物。噫，天地圣人之道，其仁峡百姓万物为刍狗者，可以一言而尽矣。
　　刘骥曰：天地不仁至不如守中。天地之於万物，圣人之於百姓，因其自然，付之自尔，无爱利之心，故言不仁。是犹束刍为狗，祭祀所用，适则用之，过则弃之，无容心焉。虚而待物者也。太虚运一气，使天地如橐钥。橐，韛也，鼓之以生火。钥，笛也，吹之以成音。其体则虚而不屈，其用则动而愈出。是何异於天动以阳，地静以阴，阴阳鼓击不息，而造化在其间者乎？人之形体法象天地，化契阴阳，亦如橐钥之为器也。此言天地，则人在其中矣。天地得一气之妙，而运行不息。圣人得一气之妙，而升降无穷。其道杳然，难言哉。若求之於多言，则泥古人之糟粕，弊精神於蹇浅，非徒无益也。故多言数穷，不如守中。守中者，内保之而外不荡也。无思无为，寂然不动，而守之於中，如天地橐钥之无心，自然运用，以其有真君存焉。真君者，天谷元神也。故次之以谷神。赵实庵曰：前引二。一、天之至公。天地不仁，以万物为刍狗。混一性於大同，孰仁孰不仁，以私爱而在物，有义有不义。仁之生而义之杀，本乎天运之自然。七为恩而害随至，见乎人事之返复。经言不仁，大仁而已。大仁无私，至公而已。当生即生，阳和之始物，当杀即杀，金气之肃如。谓时运即杀之不可留，谓生死之有定数。震动则万物昭苏，兑交则众用雕落，虽生之而衰相以启，虽杀之则生意又明。此天之公者，如斯而已。若乃当生即杀，当杀即留，此非天道之公行，是亦人为之私爱。以公平私，天地之正，以私害公，邪侈之行。道者为之公，所以言及天地不仁，而喻以刍狗，天地之心於此可见。是以圣人之治，体天法道，绝仁爱之私，正赏罚之令，立也与义，何容心焉？御注曰：恩生於害，害生於恩，以仁为恩，害则随至。凡所以绝私爱也。是故圣人不仁，以百姓为刍狗。俾后世圣人与道同流同，应变不滞。庄子曰仁常而不成，又曰不多七恩是也。老子以天地之仁配於道也，道大故不私，即非五常之仁为可及也。此意指世之仁义为小也。不然，何以谓多言数穷，不如守中乎？故喻之以刍狗，即圣人用不仁之为仁也。能体不仁之仁，即体天而同乎道也。二、圣人体天。圣人不仁，以百姓为刍狗。圣人之治百姓也，无私之用，与天地同。次喻二。一、就体举喻。天地之间，其犹橐钥乎。御注曰：橐钥以虚而能受，受而能应。盖道以无为体，以虚为用。以道体之，无则能泛应也；以理观之，虚则能运量也。道以至虚而泛应，不知其自来；人以无心而运量，谁测其所以。天地之间，不上不下，用气於中，犹橐钥之动也。二、橐钥之用。虚而不屈，动而愈出。二子列子曰：子奚贵虚。虚者无贵也，以虚为贵则有碍於中，以其本虚而已，非虚可贵。然虚之可贵者，在动而愈出，以橐钥观之，虚故贵矣。虽橐钥观之，虚非贵矣。圣人无心，物来则应，应而不穷。凡所以当而不失也，谓之规矩，则与之为规矩。谓之权衡，则与之为权衡。彼其自得之以为用也，吾谁名之哉？虽然，应帝王者体道为心，在事则曰无心，在物则曰无有，其如礼义法度何？而有义礼法度者，吾亦岂与之为名？彼因之以为用者，且自名矣。吾不自名焉，岂得屈。即其愈出而愈有，愈应而愈多者，谓此后至理存焉。多言数穷，不如守中。二此篇自道冲为用，至橐钥虚应，终又结之以多言数穷，不如守中，较之前章，犹是以言为中也。老子以橐钥喻圣人不言，言则迫而后动，感而后应，以其无心也。《易》曰：言行，君子之枢机。枢机之发，荣辱之主也。亦取其适当而已。守中者，无过也，非徒无过而有法。孔子曰：中庸之为德也，故言不可不慎。君平曰：言出则患入，言失则亡身。韩子曰：亦慎於水火。夫道本无言，不得已而言，则应之有常是也。夫欲有言，岂得已哉？故三缄其口。圣人所以示象焉，学者求圣人之意。
　　邵若愚曰：天地不仁至不如守中。天地任自然之道，谓之至仁。苟非至仁，而有亲疏焉，春生非仁也，秋杀非不仁也。弃用因时，以万物为刍狗。圣人以一心为德，故以百姓心为心，赏善非仁也，罚恶非不仁也。随民任事，赏罚因时，故以百姓为刍狗之喻。庄子云：至仁无亲，大仁不仁。夫惟不仁，是谓大仁。天地之间。谓四方上下也。其犹橐钥乎。橐钥，中虚，其用在无，而故不屈。弃以鼓风，钥以运吹，动而愈出若乾坤之开阖。老子欲多言数穷，其理不如守中。中者，虚也。以心处虚，其用无尽。
　　王志然曰：天地不仁至不如守中。大道无心於天地，而天地待是而后生。天地无心於万物，而万物亦待是而后起。有天地然后有万物，且人处万物之最灵者，莫不皆禀赋自然，初无爱利之心，以仁为恩，不亦小乎？天地无情焉，视万物亦犹刍狗尔。而天地且未尝责万物之报，而万物亦未尝知天地所以生生之恩，而大恩自生焉。圣人无情焉，而圣人未尝责百姓之报，而百姓未知帝力於我何有哉，则大化自成焉。天地之於万物，圣人之於百姓，而自成其上下之序，曾何容心也。推之无厌，日用不知，安所事仁哉？且刍狗之为物，洁而不污，祭祀之用，方其用时，亦犹太庙之牺牲，衣以文绣，致敬如神，初无责爱之私。及其用已，等於粪壤，亦非厌弃之故。汲汲於用舍之间，是圣人有心也邪？故天地圣人自视犹刍狗，则其视万物百姓亦若是而已矣。吹嘘元气，鼓动群有，如橐焉，如钥焉，迫而后动，应而不藏。虚而不屈，动而愈出。喻如道之应物，万变未始有穷。化声之相待，亦如人之有情。人能弘道，非道弘人。圣人之言不囿於辩，言之足则终日而尽道，言之不足终日言而尽物，言辩贯穿，默该至理，其或烛理不深，言不明道，益辞固多，去道弥远。须有惠施之舌，悬河之口，考之大义，一何有焉？曾不若默识而深造之为愈。故曰：十语九中，不如一默，多言数穷，不如守中。
　　黄茂材曰：天地不仁至百姓为刍狗。天地之於万物，无伤而已，任之自遂。圣人之於百姓，无扰而已，任之自生。任之自生，故民无不生；任之自遂，故物无不遂。此其为仁甚大。方其任之自也，若无顾爱之心，故谓天地圣人不仁。譬之刍狗，以刍为狗，供於祭祀，已陈而去之，何顾爱之有？申韩之学遂窃以为刑名，其惨刻甚矣。问之，则曰圣人之治天下，无所顾爱。其说盖起於此。岂不失老子之意哉7 天地之间至不如守中。天位乎上，地位乎下，人所能知也。阴阳密运，造化潜移，人所不能知也。今以橐钥喻之，天地之道几无为蕴矣。虚无体也，故不屈；动不已也，故愈出。老子之道，初无内外，悟刍狗之说，则可以忘形体；知橐钥之理，则可以炼精炁。此宜不言而喻，言则必穷，唯守中为得之。
　　程泰之曰：天地不仁，以万物为刍狗。结刍为狗，当祭则用，已事而弃，是刍狗之时贵时贱者也。天地之生化万物，而递相代谢，实其似之。稻秀而麦枯，瓜生而荠死，麋鹿之解角也，春冬相反。鸿燕之宾去也，南北相避。物之种性有万不同者，於此而皆可类推也。此之性非彼之性，则此之宜非彼之宜也。居其总者，苟有心於为仁，其将孰为乎？为此则妨彼，利一而遗百，其为仁亦劳而小矣。槩运一气与物，为时使根性与之相直者，自生自化，自形自色，自消自息，而天地若无预焉。此不仁之仁也。圣人不仁，以百姓为刍狗。圣人无心，而用大正以取法於天地也。是故未尝曲爱一人，而无一人不受其德也。庄子用此推之，而曰至仁无亲，当使我忘天下，而天下亦自忘我，此正不七之仁。既加被冒，而世人不知其德者也，非真相忘也。又曰：圣人之爱人也，人与之名，不告则不知其爱人也。是亦泽及万世，而不自知其为仁者也。是谓不仁之仁也。若夫择物施爱，惠不出乎意乡之外，是直虎狼而不啖其子者耳。不仁之仁，非其得预也。孟子曰：杀之而不怨，利之而不庸。民日迁善远罪，而不知为之者，则其施置之方也。谓耕凿嬉游皆非帝力，则其效之成者也。天地之问至动而愈出。橐，治韛也。钥，其管也。管之在乐则为羽钥，在关键则为管钥，在冶器则为橐钥，至其为管，则一而已也。橐也者，吸气满之而播诸冶炉者也。管也者，受此吸而嘘之所以播也。一嘘一吸之象，即阴阳迭运而为四时者矣。故天地之间，寒暑相推，而为四时，生死递代，而成今古，正犹橐钥之嘘吸也。贾谊以天地阴阳万物之造化而配之冶铸，义正出此也。一嘘一吸之迭起，是一作一复之相催者也。神奇之必为臭腐，臭腐之复为神奇，是刍狗之时贵时贱者也。其曰天地之间犹橐钥者，言凡受形於两间，莫非由此之嘘之吸，以为张歙也。庄子之论物，初曰阴阳交通成和而物生焉，消息满盈一晦一明，日改月化，日有所为而莫见其功，生死始终，相反乎无端而莫知其所穷。夫阴阳交而物皆资生，是物初也。作复者，即生化之有进者也。消息满虚者，阴阳之动而司橐钥之嘘吸者也。改化生死者，物之迭为刍狗者也。老子借橐钥刍狗以言其理，庄子则直传诸事也。多言数穷，不如守中。诸家皆谓此中为中庸之中，苏黄门独不然，曰此其钥之虚而处中者，其说是也。老氏务成一家言，凡六经纪道之名悉已易而他之。六经之谓中者，即老氏命以为善者也。通一书，固未尝言中也。然则此之谓中，如域中、弓中、环中，皆命物而名其地也，非如中庸之中，造极而命其理也。则此之守中，正指橐钥之中，以为之守，如曰枢始得其环中，以应无穷也。言者先事而有所称说，如曰某事其德皆吾之所能为也。然此特其自言之耳，而措之於世，或当或否，或顺或逆，未可必也。不待其当然而先形诸言，则亿之而中者，固或可屡；而亿之不中者，亦不胜其多也，其势自至於数穷也。若其守中，待感者初若迟钝，而要诸其终决不至穷也。故曰不如守中。论天地之间犹橐钥，则居於天地之两间者，其作其复皆仰冶工之鼓韛也。冶工者，即主执造化者也。其能虚之以听化工之操纵，则阴阳消长之源是其地也。凡有形之物虚则通，通则可以致变；实则窒，窒则块然而已耳。橐之能吸也，钥之能嘘也，皆以虚也。非橐之虚则无以纳其吸，非钥之虚则无以效其嘘也。橐钥常虚，则能受生生者之生以为作，而受化化者之化以为复也。是盖借橐钥中空之地，以明不窒之可以有受也。夫惟不窒，故播气者得以入之也。动者发橐钥之机，而鼓之使作，即其能操纵生化者也。惟其虚而不屈也，故能受其有，而出之於世也。阴阳之气隐乎太虚，而形於有感，感之而应，则能出其无，以为有矣。橐钥非太虚也，以其虚而有受，受而不留者，有万物出机入机之象，故此机不息，则作复无已也。是故寂然不动者，乃能感而遂通也。论橐钥之妙，即几於谷神矣。而不能与之齐同者，谷神能自制有无，而橐钥之嘘吸，则有待於化工也。动之而出，则与自受而自应者有间也。故此章既出橐钥，而后章则言谷神也。
　　詹秋圃曰：天地不仁至不如守中。虚用章谓天地不以偏私惠爱为仁，而以万物为刍狗；圣人不以偏私惠爱为仁，而以百姓为刍狗。盖刍足以牧马牛，狗足以护家宅，是皆有用之物，人所资以为用。天地之间其犹橐钥。中虚而可扇动生风乎，故虽中虚而不屈折。此为虚用之妙，迨扇风而愈动愈出，其妙有难名言，未若确守中虚，则为用不可穷也。张冲应曰：天地不仁至不如守中。仁之为道，广大而不可得以形容也。故孔子所以罕言，老子所以不居。罕言者，谓其不可得而形容而罕言也。不居者，谓其不可得形容而不居也。天地不以仁自居，故能覆能盖，而万物生长於其中，不知其所以生长。圣人不以仁自居，能包能容，而百姓安养於其中，不知其所以安养。皆视之如刍檗狗畜，爱之植之，惟恐损朽而无所介其心，以蒂报也。天地之所以不仁，圣人之所以不仁者，即此一元之炁运乎上下，犹橐囊之能包，管钥之能吹，周流无穷，包藏无极，虽虚焉，吹之而不致於屈乏；广焉，动之而愈见其有为。仁之为道，广大也如此，是以孔子有曰：天何有言哉？四时行焉。则天地万物之心，又何有声音於其间。人欲学道，充此天地之化，而乃尚乎其言，则舌劳神乱，精废炁亏，数者皆穷矣。斯曰不如守中，当守此方寸，布仁於物，而不发见其迹也。
　　白玉蟾曰：天地不仁，无心以万物为刍狗，任其自然。圣人不仁，以天地之心为心也，以百姓为刍狗，尚自忘我，岂有他哉？天地之间，心也。其犹橐钥乎？运而不息。虚而不屈，用之无穷。动而愈出，纯一不已。多言数穷，如何说得？不如守中，尽其在我。
　　廖粹然曰；天地不仁。天地本於人，若其自返本。以万物为刍狗。则视万物象为无知之物，在人亦当克己如此也。圣人不仁。人主亦根於仁，自返本而归根。以百姓为刍狗。则弃万姓於无用之物，如在吾人，亦当复礼也。天地之间。范围之内。其犹橐钥乎。其於天地，则虚空焉。此我身，则臭皮袋也。虚而不屈。放之则满六虚，敛之不盈一握。动而愈出。元炁冲然，源源不竭。多言数穷。与之一默，守口如瓶。不如守中。抱元守一，无穷无尽。人若如此，道炁存也。
　　陈碧虚曰：天地不仁至以百姓为刍狗。刍，草也。谓束刍为狗，古人以用祭杞，除袚不祥，用已而弃之，言常之时不甚爱，及乎弃之亦不为憎也。故刍狗因神明而成，且神明无用於刍狗也。夫无用则无私，无私则无恩，是以天地无恩而大恩生，圣人不仁而大仁成。不仁者，谓无情於仁爱，非薄恶之谓也。故天地无情，视万物如刍狗，不责万物之报也。圣人无情，视百姓如刍狗，不责百姓之报也。盖天地之自然也。严君平曰：天高而清明，地厚而顺宁。阴阳交通，和气流行，洎然无为，万物自生焉。天地非倾心移意，劳精神，务有事，凄凄恻恻，流爱加利，布恩施厚，成遂万物，而有以为也，此所谓天地不仁以万物为刍狗也。明王圣主秉道统和，清静不改，一以变化，神明默达，与道同仪，天下应之，万物自化，圣人非竭智尽能，扰心揉志，损精费神，不释思虑，徨徨显显，人生事利，领理万民，而有以为也，此所谓圣人不仁，以百姓为刍狗也。天地之间至动而愈出。橐者，韛也，谓以橐鼓风而吹火者也。钥者，笛也，言天地之间虚空无为，生物无私，以喻圣人之心虚廓渊静，应世不逆。若橐之怀风鼓之，以成器物，钥之舍声吹之，而调音律，应用不绝，而终不可屈也。以况圣人无私无心，而不事爱利也。严君平曰：天地释虚无而事爱利，则变化不通，物不尽生；圣人释虚无而事爱利，则德泽不普，海内不井，恩不下究，事不尽成。何则？仁爱之为术也有分，而物类之，仰化也无穷，操有分之利，以授无穷之势，其不相赡由川竭，而益之以泣也。又曰：虮虱动於毛发，则寐为之不安；蚊虻着於皮肤，则精神骚动，思虑不通。外伤蜂虿之毒，则中心为之惨痛；未害於耳目，则百节为之不用。此言爱利之存于胸中，岂得无屈挠纯和，耗蠹血气乎？多言数穷，不如守中。多言者，谓多有兼爱之言也。多则施行难偏，故数穷屈而不遂。若法天地之虚静，同橐钥之无心，抱守中和，其自然皆足矣。亦在乎不言之教也。《鸿烈解》曰：王寿负书而行，见徐冯於周。徐冯曰：事者，应变而动，变生於时，故知时者无常行。书者，言之所出也，言出於知者，知者藏书。於是王寿乃焚其书，而舞之曰：多言数穷，不如守中。
　　谢图南曰：天地不仁至於刍狗。万物受天地之气以生，百姓受圣人之恩以成，谓之非仁，不可也。而荣枯成败，付物自然，死生祸福，惟人所召。天地圣人於此一无心焉，谓之不仁，非不仁也。盖不得以用其仁矣。刍狗者，祭余之物，听其自成自坏，而不复屑意焉尔。天地之间至不如守中。天地人物之理，自然而然，故阴阳二气，往来於虚空之中，初无间隔，如橐钥然。无底曰橐，有孔曰钥。橐之中虚，气所流通，不可屈折，钥之有孔，声所振动，愈出不穷。此皆自然而然。人物之在天地间，始终变化，亦自然而然，故多言则屡穷，不可致诘也，不如守一中之理。理至中而止，天地、圣人、百姓，万物皆不外此中。盖尝论之，万物万民，同此一气，天地间人，同此一心。天地何心？以生物为心也。圣人何心？以爱民为心也。然生之於始，而不容不变於终，爱之於初而不得不异於后。何则？立天之道曰阴与阳，立人之道曰仁与义。发生，阳也，而不能无肃杀之阴。爱养，仁也，而不能无割制之义。理势然也。刍狗微物，然方其养祭，则惟恐一体之不全。及其既祭，则委之无用，摧毁决裂，有不能免。人物之在天地间，均赋同禀，其生皆可爱，而成形之后，散殊不一，栽者培之，倾者覆之，善者祥之，恶者祸之，各随其分而异焉。于斯时也，天地生育之恩，圣人爱养之德，有不可得而全之者。谓之不仁，不得以尽其仁也矣。天地以中虚橐钥万物，圣人以中道酬酢万民。故蔽之一言，而曰不如守中。中也者，其至公无私之谓乎？其无过不及之谓乎？
　　林庸斋曰：天地不仁至不如守中。生物，仁也。天地虽生物，而不以为功，与物相忘也。养民，仁也。圣人虽养民而不以为恩，与民相忘也。不仁，不有其仁也。刍狗已用而弃之，相忘之喻也。三十八章曰：上德不德，是以有德。不仁犹不德也。《庄子□齐物》曰：大仁不仁。《天地》曰：至德之世，相爱而不知以为仁。亦是此意。刍狗之为物，祭则用之，已祭则弃之，喻其不着意而相忘尔。以精言之，则有所过者化之意。而说者以为视民如草芥，则误矣。大抵老庄之学，喜为惊世骇俗之言，故其语多有病。此章大旨，不过曰天地无容心於生物，圣人无容心於养民。却如此下语，涉於奇怪，而读者不精，遂有深弊。故曰申韩之惨刻，原於刍狗百姓之意，虽老子亦不容辞其责矣。钥者，橐之管也，橐钥用而风生焉，其体虽虚，而用之不屈，动则风生，愈出愈有。天地之间，其生万物也亦然。橐钥之於风，何尝容心？天地之於生物，亦何尝容心？故以此喻之，况用之则有风，不用则无，亦有过化之意。数，犹曰每每也。守中，默然闭其喙也。意谓天地之道不容以言尽，多言则每每至於自穷，不如默然而忘言。子曰：予欲无言。天何言哉，四时行焉，万物生焉。亦此意也。但圣人之语粹而易明，此书则鼓舞出入，使人难晓。或者以为戒人之多言，则与上意不贯矣。如此看得破，非惟一章之中首末贯串，语意明白，而其文简妙高古，亦岂易到哉？
　　范应元曰：天地不仁，以万物为刍狗。仁者，爱之理。谓天地生育，其仁大矣。而不言仁，其於万物，譬如结刍为狗以祭祀，其未陈也，盛以筐衍，巾以文绣，非爱也，乃时也。及其已陈也，行者践其首脊，樵者取而爨之，非不爱也，亦时也。夫春夏生长，亦如刍狗之未陈，秋冬凋落，亦如刍狗之已陈，皆时也。岂春夏爱之，而秋冬不爱哉？气至，则万物皆不知其所以然而然也。圣人不仁，以百姓为刍狗。圣人体此道以博爱，其仁亦至矣。而不言仁，其於百姓亦如天地之於万物，辅其自然而不害之，使养生送死无憾，不知帝力何有於我哉。天地之间至动而愈出。囊底曰橐，竹管曰钥，冶炼之处用钥以接囊橐之风炁，吹炉中之火。屈者，曲也。《音辩》云：俞，羊朱切。傅奕引《广雅》云：益也。汉史有民俞病困。天地之间，虚通而已，亦如竹管之接炁，虚而不曲也，气来则通，气往则不积。譬彼橐风之愈动，则此钥炁之愈出，炉中之物既各成器，而橐钥未尝言仁爱也。多言数穷，不如守中。万物之多，百姓之众，圣人不过推此一道而博爱之，岂区区言仁也。倘多言仁爱而不能体道，则空有其言而无实效。故多言则数穷也。不如同天地守中虚之道，而无偏曲，则万物自然各得其所也。岂有穷哉？
　　薛庸斋曰：天地不仁至百姓为刍狗。天地生万物，而无心於万物。圣人养百姓，而无心於百姓。天地之间至动而俞出。橐钥不为物挠而虚其中，则愈动而声愈出矣。天地所以能生化万物而不穷者，亦以其虚而能运也。多言数穷，不如守中。惠施之口谈，不若颜子之心斋也。
　　休休庵曰：天地不仁至不如守中。刍狗者，祭祀用草结龙，以朱匣盛之，绣巾覆之，祭毕弃之。天地圣人任无为之妙，生育万物，不望报恩，亦不为主，任万物自化，如刍狗焉，是以似不仁。天地之间，空虚如韛囊，一气运行，生育万物，人心虚明，亦如是也。灵机一动，妙用不竭，是谓虚而不屈，动而愈出。橐者，韛橐也，钥者，管也，鼓风吹运之器。虽以是而喻造化之妙，然言多去道远矣。纵大辩才数数举其喻，然譬喻之数有穷，此道实无可喻，不如无言。守中虚之妙，可以见彻造化。
　　褚伯秀曰：天地不仁至不如守中。仁，神道之具体，立天地心，续生民命，犹元之於乾，总众德而大备，陶万类以无遗，在人则成己成人，博爱善救，皆其用也。天地具自然之仁，超言象之表。圣人体天推仁，所以恢帝道而成治功。经乃下二不仁字，何耶？盖谓不显其仁，犹云上德不德，正言若反也。借喻束刍为狗，以供祭祀，未祭则彩饰爱敬，祭已则弃置践踏，适成适毁，非关爱恶，以真烛幻，物理可知。凡天地间动植飞泳，生成消息，不出乎一气，流行无异束刍成狗，践狗还刍，何容心之有。圣人於百姓，听其营为，而生道自遂。庄子所谓大仁不仁是也。天地之间，其犹橐钥。亦言其无心。自运橐鼓风钥通气，喻也之流行，犹阴阳呼吸而不暂停。为人为物者，咸受其鼓铸焉。唯其中虚无屈塞，所以运动气愈出。此理妙合造化，何在多言，自取穷屈，不如守身中橐钥，究自己天地，岂无生万物之理哉？或以躁人辞多释之，与上下文义不贯。此章大义，在守中二字。至理幽玄，惟学者力行，以求验一身中有一乾坤，在人体之而已矣。
　　牛妙传曰：天地不仁，以万物为刍狗。夫天地大德曰生，生生不息之谓仁。仁者，天地生成之德也。而云不仁者，是天地不自有其德也。万物者，盈天地之间品类也。刍狗者，如古先明王郊祀必束刍为狗，以为祭具，所谓刍者茅也。夫茅之为物薄，其用可重也，狗者畜也，其位乎戌而应乎乾，故古人束茅为狗，以为祭具，意其重也。天地以万物为刍狗，是亦不轻於万物也。或者以天地视万物，如刍草狗畜之无知，不责望其报也。此说不通。盖万物与天地分一气而生，但得夫形之小者。若天地果视万物如刍草狗畜之比，则是天地其自专大，果不仁耶？庸所见如此。明者鉴之。圣人不仁，以百姓为刍狗。夫圣人者，备物致用，百世师也。故百姓戴之如同日月，仰之如同父母。然其称云不仁者，不自居其仁，谦尊也，亦犹夫圣孔子不居之义也。百姓者，民也。民与圣人均禀一气，同生於天地之间，但贵贱穷达不同耳。圣人以百姓为刍狗者，是亦不轻於民也。他说以为圣人视夫百姓如刍草狗畜之无知，不望其报也。此说恐误。夫人者，与天地并位，三才鼎立，岂可视如刍草狗畜之类哉？孟子曰：君之视臣如手足，则臣视君如腹心。君之视臣如犬马，则臣视君如国人。君之视臣如土芥，则臣视君如寇雠。若圣人果以百姓如刍草狗畜之比，则是圣人果不仁哉？与我同志者，切希鉴之。天地之间至动而愈出。橐者鼓属。钥者管钥，笛之属。犹，如也。动，用也。夫天地之间虚空，以四时五行为用，其橐钥为物，亦其中空虚，以五音六律为用。故云天地之间，其犹橐钥也。老君曰：夫橐钥之器，在其用也，虚实有无，方圆大小，长短广狭，听人所为，不与人争善。人在於天下也，譬如橐钥乎？非与万物交争，其德常归焉。以其谦虚无为故也。此盖言天地以虚受为生成之德，任物自然，从民所欲，不与物争，犹橐钥之任人所为音律也。多言数穷。夫言者，心之声也。在心为志，发泄为言。数者，频数。穷者，悔吝也。盖多言则多过，故云数穷也。古人有言曰：一言而丧邦。此上多言之人也。一言而致凶，此中多言之人也。一言而致辱，此下多言之人也。故天有卷舌之星，人有缄口之铭，言不可不慎也。语云：君子欲讷於言而敏於行。良为是也。昔孔子观周，入后稷之庙，右阶有一金人，三缄其口，而铭其背曰：古之慎言之人也。戒之哉。无多言，多言则多败。无多事，多事则多患。《诗》云：敬尔威仪，慎尔出话。此之谓也。不如守中。中者，枢机也。守者，谨也。且夫日月者，天之文也，山川者，地之文也，言语者，人之文也。然言语在口，譬含锋刃不可动也，如弦机未发，则犹可止，矢一离弦，虽欲反之不可得也。《系辞》曰：言出乎身加乎民，行出乎迩见乎远。言行，君子之枢机。枢机之发，荣辱之主也。言行，君子之所以动天地也，可不慎乎？此即不如守中之义也。《易》曰：括囊无咎无誉。盖言谨也，非斯之谓欤？
　　杨智仁曰：天地不仁至不如守中。天地不仁，视万物如刍狗者，天地施化不以仁恩，任自然也，不责望其报。圣人亦如之。谓学道之士不着一毫物欲所累体。若太虚湛然常寂，着天地之间，坎离运用乎其中，橐钥发挥乎宇宙，元炁升降於黄庭，塞兑垂帘，含光默默，虚而不屈，守以冲和，不可轻动，动而愈出。古云：全身放下，一念不生。若多言数穷，则有损而无益，不如守中久矣。纯熟自然，打成一片矣。儒曰：圣人之道，仁义中正而已。盖天地圣人视万物如刍狗者，不着於一切也。廓然人以配天地，其犹橐钥乎？虚而不屈，动而愈出。至简至易，岂难知哉？故多言数穷，不如守中。君子黄中通理，不失其正矣。
　　喻清中曰：天地不仁至不如守中。天何言哉？四时行焉，百物生焉。天地生物而不自以为仁，忘乎物也。不识不知，顺帝之则，帝力何有於我哉？圣人养民而不自以为仁，忘乎民也。刍，草也，谓束刍以象狗。《庄子□天运篇》曰：刍狗之未陈也，盛以箧衍，巾以文绣。及其已陈也，行者践其首脊，樵者取而爨之。言贵之於未祭之先，贱之於既祷之后。即是而喻，盖存神过化之意云尔。盖尝读柳子《郭橐驼传》而於养树得养人之术矣。橐驼之种树也，勿动勿虑，去不复顾。其莳也若子，其置也若弃。父之於子，曷尝自以为恩哉？其诗也若子，生之养之，不自以为仁也，有其所有者也。过而执忘其所有者，过而化其置也，若弃既祭之刍狗也。天地之间，鼓之动之，一橐钥耳。橐者，韛也，鼓风之具。钥者，管也，风之所自出。虚其中而不屈其用，愈动而愈出，愈出而愈有，其来无端，其出无穷。天地圣人之仁，亦犹是也。天地之道不可以言尽，而声色之化民末也。故曰多言数穷，不如守中。守中，默然而自存也。
　　胥六虚曰：天地不仁至不如守中。天地之大德曰生，而以万物为刍狗者，覆之载之，听其生者自生，而枯者自枯，天地无所与，此天地不有其仁，而以万物为刍狗者，仁之大矣。刍狗之设，未祭则贵敬之，既祭则委弃之，非容心也，时适然也。故圣人引之为喻。圣人体天地，容养百姓，宽之宥之，由其生者自生，长者自长，耕食织衣，家富国安，而圣人无所与，此亦圣人不有其仁，而以百姓为刍狗也。天地之间，一气蒸陶，万物生化，古今不息。其犹橐钥之器，中间空虚，鼓动之，声气愈出也。此赞美圣人之德荡荡乎，仁养百姓不为己有。夫何然哉，亦虚而已矣。是以应感天下之动，无有穷极也。若不体天地不仁之实，察然自好，县法作刑，饰以文言，示民从化，违天悖理，鬼怒人怨，乃疾取穷极之道，故勉之曰多言数穷，不如守中。多言者，谓饰以文言，辞多理寡，不如及吾之中，默识穷行，谨守不失，天下观风而化。不言之教，宁有穷乎？修身亦法此矣。
　　柴元皋曰：天地不仁。以美利利天下而不言所利。以万物为刍狗。刍，茅也，缚如狗状，以祭享。初缚时诚洁甚严，祭已则弃之而不顾。造物之心亦如刍狗之始终，从其自然。圣人不仁。圣人体天地，亦不言所利。以百姓为刍狗。惟恐一夫失养，亦如初束茅之谨，一毫不敢忽。天地之间至橐钥乎。橐，无底囊。钥，三孔笛。皆虚其中，两间之气一阖一辟。即此二物，人身呼吸亦然。养民底一呼吸间，不似天地，使民失所。修身体用亦然。虚而不屈。其体无碍。动而愈出。其用不穷。多言数穷，不如守中。若自矜其仁尚口乃穷矣，孰若虚中存神，体天地乎。
　　苏敬静曰：天地不仁至不如守中。结刍为狗，祭则用之，祭已则弃。是刍狗之用所过者化，天地虽生万物，而不自以为仁。圣人虽养万民，而亦不自以为仁。亦犹刍狗当祭则用，祭毕则弃，过化相忘，何尝自以为仁。橐，冶韛也。钥，其管也。管在乐为羽钥，在关键为管钥，在冶器为橐钥，其为管一而已。橐吸气满之，播诸冶炉者也。管者受此吸而嘘之，所以播也。一嘘一吸之间，即阴阳迭运而为四时也，即生生不穷之机也。阴阳交而物皆资生，消息盈虚，是阴阳之动，而司橐钥之嘘吸者也。以虚受嘘吸之气，而未尝屈。屈，折也。嘘吸之气，动而愈出，未尝见其损折而息也。橐能吸，钥能嘘，皆以虚也。若窒则实矣。夫唯不窒，故播气者得以入之。天地一大炉韛也，造化一大冶工也，万物阴阳嘘吸之气，自生自遂，自消自长，何尝以为仁？或者见天地生万物之功，尽言以论天地之功，不知天地不容以言而尽，多言每每自至於穷极，则不如默默忘言，但守橐钥虚中而思之，则其生生之不穷，皆阴阳之气自然而然也。
　　本一庵居士曰：天地之於物，圣人之於人，未尝煦煦然七之也，亦惟使之自生自化，无以害之而已。犹以刍为狗，祭则奉之，已则弃之，非有好恶之私也，时适然耳。况乎消息盈虚，乃理之常。虽天地圣人，如之何哉？惟使之遂其生、若其性，无横风暴雨以摧折之，无舛政逆令以迕遏之。则其仁也亦至矣。橐钥之为物，一张一翕，惟其虚而不屈，是以动而愈出。消息盈虚，相为终始，亦若是而已。先儒谓乾坤动静，不翕聚则不能发散，即此意也。又以此理推之，语默之间，多言所以数穷，有张而无翕也。守中则能虚而不屈，所以不穷也。
　　《拾遗》陆曰：万物资天地而生。天地无取於万物也。百姓仰圣人而治，圣人无假於百姓也。犹刍狗因神明而成，神明无用於刍狗也。夫惟无用则无私，无私则无恩，是以天地无恩而大恩生，圣人不仁而大仁成。故百姓不辞德於圣人，万物不谢生於天地。何以知其然哉？吾观天地之间，犹橐钥之无心也。橐钥无心，故其声不屈，其气愈出。天地无心，故生成而不息。故为治不在多言，多言而无实，则动数穷矣。未若无为无言，乃守中之术也。
　　《诸子旁证》：《庄子》曰：夫刍狗之未陈也，盛以筐衍，巾以文绣，尸祝齐戒以将之。及其已陈，行者践之，樵者爨之而已。将复收於箧衍，必反为怪。今夫子取先王已陈之刍狗，是不将邻乎行者之践、樵者之爨也。惜哉。《文子》 老子曰：天地之道，以德为王，道为之命，物以自正。至微其内，不以事贵。故不待功而立，不以位为尊，不待名而显，不须礼而庄，不用兵而强。故道立而不教，明照而不察。道立而不教者，不夺人能也。明照而不察者，不害其事也。夫教道者，逆於德，害於物，故阴阳四时，金木水火土同道而异理，万物同情而异形，智者不相教，能者不相受。故圣人立法以导民之心，各使自然。故生者无德，死者无怨。天地不仁，以万物为刍狗。圣人不仁，以百姓为刍狗。夫慈爱仁义者，近狭之道也。狭者入大而迷，近者行远而惑。圣人之道入大不迷，行远不惑，常虚自守，可以为极，是谓天德。
　　石潭曰：天地不仁，以万物为刍狗。圣人不仁，以百姓为刍狗。天地以生物为心，而谓不仁，何哉？天地以其心普万物，而无心也。圣人以天地生物之心为心，而亦曰不仁，何哉？圣人以其情揆万事，而无情者也。刍狗。祭祀之物，说见《庄子》。以万物为刍狗，其成其坏，时焉而已。物各付物，生者自生，而不知其所以生也。圣人之於百姓，亦使之自生自养，自作自息而已。以其皆无容心，故曰天地不仁，以万物为刍狗。圣人不仁，以百姓为刍狗。天地之间，其犹橐钥乎？虚而不屈，动而愈出。天地之间，所以生生而不穷者，盖犹橐钥之能出风也。虚而不屈。天地生万物，而不屈於万物也，言不为万物所役使也。动而愈出。风未尝穷也，天地之生万物，亦未尝穷也。多言数穷，不如守中。多言数穷，谓若以多言形容天地圣人，天地圣人不可得而形容也。数穷谓虽多言之，终有所穷也。既形容之不可，则不如虚中自守，而有以得天地生生之本也。
　　道德真经集义卷之十竟
　　道德真经集义卷之十一
　　凝远大师常德路玄妙观
　　提点观事刘惟永编集
　　前朝奉大夫太府寺簿兼
　　枢密院编修丁易东校正
　　谷神章
　　考异：河上公作《成象章》，赵实庵作《灵根善养义章》。
　　唐明皇疏：前章明兼爱成私，偏私则难普。此章明至虚而应，其应则不穷。首标谷神，寄神用以明道。次云玄牝，辩玄功之母物。结以绵绵微妙，示虚应则不勤劳也。
　　杜光庭曰：神者，阴阳不测之谓也。虚而能应，感而遂通。或以谷养为言，养神则契乎不死。或以响应为说，应物则如神不穷，玄牝则吐纳元和。炼神炼气，形气长久，天地齐灵，绵绵永存，长生之道也。
　　张冲应曰：人生天地间，一吸一呼，皆此精炁所由往复也。鼻受阳而成象，口受阴而成象，人无口鼻，则阴阳精炁不能升降上下，而象不能成矣。此章开悟阴阳升降之旨。
　　谷神不死，是谓玄牝。玄牝之门，是谓天地根。绵绵若存，用之不勤。
　　河上公曰：谷神不死。谷，养也，人能养神，则不死也。神谓五藏之神也。肝藏魂，肺藏魄，心藏神，肾藏精，脾藏志。五藏尽伤，则五神去矣。是谓玄牝。言不死之有，在於玄牝。玄，天也，於人为鼻。牝，地也，於人为口。天食人以五气，从鼻入，藏於心，五气清微，为精神聪明音声五性。其鬼曰魂。魂者，雄也，主出入人鼻，与天通，故鼻为玄也。地食人以五味，从口入，藏於胃，五性浊辱，为形骸骨肉血脉六情。其鬼曰魄。魄者，雌也，主出入於口，与天地同。故曰为牝也。玄牝之门，是谓天地根。根，元也。言鼻口之门，是乃通天地之元气所从往来。绵绵若存。鼻口呼噏喘息，当绵绵微妙，若可存，复若无有。用之不勤。用气常宽舒，不当急疾动劳也。
　　王辅嗣曰：谷神不死至用之不勤。谷神，谷中央无谷也，无形无影，无逆无违，处卑不动，守静不衰，谷以之成，而不见其形，此至物也。处卑而不可得名，故谓天地之根。绵绵若存，用之不勤。门，玄牝之所由也。本其所由，与极同体，故谓之天地之根也。欲言存邪，则不见其形，欲言亡邪，万物以之生，故绵绵若存也。无物不成，用而不劳也，故曰用之不勤。
　　唐明皇曰：谷神不死。谷者，虚而能应者也。神者，妙而不测者也。死者，休息也。谷之应声，莫知所以，有感则应，其应如神。如神之应，曾不休息。欲明至道虚而生物，妙用难明，故举谷神以为喻说也。是谓玄牝。玄，深也。牝，母也。谷神应物，冲用无方，深妙不穷，能母万物，故寄谷神玄牝之号，将明大道生畜之功也。疏：谷神者，明神之应声，如道之应物，有感即应，其应如神。神者，不测为名，死以休息为义。不测之应，未尝休息。故云谷神不死。玄，深也。牝，母也。谷神之应深妙难明，万物由其茂养，故云是谓玄牝，玄牝之门，是谓天地根。深妙虚牝，能母万物，万物由出，是谓之门。天地有形，故资禀为根本矣。疏：玄牝之用，有感必应，应物由出，故谓之门。天地有形之大者尔，不得玄牝之用，则将分裂发泄，故资禀得一以为根本，故云是谓天地之根。根，本也。绵绵若存，用之不勤。虚牝之用，绵绵微妙，应用若存，其用无心，故不勤劳也。
　　杜光庭曰：谷神不死，是谓玄牝。谷神之义，响应养神，分为三别。第一谓谷之含虚，有声则应。道之体无，修之则得。第二谓神无形，有祈则赴，感道无象，修之则长存。第三谓响在谷，无声则不应，道在身，不修则不成。不死者，非谓死生之死，是休息之死。若谓养身解之，则为死生之死。一谓养神则长生不死，二谓响应无休歇，为休歇之死。夫玄，天也，於人为鼻。牝，地也，於人为口。元和之气，慧照之神，在人身中出入鼻口，呼吸相应，以养於身，故云谷神也。又天之五气从鼻而入，其神曰魂，上与天通。地之五味从口而入，其神曰魄，下与地通。言人养气则与天为徒，久而不已，可以长生，阳炼阴也。食味则与地为徒，久而不已，生疾致死，阴炼阳也。老君令人养神宝形，绝谷食气，为不死之道，故云玄牝门，天地根也。玄牝之门，是谓天地根。非独人资玄牝运气，乃得长生。天地之大，亦须资道气运养，乃能清宁无改矣。下经云：天无以清，将恐裂，地无以宁，将恐发。天地失道，尚有倾沦发泄之变，况於人身而不守中存一乎？绵绵若存，用之不勤。天地任气自然，故长存也。人鼻口呼吸，当绵绵微妙，若可存复若无有，不当烦急劳倦也。理国之道，政令所行，亦当宽以济猛，猛以济宽，所以政宽则民怠，令猛则民残。能以清宁之道以理天下，人无动用勤劳之事，则下民亲附，祚历延长，绵绵常存，若瓜瓞葛药之长永也。故云绵绵若存，用之不勤也。
　　宋道君曰：谷神不死。有形则有盛衰，有数则有成坏。形数具而死生，万物之理也。谷应群实而常虚，神妙万物而常寂，真常之中，与道为一，不丽於形，不堕於数，生生而不穷，如日月焉，终古不息，如维斗焉，终古不忒。故云不死。是谓玄牝。万物受命於无，而成形於有，谷之用无相，神之体无方，万物所受命也。玄者，天之色。牝者，地之类。万物所成形也。谷神以况至道之常，玄牝以明造物之妙。玄牝之门，是谓天地根。庄子曰：万物有乎生而莫见其根，有乎出而莫见其门。而见之者，必圣人已。故於此言玄牝之门，是谓天地根。天地者，万物之上下也。物与天地本无先后，明大道之序，则有天地然后有万物，然天地之所从出者，玄牝是已。彼先天地生，孰得而见之？绵绵若存，用之不勤。自本自根，自古以固存，如火之传，不知其尽也。夫是之谓绵绵若存。茫然天造，一气之自运，倏尔自化，委众形之自殖，乾以易知，坤以简能，非力致也，何勤之有？
　　王介甫曰：谷神不死，是谓玄牝。谷者，能虚也，能容也，能盈也，能应也。有此四德，不知所以然，故谓之神。有其神，则不死，死则不生，不生故能生，生而不见其进。牝取生物之意，生物而不见其述，故谓之玄。《易》曰太极生两仪，是亦玄牝之谓也。玄牝之门，是谓天地根。其门则天地所由生之本也。谓之有则若存而已。绵绵若存，用之不勤。绵绵者，远而不绝之辞。天道之体，虽绵绵若存，故圣人用其道，未尝勤於力也，而皆出於自然。盖圣人以无为用天下之有为，以有余用天下之不足故也。
　　苏颖滨曰：谷神不死，是谓玄牝。谷至虚而犹有形容，神则虚而无形也。虚而无形，尚无有生，安有死？即谓之谷神，言其德也；谓之玄牝，言其功也。牝生万物，而谓之玄焉。言见其生之，而不见其所以生也。玄牝之门，是谓天地根。玄牝之门，言万物自是出也。天地根，言天地自是生也。绵绵若存，用之不勤。绵绵，微而不绝也。若存，存而不可见也，能如是，虽终日用之而不劳也。
　　吕吉甫曰：谷神不死，是谓玄牝。谷，有形者也，以得一，故虚而能盈。神，无形者也，以得一，故寂而能灵，人也能守中而得一，则有形之身，可使虚而如谷，无形之心可使寂而如神，则有形与无形合而不死矣。古之人以体合於心，心合於气，气合於神，神合於无，其说是也。合则不死，不死则不生，不生能生生，是之谓玄牝。玄者，有无之合。牝者，能生生也。玄牝之门，是谓天地根。道之生天地，由此而已，故曰云云。绵绵若存，用之不勤。以为亡耶？则绵绵而未尝绝；以为存耶？则恶睹其存哉。若存而已。若亡而非绝，若存而非存，则吾之用之，存亡无所容心，脍合之而已。何勤之有哉？
　　陆农师曰：谷神不死，是谓玄牝。生生者不生，杀生者不死，谷神者，玄而以容以应。玄牝者，妙而以雌以雄。故曰谷神不死，是谓玄牝。玄牝之门，是谓天地根。玄牝者，生天生地是也。所谓玄牝之门者，其子由之而生，不得见之是也。故曰玄牝之门，是谓天地根。庄子曰：有乎生莫见其门。此之谓也。绵绵若存，用之不勤。有似乎是而又似乎非是也，有似乎存而又似乎非存也，其行未尝有间，其用未尝有为，故曰绵绵若存，用之不勤。《易》曰往来不穷谓之通，庄子曰且然无间谓之命，而老子亦曰神无以灵将恐歇。盖往来不穷，而无间无歇者，神而已矣，是之谓绵绵。谷神者言其用，玄牝者言其体。
　　王元泽曰：谷神不死，是谓玄牝。谷应而不穷，神化而不测，万物受命於我，而未尝生、未尝死者，谷神也。言神则极矣，而加谷者，且言能虚能盈，而又能容以应也，以其活而不敝，故但称不死。谷神受命而玄牝赋形，自为阴阳以成天地，然本一物也，始由其受命，故曰谷神。由其赋形，故曰玄牝。玄牝之门，是谓天地根。玄牝，体阴而一，体之中又自有阴阳称门，异於户也。万物由此门以出而不得见，故曰玄牝之门。绵绵若存，用之不勤。绵绵，谷引而不绝之谓神，牝生生不尽而若有若无，不可定有。用之不勤者，动而愈出，何勤之有？
　　刘仲平曰：谷神不死至用之不勤。谷者，虚而能容能应。玄者，妙之门。牝者，柔静幽深，有和而无竭，有纳而无出。谷与神未尝生，未尝死，而独曰谷神不死者，盖言不死则不生，可知矣。绵绵若存，用之不勤。谓之用若存而已，用之不勤者，无用之用也。
　　刘巨济曰：谷神不死，是谓玄牝。神之为神，其虚不屈，其应不穷，而莫见其迹，故以谷为象，而曰谷神，谷虚而应故也。盖有生则无不死者，唯不死以生，生生不死，则能生生矣。常无欲是也。不死则谓之神。生生则谓之牝，其贯一也。故曰是谓玄牝。牝，母也。加玄焉，则道是也。如玄览，玄同、玄德之类。玄牝之门，是谓天地根。玄牝以生出为乡，犹之门也。天地流形，本於玄牝，犹之根也。唯常无欲，能不生不死，故谓无为神。既有生则有母，故谓神为玄牝。既出则有形，故谓玄牝为天地根。无即道是也，道即天地是也。绵绵若存，用之不动。绵绵者，生出不绝貌。不绝，则其生之绪若有存焉，而实非有存也。若者，亦不正言其有之谓也，如蚕为茧，如蛛为网，别之不穷，求之不得也。用之不勤者，谓神用之，非人用之也，所以不劳者，虚而应。前特言以为应，则安能不劳乎？前章言橐钥之喻，故次以谷神。此章虽至道为谕，而养身之神亦无以异此。盖精全则气全，气全则神全，神全则不死不生矣。
　　刘骥曰：谷神不死至用之不勤。《灵枢经》曰：天谷元神，守之自真。言人身中上有天谷泥丸，藏神之府也。中有应谷绛宫，藏气之府也。下有灵谷关元，藏精之府也。天谷者，元宫也，乃元神之室，灵性之所存，是神之要也。圣人则天地之要，知变化之源，神守於元宫，气腾於牝府，神气交感，自然成真。真合自然，与道为一，而入於不死不生，故曰谷神不死，是谓玄牝。玄，天也。牝，地也。人之形体法象天地，所以《灵枢》以天谷泥丸元神之室为元宫，以绛宫、关元精气之府为牝府。玄牝者，神气之所要会也。《灵枢》以鼻为元门，亦谓之天门。口为牝门，亦谓之地户。元门引气上通於天，牝门纳食下达於地，故是谓天地根，天地谓玄牝也。圣人运用於玄牝之内，造化於恍惚之中。绵绵者，不绝之貌。若存者，顺其自然而存之。神久自宁息，久自定性，入自然无为妙用，何勤之有？故用之不勤，是谓深根固带，长生久视之道。故次之以天长地久。
　　赵实庵曰：初举道要二。一、虚中宅灵。谷神不死，道降而为气，气住而为胎，胎结而为神，神升而日仙故道为修生之法。从无入有，有即气母是也。形为神之舍，养形可以存神。气为神之母，有气可以住子。则气母二字，真长生之本也。经曰谷神不死，是谓玄牝。玄牝者，即谷神也。谷神引气，下归玄牝，论其本则先玄牝而后谷神。人之生，自壬至癸，而两肾为之始终故也。原其用，则先谷神而后玄牝，人之呼吸自两鼻而丹田，为之受纳故也。气自谷神绵绵而不彻，用之於至微也。其久则气止玄牝，不复引於谷神，是为胎息。气在玄牝，如子在胎，不假呼吸，呼吸自内。故其法始於绵绵若存，而终以呼吸不外，为胎仙也。诸说以鼻为玄，口为牝，鼻入清，口吐浊。又曰闭地户即知在鼻，而不在口也。又曰：口鼻非玄牝，而玄牝在下田。盖不从其出入之门而言也，强分之尔。谷神亦曰神庐，玄牝亦曰丹田。《黄庭》曰：呼吸庐间入丹田。经曰谷神不死，是谓玄牝。玄牝之门，是谓天地根。《度人经》曰：开明三景，是谓天根。三景即玄元始气是也。此云气母，其后生天生地，列为三辰，亦曰三景，有内外故也。玄牝是内谷神。御注曰：谷应群动而常虚，神妙万物而常寂。亦犹前云橐钥虚以待气，凡以明大道之体如此。其本谓谷中有神，即虚中有神也，是养静而致之也，非若空谷之空。《黄庭》曰：虚中恬淡自致神。夫性以心为用，心以性为神。动在机，守在气。希夷之象者，道也。道之体者，虚无之一气也。一气之为用者，性也。性也者，谷神也。一气静者，性也。性静则万化安。一气动者，情也。性动则万化生。圣人守元神於天谷。天谷者，空洞之间也，空洞者，虚无之界也。气清性净，变化万物之根也。正元君以宫室言，以谷为天谷。天谷者，泥丸宫也。泥丸宫者，虚无之室也。人能守神，五气自来朝见，下行玄牝。玄牝者，天地升降之道路也。由是观之，则知一气上下通流，在天谷则为金精，在玄牝则为玉液。又曰：玄牝既定百息，其气过灵关，上动天门，下况地户，可谓妙道。《灵枢》曰：玄牝上通天谷，下达地户。然自养气至於住气，多入少出，则见於震时，多出少入，见於离卦，日没收之，乾卦炼之。此学者日用采取之法也。住而不出不入，故云胎息。一升一降，而为龙虎。此又炼丹之法也。气一而已，法有不同，故神仙之事不可一涂而取也。胎息论以气住，神在则为神仙，可得而考焉。二、牒前正指。是谓玄牝。鼻有两窍，下通於肾，肾有二门，玄为阳，牝为阴，两肾亦然。日用之功，在一左一右。次指流归原。玄牝之门，是谓天地根。御注引《庄子》曰：万物有乎生而莫见其根，有乎出而莫见其门，而见之者必圣人而已。此善言也。夫道之於天地，万物之於乾坤，生者自生，化者自化，性者自性，命者自命，孰为根邪，孰为门邪，以自然言，故不知其所以然而然也。以真宰言，岂无门无根邪？而见之者必圣人而已。无见者不得其门而入，无门者不识生生之根，此事在天机，非圣人孰能与於此？故曰知之修炼谓之圣人。夫玄者，一也。牝者，母也。一自虚生，牝以动合。求阴者阳，承阳者母。一不期生，而生自者矣。母不期合，而情自感矣。《易》曰：水流湿，火就燥，云从龙，风从虎。此必然之理也。故自乾坤交合於亥，一阳始壬於西北。壬为阳水，合丁之阴火而生丙。丙为阳火，合辛之阴金而生庚。庚为阳金，合乙之阴木而生甲。甲为阳木，合己之阴土而生戊。戊为阳土，合癸之阴水而生壬。此为夫妇之义也。人有两肾，左场右阴，左为肾，右为命门。方壬之肇怀，命门初具。有命门然后生心，心生血，法丁生丙，心生肺，肺生皮毛，法辛生庚，有肺然后生肝，肝主筋，法乙之生甲，有肝然后生脾，脾生肉，法己生戊，脾生肾，肾生骨髓，法癸生壬，有肾则与命门合而为二。由是观之，自天元一气为根，既以为一矣。且得无名乎？有名，万物之母也。在乾则始而亨者也。始者，元始也，乃统天，则知乾统元气也。出则为阳，入则为阴，谷神之所以呼吸，玄牝之所以收藏，万物受命於此也。岂无根而植，无门而出邪？欲见之者，即此而见矣。是故自一气而分阴阳，天地得此以大也。始於壬而生五脏，人身得此以成也。其在天地有所可得而知，即以人身，二气升降呼吸喘息有所合也。惟深机者能之。三明调御之法。绵绵若存，用之不勤。受命於阴阳者，不离阴阳之数，委形於生杀者，不能逃生杀之权。盖人之生也，禀於常数，天地之理也。用数制人，凡用数而不知数之有穷，则中道夭阏者有之。得数而超数於事物之外，则长生不死者有之。孰为数邪，一三五七九、二四六八十是也。数从何来，起於黄宫天元一气是也。故人身法一，天地上下八万四千里，二至之所交，坎离之运用，一呼脉行三寸，一吸脉行三寸，呼吸之间脉行六寸，一昼夜一万三千五百息，其半阴其半阳，自亥至巳营气，行阳二十五度，行阴二十五度，合十二时漏水百刻之数。消息盈虚。以成岁功，以和五气，无先之以太过，无后之以不及，则阴阳适平也。苟失其平，则五气乖沙，在天则为胜复，在人则乱五藏，由是而诸疾生焉。凡所以用之，在能与不能尔。经曰绵绵若存者，绵绵者一气也。引一气於谷神之间，极使微弱耳，不闻其声，毫不觉其动，似无而有，似有而微，故若存也。如是，则营卫常调，六脉不过，清浊升降，不失其时，喘息呼吸，不致其暴。《孟子》曰：持其志无暴其气。《亢仓子》曰：体合於气，气合於心，心合於神，神合於无。御注曰：自本自根，自古以固存。如火之传，不知其尽也。凡气合於神，则阴阳不得以制命。《易》曰阴阳不测者是也。生杀不得以用权。《庄子》曰彼为生杀非生杀者是也。皆在用之不勤。若夫居天地之内，有乖阴阳之数者，是不能专气也。外物所诱，反为气夺也，又安知所谓盗机者乎？故天地长久者，由是而政焉。
　　邵若愚曰：谷神不死至用之不勤。谷以喻虚。虚者，道也。神者，道化之一气，乃无中之有也。虚神无形，本自无生，而亦无死。故云谷神不死。虚乃生之本，谓曰玄。神为化之元，谓曰牝。谷神者，是谓玄牝也。万物皆从玄牝之门出，是谓生天地根。以观谷神绵绵若存，用之者以神合虚，而不在勤劳措意、功力能为也。
　　王志然曰：谷神不死至用之不勤。夫玄牝以天地为根，万物有乎生而莫见其根。夫易以乾坤为门，万物有乎出而莫见其门。其见之者，必曰圣人欤。经曰谷神不死，是谓玄牝。夫谷者，有形者也，中含虚，故能应。神者，无方者也，中体性，故不亏。玄者天之象，牝者地之象。通乎昼夜之辨，极乎阴阳之原，冥乎性命之机，达乎死生之变，随一气造化，升降绵绵而不绝，谷常虚而受命於天，神常寂而赋形於地，一出焉而生，一入焉而化，莫不皆本之於自然。其本未始有生，原其所以生者，来无所从；其本未始有化，验其所以化者，去无所至。《庄子》所谓未尝死而未尝生者是也。《列子》曰：有生生者，有形形者，有声声者，有色色者，有味味者。生之所生者死矣，而生生者未尝终。形之所形者实矣，而形形者未尝有。声之所声者闻矣，而声声者未尝发。色之所色者彰矣，而色色者未尝显。味之所味者尝矣，而味味者未尝呈。无知也，无能也，无不知也，无不能也。而吾之所欲学者，必欲学夫未尝终、未尝有、未尝发、未尝显、未尝呈之之妙，体阴阳，乘变化，旁日月，挟宇宙，上与造物者游，下与外死生、无终始为友。趣是而得生者必曰玄牝，向是而得不死者必曰谷神。夫是而欲不死不生者，未之有也。《庄子》曰：性修反德，德至同为初真人。息之以踵，其息深深，谓之绵绵若存，用之不勤者。呜呼，此道甚易知，甚易行，而人莫能知，莫能行者，何也？以学者未明深根宁极、出生入死之妙。妙通乎此，可以官天地，府万物，遂於大明之上，至彼至阳之原也，入於杳冥之门，至彼至阴之原也。得夫天地阴阳之至迹，则知玄牝谷神之所归矣。
　　黄茂材曰：谷神不死，是谓玄牝。谷体虚，虚能养神，神常存，故不死。谷神之道，妙不可传。乃从而为之说曰：是谓玄牝。玄者，妙道之门。牝者，生物之祖。玄牝之门，是谓天地根。玄为妙道之门，牝为生物之祖。求之吾身，果何物乎？求之不可得，则求之生吾身者，果何物乎？天地与吾同生於玄牝，知其生吾身者，则知天地之根矣。经曰深根固蒂，长生久视之道，即此是已。绵绵若存，用之不勤。绵绵，相继之谓也。绵绵若存，亦所以形容不死之道。上士闻道，勤而行之。今乃用之不勤，何也？勤者，有时而不勤。用之不勤者，无适而不勤，与道合矣。其为勤莫大焉。
　　程泰之曰：谷神不死。老氏有取於谷者多矣。曰旷兮其若谷，以其广也。曰谷得一以盈，言其有所受之也。曰为天下谷，曰江海能为百谷王，皆以其善下也。惟此章特出深况曰神，曰不死，曰若存，此其至理，所寓深妙而有功用，不与他语之喻谷者同也。诸家无他发明，独以虚言夫谷之虚也，固可以为神，而虚非也。从其不死也、若存也、而想其所至，则一虚不足以尽其形容也。唐明皇释之曰有感而应，其应如神，则正以应声出响为义也。诸家因明皇之既发此指也，而后始能踵之，以附出其见。前此未白也。夫声之生响，与形之生影，其理一也。然影之写形也不一，其他日也、月也、水也、火也，凡有光则有影，故欲推影之起者，求诸日月而莫之得，则移而求之水火，亦可明也。若夫声之出也，则与影异。放乎野则散，触乎山则窒，惟谷也外曲而中空，声其入之，回复掩冉，始能和附以为之响，故举天下之大，万物之多，而能出响於无者，则惟此谷而能有此神也。洪纤疾徐，长短多少，随感出应，一一肖似，苟不於此乎取神，而安所得神哉？惟知夫神之属此而后不死，且若存者，皆可得而推矣。始大昌之得此理，自以为当而未敢深主，及得列子引黄帝所言，以发挥老语，而后确乎其无疑也。列子之言生化也，全引黄帝谷神本语，以证夫生生化化之相续，即谷之所以能神也，不死也，若存也，皆命此也已。又申言万物生死皆出机入机，且援黄帝遗语以明之，而曰形动不生形而生影，声动不生声而生响，无动不生无而生有。其理之所配，与前语正合。故大昌意黄帝此之二义本是一章，特列子话言偶有更端，遂亦析而二之也。读者当合其话言之异，以求其脉络所贯，乃有明也。若夫谷之能神，则可得而推矣。当其空也，在道则无也。及其声之触也，则夫应感而能有者也。有者动而能触无者，空而能受，故谷之应声而生响也，生生而不自生之象也。声寂触止，空者，仍空人意，神者，不能常神矣，重有触焉，其应如初，然后知化化者之不自化也。此其所以得为不死而常存也。《易》曰：无思也，无为也，寂然不动，感而遂通天下之故。夫其无思无为，而又寂然未动，则谷虚无感之象也。或以感来即以通应，是其出响应声。而不测以神者也。《易》言卜筮之神，则又曰将有为也，将有行也，问焉而以言其受命如响，无有远近幽深，遂知来物。夫卜筮之受命如响，即《易》之感通而应者也。故又借响应以为之喻也。老子之书期自立抚，务为不肯迷《易》，故虽甚神此谷，而不肯正仿《易》之应响也。若求其理，则无二也。列子於此实能有见，故合黄老二语而通之，然后其理始昭昭也。大昌於是参万理以观，而自主其见。曰谷外无响，则响外亦复无神也。彼其专主一虚以为之义者，推而致之，老语则其谓不死也，若存也，皆无归宿也。是故不敢苟随也。玄牝之门，是谓天地根。凡谓之元，皆取窈深暗晦之义。元德，元同、元览，与此之玄牝，皆为夫德同览牝四则者，已涉乎有而可见，故从四则之上，又益深晦焉，乃遂加元以究命，其宿也，推而高之，常无之上其妙已甚矣。而遂去无之目，单命为玄，则其象可想矣。牝也者，应而不唱，谷之蕴响待声者是矣。声苟不感，则响终不出，其可谓不为物先也矣。夫惟天下之雄且强者，已皆知之，而能自屈於牝，则其虚已甚矣。於虚之上，更加元焉，则其变化所出，是为生天生地之所也。故前章曰无名，天地之始。而此言天地之根也。是皆探端命初，而知夫无之受感而应者，其於凡有，皆得命其宗而司其出者也。绵绵若存，用之不勤。有形有质，目可睹，手可捉，则谓之存可也，若谷之能应也，以为序耶，则漠乎其无有，以为不存耶，则前响已绝，后声再触，其应如故。故以若存言之也。绵绵者，仅得相属而不绝也。庄子之谓际者，此其地也。际者，两异之交也。姑即四序之易见者明之，春之已季，即夏之欲孟也。季孟之间则际也。有季则必有孟，而元气未尝自为季孟也，则列子之命往复而曰其际不可终者是也。从其际而观之，则今之为孟者，即昔名为季者之代也。孟者起而季者去，则夏应春往也。惟夫制往复以出生化者，则无际而无终，是其所以常存也。此之存者，虽常不亡而不可得见，故绵绵相属，若存而不见其序也。故以若存言之也。夫其生生化化，无时或息，无时或留，若甚劳矣，而先后有序，虽有作用而不费运动也。自生自化，自消自息，元无劳也。庄子曰：阴阳四时运行，各得其序。悟兮若亡而存，油然不形而神，万物蓄而不知。此之谓本根。此非夫能神而不亡、若劳而寔不勤者耶？论列子之生化本於老氏之作复，老氏之作复本於《易》之消息，而其所以生化作复，则皆不出乎阴阳之进退也。阴退而阳进，则为生为作；阴升而阳降，则为化为复。自进退之渐而言之，则为消为息也。此《易》《老》之所同言，而老氏则常探夫《易》之所不肯尽者，而既言之，故越消息而言有无也。有无也者，又其制消息之机，而不自囿於消息之数者也。故作复之证，则为刍狗；消息之机，则为橐钥；而生化之原，则为谷神。此其浅深之辨也。
　　詹秋圃曰：谷神不死至用之不勤。成象章言凡物谷养神气，则生生不灭，是谓天主阳为玄，地主阴为牝。玄牝为品物生育之门，是谓根於天地，而生物成象无穷已也。
　　张冲应曰：谷神不死至用之不勤。我有此身禀天之气，含地之精，即此五脏之神也。鼻者气之升降所系，口者精之运行所关。气五十一动息，从鼻而为之升降。精一刻凡七十四运，从口而为之运行。则谷神得此精气所养，而不死也，是谓玄牝故也。玄牝之门者，乃鼻为天气之门，口为地精之门。运动有常，则肾不虚海不塞，而天地之所以根也。诚能息其精气，绵绵如常，用之无穷，享年为无已矣。此乃男女通行之法，切宜详味而养之，则成真入圣，皆以之也。不然精耗气亏，谷神无所养，则颜无光采，而气化雄，精化雌，神化鬼，即谓三尸者也。人生于世，身有此妙，而不能保养之。惜哉。
　　张灵应曰：玄为天属阳，而为元气。牝为地属阴，而为元精。元气以子时而升，此一阳生也。由肾宫从左道流入五脏，卯时与精会於腹，入肝，是谓春阳分也。巳时至天门，鼻为出入之门，而升於顶，至午时降居右道，入骨络，复还肾宫。元精以午时而升降，此一阴生也。由命元从右道流入骨络，酉时与气会於背，入肺，是谓秋阴分也。亥时至地户，口为出入之门，而升於顶，至子时降居左道，入五脏，复还命元。精与气一升一降，玄牝交合，不亏不盈，则神居天谷，守卫此形，而后可以见调理不死之方。
　　白玉蟾曰：谷神不死，此心本无老死。是谓玄牝，同此一天。玄牝之门，念头动处。是谓天地根，惟心。绵绵若存，只是如此。用之不勤，无为而已。
　　廖粹然曰：谷神不死。空气在身为神之母，子母相养，形神长生。是谓玄牝。万物之母。玄牝之门。生生化化，众妙之门。是谓天地根。万象之本。绵绵若存。左右逢原，这是本来面目之为。用之不动。周行不殆，绵亘古今，不消用力。
　　陈碧虚曰：谷神不死，是谓玄牝。夫大人以太虚为空谷，以造化为至神。空谷至神，乃道之体用，岂有死乎不死之理？既而深冥，又能母养，故曰是谓玄牝。或谷喻天地，神喻大道。今说者以山谷响应为喻，不其小哉？且人能怀豁无方，法太虚之广，存任神真，资造化之灵，自然形与道合，何死之谓乎？如是则冥
　　然茂养，物受其赐也。故曰玄牝。河上公《章句》谷音育，训养也。人能养神则不死。神谓五藏之神，肝藏魂，肺藏魄，心藏神，肾藏精，脾藏志。夫人能清静虚空，以养其神，不为诸欲所染，使形完神全，故不死也。若触情耽滞，为诸境所乱，使形残神去，则何道之可存哉？玄牝之门，是谓天地根。夫太虚造化，万类之以出入。既有出入之名，放谓之门。且根者，本也，天地虽大，不能逃其有形，有形之类，咸以虚空太和为其根本。故曰是谓天地根。河上公曰：不死之道在玄牝。玄，天也，於人为鼻。牝，地也，於人为口。天食人以五气，从鼻入，藏於心，五气清微，为精神聪明，音声五性，其鬼曰魂。魂者，雄也，主出入人鼻，与天通，故鼻於玄也。地食人以五味，从口入，藏於胃，五味烛辱，为形骸骨肉、血脉六情，其鬼曰魄。魄者，雌也，主出入人口，与地通，故。为牝也。根者，元也，言鼻。之门，乃是通天地之元气所从往来也。且上言谷神不死者，劝人养神之理，此曰玄牝之门者，示人炼形之术也。故形神俱妙者，方与道同也。夫人有身有神，则有生有死。有生有死，不可言道也。流动无常，岂得言静也。若乃空其形神，忘其物我，是以出无根，故气聚不以为生；入无窍，故气散不以为死。不死不生，其谷之神也。生死无常，其浮动之物也。幽深雌静，湛然不动，其玄牝之谓也。绵绵若存，用之不勤。绵绵，不绝之貌，此结上养神炼形之义也。夫养神则深妙冥极，清静虚空，绵绵若存，感物而起，无有绝时也。炼形则呼吸太和，导接血气，饮难终之泉，咀延年之草，使其支节通畅，而不勤劳也。此方可与天地同根，众妙共门也。
　　谢图南曰：谷神不死至用之不动。经曰谷得一以盈，神得一以灵，天地有之，人亦有之。陈希夷曰：山自天之上而坠，故观艮画则知山自天来。人之首象天顶，曰昆仑。鼻口山根，神藏其间，是曰谷神，一身之主宰也。实未尝死。玄牝者，指乾坤二元。而言乾为首，坤为腹，二元之气升降往来，在乾曰玄，在坤曰牝。玄牝即二元之气，二元即谷神之主也。邵康节诗云：一物元来有一身，一身还有一乾坤。正谓此尔。门则指两鼻也。天地清宁之气，自人之鼻而入，流布身中，乾首坤腹，胥此养之，故谓之根。是气之入，绵绵不绝若存者，顺其自然而存之，不必劳力也。故曰用之不勤。或者过於闭其气，非徒无益，而又害之。盖尝论之，太极肇分，人与天地并立为三，此三才之道也。首为天，腹为地，心居其中，吾身之三才也。康节诗曰：天向一中分造化，人从心上起经纶。心居首腹之中，以弥纶上下，使玄牝升降，精神往来，吾身可以常存矣。存养既深，体认既熟，则惚兮恍兮，其中有象，恍兮惚兮，其中有物，窈兮冥兮，其中有精。三者可识矣。视之不见名之曰夷，听之不闻名之曰希，搏之不得名之曰微，三者可想矣。知其雄，守其雌，知其白，守其黑，知其荣，守其辱，三者可存矣。反观内察，天地与我相似。其曰谷神不死，老氏岂欺我哉？
　　林鬳斋曰：谷神不死至用之不勤。此章乃修养一项功夫之所自出。老子之初意，却不专为修养也。精则实，神则虚。谷者，虚也。谷神者，虚中之神者也。言人之神自虚中而出，故常存而不死。玄，远而无极者也。牝，虚而不实者也。此二字只形容一个虚字。天地亦自此而出，故曰根。绵绵，不已、不绝之意。若存者，若有若无也。用於虚无之中，故不劳而常存，即所谓虚而不屈，动而愈出是也。晦翁曰：至妙之理，有生生之意存焉。此语亦好，但其意亦近於养生之论。此章虽可以为养生之用，而初意实不专主是也。
　　范应元曰：谷神不死，是谓玄牝。谷神，犹言虚灵也。不死，犹言无极也。玄牝，言其生物而不见其所以生也。谓虚灵无极，此乃生物之牝，而不见其所以生，故曰玄。谷神二字，傅奕云幽而通也。司马温公曰：中虚故曰谷，不测故曰神。苏曰：谷至虚而犹有形，谷神则虚而无形也。虚而无形尚无有生，安有死邪？谓之谷神，言其德也；谓之玄牝，言其功也。牝生万物而谓之玄，焉见其生之而不见其所以生也。玄牝之门，是谓天地根。门者，指阴阳也。以其一辟一阖，往来不穷而言也。阴阳者，以道之动静而言也。动而曰阳，动极而静曰阴，动极而静，静极复动，开阖不忒，生育无穷。根者，谓天地本於此也。人能於此心之初得之，则知天地之根，无根之根也；玄牝之门，无门之门也；谷神，不神之神也。岂有穷尽哉？绵绵若存，用之不勤。谓谷神之在天地，绵绵密密而无极也。然视之不可见，听之不得闻，用之不可既，故曰若存，天地用之而四时行、百物生，未尝劳也。谷神在人亦然。绵绵密密，生生无穷，以为本无孰主此身，以为本有竟居何所？故曰若存。善用之者未尝劳也，何有终穷哉？此章宜深体之，或有专就修养上解者，然必须认得谷神方可。
　　薛庸斋曰：谷神不死至是谓天地根。谷者，神所居。神者，形所载。以形养气，以气含神，不死之道也。神本无死，赋于形而有死，虽死而未尝死也。谷神因玄牝不死，天地以玄牝为根。玄牝者内焉，而藏精外焉，而调息一开一阖，一呼一吸，呼则至於深根，吸则至於固蒂。於是有神入焉，离斗辗历天廷，骑日月披云雾，腾腾乎会归于大有之室，亦犹姑射山有神人居焉。绵绵若存，用之不勤。绵绵，调息似有若无，用之要不至勤劳尔。
　　休休庵曰：谷神不死至用之不勤。虚明谓之谷，灵妙谓之神。虚明灵妙无穷谓之不死，即玄牝也。玄者，大道也。牝者，母也。一气生於虚明之中，然后分清浊立天地，故云玄牝之门，是谓天地根。妙道无为，一气运行不绝，是谓绵绵若存。应时应机，利生济物，不劳而办，故云不劝。虚明灵妙，在人曰心。心为万法王，能生育天地，运行日月，玄机妙用，任运无穷，随缘应感，不劳而办，悟明者不言而知已。
　　褚伯秀曰：谷神不死至用之不勤。谷虚而善应，神灵而无方，人能以至灵之物藏至虚之所，则随感而应。应已无迹，生尚不知，死乎何有？玄谓道妙难测，牝乃化育之地。其为用也，妙万物而能生生，是之谓不死。此发明虚心养神之道，借天地造化为言，始於虚心而任化，终於无心而化自己出。凡物之生，本莫不由斯，故称门焉。庄子云：天门者，无有也二万物出於无有。以《易》言即太极，以人言即性。初乃一化之所待，万理众甫之都会也。人人具足而放不知求，则谷非其谷，神不自神，如天地万物何？夫形者生之，含气者生之，元神者生之。制三者住而生道昌，身中玄牝见矣。绵绵守而无失，若存恍惚之间，则亦何动之有？此章语简意深，犹孟子论浩然编之气，在人充养而后见，通身是道，悟者自得，非语言所能尽也。前辈议方外，谈道多详其精，而略其粗，有上达而无下学。混元置此章於美恶贤货橐钥之后，亦该贯而无间，但语极玄奥，学者惮其高远，而不敢即。今不揆浅陋，僭於影外描影，云谷神犹无极，玄牝犹太极，绵绵法太极之氤氲布化，而生道不息也。谷神言其体，玄牝言其化，绵绵言其用。人能反求诸身则自已。天地之根，不言而喻。今世之养生家，其论亦以谷神玄牝为主，但泥於形质，取诸心肾上下口鼻呼吸之间。此皆后
　　天之土苴耳。至於天地根、万物宗者，皆遗而弗究，何足以明谷神之妙？按《列子》称《黄帝书》云，乃全载此章。盖古有此语，混元亦述而不作之意。
　　牛妙传曰：谷神不死，是谓玄牝。谷者，养也。神者，上药三品中之一也。玄牝者，鼻之左右孔也。故大修行人有胎息法，从外玄牝通内玄牝，导引太和真气，注想丹田，久而行之，则其身长存，故云不死也。《玉清胎元内养经》云：胎元妙道，以外玄牝合内玄牝，以外真神补内真气，聚集天之万宝我胎之元精，使神生於胎，气恋於神，心君潜御，气息调匀，绵绵若存而不息，用之不穷而见功。谷神不死，合我真宗。此之谓也。玄牝之门，是谓天地根。夫玄牝之说，有内有外。外则前已释过，内则乃口口相传之机，不记文字。所以张平叔《悟真篇》有曰：玄牝者，非心非肾、非肝非肺、非脾非三焦、非膀胱非丹田。然则审何所耶？又曰：玄真玄牝，真牝玄牝，都来共一窍。然此奥理，不遇明师终是难知。愚尝读《道藏修行论》，有曰玄牝者居二肾之间，号称神室，乃神明所会之府，精气交感之区，人之命门，故称天地根。盖人身号小天地也。绵绵若存，用之不动。此言胎息导引之法，不紧不缓，若存若亡之间，任其鼻息绵绵来往，不待驱而使之。故云用之不勤也。《玉帝心印经》 云：上药三品，神与气精。恍恍惚惚，杳杳冥冥，存无守有，顷刻而成。回风混合，百日通灵。出入玄牝，若亡若存。绵绵不绝，固蒂深根，人各有精，精极成神。神合有气，气合体真。神依气生，精依气盈。其聚则有，其散则零。三品一理，妙不可听。一得永得，自然身轻。太和充溢，骨化寒琼。此之谓也。
　　杨智仁曰：谷神不死至用之不勤。谷神者，天谷元神也。鸿蒙始判，先有此神。与太虚同体，与天地同生。神之来则生，神之去则死。然生亦未尝生也，死亦未尝死也。为阴阳之主，为万灵之尊。渊渊浩浩，日月不得此则不能耀明，五行不得此则不能发生，万物不得此则不能长育。其不死者，玄牝也。玄为真阳，牝为真阴。上通於天，下蟠於地，周流六虚，上下无常。在丹为真铅汞，在《易》为坎离，在象为龙虎。人能修之，坎离消长於一身，风云发泄於七窍，真炁熏蒸而无寒暑，纯阳流注而无死生，是谓玄牝之功也。且门者，乃日月之门户也。非心肾，非口鼻，非泥丸，非脐下，非脐中一寸二分圆如环者，非夹脊双关，非心上一穴，非闭炁而行之，若执此则谬之甚矣。何不返观天地之根乎？《易》 曰寂然不动者诚也，感而遂通者神也，玄牝之门也。动而未形之间者，几也，天地之根也。诚精故明，神应故妙，几微故幽，诚几曰圣。绵绵若存，用之不勤。
　　喻清中曰：谷神不死至用之不勤。老氏一书，治国爱民，修心养性，服气炼神，精粗毕举，本末兼该。此章大槩主於修养，当合儒道之书而互相发明之。自儒家之说言之，谷者，虚也；神者，虚中之神也。自道家之说言之，谷，天谷也；神者，一身之元神也。元神所住之宫，其空如谷而神居之，故谓之谷神，泥丸宫是也。神存则生，神去则死，谷神之所以不死者，由玄牝也。阳神为玄，阴息为牝，神气交感，自然成真。与道为一，而入於不死不生，故曰谷神不死，是谓玄牝。《黄帝阴符经》曰：口通五脏，出者重浊之气属阴，谓之地根。鼻通六腑，出者轻清之气属阳，谓之天根。口鼻二者，阳神阴息，往来之门，故曰玄牝之门，是谓天地根。圣人运用此气於升降之顷，存炼此气於呼吸之间，绵绵续续，勿令间断，存者顺其自然而存之，神久自宁，息久自定。未尝至於勤劳迫促。故曰用之不勤。儒道之书，共归一揆，列子全引此章，指为黄帝曰，则老氏之言似有所自。或人谓人身中自有一窍，非口鼻也，非心肾也，非谷道也，其要未易言，俟与谈玄者商之。
　　胥六虚曰：谷神不死，是谓玄牝。谷取其虚，神言不测，不死谓常存也。言虚谷之中，其中有神，阴阳不测，古今常存，故曰谷神不死。以其不死，是以谓之玄牝。玄，远也。牝，生也。谓自古以来不知其几亿万年，深远难测，其生生之理无有穷尽，故曰玄牝。玄牝之门，是谓天地根。门，通出也，根本也。谓玄牝之门，天地由兹而出，万物由兹而生，乃天地万物之根本。绵绵若存，用之不勤。绵绵者，微而不绝，言玄牝之体也。不勤者，玄牝之功用也。谓玄牝之门，自古迄今，微而不绝，虽视之不见，其生生之妙用，显若存焉耳，曷尝见其有辞劳乎？此章从首至末只是一谷神，圣人铺舒如此，奇哉。噫，此一谷神，人自生至老须臾不可离者，其容状功能，与此更无毫分差忒。信之者不劳余力，领解将去。若生拟议，鹞子已过新罗。
　　李是从曰：谷神不死至用之不勤。谷神不死，是谓玄牝者，谷乃空虚也，天地大谷也，山泽小谷也。神乃灵性，神在空虚，藉气而响，山泽无情，呼之应呜。我神非形，赖气而声不死者，常存不亡也。玄，灵心也。牝，意气也。心用未发而人不知曰玄，气化未成而事不见曰牝。玄牝之门，是谓天地根者，用舍出入放去收来之门，道从此一气而生，天地、万物、人从此一心而生出，用在万事机发所由之根本也。绵绵若存，用之不勤者，继续不断，常存不亡也。施用徐缓，勿可动劳，伤损神气也。
　　柴元皋曰：谷神不死，是谓玄牝。谷，虚也，不死，常惺惺也。万念动底根本，物欲昏了时便见，虚时便活。玄牝之门，是谓天地根。乾辟坤阖出入处。绵绵若存，用之不勤。真人息，以踵不勤也。常人息，以喉勤也。必有事焉而勿正心、勿忘、勿助长，此不勤之用也。非乾坤易之门邪？
　　苏敬静曰：谷神不死至用之不勤。此章以养气为言者。河上公、张冲应皆以玄牝为鼻口。鼻口为呼吸出纳之门。根，元也。言鼻口乃通天地元气所从往来。绵绵不绝，其微妙若无又若存，气得其养，则用之不劳余力，自然长生久视。至唐明皇方以谷之应声，莫知所以，有感则应，其应如神。老子书中取谷为喻不一也，曰旷兮其若谷，曰谷得一以盈，曰为天下谷，曰江海能为百谷王，皆以其能下也，惟此特曰谷神不死，曰绵绵若存，从其不死若存而求之，则能下不足以尽之。必如明皇应声出响为义，方可尽不死若存之意。夫影响一也，影之写形，日月水火也，若夫声之出响，发於野则散，触乎山则窒。惟声出於空谷，则能出响於无而若有神，然后知其不死若存者，真为不妄。黄帝曰：形动不生形而生影，声动不生声而生响，无动不生无而生有。则谷之能神，信可推矣。当其空也则无也，及其声之触也，则应感而能有者也。有触斯应，此其不死而若存之神也。玄者，妙也。牝者，应而不倡。谷之蕴响待声是不倡也。苟声不感，则响之应终不出；声出，则响应。神妙如此，是谓天地根。天地生於太极，太极本於无，无能生有，有生於无。响能应声，即无能生有，不谓之天地根而何故？前章言无名，天地之始。而此言天地之根，根与始一也。绵绵者，前响已绝，后声再触，其应如故。故以若存言之，谷神不亡。若用而愈有，似劳如实不勤，动以其虚，以其无，虚能生实，无能生有，非神而何？若夫养气之说，又是人推广以为言也。
　　吴环中曰：谷神不死至用之不勤。环中吴埈曰：老子一书中寓仙意，魂常养魄不耗散，而水火交。其说甚异。愚闻之师曰：谷神先天一气，神气归虚玄牝，念头动处假神托用，非口鼻也。玄，阳也，牝，阴也，真阴真阳也。庄子云：万物莫不有生而莫知其根，有乎出而莫知其门。然天地之所从出者，玄牝是已。金丹大药，其要不出乎精神魂魄意。神，火也；精，水也；乃真一之精。魂，木也；魄，金也；意，土也。五行非土不成洁，意以养气。养气以凝精，凝精以姤神，四象和合，打成一片，工夫纯熟，专气致柔，久则凝结。绵绵若存，不可间断。用之不勤，昼夜一致，自然之理。古仙隐显，其言体之为阴阳，拟之为铅汞，喻之为日月，效之为男女，比之为龙虎，曰震兑，曰坎离，曰金砂，甲庚，丙壬，戊己，水火，君臣，子母，婴儿妮女，刀圭金木，温养主宾，浮沉沐浴，生杀刑德战斗，圆缺抽添，文武炎凉，进退斤两等语，皆玄牝上事。故立象以寓言，欲人之自得也，只可身上讨，不可身外求。岂不闻虚静先生神御气，气留形不须杂术自长生之旨乎？今学道者虽识药材，无下手处。既知下手，不识法度，於玄牝上茫然莫知。神者，生之本。形者，神之合。神全则气全，气全则精全，精全则形全，形全则神旺，神旺则气灵，气灵则神彻。始与道为一，神亏则精不复，精弊则魄不宁。公读书岂不晓物交物之际，每胶扰於旦昼夜寐之时，视听言动之间，又复来往於耳目心思之所不及。此古昔上仙屏弃利欲，超出物表，虽是刚毅壁立万仞，然后能之。苟神不能御气，气不能固形，既不能安其居，又自毁坏其宅，欲求一得永得之妙，难矣。子闻师语，心悟神会，笑而不言。师索酒满泛，歌《楚词》一章：道可受兮不可传，其小无内兮其大无垠，无滑而魂兮彼将自然，岂气孔神兮於中夜，若虚以待之兮无为之先。一揖而去，予因暇日吟三颂以自警：未必邪魔果若重，来向伸前说痴梦。谢仙举火本同心，杨子江头看一。独运之时正好看，霏霏霏霏不为难。自有青铜三二百，时时浇善语喉乾。雨不雨风不风，无疑无虑笑烘烘。团乐看取丹砂地，独自开来独自封。又一诗云：下手莫教迟，金丹有甚疑。一团和气定，火候谨差池。四象才和合，灵机自可窥。欲知真妙处，孤月照潭时。月屋刊石潭所注《道德经》，埈僭易附此章于谷神章后，悟真先生诗曰：莫怪天机都漏泄，为缘学者太迷蒙。呵呵。
　　本一庵居士曰：谷神不死至用之不勤。谷，虚而有形，谷而神则有而无也。玄，深而无体，玄而牝则无而有也。有而无，所以不死，无而有，所以能生。此亦形道之体也。推其出之自曰门，厚其生之本曰根。首章言天地万物。而此不言万物者，有天地则有万物。根者，所以生生不穷，则物在其中矣。人能体道於身，绵绵若存，则谷神玄牝亦将在我，而道不可胜用矣。绵绵，无而非无。若存，有而非有。不勤，不劳也。若曰取之左右，逢其原为耳。老子之意，大抵推本道妙於天，天地万物之初，反之於身，体而存之。孟子之过化存神，谷神近之。释氏之真空妙有，玄牝近之。绵绵若存，则释氏之无作止任灭，孟子之勿正勿忘勿助长，而必有事焉者也。
　　《拾遗》秉文曰：此章言道无为无形，生天生地，自古以固存。河上公曰玄牝为口鼻，养生者尚之。何其小哉。
　　《诸子旁证》：《列子》其言曰：有生不生，有化不化，不生者能生生，不化者能化化。生者不能不生，化者不能不化，故常生常化。常生常化者，无时不生，无时不化，阴阳尔，四时尔。不生者疑独，不化者往复。往复，其际不可终。疑独，其道不可穷。《黄帝书》曰：谷神不死，是谓玄牝。玄牝之门，是谓天地之根。绵绵若存，用之不动。故生物者不生，化物者不化。自生自化，自形自色，自智自力，自消自息，谓之生化、形色、智力、消息者，非也。
　　石潭曰：谷神不死，是谓玄牝。此段有两说。有以谷神为谷虚之生响若有神者，此以理言也。有以谷神为天谷之神，谓吾身之神居於天谷中者，此以气言也。虽若两说，其实一也。何则？虚中之神，此道也。天谷中之神，亦此道也。虚谷之神与吾身之神同出於道，安有异哉？玄牝二字，有以牝为物之所生而不见其所以生之者，故以玄言。盖因《列子》之引《黄帝书》谓此为天地之能生生者言之也。有以玄牝为吾身之玄牝者，即修养家所指者。是知以理言之，则空谷之有响，斯答寂然不动，感而遂通，而声之出者常在是。盖能生而不见其所以生也，故曰谷神不死，是谓玄牝。若以吾身之神居天谷者言之，则天谷之神所以不死者，以玄牝有以生之也。玄牝之门，是谓天地根。玄牝之门，是谓天地根。二说不同。以理言之，则程泰之之说是也。若以吾身之玄牝言之，则有以人之二肾为玄牝者，有以二肾之间为玄牝者，有以口鼻为玄牝者，有以鼻二窍为玄牝者。要之二肾之间之说近之。口鼻乃玄牝出入之门，通乎天地之气者也。绵绵若存，用之不勤。以理言之，则绵绵若存者，天地之气生生不已，未尝间断，绵绵不绝，以其不绝，故曰绵绵若存，用之不勤。以不见其逃，故曰若存。用之不勤者，用之不劳也。若以人身之玄牝言之，则玄牝之门，天地之气，往来乎鼻息之间，使之绵绵不绝，存若不存，息微气定则上通天谷，通玄牝，而谷神常不死矣。用之不勤者，常宽舒而不当急迫勤劳也。
　　道德真经集义卷之十一竟
　　道德真经集义卷之十二
　　凝远大师常德路玄妙观
　　提点观事刘惟永编集
　　前朝奉大夫太府寺簿兼
　　枢密院编修丁易束校正
　　天长地久章
　　考异：河上公作《韬光章》，赵实庵作《生生不生义章》。
　　唐明皇疏：前章明谷神虚应，虚应即不穷。此章明天地无私，无私故长久。首则标天地以为喻。次则举圣人以转明。结以无私成私义，将欲劝勤此行。
　　杜光庭曰：前章明玄牝运气天地，任之以自然。此标天长地久，以契任自然之用，圣人以理亦当体天地之用，则人安国宁。天地不以其私故能长久，圣人无私用道万物所归矣。
　　张冲应曰：韬，藏也，亦养也。谓韬养其晦。然运其道不发见其光，明於外则其道有成。此章引天地及圣人不自生以成身，其说深有奥旨。
　　天长地久。天地所以能长且久者，以其不自生，故能长生。是以圣人后其身而身先，外其身而身存。非以其无私邪？故能成其私。
　　考异：河上公、严君平本以其无私，王弼古本作不以其无私邪。开元御本作非以其无私邪。
　　河上公曰：天长地久。说天地长生久寿，以喻教人也。天地所以能长至不自生。天地所以独长且久者，以其安静，施不望报，不如人居处，汲汲求自饶之利，夺人以自与。故能长生。以其不求生，故能长生不终也。是以圣人后其身。先人而后己者也。而身先。天下敬之先以为长。外其身。薄己而后人也。而身存。百姓爱之如父母，神明佑之若赤子，故身常存。非以其无私邪。圣人为人所爱，神明所佑，非以其公正无私所致乎？故能成其私。人以为私者，欲以厚己也。圣人无私而己自厚，故能成其私也。
　　王辅嗣曰：天长地久至不自生。自生则与物争，不自生则物归也。故能长生至成其私。无私者无为於身也，身先身存，故曰能成其私也。
　　唐明皇曰：天长地久。标天地长久者，欲明无私无心则能长能久。结喻成义，在乎圣人后身外身，无私成私尔。疏：此标章问也。天以气象故称长，地以形质故称久。天地所以能长至故能长生。天地生物，德用甚多，而能长且久者，以其资禀於道，不自矜其生成之功故尔。疏：前句标问，此假答云天地所以能长且久者，以其覆载万物，长养群材，而皆资禀於妙本，不自矜其生成之功用，以是之故，长能生物。又解云：不自生者，言天地但生养万物，不自饶益其生，故能长生。是以圣人至而身存。后身则人乐推，故身先。外身则心忘澹，故身存。疏：是以圣人效天地，覆载必均，养而无私，故推先与人，百姓欣赖，为下所仰，故身先也。不自矜责，而外薄其身，天下归仁，则无畏害，故身存也。非以其无私邪？故能成其私。天地忘生养之功，是无私而能长且久，是成私。圣人后外其身是无私，而能先能存，是成其私也。疏：天地所以长久，圣人所以先存者，非以其无自私之心，故能成此长久＇先存之私乎？
　　杜光庭曰：天长地久。老君将明天地长久之义，以教理世之君，故於章首自举其问，天以气象者，列子云：天积气也，无气无气＃1。地积块也，无处无块。积气为象，象，虚也。积块为形，形，实也。《易□系辞》曰：在天成象，在地成形。变化见矣。上象下形，故能变化，孳生万物也。天地所以能长至故能长生。老君将明此长久之义，自设其问，亦如文章家亡是公子、乌有先生、东都主人之例也。立题发问，自答之以显其事尔。为前句既问天长地久，此句方答云以天地运元和冲用之气，生育群品，群品得生，天地不恃其德，不有其功，故能长久。若恃其功则功细矣，若恃其德其德薄矣。不恃故德广功大，万物归宗，而天地长久也。人君理国当法天行化，任物无为，众庶熙熙，自臻平泰。理身无劳心役虑之事，无矜名徇欲之功，神安於中，气和於内，如此则国祚长远，身寿遐延，亦如天地无私，乃能长久也。是以圣人至而身存。理国不矜贵以有为，不劳人以自奉，所谓后身外身也。太古之君志包天地，泽及天下，而不知其谁氏，其生无爵，不有其位也；其死无谥，不名其功也。其实不聚，其名不立，天下乐推，万物欣戴。可谓后身而身先，外身而身存也。世之衰也。其君则不然。恣身之欲而役於人，殚人之力以奉其己，人劳政弊，天下去之。此所谓失外身后身之道也。岂若碎琥珀之枕、焚雉头之裘、罢一台之费、却千里之马，德垂当代，名光竹帛乎？修身之士不嗜荣爵，外其身也；不为躁进，后其身也。如此，则身存而德充，德充则人服，可谓身先身存矣。反於此者，道远乎哉。非以其无私耶？故能成其私。圣人之理也，任自然之化，无独见之专，不厚其生，不伐其善，不为天下之先，故能处人之上，不为天下之贵，故能享祚久长。所以亿兆宅心，夷蛮稽颡，干戈止息，宗庙安宁。此之为私也大矣。由其不以私为私，故成此光大。理身则德充人服，道契神明，身寿长生，其私大矣。亦由其不以徇私逐欲，成就此大私也。《灵宝经》云：居世之人贪欢逐欲，前乐后苦。何哉？极其逸乐而坠於三涂也。学道之士绝利忘名，寒栖炼行，终得仙道。先苦后乐，何者？积其功行，升乎九天也。
　　宋道君曰：天长地久至故能长生。天穹窿而位乎上，经为日月，纬为星辰，而万物覆焉。地磅礡而位乎下，结为山岳，融为川泽，而万物载焉。万物覆载於天地，天地无心於万物，故天确然而常运，地颓然而常处，所以能长且久也。天地有心於万物，则天俄而可度，其覆物也浅矣；地俄而可测，其载物也薄矣。若是则有待也，而生乌能长生？是以圣人至而身存。天运乎上，地处乎下，圣人者位乎天地之中，达而为三才者，有相通之用；辨而为三极者，有各立之体；交而为三灵者，有元妙之神。然天地之与圣人，咸得乎道。而圣人所以治其身者，亦天地而已。故此章先言天地之不自生，而继之以圣人不自有其身也。人皆取先，己独取后，曰受天下之垢，是谓后其身，则不与物争，而天下莫能与之争。故曰后其身而身先。枉涂不争险易之利，冬夏不争阴阳之和，外生死，遗祸福，而神未尝有所困也。是谓外其身而身存。夫圣人之所以治其身者如此，况身外之事物乎？遭之而不运，过之而不守，体性抱神，以游古俗之间，人将自正，物我为一，先天地生而不为久，长於上古而不为老。此其效欤。非以其无私耶？故能成其私。天地之大德曰生，圣人之大宝曰位。道者为之公，天地体道，故无私，无私故长久。圣人体道，故无私，无私故常存。自营为私，未有能成其私者也。
　　王介甫曰：天长地久至故能长生。长者，言其远也。久者，言其恒也。以其不自生，故能长生。天地所以长久者，以其不自生，任万物之所生。既任万物之所生，乃能长生万物，而无生之累也。又曰：於天言长，於地言久，则重於久可知也。是以圣人至而身先。圣人无我也，有我则与物构，而物我相引矣。万物敌我也。吾不与之敌，故后之。外其身而身存。万物莫不累我也，吾不与之累，故外之也。故曰外其身而身存。非以其无私耶，故能成其私。《字说》韩非曰：自营为私，背公为私。夫自营者，未有能成其私者也。故其字为自营而不周之形。故老子曰：夫非以无私也，故能成其私。私从禾从ㄙ，ㄙ，自营也。ㄙ不能不自营，然自营而不害於利物，则无怨於私矣。
　　苏颖滨曰：天长地久。天地虽大，而不离於形数，则其长久盖有量矣。然老子之言长久，极於天地。盖以人所见者言之耳。若夫长久之至，则所谓天地始者是矣。天地所以能长至成其私。天地生万物而不自生，立於万物之外，故能长生。圣人后其身而先人，外其身而利人，处於众人之表，故能先且存。如使天地与物竞生，而圣人与人争得，则天地亦一物耳，圣人亦一人耳。何以大过之哉？虽然彼其无私，非以求成私也，而私以之成，道则固然耳。
　　吕吉甫曰：天长地久至故能长生。长短形也，久近时也。天以时行者也，嫌不足於形，故以长言之。地以形运者也，嫌不足於时，故以久言之。天地之根出於玄牝，玄牝之体立於谷神不死。不死则不生，不生者能生生，天地之所以能长且久者，以其不自生，不自生故能长生。犹谷神而已矣。是以圣人至而身先。圣人岂以有其身为累哉，绿於不得已，而物莫之上。外其身而身存。立於无何有，而物莫之能害，故曰外其身而身存。非以其无私耶？故能成其私。身者，吾之私也。后其身、外其身，则公而无私矣。无私也，故能成其私。
　　陆农师曰：天长地久至故能长生。贪生者不生，遗生者不死。故曰天长地久。天地之所以能长且久者，以其不自生，故能长生。是以圣人至而身存。圣人者，天地之合也，屈己而已，以之先忘我而我之以存。故曰圣人至而身存。非以其无私耶，故能成其私。非以其无私也，故能成其私。然而屈己而易忘。
　　王元泽曰：天长地久至故能长生。自生则有其生，有其生则生既丧矣。惟无以生为则生未尝生。生未尝生，则所寓之形虽生而无生之累，宜其长且久也。天地之不自生，非利乎长久而然，道固如此而已。所谓长久者，亦瞬息之间耳。唯盖载倾陷而未尝坏者，乃其真也。是以圣人后其身而身先。圣人虽圣而形与物齐，唯体天道而不争，乃能独异於众。使其立己而与众敌，则匹夫匹妇皆足以胜之。外其身而身存。有我而存之，则物皆吾敌。夫惟超然自丧，不有吾身者，物莫能倾之。非以其无私即＃2，故能成其私。圣人无私，未尝有我故也。使计而为之，则私孰甚焉？
　　刘巨济曰：天长地久至故能长生。天地燮之和也，物物我生也矣，不能不衰以敝。惟不我其生为以成理造物，则能长生矣。天积气也，以远为幸，故言长。地积块也，以固为幸，故言久。不言久生者，以长久之故也。积气积块，虽理无不坏有存，焉知天地之有坏？遂以长久者为妄者，观有而已。是以圣人至而身存。圣人与天地同则后身，则身犹之不自生也。身生身存，犹之长生也。后身谓屈己也，外身谓忘我也。屈己则人下之，故先。忘我，故以外其身为存。非以其无私耶，故能成其私。天地不自生，与圣人之后外其身，皆无私也。然天地以此长生，而圣人以此存，则皆成其私者也。然不私之为私大矣。庄子曰：无私焉，乃私也。前章言天地根，故次以长久。
　　刘骥曰：天长地久至故能成其私。天无为以之清，故能确然而常运。地无为以之宁，故能颓然而常处。皆以其不自生，故能长生。若有心於自生，则智有所不周，力有所不及，乌能长且久也？人处天地之中，与天地分一气而治，所以不能与天地同其长久者，以其有为有欲，而贪生太厚故也。是以圣人后其身而不敢有为，外其身而不敢有欲。人皆求福，己独曲全；人皆取先，己独取后。是谓后其身也。忘其肝胆，遗其耳目，外死生，遗祸福，是谓外其身也。后其身而不先，外其身而不有，芒然彷徨乎尘垢之外，逍遥乎无为之业，隳支体，黜聪明，离形去智，同於大通，与道同久，则身不期先而先，不期存而存。非以其无私邪？故能成其私。圣人之后其身、外其身，以濡弱谦下为表，以虚空不毁万物为实。故次之以上善若水。
　　赵实庵曰：初示因有三：一、举天地长生之理。天长地久。道因象显而不知其终，火以薪传而不知其尽。物生而有象，道与之俱。生而生生者未尝生。火传而为明，薪化而火隐焉，昭昭者未尝昧。故前章示谷神不死，是谓玄牝，玄牝之门，是谓天地根。而其政不死之理，在不勤故也。继之天地长久，取其征也。二、明本无心生於物。天地所以能长且久者，一炁既分两仪，奠位虽有高卑之间，同乎得一之灵。以天得一，固自长也。以地得一，固自久也。长之与久，义同一体。天何以长言，地何以久言？盖天以气言，故言长也。地以形言，故言久也。清气升而上有形，而同乎无形也。苍苍者，其正色邪。浊气降而下有气，而不能逃形也。广大者，其自任邪。然天地者道之所生，大道无形，生育天地，天地以无形者为之父母。无形则无名，无名天地之始。原天地之本，以虚受性，以性化虚，此从有入无也。以虚化气，以气生形，此从无入有也。所谓得一者，真元也。真元者，一气也。以其能长且久者，二气交合，不失於常也，故能生生而不穷。苟以交合变化为无动无静，则天有时而裂，地有时而发。当其一阖一辟、一动一静，运日月以分昼夜，变温凉而定寒暑，凡以绵绵若存。故列子曰一气不顿进，一形不顿亏，是其有节也。非虚极而运神，静笃而专气，其能与道同流乎？天以气运，故穹窿而在上。地以形处，故磅礡而在下。此天地自然之位也。乾其静也专，坤其动也辟。此天地自然之德也。以万物为刍狗，此天地自然之公也。以应物为橐钥，此天地自然之理也。然天以运言，则运居乎中，而六气为之用，动者未尝不静焉。地以处言，则险然不动，而含洪为之德，静者未尝不动焉。然天地之所专者，专乎气而未尝专乎物。气专则物自遂矣，夫何容心哉？道法自然，天地亦尔。故生者自生，化者自化。万物植植，吾且生而不有之；万事总总，吾且为而不恃之。兹所以为长时生化之道也。故曰天地所以能长且久者，以其不自生，故能长生。能者，指人而对天地也。何以知其然邪？天地无为而无不为，无能与不能、有能与不能者指人也。谓天地能者不向有其生故长生，谓人有不能者认物为己有故丧生。所以天地能长且久也，又何以言且乎？夫形之大者莫大於天地，寿之永者孰过於乾坤。且者，且而已。然天地虽大，以道观之，未离乎形。有形者不能以长存，有数者不能以固久，大劫之交必归变坏，然而未坏者，特曰且而已。夫不坏者，天地之性。形亏者，天地之数。观乎杞国之忧，答者未及于此。三、故无终穷。以其不自生，故能长生。《仙经》曰：形以道立，神以空生。盖人之生与天地同得一气，而人不能与天地长存者，守之不得其道也。天地自然还丹，以铅龙汞虎，卯酉隐藏，上升下降，天阳地阴，两至之所归，坤艮之所会，行之有度，运之有时，坤巽行乎天，乾艮历乎地，乃自然还返也。故天长而地久。夫人者一体之中，五藏之内，上法天地，中合六气，无不合乎此道也。所失之由，在乎不能专气以自御，守气以自持，行气以合道，终日驰逐妄境，蹙趋之不正，则气亡矣，焉能与天地同为长生邪？《黄庭》曰：气亡液漏非己形。是使人内不失其气，外不失其形，形以化神，神以化道，则形不失道，气不失神。二明忘己而显德：是以圣人至而身存。前二句先以天地得长生之道，在乎不自生。不自生者专气而不专物，专气则静定，静定则能应神不劳，而用有余也。天地生化之道如斯而已。太上欲显圣人后身之义，先明天地而继之圣人，是以字牒前故也。夫智彻为明，天下不见其智而见其明；位极而尊，天下不知其尊而见其位。圣人於此，每每藏其明而隐其智，贱其位而卑其身，则明者不为物所蔽，尊者不为卑所逾。如是则智愈远而明愈博，位愈固而身愈安。此持后处先之道也。列子曰：天下有常胜之道曰柔。若夫处物之先，以谓天下莫我及，尊我之身，以谓天下莫我逾，则争者起而为敌矣，贱者僭而逾尊矣。位且不固，身亦危然。此太上欲圣人明谦下之义，使天下莫先焉。此存身之道也。孔子曰：有礼则安，无礼则危。谦下者，礼也。又曰：君使臣以礼。亦足以锄骄人之色也。然则此义初以天地长存，往不生后，以圣人久於其道在谦逊，先言后其身，是不敢为天下先，后言外其身不私於己也。圣人处己临物，舍此而不可。非徒治己，道由此而宁，亦可以致长生，符天地之妙用矣。后结成其志也，非以其无私邪，故能成其私。御注日：自营为私，非以其无私邪？即圣人之成能尔。以后其身而先其身，外其身而存其身是也。私者机也，机者微也，事谋於心则微，微显於用则机。机微者，心之私也。私出於事始，事成而为公，私之为用，在心谋之以成在身，身显而后公名立焉。言圣人我欲成圣道，不以我身而先人，此私也，动容周旋不失谦逊之礼，人反推之以为先也。是用后而取先，岂不私邪？至於外身而身存，夫不外其身则置身於可欲之地，欲胜则害生，害生则伤身。今外其身者，是欲其身而不欲於物，然后能存其身。存其身者，是以身为私也。至於身无所害而得长存，乃为公也。夫圣人之所行，不当言私，而以私者，原其初不敢正言之，故曰邪。邪者，疑似之也。经所以指圣人之私，谓非以其无私邪，勿谓圣人无私，以私故能成公。故之字谓以后身外身而成私。许由不受无为之名，后其身也，许由得其私。鲍叔有分财之义，外其身也，疱叔成其公。然天地之私者又在乎不自有其生，而孰知道者为之公欤？
　　邵若愚曰：天长地久至故能成其私。天长地久而不知虹蜕云雾，风雨四时，积气成乎天。山岳江海，金石草木，积形成乎地。夫有形者，岂得不坏？天地所以能长而且久者，四时之运，察道为生化之主，天地以其不自生，故能长生。是以圣人效之，处谦下不敢自尊。后其身而身反在人先，以世利皆为身外之物，缘外其身不为物累，而能身存得久。夫圣人后其身、外其身，非以其无私耶，效天地为而无为，故能成其私。王志然曰：天长地久至故能成其私。道贯四大者也，四大中得道而大者，莫大乎天地圣人焉。而夫得一以清，穹窿而位乎上，以乾为体，刚健中正，万物资始，确然而常运。庄子曰：天道运而无所积也。《易》曰：示人以易矣。地得一以宁，磅砖而位乎下，以坤为贞，承天厚载，万物资生，颓然而常处。《庄子》曰地道运而无所积也。《易》曰示人以简矣。以言乎天地之间则备矣，乾则天之象，坤则地之象。夫乾其静也专，其动也直，是以大生焉。夫坤其静也翕，其动也辟，是以广生焉。故天得之所以长清，地得之所以久宁。天地既得夫至简至易之道，故历浩劫以长存，亘万世而无坏。而老子所谓天长地久者，以其不自生，故能长生。欲以圣人况天地，然天地能长且久，盖本之於真一自然之妙气，与道同体，故能覆载万物，长养万物，成就万物，斡化四时，运量无穷，以至生之畜之，长之育之、成之熟之、养之覆之，初不容心，功成自去，未尝自有其功。及其生也，亦未尝知其所以生之者。而圣人体天地造化，而位乎中，达而为三才，辨而为三极，交而为三灵，俯视天下而无两心，常以百姓心为心，而百姓仰视圣人而无二道，常以圣人道为道。天下无为而自治。圣人果不得已而临淮天下，是以后其身未尝先人，而身自先，外其身未尝先物，而天下乐推而不厌。《诗》所谓自东自西，自南自北，无思不服是也。於戏，天地之大德曰生，圣人之大宝曰位，天无私覆，地无私载。然天能覆不能载，地能载不能覆，是亦天地之功未全也。以人观之，天地能长且久，固不可得而拟议。以道观之，天地之长久如此，亦犹瞬息之间耳。是以圣人亦不世出之才，藏大有为之用，至公无私，谦以自牧，游心於世俗吉凶，与民同息，继之以圣人不自有其身。是果有私也耶？果无私也耶？庄子曰：无为无形如无私焉，有情有信如有私焉。故曰非以其无私耶？故能成其私。学者其谓如何哉。
　　黄茂材曰：天长地久至故能成其私。万物莫不资天地以生，而天地实未尝生之。人自生人，兽禽鱼草木自生禽鱼草木，天地何与焉？生生者不生，万物所以代谢相仍。不生者不死，天地所以长久不已。人能同於天地，岂不长生乎？是以圣人至而身存。后其身者所以处世也，外其身者所以体道也。今有人焉，卑逊廉退，乡里推之，朝廷高之，则夫离形去智，遗世独立，必能长存，亦可知矣。非以其无私耶？故能成其私。天无私覆，地无私载，圣人与天地合德，人皆亡己独存，物皆夭己独寿，岂非能成其私乎？
　　程泰之曰：天长地久至故能长生。后章谓人之能长生久视者，以其得年而永也。若天地之长生，则岂长年之谓哉？《易》曰：生生之谓易。本有是生而易又生之，是谓生生也。以类推之，生爻生耆生大业，凡曰生者皆谓能增益其所无也。天地不自生而能长出此生者，即《列子》谓生生者不生，不生者其道不可穷也。正以敷畅此语也。天下之物生於有，有生於无，天地之能生万物者，本常有而出之耳，而未尝自入於生也。苍然颓然，能使万不同之种类，受其气以为形。而天地也者，万古无所增加，是故所有者无损而已，得者不坏也。夫是以能生天下之生，而无有穷已也。《列子》又曰：生之所生者死矣，而生生者未尝终。形之所形者实矣，而形形者未尝有。则又推此理而竟之者也。是以圣人至而身先。后章固尝明言此理，而曰圣人欲上人，以其言下之；欲先人，以其身后之。是以处上而人不重，处前而人不害，是以天下乐推而不厌。则后其身而身先者，皆其自损而致益者也，亦其不争而人莫能与争者也。此理所出，即天地之不自生，而能久长其生者也。外其身而身存。人之自爱其身，无贵贱贤愚一也。然爱之而无其道，则欲益反损。老子曰：人之轻死，以其生生之厚。谓其重之营养，而不惜犯死也。又曰：益生曰祥。谓其役有涯之智，而务生之所无以为也。若夫生生而失於厚有生，而求以益生，二者之於爱身，可谓不遗余力矣。然从荣养而推之，可以犯死；从益生而推之，可以致祸。正惟不知致曲之理，而求以直遂焉耳。若夫圣人之存身则有道矣。知生之来不可却，其去不可止，故弃世事而使之无累，从无累而得正平。正平之道不偏倚，不健羡，而庄子达生之论明矣。夫下之不至於伤生，上之不至於益生，则向所谓来不可却者，不於我乎？舍而将安往？则其能外此身者，乃其所以致存也。老子深明道奥，凡其话莫非形而上者，既不容一见遽晓，而又不肯直辞径达。故常写其真於言内，而藏其意於言外，有类后世之设隐也。非惊世也。举一隅不以三隅反，则虽提耳谆谆，愈无益也。他皆仿此。非以其无私耶？故能成其私。天下之理，槩乎众则为公，偏於己则为私，不必侵人以自利，乃始为私也。处其身於人后，外其身如无有，不自私其身者也。自后而人先之，若无意焉，而生理自存，则不自私者，乃所以遂其私欤。
　　詹秋圃曰：天长地久至故能成其私。《韬光章》言韬晦所以养明，而延其光也。故天地所以长且久者，以其不自私，於大德曰生，乃能长生。是以圣人体法天地，自后其身而身居先，自外其身而身固存。此非以其不自私乃能私於吾身乎？皆韬光不自矜眩而然也。
　　张冲应曰：天长地久至故能成其私。天清能盖而长存，地厚能载而久固。何也？盖天长存而不自生其天，则天忘其为天之象而能盖之，道常默运而不盈，天自然而长存矣。地久固而不自生其地，则地忘其为地之形而能载之，道常默运而不息，地自然而久固矣。所谓不自生者，谓道自生於我，默运无穷，而我不求其所自生，故天以无象而成象，地以无形而成形，则天地之所以长久也。圣人者，世之成道者也。知夫天地之所以长久，故以身运道，不以道为身，尊乎人而不尊乎己，则人尊而己自尊，厚诸人而不厚诸己，则人厚而己自厚。自卑自薄而乃先乎其人、存乎其身，韬晦不自生之功也。晦而行之，若出乎无私，反而观之成就乎我，则日之所以者，实私乎我矣。学道者要当反推其韬晦之妙。
　　白玉蟾曰；天长地久。湛然无为。天地所以能长且久者。心亦如是。以其不自生。此心长存。故能长生。本无生灭。是以圣人。我也。后其身而身先。无乎不在。外其身而身存。今古如此。非，以其无私耶？天地与我同根，万物与我同体。故能成其私。我即天地，天地即我。
　　廖粹然曰：天长地久。神生於形，形能成神，形神合同，绵延不绝。天地所以能长且久者。形神同仙。以其不自生。形不得神不生，神不得形不成。故能长生。故能更相生，更相成。自古及今，其名不去。是以圣人。主人会事，吾亦如然。后其身而身先。谦尊而光。外其身而身存。退藏於密，如鸡抱卵。非以其无私耶？本自无心侣百情得。故能成其私。公事办，则私事办也。形神俱妙，与道合真。
　　陈碧虚曰：天长地久。标也。天以气象广覆，今古不倾，故称长也。地以形质厚载，终始永固，故言久也。结喻成义，在乎下文。天地所以能长且久者，问也。以其不自生，释也。故能长生，结义也。夫天所以长清，地所以久宁者，以其覆载万物，长育群材，而皆资禀於妙本，反其冲虚，复其杳冥，不自矜其生成之功，而守其常德，故能长生也。又解曰：天地万物卓然独化，咸禀自然而不求饶益其生，故能长生。此垂诫也。是以圣人至而身存。圣人无为，身在庙堂而心游姑射，法天地之覆载而均养无私，大有处谦而不敢为天下先，其百姓欣戴而不重，乐推而不厌，故身先也。又能忘功忘名，外身寡欲，其天下爱之如父母，神明佑之若赤子，故身存也。非以其无私耶？故能成其私。天地生育万物，而圣人外己全民，皆不以仁恩自博，岂有自私之心乎？实无私也。无私故能长能久，以其长久，故知能成其私者也。李约曰：夫能不私於己而私於人，人之私未又成，而己之私己成矣。《鸿烈解》曰：公仪休相鲁而嗜鱼，一国献鱼。公仪休不受，其弟子谏曰：夫子嗜鱼，弗受何也。答曰：夫唯嗜鱼，故弗受。夫受鱼而免於相，虽嗜鱼不能自给鱼；无受鱼而不免於相，则能长自给鱼。此明於为人为己者也。故曰非以其无私耶？故能成其私。
　　谢图南曰：天长地久至故能长生。天之高也，地之厚也，生乎太极，至乎无极，可谓长且久矣。所以然者，天地以生物为心，未尝自生，此所以能长生也。是以圣人至而身存。圣人法天地，以生养万民为心。后其身，不自为也，而身常先。外其身，不自有也，而身常存。此所以可与天地并立也。非以其无私耶？故能成其私。天地不自生，是无私也。而日月星辰系焉，华岳河海载焉，非能成其私乎？圣人不为己，是无私也，而国家天下安焉，宗庙社稷享焉，非能成其私乎？至公一理，不可磨灭，是乃长久之道。天地圣人，皆不外此。盖尝论之，天下之理，惟公而已。天无私覆，地无私载，王者奉无私以劳天下。经曰：公乃王，王乃天，天乃道，道乃久。然则天地圣人皆以至公一理并立域中，所以长久而不穷也。后世剥下以奉上，瘠人而肥己，暴秦鞭笞六合而混一宇内，孤隋并吞群盗而奄有中原，可谓得志矣。然不再传而亡，宗庙不保，社稷丘墟。则公之与私，其得失亦可见矣。
　　林庸齐曰：天长地久至故能成其私。此章以天地喻圣人无容心之意。天地之生万物，自然而然，无所容心，故千万岁犹一日也。圣人之修身，无容心於先后，无容心於内外，故莫之先而常存。是以其无私，而能成其私也。此一私字，是就身上说来，非公私之私也。若以私为公私之私，则不得谓之无容心矣。此语又是老子诱人为善之意。及释氏翻出来，则无此等语矣，故谓之真空、实有。真空便是无私之意，实有便是能成其私之意。但说得来，文高似一层。
　　范应元曰：天长地久至故能长生。有形之长久者，莫如天地。天地均由道而生，所以能长且久者，以其安於无私，而不自益其生，故能长生也。河上公曰：谓天地长生久寿，以喻教人。是以圣人至而身存。圣人谦下，不与人争先，而人自然尊之。圣人无争，不与物为敌，而物莫能害之。非以其无私耶？故能成其私。谓圣人谦下无争，非以其无私邪，此言其实无私也。而人自然尊之，物莫能害之。盖以其无私，故能成其私也。圣人成其私者，非私曲也。非私邪也，谓众人之自益其生，所以不能得先且存，而圣人之谦下无争，所以独能得先且存也。
　　薛庸齐曰：天长地久至故能成其私。形数既具，成坏便分。天地岂长久者耶？所以能长久者，以其生生而不自生，故能长生也。谦尊而光，卑而不可踰，后其身而身先也。不以死生富贵累其心，则神全，外其身而身存也。尧让天下於许由，舜让天下於善卷，以其无私，故能成其私也。
　　休休庵曰：天长地久至故能成其私。有相之物难逃成住坏空四劫，惟天地所以能长久者，非自生也。一气发而现二仪，真气运行无始无终，故能长生。圣人者，天地位后始现有相之身，三才显而世界成矣。身先者，灵明真性在太极前而有已。外其身而身存者，人能建立世界而不滞着，谓之物外身，世界有坏，真性无坏。非以其无私邪？真性异於物，故善能成其私。
　　褚伯秀曰：天长地久至故能成其私。粤自浑沌肇分，轻清上浮，重浊下坠，有无道器相依而立，亘古今而生化不息，所以长久。孰使之然，以其不自生故也。自生则私己而不能生物，恶能长生？圣人所以后身外身者，不过去私徇公，效天法地，以养民育物而已。凡谦卑处下，不敢为先，辞功让能，退身曲全，皆后身之谓。而天下乐推之，不得不先焉。凡萍食蓬居，守真志我，觉梦生死，土木形骸，皆外身之谓，而贤於贵生，不得不存焉。夫君子为善，分所当尽，岂有求而然？天之佑善，亦无一毫私意，以类而从，如谷答响。圣人体天无私，法道生育，唯恐一物失所，是以天相神佑，诸福毕集。以人事观似成其私，而实出天之至公，其得福庆亦无愧矣。君子得庆，岂己荣哉？移以福斯民，广天地之大德而已。苟为善而怀一毫私利之心，则非真善，其末流趋乎恶者有之，可不谨其始？
　　牛妙传曰：天长地久至故能长生。夫天者积阳而成，其能职覆，亘古不磨，故云长也。地者积阴而成，其能职载，历劫不坏，故云久也。然其既长且久者，夫何故哉？盖天地不自以为能长久，所以长久；不自以为能长生，所以长生也。列子曰：有生不生，不生者能生生。生者不能不生，故常生。常生者无时不生，不生者疑独。疑独，其道不可穷也。非是谓欤？是以圣人至而身先。圣人者，谦谦君子也。夫何故哉？孔子不曰圣人吾不得而见之，得见君子者斯可矣之说邪？不敢居先而后其身者，非谦谦君子之谓欤？老君曰：不敢为天下先，故能成器长。孔子亦曰：先行其言，而后从之。昔壶丘子林谓列子曰：子知持后，则可以知持身矣。列子曰：愿闻持后。曰：顾若影则知之矣。古人以你称若。列子顾而观影，形枉则影曲，形直则影正。然则枉直随形而不在影，屈伸任物而不在我。此之谓持后而处先也。非是之说耶？外其身而身存。夫身者，乃天地之委形也，故道包四大，而德备五常，称物中之最灵。善贵其身者，置功名於度外，存天理於胸中，则可以保身，可以全生，可以尽年也。若逞其才能，邀其功名，则不免为身之患。古人有言曰：直木先伐，甘井先竭，象以牙丧身，熏以芳自焚。庄子曰：功成者隳，名遂者亏。孰能去功与名，还与众人同。老君曰外天地者有天地，外其身者寿命长，此之谓也。今世俗君子多危身弃生，岂不悲哉？非以其无私邪？故能成其私。此盖言圣人后外其身之事，非所谓出於无心也。迨至身先身存，以成夫圣人之政者，实由心私操履而然也，所以称故能成其私也。夫无私者，谓无为也。成其私者，有为也。且天下之事未有不行而至，不为而成也。无为者，圣人之体也。有为者，圣人之用也。体用两全，方成圣人之道，岂可偏执无私，而碍成其私邪？若人而无私，则土木偶人奚以异也？老子曰：若说无心，即是道无心。犹隔一重山。此盖言知体而不知用也。
　　杨智仁曰：天长地久至故能成其私。天之虚极，故长；地之厚载，故久。以其不自生者，因日月旋转而生，故能长生。天不运转，日月不明；地若枯竭，万物不生。夫人之身，本性曰天，元命曰地。若性命两全，依法修之，可以与天地同其长久也。是以君子谦让卑退，而后其身，人皆敬之而身先也。能修身外之身，能知神中之神、性中之性、道中之道者，乃能外其身而得长存者也。圣人非以其公正无私所致乎？故无私而自厚，成其私也。《中庸》曰：至诚无息，不息则久，久则征，征则心悠久＃3，悠久则博厚，博厚则高明。博厚，所以载物也。高明，所以覆物也。悠久，所以成物也。博厚配地，高明配天，悠久无疆。如此者，不见而彰，不动而变，无为而成。天地之道，可一言而尽也。
　　喻清中曰：天长地久至故能成其私。天以一元之气，运於亭毒之表，无间断，无止息，故曰长。地以颓然之形，厚载万物而常存，无亏欠，无倾倚，故曰久。而其所以长久者何哉？以其生物而不自为功也。万物不能自生，必资天地以生之，天地不以生物为功，而与万物俱生。是生万物者天地也，与万物俱生者，天地之所以生生也。生曰长生，言长则久在其中矣。天地之心，公溥之心也。圣人体天地公溥之心，身在天地后，心在天地先，后其身而身先也。不自有其有，所以全其有，外其身而身存也。岂非无私而后能若是邪？无私，公溥也，天下惟无私者为能成其私。天命之人归之，不期然而自然，虽私也，实公也。
　　胥六虚曰：天长地久至故能长生。天长地久，此一章之大旨。以下乃注释之义，然以其不自生推之，谓天地能长且久者，以其不自谋生，自然得其长久。使天地有心谋其生，焉能得其长久欤？是以圣人至而身存。圣人后其身而身先者，法天地不自生，执谦持后，故天下推尊为先也。外其身者，圣人知身非我有，不以生生之厚淡漠虚静，物莫之伤，身自外之，其非用意外之也。是故得其身存矣。非以其无私邪？故能成其私。夫圣人得其身先身存者，由其法天地不自生而致之，非以私意为而得之也。是故能成其身先身存之私耳。
　　柴元皋曰：天长地久。不变。天地所以能长至故能长久。惟尽覆载之职而已，赋形肖貌，纵其自然。是以圣人至而身存。薄己厚人，人自尊之。舍己利物，不为物盗。非以其无私至其私。忘我之私心，遂物之私望。此圣人所以合天地长久之道也。
　　苏敬静曰；天长地久至成其私。亘古今言长久者，莫知天地。然岂知天长地久者？太极之道实生之，而天地不自生，若使其与万物同生，则亦一物耳，安能长生？天地惟立於万物之表，而不与物竞，故能长生。圣人知其然，每先天下后其身，每内天下而外其身。先天下如民之饥，则我不敢厌饫求先饱，如民之寒，则我不敢重袭求先暖。内天下则亲之若父子，而不敢疏待之，若兄弟而不敢外。圣人虽后其身而天下必先之，虽外其身而天下又存之。即天地之不自生而能长久其生也。圣人后其身外其身，不敢私於为己也。而民之待圣人必欲先其身，必欲存其身，圣人固欲后而民固先之，圣人固欲外而民固存之，非成其私耶？以此知不自私者，乃所以能成其私也。
　　本一庵居士曰：天长地久至故能成其私。成物者，即所以成己。世之人，物我异见，故汲汲然欲成其私。然自私者卒未见其益，而无私者适所以自成。理固然也。今夫天地之於物，风散雨润，鼓之以雷霆，烜之以日月，凡以生物而已。而运行往来，其机不息。乃所以为长久也。圣人之治，损上益下，舍己从人。然百姓足，君孰与不足？未有仁而遗其亲，义而后其君，利孰大焉？人知乎此，亦可扩无我之见，弘大公之心矣。
　　石潭曰：天长地久。天地所以能长且久者，以其不自生，故能长生。是以圣人后其身而身先，外其身而身存。非以其无私邪？故能成其私。此段解者不同。古以为天地之所以长生者，谓天地之长且久，如人之长生久视也。近世解者则以为生物之生，谓天地但生物而不自生，所谓不生者能生生也。然以后段推之，则二说各有所长。所谓后其身外其身，则是生物之生。所谓身先身存，则长生久视之生。以其无私言，则是生物之生。以成其私言，则是长生久视之生。今一以贯之，则所谓不自生者乃生物之生，长生二字则是长生久视之生，虽造化不可以生死之生言，然其长存即长生也。以是评之，则老子之意，正谓天地生物而无己私所以长存。人能无私己以求生，则亦能常存耳。虽然老子之教正欲长生，今乃为是言何哉？大抵此言与后卷出生入死章相贯。盖人之求生，每每偃苗助长，反致伤生，所谓动之死地也。惟绵绵若存，用之不勤，如上谷神章之所指，则虽不孜孜以求生为事，而自能长生耳。
　　道德真经集义卷之十二竟
　　＃1 无气无气：检《列子□天瑞篇》作『无处无气』。
　　＃2 非以其无私即：『即』疑当作『耶』。
　　＃3 征则心悠久：检今本《中庸》，无『心』字。
　　道德真经集义卷之十三
　　凝远大师常德路玄妙观
　　提点观事刘惟永编集
　　前朝奉大夫太府寺簿兼
　　枢密院编修丁易东校正
　　上善若水章
　　考异：河上公作《易性章》，赵实庵作《柔顺利正义章》。
　　唐明皇疏：前章明天地无私，生成则长久。此章明至人若行柔弱故无尤。首标若水，示三能之近道。次云居地，尽七善之利物。结以不争，劝守柔以全胜也。
　　杜光庭曰：夫水之为德也，柔弱平和，居顺处下，随时壅决，任器方圆，流作泉源，散为雾露。凡物失之则死，得之则生，击之无伤，执之无有。所以不及於道者，水有形而道无形也。虽有形为碍，其於利物之德，谦冲之用，近於道矣。老君举水为喻，以劝修道之人，欲令体七善三能，修身理国，兼以不销之德，故无尤过之事。
　　张冲应曰：此性，乃人既长所为之性也。人禀天地炁生，本来未有不善，自生而长为情所乱，则五欲动，而性多不善矣。故人所以遗道陷身而不知反。此章盖勉夫人改易其长而所为之性，不致於纵，则进於其道矣。
　　其善若水。水善利万物而不争，处众人之所恶，故几於道。居善地，心善渊，与善仁，言善信，政善治，事善能，动善时。夫唯不争，故无尤。
　　考异：而不争，一作又不争。处众人，一作居众人。故几於道，一道下有矣字。政善治，一作正，又作政善理。
　　河上公曰：上善若水。上善之人，如水之性。水善利万物而不争。水在天为雾露，在地为泉源也。处众人之所恶。众人恶卑湿垢浊，水独静流居之也。故几於道。水性几与道同。居善地。水性善，喜於地草木之上，即流而下，有似於牝动而下人也。心善渊。水深空虚，渊深清明。与善仁。万物得水以生，与虚不与盈也。言善信。水内影照，形不失其情也。政善治。无有不洗清且平也。事善能。能方能圆，曲直随形。动善时。夏散冬凝，应期而动，不失天时。夫唯不争。壅之则止，决之则流，听从人也。故无尤。水性如是，故天下无有怨尤水者也。
　　王辅嗣曰；上善若水至众人之所恶。人恶卑也，故几於道。道无水有，故曰几也。居善地至故无尤。言水皆应於此道也。
　　唐明皇曰：上善若水。将明至人上善之功。故举水性几道之喻也。疏：上善标人也。若水者，喻也。至人虚怀於法，无住忘善而善之上。上善若水行，如水之能，具在下文，皆含法喻也。水善利至众人之所恶。疏：水性甘深，散洒一切，被其润泽，蒙利则长，故云善利。此一能也。天下柔弱莫过於水，平可取法，清能鉴人，乘流侑坎，与之安顺，在人所引，尝不竞争。此二能也。恶居下流，众人恒趣，水则就卑受浊，处恶不辞。此三能也。故几於道。几，近也。疏：利物明其弘益，不争表其柔弱，处恶示其含垢，此水之三能。唯圣人之一贯其行，如此去道不遐。故云近尔。居善地。上善之人处身柔弱，亦如水之居下，润益一切。地以卑用，水好流下。疏：至人所居善能弘益，如水在地，利物则多。又地道用卑，水好流下，同至人之谦顺，几道性之柔弱，故云居善地。心善渊。用心深静，亦如水之泉停也。疏：至人之心善於安静，如水之性湛尔泉停。水静则清明，心闲则了悟。泉，深静也。故云心善渊。与善仁。施与合乎至仁，亦如水之润泽品物也。疏：至仁弘济，常以与人，善施之功合乎仁行，如水润泽，无心爱憎。故云与善化。言善信。发言信实，亦如水之行险，不失其信矣。疏：上善之人言必真实，引化凡庶，善信不欺，如彼泉流，岂殊坎险。故云言善信。政善理。从政善理，亦如水之洗涤群物，令其清冷也。疏：政，正也。至人於事，动合无心，正容悟物，物因从正，正则自理，非善而何。如彼水性洗涤群物，令其清浄。故云善理。事善能。於事善能因任，亦如水之性方圆随器，不滞於物。疏：至人圆明，於物无碍，凡有运动，在事皆通，通则善能，是明照了。如彼水性决之为川，壅之为地，浮舟涵虚，无所不为。是善能也。动善时。物感而应，不失其时。亦如水之春泮冬凝矣。疏：至人之心，喻彼虚谷，方之镜像，物感斯应。如彼水性春泮冬凝，与时消息。故云动善时。夫唯不争，故无尤。上善之人虚心顺物，如彼水性壅止次流，既不违逆於物，故无尤过之地。疏：尤，过也。至人善行，与物无伤，虚心曲全，未曾争竞，波流颓靡，委顺若斯，曾不违逆於物，故无尤过之地矣。
　　杜光庭曰：上善若水。上善之士体道修心，应变随时，纵横利物。老君欲显上善之德，以劝后学之人，以水与道相邻，故举水为喻。上善有善而忘其善，如水之不矜其功，水不矜功其功益大，善不伐善其善益彰。既大且彰，为善之上矣。上惟南面之主，下洎栖岩之人，能如水焉，必得道矣。法喻者，以水为喻，以道为法，以上士为能行之人也。水善利至众人之所恶。甘者，水之味也。深者，水之体也。水为气母，王於北方，以润下为德，其色黑，其性智，其味咸，其数六。北方者，阳德之始，阴气之终也。生数一，与道同也。道亦为一，即无一之一，水亦为一，即有一之一也。无一之一为道之体，有一之一为道之用。则明水者，道之用也。一切物类，皆资润泽而得生成，以能润，故而生万物，故处三能之首也。柔弱者，水之德也。《德经》第四十一章云：天下柔弱莫过於水。重举水德以劝守柔矣。夫其水也，居平则不流，法以平恕为本，故可取法也。水之不流，静能鉴物。故曰人莫鉴於流水，而鉴於止水。以其清且静也。水性平也，故值不平则逝，值坎泽则止。东西南北，随引所行，不与人争，无所不可，校量众德，又云不及生物之功，故次二能也。人之性也，徇常者众，谦顺者寡，好居上位，恶处下流。唯夫水也，处下不争，居污不辱。比前之德，前德为胜，故为三能也。故几於道。以前三能，故近於道。人君能宣弘益之德，秉谦冲之心，体含垢之行，则天下太平矣。理身者功务及物，柔以制性，处浊顺俗，委迹谦光，则神仙可冀矣。居善地。此明处下乐卑，为安国存身之道也。天之清浮故用其高，地以浊厚故安其下。《易》曰天尊地卑，卑高以陈。又云：地道卑而上行。则水顺下而处卑，同至人之谦德矣。心善渊。此明澄静清虚，为洁己洗心之术也。臣心如水，臣门如市，斯之谓欤。与善仁。此明润泽品物，为博施济众之行也。既以为人，己愈有；既以与人，己愈多。亦斯义矣。言善信。此明信实无欺，为真常审谛之教也。行险不失其信者，《周易》坎卦曰：习坎，重险也。水流而不盈，行险而不失其信也。夫理国长民，率身从道，言必信实，可以动天地，感神明，所以善恶之词兴於一室之中，应乎千里之外，此信之至也。孔子云：去食去兵而存乎信。至哉言乎。政善理。此明真正化物，为革凡成圣之法也。正容悟物者，《庄子□田子方篇》：子方名无择，侍坐於魏文侯，文侯师子夏而友子方。子方数称溪工之道，文侯以为溪工子方之师也。子方曰：非也，无择之里人耳。称道数当，故无择称之。无择之师，东郭顺子也。其为人也真，人貌而天虚，缘葆真清而容物。物无道，正容以悟之，使人之意也销。无择何足以称之。此所谓物之失道，东郭顺子正其容仪，心冥于道，物睹自悟，邪志尽销。亦可谓不言而化不化而行，真道也哉。事善能。此明因机任物，为变应圆通之用也。水以方圆任器，壅决随时，故能习海浮天，且广且大。人君垂裳理物，委任贤良，用之不疑，各得其职，可以无为而理，臻乎泰宁矣。动善时。此明出处从时，为守道保生之戒。泮，散也，春布阳和，层冰释散，冬有寒冱，流水坚凝，水之顺时也。理国之道，理身之方，舒卷任时，因物之性，则至理矣，则保生矣。夫唯不争，故无尤。不争之德，德之先也。凡人之性不能无争，为争之者其事众也，乱逆必争，暴慢必争，忿恚必争，奢泰必争，矜伐必争，胜尚必争，违扰必争，进取必争，勇怯必争，爱恶必争争，专恣必争，宠参必争。王者有一於此，则兴师海内。诸侯有一於此，则兵交其国。卿大夫有一於此，贼乱其家。士庶人有一於此，则害成於身。皆起於无思虑，愆礼法，不畏惧，不容忍，争乃兴焉。故争城者杀人盈城，争地者杀人满野，必当察起争之本，塞为争之源，无不理矣。语曰：君子无所争。又曰：在丑不争。下经曰：圣人之道，为而不争。不争之德，何过之有哉？虚心者，虚心无欲也。曲全者，曲己全人也。波流者，任性自适也。颓靡者，放旷无滞也。波流者，《庄子□应帝王篇》云变化颓靡，世事波流，无往不同矣。委顺者，委心顺道也。体兹上善，遵彼三能，国泰长生之要也。
　　宋道君曰：上善若水。《易》曰一阴一阳之谓道，继之者善也。庄子曰：离道以善。善名既立，则道之体亏。然天一生水，离道未远，渊而虚，静而明，是谓天下之至精。故上善若水。水善利至故几於道。融为雨露，万汇以滋；凝为霜雪，万宝以成；流为江河，聚为沼址。泉深海大，以汲以藏，以裕生殖，万物皆往资焉而不匮。以利物，万物孰善於此。善利万物，万物蒙其泽，受其施，而常处於柔弱不争之地。纳污受垢，不以自好累乎其心，故於道为近。几，近也。居善地。行於地中，流而不盈。心善渊。测之而益深，穷之而益远。与善仁。兼爱无私，施而无择。言善信。避碍而通诸海，行险而不失其信。政善治。污者洁之，险者夷之，顺物自然，无容心焉，故无不治。事善能。因地而为曲直，因器而为方圆，趋变无常而常可以为平，无能者若是乎。动善时。阳，释之而泮；阴，凝之而冰。决诸东方则东流，次诸西方则西流，动而不括，宜在随时而已。夫惟不争，故无尤。圣人体道，则治身为长久之存，兼善则利物处不争之地。庄子曰：有而为之者其易邪？易之者皡天不宜。夫无为而寡过者易，有为而无患者难。既利物而有为，则其於无尤也难矣。上善利物若水之性，虽利物而不择所利，不与物争，而物莫能之争，故无尤矣。故曰天下莫柔弱於水，而攻坚强者莫之能先。
　　王介甫曰：上善若水。善者可以继道，而未足以尽道，故上善之人若水矣。水善利至故几於道。水之性善利万物，万物因水而生，然水之性至柔而弱，故曰不争。众人好高而恶卑，而水处众人之所恶也。居善地。居善地，下也。心善渊。渊，静也。与善仁。施而不求报也。言善信。万折必东也。政善治。至柔胜天下之至刚。事善能。适方则方，适圆则圆。动善时。春则浮也，冬则凝也。
　　苏颖滨曰：上善若水至故几於道。《易》曰一阴一阳之谓道，继之者善也，成之者性也。又曰：天以一生水。盖道运而为善，犹气运而生水也。故曰上善若水。二者皆自无而始成形，故其理同，道无所不在，无所不利。而水亦然。然而既已丽於形，则於道有间矣。故曰几於道矣。然而可名之善，未有若此者也，故曰上善。居善地至动善时。避高趋下，未尝有所逆，善地也；空虚静默，深不可测，善渊也；利泽万物，施而不求报，善仁也；圆必旋，方必折，塞必止，决必流，善信也；洗涤群秽，平准高下，善治也；遇物赋形，而不留於一，善能也；冬凝春泮，涸溢不失节，善时也。夫唯不争，故无尤。有善而不免於人非者，以其争也。水唯不争，故兼七善而无尤。
　　吕吉甫曰：上善若水。一阴一阳之谓道，继之者善也。谓之继则已离道，而非道之体矣。上善者，道之所谓善者也。非天下皆知善之为善也，故若水焉。水善利至故几於道。盖水善利万物而不争，处众人之所恶。而上善亦然，则未足以为道，几於道矣。居善地。江海所以为百谷王者，以其下之也，故以居则善地。心善渊。鲵桓之审为渊，止水之审为渊，流水之审为渊，故以心则善渊。与善仁，言善信。注然而不满，酌然而不竭，故以与则善仁。行险而不失其信，故以言则善信。政善治。其派为川谷，其委为渎海，足以政则善治。事善能。善治，天下莫柔弱於水，而攻坚强者莫之能先，故以事则善能。动善时。源泉混混，不舍昼夜，盈科而后进。夫唯不争，故无尤。要之，出不争而以居地为本。故曰夫惟不争，则天下莫与之争先。
　　王元泽曰：上善若水。水者，五行之首。方出空无而入实有者也。离道未远，故其性最近道。盖离道则善名立，上善若水，物理自然。水善利至故几於道。人有心二心为火，火腾上而明，故好争。惟志心体道，能离物而无心胜物也。居善地。趋下而流。心善渊。深静而平，内明而晦。政善治。任理而不任情，积柔而蒙重大。事善能。惟变所适，故无不能。动善时。次之则流，壅之则止，不先物动，亦不失时。夫惟不争，故无尤。水体一而物莫能遏，故能兼此诸善。盖有德於物而常下物，是以有德。使有心於为德，则不能成其德矣。故篇终又言之。
　　刘伸平曰：上善若水。离无入有，处恶不争，而与物为利，水之用於此为近上善者。有心体此而名已立，故於水为若而已矣。与善仁至政善治。然水之为物，未尝有政也，而曰言善信，政善治何也？方此因论善人若水，故以言政及於善人也。动善时。德性体乎水，而尽乎在我之善者。善者，善也，是以居善安其地，心善存乎渊，与善均其仁，言善行其信，事善施其能，动善随其时。《杂说》：动善时，盖因时而动，动之善也。而《书》亦曰虑善以动，动惟厥时。《诗》美南仲薄伐西戎，而言喓喓草虫，趯趯阜螽者，以其动而则应也。自非因时而动，孰能至於此乎？
　　刘巨济曰：上善若水。《易》曰继道者善。《庄子》曰离道以善。皆谓自道而降，莫近於善故也。善不有其善，为上善，如上德之善。水善利至故几於道。道生一，一生水，则亦以水近道故也。水以润为德之谓利，善时之谓不争，就下之谓处恶。善加於人而不伐，犹之利物而不争也。自处以下，犹之处众人之所恶也。道亦利万物而不争，处众人所恶，而水如之。水如道，则上善如水矣。此所以近道也。居善地。善以处下为居，水以就下为地，在善得之水地，故曰居善地。心善渊。善以安静为心，水以深静为渊，在善则得水之渊，故曰心善渊。与善仁，言善信。善以教人为与，水以利物为仁，在善则得水之仁，故曰与善仁。善以不欺为言，水以行险不失於信，在水则得水之信，故曰言善信。政善治。善以正己物正为政，水以激扬清浊为治，在善则得水之治，故曰政善治。事善能。善以和同为事，水以圆方而不滞为能，在善得水之能，故曰事善能也。动善时。水以冬凝春泮为时，在善得水之时，故曰动善时也。夫惟不争，故无尤。言上善　　当如水，以不争为善也。以不争为利，乃能兼此七者而为天所佑，人所助也。何过之有乎？前章言圣人后身外身之事，而六善不争，故次之以六善。
　　刘骥曰：上善若水至故无尤。《易》曰：继道者善也。《庄子》亦曰：离道以善。皆言自道以降，莫近於善。天一生水，亦去道未远，故上善若水。水善利万物至柔弱而不争。处众人之所恶，故几於道。居善地者，自处以下也。心善渊者，以静则明也。与善仁者，利物而不求报也。言善信者，行险而不失信也。次之则流，雍之则止，政善治也。盈科而进，万折必东，事善能也。源泉混混，不舍昼夜，动善时也。兼此七善而不与物争，故无尤。此其所以几於道。唯道集虚而水就下，自然无盈满之累，故次之以持而盈之。
　　赵实庵曰：初举喻二：一、柔顺继道。上善若水，前章言非以其无私邪，故能成其私。明天地与圣人以私而成公也。夫能以私而成公，则善探天人之机，无所往而不适焉。兹上善也。故次之曰上善若水。夫仁善为元，义善为臧，礼善为嘉，信善为谷，智善为淑。各有其善，而未尽善也。惟水之德通具七善，所谓智周万物，故称为上善者欤。善，事事也。事事则有备，此其所以为尽善也。故上善若水。御注引《庄子》曰：离道以善。善名立则道之体亏，然天一生水，离道未远。兹又见上善之义也。二、正指水德。水善利至故几於道。前以善而譬水，此正言水之善。五行以金生水，金所生处，水继体而前包，是不离其母也。然水生於坎，坎位居子，黄宫育气，乃正位也。所包之地，乃应神在己也。《洪范》以天一生水，地二生火，火自水生精一也。神在於精，神应次二，三阳生於水，水下而风上。三阴生於风，风上而水下。阴阳合德，交神应用，虽曰一阴一阳，一风一水，而其所自天一为元，故水者上蒸而为云，云化而为雨，百物滋水而生。水之利，利天下也，故曰水善利万物，又不争。又者，一言不能尽其善，故再言之也。不争者，水之性柔也。柔则顺，顺则不逆於物，则无所不通。《孟子》曰：次诸东方则东流，次诸西方则西流。引之则达，皆柔之所致也。然水之性就下，人之情好上，好上者恶下，恶下者众人之情，就下者处卑处。卑者，上善之德。夫不能处卑则好争，好争则先人，先人则不能外身。外身则能谦处，是义犹牒前也。故曰处众人之所恶，故几於道。几，近也。御注曰：《易》曰一阴一阳之谓道，继之者善也。则知继道者莫如善。然道大故似不肖，天下不敢臣，微乎不可搏，万物无足拟。惟水之卑下，乃能几之。次举七德七：一、申合德。居善地。二水与土同包，及其分也，土静而水动，土性克水，水泛滥则土为之堤防。土爰稼穑，水灌溉，则土以之成功。初同一气，则兄弟也。
　　既分其胎，则夫妻也。盖不克则不生一六，合则水乃生成也。故水於地而行，则水之利在地也。地，卑也。水，下也。水土同德，不可以须臾离，二者所以合德。合德则反其本矣。异夫道，不同不相为谋者矣。故地平者，平水土，则知水之居善其地也。御注曰：居於地，中流而不盈。二、澄明为体。心善渊。夫有性者有心，无情者无心，水无情也，焉得有心？经所以言心者，以人之心而况之水也。夫心者，道也。道生於心，心寂法灭，故渊乎其虚，不可得而见。及乎心动神生，道散为物，乌能尽其用邪？渊，深也，亦曰渊，虚也。心之虚故有善渊之理焉，故测之而益深，穷之而益远。庄子曰渊而虚静。而明其水之心乎？夫不动则清，莫挠则平，眉须於是乎烛焉。重浊在下，清明在上，众止於是乎止焉。此皆善渊之义也。三、滋生为德。与善仁。有心者与之不偏，无心者施之则平，水之不七也，而仁之至矣。水无择也，而德之流行。《易》曰：坎有孚惟心亨。以一阳居二阴之中，苟不能进德修业，以离乎险，且何以见其至诚而不已。方其在坎也，一阳来复，复其见天地之心。天地之心本於生物，复则止矣。方复而止，以向於生。夫兼爱者，圣人之心也。不体乎道，未免蹙蹙而为仁，量乎泽若焦，岂若时雨降天之谓乎？所以博施济众，尧舜其犹病诸。若夫水之化，与道同德，兼爱无私，施而无择也，庸有不被乎？故曰与善仁。四、中有所主。言善信。根荄者，物之本也。性命者，道所生也。本其所自来，因其所常性，其於理也有所不违矣。夫五行以水主智，土主信。水何以信言邪？观乎《复》以七日来复，气传《中孚》，中孚，信也。坎居复卦得自中孚，言主信也。《太玄》以一阳乘一统，万物资形中，水准中孚，中阳气潜明於黄宫，信无不在乎中。盖先天之灵者妙乎一气，肇万绪之端者，始乎智，源信得智，以不二於言智行信，而不失於物，智不主信，在事也，迟豫而悔生，信非智行，在性也，则郁勃而留滞。所以蕴中为性，形外为事，至言去言，大信不约，故首尾可信，非庳虚无，因而大受者也。则知言者非信而行之，则失其本矣。《易》曰：行险而不失其信，谓是故也。五、循理而行。政善治。大道以理性为主，政事在文学之先。自有天地以来，君临万方者，未有不穷理尽性，而能化民者也。三皇以神化道，五帝以仁同天，而天下言治。又孰知其本柔如水，与物无逢，而成其化。彼有自立其德以乱大常者，盖不知治本，岂免困吝欤？夫水之性，趋乎卑湿，行乎地中，万折而注东，避碍而通海，此水之理也。而政之本人情者，如之以灌以溉，动植待之以生；以雨以露，枯槁资之以润。此水之功也。政之原民生者，如之涤除秽污而易之以洁，受纳众污而易之以清者，水之德也。政之善格民俗者，如之堤可以绪而江河不可犯，防可以止而湍急不可御者，水之势也。政以柔道胜天下，如之源泉混混，其流浩浩，愈汲而愈清，弥出而弥新者，水之本也。政以日新化天下者，如之水有是数者，政皆兼而有之，兹其为善治明矣。呜呼，莫非水也。波波而非恶，湛湛而非美，虽浪而不失其为良；净之而非止，作之而非起，涛而不失其为寿。太上以谓上善若水，取诸此矣。而圣人体以为治，岂私智哉？六、随器方圆。事善能。无为而寡过者易，有为而无患者难。天下之事，未有静而不动者也。方其动也，而应之使适当，莫匪聪明睿智者为能断焉。水之性，自天一发源，涓流不息，及乎盈科而后进，放于四海，观其在二阴之中，则能处险，一阳居中，则心亨。虽阳而处阴，虽陷而出险，未离乎险，流而不盈，习而出之，其用大矣。然未尝与物争，因地而为曲直，曲不为枉，而直不为肆；因器而为方圆，方不剸裁，而圆无定体。应万物之变而不失其为常，适时之用而不失乎信，实无能也而无不能也。上善之功，尤见乎此。七、流结有常。动善时。天下之事，君子观之以为进退，在乎一出一处也。出以其时，则圣人作而万物睹；处以其道，潜龙巽而忧闷违。当出而处，卷而怀之者失乎不仁；当处而出，勉而行之，则失乎不智。知进退之道，不失其时，动斯得也。《书》曰：虑善以动，动惟厥时。若夫水之动也，阳释之而浮，阴凝之而冰，在一体则内阳而外阴，於春冬则有动而有静，故顺以动者，应乎豫之时则善也；明以动者，应乎丰之时则善也；险以动者，应乎解之时则善也；刚以动者，应乎大壮之时则善也。昔之人藏器於身，则欲待时；进德修业，则欲及时；修身慎行，则欲俟时；明於适来，则欲安时；晦入冥息，则欲随时。以时之所运，天且弗违，至於善养生者，则迫而后应，能交合者，则进退有时。苟若在世而不知出处，修真而不识浮沉，且何以达善时之义哉？后结成二：一、总结柔顺。夫唯不争，水之性；禀乎柔弱，水之德。善乎不争，不争之利见乎七事。其治一身也，则不以刚胜人。其处身也，适足以柔自守，若可犯也，狎而侮之则溺，若可污也，浊而辱之，则忍侮者自溺，浊而徐清，终莫能胜其柔也。岂可以水之势就下而为众人之所恶，曾不知居於下而用於上？岂可以水之性柔弱而为强者之所胜，曾不知积於柔而用之则刚？方其养也，而涓涓及夫汹涌也，而莫制不争之，道鲜能用之。二、无人道之息，故无尤。刚强凌弱众暴寡，皆以强自取也。至於柔道以顺动，人亦无疵焉。
　　邵若愚曰：上善若水至故无尤。众人好争，老子以不争为上善，喻若水，谓水无心欲，善利万物而不争，是处众人之所恶也。以水之德，故几於道。夫争从心起，无心则善为不争，以无心为法，而能利於万物，是故居无心则善其地，心无心则善其渊，与无心则善其仁，言无心则善其信，政无心则善其治，事无心则善其能，动无心则善其时。夫唯无心善於不争，故无尤矣。
　　王志然曰：上善若水至故无尤。太极生两仪，两仪生四象，四象生五行，而五行之变化大矣。在天为五星，在地为五岳，在人谓之五常，在身谓之五脏。施诸色谓之五彩，施诸乐谓之五音，舌嗜之谓五味，鼻嗅之谓五香，各极其用，谓之五材。相生相杀，更旺更废，而善利万物而不争，处众人之所恶而不辞，功用难名，故几於道者，唯水能然。何也？以其水之性能柔能刚，能圆能方，能曲能直，能短能长，融为川流，凝为冰霜，聚为江河，散为云雾。万汇资之以生，万宝得之以成，源泉混混，资焉不匮，天一始生，离道未远。既标上善之名，万物芸芸孰善於此？故曰天下莫柔弱於水，而攻坚强者莫之能先。其不争善胜如此，若夫行流散徙，不择地而安，平中准而用，纳污受垢，满而不溢，此所谓居善地者也。人莫鉴於流水而镒於止水，唯止能止众止，止则静，静则明，反本归谅，太冲莫胜，此其所谓心善渊也。兼爱无私，智周莫及，以仁为恩，不亦自小，此其所谓与善仁者也。正言若反，淡乎无味，不期而会，不约而至，此其所谓言善信者也。削曾史之行，钳杨墨之口，人含其智则天下不一惑矣，人含其德则天下不僻矣。此其所谓政善治者也。绝圣弃智，大盗乃止，绝巧弃利，民利百倍。随时举事，事无不济，此其所谓事善能者也。春泮冬凝，时之使然；因地为利，势之使然。壅之则止，决之则流，使民以时，动合其宜。此所谓动善时者也。居善必能安而处，心善必能渊而静，与善必能仁而施，言善必能信而立，政善必能治而定，事善必欲尽其能，动善必欲随其时。此圣人所以体之行之。以治天下国家，忧则与民同其忧，乐则与民同其乐。无为而寡欲者易，有为而无尤者难。苟能兼善若水之利，上善水之性，泽及万世而不知所以利之，为利与物无争，而物亦莫能与之争，故无尤矣。
　　黄茂材曰：上善若水至故无尤。水有上善、下善七。利物不争，处众人之所恶者，上善也。人能体此，可几於道。其小善七：居善地者，潴而为泽；心善渊者，静可以鉴；与善仁者，济物之功博也；言善信者，其流声不息也；政善治者，可以濯垢污也；事善能者，因器而为方圆也；动善时者，冬凝春则泮也。比七者能其上亦可以为善人，而未若不争之为上，不争故无尤。
　　程泰之曰：上善若水至而不争。凡天下可以利人之事，我得擅而为之，则与我配对者必有所夺，我之夺彼之失也，彼我立而争始於此矣。水之德，不求利人而亦不辞於为利者也，能烹能溉，能濯能载，时其可而始为之，故利出於此而害不移於彼，无所争也。上善者，善之又善者也。处众人至几於道。道之未动也为无，其既出而行乎万有之上也为虚，虚之遇事而发见也为不肯自满，而濡弱卑下也。濡弱卑下也者，固未为道，然能冲而用之，不入於盈，则是能致其虚而善向於无者也。此其趋道为差近也。夫天下亦有知谦弱之益者矣，而私心未克骄夸好胜，綦以上人，则安肯屈折耐辱，以行谦弱之道也？惟水也善下而不争，纳污而不辞，以方人事则凡渫辱可耻者，皆能忍而容之。故虽未得为道，而中虚无我，正求道者之要路也。居善地。居者，其所止聚之处也，洼下之为居，则大国下流是也，故曰善地。心善渊。未尝不动而深静停平者，乃其心也。与善仁。施予所及，莫非润泽。言善信。人之於事，有当言而不言者，有当大而少贬者，有当浅而张之者，皆非其当然而然者也。水之停积者无声，而世以渊嘿命之，则夫遇激而有声者，其言也大激则大鸣，小激则小鸣，每遇皆然，是之谓信。政善治。政者，正彼之不正者也。一经涤濯，外垢去，本质见，是其治也。事善能。中准之平，内景之明，其能之遇事而见者也。动善时。遇坎固止，而盈科则不辞於进，值寒则凝而冻，解则亦遂顺下而逝，善当其可者也。夫唯不争，故无尤。应而不倡，行其所无，事利虽及物而非夺之於人，故所为而莫或害之，则上之七善不独水之才力也。己既不争，而人莫之尤，则其上善亦易以遂也。论八十一章，其申言不争之益者凡六。曰：不自伐故有功，不自矜故长，夫唯不争，故天下莫能与之争。是其一也。欲上人而下之，欲先人而后之，以其不争，故天下莫能与之争。则其二也。天道不争而善胜。三也。圣人之道为而不争。四也。战而不武，胜而不与，是谓不争之德。五也。与此之不争无尤者，凡六也。夫其谓争者，非必至於斗且战也，彼己四对两不相下，斯为争矣。天之阴阳，至神而无着也，然常以冬夏二至而争，盖己居其地者未退，而方来待代者欲前，此之谓争。故争者，对起而不退听之谓也。有得乎道者则不然矣。知雄守雌是能为而能不为者也。功能可以加人，而付之无有；智力足以盖世，而韬藏不用。其所操蕴常不肯为天下先，则安得有争也哉？盖列子尝言常胜常不胜之道矣，曰：古之言强，先不己若者，至於若己而殆矣。夫若己而殆，是好胜而必遇其敌者也，会必至於不胜也。又曰：言柔，先出於己者亡所殆矣。是不与之争，而彼自无所与争也。此其胜所以可必也。用此理也推而极之，则虽两陈相加，己战而胜，犹得谓之不争也。主柔以待须其可毙，而后从而乘之，则皆名为不争。此所以为常胜之道也。虽然，此之谓常胜者，主我而言也。利则进，不利则姑自保己，是重於独善而轻於为人者也。其在老语虽其深妙者，亦常先存此身不殆之理，乃肯出身而任事。不然则否。盖古之为是学者，必已多矣。故晨门之讥孔子曰：是知其不可而为之者欤。荷蒉者亦曰：鄙哉硁硁乎莫己知也，斯已而已矣。此二子者非无忧世之意，而度天下莫与己合则舍之，而听其自然尔。凡此类疑皆治道家语，而不肯任事者也。乃若孔子之规模，则不然矣。既闻荷黄之语，则自叹曰果哉，末之难矣。夫爱一身而忘天下，此岂孔子不能哉？盖重於救世，宁有不可即而即之，未有可即而不即者也。此五就五去与夫七十二聘者，皆能任天下於其身者也。故夫老氏之见虽不失为道，而孔子之所忍也，若揆之其身，则重於为己者，祸辱决不能及也。故削迹伐木，老氏之所不遭也。
　　詹秋圃曰：上善若水至故无尤。易性章欲以吾性而易利物之水性，故曰上善若水。水善利万物而不争。然水利万物，而水溢水涸，亦害物，惟善处众人之所恶，则几近於道。何则？人善处身於平土而居。心善渊。深而静，与博施以仁立。言善主以信，善治本乎正，善能办乎事，善动顺乎时。无非兼利物我而安，便所以天下自无怨尤。且人性本善，上善何取於水，此又不易之易，而持以类求之耳。
　　张冲应曰：上善若水至故无尤。水之为性，卑下而柔顺也。探之而虚，视之而明，运之於天则为雨为露，运之於地则为江为河。动者以之而浮，植者以之而生，污者以之而洁，刚者以之而柔，万物藉之以有成也。是以万物归之，咸被其泽，而无此可入彼不可入之争辩也。众人者，谓世之众人，孰不归尊，而视卑恃，持刚而侮柔，殊不知夫水之所以卑下而柔顺，其中有妙用存焉。此无物不为水之所制也。人生而长，所为之性有如水之性，则为上善之人矣。故其妙几微而日进於道，凡见之所居则润泽滂流，而居善地矣；运之於心则虚明沉深，而心善渊矣；交之於物则物因以成，而与善仁矣；发之於言则真实不妄，而言善信矣；用以正人则彼非此是，自然明白，而正善治矣；用以处事则方圆曲直泛应而当，而事善能矣。晨昏昼夜，升降消息，不耗不为，动有其时矣。七善既备，默运於中，恶性易而善性生，斯不校於人，亦无所尤於人。则进於其道深矣。斯曰夫唯不争，故无尤。
　　白玉蟾曰：上善若水。性犹水也。水善。不为物所件而已。利万物而不争。初何心哉？处众人之所恶。於我何有？故几於道。心亦如此。居善地。无所择也。心善渊。有所养也。与善仁。无分彼此。言善信。真实。正善治。无往不正。事善能。无为无所不为。动善时。与时偕行。夫唯不争。方寸不竞。故无尤。亦不以为福也。
　　廖粹然曰：上善若水。大道妙用，如水之行。水善利万物而不争。以柔弱，故任人所为。处众人之所恶。百姓日用而不知，是道体。故几於道。可谓真常。居善地。故能处平。心善渊。方寸澄澈，常能清浄。与善仁。利济一切。言善信。谓能中正。正善治。常主公平。事善能。清净道炁。动善时。行止有节。夫唯不争。任人所使，何尝逆人？故无尤。终无怨憾。人若如之，故能成道也。
　　陈碧虚曰：上善若水。上善者标人也。若水者，举喻也。夫至人虚怀无欲，应变随时，不逆诸缘，处善忘善。故曰上善。夫水能方圆疑释，深浅浮沉，顺道涵虚，咸有其理，唯圣人兼而通之。故曰若水。且水蕴三能之近道，七善之利物，谓下文也。水善利万物至故几於道。此三能之近道也。夫水性平静，散润一切，故天无水则阳旱，地无水则尘飞，利泽万物，故曰善利。此一能也。天下柔弱莫过於水，去实归虚，背高趋下，壅之则止，决之则流，听从於人，故曰不争。此二能也。人之情恶处下流，好居上位，而水则就卑受浊，处恶不乱，令物洁白，独纳污辱，故曰处众人之所恶。此三能也。几，近也。夫水利物则其仁广大，不争则其德谦光，处恶则其量忍垢。举水性之三能。唯至人之一贯德行如斯，去道不遐。故曰近尔。又解曰：水为气母，王於北方，其数六。北方者，阳德之始，阴气之终也。生数一，与道同也。道亦谓之一，道一者即无一之一也，水一者即有一之一也。无一之一为道之体，有一之一为道之用。明水者道之用也，故曰几於道也。居善地至动善时。至人所居善执谦下，顺物自然，化及乡党，如水在地，善就卑下，滋润群物。故曰居善地。此一善也。至人之心善保虚静，洞鉴幽微，湛然通彻，如水渊澄，波流九变，不失明静。故曰心善渊。此二善也。至人若与善行仁慈，惠及天下，不怀亲爱，如水膏润，善能升降，无不沾济。故曰与善仁。此三善也。至人之言善守诚信，不与物期，自然符契，如水影物。妍丑无差，流满辄移，行险不失。故曰言善信。此四善也。至人从政善治於民，正容悟物，物自顺从，如水清平，善定高下，涤荡群物，使无尘秽。故曰政善治。此五善也。至人临事善能任物，随器授职，不失其材。如水柔性，善事方圆，能随形器，无用不成。故曰事善能。此六善也。圣人动静善观其时，出处应机，能全其道，如水之动，善随时变，冬凝夏液，不差其节。故曰动善时。此七善也。夫唯不争，故无尤。唯，独也。此结上三能七善之辞也。夫至人之所用心行事，出处语默，皆全于妙道，合乎物宜，而常守雌静，不与物争。物既不争，安有尤过之地？又尤，怨也。言天下独有不争之人，无所怨尤之者。
　　谢图南曰：上善若水至几於道。《大学》之道，在止於至善。此曰上善，其至者夫。孟子曰性无有不善，水无有不下。经曰江海所以能为百谷王者，以其善下之也。则以水喻善，皆取其能下者。人惟能下，所以众善归之。水惟能下，所以众流归之。其趋一也。水能滋利万物而不争，其利利物而不自利者也。众人之所恶者，卑污洼下之地，而水乐处之，行乎自然，无所次择。故可几及於道。此虽言水，其实为善人言之也。居善地至故无尤。高下不择地，故居善於地；澄清不可挠，故心善於渊；随取随足，故与善於仁；不平则鸣，故言善於信；可鉴妍丑，故正善於治；载况载浮，故事善於能；流行不息，故动善於时。利若是其广，功若是其大，而未尝与物有争焉，又何尤怨之有？此虽言水之善，而实言人之善也。善也水也，无非道之所存也。盖尝论之：天一生水，水为五行之宗，尊莫尊於水矣。水行地中，水为万物之利，大莫大於水矣。尊而不居其尊，大而不有其大，此所以为善而不争也。所以不争而无尤也。善人之为善也，友一乡之善以为未足，友一国之善犹以为未足，友天下之善则可以为上善矣。而方宜善与人同，若次江河善世不伐，同流合污，不矜不伐，而天下莫与之争，则人之善，则水之善也。水之善，即道之善也。道在吾身，反而求之，育德於蒙泉，通气於咸泽，而收功於既济未济之水火，终焉则善在吾身，水在吾身。吾善用之，可与斯道同其久矣。不然水哉水哉，何取於水也？
　　林庸斋曰：上善若水至故无尤。此章又以水喻无容心之意。上善者，至善也。谓世间至善之理，与水一同。水之为善能利万物，而何尝自以为能？顺流而不逆，不争也；就卑就湿，不以人之所恶为恶也。以此观水，则近於道矣。几者，近也。居善地。言居之而安也。心善渊。言其定而静也。与善仁。言其仁以及物也。言善信。言出口皆实理也。政善治。以之正国，则必治也。事善能。以之处事，则无不能也。动善时。随所动而皆得其时也。此七句皆言有道之士，其言如此，而不自以为能，故於天下无所争，而亦无尤怨之者。此即汝惟不争，天下莫与汝争。能解者多以此为水之小善七，故其多说牵强，非老子之本旨。
　　范应元曰：上善若水至故几於道。几，近也。水之为物得天一之气，无定形而靡不通，故润万物者莫润乎水，乃善利也。遇方则方，遇圆则圆，何争之有？上善之人则微妙玄通，常善利於人物而不争，故善亦如水。众人好高而恶下，水独处之，上善之人常谦下也，有此之德，故近於道。《易》六十四卦，惟谦卦有吉而无凶悔吝。河上公曰：上善之人如水之性。故曰上善若水。水者，自然而始成形，故其理同道，无所不在，无所不利，而水亦然。然而既已丽於形，则於道有间矣。故曰几於道。然而可名之善；未有若此者也，故曰上善。居善地至故无尤。居善地者，可止则止；心善渊者，中常湛静；与善仁者，称物平施；言善信者，声不妄发；政善治者，德惟无私，事善能者，无所不通；动善时者，可行则行。有是德而有是善。夫惟不争，是以无过，而全德尽善也。
　　薛庸齐曰：上善若水至动善时。上善之士性明而德清，故若水也。雨露滋养，源泉灌溉，利万物也。流湿润下，停污止坎，处众人之所恶也。水生天一，道自无一，故言其近也。界而为国之宝，决而为国之利，善地也。鉴於止水，测之益深，善渊也。滋荣万物，为而不恃，善仁也。百川学海，而至於海，善信也。秽污以涤之，高下以平之，善治也。在盘则方，在盂则圆，善能也。冬则凝然春则融然，善时也。夫惟不争，故无尤。天下柔弱莫过於水，故不争。既不争，复何尤之有？
　　休休庵曰：上善若水至故无尤。道之至德，谓之上善。喻之若水，水能利益万物而不与物争功，无我也。水能就下，是谓处众人之所恶，水无心而有德。故几於道。几者，近也。抱道有至德者，动静一如居善地也。量包无外，心善渊也。博施济众，而不矜，与善七也。出语可法，言善信也。道德之化，风行草偃，政善治也。无为妙用，不劳而办，事善能也。非理不言，非道不行，动善时也。种种任道，物我无争，夫唯不争，故无过尤矣。
　　褚伯秀曰：上善若水至故无尤。人能利物不争，谦卑处下，皆行之善者，上善则善中之最积久而成，犹云上德上仁之类。夫天一生水，五行之首，离无入有之始，从气化形之初，有形若无，不可持捉，储积既久，势莫御焉。人之积小善而成上善，理亦若此。水之善利不争，纳污藏垢，世间何物得以及之？众人所恶者，秽污下湿，水则逶迤曲就而不辞，又於其中洗涤淘澄，化为清净，此所以为善之上，而近於道也。居善地，所处而安。心善渊，志存深静。与善化，施恩不吝。言善信，不与行违。政善治，庶务毕理。事善能，通乎适宜。动善时，应机而发。槩叙上善利物。条目或指为水之七善，牵强求合。若然，则经之宜云水若上善矣。言有宗，事有君，观者当求立言本意。以众善论之，不争为善之上，所以成众善也。外而物无怨尤，内而己无过咎。入道之要，莫先乎此。
　　牛妙传曰：上善若水至万物而不争。夫善而又善，故谓之上善。云若水者，谓天下之至善，莫若水也。且万物之生，皆从阴湿而生，故云水善利万物也。夫水之性，去留随机，不择好恶，器之大小方圆，盛之俱得其旨，任天下取与，未尝相拒。故云不争也。然则人之性善者，亦犹水焉。其能随方逐圆，辞高就下，海涵川纳，不与世争，亦犹水之性，在天地间无往而不入矣。处众人之所恶，故几於道。夫众人之所恶者，恶居下流，且天下万物之生，皆冲而上之，水之德不好居高，惟能处下。昔仲尼亟称於水曰：水哉水哉，何取於水也。孟子曰：源泉混混，不舍昼夜，盈科而后进，放乎四海，有本者如是。此其水之为德也。然则何谓几於道耶？夫几者，近也。道者，渊也。盖水之用，在世间犹道之在天下，无物而不被沾需，无往而不被润泽，故云几於道也。虽云水之性无有不下，然人之性亦无有不善。孟子曰人性之善，犹水之就下。恶得而不几於道哉？居善地。谓水之为德，其有七善。居五行之首，为百谷之王，不决之不行，不盈科不进。地稍峻则无回澜既倒之说，地稍高则有川流不息之义。惟平稳处方停注，故云居善地也。心善渊。心者，谓水之中也。如江海之中渊源浩渺，搅之不浊，澄之愈清，其能容纳百川，靡所不载，随形见影，鉴物无私，故云心善渊也。与善仁。仁者，生生不息之谓也。盖水之德周流不息，运化无穷，泛地载形，浮天浴日，取之无禁，用之不竭。其德可并天地生生不息之机，故云与善仁也。言善信。言其水之为德不约而信，古人称大信不约是也。观其为用，则有东海中去，西海中来，往来循环，未尝愆忒，如尾闾泄水之运，上流银汉，下至海隅，一年一周，靡有失於信也，故云言善信也。政善治。夫水之为德，其能泛十洲於物外，浮六合於寰中，几更变於桑田，屡迁移於岛屿，洪纤兼纳，净秽靡遗，称天下之至柔，骋天下之至坚，无有入於无间。故云政善治也。事善能。谓水之为用，柔而能刚，弱而能强，霈泽群生，沾濡九有，周流天地，贯穿坚刚，转陆为沉，钻崖透石，移高作下，汰浊留清，乾坤资运载之功，动植荷润渥之赐。故云事善能也。动善时。盖水之为用，无时不流，无时不动。古人称流水不腐，岂不善耶？经称天下柔弱莫过於水，而攻坚强莫之能胜。其无以易之，如海水之潮必待时而至，如人水火之济亦待时而动也。故云动善时也。夫唯不争，故无尤。夫唯，语助。尤，悔吝也。此言水之德不与物争，故无悔吝也。昔子贡问：君子见大水必观焉，何也？孔子曰：大水似乎德似道，似勇似怯，似正似察，似志似善化。水之德有若此者，是故君子必观焉。由是之言，何悔尤之有哉？
　　杨智仁曰：上善若水至故无尤。谓抱道君子，其性若水。善济人民，善利万物，挠之而不浊，澄之而不清，性能就下而傲上，盛之斗则方，盛之盂则圆。江河因斯而长，五行因斯而立。《化书》云：水窦可以下溺者，故几於道。能长养万物，居善地。深而空明，心善渊。万物得水而生，与善仁。影照其形，不失其情，言善信。清且平顺，政善治。能方能圆，能曲能直，事善能。夏散冬凝，动善时。夫唯不争。其道渊深。故无尤也。孟子曰：人性之善也犹水之就下也。人无有不善，水无有不下也。
　　喻清中曰：上善若水至故无尤。水曰润下，处至卑至湿之地，众人之所恶也。水无情之物也，天下之至平者莫如水，上善之人实似之。上善者，上德至善之人也。按旧说，水蕴三能之近道，七善之利物。何谓三能？水性平静，散润一切，天无水则亢旱，地无水则枯竭，利泽万物，故曰善利。此一能也。天下柔弱莫过於水，舍实归虚，背高趋下，壅之则止，决之则流，听命於人，故曰不争。此二能也。凡人之情而恶居下流，水则处卑就湿，令物洁鲜，自纳污秽，故曰处众人之所恶。此三能也。几，近也。天一生水，一者道也。道一者即无一之一，水一者为有一之一。无一之一为道之体，有一之一为道之用。故曰几於道。何谓七善？至人所居，善执谦下，顺物自然，化及乡党，如水在地，善就卑下，滋润群物。故曰居善地。此一善也。至人之心洞鉴幽微，湛然通彻，如水渊澄，不失明静，故曰心善渊。此二善也。至人施与，慈惠及众，不间迩遐，如水膏润，普沾群物，无有限止。故曰与善仁。此三善也。至人之言，诚悫不移，与物符契，如海潮应候，昼夜盈虚，不差时刻。故曰言善信。此四善也。至人从政，平心待物，自然顺从，无有不治，如水清平，善定高下，妍丑自别，物无遁形。故曰政善治。此五善也。至人临事，善能任物，随器授职，各当其材，如水柔性，方圆长短，惟器是适，无施不可。故曰事善能。此六善也。至人动静，与世推移，出处应机，不滞於物，如水之动，随时变迁，冬凝夏液，不爽其节。故曰动善时。此七善也。凡物之不平者，取决於水而争心息，又何尤焉，观水有术，可谓善於形容矣。孔子观於东流之水，子贡问曰：君子所见大水必观焉，何也？孔子曰：以其不息，夫水似乎德。其流也则卑下，锯邑必修其理，此似义。浩浩乎无屈止之期，此似道。流行赴百仞溪而不惧，此似勇。至量必平，此似其盛。而不求溉，此似正。绰约微达，此似察。发源必东，此似志。以出以入，万物就以化，此似善化也。水之德若此，故君子必观焉。古人有取於水，良有以也夫。
　　胥六虚曰：上善若水至故几於道。言夫有道者，谓之上善。上善者，谓其善无以加，唯水可喻也。故曰上善若水。水之善利润万物而不争，舍高趋下而自若不争者，谓无大小高下之二。天下之人出幽谷迁乔木，乃其所喜；舍其高趋於下，乃其所恶。水独居之，是故近於道。故曰几於道。居善地至动善时。水固几於道，圣人则之，又推而扩之，以明夫有道者之善，略言有七。居善地谓有道之士，平险方圆，所遇皆适，若水之居善地也。鉴照万象，湛然不扰，若水之心善渊也。怀抱慈爱，亲疏平施，若水之与善仁也。至诚内修，号令外发，若水之言善信也。操守公平，赏罚善恶，若水之政善治也。利济日用，为而不辞，若水之事善能也。否泰有数，行藏无必，若水之动善时也。夫唯不争，故无尤。尤，罪过也。夫唯有道之士，若水之善也，而不与物争，故天下亦无可责其过矣。
　　柴元皋曰：上善若水。水德无以加。水善利万物而不争。泽润而就下。处众人之所恶。凡有秽恶，皆从而洁之。故几於道。去道几微之间。居善地。止坎就下。心善渊。澄湛鉴照。与善仁。济物利用。言善信。潮侯及时。政善治。平则无声。事善能。灌溉有功。动善时。春生秋涸。夫惟不争，故无尤。以善为体，以不争为用，故每用无过。
　　苏敬静曰：上善若水至故无尤矣。此章老子之意，只在不争。上善者，世间第一最善之理也。譬之物莫如水，万物皆以得水而生，是善利万物。而水何尝争言利邪？人恶居下流，惟水流湿，处众人所恶之地，而不嫌，人能如水有济世润泽之利，而无好高慕远之心，则为上善，亦几近於有道矣。有道之士如之何，能与水同为善哉？所居必就下，如水济物；存心必渊静，如水停涵；所与必博施，济众如水灌溉枯槁；立信必务信实，如水冲激必作声；为治必有修理，如水顺流下处；处事必任才能，如水湍流迅快；动必善识时，如水夏涨秋涸。此七者皆如水之善矣，而未如水之善也。水之上善，其在不争言利乎？夫惟不争，故亦无愆尤。此即禹惟不矜，天下莫与禹争能；禹惟不伐，天下莫与禹争功。非天下之上善而何？老氏之学莫切於不争，曰不尚贤，使民不争；日夫惟不争，故天下莫能与之争；曰是谓不争之德；曰天道不争而善胜；曰圣人之道为而不争；与此不争无尤者凡六。心声之发，自不能掩。凡渫辱可耻，皆能忍而容之，是能为而能不为者也。功能可以加人，而付之无有；智力足以盖世，而韬藏不用。其所操蕴常不肯为天下先，则安得有争哉？宜其为上善也。
　　本一庵居士曰：上善若水至故无尤。无善之可名，至矣。有善之可名，而若水之安行乎自然，则善之上也。夫能利万物则有功，有功则必争。有功而不争难矣。然且居众人之所恶不以为 ，岂不又难乎？曰几於道者，次於至道无名也。居也，心也、与也、言也、政也、事也、动也七者，人事也。善地者，水之高下因地也；善渊者，水之静深、不挠也；善仁者，水之利泽无穷也；善信者，水之行止不欺也；善治者，水之洗涤无滞也；善能者，水之能流能胜也；善时者，水之时盈时涸也。人之七事兼水之七善，而又持之以水之不争，然后为善。若有七善而不能去一争，能无尤乎？
　　石潭曰：上善若水。水善利万物而不争，处众人之所恶，故几於道。居善地，心善渊，与善仁，言善信，正善治，事善能，动善时。夫惟不争，故无尤。上善若水，以水之善喻人之善也。水善利万物，物得水而无不生也。不争者，水虽有利於万物，而未尝与物为竞也。处众人之所恶者，水性润下，人则恶居下也。惟其不争而居人所恶之下，故近於道。人能居善地，如水之能济物；心善渊，如水之止而不波；言善信，如潮之应侯不失其期；政善治，如水之鉴物，高下妍丑，无有遗形；事善能，如水之於器，方圆曲直，随其所适；动善时，如水之春盈秋涸，不爽其节。是皆各任其自然，而与物无竞者，所以未尝有一毫之愆尤也。此章自居善地以下，本谓人之上善与水相似，若但於水求之，则於所谓言，所谓政不通矣。上文水善利万物而不争，故几於道，是言水之善也。居善地等七善，是以人之善如水之善者言也。其大意则在於不争而已。
　　道德真经集义卷之十三竟
　　凝远大师常德路玄妙观
　　提点观事刘惟永编集
　　前朝奉大夫太府寺簿兼
　　枢密院编修丁易东校正
　　持而盈之章
　　考异：河上公作《运夷章》，赵实庵作《观退为进义章》。
　　唐明皇疏：前章明至人善行柔弱，故无尤。此章明凡俗溺情憍盈故有咎。首标持盈揣锐，示其难保。次云金玉富贵，戒在贪求。结以名遂身退，令忘功而不处也。
　　杜光庭曰：前章举水为喻，显明修学之行。此以持盈为首，更彰贪滞之非，欲使忘功退身，以符至人之美尔。
　　张冲应曰：夷者，谓太空虚明而无采色，人不可得而窥之也。人之运通虽如太空虚明，益使夫人不得而窥之，则藏其神而不害其身矣。
　　持而盈之，不如其已。揣而锐之，不可长保。金玉满堂，莫之能守。富贵而骄，自遗其咎。功成名遂身退，天之道。
　　考异：严遵、杨孚、王弼并同古本。
　　河上公曰：持而盈之，不如其已。盈，满也，已，止也。持满必倾，不如止也。揣而锐之，不可长保。揣，治也。先揣之后必弃捐。金玉满堂，莫之能守。嗜欲伤神，财多累身。富贵而骄，自遗其咎。夫富当赈贫，贵当怜贱，而反骄恣，然必被祸患也。功成名遂身退，天之道。言人所为功成事立，名述称遂，不退身避位，则遇於害。此乃天之常道也。譬如日中则移，月满则亏，物盛则衰，乐极则哀生。
　　王辅嗣曰：持而盈之，不如其已。持谓不失德也，既不失其德，又盈之，势必倾危。故不如其已者，谓乃更不如无德无功者也。揣而锐之，不可长保。既揣末令尖又锐之，令利势必摧衄，故不可长保也。金玉满堂，莫之能守。不若其已。富贵而骄，自遗其咎。不可长保也。功成名遂身退，天之道。四时更运，功成则移。
　　唐明皇曰：持而盈之，不如其已。执持盈满，使不倾失，积则为累，悔吝必生，故不如其已。已，止也。疏：持，执也。盈，满也。已，止也。言人心贪爱，求取无厌，执守保持，更令盈满，积财为累，悔吝必生。故圣人戒云，不如休止。揣而锐之，不可长保。揣，度也。锐，铦利也。揣摩锐利，进取荣名，富贵必憍，坐招殃咎，故不可长保也。疏：揣，量度也。锐，铦利也。凡情滞溺，贪求荣利，故揣量前事，铦锐欲心，以撖人怨，坐招殃咎，故不可长保也。金玉满堂，莫之能守。此明盈难久持也。疏：假使贪求不已，适令金玉满堂。象既有齿而焚身，鸡亦为仪而断尾。且失不贪之宝，坐贻致寇之忧，以其贾害，岂云能守？此覆释持盈也。富贵而憍，自遗其咎。此明锐不可揣，憍由心生，故咎非他与也。疏：富则人求之，故便欺物；贵则人下也，故好凌人。憍奢至而不期，殃咎来而谁与？因憍获咎，憍自心生。故云自遗尔。此覆释揣锐也。功成名遂身退，天之道。功成名遂者，当退身以辞盛，亦如天道盈虚有时，则无忧患矣。疏：此举戒也。夫满则招损，谦便受益。惟彼天道尚不常盈，故功成者隳，名遂者亏，欲求长保，未闻斯语。当须忘功与名，退身辞盛，如彼之天道。不失盈虚，则无忧责矣。
　　杜光庭曰：持而盈之，不如其已。持盈之喻，凡有四义。一者坚持欲心，至於盈满。二者保持世财，至於满盈。三者执持恶行，至於盈满。四者持权恃禄，至於盈满。大凡知进忘退，不念善道，执滞不回，以至盈满者，皆当有报。欲心盈满者，得羸疾伤生报。世财盈满者，得攻劫侵夺报。恶行盈满者，得刑厄残害报。权禄盈满者，得倾覆沦灭报。所以老君戒之，不如休止。不休不止，斯报必验。揣而锐之，不可长保。夫王者锐於开疆拓土，则人怨国亡；人臣锐於贪利图名，即身危祸及。纵或苟得，安能长久？况进无所补，退有忧患。故云不可长保。金玉满堂，莫之能守。假令明能揣度，锐解贪求，金玉珍奇，满堂润屋，必政攻夺之害，岂能保而守之乎？况人生有限，情欲无厌，既不救其死亡，岂得保乎金玉。象有齿而焚身者，《春秋》襄公二十四年，晋范宣子为政，诸侯之弊重＃1，郑人病之。二月，郑伯如晋。子产寓书於子西以告宣子曰：子为晋国，四邻诸侯不闻令德，而闻重弊，侨也惑之。憍闻君子长国家者，非无贿之患，患无令名之难。夫诸侯之贿聚於公室，则诸侯贰。若吾子赖之，则晋国贰。诸侯贰则晋国坏，晋国贰则子之家坏。何没没也！将焉用贿，夫名，德之舆也。德，国之基也。有基无坏，无亦是务乎？有德则乐，乐则能久，《诗》云：乐只君子，邦家之基。而有令德也夫。恕思以明德，令名载而行之，是以远至迩安。无宁使人谓子：子实生我，而谓子浚我以生乎？象有齿以焚其身，贿也。宣子悦，乃轻弊。是行也，郑伯朝晋，为重弊故也。鸡断尾者，春秋周景王子子朝之传篇#2，孟适郊，见雄鸡自断其尾，叹曰：牺牲之用，存乎全而肥硕。今自断其尾，使己不全，冀免为牺之用，鸡之保其身也如此，况於人乎？贪利而忘其身，志不及鸡矣。不贪之宝者，郑人有得玉，献於子罕曰：此宝也，将以献之。子罕曰；汝以玉为宝，我以不贪为宝。我若取玉，俱丧宝矣。不如两全之。遂不受玉。政寇者。《易》解卦九三词#3曰：负且乘，致寇至。负者，小人之事也，负檐於物，合是小人乘者，君子之器也。今小人舍负檐而乘车，是小人而乘君子之器矣。故窃盗之人，思夺之矣。富贵而憍，自遗其咎。财多曰富，故人求之。位高曰贵，故人下之。满而不溢，所以长守富也。高而不危，所以长守贵也。谚曰：富贵不与憍奢期，憍奢自至。憍奢不戒，凌侮於人，人以报之，祸将及矣。遗，与也。咎非外来，由自己浇慢致之尔。故云憍，自心之生也。若能贵而不危，富而不溢，人无咨怨，灾害不兴，安国修身，斯为至矣。憍，矜也。功成名遂身退，天之道。御灾除患曰功，富贵尊荣曰名。功既成矣，名既遂矣，而不知退者，鲜不及祸。夫何故哉？宠则有辱，盛则有衰，亢极则悔。高鸟尽而良弓藏，校免死而猎犬烹，势使然也。范蠡扁舟而脱祸，大夫种固位而丧身，此之谓矣。日中则反，月满则亏，暑往即寒来，春荣则秋落，天道然也。人能体盈虚於天道，忘成遂之功名，子房绝粒以优游，疏广解印而高尚，固无上蔡华亭之追痛矣。况乃居九五之位而临亿兆之人，光宅万方，廊废四海，而不守持盈满堂之戒乎？
　　宋道君曰：持而盈之至不可长保。盈则溢矣，锐则挫矣。万物之理，盈必有亏，不知持后以处先，执虚以驭满，而湛溺满盈之欲，是增倾覆之祸，有不如其已。物之变无穷，吾之智有尽。前识者道之华，愚之始也。揣物之情，而锐於近取，则智有时而困，可长保乎？金玉满堂至自遗其咎。金玉富贵，非性命之理也。外物不可恃而有者也，宝金玉者累於物，累於物者能勿失乎？莫之能守。富贵而骄，则害於德。害於德者，能免於患乎？故曰遗其咎。圣人不拘一世之利以为己私分；不以王天下以为己处显。夫岂金玉以为宝、富贵之足累乎？故至富，国财并焉；至贵，国爵并焉。其贵无敌，其富无伦，而道不渝。功成名遂身退，天之道。功成者隳，名成者亏，日中则昃，月盈则食，物之理也。圣人睹成坏之相，因识盈亏之有数，超然自得，不累於物，无复骄盈之患，非知天者孰能与此？故曰功成名遂身退，天之。四时之运，功成者去之，是天之道。知进而不知退，知存而不知亡，知得而不知丧，能勿悔乎？伊尹曰：臣罔以宠利居成功。
　　王介甫曰：持而盈之，不如其已。抱持其器之盈者，必易覆。揣而锐之，不可长保。揣摩其物之锐者，不可长保。金玉满堂，莫之能守。堂者，虚而受物者也。金玉满之，则是盈矣，故不能守。富贵而骄自遗其咎。大富贵不期於骄而骄自至，所以遗咎患也。功成名遂身退，天之道。夫圣人功既成，名既遂，则身退之者矣。此乃天之道也。夫天之道，高者抑之，下者举之。又曰天道亏盈而益谦。《书》又曰谦受益满招损之谓也。
　　苏颖滨曰：持而盈之至不可长保。知盈之必溢而以持固之，不若不盈之安也。知锐之必折而以揣先之，不如揣之不可必恃也。若夫圣人有而不有，尚安有盈？循理而后行，尚安有锐？无盈则无所用持，而无说则无所用揣矣。金玉满堂至身退天之道。日中则移，月满则亏，四时之运，功成者去之，天地尚然，而况於人乎哉？
　　吕吉甫曰：持而盈之，不如其已。持所以防溢而盈之，则重溢也。如欲勿溢，则如勿满。揣而锐之，不可长保。揣所以虑失而锐之，则重失也。如欲勿失，则如勿锐。金玉满堂，莫之能守。满而不溢，所以长守富也。持而盈之，则金玉满堂，莫之能守矣。富贵而骄，自遗其答。高而不危，所以长守贵也。揣而锐之，则富贵而骄，自遗其咎矣。功成名遂身退，天之道。然则何以免此患哉？法天之道而已。盖功成名遂身退，天之道，此所以无私而成其私也。封人之告尧曰退已，其法天之道之谓也。
　　王元泽曰：持而盈之不如其已。持而盈之，有意於有，所以失之。唯忘有有之为有，而有之以无有，则无失无溢矣。揣而锐之，不可长保。揣者巧於度情，锐者利於入物，且事物无尽，而吾持一身以遇其变，则持说之工有时困矣。岂可长保乎？故圣人因时乘理而接之以无我，则其出无方，而可应不穷也。金玉满堂，莫之能守。宝外物而守之，所守非所有也。岂能外乎？富贵而骄，自遗其咎。骄生於恃外，恃外之人何足算乎？四者皆以有物，与为骄者何异？然自持盈而下，每失弥甚。功成名遂身退，天之道。寒暑相推，物极则反，阴阳代运，天道固然。而世之愚者一遭其变，一犯其名，则终身有之，诏以为己，曾不知造化之密移，吉凶之倚伏，故终至於坐蒙忧患，无以自存。惟圣人不然。藏金玉而不宝，居富贵而不荣。凡物之来寄者，如阴影集身，窅然不知其在彼耶，在我耶。然则岂持盈以为，揣锐为工乎？苟非无我之妙，其何以与於此？天之道大矣，而莫尚乎是。
　　刘巨济曰：持而盈之，不如其已。言力持而满之，求铃富．者也。满而能虚，则何所事？持有不胜，持则覆矣。故曰不如其已。已，止也。揣而锐之，不可长保。言情度而入之，求必贵者也。锐而能锐，则何所事？度有不胜，度则数矣。不可长保，非谓可以幸保，谓虽得之必失之也。金玉满堂，莫之能守。此申不如其已之义。堂奥足以藏金玉而守者也，其害在满，苟非天殃，必有人祸。富贵而骄，自遗其咎。此申不可长保之义。富贵则慢生，慢生则过生，以骄与人则以名自与矣。功成名遂身退，天之道。利人曰功，闻誉施身曰名，功譬则富贵之实也，名誉则富贵之华也。功欲就，名欲达，夫富贵功名，圣贤之不免。然而不倾败。其苟满，非以其时得也，其利入，非以揣得也，而又能虚守之，不骄保之，则身退是已。盖据功成名遂之基，众人以此进而圣贤以此退，则非体天道者能若斯乎？日月代明，四时代叙，天之道也。前章言上善若水，则可以处富贵。故次以此篇章也。
　　刘骥曰：持而盈之至身退天之道。大道甚爽而民好径，以其贪生之厚，惑於有为以要近功，不知自然之妙用，执持以致其盈，盈则亏矣，故不如其已。揣度以成其锐，锐则挫矣，故不可长保金玉满堂，累於物也。累於物则欲之者多，故莫之能守。富贵而骄，害於德也。害於德则攻之者众，故自遗其咎。圣人处富贵之极，而无盈满之累者，以其功成名遂而身退也。岂持其盈而揣其锐乎？日月代明，四时代叙，功成者退，天之道也。圣人法天之道，所以难进而易退，舍诸人而求诸己，故次之以载营魄。
　　赵实庵曰：初四不居：四一、非至虚之道。持而盈之，不如其已。一身不难治，大道不难穷。不难者在乎识心而已。心者，本无也。始也因爱而生身，四大之所聚，五蕴之所集，血气依倚，百体互成，皆因妄念而有也。今既识心，百骸九窍六脏骸而存焉，吾谁与为亲？诏而有之，皆惑也。以心执妄，惑则生焉。以心识虚，妄自破矣。圣人知其然，则曰我既有身，身已是妄，外物傥来，我忘外物。身与外物二者兼忘，诚忘之中，天光内发，不知物之忘我，我之忘物，虚室生白，道自来矣。乌睹所谓持盈者耶？持盈则有物也，有物则去道远矣，经持而盈之，盈则器之满也。持则手之用也，无中取有以实充虚，倾之则不忍，执之则不忘。其行也，步不能扬尘，其坐也，身不敢侧视。劳神苦心，在於一器，物未有损，身已焦劳。妄计偏执，有如此者，盖不以身观之，身本无身，物焉所寄？我自忘我，物奚为焉？举其亲者，疏者可知。能已之者，是名解脱。二、铦利自伤。揣而锐之，不可长保。性欲静，不静则吉凶悔吝生；气欲平，不平则愤怒爱欲起。敌物之心必务求胜，不动则不获，欲其获则静者起而为争矣；不利则不入，欲其利则平者锐而致铦矣。伤廉而得，岂能保乎？盖知静者则息争，不争则与物无伤。和平则自宁，自宁则与神为守，不以利累形，不以养伤身，批大却导大窍与一世，而得淡漠之中，此古人存生之德也，岂可觊觎小利，狠狼贪，见利而忘身，贪权而取竭，坐取危亡之道哉？不知此者，如彼晁错削诸侯之地，国未富而身亡；邓艾起东吴之征，议未及而先死。皆锐之伤也，可不戒哉。三、非性固有。金玉满堂，莫之能守。善求道者求诸己，善守德者得所得。不求道则无以为德，不立德则无以明道。颠沛於是，造次於是，则外物不可得而入也。道德既亡，所保在外，山节藻棁，峻宇雕墙，非金玉以实之，则不称其善矣。金玉者，纯阳之精也，世所宝焉。凡得此以为富者，非可久之道也。徒能润屋而不能润身，能致盗而不足致福，故好利为膏肓之疾，致富为豪纵之由。傥来之寄何所必哉。四、君子戒轻。富贵而骄，自遗其咎。《洪范》五福，一曰寿，二曰富，而终不言贵。盖富则贵可致矣。庄子曰：至富，国财并焉；至贵，国爵并焉。能致富，贵亦随之。彼千金之子，坐不垂堂。虽欲不骄，其可得邪？势使之焉尔。若能於富贵而先之以礼，施之以仁，行之以义，虽富贵亦何足以累德邪？有良贵者胜之矣，骄所以害德。害德者，能免於患乎？子贡曰：贫而无谄，富而无骄，何如？子曰：可也。未若贫而乐、富而好礼者也。彼范氏之傥见辱於丘开，而终以自沮，虞氏因腐鼠而中侠客误以致伤，斯皆素有骄人之色者也。后番其退：一、大名无久居。功成名遂。圣人之於事，每每思之至也。当其有大物而持盈之，持终日戒不如无物而不戒。故持而盈之，不如其已。无为者易，有为者难。有为不免智虑先焉，智虑所出，焉能与物无敌焉？敌则求胜，我胜则彼败矣。揣而锐之，是岂长保之策邪？於金玉而不累心，处富贵而不骄物，皆人之难能者也。是有之不若无之，为之不若已之。二、体天而行。身退，天之道。日昃之离，不鼓缶而歌，则大耋之嗟凶，与天为徒者，功成名遂耶退矣，彼曰乌得而累邪。
　　邵若愚曰：持而盈之至身退天之道。居高名厚利，如持而盈满之器，常怀倾昃之忧，不如其已，则无太过之累。由不满则易持也。揣而锐利之，势不可长保。金玉满堂，莫之能守。富贵而骄生，骄慢则过起，此非天殃，自遗其咎。然何以免此患？是以圣人观四时之运，如春生化，功成名遂，至夏则身退不居，此天之道也。
　　王志然曰：持而盈之至身退天之道。形而上者谓之道，形而下者谓之器。制之形器之内，有盈必有亏，有盛必有衰，持而守之，常恐其自盈，自盈必有倾覆之祸。所以古人为之於未有，治之於未乱，睢盱战兢，唯惧失所以修省之方，礼义廉耻四维之常，居其实不居其华，每处其厚不处其薄。《易》曰：天道亏盈而益谦，地道变盈而流谦，鬼神害盈而福谦，人道恶盈而好谦。谦之为美，至矣哉。其本在此，其末在彼。执古之道，未尝不贵其谦。要其极致，戒之在溢，所谓持而盈之，不如其已。故持盈不如保盈，揣锐不如挫锐。揣者，度物之情。锐者，入物之利。锐不可利，利不伤物。孟子所谓函人唯恐伤人，矢人唯恐不伤人。此其所宜揣而挫之，不宜揣而锐之者也。其进锐，其退必速，其可长保乎？亦其义也。外物不可必，人或认为己有，故圣人引而辟之。且富与贵是人之所欲，金与玉是人之所贵，苟知积而不知散，知取而不知与，是亦与大盗积者也。至有横一己之私，卒世无厌，忘性命本源之养，反害乎身，死而弗觉者多矣。何愚之甚。老子特言之曰：甚爱必大费，多藏必厚亡。所以达人知富贵果不足以全吾生，不拘一世之利为己私分，不王天下为处显，至富国财并焉，至贵国爵并焉，霄壤异分，小大由之，而身贵富之地，而心泊然，未尝以一物芥啻胸次，虽金玉满堂未尝骄吝，动与吉会，何咎之有？有身之患，固亦大矣。视履考详，所贵无咎。既无咎，则凶悔吝何自有焉？夫知进而不知退，知存而不知亡，知得而不知丧，能无悔乎？功名苟遂，而或自骄自恃，自矜自伐，天下孰不与之争功者矣？《易》曰：知进退存亡而不失其正者，其唯圣人乎。皇天无私，唯德是辅。天地阴阳，造化万物，四时行焉，岁功成焉，功成者去，天何言哉。人能体此，则与天地合其德，与日月合其明，与四时合其序，与鬼神合其吉凶。天且弗违，而况人乎？故经曰功成名遂身退，天之道也。学者其敢不勉之哉。
　　黄茂材曰：持而盈之至不可长保。道无执也而欲其虚。持而盈之，其可乎？道无体也而欲其圆，揣而锐之，其可乎？此皆在於非道。非道早已，又安能长保？金玉满堂至自遗其咎。金玉如所谓被褐怀玉，非世间金玉也。富贵如所谓知我者希则我贵矣，非世间富贵也。古之人有所得於中，天下事物不足以动其心，重内而轻外也，贵己而贱物故已。至於骄，晋嵇康之徒相与清谈，崇尚玄妙，非无得於道，而以陵人傲物，卒致於祸。宜乎老民以为戒也。功成名遂身退，天之道。功者，无功之功，非世所谓功也。名曰无名之名，非世所谓名也。功成名遂而身退，观诸四时之序，亦可以见天道。老庄、列子、范蠡、四皓、安期生、东方朔，古之有道者也，史皆不载其所终，岂非道成而退，人莫得而知耶？程泰之曰：持而盈之，不如其已。功名富贵，极其分量，是之谓盈。盈之上不可复加，则有覆溢而已耳。与其兢兢执持，引而上之，求致其极，何如泯灭此念，留余地以舒盈溢也。故曰不如其已也。揣而锐之，不可长保。以禄位不盈为念，则进取惟恐其或钝，故先事揣度，有见焉则锐於有为，人之趋操及此者，岂不或遂？然揣在我，中在彼，亿而屡中，其中者幸也。中虽屡而有不可屡者存焉，是不可必而强必之者也。奈之何欲以其每揣而幸中者之为常也，故曰不可长保。金玉满堂至身退天之道。货财已聚不能保，而有之者以满而骄，骄而败也。察盈虚之相袭，弃功名而不有，是与天为徒者也，不骄不足以言之。论四时之运，成功者退。此即老子之谓天道也。然世人闻之如不闻者，利成功之可居，而不见虚盈之实理也。齐景公顾恋国邑之富，以死为悲。晏子笑之曰：使古而无死，则太公威公常守之，君将被蓑笠於垄亩，何暇念死乎？以其迭处之，迭去之，而至於君也。而独流涕，是不仁也。夫其为此言也，是推四时之运，递相盈虚者，而致之生死得丧者也。故列子极论生化之相催也，曰生者不得不生，化者不得不化。又言损盈成亏之相对也。曰物损於彼者盈於此，成於此者亏於彼。夫化者不得不化，为方生者之无以生也。此之盈成若无取於彼，而彼必亏损者，不彼之损，此将何所资藉以致其盈成也。由此言之，迭去迭处，正老氏之论。谓功成名遂而身当必退者也。且夫功名者，职业之有成者也。富贵者，爵禄之所聚焉者也。合天下论之，一世之爵禄固有定数，则职业之托乎人，亦不出乎此世之人也。若使有才有智者，常得而专之，则师师蔼蔼者将无地以受其来也。故方来者至，而已成者退，正四时之不容不相代谢者也，是以道家之於天下，其初固不肯轻任人责，而其终亦不肯久居成功也。如张良园绮之徒，至能下视萧韩之祸辱而窃笑焉，则皆有见於此者也。若夫上之而为圣人，则又大矣。曰与天地合其德，与四时合其序，进退存亡，自不失正。则又非畏盛满而求安全者可得而匹矣。
　　詹秋圃曰：持而盈之至身退天之道。运夷章。运，用也。夷，平也。持而极於盈溢，揣而极於尖锐。金玉广积而满堂，富贵奢靡而自骄，皆非平夷之道，皆取祸败之由。安平亦在运之而已，是必功已成名已遂，而身即勇退。揆之天道，本如是。不可知进而不知退也。
　　张冲应曰：持而盈之至身退天之道。日盈则反，月盈则阙，暴雨则不可以终日也。天道犹此，而况人乎？人知夫天道恶盈而持谦，挫锐而勿长，故所持诸己者盈矣，则疾为自止之思。而每进贪财位，以取伤神害身之祸。所揣诸人者锐矣，则速为挫锐之思，而勿长恶害人以招报怨陷身之危。忘盈而不知止，则金玉满堂，适为召害，莫能守矣。富贵骄纵，揣而锐之，适遗咎矣。此石崇所以不能守金玉以受刑，张华所以不能保富贵以王法。形分神散，精炁何劫复聚？人身难得，因此不还，皆盈锐之失耳。故佐天下而有功，立此身而有名，世皆奇之矣，又当反其奇易生怪，信易生疑，乐易生悲，退其身以避之，此阴阳升降之道也。故曰天之道。
　　白玉蟾曰：持而盈之，无欠无余。不如其已，放下身心。揣而锐之，贵欲无为。不可长保，谨而勿失。金玉满堂。俭视俭听，裕然有余。莫之能守，终日如愚。富贵而骄，潜心勿用。自遗其咎。寂然不动，何咎之有？功成名遂。月到天心处，风凉水面时。身退天之道，退有余地。
　　廖粹然曰：持而盈之。为道之人，不能自满。莫如其已。莫若守己，自有长策。揣而锐之。不得妄起念头，须要一刀两段。不可长保。免致后患。金玉满堂。不贵外财，惟爱自宝。莫之能守。若能保守，岂不妙哉？富贵而骄。不贪奢华，荣华自至。自遗其咎。我若无为，何咎之有？功成名遂。以道守己，水到渠成，不得执着。身退。退藏於密。天之道。乃合天道。自然而然从前到，家人不曾台一步。
　　陈碧虚曰：持而盈之，不如其已。盈，满也。已，止也。夫执持满盈之物，而不知谦损者，必见其倾覆矣。慎其倾覆之祸，不如早图其休止也。此垂诫也。严君平本作殖而盈之。谓积其财宝也。揣而锐之，不可长保。揣，度也，又治也。说，铦利也。言人但知铦利欲心，而贪趣富贵，殊不揣度妄情，思治憍恣，祸患之来，不可长保。严君平曰：富贵之於我，犹登山而长望也；名势之於我，犹奔电之忽过也。言不可长保也。《鸿烈解》曰：白公胜得荆国，不能以府库分人。七日，石乞入曰：不义之得，又不能布施，患必至矣。不能与人，不若焚之，无令人害。白公弗听也。九日，叶公入，乃发太府之货以与众，出高库之兵以赋民，因而攻之。十有九日，而擒白公。夫国非其有也，而欲有之，可谓至贪矣。不能为人，又无以自为，可谓至愚矣。譬白公之啬也，何以异於枭之爱其子也。故曰持而盈之，不如其已。揣而锐之，不可长保也。金玉满堂，莫之能守。此明盈难反，持理之必然也。夫金玉满堂，徒为润屋，然而巨盗至则负匮揭箧，担囊而趋，虽有智者莫之能守。故象有齿而焚身，鸡畏牺而断尾。禽兽尚如此，人何不思之？富贵而骄，自遗其咎。遗，与也。富则人求之，故便欺物。贵则人下之，故好陵人。欺陵日恣，殃咎必来，非自与而何？严君平曰：金玉之与身，而名势之与神，若冰若炭，势不俱存。故名者神之秽也，利者身之害也。养神之秽，积身之害，损我之所成，而益我之所败，得之以为利，失之以为害，则彼思虑迷而趣合悖也。又曰：益我货者损我神，生我名者杀我身，患生於我不由於人，福生於我不由於天。陆希声曰：持大器而满盈，虽惧之不如早止；居大位而亢极，虽忧之不如早退。揣势利而锐意，虽得之不可永保；贪金玉而满堂，虽有之不能长守。贵而骄则得其祸，富而骄则益其过。骄生乎心，咎自於己。岂可怨天尤人乎？功成名遂身退，天之道。此结义也。夫大功既成，显名已遂，而不知休退者，何人哉？且高鸟尽而良弓藏，狡免死而猎狗烹，势使然也。惟体天道之盈虚，知进退存亡者，至人哉。
　　谢图南曰：持而盈之至不可长保。甚哉满盈之念，一毫不可萌也。《易》一盈而四损，一谦而四益。天地人鬼之心，亦可见矣。持者，持守其在内者也。揣者，揣摩其在外者也。在内有盈溢之志，则易以骄人，盈者必亏，故不如其止。在外者有芒锐之未去，则易以伤物，锐者必折，故不可长存。此圣人之所以不为大、不为高也。金玉满堂至自遗其咎。金玉至宝，人谁不爱？然积不能散，所丧必多。富之与贵，人谁不欲？然骄泰轻人，雠者必众。咎谁执乎？功成名遂身退，天之道。人生斯世，用功不能及物，君子耻之。没世而名不称，君子耻之。功既成矣，名既遂矣，则能事毕矣。奉身以退，知止不殆，天道代谢，自然而然者也。盖尝论之，天有四时，功成者退。名亦造物之靳予，既成且遂，不能全身远害，退处暇佚，贪荣冒宠，祸将寻之。是盖未知有消息盈虚之理，进退存亡之道，阳亢则悔，阴穷则战，乾坤不免。而况於人乎？黄帝所以屈广成之问，子房所以从赤松之游，是或一道也。
　　林庸斋曰：持而盈之至身退天之道。此章只言进不如退，故以持盈揣锐为喻。器之盈者必溢，持之则难，不如不盈之易持。已者，勿盈之意也。揣，治也。锐，铦也。治器而至於极铦极锐，无有不折，不若不锐者可以长保。富而至於金玉满堂，必不能长保。居王公之位而至於骄盈，必遗其咎。故欲全其功保其名者，必知早退，乃为天道。功成名遂，是随其大小，而能自全者。故曰成曰遂。若不知自足，则何时为成耶，何时为遂耶？
　　范应元曰：持而盈之至不可长保。满则溢矣，欲持而固之，不如其止。锐则挫矣，欲揣而利之，岂可长保？金玉满堂至自遗其咎。贪财而轻命，则物在而身亡矣。富贵而骄奢，则丧身而殃后矣。河上公曰：富当拯贫，贵当怜贱，而反骄恣，即祸患也。功成名遂身退，天之道。阴阳运行，功成者退，天之道也。人当效天，故自古及今，功成名遂而身不退者，祸每及之。老子之言，万世龟鉴，如子房者，乃合天之道也。
　　薛庸斋曰：持而盈之，不如其已。宥坐之器满则覆，虽持之无益也，不若已其所持，而使中且正也。揣而锐之，不可长保。人之圭角，不假磨盘，则动必有伤，虽揣之不可保也。金玉满堂，莫之能守。石崇临市曰：奴辈利吾财耳，莫之能守也。富贵而骄，自遗其咎。韩信有多多亦辨之对，而复示王於齐，是自遗云梦之祸耳。郭汾阳二十四考中书令，富贵寿考，哀荣终始，人臣之道无缺马，复何咎之有？功成名遂身退，天之道。范蠡子房固知其道矣。大夫种李斯岂知其道乎？
　　休休庵曰：持而盈之至身退天之道。持盈揣锐，达士不为也。持守待满足者当知盈必有亏，徒费心力，不如且止。揣磨待锐者，锐必有折，不可长保。金玉满堂，莫之能守。光阴有限，无常迅速，人间富贵皆梦幻尔。或处富贵当深思猛省，乘时进道修德，入圣超凡。若或无知恣情骄奢者，自昧其道，自取其咎。功成名遂者早宜保身退步，结果收因，乃可合天之道。从赤松子游者，张良也。
　　褚伯秀曰：持而盈之至身退天之道。持物而盈满，喻贪进不止，故戒以不如已。而勿为揣摩其铦锐，争利冒患，故告以不可长保。无伤奔竞之徒，亡心生殉利，至于金玉满堂，宁不蹈为富不仁之辙？凡久处富贵，无礼以防之，则骄奢蛊其心，淫纵败其性，人非鬼责将无所逃，是皆始於盈、不知止。长恶稔祸，终於灭身。郿坞金谷之事可鉴，然则持者勿使盈盈者，不必持可也。愚夫知而弗戒，甘蹈祸机。君子於此则权其重轻，为之进退，亦未尝舍功名而弗为，但当明天理之倚伏，察人事之可否，知其功成名遂有物忌之，退身藏密以畜其德。斯有以见天爵之尊。回视世间利禄，不足浼矣。四时之运，成功者退，傥违是理，错乱天经，况人事乎？窃观古今英豪不少，而保晚节难，可为太息。惟见几知足之士，乃能免患生前，流芳身后。先哲有云：若无举鼎拔山力，争得回头冷处看。信哉。
　　牛妙传曰：持而盈之，不如其已。持谓诫也，如所持之物盈满，则必溢也。由是观之，与其满而盈溢，曷若诫而已之。处夫中庸，则自不至於盈溢也。故云不如其已。昔者孔子观於鲁桓公庙，有欹器焉，问守庙者曰：此何器也。守庙者曰：此名宥坐之器。孔子曰：吾闻宥坐之器，虚则敬，中则正，满则覆。古先明君以为至诫，斯非不如其已之谓乎？揣而锐之，不可长保。揣者试也，锐者刚强也。试之而见其刚强者，必不仁也。孔子称不仁者不可以久处约，不可以长处乐是也。古人有言曰：与善人交如雾露中行，虽不湿人时时有润；与恶人处如刀剑之中立，虽不伤人时时有害。且衣冠不正，人尚若将洗焉，望望然去之，况刚强之人，而可与之长保哉？孟子曰：舜有天下，选於众，举皋陶，不仁者远矣。汤有天下选於众，举伊尹，不仁者远矣。盖不仁者，知不可与其长保守。故云揣而锐之，不可长保也。金玉满堂，莫之能守。金玉者，天下之重宝也。虽满堂屋，彼自贵耳，於我何益於事功哉？此即莫之能守之义也。天尊曰：世人以富贵外物为真宝事，一旦五天使者无常杀鬼，执其魂去，华堂邃宇不复居处，高车大马岂得相随？金玉珍宝，乃为他玩。此即莫之能守之说也。富贵而骄，自遗其咎。富贵者，尊荣也。骄者，傲慢也。遗，自取也。咎，悔吝也。古人有言曰：富贵者骄人乎，贫贱者骄人乎。谚言：富贵不骄人，其骄自来傲。孔子曰：君子泰而不骄，小人骄而不泰。且不安泰处，即是悔吝也。《书》曰盘乐怠傲，是自求祸也。祸福无不自己求之者，斯非自遗其咎之说欤？如昔者周家仁厚，故成八百年之治，隋炀肆行骄奢，海内怨叛，盗贼蜂起，天下大乱，旋至灭亡，非自取而何耶？太上曰：祸福无门，惟人自召。此之谓也。功成名遂身退，天之道。如身在庙堂，名书竹帛，其可谓功成名遂者矣。其知求退，挂冠不仕，斯名身退也。夫身退不盈者，乃天之道也。如张良事汉高，位列侯，不敢当三万户，但云封留足矣。既而不仕，从赤松子游，非身退而何耶？范蠡事越王勾践以霸，乃曰大名之下不可久居。乃解相印，泛海而行。此二子者，其可谓功成不居，名遂身退，得天道不盈之说，可不贤哉？
　　杨智仁曰：持而盈之至身退天之道。持而盈之者，日盈则反，月盈则亏。修真学道亦然。九三阳长，二八阴消，铅汞产成至宝，火候炁足，退而不行，若不知止，必有大辱。故不如其已。盖持满则盈，不如止也。其或未然，必有贪心。揣而锐之，何可长保。金玉满堂，莫之能守。富贵而退藏，乃合天道也。疏广谓受曰：吾闻知足不辱，知止不殆。功遂身退，天之道。宦成名立如此，不去惧有后悔。而骄嗜欲必伤神气，是自遗其咎也。功成而不恃，名遂而不彰，道备。
　　喻清中曰：持而盈之至身退天之道。满招损，谦受益。时乃天道，政此章之意也。器之满者必覆，善持者莫若知止。器之铦者必折，又从而揣磨之，终不可以长保。借物为喻，所以欲人之知进知退也。金玉满堂，可以已矣，又从而贪多务得焉。虽有此金玉，莫之能守。熏天富贵，宜知止矣。又从而骄矜自肆焉，是自遗其咎也。日中则昃，月盈必亏，天地盈虚，与时消息，功成名遂，此身知退，岂非顺天道之自然乎？范蠡霸越而扁舟五湖，鲁仲连下聊城而辞千金之谢，却帝秦而逃上爵之封，张子房颠赢蹶项，而飘然从赤松子游。皆足以高出秦汉人物之上。此功成而不居其功者也。《易》曰：君子见几而作，不俟终日。数子有焉。
　　胥六虚曰：持而盈之，不如其已。天下之事，执持而极其满，亦必有倾覆之患，故勉之曰不如其已。已，止也。谓不如及早止之则善矣。权势尤甚。揣而锐之，不可长保。夫道求则得之，舍则失之，是求有益於得也。求在我者也。今用心揣度，锐志进图，纵获所欲，非道德仁义之所政，去古人有益於得远矣。不可长保，不亦宜乎？金玉满堂，莫之能守。金玉，天地至宝，天下共爱之，虽堆满华堂，其贪心未足者，诚莫之能守也。夫岂知为大盗积者乎？富贵而骄，自遗其咎。侯王天下之至富至贵者，能以谦卑自牧，天禄长享。若以骄矜天下，自与其身为祸害也。又谁咎欤？功成名遂身退，天之道。功名，古今圣贤之重大者，唯成遂而知退，乃能保之，此有大德之务，岂区区小知之所能乎？故曰身退天之道。如春生夏茂，秋实冬落，而复退归于根矣。
　　柴元皋曰：持而盈之，不如其已。持久必厌倦。揣而锐之，不可常保。进锐必退速。金玉满堂，莫之能守。有聚必有散。富贵而骄，自遗其咎。骄傲必招祸。功成名遂身退，天之道。盈虚消息，天道之常。知足者，斯合天道。
　　苏敬静曰：持而盈之至天之道。四时之运，成功者退，此天道也。正以四时不容不代谢也。此章老子本意，在功成名遂早退，着意满盈必溢，铦锐必折。器盈而持，不如已之而勿执，锥锐而揣，不可保其久不折。揣者，铦之使愈锐也。金玉满堂，盗贼之招，不能保守。富贵骄傲，祸咎乃至，理之必然。老子为此
　　言，盖欲人知足不辱，知止不殆。人在世间，不过欲图功名而已。功既成名既遂，身便可退。此天道恶盈而好谦也。不然，持盈揣锐，富贵而骄，不知止足，殆辱必随之。
　　本一庵居士曰：持而盈之至天之道。盈则必溢，锐则必折。虑其溢而以力持之，不如不盈之，不必持也。虑其折而以手揣之，不如不锐之，不必揣也。盈以势位言，锐以才智言。金玉满堂，以才智言。富贵而骄，以势位言。功成以势位言，名遂以才智言。夫金玉可喜可慕之物，藏之室犹惧难保，而况於堂？真之堂且不可，而况於满？如是，虽视以离朱，卫以贲育，亦将为盗所夺矣。喻人之才智矜满衒露，必将为物所败。此盛名之所以难居也。富贵易危难安之也，谦退自处犹惧不免，况重之以骄纵？是孽非天作，祸不外来，一一皆己自遗耳。此大功之所以难保也。惟智者於功成名遂之时，则身退，所合於天之道也。退兼二义，自势位言则为闭退，自才智言则为谦退。天道即《易》所谓虚盈益谦之类，传所谓四时之运，功成者退也。晋人谓林公可谓金玉满堂，亦指才智而言。世以守财释之，浅矣。后章圣人被褐怀玉，岂亦真玉耶？
　　《诸子旁证》：《文子》：老子曰：以不义得之，又不布施，患及其身，不能为人。又无以自为，可谓愚人。无以异於枭爱其子也。故持而备之，不如其已。揣而锐之，不可长保。
　　石潭曰：持而盈之，不如其已。揣而锐之，不可长保。金玉满堂，莫之能守。富贵而骄，自遗其咎。功成名遂身退，天之道。矜持自满，不若止也。揣摩而有圭角，不可以长保也。金玉满堂，有时而去，不可以为长守之物也。富贵而骄，自遗其咎。位高则谤生，家富则盗窥也。故功成名遂，身必先退，则可以无咎。盖盈者必亏，息者必消，天之道也。《易》之《谦》曰：天道亏盈而益谦，地道变盈而流谦，鬼神害盈而福谦，人道恶盈而好谦。《书》曰满招损谦受益，时乃天道。即此章之意。先儒曰：老子得《易》之谦，信矣。
　　道德真经集义卷之十四竟
　　＃1 诸侯之弊重：据《左傅》，『弊』当作『币』。下文同。
　　＃2 春秋周景王子子之传篇：『传』疑当作『傅』。
　　＃3 九三词曰：检《易经》，『九』当作『六』。
　　道德真经集义卷之十五
　　凝远大师常德路玄妙观
　　提点观事刘惟永编集
　　前朝奉大夫太府寺簿兼
　　枢密院编修丁易东校正
　　载营魄章
　　考异：河上公作《能为章》，赵实庵作《消息至真义章》全。
　　唐明皇疏：前章明纵欲溺情、憍盈故有咎。此章明养神爱气不杂，故无疵。营魄以下至涤除，戒修身所以全德；爱人以下至明白，示德全可以为君。结以生之畜之，表玄功之被物也。
　　杜光庭曰：此章明抱一之利，以表前揣锐之非。抱一则神全魄安，揣锐则盈而必覆。至於致柔玄览之妙，爱人理国之规，同大道生畜之功，显注益玄深之德。
　　张冲应曰：第五章既关示精气出入之门，而此章又分示精化为气之说。故曰能为者谓精，能化为气也。
　　载营魄抱一，能无离。专气致柔，能婴儿。涤除玄览，能无疵。爱民治国，能无为。天门开闱，能无雌。明白四达，能无知。生之畜之，生而不有，为而不恃，长而不宰，是为玄德。
　　考异：一本云载营魄抱一，能无离乎？专气致柔，能如婴儿乎？涤除玄览，能无疵乎？爱民治国，能无为乎？天门开阖，能无雌乎？明白四达，能无知乎？生之畜之，生而不有，为而不侍，长而不宰，是谓玄德。载营魄，一作哉，见褚本，已辨之於下。能无雌乎，一本或作无雌，恐非经义。盖当经中有知其雄能无为乎，一作无以为乎？又一本作爱民理国，能无知乎？明白四达，能无为乎？
　　河上公曰：载营魄。营魄，魂魄也。人载魂魄之上得以生，当爱养之。喜怒亡魂，卒惊伤魄。魂在肝，魄在肺。美酒甘肴，腐人肝肺。故魂静志道不乱，魄安得寿延年也。抱一能无离。言人能抱一，使不离於身，则长存。一者，道始所生太和之精气也。故曰一布名於天下，天得一以清，地得一以宁，侯王得一以为正。平入为心，出为行，布施为德，总名为一。一之为言，志一无二也。专气致柔。专守精气，使不乱，则形体能应之而柔顺。能婴儿。能如婴儿，内无思虑，外无政事，则精不去也。涤除玄览。当洗其心，使洁浄也，心居玄冥之处，览知万事，故谓之玄览也。能无疵。不淫邪也，净能无疵病乎？爱民治国。治身者爱气，则身全；治国者爱民，则国安。能无为。治身者呼吸精气，无令耳闻也；治国者布施惠德，无令下知也。天门开阖。天门，谓北极紫微宫。开阖，谓终始五际也。治身，天门谓鼻孔，开谓喘息，阖谓呼吸也。能无雌。治身当如雌牝，安静柔弱；治国应变，和而不唱。明白四达。言达明白如日月，四通满於天下八极之外。故曰视之不见，听之不闻，彰布之於十方，焕焕煌煌也。能无知。无有能知道满於天下者。生之畜之。道生万物，而畜养之。生而不有。道生万物，无所取有。为而不恃。道所施为，不恃望其报也。长而不宰。道长养万物，不宰割以为器用。是谓玄德。言道行德，玄冥不可得见，欲使人知道也。
　　王辅嗣曰：载营魄抱一，能无离乎？载犹处也。营魄，人之常居处也。一，人之真也。言人能处常居之宅，抱一清神，能常无离乎，则万物自宾也。专气致柔，能如婴儿乎？专，任也。致，极也。言任自然之气，致至柔之和，能若婴儿之无所欲乎，则物全而性得矣。涤除玄览，能无疵乎？玄，物之极也。言能涤除邪饰，至於极览，能不以物介其明，疵其神乎，则终与玄同也。爱民治国，能无为乎？任术以求成，运数以求匿者，智也。玄览无疵，犹绝圣也。治国无以智犹弃智也，能无以智乎，则民不辟而国治之也。天门开阖，能为雌乎？天门，谓天下之所由从也。开阖，治乱之际也。或开或阖，经通於天下，故曰天门开阖也。雌应而不唱，因而不为。言天门开阖，能为雌乎？则物自宾，而处自安矣。明白四达，能无知乎？言至明四达，无迷无惑，能无以为乎，则物化矣。所谓道常无为，侯王若能守，则万物自宾也。生之不塞其原也，畜之不禁其性也。生而不有至是谓玄德。不塞其原则物自生，何功之有？不禁其性则物自济，何为之恃？物自长足，不吾宰成，有德无主，非玄而何？凡言玄德，皆有德而不知其主，出乎幽冥。
　　唐明皇曰：载营魄抱一，能无离乎？人之始化曰魄，既生魄，阳曰魂。魄则阴虚，魂则阳满。言人载虚魄，常须营护复阳，阳气充满则为魂，魂能运动则生全矣。一者，不杂也。复阳全生，不可染杂。故令抱守淳一，则无离身乎。疏：载，初也。营，护也。言人受生始化，但有虚象，魄既生则阳气充满虚魄，魄能运动，则谓之魂，如月之魄照日则光生矣。故《春秋》子产曰：人始化曰魄，既生魄，阳曰魂。言人初载虚魄，当营护阳气，常使充满，人则生全。若动用不恒，则散阳气复成虚魄，而死灭也。《庄子》曰：近死之心，莫使复阳。故令营护虚魄，使复阳生全也。抱守纯一，不令染杂，无离乎身，则生全矣。此教养神也。专气致柔，能如婴儿乎？专一冲气，使致和柔，能如婴兄无所分别。疏：专，专一也。气，冲和妙气也。人之受生，冲和为本，若染杂尘境，则冲气离散，神不固身，故戒令专一冲和，使致柔弱，能如婴儿，无所耽着乎此。教养气也。涤除玄览，能无疵乎？玄览，心照也。疵，瑕病也。涤除心照，使令清浄，能无疵病乎。疏：涤者，洗也。除，理也。玄览，心照也。疵，病也。人之耽染，为起欲心，当须洗涤除理，使心照清浄，爱欲不起，能令无疵病乎。此教人修心也。爱民理国，能无为乎？爱养万民，临理国政，能无为乎，当自化矣。自上营魄皆教修身，身修则德全，故可为君也。疏：爱民者使之不暴卒，役之不伤性，理国者务农而重谷，事简而不烦，则人安其生，不言而化矣。此无为也。能为之乎。天门开阖，能无雌乎？天门，历数所从出。开阖，谓理乱，言人君应期受命，能雌柔守静，则可以永终天禄矣。又解云：《易》曰一辟一阖谓之变。言圣人抚运，应变无常，不可以雄成，而守雌牝。亦如天门开阖，亏盈而益谦矣。疏：修德可以为君，为君虽承历数即天门者，帝王历数所从出也。开谓受命，阖谓废黜，天降宝命以祚有道，能守雌柔，可享元吉。故云能为雌乎。明白四达，能无知乎？人君能为雌静，则万姓乐推其德，明白如日四照，犹虽忘功不宰，故云能无知乎。疏：帝王既受历数，临御万方，若能守雌静，则其德明白如日之照，四达天下，功被於物，不以为功，所谓忘功若无知者。故云能无知乎。生之畜之。疏：下经云道生之，德畜之。此云生之畜之者，谓人君法道清浄，令物得遂其生成，效德弘济，令物各尽其畜养。故云生之畜之。生而不有至是谓玄德。令物各遂其生，而畜养之遂生而不以为有修，为而不恃其功，居长而不为主宰。人君能如此，是谓深玄之德矣。疏：物得遂生，圣忘功用。遂生则生理自足，忘功则功用常全。斯乃无私而成私，不宰而为宰也。故生而不有者，令物各遂其生，君不以为己有也。为而不恃者，令物各得动，为而不自负，恃为己功也。长而不宰者，居万民之上，故云长。不恃其功，故云不宰也。如是，是谓深玄之德矣。
　　杜光庭曰：载营魄抱一，能无离乎？载，营载也。言人之身，神气所居，魂魄所舍，以身运载，如车载物。《西升经》云：身者，神之车也。既以喻车，固当运载矣。虚魄者，阴气有象，人之形也。阳气无形，人之神也。形之具矣而阳气未附，则块然无知，如顽石枯木。阳气既降，即能运动。故以形为魄，魄属阴也；以神为魂，魂属阳也。凡人有纤毫之阳气未尽，不至於死。有纤毫之阴气未尽，不至於仙。所以炼阴气尽，即超九天而为仙。仙与阳为徒也。炼阳气尽，则沦九泉而为鬼。鬼与阴为徒也。故当保守阳魂，营护阴魄，以全其生。抱一者，守道也。拘魂制魄，守道为基。令人守道，拘制能无离乎？虚象者，形质始具，谓之为象。象，似也。如月之魄照日则光生者，《天元经》云：月本阴气，有象而无光。日者太阳之精，常循黄道而东行。一日一夜行一度有奇，一度二千九百三十二里。月者太阴之精，其状也圆，其质也清。禀日之光而见其体，日所不照则谓之魄。常循黄道东行，或出黄道表，或入黄道里。行有迟疾，其极迟日行十二度十九分之二，平行一十三度三十七分，极疾日行十四度九分度之十三，迟则涉疾，疾则复迟，二十七日五十二分，日则四百一十七分，则迟疾之终也。终而复始，每月朔与日同度，谓之合朔。月疾而日迟，故三日哉生魄，三日之外其光渐生。二弦之日，日照其侧，人观其傍。故半明半魄。晦朔之日，日照其表，人在其里，故不见月。月望之日，日月相望，人居其间，以观其明，故形圆而光满。月望而晨见东方，谓之侧，行迟也。月晦而夕见西方，谓之晓，行疾也。《天对》曰：冲其光如日，日光不极谓之暗虚。暗虚值月则月蚀，值星则星亡。日月朔望行於中道，则值暗虚而蚀。日月各周圆三千里，径一千里也。人始化曰魄者，《春秋》昭公七年，初，郑伯有为政，驷带杀之。郑人相惊曰：伯有至矣。或梦伯有介曰：壬子，余将杀带。明年，杀段。於是，壬子，驷带卒。明年，公孙段卒。郑人益惧。或问子产曰：伯有犹能为鬼乎？子产曰：人生阴曰魄，阳曰魂。用物精多，则魂魄强。匹夫匹妇强死，而魂魄犹能凭依於人，以为淫厉，况伯有三世执其政柄，而强为鬼神，不亦宜乎。伯有乃穆公之冑，子良之孙，子耳之子，故曰三世。子产立其子良止以抚之，乃止。近死之心，莫使复阳者，《庄子□齐物篇》之词也。以其利患生祸，阳结遂志有如此者也。盖南郭子綦答子游天籁之旨尔。淳一者，淳和也。不离者，除垢止乱，无令杂也。老君明此营魄守一之旨，以教人养神也。《上清隐书》有郁仪奔日、结璘奔月之道，存日月中各有五帝，呼日月内讳，想五帝形服，来降於己，乃吞日月之华，得其道者与日月同寿。又有拘魂制魄之道，常以月三日、十三日、二十三日，存心中赤气变化，而呼三魂之名，胎光、爽灵、幽精，乃密咒拘魂。又以月朔月望月晦之日，存鼻端白气变化，而呼七魄之名，尸狗、伏矢、雀阴、吞贼、除秽、臭肺、非毒，乃密咒制魄，各有存念咒术，具上清品中，久久行之，可以轻举。此太上营护虚魄，度世长生之道也。专气致柔，能如婴兄乎？婴儿未知，孩偶答对，专任冲和之气，外无染杂，内无思虑，随气柔弱，故冲和不散。守道之士，当如婴儿无染杂思虑，使神不离身。《西升经》曰：哀人不如哀身，哀身不如爱神，爱神不如含神，含神不如守真。守真长久长存也。又曰：神爱人，人不爱神。是以老君教人养神养气也。涤除玄览，能无疵乎？心之照也，通贯有无，周遍天地，因机即运，随境即驰，不以澄浄制之，则动沦染欲。即滞染欲，则万恶生焉。万恶生则庇病作焉。老君戒令洗涤除理，翦去欲心，心照清浄，则无疵病。《西升经》曰：生我者神，杀我者心。故使制志意还思虑者，是谓教人修心也。爱民理国，能无为乎？生民者，国之本也。无为者，道之化也。以无为之化爱育於人，国本固矣。政虐而苛，则为暴矣。赋重役繁，则伤性也。使之不以时，则妨农也。不务俭约，则贱谷也。此教以理国也。为君之体以道为基，以德为本。失道丧德，何以君临？此老君教以理国之要也。天门开阖，能无雌乎？修爱民理国之事，为垂衣南面之君，犹须恭己奉天，以顺历数。历数者，谓受命之历，五运之数也。舜命禹曰：天之历数在尔躬。天禄永终，谓历数在躬，以承天命，故可大宝爱之。谓之宝命。自天而授，故谓受命於天。《易□系》曰圣人之大宝曰位是也。天门开则降非常之瑞，或黄星动彩，赤伏表符，紫气充庭，五星聚井，流虹贯月，大电绕枢，然复禀岳降贤，诞星命辅，以佐佑之。故应天顺人，拯物除害，而承历数以有天下也。及乎临御失所，刑政乖宜，众叛亲离，兵交祸起，逆乱生於下，气象见於上，曰霄天开，山崩川竭，灾凶蜂起，而国亡矣。是天门阖也。一辟一阖之谓变者，《易□系》云谓开闭相循、阴阳递至、倚伏之义也。亏盈而益谦者，《易》谦卦亏谓减损盈满而增益谦退，若日中则昃，月盈则亏。其盈也，盈既亏减，谦则受益，倚伏之势矣。老君戒人君既受命临人，当以雌静柔和，无为清简之政，顺膺天数，以牧万方矣。又《易□系》云阖户谓之坤。坤，阴也。阖，闭藏也。凡物先藏而后出，若室之开阖其户，故云阖户也。辟户谓之乾，乾，阳也。辟，吐生也。在阳则舒，阳能吐生万物，若室之开其户也。亦解阖为暗昧，辟为昭明也。不可以雄成者。《庄子□大宗师》曰：不逆寡，不雄成。谓不恃其成而处物，先当守雌静以化也。明白四达，能无知乎？明白，慧照也。慧照之心，照无远近，焕然四达，无所隔碍。其照如此当思念，念心不滞於见，犹若无知。或务其有知，则有所执而失道也。人君负独见之明，以御四海，其政察察，民凋弊矣。老君戒之令忘功息照，亦犹黈纩塞耳，以闭其听，冕旒垂目，以杜其明也。生之畜之。道以通生万物，故云生之。德以畜养万物，故云畜之。帝王法道体天，任物生畜，各遂其分，各达其情，咸得所宜，物无失所矣。法，则也。效，学也。生而不有至是谓玄德。人君抱守淳一，洗心内照，爱人理国，动法天时，雌静平和，收视反听，体道生物，顺德养人，生物而不有其功，为政而不恃其力，视听四达，功成不居。此理身理国，兼爱之道，顺天之德也。玄，天也。
　　道君曰：载营魄。魄，阴也。丽於体而有所止。故老氏於魄言营。魂，阳也。托於气而无不之，故《易》於魂言道。圣人以神御形，以魂制魄，故神常载魂而不载於魄，如车之运，百物载焉，如岁之行，寒暑往焉。心与天游，六凿相因，外天地遗万物，而神未尝有所困也。，岂复滞於魄哉？抱一能无离乎。天一生水，於物为精，地二生火，於物为神。精神生於道，形本生於精，守而勿失，与神为一，则精与神合而不离。以精集神，以神使形。以形存神，神全而不亏，精用而不竭。形生而不弊，如日月之丽乎天，如草木之丽乎土，未尝离也。切尝申之，人之生也，因精集神，体象斯具。四达并流，无所不极，上际於天，下蟠於地。化育万物，不可为象，其名为同帝。而世之愚者，役己於物，失性於俗，无一息之顷内存其神，驰无穷之欲，外丧其精，魂反从魄，形反累神，而下与万物俱化，岂不惑哉？圣人则不然，载魄以游，抱一以守，体神以静，形将自正，其神经乎太山而不变，处乎渊泉而不深，孰知其所始，孰知其所终？故曰圣人贵精。专气致柔，能如婴儿乎？《易》曰乾其静也专。扬雄曰：和柔足以安物，静而不杂之谓专，和而不暴之谓柔。婴儿居不知所为，行不知所之，不藏是非美恶，故专气而致柔。孟子曰：蹶者趋者，是气也。而反动其心，心不足以专气，则气有蹶趋之不正，而心至於偾骄，而不可系。圣人虚己以游世，心无使气之强，则其静而不离，和而不暴，与婴儿也奚择？故曰能如婴兄乎。孟子曰：其为气也至大至刚，以直养而无害，则塞乎天地之间。老氏之专气则曰致柔，何也？至刚以行义，至柔以复性，古之道术於是乎在。涤除玄览，能无疵乎？圣人以此洗心则涤除万行而不有，以此退藏於密则玄览妙理而黜之。若是则体纯素而不累，过而不悔，当而不自得也，何疵之有？爱民治国，能无为乎？以仁爱民，以智治国，施教化修法则，以善一世，其於无为也难矣。圣人利泽施乎万世，而不为爱人，功盖天下似不自己，故无为也，用天下而有余。天门开阖，能无雌乎？经曰知其雄守其雌，为天下溪。圣人体天道之变化，卷舒启闭不违乎时，刚柔几彰，惟其所用。然未尝先人而尝随人，未尝胜物而尝下物。故天下乐推而不厌，能为雌乎，於是乎在。明白四达，能无知乎？聪明圣智，守之以愚。与此同意。生之畜之至是谓玄德。圣人存神知化，与道同体，则配神明，育万物，无不可者。生之以遂其性，畜之以极其养，无爱利之心焉。故曰生而不有。无矜伐之行焉，故曰为而不恃。无刻制之巧焉，故曰长而不宰。若是者，其德深矣远矣，与物反矣，故曰是谓玄德。天道升於北，则与物辩。而玄者，天之色也。圣人之於天道，降而为德，非玄不足以名之。
　　王介甫曰：载营魄。营，止也。载，乘也。如《易》之下乘刚也。精气为物，游魂为变。魂，阳也，故常动。魄，阴也，故常静。阴者，阳之配，亦阳之贼。魂者，魄之辅，亦魄之寇。惟其魂动而魄常至於止，故使魂常载於魄，而阳常胜於阴，则全其天守矣。盖魂能营魄，魄能载魂而不载於魂者，有为嗜欲之蔽魂，虽在而有生始死矣。抱一能无离乎。一者，精也。魂魄既具则精生，精生则神从之。专气致柔，能如婴儿乎？志者，气之帅。气者，适善恶之马。气之所作，志使之然。今专守其气於内，而致极其柔。能如婴儿乎，言如婴儿之柔弱也。夫婴儿者，终日号而乃嗌不嘎，终日视而不瞬目。孟子言其气，则谓至大至刚，塞乎天地之间。老子乃谓专气致柔，何也？孟子立本者也，老子反本者也。故言之所以异。涤除玄览，能无疵乎？涤除，洗心也。玄览，观妙也。如月之明，如珠之莹，能无疵乎？爱民治国，能无为乎？爱民者以不爱，爱之乃长；治国者以不治，治之乃长。惟其不爱而爱，不治而治，故曰无为。夫无为者，用天下之有为；有余者，用天下之不足。然老子方言其反本，而曰爱民治国者何也？盖老子为言其反本，遂自道而起教，所谓吉凶与民同患也。《易》 曰圣人以此洗心，退藏於密，吉凶与民同患是也。不惟老子之言若是，凡古之圣人皆如此也。天门开阖，能无雌乎？夫万物由是而出，由是而入，故谓之天门。有开阖则有动静，有动静则有雌雄。惟其守雌以胜雄，守静以胜动，故曰天门开阖，能为雌乎。生之畜之。生之，道也，畜之，德也。是谓玄德。道之在我者，德也。生而不有，为而不恃，长而不宰，是谓玄德。三者归於无我，故谓之玄德。
　　苏颖滨曰：载营魄抱一，能无离乎？魄之所以异於魂者，魄为物，魂为神也。《易》曰：精气为物，游魂为变。是故知鬼神之情状。魄为物，故维而止，魂为神，故一而变。谓之营魄，言其止也。盖道无所不在，其於人为性，而性之妙为神。言其纯而未杂，则谓之一，言其聚而未散则谓之朴，其归皆道也。各从其实言之耳。圣人性定而神凝，不为物迁，虽以魄为舍，而神所欲行，魄无不从，则神常载魄矣。众人以物役性，神昏而不治，则神听於魄。耳目困於声色，鼻口劳以臭味。魄所欲行而神从之，则魄常载神矣。故教之以抱神载魄，使两者不相离，此固圣人所以修身之要。至於古之真人，深根固蒂，长生久视，其道亦由是也。专气致柔能如婴儿乎？神不治则气乱，强者好阙，弱者喜畏，不自知也。神治则气不妄作，喜怒各以其类，是之谓专气。神虚之至也，气实之始也，虚之极为柔，实之极为刚，纯性而亡气，是之谓致柔。婴儿不知好恶，是以性全。性全而气微，气微而体柔。专气致柔，能如婴儿极矣。涤除玄览，能无疵乎？圣人外不为魄所载，内不为气所使，则其涤除尘垢尽矣，於是其神廓然。玄览万物，知其皆出於性，等观浄秽而无所瑕疵矣。爱民治国，能无为乎？既以治身，又推其余以及人，虽至於爱民治国，一以无心遇之。苟其有心，则爱民者适所以害之，治国者适所以乱之也。天门开阖一能无雌乎？天门者，治乱兴废所从曲也。既以身任天下，方其开阖变会之间，众人贵德而患失，则先事以徼福。圣人循理而知天命，则待唱而后和。《易》曰先天而天弗违，非先天也；后天而奉天时，非后天也。言其先后常与天命会耳。不然，先者必蚤，后者必莫，皆失之矣。故所谓能为雌者，亦不失时而已。明白四达，能无知乎？内以治身，外以治国，至於临变，莫不有道也。非明白四达而能之乎？明白四达，心也。是心无所不知，然而未尝有能知之心也。夫心一而已，苟又有知之者，则是二也。自一而二，蔽之所自生，而愚之所自始也。今夫镜之於物来，而应之则已矣，又安得知应物者乎？本则无有，而以意加之，此妄之源也。生之畜之至是谓玄德。其道既足以生畜万物，又能不有、不恃、不宰，虽有大德，而物莫之知也。故曰玄德。
　　吕吉甫曰：载营魄。夫人之有其身久矣，而欲退之，以体天之道，而不为功名之累者，岂不难哉？然亦有道矣。人生始化曰魄，魄与精为一，则寂然而已。既生魄，阳曰魂。魂与神往来，而魄旁精出入，则魄隙而不营，离而不抱矣。载者，终而复始之意也。营者，环而无隙之谓也。抱一能无离乎。虽已为人矣，而载营魄抱一，湛然无为，如其生之始化，则能离矣。专气致柔，能如婴儿乎？能无离则专气而不分，致柔而无忤，而能如婴儿矣。涤除玄览，能无疵乎？能如婴儿涤除悔吝，玄览观妙，凡动我之微，我必知之，而能无疵矣。天门开阖，能无雌乎？内之涤除玄览而无疵，外之爱民治国而无为，则天门当在我，而能雌矣。明白四达，能无知乎？不将不迎，应而不藏者，则明白四达，而能无知矣。道至於无知，则真知也。所以人貌而天，夫何功名之累哉？是谓玄德。生之畜之，生而不有，为而不恃，长而不宰者，乃其所以为矣。玄德无他，天德之谓也。
　　陆农师曰：载营魄。魂为阳，阳为动。魄为阴，阴为止。魄者神之佐，其动有变而无化。魄者精之辅，其止有化而无变。故魂言游，魄言营。游魂以言其变，营魄以言其止。能无离乎。载营魄，所以外运；抱一，所以内守也。故曰载营魄抱一，能无离乎。载魄所以致运，抱一所以致守，而内外常合而无离矣，然后可以专气致柔，能如婴儿。专气致柔，能如婴儿乎？盖内守者气之所以致专，外运者气之所以致柔。其守致专，其运致柔，而其德比於赤子，则然后其心可以疏瀹其神，可以澡雪而照之於天。万法俱空，而无一法之累也。故言专气致柔，能如婴儿乎，而继之以涤除玄览，能无疵乎。涤除玄览，能无疵乎？涤者，言其洗心。除者，言其刳心。洗之而无不浄，刳之而无不虚。超然坐视，万法俱空，然后可以因空而立法，而与民同吉凶之患，故言涤除玄览，能无疵乎。爱民治国，能无为乎？其於民也以不爱爱之，其治国也以不治治之。道无不为矣，然后可以寂然不动，感而遂通天下之故，故常不得已而后起，求而后应也。故言爱民治国，能无为乎，而继之以天门开阖，能无雌乎。天门开阖，能无雌乎？天门者，无有也。精神往来，一阖一辟，万物皆出於此，皆入於此，而其变无穷也。天门开阖与众雌而无雄矣，然后可以圆觉普照，大通四辟，其彻至於无障黜纵，其冥至於无知觉，故言天门开阖，能无雌乎，而继之以明白四达，能无知乎。明白四达，能无知乎？载营魄抱一，能无离乎？爱民治国，能无为乎？此圣人也。天门开阖，能无雌乎？明白洞达，能无知乎？此神人也。
　　王元泽曰：载营魄。魄，阴物，形之主也。神之为物，广大通达而不自了者，神常载於魄，故神反拘於形体。此广者所以狭，通者所以滞也。欲学此道者，常先廓其志气，勿累於形体，使神常载魂而不载於魄，则可以抱一而体神矣。窃尝论曰：人之既死，有升沉之异，良由灭神徇形，以神从魄，故至於沦乎幽阴，化为异物也。若夫神完之人，虽魄之阴滞，精与神为一，而无所不之矣。圣人之死曰神不从魄也，其始也亦载魄而已。抱一。一者精之数，不言精而言一者，守一则精不摇矣。能无离乎。学道归乎复性，复性归乎体神，所以不能神者，由逐末忘本，以物易己。故丧精失灵，沉为下愚也。阴阳之灵曰魂魄，魂阳故游，而止我身者，以魄为之配也。魄阴故营，营，止也。故学者必先宁其志气，使精魄静一，魄止则魂定，精一则神全矣。一生水，水为精，人之初生，因精集神。本自浑全而不能了者，常至於离柝隳散，其名曰罔两。罔者神不明，两者精不一。庄子曰无摇汝精，抱一之谓也。盖精神水火之象，火无常形，因膏显照神，则廓然无体，不可致王，但当存精而已。如增膏而火明，培根而叶茂也。魂魄精神既不亏耗，然后心强气顺，不为物使。静则体道，作则契理，妙而极之，则神为一，更绝四名矣。此学者之至妙，万世圣贤皆由此义。求不在外，当由心得也。专气致柔，能如婴儿乎？人生有三，曰精曰神曰气。精全则神王，神王则能帅气矣。神衰而不足以帅气，则神作不常，使人陷於非道。孟子曰：志者，气之帅也。扬雄曰：气者，所适善恶之马欤？师懦而众悖，则师必亡；马怒而御疲，则车必败。神不能专气，则喜怒哀乐惟气所为，流陷越佚，理固然也。古之士无不晓此。苟未及此，则当清心以防之。孔子所谓三戒，皆防气也。门人独颜回能专气，故曰不迁怒。气之暴在阳，而阳之发者莫暴於怒，於怒可以无迁，则非专气而何？人生本具圣质，气佚而不能专，故曰壮以往，离道弥远。能抱一则神王，神王则气柔，气柔则真全。所以与婴儿同专者，有而擅其权之谓。涤除玄览，能无疵乎？此专气则性定，性定则智明，智明则以荡涤除去而玄览至妙矣。既烛其理，则世间万态同为至妙，倘观一疵，则非识理也。爱民治国，能无为乎？如上所说，为己之道尽矣。然则可以其余及人也。老子之言，专於复性。有为则非所以使民安性，故虽爱治而不尚有为，此道之至也。天门开阖，能无雌乎？圣人无心於作，精神出入皆应而不唱。庄子所谓有物采之者，老子於四时当秋，其德生金，静一复性者也。故其尚如此。至於《易》则先天后天，无非道者。明白四达，能无知乎？理无足知，知以应物，既知至理，则自常无知。惟能无知，故无所不知也。如昭然有知，则是不知。无知之妙，何足谓知也？切尝论之，圣智下愚，本无殊品，因愚显智，乃有圣名。圣人本心，何尝自圣。故明白四达而初无所知，乃圣人之知也。生之畜之。道备如上，则造化在我，可以生畜万物矣。生而不有。道生万物，物之与道常为一体，谁有之者。为而不恃。不得已而为之於已然之时，虽有为为之功，而超然自丧，岂复矜悖哉？长而不宰。道如上文，则可长天下以无为矣。虽在物上如标枝，岂有分割之功乎？是谓玄德。玄为妙体，德之至也。昔舜在侧微，《书》称玄德。盖至德常在於无思无为，此篇之义主於无为。故虽为长，而德尤称玄。此篇自为士以至於体神入圣，修身之序尽矣。
　　刘仲平曰：抱一。致一所以精义，抱一所以应变，反一所以入神。故君子之道始於致一，用於抱一，藏於反一。专气政柔，能如婴儿乎？人之生，在婴儿则气专致一，真之至也。及其长，则情生，伪之至也。惟其知道者，营名则失其真，为利则流於伪，是谓能复者也。天门开阖，能为雌乎？开阖者，变化之用也。《易》曰：乾以美利利天下，不言所利，大矣哉。谓乾道以大为用也。夫然以乾道而变化者，亦用乎大而已矣。守其雌者，盖言吾所自守云耳。夫能守其雌，则其用也必大。明白四达，能无知乎？夫欲明白四达，而汲汲乎以事平和者，不亦小乎？故有知小而无知之知矣。
　　刘巨济曰：载营魄。人之生，诸阳为魂，诸阴为魄。各有名象，而藏於肝肺之间。下士知之，上士见之，精与神相依以生，而并精出入者，魄也。与神往来者魂也。此篇言载营魄，营即魂是也。黄帝曰：动以营身，谓之魂。《易》曰游魂为变，庄子曰其魂不疲，皆为魂，主经营动作，为一身之运。为魄则并精出入，生化成变而已。今百骸九窍具吾形者，魄之属也。使非魄以营之，则与行尸何以异乎？魄不可以无魂，犹月不可以无日，魄待魂而成营，月待日而生光。此言魂之用而曰营，言魄之体而曰魄也。载谓以形载也。形，车也。魄与魂，车之积也。世固有载魂不载魄，载魄不载魂，有魂魄两载之者。载魂不载魄，上士也；载魄不载魂，下士也；两载之，中士也。上士全阳清以浮仙，下士浮仙浊以沉鬼，中士则修其形者也。抱一能无离乎。载营魄者，其事在乎抱一而已。道生一，一生水，水生精，精者一之物也。抱一则与精合，脱一则与精离矣。精至而气全，气全而神全，神全可以制魂焉，魄为上士矣。夫精者，天地万物所由以生成也。然精常啬人，而人常费之，窍泻无度，至於中乾以死，则其离也。非精离之人，自离之耳。庄子曰：不离於精谓之神人。故曰能无离乎。专气致柔，能如婴儿乎？专气谓气不柔，致柔谓极和，此婴儿之天也。学道者能如此，则气全矣。黄帝曰：所谓生气之原，谓十二经之根本。谓肾间动气也。盖人鼻口所出入，手足所动作，皆五谷所养，五畜所益，五果以助，五菜以充，醪醴以滋，芳草石药以补泻。和调洒练，入脉以为荣栗，疾滑利循，皮肤以卫，皆生气之别使而已，其母则守於肾间，万三千五百之息，袭此母故也。流於知欲则此气不专而柔，喜怒哀乐形其中，少壮死老形其外，七尺之躯，犹粪壤也。婴儿未知牝牡之合，则气可谓专矣。终日号而嗌不嗄，则和可谓极矣。盖人委冲和以生，而所由以乖戾者，不能专气而反暴之故也。全气之妙理故如此，所谓大人不失赤子之心是也。涤除玄览，能无疵乎？心藏神，心譬则鉴也，神譬则谷也，穷天下之理於一照者，心而已。然能以神照者，其晦冥深眇，宜有道焉。故曰玄览。人心本自玄览，孰垢使之不明，孰碍使之不旷哉？惟不能胜物，则精离气衰而神去之，神去之则昏厥中，物之皆垢也，物之皆碍也。如人夜行一无睹若，此其明也，亦自洗之，此其旷也，亦自去之耳。然则玄览之病，非由外至也。盖惟圣人，能不假涤除而神照。自然非学道之事也。庄子所谓达之入於疵也。此章以全精全气全神为学道之根。故无离以言养精，如婴儿此言养气，无疵以言其养神也。爱民治国，能无为乎？庄子曰：道之真以治身，其绪余以治国家。爱民，仁也。治国，政也。王侯之事，不能无为，视以刍狗，则得之。天门开阖，能无雌乎？成人事者必因天道，故此言天门。庄子曰：天门，无有也。万物出乎无有。《易》曰：一阖一辟谓之变。盖天道主变，爱民治国，因诸天而已。何事於雄成乎，不得已则亦应焉而已。明白四达，能无知乎？明白，知也。四达，无不知也。知自为与为人，则可谓知无不知也。不退於密，能无知以含其聪明，则魂魄将恐无以载，而精神气将恐无以全，庶几千二百岁而形不衰可得乎。生之畜之。生之道也，畜之德也。谓如上言，则非体道德者不能故也。生而不有。我生之，不我有之；不我有之，则我生非我有也。为而不恃。生而不为则生理绝，虽为矣从而恃之，则复丧所为焉。长而不宰。我生我为，足以长物矣。无我，有长之至也。是谓玄德。以玄为德，安能不有之、恃之、宰之哉？能不有不恃不宰，故谓之道也。即为既长，则道降为德，故谓之玄德也。玄德者，上足以该道者也。前章言身退之事，而冀亲乎身，故次以载营魄。
　　刘骥曰：载营魄至是谓玄德。魂，阳物也。魄，阴物也。一阴一阳之谓道，偏阴偏阳之谓疾。阴者阳之配，亦阳之贼，故以魂载魄而营之，使其阴阳调和，两不相伤，而德交归焉。然岂他求哉？一以政之而已。一之为物不二，其生物不测，非阴非阳，不离阴阳，可以调和阴阳。故载营魄抱一，能无离乎？圣人抱一不离，心无一物，渺渺淇淇之内，其间守神，杳杳凝凝之内，其神自真。专气而不杂，致柔而不暴，所以如婴儿也。婴兄居不知所为，行不知所之，终日视而目不瞬，终日号而嗌不嗄，和之至也。圣人以此洗心，退藏於密，则涤除万念，而玄览妙理，何疵之有？此老氏方言其反本，而继之以爱民治国，何也？盖一身之设，一国之象也。圣人以心为君，以身为国，以气为民，无为而尊君之道也。心无为而尊於上，万气自行，百体自治，保气所以爱民，全形所以治国。无为也，则用天下而有余；有为也，则为天下用而不足。故爱民治国，能无为乎？无为则无不为。天门自开，地户自闭，天门者，精神往来之所。天门开阖，则神能出入，可坐於一席之间，神游於无方之境。然神游不已，则神有所不及，所以欲其静，而与阴同德也。故能为雌乎？元神既静，真性自明，可以鉴天地，可以照万物。然用智不已，则智有时而困。故明白四达，能无知乎？所谓聪明圣智，守之以愚也。慧而不用，实智若愚，定慧相资，知恬交养，与天地同其体，与造化同其功，其道可以生万物，其德可以畜天下。故曰生之畜之。生之而不有其功，为之而不恃其为，长之而不为之宰。此经所谓功盖天下而似不自己，化贷万物而民不恃也。
　　赵实庵曰：初起根宗：金火夺形。载营魄。识天时之有限，知外物之无常，去彼取此，有长生之道焉。故继之以载营魄。《易》曰：立天之道日阴与阳。阴阳者，相求之物也。一身之神曰魂与魄，魂魄者相交之道也。魂为阳，魄为阴，魄资阳而生，魂因魄而立。魂满而魄生，魂消而魄入。乃日月往来之数，阴阳消息之期，兹天之常也。《书》曰哉生魄，谓月也。生明於东，哉魄於西，谓一月三十日，五六之数也。后晦三日，前朔三日，除六日也。上下二弦，四六二十四也。前后六日，合三十日也。自初生至上弦有满之渐，则曰魂。自十六转巽位有缺之渐，则曰魄。渐缺几晦，魄乃亡也。是时太阴在艮，与日合气，震来受符，以炼生魄，至于三日，哉生庚地，此乃载营魄也。虽谓之魄，其实魂也。谓其有质，质自阳来。今谓之魄者，月属金也，金主肺，肺主魄，从其体言，止云魄也。方其生明於西而望东，是金夺火也。东方木，木主震，木生火，火为阳。木为肝，肝者阳中之阴，肝主魂，为阳。阳属火，是金得火而成形。自初三至望，魄中魂满，乃具乾体。乾之六位皆言九，九阳也。阳，火也。月之圆也，乃具乾体。金夺火形，即四九生金。九居离位，虚以象月，故离为中女，女乃象阴。又震受庚符，西方之坤一变成震，三日当初九也。八日出辛，再变成兑，乃九二也。至十日乾体既成，满甲东方。乾主六甲，飞龙在天。九三之位，盖阴阳消长见於月也。一月三十日，三百六十时，应一年之数也。炼丹必先火侯，火有从天而得，故卦为天符。《火记》取《易》为准，六十四卦，乾坤坎离不预焉，止六十卦。朝屯暮蒙为首，前十五日进至大壮终焉。退十五日自晋至未济终焉。火候之进退，气候之推迁，以日为准，见乎太阴之圆缺也。上弦则进，下弦则退。经载营魄，为虎龙交合，婴姹夺神，炼成玉液。药苗初新，初九进火。慎护之时，不可差失。故抱一也，脱之则亡，失之则死。使确乎不可拔，至于阳胎下投，其息自任，道乃成也。故经不言数而言数，不言药而言药。铅汞之理，尽在此矣。次甲亟养：六。一、驯致金虎。抱一能无离乎？六易者，道也。易之字，日月合体。未合则无阴阳，既合则配水火。此天地自然还丹也。自然还丹天地固有，不抱亦不脱。此言抱者，谓人不得同天地之自然。以水火金三物托於易象，以夺自然之气，运变炉鼎，修成至药。故法天地自然。以人言之，故抱一能无离乎，是未许之词也。凡人言抱一，孰为一邪？以一为有数，或者曰丽乎数也；一为有进，或者曰泥乎迹也。当灭其一，以证湛静。此皆灭法，而非生生变化之道也。故太上曰：能知一，万事毕。不能知一，无一之可知。此妙言也。以数言之，因一有二，因二有三。以气言之，一为始气，始即先天，与道为体。与人为命。欲立命本，非一而何？一虚无形，散乎万物。今之抱一，乃抱阳也。性命由此而生焉。列子曰：易无形乎？谓之抱虚而非虚，象不可欺；谓之抱实而非实，道本无情。此有无不能以自存，乃道之妙也。由是则知一即道也。道即易卜也，易即阴阳也。故一阴一阳之谓道，又曰生生之谓易。言阴阳相生，变易不穷，如彼日月离合有度，消息自然。於是月之初生夺火为养，一变而九，九即九阳，故抱一而不可离也。《火记》曰：天有象，日月星；地有象，水火金。月虽为金，金岂有形？乃西方之气也。神和子曰：西方无金元借气，北方之气为水，水亦无形，南方之气为火，火亦无象。此真水真火也。故《仙经》曰：黑铅水虎者，天地妙化之根，无质有气。红铅火龙者，是天地之妙用发生之气，有气而无质。盖人以有形之躯，虚一心而夺天地自然之气，取金於月，互用水火，水火炼金，乃成丹也。则知易为阴阳之体，一为水火之原。乾体是金，资火为养，欲夺其气，非一不全。谓太阴初生即魄也，非魂不致其明，魂为火，非抱一不足以取太阳之气。又以金水两半而圆满。今不言水而言火，以运言，太阳，水也。《火记》曰：星因日月而生，金因水火而成。故藉三光以明。至道之用，非徒得象，就亦忘形，兹其妙乎？二、喜怒为戒。专气致柔，能如婴儿乎？一者，阳之始生也。如子在母胎，以柔守之，故谓之专气。所谓听之以气也。经曰绵绵若存，用之不勤。此专气之道也。盖阳之初生，以有刚性，当慎其初。方复之时，专以柔御，浸而刚长，过则失中，乃所以致之也。致，取也。取柔以御刚，不欲以失其和也。月之既望，金水两半。上弦如绳平而直也，不可差胜。和理出於性，性与情合，阴阳之道焉。金之得火，体变为乾，乾转巽，方变体归坤，五能养一，母立牝基。经所谓而贵求食於母，不可不致柔，是故如婴儿无蹶暴之理也。三、深明色空。涤除玄览，能无疵乎？心化而为性，利欲之情泯迹而不见，性隐而心生妄想之缘，触涂而拥底。欲穷道要，深察天机。外境未忘，邪心愈胜。盖大道在虚心而得天机，斯莹浄而明。原夫一自无生，匪凝然而无由索隐。乾从坤变须智彻，而可以观微句嗜欲之昏理，乃天机之蹇浅。涤除二字，务在刳心。玄览之功，必先忘己，所以水澌流动，海莹天空，澡雪精神，疏明究竟，非玄不览，惟道是从。此荣趎问卫生之经，颜回契心斋之妙。四、字言治道。爱民治国，能无为乎？经之大旨，在治身治家、治国治天下。疏之所归，在性宗命宗，常道轮贯，玄显单修齐修。不能会之，则分流。以理达之，则一致。此篇初言载营魄，其理在日月往来，交合火候，药物进退。次以专气致柔，涤除玄览，皆原性命之本。至此忽言爱民治国，言涉世法，何支离邪？不然，以一身之言，心为君也，血气犹民也。心浄神和，神合则荣卫周流，而血气条达，阴阳四时，自得其序。不驰不骤，是犹爱神贵气，一心融和而政无为之道也。《灵枢》曰：天地潜冥，六元自经。此天之自然，无为以至。治世之道，以民为本，爱之则子来，利之则麋至，诚而服之，悦而使之，不淫其性，不迁其德，陶陶焉居仁寿之域，岂有为哉？所以与阴阳合，用天地同功，其於治道，又何间焉？五、调御刚气。天门开阖，能无雌乎？柔者不能刚，雄者不能雌，性也。能柔能刚，知雄守雌，道也。一於性而不合於道，非圣人也。圣人动与道合，用与道同。庄子曰：天门者无有也。以无有为开阖，则不见为雌之义。夫天门者乾也。乾以六气言之，至巽己为天门。以八卦定位言之，戌亥为天门，巽为地户，即坤也。乾至己为纯阳，可谓雄也。而居坤位，是不离於雌也。当刚之时，与柔合德，岂不曰能为雌乎？戌亥乾之位，自午分六气，亥为纯坤，乾居坤位，得非为雌乎？此乾坤自然之理。故东南巽，阳气所出，天门开也。西北乾，阴气所入，天门阖也。又自东辟至巳，巳乃未也，未为人门，所以巽为地户。非特正未是也。至於人用之亦然。凡言能与不能，化性而入道也。盖营魄为月，坤主月也，非炼四象而入中宫欤？盖道能生物，雄则独阳不生，托乎阴阳，以生为义。故取其母。经曰有名万物之母，是为法则。阴阳以月为准，一月之内自朔既晦，乾坤互体而成其道。月之初三日，再生震，震受庚符，坤一变为震。八日变丁，坤再变成兑。十五日变乾，十六日转巽，乾之一变，十六日出辛。二十三日乾再变艮。平明出丙，三十日甲地丧明，三变坤没乙，至于晦。阳德以亏，会阳於艮，资阴以养，日月炼形。阴阳相夺，月得魄而生。庚日得魂而告朔。俱自艮始，艮为门阙。庄子曰：入出而无见其形，是谓天门。天门者，无有也。夫乾坤者，画卦则显象，不画卦则象安在焉。六阳为乾气之变也，六阴为坤时之行也。乾复变坤，乾何有也？坤复变乾，坤何存也？不一其形，且何定位？一出一入，物自乘之。故万物出乎无有，无有一无有，圣人藏乎是。六、脱落知见。明白四达，能无知乎？知者，自知也。见者，自见也。自知者有所悟，因知而发天光。自见者有所明，因心而探妙本。见无所见，洞然通照。非徒无法也，而法法无遗焉。阴阳之变化，日月之交合，乾坤之互用，出入之有无，了乎一心，曲尽其妙，则可谓明白矣。夫智以自知，在内而不在外也。见以自见，在己而不在人也。若以智为谋，所谋在物，非盗机也。以明为见，所见在事，非了知也。当用其光，而复归其明，岂可昭昭然如揭日月？虽自知自见，亦不可以知见自知也。《楞严》曰：知见立知，即无明本，解脱知见，即为真如。聪明其可不诎乎，言辩其可不忘乎。则知至人之心，知之而不言，而言者不知矣。后总言妙用：用一、功用在物。生之畜之。道者，天地待是而后生，日月者，万物待是而后作。阳唱於始，《易》曰首出庶物是也，阴成於终，无成有终是也。万物由之以生以化，故道为物之母，生之也。德有成之理，畜之也。非道无以生，非德无以畜。畜，养也。物在天地之中，道乃涵养之也。又曰：畜以聚之。然一性之大道以具矣。非德成之，性或亏矣。此篇自载营魄以至抱一、专气、涤除、爱民，皆自有为而至无为也。何哉？天地有自然还丹之道，人法金火，修成自然之道，故以无为终之。又天门开阖，独守其母，不浮不动，若无知者，则道尽於此矣。魄营则生之，成魄则畜之，为而至於不为，知而自为不知，则还全之道。生而不有，为而不恃，长而不宰，有无为功焉。夫无为则道之妙也。二、不居其功。生而不有，为而不恃，长而不宰。此三句义重明无知字也。夫学道者初贵乎忘物，次贵乎无心。所谓金丹之道，与天同功。虽存师法，而毕竟执天之行，不可拂其自然之理也。然不可不知，不可不为。知其至要则反乎无知，始於有为终合无为。金夺火也，岂有取之之心？取犹不取也。故生而不有，为而不恃者，存乎阴阳之妙用也。岂以其功有所恃邪？此道虽用之以阴阳，而其运机也，阴阳不可测。长而不宰，言月之初及其圆成也，何加手焉？杨雄曰：圣人以不手焉，圣人宜与於斯乎。三、牒前言。不有其德，是谓玄德。是谓者，牒前也。总结一章之义，赞叹其微也。谓前文露天地还丹之旨，乾坤爱炼之机，不测其渊，徒为世法，岂知药物备具，火候无差，造化不能隐其微，体用无以出乎此。《阴符》曰：知之修练，谓之圣人。乃玄德也。
　　邵若愚曰：载营魄至是谓玄德。心无定名，随处而立。心动则着物，着物便见心。心动则属阳，其名曰神，又名曰心。心不动则属阴，其名曰精，又名曰性。心向外也，为视为听，其名曰魂，又名曰情。心向内也，收视反听，其名曰魄，又名曰意，皆随处立名。总名曰心。乃知心者载身之主，无不经营。本言魄者，为魄属阴，阴以静为法制。心为内，静则精魄住。精魄住，则神魂住。精神魂魄，混融相合为一，谓之抱一。抱一虽能治二炁於黄道，会二性於元宫。攒簇五行，合和四象。此长生之术，未极於道者，缘心着一故也。老子叹曰：能无离乎？离有入无，令心廓彻清静。始曰无为，此名真心，乃大道也。如专气政柔者，既言专气，使是用心。有心则不得致柔，能比如婴儿无心乎？若涤除万境，一心览玄，如玉有疵，能有心执玄，能无瑕疵乎？夫爱民治国之心，经营天下之政，事彰於迹，有迹则有忧，而能显诸仁，藏诸用，而无为乎？天然机解之门，心也。开阖应务之际，能随顺物情，而为雌乎？心本浄明洁白，四方通达，缘染知见，情解至碍，不能虚静，能无知见乎？夫一者，攀缘之本，生灭之根，既有一系着，即非无为之道。能离抱一之迹，方合於玄德。玄德者，生育之，畜养之，夫生之者，道而不见其有为之者，德而不见其恃，至於长成而不为主宰，是谓玄德。故庄子曰：通於一，万事毕。若无心得一，而鬼神报。此之谓也。
　　王志然曰：载营魄至是谓玄德。至人以体性抱神为入道之序，以寂然至无为体道之用。夫载营魄者，以雌静为体，柔伏为用。控适制御，必待阳魂为之配。魄则依形而能静，不能动者也。魂则载形而能动，不能静者也。离合自然，唯神是主，亦犹车之有轮，毂辐虽具，何因自行？当其无车之用，方其用也，是须臾不可得而离之。故曰抱一能无离乎？尝试论之，神不一之谓罔，精不一之谓两。由物而之於罔两，何灵之有？盖以人之有生不明此道，自丧己灵，殆其将启手足之际，精华耗散，魂魄悠扬。魂必随识而散於空，魄则随尸而沉於地。举皆不得其归真之趣，与夫静曰复命之说不可同日而语。施肩吾曰：精住则气住，气住则神往。庄子：精全则气全，气全则神全，神全则道全。三者既全，所谓形精复形神，俱妙与道合，真心志久，宁天光自发学者所患乎？有学道之心，无学道之质，有学道之质，无学道之心尔。畏所失者，失其所以治心养性之本。故老子设问曰：专气致柔，能如婴儿乎？喜怒不形乎色，好恶不入乎心，诸境对忘，不立一尘，何疵之有？身犹国也，国犹身也。未闻身治而国不治也，国治而身不治者也。始於有为，终於无为。外虽淡於有为之末，内必保乎无为之本。故曰爱民治国，能无为乎？《大易》以乾坤为门户，谷神以玄牝为门户。天地阴阳，卷舒启闭，出入开阖，不失其时。人之有身，不失其为天地阴阳之用。每顺乎天，未尝违天；每下於物，未尝先物。故曰天门开阖，能无雌乎？聪明智慧，大丈夫之能事，达则兼济天下，用之则行，含之则藏。不迁怒，不二过。盛德贤貌，终日如愚。孔门弟子，颜渊一人而已。黜聪明，堕肢体，离形去智，同於大通。大白若辱，明道若昧。故曰明白四达，能无知乎？若然，则众德妙行，大备於我，是将为造物者同功。道生万物，其在我也。生之畜之，何难之有？生之以遂其性，畜之以极其养，无私爱私利之心，故生不有，无自矜自伐之心。故为不恃，无小智小巧之心。故长而不宰，利泽施乎万世，不为爱人，功盖天下而似不自己，孰得而称之？伟哉。道足以利物，德足以利人，行足以利己，而又能不自有，不自恃，不自宰，所谓人貌而天，天德深矣远矣，广矣大矣。人侔於天，而不谓之玄德而何？
　　道德真经集义卷之十五竟
　　道德真经集义卷之十六
　　凝远大师常德路玄妙观
　　提点观事刘惟永编集
　　前朝奉大夫太府寺簿兼
　　枢密院编修丁易东校正
　　载营魄章
　　黄茂材曰：载营魄抱一，能无离乎？营，动也。魄，阴也。阴属形，形本不能动，气载之而动。人能习使气不离其形，是谓抱一。不言气者，唯此为可以生，无有二也。专气致柔，能如婴儿乎？能抱一矣，久而自能忘形而专养乎炁，故不言形，凡人所以与物争者，累於形也。能忘其形，归於婴儿，则无争之之息，故曰致柔。柔者，生之徒。涤除玄览，能无疵乎？夫至此，并与形气而忘之矣。洗涤其心，虑尽垢除，等於太空，岂复有疵？爱民治国，能无为乎？夫学道而至於无为，岂一日之积哉？抱一矣，致柔矣，玄览无疵矣，然后可以至於无为。傥未能是，而强欲至於无为之地，夫是之谓坐驰，去道益远。国譬则其身也，民譬则其神也，爱民治国，与其身同。天门开阖，能无雌乎？天门，门也。今婴儿脑中开阖不住，修真至此，可以上通天道，故谓之天门。雌与牝同。明白四达，能无知乎？无知者，无所不知，犹人开眼而视，无所不见。何尝曰吾有见焉，有见有不见，谓之眼病。有知有不知，谓之心病。自抱一，凡六进而后至於无知，是以啮缺问於王倪，四问而四不知，啮缺因跃而大喜，良有以也。生之畜之至是谓玄德。经凡两言此矣。前者所言道也，今之所言德也。道降而为德，德之妙者复与道合，故谓之玄德。
　　程泰之曰：载营魄抱一，能无离乎？一者，总万之名也。方言喜怒哀乐，欲发而未发，聪明知虑，欲形而未形，管万为一，精粹无离，即由道出一之初也，道一而已。本道而着诸事，其可名以德者，则固异於道矣。由所得之德，而分仁义礼智信以名之，则原远而末益分。向之着进而全者，今遂列敌为五，而五之支裔又有不可胜数者焉。故老子，薄之，而为之言曰：失道而后德，失德而后仁义礼也。夫其谓失者，非亡逸之谓也。去本转远，则命数愈多，益与一戾也。是以老子之所最贵，有存乎妙徼混同之初。而伊尹自言其得，则亦属乎德善克协之地也。稽合初终，率皆准一以为之则也。列子之论，多岐亡羊也。曰惟反同归一为无得丧。庄子曰德总乎道之所，一曰总曰归。则皆从夫命复也，故此之体道必以抱一为首也。人之神气为魂，形体为魄，月之质不受日光者，亦命之为魄。此之营魄，即《易》之游魂而对出者也。游者能轻扬入出。而营魂之营，则如营合屯聚，然有所拘制而不能自主其运动矣。故形神之或升或降，最为一身机要也。神能载形，则趋向施为惟我所运，若神之不王，反为形体之所屈伸，则衰矣。今也以神为车，以形体为物，车行而物乘其上，是其神已能载形矣。人而能此，则意之使形，如车运物，欲东而东，欲西而西，惟所欲之，有听无拒。以之抱一，殆不难矣。特不知其於载形而抱一也，能终不舍去以否焉耳。故乎之乎之者，疑之也。以疑辞审谂末者，使之循以自省也。故庄子论卫生之经曰：能抱一乎，能无失乎？正此意也。凡此章皆为望道已见，而守之未坚者言之也。若抱一而能不离，致柔而能如婴儿，直与道一矣。若使老子从此地置言，则疑辞当为决辞矣。凡此章下文设乎以示疑者，其义皆类此也。专气致柔，能如婴兄乎？列子之形容婴孩也，曰气专致一，和之至也。物不伤焉，德莫加焉，言其生厚而未迁於物也。孟子曰：大人者，不失其赤子之心者也。言其虽已交物而不忘其初也。合二者而言，故惟常德不离者，为能复归於婴儿也。人之将有为也，气实奉志而行焉，其於政志如风之畅达寒暑也。苟惟气不他用，专以致柔，及其致之，而至则和不伤物者复矣。特不知其能及此否耳。涤除玄览，能无疵乎？玄者，窈深不测之谓也。玄牝、玄德、玄同、玄览，皆从窈深而形容其地也。览者，以瞻视言之也，冥冥之中独见晓焉，是其见之窈深者也。是见也，人皆有之，惟其心源不清，随物而往，则耳目之官且复蔽翳，而何晓之能见也哉？南荣趎之问老子曰：目之与形，吾不知其异也，而盲者不能自见。老子略举性情之本以警之，趎遂有寤，於是退而就舍，召其所好，去其所恶，十日而复见老子。老子嘉其能自洒濯也。趎之问者目力也，而老子所告则性情也。趎能洒濯其性情，则蔽翳自去，得其本矣。故夫涤除玄览者，非致力於目也。究其何以致翳，从而洒濯之，则凡其可以见晓者，还复其初矣。复初而其览玄矣。爱民治国，能无为乎？爱民治国必有具以行，其意乃能有成，则凡立政立事皆其具也，既以有具而又戒其作为者，庄子固尝明之矣。曰：闻在宥天下，未闻治天下也。其在宥之说，则黜聪明，屏赏罚，顺性命之情而安，安之从容无为，而万物不累焉。有超乎纪纲法度之上者矣。此其所谓无为者也。故夫务因循者则不能，以有为而求治甚力，则常失诸多事。故此之致戒，犹曰孰能爱民治国，而不至於出意作为也乎？夫任理无作，则后章之治大如烹鲜者是也。是其所以得云无为也。天门开阖，能无雌乎？庄子尝指宇宙万物生死有无出入之地，以为天门，则是天之天门也。又尝论道之不可言传者曰：其心以为不然者，天门不开矣。则又以人心为天门也。天之天门既为生化出入之地，故人之天门亦其天机出入之所也。造物者之翕张阴阳、迭运生化也，是为能制天门之出入者也。人之涉世能谨存亡於操舍，审当否而迎拒，则一身之天门，亦能制其开阖矣。存养至此，固已盖天下而出其表，尚能当可而动，不为物先，岂不益善乎？明白四达，能无知乎？明则无所蔽障，白则不至黯暗。四达者，无门无旁，四皆通彻也。所谓远在八荒之外，近在眉睫之间，介然之有唯然之音来干我者，我必知之，是明白而能四达者也。人之能及乎此也，患在锐於用智。无事则太察，遇事则太凿也。若有得乎道，则不然矣。未尝有见也，而见因物生。着龟之智，水镜之明，皆其则也。苟其持养未及乎此，则聪明睿智而愚以守之，或能不暴其有也乎？生之畜之。本无而创有，故得云生。如道生一，一生二者是也。因其已生而坚凝之，则为畜。如以畜其德者是也。几此章所指，自抱一致柔已下，皆其执德而求复乎道者也。一柔元达之求，以德言也，无离无疵之是冀，则求复乎道也。载专涤除之类，所以致其德也。能致则能生矣，一柔元达於我乎，居则其能畜者也。孝悌之生仁，可欲之生信也，皆其所谓生也。仁既生矣，而有以乐之，使不去善。既信矣，有以充之，而至实则生，而又畜之谓也。生而不有，本无也，而我为生之，顾不肯搅为己有，此体道者之高致也。前之生畜以成德也，此之不有者，有而若无，实而若虚，不居其成者也。为而不恃。庄子所谓当而不自得，故不恃也。长而不宰。高出其上而默运之，不明施其宰制之方也。若真付之不宰，则孰斡其柄？是谓玄德。前之八乎而八疑者，虑其未能有及也。苟皆确乎能之，则其德备矣。备此八德，而又将之以不有不恃不宰，则其为德窈然幽深矣，故揆诸众德，而此独为玄也。德者道之着乎事者也，非与道异也。谓失道而后德者，恶其迹之着耳，若上德不德，则其进藏而深矣。故凡言玄德者，其名固不离德，而其深与道等矣。庄子设为孙扁问答曰：至人忘其肝胆，遗其耳目，芒然彷徉乎尘俗之外，逍遥乎无事之业。是谓为而不恃，长而不宰。今汝饰智以惊愚，修身以明污，昭昭乎若揭日月而行，何暇乎天之怨哉。於是从其揭日月者，对观而反求之，则玄德之地可想矣。论后章之言道生德畜也，又极诸不有不恃不宰者，正此章之复出而详尽者也。而有异焉，此章道德之在人者也，后章则夫人交具也。於是老氏之言有及乎天地圣人者，或时不加别异，槩而言之，以示天人无二致也。此又其一书之通例也。不可谓言天则专於天，言人则专於人也。
　　朱紫阳曰：屈子载营魄之言，本於老氏。而杨雄又因其语以明月之盈缺，其所指之事虽殊，而其立文之意则一。顾为三书之解者，皆不能通其说。故今合而论之，庶乎其足以相明也。盖以车承人谓之载，古今世俗之通言也。以人登车亦谓之载，则古文史类多有之。如《汉纪》云刘章从谒者与载，《韩集》云妇人以孺子载。盖皆此意。而今三子之言，其字义亦如此也。但老子，屈子以人之精神言之，则其所谓营者，字与荧同，而为晶明光炯之意。其所谓魄则亦若余之所论於《九歌》者耳。杨子以日月之光明论之，则固以月之体质为魄，而日之光耀为魂也。以人之精神言者，其意盖以魂阳动而魄阴静，魂火二而魄水一。故曰载营魄抱一，能无离乎，言以魂加魄，以动守静，以火迫水，以二守一，而不相离。如人登车而载，载於其上则魂安静而魄精明，火不燥而水不溢，固长生久视之要诀也。屈子之言虽不致详，然以其所谓无滑而魂，虚以待之之语推之，则其意当亦出此无疑矣。其以日月言者，则谓日以其光加於月魄，而为之明，如人登车而载於其上也。故曰月未望，则载魄于西；既望，则终魂于东。其遡於日乎，言月之方生，则以日之光加被於魄之西，而渐满其东，以至於望而后园。及既望矣，则以日之光终守其魄之东，而渐亏其西，以至於晦而后尽。盖月遡日以为明，未望则日在其右，既望则日在其左。故各向其所在而受光，如民向君之化而成俗也。三子之言虽为两事，而所言载魄，则其文义同为一说。故丹经历术皆有纳甲之法。互相资取，以相发明，盖其理初不异也。但为之说者，不能深考。如河上公之言老子以营为魂，则固非字义，而又并言人载魂魄之上以得生，当爱养之，则又失其文意。独其载字之义粗为得之。然不足以补其所失之多也。若王辅嗣以载为处，以营魄为人所常居之处，则亦河上之意。至於近世，而苏子由、王元泽之说出焉。则此二人者平生之论，如水火之不同，而於此义皆以魂为神，以魄为物，而欲使神常载魄以行，不欲使神为魄之所载。洪庆善之於此书，亦谓阳气充魄为魂魄，能运动则其生全矣。则其意亦若苏、王之云，而皆以载为以车承人之义矣。是不唯非其文意，且若如此，则是将使神常劳动，而魄亦不得以少息。虽幸免於物欲沉溺之累，而窈冥之中精一之妙，反为强阳所挟，以驰骛於纷华胶扰之涂，卒以陷於众人伤生损寿之域，不自知也。其於二子之意何如哉？若其说杨子者，则皆以载为哉，固失其指，而李轨解魂为光尤为乖谬，至来贯之、司马公始觉其非，然遂欲政魄为胐，则亦未深考此载字之义，而失之愈远矣。唯近岁王伯照以为未望则魂，为明所载，似得其理。既而又曰既望则明，为魄所终，则是下句当曰终明，而不当为终魄矣。以此推之，恐其於上句文义之乡背，亦未免如苏氏王氏之云，为自下而载上也。大抵后人读前人之书，不能沈潜，反覆求其本义，而辄以己意轻为之说，故其卤莽有如此者。况读《楚辞》者徒玩意於浮华，宜其於此尤不暇深究其底蕴。故余因为辩之，以为览者能因是而考焉。则或沂流求源之一助也。
　　詹秋圃曰：载营魄至是谓玄德。《能为章》谓人能有取於无知无雌，乃能终始相忘於无事也。广推爱惠以安民治国者，吾能使之不知其所自来。天，玄也。雌，牝也。天门开阖，而能使之不为雌牝随声以相应和。此心已各明白四达，而能使之泯其知识，终始相安。是能无为而无不能为矣。
　　张冲应曰：载营魄抱一至是谓玄德。魂属於肝，魄属於肺，魂以天之炁而为魂，魄以地之精而为魄。人有此身包载其魂以营守其魄也，有能抱天地纯一之精炁，交感相生，不相乖离，则专气政柔而精化为炁，阴消阳长而魄宁魂清，寂然其中，神如婴孩，尘垢除涤，无所揉杂，耳聪目明，所览玄矣。安有疵病其身哉？推而用之，以之治国，则属我之精，生民之炁，而爱民治国自有不可知之妙。反而行之，天门开辟则百窍不塞，而雌魄化为雄炁，雌魄不可得而乱。地户潜通则不言而化行，明白四达而道满天下，人有不可得而知。故曰生之畜之，谓之真炁既生，则加畜养之。又曰生而不有，谓炁生矣，不可有亏耗之失。又曰为而不恃，谓精化为炁，不可恃其已化而起雕害之心。又曰长而不宰，谓之生而必养之，养之而又加爱护之，毋容宰割其炁，以害其生。则其玄，我得之矣，是谓玄德。
　　张灵应曰：人有此身，得天之一而有此元炁，得地之一而有此元精。子时而一阳初动，午时而一阴初生，把握得此，精不失炁不损，这我神如何得而不宁也？藏精养无，工夫只在子午一升一降时，抱负得稳，却从渐而入，自然日积成功。
　　白玉蟾曰：载营魄。安心抱一。能无离乎。甚处去来。专气致柔。纯清绝点。能如婴儿乎。混然一片。涤除玄览。无心於事，无事於心。能无疵乎。身心如一。爱民治国。怡神养气。能无知乎。无念无为，无思无虑。天门开阖。心地开明。能无疵乎。一而不二。明白四达。一理烛物，冰融月皎。能无知乎。终日如愚。生之畜之。一心所存，包含万象，生而不有。心同太虚。为而不恃。智周万物。长而不宰。泰然无我。是谓玄德。
　　廖粹然曰：载营魄。既知其子，复守其母。抱一。静心。能无离乎。道不可须臾离。专气致柔。用志不分，乃凝於神。能如婴儿乎。返归童蒙，无欲无为。涤除玄览。不见不闻，内外清虚。能无疵乎。故无病患。爱民治国。人主以道爱天下，吾亦爱神而守神。能无为乎。故不妄作。天门开阖。顶门擘破，阳神出入。能无雌乎。阴鬼自消，决无魔障。明白四达。神光烜赫，流盻八方。能无知乎。自然而然，不得而知。生之畜之。道自生我，德亦成我。生而不有。返本归根，忘形忘我。为而不恃。施恩於我，不望我报。长而不宰。长我成我，故无害我。是谓玄德。所谓有道德自成矣。
　　陈碧虚曰：载营魄抱一，能无离乎？道家以阳神曰魂，魂乐其生。阴鬼曰魄，魄好其杀。魂则游，魄则静。《白虎通》曰：魂者，云云也。营者，营营不定貌。故谓魂为营也。旧说曰：载，乘也。营，魂也。又谓营护阳气也。夫魂为阳精，魄为阴灵，阳精喜动逝，故仙书有拘留之术。阴灵喜浮惑，故仙书有制伏之法。使其形体常乘载阳精阴灵，抱守太和纯一之气，令无散离，永保长年矣。夫道之抱一，如鉴之含明，明岂离鉴乎？此教人养神也。今解曰：能无离乎者，老氏审问之辞也。犹如说戒曰能持否之例是也。夫人欲要抱一之术，当能心无散离乎。若无散离者，即是乘载魂魄，抱守纯一之道也。能如婴儿乎？下皆以此义释之。专气致柔，能如婴儿乎？旧说曰：专，一也，任也；气者，冲和妙气也，又自然之气也。夫人卓然独化，禀自然冲和妙气，气降形生，自无染杂。若乃专任冲妙，知见都忘，使气自纯和，形自柔弱，不为众恶所害，是得婴儿之全和也。此教人养气也。今解曰：能如婴兄乎者，言人欲专气致柔之术，当能如婴儿纯和乎，若能如婴儿之纯和，即是得专气致柔之术也。涤除玄览，能无疵乎？旧说曰：涤，洗也。除，遣也，理也。渊览，心照也。疵，瑕病也。夫人当洗涤尘垢，除遣五情，内外清虚，心照万事，瑕疵之病莹然不生。此教人修心也。自此上三事，约人修身。自此下三事，劝人治国也。经曰修之身，其德乃真。修之天下，其德乃溥也。今解曰：能无疵乎者，言人欲要洗心除垢，冥察内外之事，当能自省己躬，无有疵瑕之病乎。若能无疵瑕之病，即是涤除玄览之法也。爱民治国，能无为乎？旧说曰：爱民者当爱民如赤子，临政不可苛虐，赋役不可伤性，治国者当务农简事，使民各遂其业而安其生，斯无为之化也。今解曰：能无为乎者，言人君欲爱养万民，令不伤天性，治国务农，使无繁细，当能清静无为乎。若能清静无为，即是爱民治国之术也。天门开阖，能无雌乎？天门者，自然之门也。自然生太极，太极生天地，天地生阴阳，阴阳生万物、死万物，生死由之而往来，故谓之天门。开谓散施，阖谓歙敛。开则生成，阖则衰灭。虽生万物，而未见其生生者；虽死万物，而未见其死死者。生生死死而莫见其形，得不谓之自然乎？能体自然者，其唯大人乎。夫大人量包宇宙，气含阴阳，所为雌静，则生死王衰不入于胸中。雌静者，自然之妙用也。此戒治身治国者，当以雌静是守。旧说曰：天门者，北极紫宫之门也。天有北极星，在紫宫之内。宫内又有五帝迭相休王，故门有开阖也。开则为泰，阖则为否。故春时青帝门开，余门皆阖。四时之例如此，且五运终始，历数之变兴废不常，唯圣人知天知命，常守雌静，则不为变动所倾。故永亨元吉也。或以治身论者，天门谓鼻口也。开阖谓喘息呼吸也，言人雌静柔和则气息深远，绵绵微妙，致其精神恬然，自在无为也。今解曰：能为雌乎者，言天门开阖休王者，乃历数之常，唯能雌静谦下，故阴阳不能移，寒暑不能变也。明白四达，能无知乎？旧说曰：明谓慧照也，治身者虽有慧照之心，聪明通达若无见闻，治国者其德明白，如日月之照，四达海内，当塞聪蔽明，能如无知，使天下百姓日用不知，是谓有道。今解曰：能无知乎者，欲得智慧明白、四达天下者，先须收视反听，当能常守无知乎。若能无知者，即是智慧明白，四达之原也。生之畜之至是谓玄德。言修身治国，能行上六事，即如道之生物，不塞其原，任其自成而已；德之养物，不禁其性，全其素分而已。夫万物卓尔独生，圣人岂有乎哉？群类各自营为，圣人何恃乎哉？且物自长养，圣人安所主宰乎哉？斯乃忘功忘物，洞入冥极，是谓渊德也。王弼曰：渊德者，有德而不知其主，出乎幽冥也。
　　谢图南曰：载营魄至无离乎。《书》曰：哉生魄，指月十六日也。月自既望之后，魄生则明死，阴初长也。人之一身，魂为阳，而魄为阴。当阴生之时，魄方营营求进，而能守一不离，则不为阴所胜矣。一者，天之玄也，阳也。施之国家，则小人不得以胜君子，同一道也。专气致柔，能如婴儿乎？黄石公曰：柔能胜刚，弱能胜强沁养身之道，以柔为本。其气不专，则强暴之阳得以间之。当如婴儿之未孩，柔之至也。人之多欲，必为强阳所使，不可不戒也。涤除玄览，能无疵乎？经曰：圣人虽有荣观，燕处超然。则玄览之谓也。垂旒蔽目，不欲目与物交。盖外交乎物，则内心从之，修身之道不见可欲，使心不乱。涤除其外则接乎吾前，皆玄微矣。无疵者，人欲不得以问天理也。爱民治国，能无为乎？修身所以为治国乎。天下之本，内心清明，不为嗜欲所夺，则以之爱一一民，以之治国，可以为无为，事无事矣。尧之非心，舜之恭己，皆此道也。天门开阖，能无雌乎？经曰塞其兑，闭其门，终身不动。天门指在上乾宫也，雌，阴也。天门开阖，贵有常度，而阴邪之气不得以间之，则吾身理矣。施之国家，则辟四门而小人勿用者是也。明白四达，能无知乎？视非以目而以道，则明可四达。疏通无蔽，而物来能名也。私欲间之，近在目睫且不及见，而况於远乎？能无知者，不求知也。不出户而知天下，不窥牖而见天道。此岂可以有知知之乎？《关尹子》曰：一情冥为圣人。生之畜之至玄德。人伪既销，天理自长。施之吾身，则积善在身，日加益而不自知者也。施之天下，无一民一物不在生育长养之内，而未尝以功自居。此所以为玄德。玄，天也。宰，主也。盖尝论之，阳之有阴，阴之有阳，不能免也。而圣人常欲进阳而退阴，岂非阳为君子，阴为小人乎？阴在吾身，则足为吾身之累，小人在国家，则足以为国家之害。治身治国，无二道也。是故无思无为，而不失赤子之心，不识不知，而尽屏外邪之气，则一身可以优游矣。推之天下国家，复何为哉？茫然天运，窈尔神化，盖有不知其所以然而然者，岂非玄德乎。舜之天德，出宁文王之顺天理物，其谓是乎？
　　林庸斋曰：载营魄至是谓玄德。营，魂也，神也。魄，精也，气也。此三字，老子之深意。载犹车载物也。安一载字在上，而置营魄二字於下，如谜语然。魄以载营，则为众人；营以载魄，则为圣人。合而言之，则营魄为一。离而言之，则魂魄为二。抱者，合也。其意盖曰能合而一之，使无离乎。将离而二之乎，故曰抱一能无离乎。此六字，意亦甚稳，正要人自参自悟也。婴儿未有闻见，则其气专。政者极也，柔者顺也。能如婴兄专气致柔，则能抱一矣。故曰能如婴儿乎。此老子设问之语也。盖曰人能如此乎。此下数句皆然。荡涤瑕垢而观览玄冥，则必有分别之心。无疵者，无分别也。虽荡涤瑕垢，而有不垢不净之心，则能抱一矣。有爱民治国之功，而有无为而为之心，则能抱一矣。阴阳阖辟，有雌雄交感之理，而无雌雄交感之心，则能抱一矣。天门，即天地间自然之理也。此亦借造物以为喻。缘此等语遂流入修养家，或有因是而为邪说者，误世多矣。明白四达，无所不通也。而以无知为知，则抱一矣。生之畜之。言造化之间，生养万物也。造化何尝视之以为有？何尝恃之以为能？虽为万物之长，而何尝有宰制万物之心？如此而后谓之玄妙之德。此章之意，大抵主於无为而为，自然而然，无为自然，则其心常虚。故以神载魄，而不以魄载神。此圣人之事。以魄载神，则着迹矣。《老子》一书，大抵只是能实而虚，能有而无，则为至道。从说横说，不过此理。
　　范应元曰：载营魄抱一，能无离乎？营魄，魂魄也。《内观经》曰：动以营身之谓魂，静以镇形之谓魄。河上公曰：营魄，魂魄也。魂属阳，魄属阴。一者，道之一也。谓身载魂魄，抱道之一，顷刻无离，人能之乎？专气数柔至能无疵乎。专者，静定不挠之义。疵，黑病也。夫婴儿气专而和柔，谓不挠其炁，以致和柔。俾常如婴兑之时，人能之乎？心不虚则不明，不明则不通，谓涤除私欲，使本心精明，如玉之无瑕疵，鉴之无尘垢，则冥观事物、皆不外乎自然之理。人能之乎？爱民治国，能无为乎？谓抱一、专气、涤除等事，既以修身明心，可推充此道以及人物，即爱民治国之本也。循自然之理，以应事物，莫不有当行之路。则何以智为爱民者，非区区爱之，但不害之，即爱之至也；治国者非区区治之，但不乱之，即治之至也。人能之乎？天门开阖，能无雌乎？天门者，以吾之心神出入而言也。心神本不可以出入言，然而应物为出，应己为入。出则开，而入则阖。不可不如是而言也。《庄子□天运篇》载：正者正也，其心以为不然者，天门弗开矣。成玄英注亦云：天门者，心也。雌者，言其主静而和柔也。亦感而后应之义。河上公并苏注皆作为雌。一本或作无雌，恐非经义。盖当经中有知其雄，守其雌也。理亦当作为雌，谓吾之心即天之心，当於一动一静之际常为雌柔，使神气和顺，则阴阳之炁一开一阖，亦和顺矣。明白四达，能无知乎？明白，虚也。四达，通也。谓此心虚明坦白，四达皇皇，感而后应，而常虚无，以私意为之，人能之乎？盖此心无为而无不为也，无为是本，无不为是末。然本末一贡，得其本则以一行万，而逐处皆是；通乎末则会万归一，而无时不中。但人当守其本，则末自归一尔。生之畜之至是谓玄德。畜，养本也。盖谓万物皆根於道而生，本於德而养，然生之而不以为己有，为之而不恃其功，至於长成而不为之主，故万物各得其所，而不知所以然而然。是谓玄德也。圣人体道而无迹，大而化之，是以百姓不知帝力，玄之德也。
　　薛庸斋曰：载营魄抱一，能无离乎？文玄先生曰：运载魂魄，抱守真一，能不相离乎？至阴肃肃，至阳赫赫，肃肃出乎天，赫赫发乎地。两者之交通也。然后运载日月之精华，呼吸天地之根蒂，子母相守，犹鱼在水，此长生久视之道也。王褒谓：聚精会神，得非有所知乎？专气政柔，能如婴儿乎？专一养气，而致骨弱筋柔，能如婴儿乎。涤除玄览，能无疵乎？能玄览万物之化，而不能无瑕疵者，犹有玄览在焉耳。若能涤除玄览，则无瑕疵矣。爱民治国，能无为乎？心，君也。身，国也。精气，民也。君能无为而治，则国以富而民以安。其或有为，非徒无益，而返害也。天门开阖，能无雌乎？天门开阖，元神所以出入也。若静而有其静，则神其窒也。明白四达，能无知乎？神室廓然无一物，则明白四达矣。或有所知，其能明白乎？生之畜之至是谓玄德。生畜万物，不恃赖其功；成长万物，不宰割而用。使万物莫知所谢，岂非玄远之德邪？老子之道，长於治身，除清静无为之余，清深隐奥莫之能测者，其惟名神载营魄乎？古今解义各不相师，论理性者讥其小工，修炼者失之粗殊，不知此圣人之机要也。文人不能骋其辞，谈士不能利其辩，会当耳授心听，志励力行，然后可与释其义尔。
　　休休庵曰：载营魄至是谓玄德。人之灵明，字之曰心曰神。神俗谓之魂。神气曰魄。前因妄为，劳神而气衰。今知其非，息念寝机，营养神气，契合情冥大道，是谓抱一。能永无失乎？专一真气而致柔顺，能无念无欲，如出胎之婴儿。又当洗涤玄妙，见解莹净，无一点瑕疵，乃见了事。修身齐家、治国平天下，能任无为之道、无作之德者，内则心情气顺，外则民安国治也。天门开阖，能为雌乎？天者，心也。门者，万法由是而出。开阖者，放收也。雌者柔也，玄机妙用，或收善柔和而无刚利之害，履践相应，微妙玄通，廓达无碍，而不自矜自伐，兀兀然如无所知者，三才任道而生，万物以德畜养。虽然生之畜之，而不言有其功；为造化之主，而不恃其尊；万物承恩，皆得生长，而不作主。任其自然生长成化，是谓大道之得也。
　　褚伯秀曰：载营魄至是谓玄德。篇首载字，诸解难通。盖以前三字为句，抱一属下文，与后语下类所以费辞津合。尝深考其义，得之郭忠恕《佩解集》引开元诏语云：朕钦承圣训，覃思玄宗，顷改正《道德经》十章载字为哉，仍属上句。及乎议定，众以为然。遂错综真诠，因成注解。此说明当可去千载之惑。盖古本不分章，后人误以失之道哉句末字#1，加次章之首，传录又讹为载耳。五十三章末非道也哉，句法可证。今按玄宗《道德经》亦是作载，以载初解。杜光庭又以运载解。《不曾离章》作哉。不知郭忠恕集中所出。合以褚氏引用，姑存其说。《定观经》云：动以营身谓之魂，静以镇形谓之魄。魂阳清而升，魄阴浊而坠。阳动阴静，互成造化。二气寄形推运，不能反归其根，日消月杀，叶去树枯矣。圣人教使魂魄皆抱于一。一者，道之所生，为数之始，为物之元。在人则性初是也。魂魄抱一，不离则动静两忘，去道不达。专守其气使无间断。故能致极乎柔，不为喜怒所动。守气不专，则强阳得以间之，遇触而发暴，逸散荡气，非形有神，亦不能自存矣。可不慎诸。如婴儿，言其无知识，喜怒纯然，一团和气而已。此是玄门秘密工夫，世传炼气调息法，出於此。多流入旁门，罕得其正。道本乎夷，恬淡不离日用，虚心无为，道自居之。而学者多存玄妙之见，求诸寥廓之表，愈求愈疏。涤除去尽，归其本初，道体自全，何雌之有？国以喻身，民喻神气。能无以知乎？古本如此，后文以知治国国之贼可证。天门者，万物万化出入於斯，阳开阴阖以神其用。圣人密弘此道，必以雌静为主，故烛理明而应物不劳，以至明白四达。能无以为乎？古本如此，俗行河上本爱民下作无为，明白下作无知二字，正相反。无以为犹云无所为。恐聪明妨道，故教令无为。已上皆治身事。到此当以生物为心。生而不有其功，为而不恃其力，端居物长，不以宰制自尊，是谓深玄至妙之德。非世人所能测识也。
　　牛妙传曰：载营魄抱一，能无离乎？载者，再也。营者，生也。魄者，月也。抱一者，月之始生也。夫魄消谓之月尽，魄载营谓之月一。盖月之初生，始有一点之明月，能抱之渐而增长，以至於圆满着明也。由是观之，月尚不能离乎一点之明，而常抱之，而况於他乎？此善言从微方成着，从一方到万。夫一者，道也。凡天下事物，何莫由斯道也。孔子曰：道也者，不可须突离也。夫人有道则生，无道则死。曰生曰死，在夫能抱一与不能抱一之间耳。专气致柔，能如婴儿乎？专者，一也。气者，体之充也。盖人生天地间，呼吸往来而为命者，不过气而已矣。夫所谓婴兄者，天理纯全，人欲未萌。及其既长，感物而动，人欲渐起，以失其固有之良心，遂政好恶无节於内，声色知诱於外，由是衰相自见也。人能一其志，无暴其气，则其体和而柔，轻而健，其犹婴而处子也。列子曰：婴孩也，气专志一，和之至也。物不伤焉，德莫加焉。此之谓也。涤除玄览，能无疵乎？涤者，洗涤。除者，蠲除。玄者，道也。览者，观也。疵者，瑕疵，谓过失也。言为人之道，常洗涤身心，蠲除外虑，览观道妙，使为穷理尽性之人，於天地之间，可以无大过矣，安有瑕疵之称哉？庸常论天心其犹镜也，不涤除不明，道犹影也，不观览不见。是以道学君子常加存养省察之功，使无少有间断，则明德常明，不复为嗜欲所昏。如人之一日沐浴，而日日沐浴，又无日而不沐浴，使其疏瀹澡雪之功无少间断，则身常洁清，而不复为旧染之污，则鉴明尘浄，心照道明。此则涤除玄览之说矣。爱民治国，能无为乎？夫民为邦本，本固邦宁。故治国者必先於爱民，爱民之道在乎无为也，无为者不挠也。如昔者唐太宗尝谓侍臣曰：君依於国，国依於民，刻民以奉君，犹割肉以充腹。腹饱而身毙，君富而国亡，故人君之患不自外来，常於中出。於是轻徭薄赋，选用良吏。自是之后，海内升平，人民衣食有余，外户不闭，行旅野宿。此非爱民治国，无为不挠之说乎？天门开阖，能无雌乎？天门者，口也。盖口为一身之门户。人头圆象天，故以口为天门也。开阖者谓呼吸也，雌者雌雄也。夫开阖、呼吸、雌雄谓阴阳也。阴阳者，动静也。《易》曰：一动一静，互为其根。一阴一阳，是之谓道。能继之者善也。此盖言人孰能有呼而无吸耶，有静而无动耶？故曰天门开阖，能无雌乎也。《真定经》云：夫动二以为阴，静一以为阳。阳一则有变，阴一则守常。知常悟明，抱一契灵，坎离交固，变化自然。此论阴阳不偏枯、动静等对。故云天门开阖，能无雌乎。明白四达，能无知乎？明者，聪察也。白者，明敏也。达，谓通也。夫聪察明敏之人，其能四通而八达，不出户，可以知天下，不窥牖，可以见天道。其孰谓之无知乎？夫知者，谓能察四方，咨四岳，知四民也。非明白四达之君，不能知之矣。如尧之辟四门，明四目，达四聪是也。夫君天下者，以四方之耳为耳，而不私其耳，故能通天下之志，尽天下之情；以四方之目为目，而不私其目，则天下之明，皆我之明也。是以明无不鉴，聪无不闻，其孰谓之无知乎？此明白四达之义也。生之畜之。生而不有生者，谓生成也。畜者，谓长养也。不有者，谓不自有其功也。且如天地也，天地生成万物，而万物未尝以为天下之功；如圣人也，圣人仁育天下，而天下未尝以为圣人之惠。非天地无功，圣人无惠也。盖功深而形不露，惠博而体不显。是以蒙其功而不知其功，受其惠而不感其惠。於此见天地圣人之大矣。向使天地圣人自矜以为功，则非所谓生而不有也。经曰天地不仁，又曰圣人不仁。此皆生而不有之说也。为而不恃至是谓玄德。夫圣人者为人中之尊，然其未尝矜以自恃。盖圣人制世御俗，独化於陶钧之上，不牵乎卑辞之语，不夺乎众多之平，故为而不恃，长而不宰也。然圣人未尝自尊，而未尝不遵圣人之德。愈大愈小，愈高愈下，愈明愈晦，此其所以为圣人也。故云玄德。《易》曰：谦谦君子，卑以自牧也。非斯之谓乎？
　　杨智仁曰：载营魄至是谓玄德。营魄者，魂魄也，当爱养之。喜怒亡魂，惊悸伤魄，安靖则寿命延长。人身如船筏屋宇，能包载其魂，以营守其魄，使之归一，不可须臾离也。出为行，布为德，专而无二之谓也。使一炁柔和，抱纯素而守之，其性如赤子之慕慈母，若婴儿之未孩。涤除心垢，不染一尘，善恶俱泯，心意双亡。藏其器而待其时。爱民治国，喻一身也。治身者爱炁即身全，治国者爱民则国安。其人之自性辉辉朗朗，纯清绝点，内则明彻，外则如愚。天者，本性也。门者，收放之谓也。明白四达者，天之明无非日月辉光，人之明一性湛然。虽然恁么亦有无知暗昧者。《易》曰：阖户谓之坤，辟户谓之乾。一阖一辟谓之变，往来不穷谓之通。生畜之说生阴阳而畜至精，向无中生有。为而不自恃，长而不宰，是谓玄德之妙也。《中庸》曰：君子尊德性而道问学，致广大而尽精微，极高明而道中庸。温故而知新，敦厚以崇礼，是故居上不骄，为下不倍。国有道，其言足以兴国。无道，其默足以容。《诗》云：既明且哲，以保其身。其此之谓欤。
　　喻清中曰：载营魄至是谓玄德。肤齐林氏曰：营，魂也，神也。魄，精也，气也。此三字老子之深意。载犹车载物也，安一载字在上，而置营魄二字於下，如谜语然。魄以载管则为众人，营以载魄则为圣人。合而言之则营魄为一，离而言之则营魄为二。抱者合也，人能常合而一之，则真精不散。不然，则一者离矣。故老子痛下钳椎而曰：能无离乎？如说戒曰能持否之例是也。惟大人不失赤子之心。赤子之心，良知良能，其气静而专，又能柔顺以致之，谓无暴其气也。是能合而一之矣。涤除邪妄，观览玄冥，岂无瑕疵之可指？治国爱民必如文帝，躬修玄默，是盖传黄老之清静。外此则皆有作为之劳。天门开阖，乃精气出入之关。纯阳用事，雌阴也。能无雌乎者，虑阴气以乘之耳。明白四达，固无所不通矣，不在乎察察以为知也。毓之养之，生机流动，而不有其功，事卒能应，而不恃其长。道心常为一身之主，而无宰制群动之劳，是谓之玄妙之德。此章是修心养性工夫，中有治国爱民之方。老子勉时君以无为自然之治，故发为能无乎之语，皆警省之言也。三代而下，惟文帝知之。说天门者，北极紫宫之门也。天有北极星在紫宫之内，宫内又有五帝迭相休王。故门有开阖，开则为泰，阖则为否，故春时青帝门开，余皆阖。四时之例如此，或是一说。今并存之。
　　胥六虚曰：载营魄抱一，能无离乎？人之形备载魂魄，犹车之载物。经曰营魄不曰魂魄者，盖魂主动，动者能营运一切。故曰营魄也。《内观经》曰：动以营身谓之魂，静以镇形谓之魄。抱一能无离乎者，非别有个一可抱，使之不离也。言其魂魄二义不一者，魂则变游无定，魄则固凝不化，故教之抱持为一，则魂魄无偏间之失。若然者，其动也一，其静也一，无所往而非一，何离之有哉？专气政柔，能如婴儿乎？夫精专气浩，极致柔和，如婴儿乎者，婴儿终日不知不识，淳全朴全，气专志一，骨弱筋柔，而握固也。涤除玄览，能无疵乎？涤谓洗涤其嗜欲之心，除谓去其好恶之情。玄，天也。览，照也。嗜好既亡，天光自发。照览真源，能使无一点之疵，则善矣。疵，病也。如或去之有一点不浄，乃世世生生沉迷之病根矣。已上三节，语进志於道者之要。已次论国君爱民，治国之道也。爱民治国，能无为乎？爱民治国，事分二义。一以无为言者，盖爱民以无为则民安，治国以无为则国宁。夫无为者，非拱默端坐也，谓因民之所利而利之，其爱博，因国之当治而治之，其治大。此能无为也。《通玄经》曰：夫无为者，不先物为也。又曰：因即大，作即细。如欲以小惠为爱民，以严峻刑法为治国，其细也。夫天门开阖，能无雌乎？天门者，天下之大本，吉凶治乱之所从出，造化自然之门户也。夫道有通塞，时有否泰，此造化自然之理。犹门户之辟阖，不可得而度也。知者居雌静以俟之，则无不善；否则作雄作倡，多见其殆矣。明白四达，能无知乎？人君聪明博识，无所不通，明白四达也。能韬晦其知，而委贤受能，端拱垂裳，国治而心不劳，寿长而天下泰。生之畜之至长而不宰。人君牧民任其自生自养，安於无事，故曰生之畜之也。虽宽之宥之，由其生养，亦不以为有其恩，上下相忘，民受其赐，故曰生而不有。凡所施为，无非泽利天下，及其功成事遂，不以为己有，故曰为而不恃。君者，兆民之长也。居民之长，而宰制之令不施，民知有其君而已矣。优哉游哉，故曰长而不宰。是谓玄德。玄，天也。君修若此，是之谓与天同德也。
　　柴元皋曰：载营魄。身载魄即车载物也。魄识好营扰，谨载之常防覆身。抱一能无离。心不二用，则谷神活。专气致柔，能婴儿。气不从鼻散，则胎息全。涤除玄览，能无疵。神不从眼漏，则慧志圆。爱民治国，能无为。主宰不为形体役，则筋骨强。天门开阖，能无雌。阖辟无间断，则不离母。明白四达，能无知。精气不为聪漏，则心识渊。生之畜之。善於保养。生而不有至是谓玄德。常存其体以制其用，则不矜而魄安矣，故养成圣德。
　　苏敬静曰：载营魄至是谓玄德。此章老子本意只在生而不有，为而不恃，长而不宰，着意却以载营魄抱一为题。营，舍也。魄，气也。魂，神也。载犹车之载物，营犹合之。居人魄虽为魂之营舍，然魂所欲行，则魄无不从，犹载之以车而行也。此为魂魄合一。魂魄二者当合而为一，不当离而为二。离而为二则有魂无魄，有魄无魂，人非其人而死矣。老子遂设譬，言魂魄抱一五事。婴儿纯一柔善，其气专，其柔致。致，极也。故能使魂魄合而不离。此纯固也。涤瑕除垢，览观玄冥，则多索疵求。若涤除玄览，而不索疵求，则能使魂魄合一而不离。此无心也。爱民治国而能以无为而为，则清静自然，自能使魂魄合而不离。此清浄也。天门开阖，天理所从出也。雌雄交感，阴阳相配，有其理而无其心，则魂魄合一而不离。此无欲也。明白四达而能若无知无识，则藏明於晦，自能使魂魄合一而不离。此藏明也。大抵纯固、无心、清浄、无欲、藏明，则魂魄二者自能抱一。魂魄抱一，为生生之源。天道以生养万物为心，而尤以人为心。生之畜之者，天道也，而魂魄相离则不能生。老氏以五事教人，而天地生物之仁为无穷。然天道生而不有，何尝自有其生之之功？为而不恃，何尝自恃其为之之功？虽为万物之长，而无主宰之心，是谓玄妙之德。以魂魄抱一为生生之本，而以不有不恃不宰为无容心。生养之恩，天与圣人一而已矣。
　　本一庵居士曰：载营魄至是谓玄德。魂魄之义，先儒辩之详矣。愚按记礼祭义，孔子曰：魄者，鬼之盛也。郑氏注曰：耳目之精明为魄。此语最为简功。朱氏谓营与荧同，为精明光炯之意，是营魄者形体之神灵也。夫人形生神，发耳目鼻口之精明，皆本於一性。释氏所谓元。依一精明分成六和合者是也。惟其为物所引，流荡忘返，是以形弊於外，识乱於内，忽焉而死。魂升魄降，不可复合。欲其死而不忘，难矣。故知道者收视返听，回光返照，以复一性之源。载者，安住而不驰之谓。抱者，保合而不失之谓。一则性也。释氏所谓返流全一，六用不行，明不循根，寄根明发者是也。寄根明发，载营魄也。返流全一，抱一不离也。此复性践形之要道，非真修炼形神长生久视而已。专，不杂也。致，至也。婴儿无知思之诱以动其气，故其气也专。无物我之竞以伤其柔，故其柔也至。人之持气尚柔者，能勉於暂而不能常，必如婴儿然后为至也。此二者皆反之於有生之初，惟涤除玄览乃神圣之极功。盖涤除尘垢，固真见所自出，外物有一尘之不尽则明睿，有一毫之未了惟涤除之，至使吾心目朗然，则洞视万物，浄者固浄，秽者亦浄，无所拣择，不见瑕疵，是为至也。治身既至於是，推而治世应物，爱民治国，其常也。天门开阖，其变也。《易》所谓一阖一辟谓之变是也。为雌者和而不倡，后而不先之义。其处常也，无有为之迹。其临变也，无先物之心。盖无将无迎，安乎自然而已。明白四达而能无知，则所谓聪明睿智，守之以愚也。生之畜之者，德也。生而不有，为而不恃，长而不宰，是德之而无德之之心，乃德之玄也。老子此章#2，身治国之道备矣。
　　《拾遗》陆曰：载由天也。发语之端也。
　　石潭曰：载营魄抱一，能无离。营，古注以为魂。盖魂即月之明也，魄即月之魄也。月受日光以为明，魄必载魂则生而不死。抱一者，魄与魂合为一，未尝离也。专气致柔，能婴儿。人赋形气以生，阳气既盛不能自制，未免流荡，而失其真。惟能专守其气，而使之柔如婴儿之虽而未尝知牝牡之合，则善矣。即下文含德之厚，比於赤子之意。涤除玄览，能无疵。古说谓心览於万事，易於感物而动，故必涤除外欲，而无一毫疵病可也。爱民治国，能无为。古注谓治身者爱气则身全，治民者爱民则国安。含此两意。能无为者以治身言，则上章用之不勤也；以治民言，则所谓无为而治也。但河上公本作无知，却与下段同意。当以无为为是。天门开阖，能无雌。程泰之谓：庄子指宇宙万物生死有无出入之地以为天门，雌者安静柔弱，能为雌者，言阴阳阖辟虽有生物之功，而未尝自以为能生物也。即生而不有之意。明白四达，能无知。明白四达而能无知，盖此心虽无所不知，而未尝求其知，所谓不思而得，不虑而知也。生之畜之，生而不有，为而不恃，长而不宰，是谓玄德。上文载营魄、专气致柔、涤除玄览，专以治身言。爱民治国、天门开阖、明白四达，则兼以及物言。此乃总下三句，而言生之畜之万物各得其所，而不知所以然而然，是谓玄德也。即百姓不知帝力之意。
　　道德真经集义卷之十六竟
　　＃1 失之道哉：疑作『天之道哉』。
　　＃2 老子此章：本句下脱一字，疑为『修』或『养』之类文字。
　　道德真经集义卷之十七
　　凝远大师常德路玄妙观
　　提点观事刘惟永编集
　　前朝奉大夫太府寺簿兼
　　枢密院编修丁易东校正
　　三十辐章
　　考异：河上公作《无用章》，赵实庵作《隐显玄彰义章》也。
　　唐明皇疏：前章明养神爱气，不杂故无疵。此章明利有用无，相资而功立。故乾坤为大易之韬，辕厢成用无之质，标器室以为喻，存利用之结成尔。
　　杜光庭曰：爱气养神，则尚乎清静。用无利有，则在彼相资资取也。车器室三者、皆假其有而取其无以为用也。车以运载，器以盛受，室以居止，心资外有而用中无，故能成有用之功尔。乾坤为大易之蕴者，《易□系辞》也。明易之所立，本乎乾坤。乾坤不存，则易道无由起。故云乾坤是易道蕴积之根源、与易为川府奥藏也。故下文云乾坤成列而易立乎其中矣。乾坤毁，则无以见易也。亦犹轮毂辕厢为车之质，辕厢毁则无以见车。将明利用之因，故举三物之喻。理国者民存则有国，民散则国危。理身者神存则有生，神逝则身灭。利用之道，实相资也。
　　张冲应曰：无者虚也，炁非虚则不能运用，而化为神，故曰无用。
　　三十辐共一毂，当其无，有车之用。埏埴以为器，当其无，有器之用。凿户牖以为室，当其无，有室之用。故有之以为利，无之以为用。
　　河上公曰：三十辐共一毂，古者车三十辐，法月数也。共一毂者，毂中有孔故众辐共凑之。治身者当除情去欲，使五脏空虚，神乃归之也。治国者寡能总众弱，共使强。当其无，有车之用。无谓空虚，毂中空虚，车得去行。奉中空虚，人能载其上也。埏埴以为器。埏，和也。埴，土也。和土以为饮食之器。当其无，有器之用。器中空虚，故得有所盛受。凿户牖以为室。谓作屋室。当其无，有室之用。言户牖空虚，人得以出入观视。室中空虚，人得以居处，是其用。故有之以为利。利物也，利於形用，器中有物，室中有人，恐其屋破坏，腹中有神，畏形之消亡也。无之以为用。言虚空者乃可用盛受万物，故曰虚无能制有形。道者，空也。
　　王辅嗣曰：三十辐至车之用。毂所以能统三十辐者，无也。以其无能受物之故，故能以实统众也。埏埴以为器至无之以为用。木埴壁所以成三者，而皆以无为用也。言无者有之所以为利，皆赖无以为用也。
　　唐明皇曰：三十辐至车之用。此有无功用相资而立。三十辐者，明造车共一毂，因言少总众。夫辕厢之有共则成车，车中空无乃可运用。若无辕厢之有，亦无所用之车。车中若不空无，则辕厢之有，皆为弃物矣。疏：辐三十贯於一毂，明少者，多之所宗也。当其空无，方有车之运用，明无者有之所利也。夫道者何？至无至一者也。故能动植众类，磅礡群材，适使万殊区分成之者，一象也。众窍互作，鼓之者一响。则原天下之动用，本天下之生成，未始离於至无至一者也。且就车而论，则辕厢有质，车中空无也。车中空无，乃可运用。若无辕厢之有，则空无之运用息矣。车中若不空无，则辕厢之数皆为弃物矣。故乾坤成而易功着，万化流通而道用彰。是以借粗喻之用无，明至无之利有。埏埴以为器，当其无有器之用。埏，和也。埴，土也。陶匠和土为瓦之器也。疏：埏，和也。埴，黏土也。注云陶匠者，《尚书》云：范土曰陶。此云陶匠范和黏土，烧成瓦器，亦取其中空虚，以用盛受物也。凿户牖至有室之用。古者陶穴以为室宇，亦开户牖。故云凿尔。疏：凿，穿也。门傍窗谓之牖。古者穴居，故《诗》云陶复陶穴，谓穿凿穴中之土，以复覆其上，故云凿尔。后代圣人易之以官室，取其室中空虚，所以人得居处。庄子曰：室无空则妇姑勃蹊，谓争路也。《尔雅》宫之之室。故有之以为利，无之以为甩。有体利无，以无为利，无体用有，以有为用。且形而上者曰道，形而下者曰器。将明至道之用，约形质以彰。故借粗有之利无，以明妙无之用有尔。疏：有之所利利於用，用必资无，故有以无为利也。无之所用用於体，体必资有，故无以有为用也。形而上者曰道，形而下者曰器者，《易□系辞》文也。疏：自无则称道，涉有则称器，欲明道用，必约形器以彰，虽借喻於三翻，终用无於一政尔。
　　杜光庭曰：三十辐至车之用。毂总众辐以成轮，车总众材以成用。其所用者，用车之中，空无之所尔。向无轮毂，不得成车。今得成车，又虚中而运载，以喻人君内资辅相之谋，外委诸侯之助，乃能有国。如三十辐之凑一毂也。既有国矣，能虚心体道，则天下化成，如车中之空也。人之身也，外资百体之设，内仗五气之和。如辐之凑而成於人。既为身矣，能虚心体道，则元和潜运，而致长生矣。此明有无利用，互得相资也。道之真一无色无声，众类群材资之以立。动者五灵、毛羽、鳞甲、羽虫之属也，植者草木之属也。类者，状也。材者，质也。动植材类亿万不同，是万殊也。物虽万殊而长养生成者，道也。道唯一象尔。经曰恍惚中有象，即此真精淳一，生化万殊之物，可谓少者，多之所宗也。众窍者，《庄子□齐物篇》南郭子綦谓子游曰：夫大块噫气，其名为风。是唯无作，作则万窍怒号。大木百围之窍穴，似鼻，似口，似耳，似枅，激者，謞者，叱者，吸者，叫者，号者。冷风则小和，飘风则大和。然则众窍之声大小万殊，所鼓之者一风而已矣。观天下动用者，《易□系》曰圣人有以见天下之动者，言圣人有其微妙，以见天下万物动用，明天下万物生成皆禀於淳一微妙之道。故云未始离於至无至一者也。此覆释乾坤成而易立乎其中，喻辕厢之有以成车中之空无也。万化流通，皆禀道用。若无万化，道用不彰，亦犹辕厢为车之用，乾坤为易之蕴也。车者常器，人所见焉。假此为喻，以喻妙道，故云粗喻也。埏埴以为器，当其无，有器之用。和土为器，亦彰因有而用无。凡曰器用，其形万殊，大小不同，方圆各异，或巧或拙，或贱或珍，而其所用皆用器中空无之处尔。范土曰陶者，《尚书》之词也。舜侧微之时，耕於历山，陶於河滨是也。《列仙传》云：陶公与弟子师门，皆古之陶者。善化五色之火而升天矣。凿户牖至有室之用。未有居室，陶其土而复之，陶其壤而穴之，父子夫妇居谓之家。未有寝庙亦未有家室也。复者，复於地上。凿地曰穴，皆如陶焉。陶者，今之瓦窑也。《易□系》曰：上古穴居而野处，后代圣人易之以官室。盖取诸《大壮》，以制造宫室大壮於穴居野处之时，故云大壮。《易》言上古者，言未造宫宇之前，止是夏巢冬穴，故制室宇以代之，非是后物以替前物。故云上古。乃在伏羲黄帝之间也。《庄子□盗跖》谓夫子上古之人，夏栖木上，冬拾橡栗是也。巢穴之中取其空而可居。今宫室所制，亦取其中空而居之，故云当其无有室之用。妇姑勃蹊者，蹊，路径也。勃，戾怒也。《庄子□外物篇》所云，言室中不空，蹊路湫隘，则妇姑争路而行。妇合顺於姑，以为孝敬。今乃争路忿怒，是室中隘狭无所往来，以容其私，则反戾而斗争也。此谓室隘狭不空，则妇姑争路。心壅蔽不虚，则嗜欲交侵。《尔雅》曰：宫谓之室，室谓之宫。大小异制也。今则礼有降杀，圣人所居为宫，通众所居为家宅屋宇堂室等也。《论语》皇侃疏云：堂之内隔为内外，分为房室。故孔子弟子有升堂者，有入室者。则堂为通称，室在堂内，复为分别矣。故有之以为利，无之以为用。夫道之无也，资有以彰其功，无此有则道功不彰矣。物之有也，资道以察其质，无此道则物不生矣。物非道不能生成，道非物不显功用，亦犹车器室三者，皆取其因无以利有，因有以用无也。形而上者道之本，清虚无为处乎上也。形而下者道之用，禀质流形处乎下也。显道之用以形於物，物禀有质故谓之器。器者，有形之类也。圣人法道之用，制以为器，画卦观象，制以文字，刳木为舟，剡木为檝，断木为杵，掘地为臼，弦木为弧，剡木为矢，制为宫室，结为网罟，服牛乘马，负重致远，铸金为兵，揭竿为旗，斲木为耜，揉木为耒。一事以上以利天下，此皆分道之用以为器物尔。皆《易□系》所称，此乃道是无体之名，形是有质之用，凡万物从无而生，众形由道而立，先道而后形，道在形之上，形在道之下。故自形而上谓之道，自形而下谓之器。形虽处道器两畔之际，形在器上，不在道也。既有形质可为器用，故云形而下者谓之器。夫道者，无也。形者，有也。有故有极，无故长存。世人修道，当外固其形，以宝其有，内存其神，以宗其无。渐契妙无，然合於道。可以长生尔。至一至无道也，有象有形器也。约器明道，复借喻於车器室等，谓三翻也。其用於无，皆一揆耳。圣人之理天下也，悬赏罚制法度，垂教令明上下，此皆有也。若其端默为政，冲静率人，不言兹化，万物自理，虽有赏罚之利，制度之设，教令之行，上下之别，而不用之，亦可谓假其有而用其无也。斯至理也。修身之道，因经而悟理，因悟而忘言，了达妙门，不执言教，亦此义欤。
　　宋道君曰：三十辐至有室之用。有无一致，利用出入，是谓至神。有无异相，在有为体，在无为用。阴阳之运，万物之理也。车之用在运，器之用在盛，室之用在虚。妙用出於至无，变化藏於不累。如鉴无象，因物显照。至人用心，每解乎此。故有之以为利，无之以为用，有则实，无则虚。实故能具貌象声色，而有质。虚故能运量酬醉，而不穷。天地之间，道以器显，故无不废有；器以道妙，故有必归无。木挠而水润，火烨而金坚，土均而布稼穑出焉。此有也，而人赖之以为利。天之所以运，地之所以处，四时之所以行，百物之所以昌，孰尸之者？此无也。而世莫观其迹，故有用不匮，有无之相生。老氏於此三者，推而明之。
　　王介甫曰：三十辐共一毂至无之以为用。道有本末。本者万物之所生也，末者万物之所以成也。本者出之自然不假乎人之力，而万物之所生也。末者涉乎形器，故待人力而后万物以成也。夫其不假人之力而万物以生，则是人可以无言也，无为也。至乎有待乎人力而万物以成，则是圣人之所以不能无言也，无为也。故昔之圣人之在上而万物为己任者，必四术焉，礼乐刑政是也，所以成万物者也。故圣人惟务修其成万物者，不言其生万物者，盖生尸之自然，非人力之所得与矣。老子者独不然。以为涉乎形器者，皆不足言也，不足为也。故大抵去礼乐刑政，而惟道之称焉。是不察於理，而务高之过也。夫道之自然者，又何预乎？惟其涉形器，是以必待於人之言也，人之为也。其书曰：三十辐共一毂，当其无，有车之用。夫毂辐之用，故在於车之无用。然工之斲削，未尝及於无者。盖无出於自然，人之力可以无与也。今之治车者，知治其毂辐而未尝及於无也，然而车以成者，盖毂辐具则亦必为用矣。如其知无之为用，而不治毂辐，固已疏矣。今知无之为车用，无之为天下用，然不知所以为用也。故无之所以为车用者，以其有毂辐也。无之所以为天下者，以有礼乐刑政也。如其废毂辐於车，废礼乐刑政於天下，而坐求无之为用也，则近於愚矣。
　　苏颖滨曰：三十辐共一毂至无之以为用。竭智尽物以为器，而器之用常在无有中。非有则无无以致其用，非无则有有以施其利。是以圣人常无以观其妙，常有以观其徼。知两者之为一，而不可分，则至矣。吕吉甫曰：三十辐共一毂至无之以为用。三十辐共一毂，当其无，有车之用。车，吾所乘也。埏埴以为器，当其无，有器之用。器，吾所用也。凿户牖以为室，当其无，有室之用。室，吾所居也。乘则观乎车，用则观乎器，居则观乎室，其用未尝不在於无。其则不远矣。至於身，则不知吾之所以用者何邪？故有之以为利，无之以为用。有有之以为用，无无之以为利，则所谓利者，亦废而不用矣。有无之为用，而无有之以为利，则所谓用者亦害而不利矣。是故圣人入，而未尝有物也，所以为无之之用，出而未尝无物也，所以为有之之利。故曰精义入神，以致用也。利用安身，以崇德也。
　　陆农师曰：三十辐共一毂至无之以为用。有无相用，不可以一偏。故无无则不足以用有，无有则不足以见无，以有为利则或至於止，以无为用则用常至於无穷。
　　王元泽曰：三十辐共一毂至无之以为用。凡此三物，或运转，或贮盛，或居处，而皆以无有为用。无非有对，因有有无，於无之中，复有妙有不穷之用，妙有之功若大有，物之有具存形质，非能应於不穷者也。故因为利，利阴属也。虽然，此有无之论耳。极而言之，则无不离有。有亦真无，非有非无，乃真妙有也。
　　刘仲平曰：三十辐共一毂至无之以为用。有之以为利，无之以为用。圣人之於天下也亦然。观其所有之利，然后可以知其所无之用。
　　刘巨济曰：三十辐共一毂至无之以为用。毂利转，辐直指，相与为轮者也。三十辐以象月。埏，和也。埴，搏也。陶人和土搏器，而后火之，车器室皆以有为利者也。而车之利有无，室之利有大，惟器之利有虽寡且少，然而非假有则不成。盖凡利有者无多寡，无小大，无不出於有故也。三十辐共一毂，特为轮而已。其利多如此，而盖轸辀尚不在焉。故《周官》曰：一器而二聚者，车为多。古者穴土为居，凿户以出入，凿牖以通。为君臣、父子、宗庙、朝廷、寝处之制，皆以隐於成，则利有亦大矣。故《易》曰后世圣人易之以栋宇，盖取诸大壮，器则瓦缶甑之类是也。而又其间寡有所尚，数有所滋，圆有规，方有矩，曲有钩，直有绳，莫非利有也，而其用则主空无而已。老氏历陈是言者，以明无虽假有以彰其用，不可去无以独利。故有之体坏，而无之性存。利用之为言，合则一，离则二。盖用有利有不利，而以利用为善，此合则一也。车之利在轮，器之利在埏埴，室之用在户牖，而其用皆在於空无。此离则二也。孟子曰：故者以利为本，禹之行水也，行其所无事而已。无之为用，於斯见矣。前章言玄德，而玄德相於无，故次之以三十辐共一毂。
　　刘骥曰：三十辐共一毂至无之以为用。扁鹊言人身中有五脏，真气之所会。五脏各有六气，故有五六三十之会原。犹车之三十辐也。流转不息，通於一枢，犹三十辐之共一毂也。圣人知变化之枢机，假有为之形体，以身为炉，三宫为鼎，造化於虚无恍惚之中，如所乘之车，所用之器，所居之室，在有为体，在无为用。故有之以为利，无之以为用。世之昧者，唯闻舍身之道，未达即身之妙。此老氏所以引车器室而详喻之也。是犹乾坤成列而易立乎其中，乾坤毁则无以见易，形体毁则无以保神，所以贵乎形神俱妙也。圣人假有为之体，炼无为之神，自有入无，以假就真尔。岂直以形色名声为足以得彼之情哉？故次之以五色也。
　　赵实庵曰：初示无用为用祖：一、申乾坤往复。三十辐共一毂，当其无，有车之用。道以虚而为用，未见用之功，因实而方显。物以实而为体，未见虚之之利，取虚以为容。一体一用互相发明，一有一无方能显着。大率无用之用，道理昭然，无功之功，道妙莫测。乃知实不为用，虚则理通，假三物以露机，试二端而窥测一者，丹准月法进退，三十日而剥复自然矣。一为毂，一虽有而不用，三十为辐，一月之数，咸周此则。以虚运有，非毂则辐无所安，犹之以道御时，非日则月不生，体阴虚待实借晦朔以成，明阳实函虚，养蟾蜍而孕魄。此修丹者取乾坤往复，明有无之利然尔。故道本无象，而丹生自然，引毂辐彰五六之宗，陈有无为利用之本，是知道者虚而应万物之用，实则碍而不通。故明无之以为利，有之以为用。辐与毂，车之成体也。辐之用在毂，虚以运物，若使毂实辐，孰安焉？又云：车上屋也。当其无者，谓毂之虚处也。以辐实空车，斯用矣。至于运载不已，则车之利始存焉。是以有者为利，无者为用。二、指以埏埴。埏埴以为器。当其无，有器之用。埏埴者，埏和土埴黏土为器也。今瓶盎之类是也。取其虚中以为用，可用则器之利也。天地以虚无而生万物，大道以虚无而函天地人，以虚心而应万有。埏埴以虚中而受诸物，则知埏埴为有之利，虚中为无之用。前举毂辐之义已明，再申埏埴而晓。盖有无体用全道之功，其义渊微，未易通矣。此实性与天道者也。故又举之以次户牖。三、指以户牖。凿户牖以为室，堂其无＃1，有室之用。障所以碍明，虚故能容物。凡以取其虚中为用也。半门为户，交木为牖。户以开闭为功，牖以窦明为用。户牖不凿，堂室奚存？去碍者以为虚，室取虚处以为起居，故户牖为利，室为用。盖户牖有可室之用，因之然后能成。然非止此三者，取虚为用，物物亦然。谷以虚故应，管钥以虚故声，器皿以虚故容，舟船以空故载。太上指此三者，余可例之。后明有无之用。故有之以为利，无之以为用。以器显道，道即明於器中。以无为用，用即非於实处。然器不可毁，毁器则用不可明。托物显言，非物则言无所寄，是以车虚成运载之功，取乾健能生万物者如之。埏埴有虚中之用，取坤虚而受万物者如之。户牖有堂室之用，比心虚而供万事之求者如之。则知无自有成，道因器显，孰谓虚无无用？不知终日之用在无。止谓形迹为真，不知形迹之用为蔽。庄子曰：空虚不毁，万物为实。利用双明。《系辞》曰：乾坤毁则无以见易。虚实通照，然后知枢始，得其环中，以应无穷者也。
　　邵若愚曰：三十辐共一毂至无之以为用。老子以车器室明物理有无利用，藉有之以为利，便於无之中乃见妙有不穷之用。且如车，今之十八，古之三十辐共凑一毂为轮，藉轮为有形之利，当其无中妙有，在於运转，故知无者为车之用也。埏埴搏以为器，籍器为有形之利，当其无中妙用，在於盛贮。乃知无者为器之用也。古之穴土为居，凿户而出入，为牖以视外，然后君臣父子宗庙寝筵之制以为室，藉室为有形之利，当其无中妙有，在於居处，乃知无者为室之用也。故见有之以为利，便无之以为妙用，是以藉幻身为利，以无心之心为用。使学人体无理有无而道之利用。
　　王志然曰：三十辐共一毂至无之以为用。夫人之有生，寓形宇内。日用之急务，有身之所欲，断不可无者有三。曰车马，曰器具、曰室居。有之以为利，无之以为用。利用稍不得其所安，反为有身之大患也决矣。人不能知之者，必先揣己之合宜，然后从事之可否。且车之为用，上自天子下至庶人，盍各有分。天子之车又曰万乘，诸侯曰千乘，卿大夫曰百乘，而庶人不过疋马单车而已。少则不为不多，多则必出乎僭，更加饰之，雕鞍绣勒，而不谓之诡谲乱常而何？所以古人尚其质朴，乘骑步趋，亦必有礼。故夫子步亦步，夫子趋亦趋，君子终日行，不离辎重者是也。或秣马脂车，似亦嫌其过分驰骋，失吾圣人执古御今纯素之道。至有出为畋猎，携轮折轴，终焉不及之缪岂其宜哉？若夫埏埴者，则范坯黏土陶器之属是已。古人适得则用，用已奔之，初无爱吝，终无厌弃之私。民用饮食，亦足自乐。岂知器具所以美恶如何哉？近古以降，所尚特异，贵富逸豫，世无与匹，犹晞不贵难得之货，以资口体之适，曾莫之知。至有自盈倾覆之祸，无他焉，所失者衽席之上，饮食之间，戒之失渐矣。经曰凿户牖以为室。以此则上古巢居穴处之谓，初避寒暑，庇风雨而已。而帝尧土阶三尺，茅茨不剪，民则安其居，乐其俗，天下大治焉。五霸与古相去几何，则其雕梁峻宇，栋宇桡云，犹狭其所居，耻其未盛土木之功，赭垩之色无遗巧焉，五府为之虚恬不自觉，良由不能以身观身，以家观家，以乡观乡，以国观国，以天下观天下，不鞭其后之过欤。於戏，人皆知有用之用，而莫知无用之用。有之与无，虚实相假，虚则莫睹其迹，迹则因有而有之。以无为论，岂知夫迹之所以迹哉？故老子推此三者，以明有无利用之极致。车则善载，器则善盛，室则善藏，设为形器无非有也。失之於无，则不能为用。失之於有，则不能为利。所以无之与有，利之与用，虽古大圣人亦取法焉。学者不可自蔽者也。
　　程泰之曰：三十辐共一毂至无之以为用。运藏者，车之功用也。辐毂皆具，然后可以运载。则车无辐毂，其功用遂无托以自见也。然而审求其理，则夫碾地发軵者，常在体质皆无之外，则是车之功用常属乎无，而不属乎有矣。器之可盛也，室之可居也，用不着乎有，而皆出於无，其理一也。故老氏借而言之，以见无之可贵。盖如此也。是故造车者必先营致辐毂，以为之资，而期其功用在辐毂，皆无之地也。其曰有之者，求以致之也。其曰无之者，则求以去之也。此意盖喻道学益损，而寄其理於体质虚实之间而已也。论世之疑老者，为其徒乎无具，决不可以治也，不知老氏之无，盖欲超乎有以用有，而非表里初终，一皆空空也。详在意总。临川王氏之语曰：治车者知治其辐毂而未尝及无也，然辐毂具而无必为用矣。如其废辐毂於车，废礼乐刑政於天下，而求其无之为用，则亦近乎愚矣。此误认老意也。老氏之论，欲致礼法以为利，而超礼法以致用。其谓有之无之，犹曰益之损之也。益之者，求以致其所未有也；损之者，求以化其所已有也。此其推车理而致之人事者也。方其求有，此有即是积信善以充诸己，而使之实且大者是也。及其求无，此有即是取其充实者而损之，期其迹泯而用存也。有之无之云者，夫人致力之地也。而王氏之论遂即有无而命其成，则是老子不知无轮之车不可推挽也。盖老语离隐难晓，虽王氏最嗜其书，而犹不免徇言失意也。西晋之祸正出此耳。彼信老氏矫语而荡蔑礼法，以自附於绝仁弃义之域。闻老氏之贵无为也，遂欲不设辐毂而冀车之自行也。抑不知矫语之中常存正道，无为之中更有无不为者在焉。特将出辐毂以用其无，而未尝舍辐毂而不资其有也。老教之效於治也，自汉始也，曹参之相孝思，文帝之绍高帝，以清静而致宁一，以元默而致醇厚，则虽未能化有为无，而亦可谓能超形器以集虚者矣。而其清静元默，又非付天下於不为也。高帝之创垂在焉，萧何之制作在焉。则辐毂之所从具者固已有素。故曹参文帝得资其利，以为己用，欲静则可静，欲默则可默也。若元无高帝之法、萧何之规，而一切付之不屑，则西晋已。
　　黄茂材曰：三十辐至无之以为用。有有中之有，有无中之有。无中之有，其用无穷。有中之有，其利甚博。辐毂以为车，埏埴以为器，户牖以为室，此则有中之有，民之赖其利也博矣。虽无车而有车之用，虽无器而有器之用，虽无室而有室之用，此则无中之有。至人达士资其用也无穷。今《参同契》、《黄庭经》多载是说，盖有所由来矣。
　　詹秋圃曰：古十辐共一毂至无之以为用。无用章无用中有实用存也。凡造车以三十辐而循环共奏於一毂，虽当古初无车之始，固已有车载之用，为不可废。凡埏埴坯陶以为器，虽当无器之始，亦固已有器皿之用，为不可阙。又凿门户窗牖以为室，亦当无室之初已有室处之用，尤不可无庇覆以安居。此三者利用土木之工，各有实用存焉。自无而有，无非因利而利，无之以为用也。
　　张冲应曰：三十辐共一毂至无之以为用。天有六气，地有五行。六气，阴阳风雨晦明也。五行，水木火土金也。天地始分，水为之先，人始成形，水为之本。水主肾为命元。其地数六而生木，木主肝为魂，其地数八而生火，火主心为神室。其地数二而生土，土主脾为意。其地数十而生金，金主肺为魄。其地数四而复生水。五行在地相生之数，凡三十。此身之炁因之以运行，而不悖也。故曰三十辐共一毂，谓人由而囿形於地，五行法地数之三十而运行，则六炁流通。犹轮轑三十之数，以为一毂之运也。或者又谓五行相生，六炁相和，五六为三十之数。其炁自为之运，皆一说也。然毂贵运行，非虚其中，则不可运矣。五行三十之数，非虚以相生，则六炁何徙而流转？毂以虚运，则车以毂运能载而为用；炁以虚运，则身以炁运能养而为用。故无中生有，而有得以为用也。若夫土之为器，非埏和其水木火金以虚成之，则不能以盛其物。凿户牖以为器，非空虚其门庭，则不能容其人。故曰当其无，有车之用；当其无，有器之用；当其无，有室之用。当也者，各当其自然者也。车能载物，器能盛物，室能容人，此有之以为利也。有之以为利，又自夫虚无运用之所致也。车器之与室，其无中之用如是，而况人禀五行，运此六炁，化为神者乎？此章乃老子指坠地之象，以发明之也。
　　张灵应曰：人身上精为辐，炁为毂。炁出於无，推动精辐，精结为有，相随运转。炁一升精便降，精一升炁便流转。相养不曾停住，这炁却不可自亏分毫，精亦不可自耗分毫。只要有无相用，悟此辐毂之用，这长生又何难之有？盖精属阴，法地数三十为三十辐。炁属阳，法天数二。十五为一毂。辐不得毂如何转？精不得炁如何运？其用如此。
　　白玉蟾曰：三十辐。如三十日也。共一毂。一月是尔。当其无。月大月小。有车之用。虽有月小，亦成一月。埏埴以为器。阴阳往来，而成造化。当其无。天地无全功，圣人无全能。有器之用。间有不及，亦见天工。凿户牖以为室。万象森一罗，同乎一天。当其无。神不守舍，五官失卫。有室之用。圣愚同性，志内逐外。故有之以为利。得其父母之身为用。无之以为用。存我厥初同然之性，无内无外。
　　廖粹然曰：三十辐。此如日月合璧，一月一周天。共一毂。比身中元炁，亦月一周天。当其无。以一贯之。有车之用。可为吾之乘舆。埏埴以为器。以黄庭陶魂铸魄，以水火炼而成质。当其无。以道御之。有器之用。可为我之大器。凿户牖以为室。辟路为后门，便於水火。开窗於尺宅，以通神明。当其无。以比之用。有室之用。可为我之神舍。故有之以为利。太上言之其详。无之以为用。毋劳重下注脚，八字打开，两手分付。
　　陈碧虚曰：三十辐至有车之用。此明有无功用，相资而立。《周礼□考工记》 说车盖圆以象天，舆方以法地。三十辐以象一月之数。夫月之一悬天，流行不息。车之辗地，运转无穷。是故古车以象月也。既而三十日共一月，亦犹三十辐共一毂耳。当其毂中空虚，轮得以转行，车中空虚，人所以载其上，故其空无之处，是有转行容载之用也。严君平以谓太古圣人之牧民也，因天地之所为，不事乎智巧，饮则用瓢，食则用手，万物齐均，无有高下。及至王者有为，赋重役烦，百姓罢极。上求不厌，贡献辽远，男女负载，不胜其任。故智者作为推毂，驾马服牛，负重致远，解缓民劳。后世相承，巧作滋生，雕琢斑毂朱轮，饰以金银，加以翠玑。一车之费，足以贫民。是以老氏伤创作之害道德，明为善之生祸乱也。故举车器室三事，说有无利用之相资，因以垂戒云。埏埴以为器，当其无，有器之用。埏，和也。埴，黏土也。谓工人范和黏土，陶成形器，取其器中空无之处，是有盛受诸物之用也。严君平以谓道德衰废之时，忧患攻其内，阴阳贼其外，民人薄弱，羸瘦多疾。是故水火齐起，五味将形，生熟不别，乾渍不分，故智者埏土为器，以熟酸咸，而遂至田猎奢淫，残贼群生，刳胎杀谷，以顺君心，雕琢珠玉，以为盂盘，於乎朴散为器，一至於斯。凿户牖以为室，当其无，有室之用。凿，穿也。半门曰户，门傍窗谓之牖。门户窗牖，亦通称也。古者穴处，谓穿凿穴中之土，以覆其上。为户牖，居室也，取其室中空无之处，故人有安存出入之用也。严君平以谓人心既变，万物怨恨，虫蛇起，毒作，禽兽害人。於是岩穴之中不足以御患难，全性命，终天年。故智者为作居室，上栋下宇，穿窗候望，坚关固闭，开阖疾利，蜂虫不得入，禽兽不得至。而后遂至华台危阁，阿房之殿，大关守险，筑城为固。士卒疲倦，死者无数。然而上世以为治，后世以为乱者，此乃有无利用相因之弊。盖在乎人耳。故有之以为利，无之以为用。此解上三事，明有无相资，俱不可废。故有之以为利者，而利在乎器也。无之以为用者，而用在乎空也。夫器之为利也，叉存其外，外资窗用而成。空之为用也，必虚其内，内藉器利而就。故无藉有以为利，而有藉无以为用也。无则同乎道，有则成乎器。夫形而上者曰道，谓道之无形也。道虽无形，必资有以彰其功。若无其有，则道之功何由而彰矣。形而下者曰器。谓器之有体也。器虽有体，必资无以成其用，若亡其无则器之用何由而成矣。故器非道不能应用，道非器不能显功，亦如毂中有辐，器中有物，室中有人。咸因无以利有，因有以用无也。且夫治身则神为存生之利，虚为致神之用。故无能政用，而有能利物也。利物在乎有，而政用在乎无。夫无者，虚静之谓也。有者，神明之谓也。神明则妙有也，虚静则至无也。妙有之为利，而利在乎存生也。至无之为用，而用在乎致神也。且存生政神之利用，不出乎妙有至无也。故日有之以为利，无之以为用。谢图南曰：三十辐至之用。车之转也以毂，三十辐共一毂，以象三十日为月之数也。物之实者以虚而运，辐辏於毂，毂转於虚。故当其有者，不足以见车之用，而无乃有车之用也。埏埴以为器至之用。埏，陶也。埴，土也。陶土以为器，有用之物也。而器之受物在於中虚。故当其有者，未足以见器之用，而无乃有器之用也。凿户牖至之用。室，人之所居也。户牖，人之出入也。室以中虚故可居，户以中虚故可由。当其有未足以见室之用，而无乃所以为室之用也。故有之至为用。非辐不可以为车，非埴不可以为器，非户牖不可以为室，故有之者所以为天下之利，而无之者所以为天下之用。实以虚而容，有以无而运故也。盖尝论之，形而上者谓之道，形而下者谓之器。器形於有，道隐於无，故有不能以运有，而无者所以为有之用。惟人亦然。四肢之运，车之义也。胸臆之设，室之象也。有物有则非器之谓乎？而灵台中虚，所以包容於内，运动於外，而应不穷之用者，此也。否则块然一物，何益哉？
　　林庸斋曰：三十辐共一毂至无之以为用。毂，车中之容轴者也。辐，轮之股也。毂惟虚中故可以行车。埏埴，陶者之器也。虚而圆，故可以成器。户牖，室中之通明处也。此三者，皆是譬喻虚者之为用。故曰有之以为利，无之以为用。车器室，皆实有之利也，而其所以为车为室为器，皆虚中之用。以此形容一无字，可谓奇笔。
　　范应元曰：三十辐至有车之用。辐，车辋也。《说文》：轮，轑也。毂，辐所辏也。无字绝句，此假物以明大道虚通之用也。古者制器尚象，车之辐有三十者，以象一月也。车毂虚通，然后运行。故三十辐共一毂，当其无处，乃有车之用也。埏埴以为器至有室之用。埏，和也。埴，《说文》：黏土也。谓埏和黏土，以为器也。半门曰户，交木曰牖。器中虚通，则能容受；室中虚通，则能居处。是当其无处，乃有器与室之用也。庄子曰：室无空虚，则妇姑勃蹊。心无天游，则六凿相攘。此亦假物以明吾心虚通之用也。故有之以为利，无之以为用。故凡有形之以为利者，皆无形之以为用也。不特车器室然尔。何以验之？吾之身有形也，其中有无形者之以为用也。岂特吾身，凡天地万物皆然也。
　　薛庸齐曰：三十辐共一毂至无之以为用。此三者，有无相资以为用也。
　　褚伯秀曰：三十辐共一毂至无之以为用。毂辐为车，虚中以载物。埏埴为器，虚中以贮物。凿牖为室，虚中以处人。其有无利用可见。有者器也，出於人为，故有成毁。无者道也，本乎自然，故无终穷。譬诸人身，头目手足皆形之有，必藉其中无形者运之，目视、耳听、手执、足履、言动营为，皆有使之者，则无之为用大矣。及其终也，偃然寝於巨室，头目手足未尝不具，而无复运掉，与木偶无殊者，神奇逝而土苴存故也。然而有无相因，不可偏废。假凡躯以修圣果，由窒碍而造空无，亦何嫌之有？大抵有则有尽，无则无穷，此所以分优劣。是章只发明一无字。唯无也，故能用。天下之有以成车器室之功，结以有之以为利，无之以为用，则不止乎车器室而已。庄子云：得其环中以应无穷。皆精於立喻。或以三十辐准一月之数，於后文殊觉牵强。又有以无有作未有解，引《易□系辞》舟楫之利，盖取诸《涣》，服牛乘马，盖取诸《随》以为证，言未有此器之时，已有此用之理，亦是一说。
　　牛妙传曰：三十辐至有车之用。夫一车有三十辐，一月有三十日。其云车毂者，谓日月也。若以道言之，则当其大朴未分已前。天地未根，日月未光，元无日月之用也。以器用而言之，则上古淳朴，民皆无知，元无车毂转输之用。始自黄帝观转蓬之象，以作车，以负重致远。后世奢侈，饰以金玉，丹朱其毂。太上见风俗渐侈，淳朴散矣，乃作而叹曰：当其无，有车之用也。埏埴以为器，当其无，有器之用。埏者，和也。埴者，土也。谓和土以为器也。夫器者，鼎器也。古人以乾坤为鼎器也。以道言之，则当其混茫独立之时，元无乾坤，安有鼎器之说也？以器用而言之，则上古之世，人在道中，性皆质朴，饮用瓢食用手。后世圣人范金合土以为器用。三代以来，朴散淳漓，争尚奢侈，饮食器皿琢以犀玉，制以金银，刻镂雕玑，崇尚稀诧。太上悯其世条，乃叹之曰：当其无，有器之用也。凿户牖以为室，当其无，有室之用。凿者，开凿；户牖，谓窗棂；室乃居室也。古人以天地为神室，以日月为户牖也。若以道言之，则当其太极未判之前，元无天地日月也，乃道也。以居室而言之，则上古之时未有宫室，夏则居橹巢，冬则居营窟。后世圣人易之以宫室，上栋下宇，以待风两。中古以来，世渐浇漓，俗好侈靡，宫殿盘郁，楼观飞惊，纵情任意，极侈穷奢。太上悯其世衰，故太息曰：当其无，有室之用也。故有之以为利，无之以为用。夫有者，谓有日月运转以来往寒暑，有乾坤鼎器以陶镕万物，有天下神室以覆载群伦，有车毂荷负以便其转输，有器皿什物以便夫饮食，有居室户牖以易其巢居。此皆圣人备物致用，以利天下。故云有之以为利也。无之以为用者，谓当其天地万物皆无，惟道虚无而已。盖以虚无为用，故云无之以为用也。
　　休休庵曰：三十辐至无之以为用。悟达大道，谓之得体。又须得用。得体不得用，谓之死物。得用不得体，谓之弄业。识道德，体用全，谓之达士。老子特以造车器，凿户牖为室譬喻，显无为而有妙用，利济世间。故有道之士所为皆利益也。世间无者得之以为应用，舍道与德，何以成人世界。
　　杨智仁曰：三十辐至无之以为用。喻车轮也。三十辐，法一月数也。机轮也，运转也，天以斗为机，人以心为机，使元神辐凑於中宫，真炁流运於一身，斡旋造化，攒簇五行，和合四象，皆车之所用也。埏埴者，作瓦器之转轮，同喻之机轮也。若无此轮，焉得成器？人若机变於中关，棙子转处无所不通。户牖者，孔窍也。喻如混沌之生也，块然而已。使之日凿一窍，七日而混沌死矣。人有七窍，收视於内则生，纵之於外则死。故有无之说，人能为之。若用於无而无所不为，无中生有，得其用也。有里生无，妙合先天。然谓有，则谓无弊。能於有无之中具一只眼，方是到家底人。无之以为用也，庄子曰：天其运乎，地其处乎，日月其争於所乎？孰主张是，孰纲维是，孰居无事？推而行，是意者其有机，缄而不得已邪？意者其运转而不能自止邪。
　　喻清中曰：三十辐至无之以为用。天下之事，有不生於有而生於无。当其无，作一句读。当三十辐之时，未有车之利也。车之用，已存於中矣。故曰有车之用。当埏埴之时，未有器之利也。而器之用，已存於中矣。故曰有器之用。当凿户牖之时，未有室之利也。而室之用，已存於中矣。故曰有室之用。按《周礼□考工记》：车盖圆以象天，舆方以象地，三十辐以象一月之数。毂，车中之容轴者也，辐凑而成轮者。埏，和也。埴，黏土也。陶人，运转以成器者也。凿，穿也。半门曰户，门傍窗曰牖。一说无，空也，虚也。当其毂中空虚，轮得以转，车中空虚，得以容人，是空无之处，有转行容载之用也。陶成形器，外实内虚，当其器中空无之处，是有盛受诸物之用。古者穴居，凿穴中之土以覆其上，仿为户牖之制。当其室中空无之处，故人有安居出入之用。故有之以为利者，利在乎器形也。无之以为用者，用在乎空也。夫器之为利也，必存乎外，外资空用，而戊空之为用也。必虚其内，内藉器利而就，故无籍有以为利，而有藉无以为用也。无以言形而上之道，有以言形而下之器。道非器不彰，器非道不成。道器之相资，不可举一而废一也。又一说，扁鹊言人身中有五脏，真气之所会。五脏各有六气，故有五六三十之会原，犹车之三十辐也。流转不息，通於一枢，犹三十辐之共一毂也。圣人知变化之枢机，假有为之形体，以身为炉，三宫为鼎，造化於虚无恍惚之中。如所乘之车、所用之器、所居之室，在有为体，在无为用。故有之以为利，无之以为用。按魏伯阳《参同契》曰以无制有，器用者空。政是此意。诸说皆有理，存之以俟明理之君子云。
　　胥六虚曰：三十辐至以为用。此章圣人言三十辐共一毂，至于器室，意观者体物知身之道，匪徒事其文也。夫车室器之理，先贤论之极详。此不复赘。若夫体物知身之道，言之鲜耳。且知身之说，头目耳鼻口体手足共成吾身，各有攸司，虽然块然一物耳，其运动言笑，皆在於吾。而求吾之一字，竟无所指的处，得非无位之吾，为有数之身用哉？此经所谓有之以为利，无之以为用者也。读是经者，试详味之。
　　柴元皋曰：三十辐共一毂。辐，轮板也。毂，贯诸辐者也。毂为体，辐为用。如心总万法。当其无，有车之用。当无车时，谁建辐毂之妙用乎？埏埴以为器至有室之用。造泥穴壁之妙用，皆谁为之乎？故有之以为利，无之以为用。有之时显其利益，无之时显其妙用。以心为体，利为用也。
　　苏敬静曰：三十辐共一毂至以为用。此章老子之意，只在於无。毂，车中容轴者。辐，车之轮股。毂惟虚其中，故可容轴以推轮，而有车之用。埏埴，陶者之器，所谓钧盘也。钧惟虚圆旋转，故可成器，而有器之用。凿户为牖，而后室明。牖惟其虚，则有室之用。毂之虚，钧之虚，牖之虚，皆无也。是三者无以为体，而有用遂有。故有车、有器、有室，皆自无而生。此亦有生於无之意也。
　　本一庵居士曰：三十辐至以为用。物，有也。所以用是物者，无也。持有以用有，是以物而相物耳。故无有则无无所寄，无无则有无所宰。非特车室器皿为然。自天下言，物其徼而道其妙。自一人言，身其实而心其虚也。然无以有为利，有以无为用，两者未尝不一也。则天下无道外之物，亦无心外之身矣。此用乃利用之用，非体用之用。若以体用言，则无为体而有为用。
　　石潭曰：三十辐共一毂，当其无有车之用。埏埴以为器，当其无，有器之用。凿户牖以为室，当其无，有室之用。故有之以为利，无之以为用。三十辐共一毂，所以为车也。然其安轴之处必虚中，乃可以运。此车苟实而不虚，则毂何所用？埏埴所以为器，然埏埴以陶，必有虚以为之橐钥，而后可以成器，若非埏埴以虚为用，则器何以成？凿户牖以为室，然必因其通明，然后可以起居，苟不虚通，则室亦何所用哉？故有之以为利，无之以为用也。有之以为利者，车与器与室也。无之以为用者，皆资於虚无也。以喻人，必虚心乃可以受道，所谓道集虚者也。或以为器虚然后容受，室虚然后可居者，却於埏埴户牖，即所谓虚也。又或以为未有此车此器此室之前，已有此车此器此室之用者，亦恐非老子之意。
　　道德真经集义卷之十七竟
　　＃1 堂其无：『堂』疑应作『当』。
　　
