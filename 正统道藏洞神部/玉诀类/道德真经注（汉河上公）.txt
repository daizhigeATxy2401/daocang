道德真经注
　　经名：道德真经注。又名《河上介章句》。据传为西汉初隐士河上合撰，传授汉文帝。一说出於东汉。四卷。底本出处：《正统道藏》洞神部玉诀类。参校本：一、《四部丛刊》影印宋建安虞氏刊本（简称影宋本）。二、敦煌S.477、S.3926号写本。
　　道德真经注卷之一
　　河上公章句
　　体道第一
　　道可道，
　　谓经术政教之道也。
　　非常道。
　　非自然长生之道也。常道当以无为养神，无事安民，含光藏辉，灭迹匿端，不可称道也。
　　名可名，
　　谓富贵尊荣高世之名也。
　　非常名。
　　非自然常在之名。常名当如婴兄之未言，鸡子之未分，明珠在蚌中，美玉在石间。内虽昭昭，外如顽愚。
　　无名，天地之始；
　　无名谓道。道无形，故不可名也。始者，道之本也。吐气布化，出於虚无，为天地之本始者也。
　　有名，万物之母。
　　有名谓天地。天地有形位、阴阳#1、有刚柔，是其名也。万物母者，天地含气生万物，长大成熟#2，如母之养子也。
　　故常无欲，以观其妙#3；
　　妙，要也。人常能无欲，则以观道之要妙1。要谓一也。一出布名道，囋叙明是非也。
　　常有欲，以观其徼。
　　徼，归也。常有欲之人，可以观世俗之所归趣也。
　　此两者，同出而异名。
　　两者谓有欲无欲也。同出者谓同於人心。异名者，所名曰异。名无欲者长存，名有欲者亡身。
　　同谓之玄。
　　玄，天也。谓有欲之人与无欲之人，同受气於天。
　　玄之又玄，
　　天中复有天也。禀气有厚薄，得中和滋液则生贤圣，得错乱浊辱则生贪淫。
　　众妙之门。
　　能知天中复有天，禀气有厚薄，除情欲，守中和，是谓知道要妙之门户。
　　养身第二
　　天下皆知美之为美，
　　自扬己美使显彰也。
　　斯恶已；
　　有危亡也。
　　皆知善之为善，
　　有功名也。
　　斯不善已。
　　人所争也。
　　故有无相生，
　　见有、而为无也。
　　难易之相成，
　　见难而为易也。
　　长短之相形，
　　见短之相形也。
　　高下之相倾，
　　见高而为下也。
　　音声之相和，
　　上唱下必和也。
　　前后相随。
　　上行下必随。
　　是以圣人处无为之事，
　　以道治也。
　　行不言之教。
　　以身师道。
　　万物作焉而不辞，
　　各自动作，不辞谢而逆止。
　　生而不有，
　　元气生万物而不有。
　　为而不恃，
　　道所施为，不望其报。
　　功成弗居。
　　功成事就，退避不居其位。
　　夫惟不居，
　　夫惟功成不居其位。
　　是以不去。
　　福德常在，不去其身。此言不行不可随，不言不可知疾#4。上六句有高下长短，若开一源，下生百端，百端之变，无不动乱。
　　安民第三
　　不尚贤，
　　贤谓世俗之贤。辨口明文，离道行权，去质为文。不尚者，不贵之以禄，不尊之以官也。
　　使民不争。
　　不争功名，乃自然也。
　　不贵难得之货，
　　言人君不御好珍宝，则黄金弃於山，珠玉捐於渊也。
　　使民不为盗。
　　上化清浄，下无贪人。
　　不见可欲，
　　放郑声，远佞人。
　　使心不乱。
　　不邪淫也。
　　是以圣人之治，
　　说圣人治国与治身。
　　虚其心，
　　除嗜欲，去烦乱。
　　实其腹，
　　怀道抱一，守五神也。
　　弱其志，
　　和柔谦让，不处权也。
　　强其骨，
　　爱精重施，髓满骨坚也。
　　常使民无知无欲，
　　反朴守淳。
　　使夫知者不敢为也。
　　思虑深，不轻言。
　　为无为，
　　不造作，动因循。
　　则无不治。
　　德化厚，百姓安。
　　无源第四
　　道冲而用之，
　　冲，中也。道匿名藏誉，其用在中。
　　或不盈。
　　或，常也。道常谦虚不盈满。
　　渊兮似万物之宗。
　　道渊深不可知也，似为万物之宗祖。
　　挫其锐，
　　锐，进也。人欲锐情进取功名，当挫止之，法道不自见也。
　　解其纷，
　　纷，结恨也。当念道无为以解释。
　　和其光，
　　言虽有独见之明，当如暗昧，不当以曜乱人也。
　　同其尘，
　　当与众庶同，不当自殊别。
　　湛兮似若存。
　　言当湛然安静，故能长存不亡。
　　吾不知其谁之子，
　　老子言：我不知道所从生之矣。
　　象帝之先。
　　道自在天帝之前，此言道乃先天地生也。至今者，以能安静湛然，不劳烦。欲使人修身法道。
　　虚用第五
　　天地不仁，
　　天施地化，不以仁恩，任自然。
　　以万物为刍狗；
　　天地生万物，人最为贵，天地视之如刍草狗畜，不责望其报。
　　圣人不仁，
　　圣人爱养万民，不以仁恩，法天地之行自然。
　　以百姓为刍狗。
　　圣人视百姓如刍草狗畜，不责望於其礼意。
　　天地之间，
　　天地之间空虚，和气流行，故万物自生。人能除情欲，却滋味，清五脏，则神明居。
　　其犹橐钥乎？
　　橐钥中空虚，故能有声气。
　　虚而不屈，动而愈出。
　　言空虚无有竭时，动摇之，益出声气。
　　多言数穷，
　　多事害神，多言害身，口闲舌举，必有祸患。
　　不如守中。
　　不如守德於中，育养精神，爱气希言。
　　成象第六
　　谷神不死，
　　谷，养也。人能养神则不死，神谓五藏之神也：肝藏魂，肺藏魄，心藏神，脾藏意，肾藏精与志，五藏尽伤，则五神去。
　　是谓玄牝。
　　言不死之道，在於玄牝。玄，天也，於人为鼻。牝，地也，於人为口。天食人以五气，从鼻入藏於心。五气清微，为精神聪明音声五性。其鬼曰魂，魂者，雄也，主出入人鼻，与天通#5，故鼻为玄也。地食人以五味，从口入藏於胃。五味浊辱，为形骸骨肉血脉六情。其鬼曰魄，魄，雌也，主出入人口#6，与地通，故口为牝。
　　玄牝之门，是谓天地之根。
　　根，元也。言鼻口之门，乃是通天地之元气所从往来。
　　绵绵若存
　　鼻口呼吸喘息，当绵绵微妙，若可存，复若可无有。
　　用之不勤。
　　用气当宽舒，不当为急疾勤劳。
　　韬光第七
　　天长地久
　　说天地长生久寿，以教喻人也。
　　天地所以能长且久者，以其不自生，
　　天地所以独能长且久者，以其安静自然，施不求报，不如世人居处汲汲求自饶之利，夺人以自与矣。
　　故能长生。
　　以其不求生，故能长生不终也。
　　是以圣人后其身，
　　先人而后己。
　　而身先；
　　天下敬之，先以为长。
　　外其身，
　　薄己而厚人。
　　而身存。
　　百姓爱之如父母，敬之如神明，佑之若赤子，故身常存也。
　　以其无私，
　　圣人为人所爱，神明所佑，非以其公正无私所致乎？
　　故能成其私。
　　人以私者，欲以厚己也。圣人无私而己自厚，故能成其私也。
　　易性第八
　　上善若水。
　　上善之人如水之性。
　　水善利万物
　　水在天为雾露，在地为泉。
　　而不争，处众人之所恶，
　　众人恶卑湿垢浊，水独静流居之矣。
　　故几於道。
　　水性几与道同。
　　居善地，
　　水性善喜於地，在草木之上即流而下，有似於牝动而下人也。
　　心善渊，
　　水深空虚，渊深清明。
　　与善人，
　　万物得水以生，与虚不与盈也。
　　言善信，
　　水内影照形，不失其情。
　　政善治，
　　无有不洗，清且平也。
　　事善能，
　　能方能圆，曲直随形。
　　动善时。
　　夏散冬凝，应期而动，不失天时也。
　　夫唯不争，
　　壅之则止，决之则流，听从人也。
　　故无尤。
　　水性如是，故天下无有怨尤水者也。
　　运夷第九
　　持而盈之，不如其已。
　　盈，满也。已，止也。持满必倾，不如止也。
　　揣而锐之，不可长保。
　　揣，治也。先揣之，后必弃捐。
　　金玉满堂，莫之能守。
　　耆欲伤神，财多累身。
　　富贵而骄，自遗其咎。
　　夫富当赈贫，贵当矜贱，而反自骄恣，必被祸害。
　　功成、名遂、身退，天之道。
　　言人所为，功成事立，名迹称遂，不退身避位，则遇於害，此乃天之常道也。譬日中则移，月满则亏，物盛则衰，乐极则哀。
　　能为第十
　　载营魄，
　　营魄，魂魄也。人载魂魄之上得以生，当爱养之。喜怒亡魂，卒惊伤魄。魂在肝，魄在肺，美酒甘肴伤人肝肺。故魂静志道不乱，魄安得寿延年也。
　　抱一能无离乎？
　　言人能抱一，使不离於身，则长存。一者，道德所生，太和之精气也，故曰一。一布名於天下，天得一以清，地得一以宁，侯王得一以为正平。入为心，出为行，布施为德，总名为一。一之为言，志一而无二也。
　　专气致柔，
　　专守精气使不乱，则形体能应之而柔顺矣。
　　能如婴儿乎？
　　内无思虑，外无政事，则精神不去。
　　涤除玄览，
　　当洗其心，使洁清也。心居玄冥之处，览知万事，故谓之玄览。
　　能无疵乎？
　　不淫邪也。
　　爱民治国，
　　治身者，受气则身全。治国者，爱民则国安。
　　能无为乎？
　　治身者，呼吸精气，无令耳闻。治国者，布施德惠，无令下知。
　　天门开阖，
　　天门，北极紫微宫。开阖，终始五际也。治身之天门谓鼻孔，开谓喘息也，阖谓呼吸也。
　　能无雌乎？ 
　　治身当如雌牝，安静柔弱。治国应变，和而不唱也#7。
　　明白四达，
　　言道明如日月，四通满於天下八极之外。故曰视之不见，听之不闻，彰布十方，焕焕煌煌矣。
　　能无知乎？
　　无有能知道满於天下矣。
　　生之畜之，
　　道生万物而畜养之。
　　生而不有，
　　道生万物，无所取有。
　　为而不恃，
　　道所施为，不恃望其报也。
　　长而不宰，
　　道长养万物，不宰割以为器用。
　　是谓玄德。
　　言道德玄冥，不可得见，欲使人知道也。
　　无用第十一
　　三十幅共一毂，
　　古者车三十幅，法月数也。共一毂者，中有孔，故众辐凑之。治身者当除情去欲，使五藏空虚，神乃归之。
　　当其无，有车之用；
　　无为空虚。毂中空虚，输得转行；举中空虚，人得载其上。
　　埏埴以为器，
　　埏，和也。埴，土也。和土以为饮食之器。
　　当其无，有器之用；
　　器中空虚，故有所受。
　　凿户牖以为室，
　　谓作室屋。
　　当其无，有室之用。
　　户牖空虚，人得以出入；室中空虚，人得以居处。
　　故有之以为利，
　　利，物也。利形於用，器中有物。室中有人，恐其屋破坏；腹中有神，畏其形消亡。
　　无之以为用。
　　言虚空者乃可感受万物#8，故曰虚无能制有形。道者，虚空也。
　　检欲第十二
　　五色令人目盲，
　　贪好淫色，则伤精失明，不能视无色之色。
　　五音令人耳聋，
　　好听五音，则和气去心，不能听无声之声。
　　五味令人口爽。
　　爽，亡也。人嗜五味，则亡失於道味。
　　驰骋田猎令人心发狂，
　　人精神好安静，驰骋呼吸，精神散亡，故发狂也。
　　难得之货令人行妨。
　　妨，伤也。金银珠玉，心责意欲，不知厌足，则行伤身辱也。
　　是以圣人为腹，
　　守五性，去六情，节志气，养神明。
　　不为目。
　　目不妄视，妄视则泄精於外。
　　故去彼取此。
　　去彼目之妄视，取此腹之养神。
　　厌耻第十三
　　宠辱若惊，
　　身宠亦惊，身辱亦惊。
　　贵大患若身。
　　贵，畏也。若，至也。畏大患至身，故皆惊。
　　何谓宠辱？
　　问何谓之宠，何谓之辱。宠，尊荣也。辱，耻辱也。还自问者，为晓於人。
　　辱为下。
　　辱为下贱。
　　得之若惊，
　　得宠荣者惊，处高位如临危也#9。贵不敢骄，富不敢奢。
　　失之若惊，
　　失者，失宠处辱。惊者，恐祸重来。
　　是谓宠辱若惊。
　　解上得之若惊，失之若惊。
　　何谓贵大患若身？
　　复还自问。
　　吾所以有大患者，为吾有身。
　　吾所以有大患者，为吾有身。有身忧其勤劳，念其饥寒。触情纵欲#10，则遇祸患。
　　及吾无身，吾有何患。
　　使吾无身，体道自然，轻举升云，出入无间，与道通神，当有何患。
　　故贵以身为天下者，则可以寄於天下；
　　言人君贵其身而贱人，欲为天下主者，则可寄止不可托也。
　　爱以身为天下者，乃可以托於天下。
　　言人君能爱其身，非为己也，乃欲为万民之父母。以此德为天下之主，乃可以托身於民上，长无咎也。
　　赞玄第十四
　　视之不见名曰夷，
　　无色曰夷。言一无彩色，不可得而视之矣。
　　听之不闻名曰希，
　　无声曰希。言一无音声，不得听而闻之矣。
　　搏之不得名曰微。
　　无形曰微。言一无体，不可搏持而得之。
　　此三者不可致诘，
　　三者，夷、希、微也。不可致诘者，谓无色，无声，无形，口不能言，书不能传，受之以静，求之以神，不可诘问而能得也。
　　故混而为一。
　　混，合也。故三名合而为一。
　　其上不皦，
　　言一在天上，不昧昧光明，上下无穷极也。
　　其下不昧。
　　言一在天下，不昧昧有所暗冥。
　　绳绳兮不可名，
　　绳绳者，动行无穷极也。不可名者，非一色也，不可以青黄赤白黑别也。非一声也，不可以宫商角征羽听也。非一形也，不可以长短小大度也。
　　复归於无物。
　　物，质也。物当归之以无质。
　　是谓无状之状，
　　言一无形状，而能为万物作形状。
　　无物之象，
　　一无物质，而为万物设形象。
　　是谓忽恍。
　　言一忽忽恍恍，若存若亡，不可得见。
　　迎之不见其首，
　　一无端末，不可预待也。除情去欲，一自归之#11。
　　随之不见其后。
　　言一无影迹，不可得而见。
　　执古之道，以御今之有，
　　圣人执古之道，生一以御万物，知今当有一也。
　　以知古始，是谓道纪。
　　人能知上古本始有一，是谓知道之纪纲也。
　　显德第十五
　　古之善为士者，
　　谓得道之君也。
　　微妙玄通，
　　玄，天也。言其志节玄妙，精与天通。
　　深不可识。
　　道德深远，不可识知。内视如盲，反听若聋，莫知所长。
　　夫唯不可识，故强为之容：
　　谓下句也。
　　豫兮若冬涉川，
　　举事辄加重慎，豫豫兮若冬涉川，心难之。
　　犹兮若畏四邻，
　　其进犹犹若拘制，若人犯法，畏四邻之知。
　　俨兮其若客，
　　如客对主人，俨然无所造作也。
　　涣兮若冰之将释，
　　涣者，解散也。释者，消亡也。谓除情去欲，日以空虚也。
　　敦兮其若朴，
　　敦者，质厚也。朴者，形未分也。内守精神，外无文彩。
　　旷兮其若谷，
　　旷者，宽大也。谷者#12，空虚。不有德功名，无所不包也。
　　浑兮其若浊。
　　浑者，守本真也。浊者，不昭然也。与众合同不自尊。
　　孰能浊以止静之，徐清？
　　孰，谁也。谁能如水之浊，止而静之，徐徐而自清。
　　孰能安以久动之，徐生？
　　谁能安静以久，徐徐以长生也。
　　保此道者，不欲盈。
　　保此长生之道，不欲奢泰盈溢。
　　夫唯不盈，故能弊不新成。
　　夫唯不盈满之人，能守弊，不为新成。守弊者，匿光荣也#13。新成者，贵功名也。
　　归根第十六
　　致虚极，
　　致，至也。道人捐情去欲，五藏清静，至於虚极也。
　　守静笃。
　　守清静，行笃厚。
　　万物并作，
　　作，生也。万物并生。
　　吾以是观其复。
　　言吾以观万物无不皆归其本也，人当重其本。
　　夫物芸芸，
　　芸芸者，花叶茂盛之貌。
　　各复归其根。
　　言万物无不枯落，反复其根而更生。
　　归根曰静，
　　静谓根也。根安静柔弱，谦卑处下，故不复死。
　　静曰复命，
　　言能安静者，是谓复还性命，便不死。
　　复命曰常，
　　复命使不死，乃道之所常行也。
　　知常曰明。
　　能知道之所常行者，则为明也。
　　不知常，妄作，凶。
　　不知道之所常行，而妄作巧诈，则失神明而凶。
　　知常容，
　　能知道之所常行，则除情欲，无所不包容也。
　　容乃公，
　　无所不包容，则公正无私，众邪莫当。
　　公乃王，
　　公正无私，则可以为天下王，治身正则，形一而静，神明千万，共凑己躬。
　　王乃天，
　　能王则德洽，神明乃与天通矣。
　　天乃道，
　　德与天通，则与道合同也。
　　道乃久。
　　与道合同乃能长久。
　　没身不殆。
　　能公能王，通天合道，四者纯备，道德弘远，无殃无咎，乃与天地同没，终不危殆也。
　　道德真经注卷一竟
　　#1阴阳：疑前面脱『有』字。
　　#2熟：原本作『就』，据影宋本改。
　　#3要妙：影宋本作『要』。
　　#4疾：疑作『矣』。
　　#5与天通：原本『通』前衍『道』字。据影宋本删。
　　#6主出入人口：原本作『出入於口』，据S.477改。
　　#7和而不唱：原本脱『和』字，据影宋本加。
　　#8乃可：原本作『谓』，据影宋本改。
　　#9如临危：影宋本作『如临深危』。
　　#10纵欲：原本作『从辱』，据影宋本改。
　　#11一自归之：原本脱『一』，据影宋本加。
　　#12谷者：原本作『谷有』，据影宋本改。
　　#13匿光荣：『荣』原作『盈』，据影宋本改。
　　道德真经注卷之二
　　河上公章句
　　淳风第十七
　　太上，下知有之。
　　太上谓太古无名号之君。下知有之者，下知上有君，而不臣事，质朴也。
　　其次，亲而誉之。
　　其德可见，恩惠可称，故亲爱而誉之。
　　其次，畏之。
　　设刑法以治也。
　　其次，侮之。
　　禁多令烦，不可归诚，故欺侮之。
　　有不足焉，
　　君信不足於下，下则欺诈於上。
　　有不信焉。
　　君信不足於下，下则应之以不信而欺其君。
　　犹兮其贵言。
　　说太古之君，举事犹犹，贵重於言，恐离道失自然也。
　　功成事遂，
　　谓天下太平。
　　百姓皆谓我自然。
　　百姓不知君上之德淳厚，反以为己自当然#1。
　　俗薄第十八
　　大道废，有仁义。
　　大道之时，家有孝子，国有忠信，仁义不#2见。大道废不用，而恶逆生，乃有仁义可传道。
　　智慧出，有大伪。
　　智慧之君贱德贵言，贱质贵文，下则应之以大伪奸诈。
　　六亲不和，有孝慈。
　　六亲绝，亲戚不和，乃有孝慈相牧养。
　　国家昏乱，有忠臣。
　　政令不行，上下相怨，邪辟争权，乃有忠臣匡救其君也。此言天下太平不知仁，人尽无欲不知康，各洁己不知贞。故大道之世，孝慈灭，仁义没，犹日月盛明，众星失光。
　　还淳第十九
　　绝圣
　　绝圣制作，反初守元。五帝画象，仓诘作书，不如三皇结绳，无文而治也。
　　弃智，
　　弃智惠，反无为。
　　民利百倍；
　　农事修，公无私。
　　绝仁弃义，
　　绝仁之见慧，弃义之尚华。
　　民复孝慈；
　　德化纯也。
　　绝巧
　　绝巧者，诈伪乱真。
　　弃利，
　　塞贪路，闭权门。
　　盗贼无有。
　　上化公正，下无私邪。
　　此三者，
　　谓上三事绝弁。
　　以为文不足，
　　以为文不足者，文不足以化民。
　　故令有所属。
　　当如下句。
　　见素抱朴，
　　见素者，当抱素守真，不尚文饰也。抱朴者，当见其质朴以示天下，可法则。
　　少私寡欲。
　　少私者，正无私也。寡欲者，当知足也。
　　异俗第二十
　　绝学
　　绝学不真，不合道文。
　　无忧。
　　除浮华则无忧患。
　　唯之与阿，相去几何？
　　同为应对，而相去几何。疾时君贱质而贵文。
　　善之与恶，相去何若？
　　善者称誉，恶者谏争，能相去何如。疾时君恶忠直用邪佞。
　　人之所畏，
　　人谓道人也。人所畏者，畏不绝学之君。
　　不可不畏。
　　近令色，杀贤人。
　　荒兮其未央哉。
　　言世俗之人荒乱，欲进学邪文#3，未央止也。
　　众人熙熙，
　　熙熙，淫放多情欲。
　　如享太牢，
　　如饥思太牢之具，意无足时也。
　　如春登台。
　　春，阴阳交通，万物感动，登台观之，意志淫淫然。
　　我独怕兮其未兆，
　　我独怕兮安静，无情欲形兆。
　　如婴儿之未孩，
　　如小兄未能答偶人时。
　　乘乘兮若无所归。
　　我乘乘如穷鄙，无所归就也。
　　众人皆有余，
　　众人皆有余财以为奢，余智以为诈。
　　而我独若遗，
　　我独若遗弃，似於不足也。
　　我愚人之心也哉，
　　不与俗人相为，守一不移，如愚人之心也。
　　纯纯兮。
　　无所分别。
　　众人昭昭，
　　明且达也。
　　我独若昏；
　　如暗昧也。
　　众人察察，
　　急且疾也。
　　我独闷闷。
　　闷闷，无所截割。
　　忽兮若海，
　　我独忽忽兮如江海之流，莫知其所穷极。
　　漂兮若无所止。
　　我独漂漂若飞若扬，无所止也，志意在神域。
　　众人皆有以，
　　以有为也。
　　而我独顽
　　我独无为。
　　似鄙。
　　鄙似若不逮也。
　　我独异於人，
　　与人异。
　　而贵食母。
　　食，用也。母，道也。唯我独贵用道。
　　虚心第二十一
　　孔德之容，
　　孔，大也。有大德之人无所不容，能受垢浊，处谦冲。
　　唯道是从。
　　唯，独也。大德之人不随世俗所行，独从於道也。
　　道之为物，唯恍唯忽。
　　道之於万物，独恍忽往来而无所定。
　　恍兮忽兮，其中有物；
　　道唯恍忽，其中有一。经营生化，因气立质。
　　忽兮恍兮，其中有象；
　　道唯窈冥无形，其中独有万物法象。
　　窈兮冥兮，其中有精；
　　道唯窈冥，其中有精实，神明相薄，阴阳交会之。
　　其精甚真，
　　言道精气神妙甚真，非有饰也。
　　其中有信。
　　道匿功藏名，信在其中。
　　自古及今，其名不去，
　　自，从也。从古至今，道常在不去。
　　以阅众甫。
　　阅，禀也。甫，始也。言道禀万物始生，从道受气。
　　吾何以知众甫之然哉？以此#4。
　　益谦第二十二
　　曲则全，
　　曲己从众，不自专，则全。
　　枉则直，
　　枉，屈也。屈己而伸人，久久而自得直已。
　　窊则盈，
　　地窊下，水归之。人谦下，德归之。
　　弊则新，
　　自受弊薄，后己先人，天下敬之，久久自新之也。
　　少则得，
　　自受少则得多也。天道佑谦，鬼神益虚。
　　多则惑。
　　财多者，惑於所守。学多者，惑於所闻。
　　是以圣人抱一为天下式。
　　抱，守也。式，法也。圣人守一乃知万事，故能为天下之法式。
　　不自见，故明；
　　圣人不以其目视千里之外，乃因天下之目以视，故能明达。
　　不自是，故彰；
　　圣不自以为是而非人，故能彰显於世矣。
　　不自伐，故有功；
　　伐，取也。圣人德化流行，不自取其美，故有功於天下。
　　不自矜，故长。
　　矜，大也。圣人不自贵大，故能长久不危。
　　夫唯不争#5，故天下莫能与之争。
　　此言天下贤与不肖，无能与不争者争。
　　古之所谓曲则全者，岂虚言哉。
　　传古言曲从则全，正言非虚也。
　　故诚全而归之。
　　诚，实也。能行曲从者，实其肌体，归之於父母，无有伤害也。
　　虚无第二十三
　　希言自然。
　　希言谓爱言也。爱言者，自然之道。
　　飘风不终朝，骤雨不终日。
　　飘风，疾风也。骤雨，暴雨也。疾不能长，暴不能久也。
　　孰为此者？天地。
　　谁为此飘风暴雨者？天地所为也。
　　天地尚不能久，
　　不能终朝至夕。
　　而况於人乎？
　　天地至神，合为飘风暴雨，尚不能使从朝至暮，何况於人而欲慕卒乎？
　　故从事於道者，
　　从，为也。人为事，当如道安静，不当如飘风暴雨。
　　道者同於道，
　　道者，谓好道之人。同於道者，所为与道同也。
　　德者同於德，
　　德者，有德之人也。同於德者，所为与德同也。
　　失者同於失。
　　失谓自任己而失人也。同於失者，谓所为与失同。
　　同於道者，道亦乐得之；同於德者，德亦乐得之；同於失者，失亦乐得之。信不足焉，
　　君信不足于下，下则应之以不信。
　　有不信焉。
　　此言物类相归也。同声相应，云从龙，风从虎，水流湿，火就燥，自然之数也。
　　苦恩第二十四
　　跂者不立，
　　跂，进也。谓贪权冒名，进取功荣，则不可久立身行道。
　　跨者不行，
　　自以为贵而跨之於人，众共蔽之，使不得行。
　　自见者不明，
　　凡人自见其形容以为好，自见其所行以为人道，殊不自知其形丑而操行之鄙。
　　自是者不彰，
　　自以为是而非人者，众共蔽之，使不彰显。
　　自伐者无功，
　　所为辄自伐取其功美，即自失有功於人。
　　自矜者不长。
　　好自矜大者，不可以久长。
　　其於道也，曰余食赘行。
　　赘，贵也。使此自矜伐之人任治国之道，日赋敛，余禄食，为贪行。
　　物惑恶之，
　　此人在位，动欲伤害，故物无有不畏恶之。
　　故有道者不处。
　　言有道之人不居其国。
　　象元第二十五
　　有物混成，先天地生。
　　谓道也，道无形混沌，而生万物，乃在天地之前。
　　寂兮寥兮，独立而不改，
　　寂者，无音声。寥者，空无形。独立者，无匹双。不改者，化有常。
　　周行而不殆，
　　道通行天地，无所不入，在阳不焦，托阴不腐，无不贯穿#6，而不危殆也。
　　可以为天下母。
　　道育养万物精气，如母之养子。
　　吾不知其名，字之曰道。
　　我不见道之形容，不知当何以名之。见万物皆从道而生，故字之曰道。
　　强名之曰大。
　　不知其名，强名曰大。高而无上，罗而无外，无不包容，故曰大。
　　大曰逝，
　　其为大，非若天，常在上；非若地，常在下。乃复逝去，无常处所。
　　逝日远，
　　言远者穷於无穷通，布气天地，无所不通也。
　　远曰反。
　　言其远不越绝，乃复反在人身。
　　故道大，天大，地大，王亦大。
　　道大者，包罗天地，无所不容。天大者，无所不盖。地大者，无所不载。王大者，无所不制。
　　域中有四大，王居其一焉。
　　八极之内有四大，王居其一。
　　人法地，
　　人当法地，安静和柔也。种之得五谷，掘之得甘泉，劳而不怨，有功而不置。
　　地法天，
　　天湛泊不动，施之不求报，生长万物，无所收取也。
　　天法道，
　　道法清浄不言，阴行精气，万物自然生长。
　　道法自然。
　　道性自然，无所法也。
　　重德第二十六
　　重为轻根，
　　人君不重则不尊，治身不重则失神。草木花叶轻故零落也。根重故能长存也。
　　静为躁君。
　　人君不静则失威，治身不静则身危。龙静故能变化，虎躁故亏夭也。
　　是以圣人终日行，不离辎重。
　　辎，静也。君子终日行道，不离其静重。
　　虽有荣观燕处，超然。
　　荣观谓宫阙。燕处，后妃所居。超然，远避而不处。
　　奈何万乘之主，
　　奈何者，疾其时伤痛之辞。
　　而以身轻於天下。
　　王者至尊，而於其身行轻躁乎。疾时王奢恣轻淫，失其精也。
　　轻则失臣，
　　王者轻淫，则失其臣。治身轻躁，则失其精也。
　　躁则失君。
　　王者行躁疾，则失其君位。治身躁疾，则失其精神。
　　巧用第二十七
　　善行者无辙迹，
　　善行道者，求之於身，不下堂，不出门，故无辙迹。
　　善言无瑕谪，
　　善言谓择言而出之，则无瑕谪过於天下也。
　　善计不用筹策，
　　善以道计事者，则守一不移，所计不多，则不用筹策而知也。
　　善闭者无关键而不可开，
　　善以道闭情欲、守精神者，不如门户有关可得开也。
　　善结者无绳约而不可解。
　　善以道结事者，乃结其心，不如绳索可得解。
　　是以圣人常善救人，
　　圣人所以常教人忠孝，欲以救人性命。
　　故无弃人；
　　使贵贱各得其所也。
　　常善救物，
　　圣人所以顺四时，以救万物之伤残。
　　故无弃物。
　　圣人不贱石而贵玉，视之如一。
　　是谓袭明。
　　圣人善救人物，是谓袭明大道。
　　故善人者，不善人之师；
　　人之行善者，圣人则以为人师也。
　　不善人者，善人之资。
　　资，用也。人行不善，犹教导使为善，得以给用。
　　不贵其师，
　　独无辅也。
　　不爱其资，
　　无所使也。
　　虽知大迷。
　　虽自以为智，言此人乃大迷惑也。
　　是谓要妙。
　　能通此道，是谓知微妙要道也。
　　反朴第二十八
　　知其雄，守其雌，为天下溪。
　　雄以喻尊，雌以喻卑。人虽自知其尊显，当复守其卑微，去其雄之强梁，就其雌之柔和，如是则天下归之，如水之游深溪。
　　为天下溪，常德不离，
　　人能谦下如深溪，则德常在，不能离於己也。
　　复归於婴儿。
　　复当复志於婴兄，蠢然无所知也。
　　知其白，守其黑，为天下式。
　　白以喻昭昭，黑以喻默默。人虽自知昭昭明达，当守之以默，如暗昧无所见，如是则可为天下法式，其德常在。
　　为天下式，常德不忒，
　　人能为天下法式，则德常在己，不复有差忒。
　　复归於无极。
　　德不差忒，则久寿长生，归身於无穷极#7。
　　知其荣，守其辱，为天下谷。
　　荣以喻尊贵，辱以喻污浊也。知己之有荣贵，当守之以污浊，如是则天下归之，如水流入深谷也。
　　为天下谷，常德乃足，
　　足，止也。人能为天下谷，德乃止於己。
　　复归於朴。
　　复当归身於质朴，不复为文饰。
　　朴散则为器，
　　万物之朴散，则为器用。若道散，则为神明，为日月，分为五行。
　　圣人用之，则为官长，
　　圣人升用，则为百官之元长也。
　　故大制不割。
　　圣人用之，则以大道制御天下，无所伤害。治身则以大道制御情欲，不害於精神。
　　无为第二十九
　　将欲取天下而为之，
　　将欲取#8天下，欲为天下主也。而为之，欲以有为治民。
　　吾见其不得已。
　　我见其不得天道人心已明矣。天道恶烦浊，人心恶多欲也。
　　天下神器，不可为也。
　　器，物也。人乃天下之神物也。神物好安静，不可以有为治。
　　为者败之，
　　以有为治之，则败其质性。
　　执者失之。
　　强执教之#9，则失精实，生於诈伪。
　　故物或行或随，
　　上所行之，下必随之。
　　或呴或吹，
　　呴，温也。吹，寒也。有所温，必有所寒。
　　或强惑羸，
　　有所强大，叉有所羸弱。
　　或载或隳。
　　载，安也。集，危也。有所安，必有所危。明人君不可以有为治国治身。
　　是以圣人去甚，去奢，去泰。
　　甚谓贪淫声色，奢谓服饰饮食，泰谓宫室台榭。去此三者，处中和，行无为，则天下自化。
　　俭武第三十
　　以道佐人主者，
　　谓人主能以道自辅佐之矣。
　　不以兵强於天下，
　　以道自佐之主，不以兵革，顺天任德，敌人自服。
　　其事好还。
　　其举事好还自责，不怨於人。
　　师之所处，荆棘生焉。
　　谓农事废，田不修。
　　大军之后，必有凶年。
　　天应之以杀气，即伤五谷，五谷尽，即伤人也。
　　善者果而已，
　　善用兵者，当果#10敢而已，不美之。
　　不敢以取强。
　　不以果敢取强大之名也。
　　果而勿矜，
　　当果敢谦卑，勿自矜大也。
　　果而勿伐，
　　当果敢推让，勿自伐取其美。
　　果而勿骄，
　　骄，欺也。果敢勿以骄欺人。
　　果而不得已，
　　当果敢至诚，不当逼迫不得已。
　　果而勿强。
　　果敢，勿以为强兵坚甲，以侵凌人也。
　　物壮则老，
　　草木壮极则枯落，人壮极则衰老。言强者不可以久也。
　　是谓不道，
　　枯老者坐不行道。
　　不道早已。
　　不行道者早死。
　　偃武第三十一
　　夫佳兵者不祥之器，
　　祥，善也。兵者，惊精神，浊和气，不善人之器也，不当修饰。
　　物或恶之，
　　兵动则有所害，故万物无有不恶之。
　　故有道者不处。
　　有道之人不处其国。
　　君子居则贵左，
　　贵柔弱也。
　　用兵则贵右。
　　贵刚强也。此言兵道与君子之道反，所贵者异#11也。
　　兵者，不祥之器，非君子之器，
　　非君子所贵重之器。
　　不得已而用之，
　　谓遭衰逢祸乱，欲加万民，乃用之自守。
　　恬淡为上。
　　不贪土地，不利人财宝#12。
　　胜而不美，
　　虽得胜不以为美利。
　　而美之者，是乐杀人。
　　善得胜者，是谓喜乐杀人。
　　夫乐杀人者，则不可以得志於天下矣。
　　为人君而乐杀人，此则不可使得志於天下。为人主必专制人性命，妄行诛戮也。
　　故吉事尚左，
　　左，生位也。
　　凶事尚右。
　　阴道主杀。
　　偏将军处左，
　　偏将军卑而居阳位。
　　上将军处右，
　　上将军尊而居右位，以其主杀矣。
　　言以丧礼处之。
　　上将军居右，主丧礼。丧礼尚右，死人贵阴也。
　　杀人之众多，以悲哀泣之。
　　伤己德薄，不能以道化民，而害无辜之民。
　　战胜，则以丧礼处之。
　　古者战胜，将军居丧主礼之位，素服而哭之。明君子贵德而贱兵，不得已而诛不祥也，心不乐之，比於丧也。知后世用兵不已，故悲而痛之矣。
　　圣德第三十二
　　道常无名。
　　道能阴能阳，能弛能张，能存能亡，故无常名。
　　朴虽小，天下不敢臣。
　　道朴虽小，微妙无形，天#13下不敢有臣使道者。
　　侯王若能守之，万物将自宾。
　　侯王若能守，万物将自宾服，从於德化。
　　天地相合，以降甘露，
　　侯王动作能与天地相合，则天降甘露善瑞也。
　　民莫之令而自均。
　　天降甘露善瑞，则万物莫有教令之者，而皆自均调如一。
　　始制有名，
　　始，道也。有名，万物。道无名，能制於有名；无形，能制於有形。
　　名亦既有，
　　既，尽也。有名之物尽有情欲，叛道离德，故身毁辱。
　　天亦将知之。
　　人能法道行德，天亦将自知之。
　　知之，所以不殆。
　　天知之，则神明佑助，不复危殆。
　　譬道之在天下，犹川谷之与江海。
　　譬道在天下与人相应和，如川谷与江海之相流通。
　　辩德第三十三
　　知人者智，
　　能知人好恶是智。
　　自知者明。
　　人能自知贤与不肖，是谓反听无声，内视无形，故为明也。
　　胜人者有力，
　　能胜人者，不过有威力。
　　自胜者强。
　　人能自胜，除去情欲，则天下无有能与争者，故强。
　　知足者富，
　　人能知足，则长保福禄，故为富。
　　强行者有志。
　　人能强立行善，则为有志於道，道亦有志於人。
　　不失其所者久，
　　人能自节养，不失其所受#14天之精气，则可以久。
　　死而不亡者寿。
　　目不妄视，耳不妄听，口不妄言，则无怨恶於天下，故得长寿也。
　　任成第三十四
　　大道泛兮，
　　言道泛泛，若沉若浮，若有若无，视之不有，说之难殊。
　　其可左右。
　　道可左可右，无所不宜。
　　万物恃之而生，
　　恃，待也。万物皆待道而生。
　　而不辞。
　　道不辞谢而止。
　　功成而不名有。
　　有道不名其有功。
　　爱养万物而不为主。
　　道虽爱养万物，不如人主有所收取。
　　常无欲，可名於小矣。
　　道匿迹藏名，泊然无为，似若微小。
　　万物归焉而不为主，
　　万物皆归道受气也，道非如人主有所禁止。
　　可名於大矣。
　　万物横来横去，各使自在，故可右於大也。
　　是以圣人终不为大，
　　圣人法道，匿德藏名，不为满大。
　　故能成其大。
　　圣人以身率道，不言而化，万事修治，故能成其大。
　　仁德第三十五
　　执大象，天下往。
　　执，守也。象，道也。圣人守大道，则天下万民移心归往也。治身，则天降神明，往来於己。
　　往而不害，安平泰。
　　万物归往而不伤害，则国家安宁而致太平矣。治身不害神明，则身体安而大寿。
　　乐与饵，过客止。
　　饵，美也。过客，一也。人能乐美於道，则一居止也。一者去盈而虚，忽处如过客。
　　道之出口，淡乎其无味。
　　道止出入於口淡然，非如五味，有酸咸甘苦辛。
　　视之不足见，
　　足，得也。道无形，非若五色有青黄赤白黑，可得见也。
　　听之不足闻，
　　道非若五音，有宫商角征羽，可得而闻也。
　　用之不可既。
　　既，尽也。谓用道治国，则国富民昌，治身则寿命延长，无有既尽之时也。
　　微明第三十六
　　将欲翕之，必固张之；
　　先开张之，欲极其奢淫。
　　将欲弱之，必固强之；
　　先强大之，欲使遇祸害#15。
　　将欲废之，必固兴之；
　　先兴之者，欲使其骄奢至危。
　　将欲夺之，必固与之。
　　先与之者，歌极其贵心。
　　是谓微明。
　　此四事，其道微，其效明也。
　　柔弱胜刚强。
　　柔弱者久长，刚强者先亡。
　　鱼不脱於渊，
　　鱼脱於渊，谓去刚得柔，不可复制也。
　　国之利器，不可以示人。
　　利器者，谓权道也。治国权者，不可以示执事之臣也。治身道者，不可以示非其人也。
　　为政第三十七
　　道常无为，而无不为。
　　道以无为为常。
　　侯王若能守之，万物将自化。
　　言侯王而能守道，万物将自化效於己也。
　　化而欲作，吾将镇之以无名之朴。
　　吾，身也。无名之朴，道也。万物以化效於己也，复欲作巧伪者，王侯当镇抚以道德。
　　无名之朴，亦将不欲，不欲以静，
　　言王侯镇抚以道德，化民亦将不欲，故当以清静道化。
　　天下将自正。
　　能如是者，天下将自正定也。
　　道德真经注卷之二
　　#1当然：原本作『知然』，据影宋本改。
　　#2仁义不见：原本脱『不』，据影宋本加。
　　#3邪文：影宋本作『为文』。
　　#4以此：影宋本此句下有注文：此：今也。以今万物皆得道精气而生，动作起居，非道不然。
　　#5不争：原本作『不矜』，据影宋本改。
　　#6贯穿：原本作『由穿』，据影宋本改。
　　#7无穷极：原本脱『无』，据影宋本加。
　　#8欲取：此二字原脱，据影宋本加。
　　#9强执教之：原本『之』后衍『人』字，据影宋本删。
　　#10果敢：原本脱『果』，据影宋本加。
　　#11所贵者异也：原脱『者异』，据影宋本加。
　　#12不贪土地，不利人财宝：原本此处与下条注文雷同，据影宋本改。
　　#13天下：『天』字原脱，据影宋本加。
　　#14所受：原本作『所爱』，据影宋本改。
　　#15遇祸害：原本作『过祸害』，据影宋本改。
　　道德真经注卷之三
　　河上公章句
　　论德第三十八
　　上德不德，
　　上德谓太古无名号之君，德大无上，故言上德也。不德者，言不以德教民，因循自然，养人性命，其德不见，故言不德也。
　　是以有德。
　　言其德合於天地，和气游衍，民得以全也。
　　下德不失德，
　　下德谓号谥之君，德不及上德，故言下德也。不失德者，其德可见，其功可称也。
　　是以无德。
　　以有名号及其身故。
　　上德无为
　　言法道安静，无所改为也。
　　而无以为。
　　言无以名号为也。
　　下德为之
　　言为教令，施政事也。
　　而有以为。
　　言以为己取名号也。
　　上仁为之
　　上仁谓行仁之君，其七无上，故言上仁也。为之者，为仁恩也。
　　而无以为，
　　功成事立，无以执为。
　　上义为之
　　谓义以断害也。
　　而有以为。
　　动作以为己，杀人以为威#1，赋下以自奉也。
　　上礼为之
　　谓上礼之君，其礼无上，故言上礼。为之者，言为礼制度序威仪也。
　　而莫之应，
　　言礼华盛实衰，盛伪烦多，动则离道，不可得应也。
　　则攘臂而仍之。
　　言烦多不可应，上下怨争，故攘臂相仍引也。
　　故失道而后德，
　　言道衰而德化生也。
　　失德而后仁，
　　言德衰而仁爱见也。
　　失仁而后义；
　　言仁衰而义分明。
　　失义而后礼。
　　言义衰则施礼聘、行玉帛也。
　　夫礼者，忠信之薄，
　　言礼废本治末，忠信日以衰薄也。
　　而乱之首。
　　礼者，贱质贵文，故正直日以少，邪乱日以生。
　　前识者，道之华，而愚之始。
　　不知而言知为前识。此人失道之实，得道之华，人之愚暗之倡始。
　　是以大丈夫处其厚，
　　大丈夫谓得道之君也。处其厚者，谓处身於敦朴也。
　　不处其薄，
　　不处身违道，为世烦乱也。
　　居其实，
　　处忠信也。
　　不居其华，
　　不尚言也。
　　故去彼取此。
　　去彼华薄，取此实厚。
　　法本第三十九
　　昔之得一者，
　　昔，往也。一，无为，道之子也。
　　天得一以清，地得一以宁，
　　言天得一，故能垂象清明。地得故能安静不动摇。
　　神得一以灵，
　　言神得一，故能变化无为。
　　谷得一以盈，
　　言谷得一，故能盈满不枯竭也。
　　万物得一以生，
　　言万物皆须道以生成也。
　　侯王得一以为天下正。
　　言侯王得一，故能为天下平正。
　　其致之，
　　致，戒也。谓下六事也#2。
　　天无以清将恐裂，
　　言天当以阴阳施张#3，昼夜更用，不可但欲安静无已时，恐发裂不为天也。
　　地无以宁将恐发，
　　言地当有高下刚柔，气节五行，不可但欲安静无已时，恐发泄不为地也。
　　神无以灵将恐歇，
　　言神当有王相死囚休废，不可但欲灵无已时，将恐灵歇不为神也。
　　谷无以灵将恐竭，
　　言谷当有盈缩虚实，不可但欲盈满无已时，将恐枯竭不为谷也。
　　万物无以生将恐灭，
　　言万物当随时生死，不可但欲生无已时，将灭亡不为物也。
　　侯王无以贵高将恐蹶。
　　言侯王当屈己以下於人，汲汲求贤，不可但欲贵高於人，将颠蹶失其位也。
　　故贵必以贱为本，
　　言又欲尊贵#4，当以薄贱为本。若禹稷躬稼，舜陶河滨，周公下白屋。
　　高必以下为基。
　　言必欲尊贵，当以下为本。基犹筑墙造功，因卑成高，下不坚固，后必倾危。
　　是以侯王自谓孤寡不谷，
　　孤寡喻孤独，不谷喻不能如车毂为众辐所凑也#5。
　　此其以贱为本耶？
　　言侯王至尊贵，能以孤寡自称。言以贱为本，以晓於人也。
　　非乎。
　　嗟欺之辞。
　　故致数车无车，
　　致，就也。言人就车数之，为辐、为轮、为毂、为举，无有名车者，故成为车。以喻王侯不以尊号自名，故能成其贵也。
　　不欲碌碌如玉，落落如石。
　　碌碌，喻少。落落，喻多。玉少故贵，石多故贱。言人不欲如玉为人所贵，如石为人所贱，当处其中。
　　去用第四十
　　反者道之动，
　　反，本也。本者，道之所以动，动生万物，背之则亡。
　　弱者道之用。
　　柔弱者，道之所常用也，故能长久也。
　　天下万物生之於有，
　　万物皆从天地生，天地有形位，故言生於有。
　　有生於无。
　　天地神明，蜎飞蠕动，皆从道生，道无形，故言生於无也。此言本胜於华，弱胜於强，谦虚胜於盈满。
　　同异第四十一
　　上士闻道，勤而行之；
　　上士闻道，自勤苦，竭力行之也？
　　中士闻道，若存若亡；
　　中士闻道，治身以长存，治国以太
　　平，欣然而存之。退见财色荣誉，惑於情欲，而复亡之矣。
　　下士闻道，大笑之。
　　下士贪狠多欲，见道柔弱，谓之恐惧。见道质朴，谓之鄙陋。故大笑之矣。
　　不笑，不足以为道。
　　不为下士所笑，不足以多为道。
　　故建言有之：
　　建，设也。设言以有道当如下句也。
　　明道若昧，
　　明道之人，若暗昧无所见知也。
　　进道若退，
　　进取道者，若退不及。
　　夷道若类，
　　夷，平也。大道之人不自殊别，若多比类。
　　上德若谷，
　　上德之人，若深谷不耻垢浊也。
　　大白若辱，
　　大洁白之人，若污辱，不自彰显。
　　广德若不足，
　　德行广大之人，若顽愚不足。
　　建德若偷，
　　建设道德之人，若可偷引，使空虚也。
　　质真若渝。
　　质朴之人，若五色有渝浅不明。
　　大方无隅，
　　大方正之人，无委曲康隅。
　　大器晚成，
　　大器之人，若九鼎瑚琏，不可卒成。
　　大音希声，
　　大音犹雷霆#6，待时而动，喻常爱气希言也。
　　大象无形。
　　大法象之人，质朴无形容。
　　道隐无名，
　　道潜隐伏，人无能指名。
　　夫唯道，善贷且成。
　　成，就也。言道善禀贷人精气，且成就之。
　　道化第四十二
　　道生一，
　　道始所生者一也。
　　一生二，
　　一生阴与阳。
　　二生三，
　　阴阳生和、清、浊三气#7，分为天、地、人也。
　　三生万物。
　　天、地、人共生万物也。天施地化，人长养之。
　　万物负阴而抱阳，
　　万物无不背阴而向阳，回心而就日者也。
　　冲气以为和。
　　万物之中皆有元气，得以和柔，若胸中有藏，骨中有髓，草木中有空虚，和气潜通，故得长生也。
　　人之所恶，唯孤寡不谷，而王公以为称。
　　孤寡不谷者，不祥之名也，而王公以为称，处谦卑，法空虚和柔也。
　　故物或损之而益，
　　引之不得，推之必还。
　　或益之而损。
　　夫增高者致崩，贪富贵者致患。
　　人之所教，
　　谓众人所教，去弱为强，去柔为刚。
　　我亦教之。
　　言我教众人#8，去强为弱，去刚为柔也。
　　强梁者，不得其死。
　　强梁者，为不信玄妙，背叛道德#9，不从经教，尚势任力也。云不得其死者，谓为天所绝#10，兵刃所加，王法所杀，不得以寿命死。
　　吾将以为教父。
　　父，始也。老子以强梁之人为教戒之始也。
　　偏用第四十三
　　天下之至柔，驰骋天下之至坚。
　　至柔者，水。至刚者，金石。水能贯坚入刚，无所不通。
　　无有入於无间。
　　夫言无有者，道也。道无形质，故能出入无间，通於神明，济於群生也。
　　吾是以知无为之有益。
　　吾见道之无为，而万物自化成也，是以知无为之有益於人。
　　不言之教，
　　法道不言#11，师之於身。
　　无为之益，
　　法道无为，治身则有益於精神，治国则有益於万民，不劳烦也。
　　天下希及之。
　　天下，人主也。希能有及道之无为。无为之治，治身治国也。
　　立戒第四十四
　　名与身孰亲？
　　名遂身必退也。
　　身与货孰多？
　　财多则害身也。
　　得与亡孰病？
　　好於利则病於行也。
　　甚爱必大费，
　　甚爱色者，费精神也；甚爱财者，遇祸患也。所爱者少，所亡者多，故言大费者也。
　　多藏必厚亡。
　　生多藏於府库，死多藏於丘墓。生有攻劫之忧，死有掘发之息。
　　知足不辱，
　　知足之人，绝利去欲，不辱於身。
　　知止不殆，
　　知可止则须止，乃财利不累於身心，声色不乱於耳目，则终身不危殆。
　　可以长久。
　　人能知於止足，则福禄在於己。治身者神不劳，治国者民不扰，故能长久。
　　洪德第四十五
　　大成若缺，
　　谓道德大成之君。若缺者，灭名藏誉，如毁缺不备。
　　其用不弊；
　　其用心如此，则无弊尽之时。
　　大盈若冲，
　　谓道德大盈满之君。如冲者，贵不敢骄，富不敢奢。
　　其用不穷。
　　其用心如此，则无穷尽时。
　　大直若屈，
　　大直谓#12修道法度正直如一也。如屈者，不与俗人争，如可#13屈折也。
　　大巧若拙，
　　大巧谓多才衍也。如拙者，亦不敢见其能。
　　大辩若讷。
　　大辩者，智无疑。如讷者，口无辞。
　　躁胜寒，
　　胜，极也。春夏，阳气躁疾於上，万物盛大。极则寒，寒则零落散亡也，言人不当刚躁也。
　　静胜热，
　　秋冬，万物静於黄泉之下。极则热，热者生之源也。
　　清静以为天下正。
　　能清能静，则为天下之长，持正则无终已时也。
　　俭欲第四十六
　　天下有道，
　　谓人主有道。
　　却走马以粪；
　　粪者，粪田也。兵甲不用，却走马以治农田也。治身者却阳精，以粪其身也。
　　天下无道，
　　谓人主无道也。
　　戎马生於郊。
　　战伐不止，戎马生於郊境之上，久不还。
　　罪莫大於可欲，
　　好色淫欲。
　　祸莫大於不知足，
　　富贵不能自知禁止。
　　咎莫大於欲得。
　　欲得人物利且贪也。
　　故知足之足，
　　守真根也。
　　常足矣。
　　谓无有欲心。
　　鉴远第四十七
　　不出户，以知天下；
　　圣人不出户以知天下者，以己身知人身，以己家知人家，所以见天下也。
　　不窥牖，见天道。
　　天道与人道同，天人相通，精气相贯。人君清静，天气自正；人君多欲，天气烦浊。吉凶利害，皆由於己者也。
　　其出弥远，其知弥少。
　　谓去其家观人家，去其身观人身，所观益远，所见益少。
　　是以圣人不行而知，
　　圣人不上天，不入渊，能知天下者，以心知之也。
　　不见而名，
　　上好道，下好德；上好武，下好力。圣人原小而知大，察内而知外也。
　　不为而成。
　　上好无为，则下无事，家给人足，万物自化也。
　　忘知第四十八
　　为学日益，
　　学谓政教礼乐之学也#14。日益者，情欲文饰日以益多。
　　为道日损。
　　道谓自然之道。日损者，情欲文饰日以销损。
　　损之又损，
　　损之，损情欲也。又损之者，所以渐去之也。
　　以至於无为，
　　当恬淡如婴儿，无所造为。
　　无为而无不为。
　　情欲断绝，德与道合，则无所不施，无所不为也。
　　取天下常以无事，
　　取，治也。治天下当以无事，不当劳烦也。
　　及其有事，不可以取天下。
　　及其好有事，则政教烦，民不安，故不足以治天下。
　　任德第四十九
　　圣人无常心，
　　圣人重改更，贵因循，若似无心也。
　　以百姓心为心。
　　百姓心之所便，因而从之。
　　善者吾善之，
　　百姓为善，圣人因而善之。
　　不善者吾亦善之，
　　百姓虽有不善者，圣人化之使善也。
　　德善。
　　百姓德化，圣人为善。
　　信者吾信之，
　　百姓为信，圣人因而信之。
　　不信者吾亦信之，
　　百姓为不信，圣人化之使信也。
　　德信。
　　百姓德化，圣人为信。
　　圣人在天下怵怵，
　　圣人在天下怵怵，常恐惧富贵，不敢骄奢。
　　为天下浑其心。
　　言圣人为天下百姓浑浊其心，若愚暗不通。
　　百姓皆注其耳目，
　　注，用也。百姓皆用其耳目为圣人视聪也。
　　圣人皆孩之。
　　圣人爱念百姓如婴孩赤子，长养之而不责望其报。
　　贵生第五十
　　出生入死，
　　出生，谓情欲出於五内，魂定魄静，故生也。入死，谓情欲入胸臆，精神劳惑，故死也。
　　生之徒十有三，死之徒十有三，
　　言生死之类各十有三，谓九窍四关也。其生也，目不妄视，耳不妄听，鼻不妄香臭，口不妄言味，手不妄持，足不妄行，精不妄施。其死反是。
　　人之生，动之死地十有三。
　　人之求生，动作反之，十有三死地也。
　　夫何故？
　　问何故动之死地也。
　　以其生生之厚也。
　　所以动之死地也，以其求生太厚，违道忤天，妄行於己。
　　盖闻善摄生者，
　　摄，养也。
　　陆行不遇兕虎，
　　自然远避，害不干也。
　　入军不被甲兵，
　　不好战以杀人。
　　兕无所投其角，虎无所措其爪，兵无所容其刃。
　　养生之人，虎兕无由伤，兵刃无从加也。
　　夫何故？
　　问虎兕兵甲何故不害之。
　　以其无死地。
　　以其不犯十三之死地。言神明营护之，兵兕不敢害。
　　养德第五十一
　　道生之，
　　道生万物。
　　德畜之，
　　德，一也。一主#15布气，而畜养。
　　物形之，
　　一为万物设形象也。
　　势成之。
　　一为万物作寒暑之势以成之。
　　是以万物莫不尊道而贵德。
　　道德所为，莫不尽惊动而尊敬。
　　道之尊，德之贵，夫莫之命，而常自然。
　　道一不命召万物，而常自然应之如影响。
　　故道生之，德畜之，长之育之，成之熟之，养之覆之。
　　道生於万物，非但生而已，乃复长养、成熟#16、覆育，全其性命。人君治国治身，亦当如是也。
　　生而不有，
　　道生万物，不有所取以为利用。
　　为而不恃，
　　道所施为，不恃望其报也。
　　长而不宰，
　　道长养万物，不宰害以为利。
　　是谓玄德。
　　道之所行恩德，玄暗不可得见。
　　归元第五十二
　　天下有始，
　　始者，道也。
　　以为天下母。
　　道为天下万物之母也。
　　既知其母，复知其子；
　　子，一也。既知道已，当复知一。
　　既知其子，复守其母，
　　既知其一，当复守道，反无为也。
　　没身不殆。
　　不危殆也。
　　塞其兑，
　　兑，目也。目不妄视。
　　闭其门，
　　门，口也。使口不妄言。
　　终身不勤。
　　人当塞目不妄视，闭口不妄言，则身不勤苦。
　　开其兑，
　　开其目，视情欲。
　　济其事，
　　济，益也。益情欲之事。
　　终身不救。
　　祸乱成也。
　　见小曰明，
　　萌牙未动，祸乱未见为小，昭然独见为明。
　　守柔曰强。
　　守柔弱曰以强大也。
　　用其光，
　　用其目光於外，视时世之利害也。
　　复归其明。
　　言复反其光明於内，无使精神泄也。
　　无遗身殃，
　　内视全神，不为漏失。
　　是谓习常。
　　人能行此，是谓习修常道。
　　益证第五十三
　　使我介然有知，行於大道。
　　介，大也。老子疾时王不行大道，故设言：使我介然有知於政事，我则行於大道，躬行无为之化也。
　　唯施是畏。
　　唯，独也。独畏有所施为失道意。欲赏善恐#17伪善生，欲信#18忠恐诈忠起也。
　　大道甚夷，
　　夷，平易也。
　　而民好径。
　　径，邪不平正也。大道甚平易，而民好从邪径也。
　　朝甚除，
　　高台榭，宫室修。
　　田甚芜，
　　农事废，不耕治而失时也。
　　仓甚虚，
　　五谷伤害，国无储也。
　　服文彩，
　　好伪饰，贵外华。
　　带利剑，
　　尚刚强，武且奢。
　　厌饮食，财货有余，
　　多嗜欲，无足时也。
　　是谓盗夸。
　　百姓不足而君有余者，是由劫盗以致。服饰持行夸人，不知身死家破，亲戚并随也。
　　盗夸非道也哉。
　　君所行如是，此非道。复言也哉者，伤痛之辞。
　　修观第五十四
　　善建者不拔，
　　建，立也。善以道立身立国者，不可得引而拔之。
　　善抱者不脱，
　　善以道抱精神者，终不可拔引解脱。
　　子孙祭祀不辍。
　　为人子孙能修道如是，长生不死，世世以久，祭祀先祖宗庙无绝时。
　　修之於身，其德乃真；
　　修道於身，爱气养神，益寿延年。其德如是，乃为真人也。
　　修之於家，其德乃余；
　　修道於家，父慈子孝，兄友弟顺，夫信妻正。其德如是，乃有余庆及於来世子孙也。
　　修之於乡，其德乃长；
　　修道於乡，尊敬长老，爱养幼少，教诲愚鄙。其德如是，乃无不覆及也。
　　修之於国，其德乃丰；
　　修道於国，则君圣臣忠，仁义自生，礼乐自兴，政平无修。其德如是，乃为丰厚也。
　　修之於天下，其德乃普。
　　人主修道於天下，不言而化，不教而治，下之应上如影响。其德如是，乃可以为普博也。
　　故以身观身，
　　以修道之身观不修道之身，孰亡孰存也。
　　以家观家，
　　以修道之家观不修道之家也。
　　以乡观乡，
　　以修道之乡观不修道之乡。
　　以国观国，
　　以修道之国观不修道之国。
　　以天下观天下，
　　以修道之主观不修道之主也。
　　吾何以知天下之然哉？以此。
　　老子言：我何以知天下修道昌，背道亡？以此五事观而知之。
　　玄符第五十五
　　含德之厚，
　　谓含怀进德之厚者。
　　比於赤子。
　　神明保佑含德之人，若父母之於赤子也。
　　毒虫不螫，
　　蜂虿蛇虫兀不螫。
　　猛兽不据，攫鸟不搏。
　　赤子不害於物，物不害之。故太平之世，人无贵贱，皆有仁心。有刺之物，还反其本；有毒之虫，不伤於人。
　　骨弱筋柔而握固，
　　赤子筋骨柔弱，而持物坚固，以其意专而心不移也。
　　未知牝牡之合而峻作，精之至也。
　　赤子未知男女之合会而阴作怒者，由精气多之所致。
　　终日号而嗌不嘎，和之至。
　　赤子从朝至暮啼号，声不变易者，和气多所致也。
　　知和曰常，
　　人能知和气之柔弱有益於人者，则为知道之常也。
　　知常曰明，
　　人能知道之常行，则日以明达於玄妙。
　　益生曰祥，
　　祥，道#19也。言益生欲自生，日以长大也。
　　心使气曰强。
　　心当专一和柔，而神气实内，故形柔。而反使妄有所为，则和气去於中，故形体日以刚强。
　　玄德第五十六
　　物壮则老，谓之不道，
　　万物壮极则枯老也，老则不得道也。
　　不道早已。
　　不得道者，早已死亡。
　　知者不言，
　　知者贵於行道，不贵於言。
　　言者不知。
　　多言多患，驷不及舌。
　　塞其兑，闭其门，
　　塞闭之者，欲绝其源。
　　挫其锐，
　　情欲有所锐为者，当念道无为以挫止之。
　　解其纷，
　　纷，结恨不休也。当念道之淡薄以解释。
　　和其光，
　　虽有独见之明，当和之使暗昧，不使曜乱。
　　同其尘，
　　不当自殊别也。
　　是谓玄同。
　　玄，天也。人能行此上事，是谓与天同道。
　　故不可得而亲，
　　不以荣誉为乐，同立而哀。
　　亦不可得而疏；
　　志静无欲，与人无怨。
　　不可得而利，
　　身不欲富贵，口不欲五味。
　　亦不可得而害；
　　不与贪争利，不与勇争气。
　　不可得而贵，
　　不为乱世主，不处暗君位。
　　亦不可得而贱，
　　不以乘权而骄，不以失志为屈。
　　故为天下贵。
　　其德如此，天子不得臣，诸侯不得屈，与世浮沉，容身避害，故为天下之贵。
　　以正治国，
　　以，至也。天使正身之人，使至有国也。
　　以奇用兵，
　　奇，诈也。天使诈伪之人，使用兵也。
　　以无事取天下。
　　以无事无为之人使取天下，为之主。
　　吾何以知天下之然哉？以此。
　　此，今也。老子言：何以知天意然哉？以今日所见知之也。
　　淳风第五十七
　　天下多忌讳，而民弥贫。
　　天下谓人主也。忌讳者，防禁也。令烦则奸生，禁多则下诈，相殆故贫。
　　民多利器，国家滋昏。
　　利器者，权也。民多权，则视者眩於目，听者惑於耳，上下不亲，故国家昏乱。
　　人多技巧，奇物滋起。
　　人谓人君、百里诸侯也。多#20技巧，谓刻画宫观，雕琢章服。奇物滋起，下则化上，饰金镂玉，文绣采色，日
　　以滋甚也。
　　法物滋彰，盗贼多有。
　　法物，好物也。珍好之物滋生彰着，则农事废，饥寒近至，故盗贼多有。
　　故圣人云：我无为而民自化，
　　圣人言：我修道承天，无所改作，而民自化成。
　　我好静而民自正，
　　圣人言：我好安静，不言不教，民皆自忠正也。
　　我无事而民自富，
　　无摇役征召之事，民安其业，故皆自富也。
　　我无欲而民自朴，
　　我常无欲，去华文，微服饰，民则随我质朴。
　　我无情而民自清。
　　圣人言：我修道守真#21，绝去六情，而民随我而清。
　　顺化第五十八
　　其政闷闷，
　　其政弘大，闷闷昧昧，似若不明。
　　其民醇醇；
　　政教弘大，故民醇醇富厚，相亲睦也。
　　其政察察，
　　其政教疾隐，言决於口，听决於耳也。
　　其民缺缺。
　　政教烦疾，民不聊生，故缺缺日以疏薄。
　　祸兮，福之所倚；
　　倚，因也。夫福因祸而生#22，人能遭祸而悔过责己，修善行道，则祸去福来。
　　福兮，祸之所伏。
　　祸伏匿於福中，人得福而为骄恣，则福去祸来。
　　孰知其极？
　　祸福更相生#23，孰能知其穷极也。
　　其无正。
　　无，不也。谓人君不正其身，其无国#24也。
　　正复为奇，
　　奇，诈也。人君不正，虽正复化下为诈。
　　善伏为訞。
　　善人皆复化上为訞祥也。
　　人之迷，其固日久。
　　言人君迷惑失正以来，其日固久。
　　是以圣人方而不割，
　　圣人行方正者，欲以率下，不以割截人。
　　廉而不害，
　　圣人廉清，欲以化民，不以伤害人也。今则不然，正己以害人也。
　　直而不肆，
　　肆，申也。圣人虽直，曲己从人，不自申也。
　　光而不耀。
　　圣人虽有独见之明，常如暗昧，不以耀乱人。
　　守道第五十九
　　治人
　　谓人君欲治理人民。
　　事天，
　　事，用也。当用天道，顺四时。
　　莫若啬。
　　啬，爱也。治国者当爱民财，不为奢泰。治身者当爱精气，而不为放逸。
　　夫唯啬，是谓早服。
　　早，先也。服，得也。夫独爱民财，爱精气，则能先得天道也。
　　早服谓之重积德。
　　先得天道，是谓重积德於己也。
　　重积德则无不克，
　　克，胜也。重积德於己，则无不胜。
　　无不克则莫知其极，
　　无不克胜，则莫有知己德之穷极。
　　莫知其极，可以有国。
　　莫知己德有极，则可以有社稷，为民致福。
　　有国之母，可以长久。
　　国身同也。母，道也。人能保身中之道，使精气不劳，五神不苦，则可以长久。
　　是谓深根固蒂，
　　人能以气为根，以精为蒂，如树根不深则拔，蒂不坚则落。言当深藏其气，固守其精，使无漏泄。
　　长生久视之道。
　　深根固蒂者，乃长生久视之道。
　　道德真经注卷之三
　　#1杀人：原本作『救人』，据影宋本改。
　　#2六事：原本作『五事』，据影宋本改。
　　#3以阴阳：影宋本作『有阴阳。
　　#4尊贵：原本作『贵贵』，据影宋本改。
　　#5如车：此二字原脱，据影宋本加。
　　#6犹：原本作『独』，据影宋本改。
　　#7和、清、浊三气：原本作『和气清浊三气』，前一『气』字衍，据S.3926 删。
　　#8我教众人：『教』字原脱，据影宋本加。
　　#9背叛：原本作『皆叛』，据影宋本改。
　　#10为天所绝：『为』字原脱，据影宋本加。
　　#11法道不言：原作『道法不言』，据影宋本改。
　　#12谓：原本作『若』，据影宋本改。
　　#13如可屈折：『可』原作『何』，据影宋本改。
　　#14学谓政教礼乐之学也：句首『学』字原脱，据影宋本加。
　　#15一主布气：『主』原作『生』，据影宋本改。
　　#16熟：原本作『就』，据影宋本改。
　　#17恐伪善生：『恐』原脱，据S.3926 加。
　　#18信：原本作『性』，据影宋本改。
　　#19道：影宋本作『长』。
　　#20多技巧：原本『多』后衍『招』字，据影宋本删。
　　#21修道真：影宋本作『修道守真』。
　　#22福因祸而生：原本作『祸因福而生』，据影宋本改。
　　#23相生：『生』字原脱，据影宋本加。
　　#24其无国：原本作『其无正』，据影宋本改。
　　道德真经注卷之四
　　河上公章句
　　居位第六十
　　治大国，若烹小鲜。
　　鲜，鱼也，烹小鱼不去肠，不去鳞，不敢挠，恐其糜也。治国烦则下乱，治身烦则精散。
　　以道莅天下，其鬼不神。
　　以道德居位莅天下，则鬼不敢见其精神以犯人#1。
　　非其神不伤人，圣人亦不伤人。
　　非鬼神不能伤害於人，以圣人在位，不敢伤人，故鬼神不敢干人。
　　夫两不相伤，
　　鬼与圣人俱不相伤。
　　故德交归焉。
　　夫两不相伤，人得治於阳，鬼得治於阴，人得全人性命，鬼得保其精神，故交归焉。
　　谦德第六十一
　　大国者下流，
　　治大国如江海者下流，不逆细微。
　　天下之交，
　　大国，天下之士民之所交会。
　　天下之牝。
　　牝者，阴类也。柔谦和而不倡也。
　　牝常以静胜牡，
　　女所以能屈於男，阴胜阳#2，以安静不先求之。
　　以静为下。
　　阴道以安。
　　故大国以下小国，则取小国；
　　能谦下之，则常有之。
　　小国以下大国，则聚大国。
　　此言国无小大，能执谦畜人，则无过生。
　　故或下以取，或下以聚。
　　下者谓大国以下小国。小国以下大国，更以义相取也。
　　大国不过欲兼畜人，
　　大国不失下，则兼并小国而牧畜之。
　　小国不过欲入事人。
　　欲为臣仆。
　　夫两者各得其所欲，故大者宜为下。
　　大国小国各欲得其所欲，大国尤宜谦下也。
　　为道第六十二
　　道者，万物之奥，
　　奥，藏也。道以万物之藏，无所不容也。
　　善人之宝，
　　善人以道，为身之宝，不敢违也。
　　不善人之所保。
　　道者，不善人之所保倚也。遭患逢急，犹能知自悔卑柔也。
　　美言可以市，
　　美言可以市者，夫市交易而退，不相宜售善言美语，求者欲疾得，卖者欲疾售。
　　尊行可以加人。
　　加，别也。人有尊贵之行，可以别异於凡人，未足以尊道。
　　人之不善，何弃之有？
　　人虽不善，当以道化之。盖三皇之前，无有弃民，德化淳也。
　　故立天子，置三公，
　　欲使教化不善之人。
　　虽有拱璧以先驷马，不如坐进此道。
　　虽有美玉，以先驷马而至，不如坐进此道也。
　　古之所贵此道者，何不日求以得，
　　古之所以贵此道者，不日日远行求索，近得之於身。
　　有罪以免耶？
　　有罪者谓遭乱世，暗君妄行刑诛，修道则可以解死厄，免於众耶。
　　故为天下贵。
　　道德洞远，无不覆济，全身治国，恬然无为，故可以为天下贵。
　　恩始第六十三
　　为无为，
　　因成修故，无所改作。
　　事无事，
　　预设备，除烦省事。
　　味无味。
　　深思远虑，味道意也。
　　大小多少，
　　陈其戒令也。欲大反小，欲多反少，自然之道也。
　　报怨以德。
　　修道行善，绝祸於未萌也。
　　图难於其易，
　　欲图难事#3，当於易时未及成也。
　　为大於其细。
　　欲为大事，必作於小，祸乱从小来也。
　　天下难事必作於易，天下大事必作於细。是以大人终不为大，
　　处谦虚也。
　　故能成其大。
　　天下共归之也。
　　夫轻诺必寡信，
　　不重言也。
　　多易必多难。
　　不慎患也。
　　是以圣人犹难之，
　　圣人动作举事，犹进退重难之，欲塞其故源也。
　　故终无难。
　　圣人终身无患难之事，由避害深也。
　　守微第六十四
　　其安易持，
　　治身治国，安静者易守持。
　　其未兆易谋，
　　情欲祸患，未有形兆时，易谋止也。
　　其脆易破，
　　祸乱未至萌，情欲未见於色，如脆弱易破除也。
　　其微易散。
　　其未彰着，微小易散去也。
　　为之於未有，
　　欲有所为，当於未有萌芽之时，塞其端。
　　治之於未乱。
　　治身治国，於未乱之时，当预闭其门。
　　合抱之木，生於毫末；
　　从小成大。
　　九层之台，起於累土；
　　从卑至高。
　　千里之行，始於足下。
　　从近至远。
　　为者败之，
　　有为於事，废於自然；有为於义，废於仁，有为於色，废於精神也。
　　执者失之。
　　执利遇患，执道全身，坚持不得，推让还及。
　　圣人无为，故无败；
　　圣人不为文华，不为己利，不为残贼，故无坏败。
　　无执，故无失。
　　圣人有德以教愚，有财以与贫，无所执藏，故无所失於人。
　　民之从事，常於几成而败之，
　　从，为也。民之为事，常於功德几成而贪位好名，而奢泰盈满，而自败之也。
　　慎终如始，则无败事。
　　终当如始，不致懈怠。
　　是以圣人欲不欲#4，
　　圣人欲人所不欲也。人欲彰显，圣人欲韬光；人欲文饰，圣人欲质朴；人欲於色，圣人欲於德。
　　不贵难得之货；
　　圣人不眩晃为服玩，不贱石贵玉也。
　　学不学，
　　圣人学人所不能学。人学智诈，圣人学自然；人学治世，圣人学治身守道真也。
　　复众人之所过。
　　众人学问皆反也，过本为末#5，过实为华。复之者，使反本实者也。
　　以辅万物之自然，
　　教人反本实者，欲以辅助万物自然之性#6。
　　而不敢为。
　　圣人动作因循，不敢有所造为，恐离本也。
　　淳德第六十五
　　古之善为道者，
　　说古之善以道治身及治国者。
　　非以明民，
　　不以道教民明智巧诈也。
　　将以愚之。
　　将以道德教民，使质朴不诈伪。
　　民之难治，以其智多。
　　民之不可治理者，以其智太多，必为巧伪。
　　以智治国，国之贼；
　　使智惠之人理国之政事，必远道德，妄作祸福，而为国之贼也。
　　不以智治国，国之福。
　　不使智惠之人治国之政事，则民守正直，不为邪饰，上下相亲，君臣同力，故为国之福也。
　　知此两者，亦楷式。
　　两者谓智不智也。常能知智者贼，不智者福，是治身治国之法式也。
　　常知楷式，是谓玄德。
　　玄，天也。能知治身治国之法式，是谓与天同德也。
　　玄德深矣远矣，
　　玄德之人深不可测，远不可极也。
　　与物反矣，
　　玄德之人与万物反异，万物欲益己，玄德欲施与人也。
　　然后乃至大顺。
　　玄德与万物反异，故能至大顺。大顺者，天理也。
　　后己第六十六
　　江海所以能为百谷王者，以其善下之，
　　江海以卑下，故众流归之，若民归就於王也。
　　故能为百谷王。
　　直以就下，故能为百谷王。
　　是以圣人欲上民，
　　欲在民之上也。
　　必以言下之；
　　法江海，处谦虚。
　　欲先民，
　　欲在民之前也。
　　必以身后之。
　　先人而后己也。
　　是以圣人处民上而不重，
　　圣人在民上为主，不以尊贵虐下，故民戴仰，不以为重。
　　处前而民不害，
　　圣人在民前，不以光明蔽后，民亲之若父母，无有伤害之心。
　　是以天下乐推而不厌。
　　圣人恩深爱厚，视民如赤子，故天下乐共推进以为主，无有厌之也。
　　以其不争，
　　天下无厌圣人之时，是由圣人不与人争先后也。
　　故天下莫能与之争。
　　言人皆争於有为，无有争於无为也。
　　三宝第六十七
　　天下皆谓我大，似不肖。
　　老子言：天下皆谓我德大，我则佯愚似不肖。
　　夫唯大，故似不肖。
　　夫自名德大者，为身之害，故佯愚似若不肖。无所分别，无所割截，不贱人而自贵。
　　若肖久矣，
　　肖，善，谓辩惠也。若大辩惠之人，身自高贵，行察察之政，所从来久矣。
　　其细也夫。
　　言辩惠者唯如小人，非长者。
　　我有三宝，持而保之：
　　老子言：我有三宝，抱持而保倚之。
　　一曰慈，
　　爱百姓如赤子。
　　二曰俭，
　　赋敛若取之於己也。
　　三曰不敢为天下先。
　　执谦退，不为倡始也。
　　夫慈，故能勇；
　　先以仁慈，故乃勇於忠孝。
　　俭，故能广；
　　天子身能节俭，故民日用广矣。
　　不敢为天下先，故能成器长。
　　成器长谓得道人也。我能为道人之长也。
　　今舍其慈且勇，
　　今世人舍慈仁，但为勇武。
　　舍其俭且广，
　　舍其俭约，但为奢泰。
　　舍其后且先；
　　舍其后己，但务先人。
　　死矣。
　　所行如此，动入死道。
　　夫慈，以战则胜，以守则固。
　　夫慈仁者，百姓亲附，并心一意，故以战则胜敌，以守卫则坚固。
　　天将救之，以善以慈卫之。
　　天将救助善人，必与慈仁之性，使能自营助也。
　　配天第六十八
　　古之善为士者不武，
　　言贵道德不好武力。
　　善战者不怒，
　　善以道战者，禁邪於心胸，绝祸於未萌，无所诛怒也。
　　善胜敌者不与争，
　　善以道胜敌者，附近以仁，来远以德，不与敌争而敌自服。
　　善用人者为下。
　　善用人自辅者，当为人执谦下。
　　是谓不争之德，
　　谓上为之下也#7。是乃不与人争斗，乃是道德。
　　是谓用人之力，
　　能身为人下，是谓用人之力也。
　　是谓配天，
　　能行此者，德配天也。
　　古之极也。
　　是乃古之极要道也。
　　玄用第六十九
　　用兵有言：
　　陈用兵之道。老子疾时用兵，故托己设其义。
　　吾不敢为主
　　主，先也。我不敢先举兵。
　　而为客，
　　客者，和而不倡兵，当承天而后动。
　　不敢进寸而退尺。
　　侵人境界，利人财宝为进。闭门守城为退也。
　　是谓行无行，
　　彼遂不止，为天下贼，虽行诛之，不行执也。
　　攘无臂，
　　虽有大怒者，无臂可攘。
　　仍无敌，
　　虽欲行仍引之心，若无敌可仍。
　　执无兵。
　　虽欲执持之，若无兵刃可持用也。何者？伤彼之民罹罪於天，遭於不道之君，愍忍伤丧之痛也。
　　祸莫大於轻敌，
　　夫祸乱之害莫大於欺轻敌家，侵取不休，轻战而贪财宝也。
　　轻敌几丧吾宝。
　　几，近．也一宝，身也。轻欺敌家，近丧身也。
　　故抗兵相加，
　　两敌战也。
　　则一反胜也已。
　　哀者慈仁，士卒不远於己。
　　知虽第七十
　　吾言甚易知，甚易行。
　　老子言：吾所言#8省而易知，约而易行也。
　　天下莫能知，莫能行。
　　人不好柔弱而好刚强。
　　言有宗，事有君。
　　我所言有宗祖根本，事有君臣上下。世人不知者，非我之无德，心与我反也。
　　夫唯无知，是以不我知。
　　夫唯世人之无知者，是我道德之暗昧不见於外，穷微极妙，故无知也。
　　知我者希，则我者贵。
　　希，少也。唯达道者乃能知我，故为贵。
　　是以圣人被褐怀玉。
　　被褐者，薄外也。怀玉者，厚内。匿宝藏德，不以示於人也。
　　知病第七十一
　　知不知，上；
　　知道而言不知，德之上。
　　不知知，病。
　　不知道而言知，德之病也。
　　夫唯病病，是以不病。
　　圣人无此强知之病者，以其苦众人有此病。
　　圣人不病，以其病病，是以不病。
　　以此悲人，故不自病。云圣人怀通达之知，托於不知者，欲使天下质朴中正，各守纯性。小人不知道意，而妄行强知之事以自显着，内伤精神，减寿消年。
　　爱己第七十二
　　民不畏威，则大威至矣。
　　威，害也。人不畏小害，则大害至，畏死亡也。畏之者，当保养精神，承天顺地。
　　无狭其所居，
　　谓人心藏神，常当安柔，不当急狭。
　　无厌其所生。
　　人所以生者，以有精神，托空虚，喜清静。饮食不节，忽道念色，邪僻满腹，为此伐命散神也。
　　夫唯不厌，是以不厌。
　　夫唯独不厌精神之人，洗心垢浊，恬泊无欲，则精神居之而不厌。
　　是以圣人自知，
　　自知己之得失。
　　不自见；
　　不自显见德美於外，而藏之於内。
　　自爱，
　　自爱其身，以保精气。
　　不自贵，
　　不自贵高荣名於世。
　　故去彼取此。
　　去彼自见自贵，取此自知自爱。
　　任为第七十三
　　勇於敢则杀，
　　勇於敢有为，则杀其身也。
　　勇於不敢则活。
　　勇於不敢有为，则活其身。
　　知此两者，
　　谓敢与不敢也。
　　或利或害。
　　活身为利，杀身为害。
　　天之所恶，
　　恶有为也。
　　孰知其故？
　　谁能知天意之故不犯之也。
　　是以圣人犹难之。
　　言圣人明德犹难於勇敢，况无圣人之德而能行之乎。
　　天之道，不争而善胜，
　　天不与人争贵贱，而人自畏之。
　　不言而善应，
　　天不言，万物自动以应时。
　　不召而自来，
　　天不呼召，万物皆自负阴而向阳也。
　　繟然而善谋。
　　繟，宽也。天道虽宽博，善谋虑人事，修善行恶，各蒙其报。
　　天网恢恢，疏而不失。
　　天之罗网恢恢甚大，虽则疏远，若司
　　察人善恶，无所失也。
　　制惑第七十四
　　民不畏死，
　　治国者刑罚深酷，民无即生，故不畏死也。治身者若嗜欲伤神，责财丧身，民不知所畏也。
　　奈何以死惧之。
　　人君当宽刑罚，人去其情欲，奈何设刑法以死惧之。
　　若使民常畏死，
　　当除己之残刻，教民之去利欲。
　　而为奇者，吾得执而杀之，孰敢？
　　以道教而民不徙，反为奇巧，乃应王法执而杀之，谁敢有犯者。老子伤时王不先以道德化人，而先以刑罚者也。
　　常有司杀者，
　　司杀者谓天，居高临下，司察人之过。天网恢恢，疏而不失者是。
　　夫代司杀者，是谓代大匠斲。
　　天道至明，司察有常，犹春生夏长，秋收冬藏，斗杓运移#9，以节行之。人君欲代杀之，是犹拙夫代大匠断木，乃劳而无功也。
　　夫代大匠斲者，希有不伤其手矣。
　　人君行刑罚，犹拙夫代大匠斲木也，必方圆不得其理，自伤其手。代天杀者，不得其理，反受其殃。
　　贪损第七十五
　　民之饥，以其上食税之多，
　　人民所以饥寒者，以其君上食税下太多也。
　　是以饥。
　　民皆化上为贪，叛道违德，故饥。
　　民之难治，以其上之有为，
　　民之不可治者，以其君上多欲，好有为也。
　　是以难治。
　　是以其民化上有为，情伪难治。
　　民之轻死，以其求生之厚，
　　人之轻犯死者，以其求生活之事太厚，贪利以自危也。
　　是以轻死。
　　以求生太过，故入死地也。
　　夫唯无以生为者，是贤於贵生也。
　　夫唯独无以生为务者，爵禄不干於意，财利不入於身，天子不得臣，诸侯不得使，则贤於贵生也。
　　戒强第七十六
　　人之生也柔弱，
　　人生含和气，抱精神，故柔弱。
　　其死也坚强。
　　人死则和气竭，精神亡，故坚强。
　　万物草木之生柔脆，
　　和气存也。
　　其死也枯槁。
　　和气散也。
　　故坚强者死之徒，柔弱者生之徒。
　　以上二事观而知之，坚强者死，柔弱者生也。
　　是以兵强则不胜，
　　强大之兵轻战乐杀，毒流怨结。弱为一强，故不胜也。
　　木强则共。
　　木强大则枝叶共生其上。
　　强大处下，柔弱处上。
　　兴物造功，大木处下，小物处上。天道抑强扶弱，自然效也。
　　天道第七十七
　　天之道，其犹张弓乎。
　　天道暗昧，举物类以为喻。
　　高者抑之，下者举之，有余者损之，不足者与之。
　　言张弓和调之如是，乃可用也。夫抑高与下，损强益弱，天之道。
　　天之道，损有余而补不足，
　　天道损盈益谦，天道以中和为上。
　　人之道则不然，
　　人之道与天道反。
　　损不足以奉有余。
　　世俗之人损贫益富，夺弱与强。
　　孰能以有余奉天下#10？唯有道者。
　　言谁居有余之位，自省爵禄以奉天下不足者，唯有道德之君而能行之也。
　　是以圣人为而不恃，
　　圣人为德施惠，不恃望其报。
　　功成而不处，
　　功成事就，不处其位。
　　其不欲见贤。
　　不欲人知己之贤。匿功不居荣名，畏天损有余。
　　任信第七十八
　　天下柔弱莫过於水，
　　言水柔弱，圆中则圆，方中则方，拥之则止，决之则行。
　　而攻坚强者莫之能胜，
　　水能怀山裹陵，磨铁销铜#11。莫能胜水而以成其功也。
　　以其无能易之。
　　夫攻坚强者，无以易於水。
　　故柔胜刚，
　　舌柔齿刚，齿先舌亡。
　　弱胜强，
　　水能灭火，阴能消阳。
　　天下莫不知，
　　知柔弱者久长，刚强者折伤。
　　莫能行。
　　耻谦卑，好强梁。
　　故圣人云：受国之垢，是谓社稷主；
　　人君能受国之垢浊者，若江海不逆小流，则能长保社稷，为一国之君主。
　　受国不祥，是谓天下王。
　　君能引过归己，代民不祥，则可以王天下。
　　正言若反。
　　此乃正直之言，世人不知以为反言。
　　任契第七十九
　　和大怨，
　　杀人者死，伤人者刑，以相和报也。
　　必有余怨，
　　任刑者失人情，必有余怨及於良人。
　　安可以为善。
　　言一人吁嗟，则失天心，安可以和怨为善也。
　　是以圣人执左契，
　　古者圣人执左契，合符信也。无文书法律，刻契合符以为信也#12。
　　而不责於人。
　　但刻契为信，不责人於他事也。
　　有德司契，
　　有德之君，司察契信而已。
　　无德司彻。
　　无德之君，背其契信，司人所失。
　　天道无亲，常与善人。
　　天道无有亲疏，唯与善人，则与司契同也。
　　独立第八十
　　小国寡民，
　　圣人虽治大国，犹以为小国，示俭约，不为奢泰。民虽众，犹若寡乏，不敢劳。
　　使有什伯，
　　使民各有部曲什伯，贵贱不相犯也。
　　人之器而不用。
　　器谓农人之器。而不用者，不征实夺民之时。
　　使民重死，
　　君能为民兴利除害，各得其所，则民重死而贪生也。
　　而不远徙。
　　政令不烦则安其业，故不远迁，其常处也。
　　虽有舟舆，无所乘之；
　　清静无为，不作烦华，不好出游娱。
　　虽有甲兵，无所陈之，
　　无怨恶於天下。
　　使民复结绳而用之。
　　去文反质，信无欺也。
　　甘其食，
　　甘其蔬食，不鱼食百姓也。
　　美其服，
　　美其恶衣，不贵五色也。
　　安其居，
　　安其茅茨，不好文饰之屋。
　　乐其俗。
　　乐其质朴之俗，不转移。
　　邻国相望，鸡犬之声相闻，
　　相去近也。
　　民至老死不相往来。
　　其无情欲。
　　显质第八十
　　信言不美，
　　信言者，如其实也。不美者，朴且质也。
　　美言不信。
　　滋美之言者，孳孳之美辞。不信者，饰伪多空虚也。
　　善者不辩，
　　善者，以道修身也。不辩者，不文彩也。
　　辩者不善。
　　辩者，谓巧言也。不善者，舌致患也。土有玉，掘其山；水有珠，浊其渊；辩口多言者，亡其身也。
　　知者不博，
　　知者，谓知道之士。不博者，守一元也。
　　博者不知。
　　博者，多见闻。不知者，失要真也。
　　圣人不积，
　　圣人积德不积财，有德以教愚，有财以与贫也。
　　既以为人，己愈有；
　　既以为人施设德化，己愈有德。
　　既以与人，已愈多。
　　既以财贿布施与人，而财益多如日月之光，无有尽时。
　　天之道，利而不害；
　　天生万物，爱育之令长大#13，无所伤害。
　　圣人之道，为而不争。
　　圣人法天所施为化，功成事就，不与天下争功名，故能全其圣功。
　　道德真经注卷之四竟
　　#1此后影宋本尚有经文及注文：非其鬼不神，其神不伤人。其鬼非无精神，邪不入正，不能伤自然之人。
　　#2阴胜阳：原作『胜阳阴』，据影宋本改。
　　#3欲图难事：『欲图』原脱，据影宋本加。
　　#4欲不欲：原本作『终不欲』，据影宋本改。
　　#5末：原本作『实』，据影宋本改。
　　#6自然之性：『性』字原脱，据影宋本加。
　　#7谓上为之下：原本『上』后衍『文』字，据影宋本删。
　　#8吾所言：『言』字原脱，据影宋本加。
　　#9运移：『移』字原脱，据影宋本加。
　　#10孰：此字原脱，据影宋本加。
　　#11磨铁销铜：『铁』原作『水』，据影宋本改。
　　#12刻契合符：原本『刻」前衍『刑』字，据影宋本删。
　　#13长大；原本作『长天』，据影宋本改。
　　
