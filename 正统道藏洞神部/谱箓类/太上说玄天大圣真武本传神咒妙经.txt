洞神部谱录类 
　　太上说玄天大圣真武本传神咒妙经
　　经名：太上说玄天大圣真武本传神魂妙经。撰人不详。一卷。底本出处：《正统道藏》洞神部谱录类。
　　太上说玄天大圣真武本传神咒妙经
　　仰启玄天大圣者，北方壬癸至灵神。
　　金阙真尊应化身，无上将军号真武。
　　威容赫奕太阴君，列宿虚危分秀气。
　　双睛掣电伏旱魔，万骑如云威九地。
　　紫袍金带按神锋，苍龟巨蛇捧圣足。
　　六丁六甲左右随，八煞将军前后卫。
　　消灾降福不思议，皈命一心今奉礼。
　　尔时，紫微大帝於龙汉元年中元之日，在太清境上北极宫中，向紫微之殿前列诸天之上圣、南北二斗、东西两曹，洎五方之五星，及六宫之六曜，二十八宿、十二宫神、飞天神王、无极仙众，咸亲帝座、肃拱宸威。
　　时有，玉童传大帝之勑：北方大将玄武将军，宜察玉皇圣命劲令，每月三度，统领神兵，躬往诸天，徧为巡察。凡遇邪气，及有妖星逆次流缠，速须剪戮。又遇三元八节、甲子庚申，一月一辰，降於下界。录善罚恶，辅正除邪。济拔天人，松妖摄毒。以副上意，切切为之。
　　时有，真人，名曰妙行，特离班次，炼伏帝前曰：臣宿有因缘，得闻妙理。北方大将玄武将军，巡察天人，录善罚恶。不知此将，应化何因？有何神通？鬼神降伏。愿惟大造，少悟小聪。
　　是时，大帝隐几而言：妙哉真人，能为凡间。然其玄武应化之因，渺邈难穷，希夷莫究。盖乃玄元圣祖，护度天人，应化之身，神明之妙。盖无形之为道，非有象之可言。变化亿千，虚无难测。且玄元圣祖，八十一次显为老君，八十二次变为玄武。故知玄武者，老君变化之身，武曲显灵之验。本虚危之二宿，交水火之两精。或挂甲而衣袍，或穿靴而跣足。常披绀发，每仗神锋，声震九天，威分四部。拥之者早森玄雾，蹑之者苍龟巨蛇。神兵神将，从之者皆五千万众。玉童玉女，侍之者各二十四行。授北帝之灵符，佩乾元之宝印。驱之有雷公电母，御之有风伯雨师。卫前后则八煞将军，随左右则六甲神将。天罡太一，率於驱使之前。社令城隍，悉处指挥之下。有妖皆剪，无善不扶。朝金阙而赴昆仑，开天门而闭地户。杳冥恍惚，审察穷通。居其壬癸之方，助有甲庚之将。或乘玄骏，或跨苍虹。目闪电光，眉横云阵。身长千丈，顶戴三台。其动也，山水蒙。其静也，地天泰。以兹显化，故乃神通。
　　是时，真人再拜稽首曰：臣之庆幸，荷此纶辞。然其玄武之将军，乃玄元之应化。其始之边，其事云何。愿赐详言，以开蒙鄙。
　　於是，紫微大帝敷以玄言，释彼所因，解无上事。昔大罗境上无欲天宫，净乐国王善胜皇后，梦而吞日，觉乃怀孕。其毋气不纳邪，日常行道，既经一十四月，乃及四百余辰。於开皇元年甲辰之岁三月三日午时，降诞於王宫，相貌殊伦。后既长成，遂舍家辞父母，入武当山修道。四十二年，功成果满，白日升天。玉皇有诏，封为太玄，镇於北方。显迹之因，自此始也。
　　真人稽首再拜，白紫微大帝曰：玉皇诏封，必有妙旨。敢问大略，以开小聪。
　　尔时，告於妙行曰：天书秘密，何以谈扬。恐泄天机，深为不便。大梵隐语，奚使众闻。
　　妙行真人拜首稽首，复奏言曰：臣虽缘薄，圣必恩宽。曲念众真，特垂大便。苟轻泄慢，当堕恶途。万劫千生，受为下鬼。
　　是时，紫微大帝，念此真人，着意勤拳，再三请问，遂宣帝劫，以示众真。夫此秘言，金书篆字，大方一丈，号曰天符。见之者永处天仙，聆之者不历地狱。其诏文曰：
　　金阙昊天三省门下，牒奉劫学仙圣童、净乐国子，惟卿玄元之化，天一之尊，不言而教。莫知其神渺渺，劫仞绵绵。若存虚心实腹，和光同尘。凿开造化，朴散胚浑。六百万岁，八十二身。曲全枉直，洼盈弊新。生阴育阳，起死成人。其功不恃，其德乃真。今宜再显，永镇北旻。上罚逆象，下灭妖氛。掌握图箓，摄制魔踪。帝真灵会，驱神驾龙。甲庚之将，赞卫尔勋。周环六合，普福兆民。道参天地，万神所推。可特拜太玄元帅，领元和迁校府公事。册到奉行。
　　紫微乃言，告真人曰：此文者，玉皇秘勑，天帝徽宣。不可轻传，恐遭降责。
　　真人稽首，又白帝言：臣闻玄武将军神通至大，不居诸位，而镇北方。妙用之因，神明之契，必有，奥旨，愿释鄙怀。
　　大帝遗音，告真人曰：天中北上，众曜拱之。以匪至神，孰能镇遏。
　　真人乃启．於紫微：若有天人，志心钦仰，其於福利，有所得乎？
　　大帝曰：此神将，是岁每月六日、十六日、二十六日，诸天审察，十洞巡游。及正月七日，二月八日，三月九日，四月四日，五月五日，六月七日，七月七日，八月十三日，九月九日，十月二十一日，十一月七日，十二月二十七日。下降人问，剪灭邪魔，驱除瘟疟，保人庆寿，以全天命。其有气正心纯，忠全孝尽，名书玉简，保举升仙。更有玄科，莫可并述。
　　真人稽首再拜，白紫微大帝曰：显化之因，则闻命矣。天人钦仰玄武将军，作何皈依？设何方便？而得福利，幸赐一言。
　　大帝是时告真人曰：天地之内，能有志心，奉祀玄武。一生之内，不食腥膻，自毙毒伤厌秽之物，及於蕊菜、大蒜、胡姜，耽淫嗜欲，扶尸接产，若能断得，方可志心。凡临下降之辰，皆有祯祥之庆。其夜先当澡沦身心，不汨思虑。至五更，躬然香烛，净果枣汤，位列有三。志纯于一，稽首梼告，无愿不从。然乃净思虔诚，诵其神咒：
　　北方玄天，杳杳神君。亿千变化，玄武灵真。腾天倒地，驱雷奔云。队仗千万，扫荡妖氛。雷公侍从，玉女将军。鬼神降伏，龙虎潜奔。威镇五岳，万灵咸遵。鸣钟击鼓，游行乾坤。收捕逆鬼，摧斩魔群。除邪辅正，道气常臻。急急如元始上帝律令勑。
　　太阴化生，水位之精。虚危上应，龟蛇合形。盘游九地，统摄万灵。无幽不察，无愿不成。劫终劫始，剪伐魔精。救护群品，家国咸宁。数终末甲，妖氛流行。上帝有劲，吾故降灵。戏扬正教，荡邪辟兵。化洽黎兆，协赞中兴。敢有小鬼，欲来现形。吾目一视，五岳摧倾。急急如太玄律令勑。
　　妙行真人曰：功德之妙，显应之因。幸以窃闻，顿开迷懵。其有蛮夷之辈，愚蠢之人。耳纵得闻，心无所信。设有果报，可示一言。
　　紫微大帝日：虽云愚蠢，必识炎冻。纵处蛮夷，须知苦乐。信则神魂清爽，违则祸患萦仍。致使富乏兄孙，
　　贫多子息，或男值兵戈而殒命，或女罹淫孕而伤生。常出入於讼庭，每沈沦於苦海。销磨产业，耗散资财。盖缘自咎，故获斯因。此神将所在，狞妖缩首，邪道遁形。是以奉之者，福逐云生，灾随电散。汝因恳问，吾故泄机，陈道纪於微源，使天民之巨庆。言虽简要，欲汝晓明。非乃至人，秘之宜也。
　　真人曰：妙用之理，可得一闻。
　　大帝曰：昔永寿元年上元之日，元始天尊於八景天宫，向五云座上，与三十六天上帝，七十二福地真人，无量飞天大神，无极长生大圣，金童玉女，九凤八鸾，侍卫於辉光，罗列於左右。八音自响，众圣咸欣。严听天尊，说至真之妙法。肃清道气，绕无上之玄元，方妙理之研精。俄天门之东北，七声大震，十目齐观，睹下界之冤魔，结冲天之秽气。众真默尔，大道寂然。
　　时，妙行真人，问所由於。元始既敷妙法，合集殊祥，是何异因，於此辄冒。可垂奥旨，以解众疑。
　　大帝曰：下元生人，皆禀至道。受氤氲之清气，以扶卫於赤身。今以劫运将终，妖魔渐盛。唯从邪道，不省本源。乐奉邪神，谄求余福。昏迷沈乱，贪欲刚强。不义不仁，不忠不孝。今为六天魔王，五府瘟曹。不以尊车，枉致伤害。或老或少，或女或男。未尽天年，徒违人世，本非死限。故使魂孤，怨恨上冲，盘结不散。此之暴卒，实可悲哀。
　　妙行真人上白元始：众真矜彼众生，何缘度之？天尊乃叩齿一通，流光万里北方，命召太玄将军，剪戮众妖，救度群品。
　　真人曰：不审此将，而以何缘，位镇北方？威降下鬼，扫荡妖氛。
　　大帝曰：此神未开造化，先票神灵。易号假名，度人济物。不伐其善，不矜其能。荷其玉帝，封为玄武。
　　真人曰：焉得此将，而往下方，咸度群品，免遭横死，亡者解脱，存者康宁。
　　天尊以飞符，召之此将。玄武蒙诏，神兵从行。至不夜之丹墀，睹强名之大道。作礼长跪，稽首进言：今日何缘，蒙符特召。慈颜幸睹，妙旨何归。炼伏轩墀，俯膺令命。
　　天尊告曰：吾观下界，怨气冲天。大众咸惊，高真矜愍。卿之往彼，汝则钦哉。玄武於是奉命辞天，回光返照，披发跣足，降龟蹑蛇，仙仗雷奔，天丁斓卫。俄於奖钦，徧彼乾坤。剪酷毒之妖魔，补恣横之瘟疫。幽魂生界，苦病离痾。人鬼分离，冤家解脱。黎民安泰，国土清平。玄武再睹天尊，具言道力。功成事遂，浊降清升。却返祥光，复还本位。交乾布斗，激坤指罡，上佐天关。而作咒曰：
　　太初太易，无象无形。莫知重浊，孰辩轻清。吾於混沌，分其昏明。天得以健，地得以宁。民得以养，物得以萌。邪得以正，神得以灵。三才之内，万类咸亨。大道既散，仁义乃兴。礼乐既作，奸邪斯行。六义或失，四民有争。上不宽恕，下不忠贞。或魔或鬼，或妖或精。恣横荼毒，干扰生民。全家染患，累岁刑名。财物耗散，骨肉伶仃。性命往逝，灾祸相萦。秽杂之气，上达天庭。天尊有命，令吾安平。有妖皆剪，无鬼不烹。瘟疫之吏，束首服膺。鬼精灭爽，邪魔摧倾。吾有十亿烈士，五千万兵。天上天下。从吾降升。拒吾者灭，奉吾者生。恶吾者辱，敬吾者荣。礼吾者寿，非吾者薨。吾有此令，人鬼咸听。急急如太玄律令摄。
　　尔时，妙行真人，无量飞天神王，真仙大众，闻是说已，踊跃作礼，赞叹功德。秘箓琅函，后有谪仙，传於人世，志道之士，稽首奉行。
　　太上说玄天大圣真武本传神咒妙经竟
　　
