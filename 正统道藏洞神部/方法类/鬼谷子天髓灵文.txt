鬼谷子天髓灵文
　　经名：鬼谷子天髓灵文。撰人不详。二卷。底本出处：《正统道藏》洞神部方法类。
　　鬼谷子天髓灵文卷上
　　夫水濂洞主鬼谷子，秘密天文大道，测天地之机，晓造化之本。天生真性，逐嗜欲而迷。不知生死，难晓幽微之理。道德阴符，总明大道之机。照夜内丹，并是圣人之道。夫在世凡夫，迷惑真性，不达真理，故名异卫乃秘之。初以传孙子、庞公，如后学之人习吾真法，行之皆得避难、逃生、免死。凡世忧煎逼迫，免山河水起之厄，免刀剑劫贼之厄，免生魂鬼聚之厄，免狂鬼咒诅之厄，免百万军阵之厄，免水火盗贼之厄。夫吾秘密天文者，名为六天正诀，又名六神文，又名隐形藏体之术，又名驱神入室之术，又名魂游三界之经，又名水濂幽微之教，又名超脱生死之论。此吾教法之内，有真诀神符。第一隐形藏体符，第二驱神入室符，第三魂游三界符，第四超脱生死符，第五火假四大符，第六周天隐边闭形符。或在世修行之人，收吾正法真经，习吾真教，达吾糟粕者，须是挣心净性，严持香火。于年通运达，择良辰吉日，善心之时，须是志心，谨具香灯，严持斋戒，朱书神符，默持神咒，四十九日神符即显应矣。
　　若在世男女，收吾大诀天书者，须是虔诚志心持意。欲传授者，须用结坛威仪，有三等坛。上等结坛授持法者，须甩五方罗五段各长四十九尺，玉环四十九对，镜四十九面，正青红同心四十九付，灯四十九盏，钱马食各四十九付。中等而结坛以授持法者，用五方罗五段一各长三丈六尺，金环三十六对，镜三十六面，正青皂同心三十六付，灯三十六盏，钱马食各三十六分。下等结坛授持法者，用五方罗五段各长二十四尺，银环二十四对，镜二十四面，正紫皂同心二十四付，灯二十四盏，钱马食各二十四分。
　　右件三等授持法者，传授金柜藏秘。如行此法，须是拣择运通年达好日良辰，方可作坛，持法不虚矣。
　　隐形藏体符
　　此符用朱砂，志心向北斗礼二十四拜，方执笔望北极，取气吹笔上书符。服至七七四十九日，身形出入行走，人不见。百万军阵之中过，将此符用朱砂，书於心一道，两臂各一道，并无妨害，须是志心记之。
　　驱神入室符
　　此符行持服至百日，密持咒百日，使六丁神现目前，随意使用由己。但书符须用朱砂，志心诚意，冥心向北礼二十四拜，方可执笔，收北气吹笔尖上书符。
　　魂游三界符
　　此符服至百日，神魂意使是。如书符用朱砂，礼北极二十四拜，面北取气书符为圣也。
　　超脱生死符
　　此符服至百日，生死去住，或假尸可以。书之依前，书符望北极礼二十四拜，罢想自己身，常思别人尸壳，或少年之人，或清秀之人，亦借之。
　　火假四大符
　　此符亦用朱书，冥心望北极礼二十四拜，取北气吹在笔上可书。服至百日，觉自身口中气并是火焰，身上只如火烧相似，惟见莫怕，任意逐火而去，惟存此符持咒。吾此符并法，不可怠慢。依此严洁，清心受持，不得轻泄，戒之。
　　咒笔
　　天圆地方，六律九章。神笔一下，万鬼灭亡。急急如律令勑摄。
　　乾元亨利贞，日月与吾真。神水通入服，不是去通身。急急如律令勑。
　　逐日持咒
　　太上老君，太上道君，元始天尊，长生保命天尊，八卦护身天尊，延寿益等天尊，法身藏化元君，脑神精根泥丸君，眼神明上应元君，鼻神主龙气君，齿神罗清元君，耳神天空闭宫君，舌神正伦君，重楼十二大真君，脾神近命君，胆神虚空君，肾神玄武敬君，肠神树魂魂灵，左青龙神，右白虎神，前朱雀神，后玄武神，六丁六甲神，精藏下元神君，胎光幽精爽灵神，界除守护三尸神彭质、彭琚、彭矫，各住其位，就得长生。吾奉太上老君急急如律令勑摄。
　　咒每日志心，於日晨朝时，向圣前密持一百八遍。持至四十九日，自觉己身空中，如浮云相似，不得惊怪，法欲成也。如此后，要逐日持念，大有神验秘之秘之。志心用天之诀，行用血气之功。夫血气者，穿九宫，度八卦。运真气一十五度，先舌柱上腭，定息一十五度，下有津。叩齿一十五度，漱液烹津，度满做五度咽之。此行血气之功，行罢觉己身万窍中汗自出，此是验也。微觉顶内有箫韶之声，行九还七返之功成。七返者，是心头问而恰震之相。火轮送顶，左右五日，进火一度三分，日为满周而复始，返本还源记之。
　　行闭形隐迩之功式，天清地宁，六尘不起，心气散乱，想心火送在宫，转一百八遭，光转五十四遭。若是次气本胸气来，觉时心头恰似清风相似，心头闷不多时。太阳金丹隐迩之法，延年一百二十岁形寿，秘之秘之。
　　《水濂洞鬼谷子秘诀天文玉虚集三洞天心玉虚大帝三茅真君妙宝梵心感应真经》上书：因师知得长生诀，行火知时节。先认取婴儿姹女，后炼得黄芽白雪。捉得擒来，收入炉中，更捞出水中九盏照佛灯光。如不减，炼成气，人难别，须知道无寒、无热、无日、无月、无时。更把炉中养就一神胎，又不是父精母血。得斩一断三尸六贼，便就金丹。向外人休说。
　　《水濂洞主鬼谷子秘密诀天文玉虚集三洞天心玉虚大帝三茅真君妙宝梵心感集真经》上
　　夫人禀天地而生，不知五行造化因道而生。盖世人迷情不舍，贪淫欲而身亡，为财色而遭患。或修善之人，未得善应。或遭恶业，未逢恶果。持斋戒争，如有物外超凡境。或学摄养，岂闻隐迩分明散影之术，今乃编感应之术也。七曜符炼共成九章，以传於世，度脱众生。若在世男女等众，修持此符者，须是神性清净，各按禁忌，方可斋戒修持此法，至日灵应，常於眼前见矣。所有在世男女，收吾此法，须是斋戒受持，诵咒语无不应之。此书是三清宫内秘密之法中再的，其符录以济於世，各度群生，以证其妙诀。普劝受持，众等各保护此文。秘密之书，不可轻示非人。戒慎其符法睨，并斋戒禁忌科，编於卷中，日之真假。避体藏形隐迩分明去住散影之法，谨传於世，不可轻泄秘之。
　　戒忌荤膻
　　三元，五腊，四时，八节，三七，三八，十五，生日，本命日，甲子，庚申，壬申。
　　右戒持法之人，不可食荤膻。如食，此法不灵矣。
　　戒色欲
　　三元，五腊，四时，八节，三七，三八，十五，生日，本命日，庚申，甲子，壬戌，大风，大雨，大雪，大寒，大阴，大星落，大喜，大怒，饥饱之日。
　　右件行法之人，不可不记之。如犯，此法不灵矣。
　　戒食味
　　牛肉，狗肉，黑鱼肉，鳌肉，五辛，薤，蒜，葱，胡荽韭，辛，酸，苦，咸。
　　右件此物，如行法之人食之，伤神役性，有触此法，不一慎之。
　　水假符
　　右符朱书，用流水服之。至日望北斗，取气念咒书符。服之四十九日，过河不用船。服至百日，如见水入去，恰似宅舍中，不湿衣服。至千日，逢水度化。不可轻泄。
　　金假符
　　右符朱书，用水银末。用为符丸弹子，以朱砂水书吞之。此符服至四十九日，夜梦剑戟林中行，是魂。服百日，见剑芒，使度化持咒符。见一切铁器，化真形人其中，方假其体。此符书时，望北斗取气，持咒吹在笔上书符，秘之。
　　火假符
　　右符朱书，用水银化叶符，为九#1子，亦用南流水吞之。服至百日，似借火做刑，更用自己身边真太阳火相应。自己火者，取二手相擦至百日，自己身火成方假凡火此法。昔日，轩辕黄帝以持此法，跨火龙以朝三界。此取太阳气，吹在笔上书篆之。
　　木假符
　　右符用檀香心，煎汤吞之，更用自己身持。用雷惊枣木作一神枕，枕头作时，须用方圆七寸二分，高二寸五分。晓时，但存想形体似在枕中，方假服符。咒持四十九日，神枕化为自己身，形质相似。更持百日，断断法成，志心不退。千日，神枕大出游方，惟留下神枕在房内，便是自己身体。若在家中，有人葬埋去。如自己身欲来时，人尽惊怪，都言道，死去如何在来？至时，犹人说似破开坟，惟见棺内只是一神枕。此法，乃是替身自己死一回去。如是其时，别造一枕，延年十二月。此符望东方，日未出时，取气吹在笔上，卓十二下，然后书符记之。
　　土假符
　　右符用朱书，神土半钱，用茯苓末多许，为丸符如弹子相似。服此符至百日，身如风云相似，上坡下涧。如神符左右诀，如人习持此法，在世修行，心谈生死。如要离世幻度人时，怕去火庵中宿卧，每将镜壁上照面，想己身形影收，用墨书放庵壁。但凡至百日，自家修行者，以无别人到处房内，不令妇人鸡犬见之，犯法不可见此符，望四方取气，吹在笔上，方可书符。
　　书篆符箓持点光咒曰：上有东流点光，香水入服万邪藏，三二但，左有青龙白虎右防。
　　祝笔咒曰：笔为利刀，朱为百药，神符到处，万邪消亡。急急如律令勑摄。
　　三洞天心玉灵大帝君毕上卿真人秘诀
　　夫天髓阴阳为本性，有善有恶，有贤有愚。修善者天神佑护，修恶者即有恶报，横遭其事。盖如上古轩辕黄帝，下有一切群仙，无有不习吾法，救度群生，普降诸仙。夫隐闭藏形天术，约有数端文字，皆是通仙之径路，入大道之玄门。此书少许文字，盖自古达道真君，皆口口相传，不记文字。此书是紫微洞主处收藏，自后传度与魏夫人，收授谢自然，授与张使。张使收书，满宅中符书，授至三年之间。忽有一日午书来，张使骞闻笙歌之声，果然有天神先来报所诏，满宅白日上升。如此之日，张使藏作於终南山，隐之仪文。若或有修行达道之人，得遇吾真诀，非关今世，盖为宿缘有道之心，方获见吾文字。如世人收吾秘诀者，须用公勤行，专百日之功，护其果，无不神验矣。当时毕上卿真人，留传此经，度脱众生，欲离苦海，是作津梁证无上之仙人。若一切人，须是志心行持，百日之功，无不灵矣，无不应矣。其吾法号，名为九曜耀都秘密经文，隐神符九道，不可轻示他人。其经三十年方可传授一人或二人，不得轻传非徒之辈。苟学之人，不容易契之，当折堕传之人，永堕地狱，不得出离九祖，落入无间地狱受苦，无乃万劫不逢真经文字。如在世之人收吾书者，志心受持。如人收经不与人者，折堕藏经之人。记之记之。
　　若在世人之修行此经者，功成行满，迁名於紫府，位列真仙。如在家修行，不得教妇人鸡犬见之，恐遭折堕，其法不成。只有世间人闭行藏影，或为官军行有逼迫，有劫贼刀兵。或被妖精相缠，或有贤宾，或为扶危济难，种种方便。或救患人，亦可得功成行满。伏待殷懃，入仙官职位，加其功德，不可细说。如有轻视，罪无边际。此文秘密藏之。
　　书符咒曰：天圆地方，九二天章。神笔下处，喷云摄傍。吾奉北极紫微帝君，急急如律令勑。
　　逐日行持六戊神咒曰：日出东方，赫赫火光。六戊神符，急驾云章。乘云下降，斩邪除殃。天神助我，万鬼消忘。吾奉北极紫微帝君，急急如律令勑。
　　驱六甲神跨南方赤马符
　　将此符用朱书，早取井花水，於庚申日早晨，取太阳未出时，依前持咒书符。此法昔日有真人服，至三百日，跨赤马，引六甲天神，真至金阶殿下。是时汉武帝亦见，大惊，遂请先生饮酒，先生才大饮酒，西北上有火起，先生噀酒一口救火。因此，武帝请先生住，先生不肯住，跨赤马去，便不见了。如在世欲授持法者，须要志心，功成行满，三年之内，此法应之。
　　去住分明散影符
　　符依前修持咒书，符服至百日，自己镜内常照，相形驱咒罢，将身涌便入，时人不见，或得满宅上升，秘之。
　　点勘生死运命符
　　此符依前篆，感天师差仙童，梦中急报应来。此法昔日王乔每行法，时人不依，后至死心众人方丧其心，真修行，倾城都传持此法，大有神验也。
　　引神离壳符
　　此符书服至四十九日，或百日，须是逐日将自己身形壳诸物处挂染，逐物而行其形，离体到照，此法甚妙，百日功成就。
　　投胎换舍符
　　此符依前书，服至百日或三百日，欲嫌自身丑陋衰老者，将亲身自见者死尸年六十。亡已来，男女身体，私是与件作，行人些小利养，但教留尸体埋了。自家去房作法持毕，将身打一，拥相新死尸，去不多时，新舍觉便，将些小糯米粥下神魂，惺惺定省，自来家内尸前照顾，休教人知，便同来葬埋了。若欲再用之，无不应也。此法习时，惟忌妇人见之，秘之秘之。
　　驱三尸离体符
　　此符依前书，服至百日，三尸离身自驱，不使人心惑乱作为。既除了三尸，证仙位，长生之道也。
　　持符神剑获雠符
　　此符依前书，符欲授持一道，香炉上咒罢，烧作灰，用净水吞之四十九日。此道约年功德，后逢此冤雠魂魅、一切雠冤之人，并用此符。香炉上度之，一道咒罢，依前咒更想雠恨之人处，逢意便获。令先学持法人者忽然，不教人见秘密之法，不可称扬。秘之秘之。
　　驱六戊神将喷云符
　　夫书此符前，别有咒持课。篆符，须拣择命年通日辰。用帐幙了自己寝房，不令教妻女同亲人相见，恐触破了法，不可教见。凡夫持前法者，须帐幙了净房，用灯六十盏，钱马六副，食六分。如此安排了，拣择庚申、甲子日作法授持，记之高上玉虚帝君、毕上卿真人，秘之。
　　右鬼镜
　　凡有人欲吞符服水，七日前，用黄钱七贴，素马七个，先去阁室中供养。七日后，用时须择庚申日或满日，日未出时，去，面东礼拜了，烧钱马等，便符服水上飘只一处，随水吃了。夫习调神符一道，元三界六甲灵飞之法，能知吉凶，厌长生不老，先知祸福之由。求祭福神应灵之法，日是我父，月是我母，五星是我兄，太乙是我朋友。
　　奉请东门崔判官，北门许判官，西门李判官，南门郑判官，善恶二部童子，大力鬼王，牛头狱卒，小力鬼王，来降道场，为吾助法力。
　　奉请星辰运、日月交天甲王，来降道场，为吾助法力。
　　奉请知地下附尸、宝物隐九京地甲神王，来降道场，为吾助法力。
　　奉请知奴婢走失、逃亡人甲神王，来降道场，为吾助法力。
　　奉请知灾星、邪祟、鬼魅扰人甲神王，来降道场，为吾助法力。
　　奉请患眼可交、解鬼神之语通目神王，来降道场，为吾助法力。
　　奉请谒藏身形隐伏神王，来降道场，吾助法力。
　　奉请能知降伏驱道、善使十二通神王，来降道场，为吾助法力。
　　奉请六丙、六乙、六丁、六甲神王，为吾助法力。
　　奉请六十甲子王，来降道场，为吾助法力。
　　奉请年直、月直、日直、时直六丁六甲神王，来降道场，为吾助法力。
　　奉请东方青帝青龙符神王，气入吾身，来降道场，为吾助法力。
　　奉请南方赤帝是朱雀符神王，气入吾身，来降道场，为吾助法力。
　　奉请西方白帝白虎当降神王，气入吾身，来降道场，为吾助法力。
　　奉请北方黑帝是玄武当降神王，气入吾身，来降道场，为吾助法力。
　　奉请中央黄帝勾陈腾蛇当降神王，气入吾身，来降道场，为吾助法力。
　　求祭福神应灵之法
　　迷咒
　　咒星星落，咒日日沉，咒山山崩，咒地地裂，咒水水绝，咒火火灭，咒病病除，咒人人安，咒死死生，咒铁铁刚。
　　天甲符
　　夫天甲符者，本师要知天上星辰陨、日月交蚀、移年中旱泌，得五谷相宜，四时祭鳌。符化孩儿声，傍边心报问劫，念咒文遗去。说在前，符在后。
　　地甲符
　　夫地甲符者，本师要知地下伏尸、盘泉、地宝、神物、瘗藏暗昧难寻者，当祭此符，即知地下深浅。此符化作小童子，有物即现身，觅了些物，孩不度形。至北斗星下，全念咒祭之即现也。
　　人甲符
　　夫人甲符者，或有人家奴婢走失逃亡，或走还不知去处。本师要知去处，即祭人甲符，化作童子前向，心言吾知姓名去处，远近州军四方，各报明矣。
　　鬼甲符
　　夫鬼甲符者，或有人家男女及小口，心风邪祟、鬼魅搅挠、疼痛虎咬、疟子久瘴、夜梦不祥。本师要知，祭此符化为童子，前心报知姓名潜藏去处，为遣送之家即安矣。
　　通目神符
　　夫通目符者，每遇辛酉日半夜子时，灯下朱书符五寸绢上。用灰昼坛三重，灯三盏、水二锺、剑一把、香盘灰城一重。放此通目符在盘中，赤足下念前咒，祭之三次了，灯烧此符，作灰淋水，平旦寅时供养，眼见一切鬼神间将资才，物色而去。
　　伏藏符
　　夫伏藏符者，有人家被暮贼惊散走，劫一切物色，去要追伏者。作灰城三重、剑三口、镜一面、茶一盏、净水一盏，念前咒一遍祭了。咒曰：以水向东噀，木摧折。向南噀，火出灭。向西噀，金刚缺。向北噀，水枯竭。向上噀，天柱折。向下噀，地狱烈。向贼噀，速足蹙。祭毕，时贼神限至，三日二捉盗贼与师矣，失物自来诣门请。
　　冢墓神符
　　夫冢墓符者，即有人家河水漂流冢墓骨殖难寻者。用绢一寸，上写冢符在绢上，夜至星象全时，置坛场祭了。到早起后，得日出时，观觑墓上飞符牒，隐隐入谷中，往地府化童子，到人住处，是骨殖也。若是阳人化阳人，阴人化阴人，只去符上辩之，即知此事矣。
　　鬼谷子天髓灵文卷上竟
　　＃１『九』疑应为『丸』。
　　鬼谷子天髓灵文卷下
　　混天移地法
　　凡有此书者，欲要行者，先须积行，三年积成。斋戒，香汤沐浴，用雷惊枣木，裁成十二信印。秘於正月一日子时置坛，白茅铺地，鹿脯、香荼、酒果、灯烛各十二分，天，菖蒲。地酒。乃泉水也。离坛傍伴，勿语，向天门上道，不许人知见。於寂静无人处，置祭物，披头仗剑，请圣，默念咒曰：啼护勾那，涯查真武，咸麻萨薄，陀衍哆显，颐叱颐叱，呜金希希咄咄。七遍。
　　跣足嚼舌喷血，向天门将印，称香度过，跪坐持刀，开十二信印毕，香洗过，各置祭物，依前念咒七遍。跣足嚼舌喷血天门上，左手持天信印，向天门上印一印，言道速疾。当有黑风从天门上起，有戈甲之声，内忽见顶天上地神人，手持枪锐，刺其本身，忽现龙虎之形，舞爪张牙，奔自身来披。心勿惊，低头持护身真言，自然去矣。护身真言曰：速降吉祥，吾今敢当。冲吾者死，害吾者亡。吾降正法，上圣皆降。急急如律令。
　　虔诚念咒，静勿惧，少时变化，紫云坛畔，上酒香跪拜，受法自有王者上圣来至，自然善降，清心信礼祭毕。至明，将祭物自食饮，饮者随东流水去之，亦勿人见。其印方二寸四分，厚六分，锦袋盛之，勿离其身，勿触秽，犯天髓灵文经十二印信诀。
　　天信印，地信印，人信印，龙信印，虎信印，云信印，风信印，金信印，木信印，水信印，火信印，土信印。凡此十二信印，应用之，使勿得交杂，则应神机。知此文者，不脱身壳，免离六道，悟入仙乡。凡有灾难不测之祸，病患临危，用香姻度过，持念一遍，应时消散，回凶就吉，除灾去难。
　　天信印
　　此印能开，使用回天，住日留月，变昼作夜，夏雪冬雷，游日看月，随意而成。将左手恰乾亥，用右手执印，天门上印一印，向震天门，则仙女下降，问其所愿者皆成。若欲日月宫游玩，先将云信印，静沐浴，铺净席，用云信印，印之起云，乘空至月宫。将天信印，印开月宫，看月仙仙童捧持，欲回印地。若要变昼作夜，将印用水盆中印日，其日便沉作夜。若要住日，用竹杖坚仰照，日不敢动。要没，取印将印天南角，即夏月降雪，要住收印。若要冬月雷声，印天心即雷震地。
　　地信印
　　此印能动地，摧山竭海，伏鬼降神，开山建河，成沟断涧，随意皆成。若要地震，将印印地户上，其地震动。欲止，将印印天罡上，即不震。将印印山，山推。印海，海竭。印鬼神，鬼神告求，龙虎降伏。若要山开，将印印山，路立开，自有山神引路。若灾危厄难，将印大道，写水字中心，则变江河，万人不敢过。若欲成沟涧，将印印十字道，印成万丈沟涧也。
　　人信印　灵万胜宝
　　此印能行兵用人，决胜无穷，千变万化，动使草木金石皆化人形，隐异体，随意而入。凡欲临军用人，若逢林木，将印印林首树，噀水一口喝变，其林皆尽成人，各持戈甲。若要隐形，持净草七枝，面向门持，即先踏七星步，万人皆隐，不能见形。若有急难，将印头为老翁，印足为童子，印腰为妇人，印面成走兽，印膊成飞乌，随形皆化。印背成林木，印胸成大石，皆须用水成。而若要入石木土，将印之，随意所入。将诸物持印喷水，即见其无。净洁忌荤，随身带水。
　　七星禹步
　　后天八卦，巽为地户，坤为人门，乾为天门，艮为鬼路。
　　从地户起，行入天门，上出万人，并皆不能见之，卫军必用。此乃返魂卫药，圣用。
　　此印能降龙宝
　　此印能降龙，乘驾异物成龙，腾云入雾，蛇虫变化，一印皆成，吞云吐雾。凡要变龙，将白练三尺，亦印头尾，中心书龙字，噀水一口，喝变三声，主化成龙，骑跨任意，欲要止印地。凡要追海兽，将印印水面，其龙兽出水面上，驱使任意。若要自己变龙时，将印印心上，吃水三口，言变三声，立化成龙，乘云吐雾，千里之外。将印诸物色喷水，要成大蛇书蛇字，要成龙书龙字，皆喷水持印，随意皆成。
　　虎信印　伏虎宝
　　此印能伏虎杀虎，便降伏一切虎豹狼虫、山中异兽，兼有杀虎符，有禁山术，中全一卷内。若要山中猛虎食人，唤樵夫时，将朱印绢上，於山林树上贴之，其虎伏於树下，其虎不敢动移也。欲要杀时，印於铁板上，埋枯树下。若要迫虎时，将印印桃板上，青袋盛佩带，其虎自追随，相就如羊。若山路远行，将印印大石上，其山灭迩无虎狼，远去千里之外也。若要自己变虎时，将印印背上，喷水变立成虎，风生虎。
　　云信灵印　起云宝
　　此印能起云登空，解生五色祥云，驾云升天，游日看月，去住自然往来。得此印，遍巡四大神洲。若有得此印法，将印印之足下，云生遍地。欲要乘驾云，复印云上起，一印起一丈，二印二丈。欲落，将印印上自下。欲上天看月，精诚斋戒，香汤沐浴，将印印地，生云起至月，先用开天门印。如天雨不止，欲生五色祥云，用青布，上朱书五方金、木、水、火、土，用印字上，五方生五色祥云。
　　风信灵印　生风宝
　　此印能万里生威风，行军过舟，起寨迎敌，吹沙起石，随机而应。用昏天暗地，拟印时，行回风印。则凡若遇敌，用瓮碗一只，用朱砂书速生风三字，随向掷空处，用印照之，其风速至，摧山折木也。若渡水过船，用其风势，亦如前用。若欲昏天暗地，用上件法向鬼门，用印照之，黑风立起，不辩昼夜。若值逆风回避，将印迎风，碗书回字，向空掷去，印则回。
　　金信灵印　碎剑宝　
　　此印能梯金要铁，印白刃不能伤，断剑折枪一切刀斧无害，彤弓朱弩到身而回，不损纤毫。若临兵阵，欲敌相持，印用朱砂，印於白练上七颗，向阵烧灰，用一碗净水搅印灰，向阵噀之。及兵，左膊各一印，去敌即如绵，刃不能及，折一切箭矢，至身则尽回。如要验时，用鸡五个，笼裹罩定，内有一只鸡，翅底暗带一颗用回，以箭射鸡，其带印者不损分毫，神验。
　　木信印　返木宝
　　此印能生一切草木及乘驾空中，能使用木禽、木兽搬粮运草。凡驾乘枋木，用印印两头，喷水念疾字，如枋起空，欲住处喝住。若围军阵，困兵无粮，将木做造一飞乌形像，付印肚上，其飞禽去军阵，带粮往来，用水依前。建高堂大宅，亦依前用，夜行之如昼，勿泄漏之。
　　水信灵印　泛波宝
　　此印善变水溢江，兴云致雨，建井移河，渡海乘波，随而所愿。若求波浪，祭水宰白马带驹者，向北祭用，印印铁札上，投江河中，不移少时，雷震降大波涛。若值大江河欲过，将印印於履。若建井回河，将印印地面上，其水自至矣。
　　火信灵印　列旸宝
　　此印能发万里火，灰木烧山，焚营燋寨，毁火火炎起姻，衮海煎波。凡用火印，夜行之。若起万里火，将印印南方丙上，取气吹印上，向方位照之，其火从印中出，焚荡无涯，欲灭水印救之。欲焚舍室草木，用印印青纸上，裹圆石人投掷於室上，火发无救。若避难逃形，将印印山大石，立成火山也。
　　土信印　长春宝
　　此印能生一切草、五谷、菜实、瓜菜，能印土成金，变石作玉。入土印印地，将五谷种之，噀水一口生，二口长，三口成形像，四口结实，五口熟。若要种诸菜木，亦喷水，一印水一口，生七尺，七口水印成。如前法用印，印石成玉，印土成金，印枯木生芽，印树冬月开花发，隐地入玉，无不在也。
　　此书天之秘文，出世离凡之妙法。若修仙求道之士知此文者，夺一纪年功，烧金炼药，无不成就。凡行天髓灵经，须精诚斋戒，断五辛，除六害，积脱尘之福，行修真之功德。勿轻视灵文，巳污秽触犯，祸及身矣。若传下士，罪探无疆，万金不传之秘也。
　　天髓治国安邦章
　　此书能治国安邦，驰名遍世，无穷自在，千变万化，出有入无，撒豆成兵，撒草成马，一夫庾敌百人，起风云，禳气色，变昼作夜，回风住雨，续骨接筋，驱一切鬼神。常握乾坤都於目下，若要离凡超圣，乃上天梯也。凡欲行法，积功行度众生，忌五辛，持大咒，敬神祇，隐凡世，勿泄天机，精解义奥，坚心守志，此法行能住世。鬼谷子曰：上惊。下士得之掌国权兵。莫泄天机，名太清真人。行用此法，先斋戒沐浴，严洁精诚，於孤静无人处，五月五日，七月七日，三月三日，应吉重日置灰坛，祭物于左。
　　灰坛
　　此坛三重，外方二丈四尺，第三重内方一丈二尺，於北斗下置用之。五方旗子，各按五方位用，祭物置坛上，鹿脯七分，酒七盏，食七分，果七分，灯七盏，净水七盏，香花供养，茅香铺地，更用野狐心一具，老猿猴心一具，野鹊心一具，蛩鷮心一具。
　　右件四心托在坛畔，斟酒上香，对北斗，披头仗剑持咒，咒曰：
　　奉请北极大帝真武将军，速令下降，助吾神力。急付坛场，馨香珍味。吾奉帝劲，行法于世。急急如律令。虔心献酒焚香，少时有紫云盖坛，蕾富中忽见青足，勿惊，祭毕时，将四心用盘托，向坛前祝曰：狐心灵灵，猿意清清。灵知灵怪，听吾令行。真魂勿散，灵魄同生。式付杵臼，碎汝魂精。吾今使用，一一皆成。急急如律令劫。
　　右件祭毕，云收祭食，随东流水去之。用杵臼将四心捣之，祝曰：
　　药灵药灵，吾奉太清。逢人人死，逢鬼鬼惊。千捣千圣，万捣万灵。立降真气，使吾上升。急急如律令。持杵捣千余下，后入药同捣。
　　鬼臼，半两深者。鬼箭，半两陈者。鬼扇，半两断者。鬼督邮，半两茸者。雄黄，半两好者。人参，半两形者。茯神，半两。茯苓，半两。龙脑，半两。麝香。半两。
　　右件捣罗为末，炼千岁松脂为九，朱砂为衣，如小弹子大。如修合时，并不许鸡犬、妇人、孝子，见之触犯。着此药飞走变化，用锦囊盛之。甲子日早辰，左手持一粒，念咒一遍，用开心符一道，调净水吞下一粒。次念咒曰：符水清清，造化身成。入吾五脏，助吾魂精。千年不朽，万岁莫倾。吾今祝咒，换吾身形。金丹一粒，立去天廷。急急如律令。
　　开心符烧灰调服
　　此药名换壳丹，又名视鬼丹。初服一粒，云行四步，五脏六腑，表裹通彻，行汗出，热水浴之。第二日二服，似觉浑身毛窍如针刺，热痛。三日，下血三五升，勿怪之，换血脏。服至七日，药行泥丸宫换脑髓，头痛如劈，不可忍也。服解痛引子。
　　人参，狭苓，石膏，赤箭，甘草，附子，木香。
　　右件各分停为末，乳香水调下二钱，日进三服则止，慎勿饮河水。至百日，任意服药。经二十七日，浑身变换，体轻身健，眼如碧桃，脸若红莲，走如奔马。三七日，心开无物不知，无书不解，心开意朗，眼中夜放一丈光明，出现十里，见鬼神状、日月中乌兔，心如达知未来之凶祸，神人自告。百日功成，千变万化，坐在立亡，随意而用。
　　猛兽符
　　通身符
　　若临灾危，自己要变百尺鬼神时，将符书就星吞之，饮水喝言长百尺，青身，万人皆惧也。老翁符
　　古凡要变百岁翁，将香水吞，成皓首翁矣。
　　天隐符
　　若要隐时，书就此符，向日吞之，即时隐矣无人得见。每月一度吞之。
　　战胜符
　　如交敌，要枪刀斧不能及。将符书成四十九道，烧灰，用水五七碗搅匀，教军人共饮之，皆不损身体，刀斧自断折，着身似铁石。
　　神兵符
　　若临军过之，先用香炉一枚，须要净水一碗，向北用皂旗七柄，鼓一面，师人皂背子披头念咒，执笔书符，想自己真武形像，符成就烧灰，嚼舌喷血并水符灰，向北方振鼓摇旗，教众军叫圣字，里一风当北方罩，军兵皆成一丈鬼神、青面黑杀将军，百万军不可当也。有河莫过，过则祸矣。咒曰：壬癸将军，助吾威风。千兵浴体，立化神身。逢山山碎，遇海竭津。吾奉真命，不得久停。急急如律令劝。
　　右件前符药神呢，并是精思用意，勿差错。但是符错，咒不真，药不精，则不灵矣。
　　凡有世人命带攀鞍驿马将军，有权握之人，若遇此书，立国安邦，功勋遍世，天人可动。
　　草豆法
　　若要撒豆为兵，斩草为马，纵横自在万里，荡荡无忧，依法用兵。於七月七日，五月五日，依前再画灰坛，香盘净水，大豆一斗二升，净草一束，安於坛心，披头作咒，从此夜初起念咒，至五更收坛了毕。每日净室焚香，持咒至四十九日，临欲行兵，行住坐外，默念一遍，此法立成。从坛心用香度草豆，咒曰：天真敕奏，驱使草豆。大变神兵，为吾行营。急呼速至，不得久停。听吾神咒，各付真形。神水一噀，草变豆成。急急如律令。
　　右件，先将草豆咒香上度过，念咒七遍，喷水。吾於草上，言摄摄摄摄，罢收坛。持天罗咒，四十九日持千遍，每日先服起灵符一道，后念咒毕，日自验之。
　　起灵符
　　早辰朱砂书符，烧灰，用净水向日吞之。默念天罗咒：唵去萨佛，唵唏萨佛，夷霞纷纷绌绌，叱迦□呢耶怛，侄陀罗陀罗唵，喥噜喥噜烟，无夷钺陁，跋陁跋利，啰呢曼茶噜，吽勾那嗏。持咒时，先须斋戒沐浴焚香，日念千遍，至四十九日足。将草一把，约一百二十茎，大豆一升二合。於净处，将草撒於宽广处，无人之地。试法含咒一遍，披头天符噀水，将用刀子细到，喷水一口，喝七声变人七尺、变马五尺。用兵多少，随意加臧。如持咒，至四十九日咒成，自闻草人之声，是验。如变人将使用行战，束勿至林，西勿至金，北勿至山。谨正如此，是真五形返法。据凡人用之，切记返祸矣，急呼急应。若遇甲子旬，呼六甲神，本命日用银钱细马祭之，依如军令，中要精严。若得上卷，凡百触犯禁戒，产妇腥血，并不为害。若曾习六壬遁甲，自知逆顺。若要归形，将咒倒持一遍，后念还咒一遍，自成草豆。还真咒曰：草豆灵灵，速化本形。吾今祝咒，各归太清。急呼急至，所愿皆成。急急如律令。
　　咒毕，噀水喷军，自不见矣。若军卒要马，但灵神庙宇中焚香借，但用绊综绷子，系一纸马脚根上，如真骑用，自然应用验，过夜依然用草喂之。勿近秽污水浆傍畔，坏法矣。
　　借马咒
　　速仰告应灵神借龙马，足踏青云，千里渡江尘。急急如律令勑。
　　庙中焚香，将故纸马毕，各用绯绷子系了。日行千里不倦，过水解下，过了却系。如遇敌，若无枪刀，各人持小沙石、土砖瓦，向阵抛掷，当有自损，力加万倍。若值无粮草，书镍肠符，烧灰向水中饮之，则不饥渴，力加十倍，百日不饥。马已用之，如用开肠符一道，已如前用，则无害矣。但若行此之人，但有安净眼前药，心开自晓解一一，精细验用勿差互，万无一失矣。
　　锁肠符
　　开肠符
　　凡欲超凡出世，此书神仙机，长生之径路，祖父子勿传，千金勿示。太玄妙术，玉帝灵文。焚香念咒，鬼怕神惊。人若授者，得福无边。洞晓乾坤，明达五行，知阴阳逆顺。若传万载，佑国助君保天下，当有长存，世不俗通。能晓天之意，善解鬼神机。但得此书，锦袋盛之，常令供养，乃名山洞府岩穴中，隐闭收藏。得三五年，有香气出於此地，灵花芝草自然生，金玉成形。凡有诸鬼祟、邪魅魍魉、狐狸山魅缠绵不去者，但将此书焚香度照，其诸凶祸奔走他乡，粉骨碎形，无不应验。若有志心人传授，须斋戒良善，清洁不淫，精心信礼，对天尊设誓，积行救人，可以传授。若传下士庸愚，祸殃九祖。凡世之万物，惟人最灵最贵，象天地，五行造化成，阴阳交感，精血成就。故自假合完形、有生死，上圣帝君不能此，寓形宇内亦知归。往往愚士，历历颇周，不晓造化。或服金石，望脱壳飞升。或炼气运用，望延年住世。或听邪说，居山绝粒。然是神仙之法，亦有飞升住世。得此者，宿世灵明之胎，尘努外长生圣体，自感人妙诀，天降长生之卫，变动仙机，通解圣意。似此观之，万中无一余者。愚人不知圣理，妄学明人，狂作圣意，累劫白骨，过於须弥山，积世孤魂，北邙饿鬼。又不知死限目前，由望长生，住世神仙，有限可修，岁远可待。古今世人，知生不知死，寄尘如盲目登山，居世如夜行涉水。有恨徒学，没於苦海，吾合留术於世也。
　　点检法
　　凡欲长生住世不死之道，须知命运远近，方可修真养命，去除死籍，阴部无名，玉策添字，吾入仙乡，不死之道。
　　右点检卫，先斋戒沐浴七日，至三月三日未日出时，执刀斧於山中，探荆杖一百二十茎，各长一尺二寸，五色线系之，封裹东南角悬之，勿得触污。又至五月五日日未出时，又探杜荆杖一十二茎，各长一尺二寸，五色线系之，封最於西北上，勿令触犯。又七月七日日未出时，依前探荆杖三十枝，各长七寸，五色线系之，悬在东北上，不得触犯。又九月九日日未出时，又探杜荆杖一十二茎，五色线系之，封吊西南上，勿令犯污。右四次，将荆枚各吊方位，不得交杂不洁，勿令人知见。至十二月一日夜，取四位荆杖於净室中，供养持咒，常夜不关。夜用红花油灯七盏，九蒸九曝灯心二十一茎，然灯七盏，香花、果茶、净水各七分。从月一日夜，供养判杖，常夜焚香，念咒七遍，香度荆杖，咒曰：灵荆军荆，土木长成。五伟今向祭，要汝知之。知某年命，现在灵荆。十月则现，限到无形。吾今祝咒，听吾令行。急急如律令。
　　右从十二月一日夜起，如法供养，念咒七遍，常夜不阙。至十二月三十日，小尽二十九日，守至年除日五更初时，灯七盏，合为十一盏，於室内无人知见，独自西北持咒一遍，跪坐将灯，向南明照一骈白璧。或屏面，将先一百二十茎荆杖，除当年外数，手持一枝向灯，其影现壁上便过，再捻一枝如前，至命终尽之年，其荆影不现，用纸笔记之。次将第二次采者十二茎刑杖，香上度过，祝曰：敢告杜荆，愿吾祈月。如前照之，至限无影，亦以记之。次收第三采者三十茎，依前告祝，至限上无影记之。次取第四采者一十二茎，依前祝告，至限无影，切记纸笔。将荆杖斗下烧之，将灰并献祭，并随流水去之。积功修行，至限尽年月日，用鬼谷子还生法禳之，死籍除名，长生住世。不记年月，入仙之道，与天地同毕，共山河齐年。自古达士，皆行此法，长生成就。还生禳死法，至限年月日前，斋戒沐浴，於净室内，铺席稿二寸，厚枕七寸，头南，绝粒不语，卧七日，服铄肠符。至限前一日，於合作坟处，掘地探二丈四尺，墓前棺椁，五谷各一升，二合放棺内。至日，棺内南首卧，伸足。至时都假符，要五谷枇内，辰下散发，右手握黄土一把，口内含水饭一口，左手恰乾亥地字。出坟向鬼门，足踏七星步便去，勿回头。千里外阴部除名，玉榜上添名，世人皆见死矣。此禳假还生法，勿泄天机。唐时军人候独翁，得此法禳之，住世九百二十七岁，白日驾朱鹤飞升。至后诸仙经内，并不载此术。七星禹步、锁肠符，并於卷前，不重载。都假神符，合付於右前，用手内土、口中饭，离百二十步，去之无畏。
　　都假符
　　右件前符，用十二月，绝养己身，一道朱书展於棺内，载於己形，皆不见自己身死於此也。
　　造化灵药
　　此药乃神异之书，有通神验圣奇术，惊耳骇目之灵。方观其夏雪冬雷，兴云致雨，隐形匿貌，变白延年，有谓药术之精微，天书之玄妙者，愚人得之乐然。尔如磁石引针，琥珀拾芥，河车伏汞，褕耳采金，阳燧取火，獭胆分杯，蟹黄聚鼠，奇方岂是圣欤？盖以药性相扶，气类相感，使之然也。此方鬼谷先生所载，又兼前术。时有验者，多乃拣去，焦为秘要药术。摘太清之玄章，遂以墨子之要心，搜世药幽微，乃术於世，秘密流传，以成天髓灵经，还性命。若有其人，我死未满七日，然已死未烂坏者，服一丸者，无不活矣。如人患将死，与一丸无不效，以三丸纳口中，须臾便活。口齿灌药，无不活。有邪鬼，带一粒立去。如修合，先须斋戒。如健人服之，延年不老，名之日太一返魂丹。
　　雄黄，雌黄，丹砂。各十二分。
　　置於生竹筒中，埋地中。丹砂用竹筒，埋在南面，雌黄在此，雄黄在中心，各一竹筒。口以云母粉塞之，土三寸盖竹筒头上，用灰火烧七日七夜，化为水花。未化，再用火气呵，取成为限。右将三水，置铜器之中，夜於露中日出取之。又下井水三尺内，三水中入天雄末五升，修养药，候红色，一九如十二升鲤鱼目，大金器盛之。部老松根养三年，后以祭之。而收依前秘法用之。
　　驱役灵魂
　　凡用纸人之法，须晓鬼神之机。呼便自在，出入行厨，随意东西，要者之物，所取皆得。先通犯法欲死之人，已前酒食思之，各得其名姓、年月日时，欲赴法见一面，与钱纸劝酒，其犯法人须谢言之，意便向死人道与，公即曰：无恩，为公灵明，故来相访。既君知意，与聚魂符一道，暗与丸抛酒中，与饮，之罢，言：汝欲命断，归声而来。其人知意，法场对面五十步高望见处，手执大镜一面，周围一尺二寸，明照着犯之人，镜面上书招魂符，欲视刀过命，既念咒。咒曰：奉请北方犯法之人一炁。念三遍，取炁吹於镜内，用白练曩镜，至净室中。此夜用三盏香美酒食祭之，於傍将镜对灯，咒曰：真魂灵明，速现本形。吾今向祭，要用随声。魂魄勿散，救汝还生。
　　念毕，将镜执向灯前，现唤其名姓，与其酒祭食，彩画其像，暗处常以向祭，香花供养。要使用，剪纸人长七寸，呼名立至，付其纸人。如其人使用无异，垒七人，可以动用驱使。其招魂聚魂二符，令人魂魄不散，为九饮之。
　　招魂符
　　归魂符
　　取六月一日鸾巢中雏口中虫七枚，萤火虫七枚。三月三日，取科斗一十四枚，阴乾。乌卵开破，去黄留清，将未投中却封了，令鸡抱之，其鸡叫也。盛取去密器中盛之，如用取一大豆来，津唾涂於顶上，夜有百尺霞光，昼有紫云。如置药指甲中，则指物色如箭。如射用蟾血和涂身，夜作一块，火置口中，唾则亦火出。六甲日造，如要烧一切舍屋，诸应情烧物，用药一刀圭书，涂上至夜则火，无救。如将小石，置药少许，沉在井则火生，於井底水无害。
　　要起毫象白气
　　凡欲眉间现毫，顶生白气，盖乃先圣之作也，非凡俗所干。今用之药，亦是受日月之精华。天地之秀气，成物之饵，可以造化而成。故鬼谷先生留术，秘之勿泄。
　　真阳起石，十铢。云母石，七铢。白英石，四铢。铅白霜，一分。海浮石。一钱。
　　右件各以温酒洗过，庚申日捣为粉，辛日用白蟾蜍喉下有八字一枚，去肠安在中。又海蜊蛤，如蚌大者二枚，磨令一合，封蜜安在内，置泉水中，养七七日药成，候泉出白气聚之成也。如日未足，封中有水，再取拭乾，用蜡固济封口，停之则自成也。去海蛤蜍，只取药，停於银合，勿透气。如欲现毫，将药置一麻子大，用津唾涂於眉间，白光自现，毫象光辉。如将一米大置茶酒中，从盏中光起数尺。置指中，向日光，从指中顶上白炁。置诸物，亦以现光也。
　　登波卫
　　右件，取五月五日黑蜘蛛十枚。如至日，即难得时，可以预分布人，亦使捕之。至其日暮，着一不津器中，以猪脂二合在内，蜘蛛自当食脂尽。至七月七日，取水马七枚，水上长脚者是也。复和上件虫物一处於瓶中，埋舍北，阴乾百日。值成日，取药置在竹筒中盛，如江河急难，取一刀圭涂足下，走水如登大石。诸经少有载者，无圣二卫，不同常衍。
　　启扉卫
　　右建日夜半子时，取小兄墓上木，禹步斩之，向北削长七寸三分，将五采衣密藏之。用披头发，以手摩门户即自开，并一切锁钥。又五月五日，取黑犬舌并齿，阴乾。以虎脂涂百人手，持之辰行，入人家不能见，手捉犬尾，不吠不咬人指，外人不能起，睡人不觉也。勿泄非人，此法记耳。
　　脱壳现形术
　　凡行此术者，先於静室内置坐位，面前吊大镜一面。从甲子日起，每日净心对镜中形象，行住坐外，想在己身，目前在真形。早辰先服分神散，后对炼神，行四十九日，常想留一神在镜中，书现形符一道在镜面上，埋於大门，上深七尺七寸，瓮器中物盖之。欲起形时，令将小镜子，书现形符於镜面上，吹气一口，悬於室中，任意东西。去住室中，自有己一身，或坐或卧或立，收镜，自己收之，他人即见，见之合一身也。
　　炼壳分神散
　　蛇退皮，一条全者，五月五日收。蝉壳，七枚全者，六月六日收。龙骨，一两，七月七日。白茯苓，一两。茯神，一两。远志，一两。人参，一两。熏陆花，一钱。伏翼心。一具，酒洗焙乾。
　　右件为细末，每服一钱。吃药时，并不得吹搅。吃至十日，觉昏沉，是验也。服之四十九日为定，更不重复，余药随镜埋。
　　现形符
　　右件，将此符朱砂书於镜上，想如已身在镜，吹炁符上，自然视现於此符。绝上书时，勿触犯云。一一精诚，炼形镜内，足四十九日要成。如是不虔恪，则难成矣。一人分身，如前说坐卧之法，坐则倚壁低吊镜，卧则横符，立则高悬，想己身之法也。
　　异容
　　若人有危难不测之灾，未能建法成就，急速异形，遽闪一难，须用此术。
　　故笠子，一个。烧号丹，一分。白马蹄甲，一个，烧灰。萨子花，阴乾。老章鹿根，二两。翼翅，一对，烧灰。
　　右件六味，各为细末，将一半置青胆中，悬东门七十日。如急，夜去一核大药，用津唾涂於面上，明日妻、男认不得。更将前散药，时面东调，时不得睡，搅吃不得吹，家属不识矣。
　　知命丹
　　若人修真习道，须知死，此药则有验。或前七日，药鼻中出，有神圣之灵。
　　辰砂，一钱。雄黄，乳香，青木香，安息香，一钱。伏神，一钱半。远志，一钱。石违，一钱。荜澄茄，一钱。人参，一钱半。莲子仁，七个。太一禹余粮。一个。
　　右件一十二味，并依州土持，择净。於甲子日辰时，不得鸡犬妇人见，面向束，不语，捣罗为末，用石蜜和成块。念三清玉帝敕三万遍，捣三万杵，於东南井内，离水一尺。至戊子日，丸为鸡头大。至后一旬甲子日甲辰，面东焚香，念本命星官三百遍，吞一丸，水下，并不得食五辛、酒肉、房色。至命尽七日前，其药从鼻中出，或梦中人告之。自吃药至命尽，并不染疾，立坐而化，秘之。
　　此书盖天下之玄文中髓，自古及今，超凡出世。掌国高贤，皆以得甚妙，自晓天文，得其至道。如得此者，亦非今遇，盖是宿缘。莫能人视，福应无边，收者吉昌。世有金玉，非为至宝。有神王，万载昌，秘之。
　　鬼谷子天髓灵文卷下竟
　　
