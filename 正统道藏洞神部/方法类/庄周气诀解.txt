庄周气诀解
　　经名：庄周气诀解。不着撰人。一春。底本出处：《正统道藏》洞神部方法类。
　　庄周气诀解
　　庄子曰：指穷於为薪火传也。穷，尽也。为薪，犹前薪也。将以指尽前薪之理，故火传而不灭；心得纳养之中，故命续而不绝。夫养生乃生之所以生也，不知其尽也。夫时不再来，命不一停，故人之生也，乃一息一得耳。向息非今息，故纳养而命续；前火非后火，故薪传而火续。由夫纳养得理，其极世岂知其生而尽哉！
　　《阴符疏》曰：太公贼命以一销，天下用之以味，何也？一者，心察於自然变化之元。故善贼命者，用销息杜欲还真，故日长年转成神化，是一销之义也。疏曰：太公圣人谓之五贼，天下谓之五德。人食五味，死无有怨而奔者，心之所味亦然。夫圣人以至真之体，观乎五者，皆欲也，故谓之五贼；天下之人食五味者，死无有怨而奔者，心之所味亦然，盖言众庶贪溺五味终也，五欲使自为也。人皆欲其生，欲其养，欲其成，欲其通，欲其安。随而与之，因而制之，天下奔逐其性，咸获所欲，特谓造化自成，我不知自为利也。其天下之人不达其要者，但以味适口，充腹饱胃，以养其性命，恐隔滋味而已。然其腑藏长欲蒸心乱神，反资百疾，以至夭殂。故太公曰：人食五味而死，无有怨而卉之。不食五味者，仙真也。广成子以为积火焚五毒。五毒者，五味也。若去五味，尽可以长生。以此验之明矣！予以为积火则心，积炼其心，阳和气充，布气流液，如心在阳，故五味消，滋味自淡也。
　　夫欲神仙，当先营气，能益能易，名上仙籍；不益不易，不离死厄。但能握固，闭气吞液，气化为血，血化为精，精化为神，神化为液，液化为骨，胎结丹田，绵绵长存，行之不倦，神光体溢。
　　凡咽气皆须喉中徐徐咽，不得泄，泄即令人发烦，每咽从容，中问隔十息停歇，又一咽弥佳。若但咽之，则易奔出。
　　初服气必须心意坦然，无疑无畏，必大胜。若怀疑惑，即正气难行，盖须安心决志耳。
　　凡服气四体调和，必须情意欣乐自足，不羡一物事，日畅一日。
　　凡食谷服气，虽得食，食不得饱，饱即气住，气住即逆出。弥忌荤辛，须坦然奔滋味，自抑捺，不抑捺即心不正，气不行也。
　　凡服气日，别饮少药酒亦妙，并煮莲，食之益气。若气不下，吃少许姜蜜汤。能游心於玄漠，百物不思，至诚感神，则自然饱足，绝粒久视，一无所妨。
　　服气纵体中胸心问不安，亦非害事，久久日胜一日矣。
　　服气次不得食肉及一切果子生菜，若未能全断肉味，须除十二属，亦恐腹中不安稳。又滓秽肠中，正气难行，且渐空腹，但自忍抑，久自觉神情有异，四体渐胜，眼中自识善恶，澄心定志三七日，即内视肠胃，通鉴五藏历历使用，妙不可言。
　　凡身中气常从口鼻中出，令制使不出。仙诀曰：欲得不死，肠中无滓；欲得长生，五藏当清；欲得不老，还精补脑。盖为行道也。
　　初学一日一夜不可忘，四时六时内，自通融作惯，行住坐卧，纵榭并得服气。饱须闭气令遍身中，次想气，觉、气道成。每欲咽气，先暝目，叩齿，握固。讫，存五藏各为兽，肺化为白麟，心化为赤麟，肝化为青麟，脾化为黄麟，肾化为黑麟，各吐本方正色，蒙蒙萦绕，状如五云入於口中，即鼓颊受一之，如常咽法，毕即摩拭面目七遍，定一心叩齿七通，咒曰：
　　太霞发晖，云雾四千，结气宛屈，五色洞天，神咽合气，金石华真，霭郁紫空，炼形保全，出景藏幽，五云合分，合明太虚，时乘六云，和摄我身，上升九天。
　　咒毕，又叩齿七通，咽液七遍，无为无作，安神定志，无与气争。乃候出息，便鼓颊如婴儿含乳而咽之，定心意，送至丹田。察其气在左边下，历历闻之，如水之度坎，声极分明，乃为一气。如此良久，又送一气，觉似满即休，不得过多，日久通乃知也。
　　初服气皆因出息时住其息，少时似闭满，其息出时，三分出二又住，少时想满腹中，时服之，朝暮子午是也。觉满欲出，咬少许甘草、桂心，咽液亦得渐散，丹田未满亦不到满也。元气下时，自然有少闷抑，莫令出。凡气欲从口鼻中冲出，即须强咽津液，直要加力，小腹从容抑下，如不可禁，即合返取出气，还鼓腮，努小腹，咽入，渐固，久久自不出矣。
　　庄周气诀解竟
　　
