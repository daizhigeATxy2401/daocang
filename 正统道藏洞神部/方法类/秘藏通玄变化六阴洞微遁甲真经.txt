秘藏通玄变化六阴洞微遁甲真经
　　经名：秘藏通玄变化六阴洞微遁甲真经。不着撰人，传出於刘罕。三卷。底本出处：《正统道藏》洞神部方法类。
　　秘藏通玄变化六阴洞微遁甲真经卷上
　　太上曰：夫欲传授之士，须当澡沐洁身，郑重先灶名香，仰视北辰，虔心祝香，仰启昊天玉皇上帝、太上九天玄女元君、圣师玄天上帝：臣乃太上弟子，昨受《太上玉女六阴洞微经法》，皈身佩奉，依法行持。伏愿天垂福佑，地赐休祥，大道速成，愿心早毕。臣拜授此经已后，永为行持，无轻语诳妄，无易泄非人，无横用邪为，无往求杂慕。臣从得此法，愿求长生。次利百姓，济民助国，退独入清，荡妖杀邪。惟希三天大鉴，万象咸知。赐臣通灵，使臣遂愿。如或妄行妖邪，臣甘犯天诛，圣真勿佑。急急如律令施行。
　　传后涓吉日，置油面饼七个，欢喜团七个，净布七条，枣汤七盏。於二更时，星月郎明，向北斗下，置七位供养，烈火丰香。手执此经，稽首百拜。告云：
　　臣倾心沥志，集气会神，再拜上香，以虔盟誓。臣乃太上之子，久行清静，诚测天心，欲离尘凡，愿归蓬岛。臣虔诚拜告，有事上闻，伏愿真慈俯垂悯鉴。臣以今於某月日，承受太上玉女六阴洞微经。臣欲行持，愿垂盟鉴。臣受此法，不敢轻为，非急难救人，誓无谬用。臣今虔诚恭对尊仪，诚誓此言。或不遵依，甘当罪罚。凡有急缓救应，愿垂加护。即前进上香，再拜。低声祝曰：臣欲二三玉女，为臣之使。上达天廷，下巡世界。飞符走印，松邪斩妖，一切应用，臣欲驱使。伏希尊慈，俯垂降鉴。复上香再拜。祝曰：
　　臣所言事，已告御前，伏冀威灵，时加护佑。再拜讫，收香座。
　　再选吉日，备茶一分，酒一盏，果子一盘。二更时不令人见，向北辰下，檐底设香座，上香再拜，虔诚启请：
　　北极镇天真武灵应真君，今夜今时，愿垂降驾。臣有小事，百拜上奏御前。臣奉太上之劫，法箓行持。斩鬼祛邪，助国安家，求仙学道，给济孤贫。欲以《六阴洞微经》行持，驱使二三玉女，和平天地，制御邪魔。於理所为，欲从其愿。伏愿帝君衷鉴，加助威灵。敢仗高真，永居正位。安印之所，即是道场。伏望圣慈，下恢圣德，即以两大指作诀。祝曰：
　　天清地宁，阴浊阳清。瞪目散发，龟蛇合形。手执宝剑，斩伐邪精。来居吾室，主六阴尊。听吾告启，从吾所陈。永镇中位，护至仙成。急急如律令。
　　七遍。再上香祝曰：
　　臣欲以二三玉女，为使一切，所作祛使。愿帝君加护，同佐神麻，不胜大幸。再拜。收座辞退。
　　大会祭仪
　　癸亥日，先写状并符请圣。闲人在外，先一夜备供养上香。设拜面北，坛前存神，叩齿乃祝曰：某郡佩某箓弟子，谨谨先伸拜请。
　　祖师北极，镇天真武，佑圣真君，愿垂圣驾，证盟大法。上香，酌酒。
　　丁卯真君前启请
　　奉请丁卯玉女足日之，字保中，无极仁福真君，闻臣之香，降临坛所。焚香，焚合同符，诵本身咒，取本方气吹之。次启。
　　奉请丁丑玉女黑无上，字太和，横天仁实真君，闻臣之香，降临坛所。
　　奉请丁亥玉女陆明集，字广阳，都府仁元真君，闻臣之香，降临坛所。
　　奉请丁酉玉女救钦灵，字正一亚夫仁休真君，闻臣之香，降临坛所。
　　奉请丁未玉女乘素灵，字玄英无比仁至真君，闻臣之香，降临坛所。
　　奉请丁巳玉女朱福称，字文广高上仁德真君，闻臣之香，降临坛所。
　　右臣今奉请二三玉女，已幸降临。伏乞真灵，俯垂大造，随请下降法驾，受臣恳祷。左手中指，右手大煞文，叩齿三十六通，念六阴六丁玉女八素隐言。咒曰：
　　龙曜九炁，五岳从之。天蓬四圣，十元八极。斗星百灵，十二日直。玉女六丁，愿垂真光，助法敕摄。吾奉太上老君洞彻律令救。连念三遍。
　　逐一摄六丁本身诀玉女名召之。
　　罡步
　　藏形隐迹，步我罡魁。我见其人，人无我知。动植如意，叱声鬼随。疾如水火，鼓舞风雷。变泽成山，翻地覆天。我身坚固，安然默然。万载长生与道合仙。急急如九天玄女律令敕。
　　取逐方炁吹坛中，奉请玉女依位而坐，烧本身符六道於坛中，叩齿瞑目，存想玉女六位降临坛中，再拜上香。祝曰：
　　臣今奉请真武真君外，次焚香请召二三玉女，想已降临坐次，弟子某稽首再拜。某是太上老君弟子，久持圣道，欲愿长生。履清争规，行奥妙事。长亲至道，禀命修行。上荐祖先魂神，下济万民灾疫。臣奉持法箓，依道摄行。今欲置坛，装严净室，依科营办，享祭真君。仰赖威光，俯垂洞鉴。某欲克仙理，为国安民，咒水行符，祛邪治鬼。上助国家之用，下扶身命之为。不论巨细，一切运动之事，皆赖威仙当作使者。助某行持，听某指陈。东西南北，悉皆从顺。称名画印，如闻启请，即时来临。记其所言，不可失信。上香再拜，轻轻近前，低语云：
　　吾领太上之令、玉皇之勑，平调宇宙，安辅国家，兴兵发为，使鬼祛邪。今祭仙灵，永为佑使。须当随吾机变，依吾所为。欲有不从，当行太上之令、玉皇之敕。斩神之身，灭神之德。伏惟灵通，下垂聪听。
　　再拜，上香举酒。次设拜跪滕，叩齿。祝云：
　　弟子姓某，谨遇大会之夜，敬祭于二三玉女之前。切念某惟性自然，心受天章，本师有约，太上之传。今遇大会，聊献于觞。风伯洒扫，雨师净坛。奉祀某，心好祯祥，陈名通姓，愿奉真光，终身奉祀，永不相忘。今日拜祭，美食脯香。安邑大枣，细核小穰。百清香酒，浮蚁倾浆。时新五果，白米嘉粮。饮受我祭，恣意斟尝。酒醉食饱，随我行藏。凡有梼语，一一相当。常随我所，常佑我傍。我之所愿，遂意吉昌。我所到处，与真偕行。隐显往返，万事安康。速成大道，早达仙乡。我有诸苦，真与告祥。我有所欲，真当随长。入敌保国，万事为良。扶卫我身，与天地藏。倾灌奠醉，伏惟尚飨。急急如太上律令勑。
　　又再拜上香，逐一诵本身咒。取气一口，吹座上。密云：
　　丁卯玉女，得太上《六阴经》、《洞微真文》。知神之姓，知仙之名。有法召仙，有法使神。往来三界，出幽入冥。行住坐卧，皆赖仙真。召之立至，召之立临。人间万事，令我通闻。愿以昭报，幸勿违戾。急急如律令勑。
　　念三遍。从丁卯方取气吹之。次丁丑吹之，别方同。再虔上香，咒曰：
　　能役六阴，出幽入冥。无畏无怖，亦无所惊。随吾符转，随吾印行。祛除万祸，集福一身。日动夜藏，不得违令。急急如律令勑。
　　如是这匝毕，如此六处，一同正位。上香再拜讫，收符一道，捻成圆子，用各位酒服。拜谢毕，如此六处，一同正位。上香，念此语云：
　　吾今奉法，吾乃为师，以真为弟。吾欲所遣，神可随吾。自此已往，不离吾身。金钱云马，助真之程。凡有施为，不可失信。烧化钱纸毕，收座。
　　宋尚书右仆射赵普进经表
　　臣闻天之可度则覆物必广，人之有奇则建功不难。设当时天运之亨，必际风云之会。　
　　臣某始随陛下，收复诸国，未尝不失图书於秘府，功须不及汉之萧相，其志则无异也。且诸秘阁所藏之书，可谓秘矣。如《太白阴经》、《驱雷兵三十六府》、《气运图》、《起风云十二戒法》、《缩水龟典》、《拔木神经》，若此秘文，不可胜数。然究其实，不亦难乎？其义渺茫，其辞枝蔓。或受戒之后，终身不饮。有法之后，举族不荤。既奉此，遂不复奉彼。修设或有反，必有巨灾，不可急救。臣愚观之，未得尽善。一日有罗浮山隐士刘罕谒，臣曰：古有玄秘之文，必得之矣。臣曰：诺。刘罕以为未也，因出紫囊於案。乃焚香设拜，启囊取书，授臣曰：黄帝得，伐杀蚩尤於阪泉之野，藏之天府，厥后授之尧舜禹汤文武，战国失之。秦皇独得焉，驱神阴助，既统海内，复以无道失之。迨秦历汉，或诸侯得之，散落四海者多矣。呜呼，有得而不能奉持者，有行而不能恭敬者，皆不能成功。惟前汉陈平，后汉邓禹，蜀诸葛亮，唐郭子仪、李靖，五子得之，恭谨而行，每运用奇计，人不可测。凡行师、出军、偷营、劫寨，雷风电雨，随时而至。自五子已往，此法不闻於世矣。臣某佣懒，隐于罗浮山，积有岁矣。先师珍藏是文，积有年代，曾戒臣曰：若逢圣明真主启运，当有真人助之，汝当持此以献。倘公能恭，谨信而行之，则功不在五子之下。臣敬事之约半岁，或闻有人耳畔言军国利害。臣顾室内，绝无人迹，疑惑心开。或言日吾乃六甲天神，慎勿猜忌。臣自此转加敬惧，厥后耳畔报应，日逐事件，不可褊举。至於亲侍陛下，收复诸寇，势如破竹，非臣之谋长策远，实六神之力也。且若行师之日，王全赋、崔彦迪、刘光义、曹彬等，惟知臣事此神。臣谓之曰：某日雨，某日风，某日火烧营寨，万不失一。其法可谓通玄捷径，刘罕岂凡人哉。其人厥后隐遁寂，不知其所以，莫非天授我宋耶？实囊括诸家之秘，诚玄妙不传之文。直书其事，谨录上进。较其始终，符咒止千余字。乞藏玉匮，亦永保国祚万年，以赖神天之感。开宝四年七月初一日，奉圣旨玉匮藏之，安秘书阁。
　　遁甲神经出处序
　　昔蚩尤作乱，黄帝频战不克。帝曰：闻伏羲治，天下无兵。今蚩尤一庶人生妖气，伐而无功，战而不克，吾之过矣。忽目前五色云从空而下，云中有六玉女持书，出二童曰：奉九天玄女圣命，送《遁甲符经》三卷，告与伐之愿。传此文乃天地祸福，是八卦之吉凶。辩风云之变动，识气候之成败，观日月之盈亏，论阴阳之顺逆，晓星辰之休咎，知人情之胜负，此术乃万变万化之法也。帝乃长跪而受之，二童子并玉女乘云而去。帝遂开函，得《阴符经》三卷。上卷乃神仙炼丹抱一之术，说长生之法。中卷安邦定国，抚安王民之法。下卷论战伐之事，遁甲者乃玄女之法。帝得之而设坛，造印剑令，依此战蚩尤於涿鹿之野。尔后厥胜，藏之金殿。后大乱，巢黄杨出得之，传於凡世。得之者夙缘庆幸，遇之者决胜如仙。可宜慎之，勿传下等。凡夫六丁者，天下之正神，不同寻常。青龙、明堂、太阳等神，长随玉女，受之使唤，在天地之内。如隐身遁形，以左手持刀，闭气一口，右转画一圆圈。闻恶人在内，便於外作局子六尺。如恶人在外，便於内作局子六尺。如在野外，仍於野外作局子变神。用等六条，各长一尺二寸。逐旬青龙，依次排之，而直放算子到玉女门上。以左手牵之算，横着闭门，却从天门地户而去。闭门了，身形遁已。每一算，子存为一人也。玉女到太阴，住想外人不见我也。仍先念净口身神咒，左手结印，右手执剑，踏北斗丁罡七步，披头仗剑。念了净口净身神咒，闭目藏睛，默念七星名字一遍，断诀关土地。念咒须向方取气吹之，前却便捏火。行此法出入行军用焉，不问凶神恶煞，入地回避，不敢当途。他众我寡，或万军围掩，但望天罡，取气所指之方去，千军不觉，万军不见。此玄妙口诀，千金不传，万金不度，勿泄天机。乃护国之宝，不为人见矣。
　　秘藏神玄变化六阴洞微遁甲真经卷上竟
　　秘藏通玄变化六阴洞微遁甲真经卷中履二
　　太上老君六除玉女洞微经法上传授感应式
　　太上曰：夫欲入道，必先探赜。玄微奥旨，兴兵发马，守道港形，祛邪逐恶，保佑元真，此乃吾之至要之门，进登仙品，莫非是事。况此法也，通天清之奥路，达地浊之渊微。理烛古今，道冠万术。於身益者，上谒官长，利见王公，逐鬼退殃，迎祥致福，飞符走印，制伏狂妖，求道欲仙，恣情任意。於国益者，兴兵发马，立纪陈纲，治水潦之灾，灭饥馑之苦，乃感王侯之梦，合诸人物之心，入水登山，行幽坐险。若非此法，安可如然而登玄理。太上曰：吾传此经法，流布人间，以济仁人者之用事。非是其徒，切莫私味之。可与子之千金，不可泄吾《六甲阴经》者。自古至今，未尝有不从此用事而得成道者也。则在处禁卫吏兵，即时为罚报，殃滞灾咎横生。或非道之士，恪以诚心，资以世贿，为意而等闲传授，罚加倍焉。太上曰：夫欲传授之士，须当澡沐，洁身郑重。先灶名香，仰视北辰，运心所梼。臣乃太上弟子，昨於某年月日，拜受《太上玉女六阴洞微经法》。伏愿天垂福佑，地赐休祥，大道速成，愿心早毕。臣受此经法以后，永为行持，无轻诳语，无易泄非人，无横用邪为，无柱求杂慕。臣得此法，愿求长生。次利百姓，济民助国，退浊入清，荡妖杀邪。惟希三天大鉴，万象咸知。赐臣通灵，使臣遂意。如或妄行妖邪，臣甘犯天诛，圣真勿佑。急急如律令施行。
　　六阴隐秘要
　　六阴者，六甲之阴也。甲子之阴，乃是丁卯，甲戌之阴丁丑，甲申之阴丁亥，甲午之阴丁酉，甲辰之阴丁未，甲寅之阴丁巳。六丁乃六阴也，则六甲之为阳将，六丁为阴神。用六丁而不用六阳者，阴为无也。无则能变化，能有能无，出生入死，包容隐显也。如临军之用兵法也，六阴无形，用之则应。凡有道之士用阴，无道之士用阳。阳则可测，阴则不可穷也。上卷独言祭六丁法。或曰：六本无形，何必祭之？曰：以有形无，祭祷之无形之神，有无相合也。故存神叩齿，心念口告，助以香醪，荐以美食，祝而祈之。依法用事，无不感通也。昔黄帝征蚩尤七十二阵，昼而方寐，梦一神人教以秘法。既寝觉，於盛囊中得法，曰《六阴洞微》，乃六丁秘法，六甲飞宫而变通也。因此而依式行持，遂灭蚩尤也。此法乃太上正一玄真之法，非妖邪之法也。得传授者，具表申闻天合，奏於上帝，盟立誓言，不得妄意兴妖邪行。非佞不然，则反被六丁神为责，大犯天诛也。可当正心正行，用之应矣。太上老君曰：昔以此法於太平年，使九天玄女授有熊氏，有熊氏授风后，风后授太玄先生黄石公，黄石公授张子房。此法行之於人问时，有得而传之矣。
　　六丁玉女名仪服色
　　丁卯玉女，名足日之，又名丁文明，字保中，又字仁高，号无极仁福真君。
　　玉女状貌，青朝服，戴兔头冠，黄裙，敛愁眉，左手执如意珠，右手仗剑。子丑日，下降奉事，在人家东厅阁。
　　丁丑玉女，名黑无上，又名丁文公，字太和，又字仁贵，号横天仁实真君。
　　玉女状貌，青碧朝服，戴牛头冠，淡黄裙，手执戟，或袂含笑。寅卯日，下降奉祀人家东北牛栏或司命之所。
　　丁亥玉女，名陆明集，又名丁文通，字广阳，又字仁和，号都府仁元真君。
　　玉女状貌，黑朝服，头戴猪头冠，淡黄裙，手执仙果，仗剑。辰巳日，下降奉祀人家北角厨、厕左右。
　　丁酉玉女，名救钦灵，又名丁文卿，字正一，又字仁修，号亚夫仁休真君。
　　玉女貌莹色，鸡头冠，白素朝服，淡黄裙，蹙敛黛眉，手执弩箭二枝。戌亥日，下降奉祀人家西厅殿阁。
　　丁未玉女，名乘素灵，又名丁寂通，字玄英，又字仁恭，号无比仁至真君。
　　玉女状貌莹色，戴羊头冠，红粉朝服，黄裙，含笑，手执双戟或剑。午未日，下降奉事人家南厅阁。
　　丁巳玉女，名朱福称，又名丁廷卿，字文广，又字仁敬，号高上仁德真君。
　　玉女状貌，绿色朝－服，红裙，顶蛇尾冠，手执长矛，大笑。申酉日，下降奉事人家东南林池馆所。
　　右阴神六丁玉女，亦各有所掌，各戴冠缨，青裳素服朱履，执刀剑弓矢。或於六丁日现於奉事之家，男女倘见其形，勿令惊怖，仍不得叱啧叫唤，恐有所触犯矣。
　　六丁玉女所掌事宜
　　丁卯玉女掌草木，能呼啸风雨岚雾，障蔽道途。又能驱旱疠，救苗稼。在天主木青气春生，镇人肝魂，应苍石。
　　丁丑玉女掌虫兽，能推运宝货，发泄伏藏。又能增长百药，疗人疾苦。在天主五谷四时之中气，镇人泥丸，应碧石。
　　丁亥玉女掌山河，能运泰岳，掇为小山，填塞道路，疏决河渠。又能使金石，裂地道。在天主水黑气冬藏，镇精肾，应玄石。
　　丁酉玉女掌江海，能鼓风涛，淘沙拆岸，回潮卷日。又能吹一叶成舟橄，浮度载人。在天主金白气秋收、镇肺主魄，应白石。
　　丁未玉女掌岳渎，能化阴兵，助征战。又能救生产、水火刀兵诸厄。在天主土德四时余气黄色，镇脾胃，命应黄石。
　　丁巳玉女掌城社，能次阵解围，取城破寨。又能呵气，决诸寒热不时之病。在天主火赤气夏长，镇人心神，应赤石。
　　造坛之法
　　用竹纂子共十八个，六个长二尺五寸，六个长五尺，六个长四尺，作三层钉之。中央先钉五尺者，六个分作六面，上安真武印、镜子一面，可方圆二尺许。次外钉四尺者，六个安六丁玉女之位，二层各安五色旛子十二个於中央，并二层竹纂之上，依方所属系之。亥子方用皂，乃西北方上。如寅卯东北方用青，巳午东南方用赤，申酉西南方用白。旛四首，安於丑北方侧，辰东方侧，未西方侧，戌北方侧。四旛用黄各布之，方围四尺。又次钉纂子六个，各长二尺五寸者，安净布六条之。铺坛毕，却用绯线穿牵，远三层作六门，各立六丁旗，依方色相安六丁位，每位上各书本身符一道，六位面各照坛外，背向内。木剑六口，木刀六口，小弩子六张，每箭二枝，戟三条，戈三条，随六丁所用之。又供养中央一位，是真武之位，用酒菜饼食，香三炉。第三层供养五谷杂粱，菜果鲜鱼鹿脯，乃是樟柳造成脯也。酒六盏，欢喜团七个。於大会日甲子夜二更后，向北方烈火焚香，仰视北辰，依前恳祷，手执此经，稽首再上香。臣倾心沥志，集气会神，再拜上香，以虔盟誓。臣乃太上老君弟子，以久清净，诚诚天机，不欲尘凡，饭依大道。臣谨谨拜恳，专奏上闻，伏愿真灵，俯垂悯念。臣拜授《太上老君玉女六阴洞微经法》，臣欲行持，愿垂洞鉴。受法之后，不敢轻易，非急难助国救民，誓无谬用。臣对圣前，诚誓此言。或不遵依，甘当罪罚。凡有急缓救应，愿垂感通加护。臣拜上香，进前默云：臣今欲请二三玉女，为臣之使，上达天庭，下巡世界，行符飞印，祛邪治妖，一切运行，从臣所使。伏愿圣聪，亲垂洞鉴。再拜上香，祝曰：臣所启事毕，已告御前，更冀众真，时行护佑。拜毕收座，预先於癸亥夜，先写一状并符，请六丁玉女，今列状式于后。
　　大会伸意状式
　　具乡贯、法位、姓名。
　　右某辄露丹衷，上干
　　真造，所伸意者。今据某事，切闻大道真文、洞微秘典、六阴玉女、六丁大神，仁通三界，普往四方，助国济民，安人利物。切念某叨居人世，身处尘寰，欲以行持，未受玄奥，先於某君门下传受古法黄帝洞微经六阴玉女六丁大神秘诀符印咒文一宗。皈身崇奉，助其正道，庇家保命，助国救民。今者伏遇某月某日甲子之辰，谨备凡仪，辄陈衷悃。愿於癸亥之日，谨具状申请降真灵，愿垂降鉴。须至申者，右谨伏请
　　丁卯玉女无极仁福真君，
　　丁丑玉女横天仁实真君，
　　丁亥玉女都府仁元真君，
　　丁酉玉女亚夫仁休真君，
　　丁未玉女无比仁至真君，
　　丁巳玉女高上仁德真君，恭望
　　真慈，允臣所请。愿垂专念，俯察私心。至日特降云耕，下临坛席，密行昭报，专俟感通，冒犯真威。某下情无任，激切之至，谨具状以闻。谨状。
　　年　月　日，具　法　位　臣某状。
　　外用实封圆皮，金钱云马各六分，粘连本身六符、并印样、并差将吏直符。用金钱焚、之，责持前去投达，随分香案供养，向来请席，再拜，呈状内事意。另外一封申请真武真君。
　　请真武状式
　　伏望真武真君，至日下降坛所，证盟行持。甲子日奉事人，勿行轻杀生灵，慈和心情，於坛中设位，依式行持。闲人不得入坛，只可於坛外干事。勿使僧尼、女人、兄子视之，并忌鸡犬六畜为犯。上香酌酒，皆奉事人自行近前奠。先於丁卯真君前启请，又焚香，并符一道，乃合同符也。诵本身呎，取本方炁吹之。次丁丑、丁亥、丁酉、丁未、丁巳，依次启请，焚符逐一，取气吹坛上。伏乞真灵，俯垂大造，随请下降法驾，受臣恳祷。逐一请毕。
　　左手中指，右手大煞文，叩齿三十六通，念六阴六丁玉女八素隐言。咒曰：
　　龙曜九炁，五岳从之。天蓬四圣，十元八极。斗星北灵，十二日直。玉女六丁，愿垂真光。助法勑摄，吾奉太上老君洞微律令勑。
　　右念三遍。逐一摄六丁本身诀、玉女名召之，取逐方气，吹入坛中。请坐烧本身符六道於坛中，叩齿，暝目存想玉女六位降临坛所。先请
　　真武真君降坛中，再拜上香，祝曰：臣今请真武真君，外次焚香请召二三玉女，想已降临坐次。某稽首再拜。某是太上老君弟子，久持圣道，欲愿长生，履清净规，行奥妙事，长亲至道，禀圣修行。上荐九玄七祖，下济万民灾殃。某奉持法箓，依道科行。今欲置坛，装严净室。依科营办，享祭真君。仰赖威光，俯垂洞鉴。今臣欲求妙理，为国安民，行水运符，检邪治鬼。上助国家之用，下扶人命之为。求仙学道，利济生民。不论巨细一切运动之事，皆赖威仙当作使者，助某行持，听某指挥，东西南北悉皆从顺，称名画印，即时来临。凡有呼召，火急报应。臣意所咨，不可失信。记其所言，刻骨铭心。复上香再拜，轻轻近前，低告曰：吾领太上之令、玉皇之敕，平调宇宙，安辅国家，兴兵发马，使鬼祛邪。今祭仙灵，永为佐使。须当随吾机变，依吾工所为。若有不从，吾当行太上之令、玉皇之敕，斩汝之身，灭汝之形。伏愿灵通，下垂聪听。再拜，上香真武真君。举酒三次，设拜跪二膝叩齿，祝云：维某年月日时，弟子某谨遇大会之夜，敬祭于二三玉女之前。切念某惟性自然，心受天章，本师有约，太上传详。今当大会，聊献于觞。风伯洒扫，雨师净坛。奉事弟子，心好真祥。陈名通姓，愿奉真光。终身奉祀，永不相忘。今日拜祭，美食脯香，安邑大枣，细核小秾，百清香酒，浮蚁倾浆，时新五菜，白米嘉粮。酒醉食饱，随我行藏。凡有祷语，一一相当。常随我所，常佑我傍。我之所愿，随意吉昌。我所到处，与真偕行。隐显往返，万世安康。速成大道，早达仙乡。我有诸苦，真为吉祥。我有所欲，真当随长。入敌保国，万事为良。扶卫我身，与天地藏。倾灌奠酹，伏惟尚飨。急急如太上律令敕。
　　又再拜上香，逐一诵本身呢，取气一口吹座上。密祝公：
　　丁卯玉女，吾得《太上六阴经洞微真文》。知神之姓，知仙之名。有法召仙，有法使神。往来三界，出幽入冥。行住坐外，皆赖仙真。召之立至，召之立临。人间万事，令我通闻。愿以昭报，幸勿违戾。急急如律令敕。
　　从丁卯方取气吹之，次又取丁丑方气吹之，其余仿此吹之。再虔上香再拜。起立，步丁巳，逵坛左，东发步。
　　咒曰：
　　能使六阴，出幽入冥。无畏无怖，亦无所惊。随吾符转，逐吾印行。祛除万祸，集福一身。日动夜藏，不得违令。急急如律令敕。
　　如是逵坛三匝毕，就位上香再拜讫。取符一道，拥成丸子，用当位上酒服之。再拜谢毕，又转一位拜，毕取符服之。如此六处，六道符服已毕。在坛正立，上香再拜。默念此语云：
　　吾奉此法，吾乃为君，以神为臣。吾所欲为，神当随情。自此已往，不离吾身。金钱六分，助真云程。凡所施为，不得失盟。烧化钱纸毕，即收座席。收座上供献物自吃。若不吃，埋之。
　　散坛而退。
　　此是大会祭式施设，如小会则不然。凡遇散甲之日当旬玉女，即备一分钱马祭之。祭物一分，余皆香茶酒而已。
　　黄帝曰：奉事六丁人，欲得长生者，皆当六丁之日，不得淫欲杀生，更能存守中正。精气内外，即不过六会。六丁献汝还丹，常因事而成道身，为地仙乃得长生。如欲要安邦安国，行师闯外，百战百克。奉事六丁人，若至六会神出现，其分明见其形像，勿起私心，即当虔诚恭敬，不得妄想。邪心犯之者，立杀其身。六丁能乎进退，以致守城战敌，出奇八阵之法。兼能攻敌国之密，事及知敌人之心。举措之谋，无所不通。凡有行持，建业立功，以至起工，婚嫁赌赛，祈雨求风，伐贼破庙，去毒杀怪，屠龙驱虎，无所不验。治病除害，此法其中，自有条格。奉事人不愿长生，欲求富贵者，即六丁驱运财宝，理会造化。如奉杞人欲知父母存亡，叩而立至，可知存亡。如要自知前程之事，与夫长短，叩之六丁，能报至实。凡有举为，自有报应。遇大会甲子第一会服符，第二会不必服。如第一会起首服符，但一旬服六道，六会服三十六道。如第一会服六六三十六道符，第二会不必服。依式祭之。如一年不及六大会，二年祭足，亦得其小会，不缺也。凡会书六丁符及诸符，用朱砂黄纸书，当用真武印印之。
　　秘藏通玄变化六阴洞微适甲真经卷中竟
　　秘藏通玄变化六阴洞微遁甲真经卷下
　　立坛法式
　　坛式之图
　　立坛式用纂，六个长四尺，六个长二尺五寸，六个长五尺五寸。先以五尺五寸者， 钉在中央，分作六面，上以净布填之，可方圆二尺许。次以四尺者，又以二尺五寸者。钉讫，将绯线栏作六面，可方圆六尺。第二方圆四尺，第三方圆二尺。第二纂上安磨子十二首，自子至亥，象色而绘之，随所属色。如亥子属水，用黑色，次第布之。层层之下，以净布或案子各六面，各安木刀一口，立在坛下。第一安真武印，在坛中圆镜一面。纂安六丁像旗，丁丑黄，丁卯青，丁巳赤，丁未黄，丁酉白，丁亥黑。第二层上，各安六丁位次。丁酉位上，安小弩一张，箭二枝。丁巳位上，安小戟一张。丁亥位上，安剑一张。丁卯位上，剑一张。余二位，无物。又以枣木板六片，绘玉女真相在上，於真相下书符，朱书各於本位上。如法安置，各面照外，背向背。凡开启，各於其属之神前用事，寻常设拜席，只在丁亥面前，以向北方真武也。
　　坛内祭物
　　五谷内杂粮六分。香炉六个。茶六盏。净布六条。鲜鱼六头。鹿脯六碟。酒六盏。
　　此大会都祭之法。如小会，逐旬於所当祭之神祭之，甩烧钱六分。
　　凡祭时，切莫称呼六丁字，乃玉女讳此字也。只言二三玉女，一午大会，止有六个，甲子乃大会也。祭余只是六丁日，各於位下祭之。且如丁丑日，只於丁丑神用物，一般余五位，只以香荼祭之。遇甲子日大会，则如前式同祭。闲时拆去坛场，如祭之第六会，则不拆去，要用事也。大凡六度各圆，备志诚之士以一年祭，就乃幸也。如六祭毕，存留坛场於室内，逐日只自出入，切忌他人，莫令见之。为尚一年有大会六日，小会三十六次。如事多，一年祭不敷，则祭一大会。遇小会不可蹉过，反招其咎。至祝至祝，坛上画符，神象之法，及书名号，并依法式。
　　丁卯符
　　丁丑符
　　丁亥符
　　丁酉符
　　丁未符
　　丁巳符
　　六阴符
　　此符用枣木板子，一寸五分。一面书符，一面刻玉女名字。带於发中，非梳头不可取下。
　　丁卯玉女足日之，字保中，号无极真君。
　　此符书于黄纸上，安丁卯玉女位，并书一道于牒前用。
　　咒曰：无极之真，足日之身。为吾所请，从吾所行。急急如律令敕。
　　书讫，念咒三遍。取东方炁吹符上，左右手掐大煞文诀，足丁罡履日。藏形云云。
　　丁卯合同符
　　此符念前咒，书于丁卯位，朱书黄纸，同前符为九，酒服。
　　丁丑玉女炁无上，字太和，号横天真君。
　　此符安丁丑玉女位下，并书一道于牒前通用。
　　咒曰：太和至圣，横越天真。为吾所指，依吾所陈。急急如律令敕。
　　书讫，取北方熙吹符上，念呢三遍。
　　丁丑合同符
　　此符与前咒诀气同，仍为九，照前以本位酒服之。
　　丁亥玉女陆明集，字广阳，号都府真君。
　　此符朱书黄纸上，於丁亥玉女位下，及书一道于牒前用。
　　咒曰：广阳真君，名字陆明。为吾所指，助吾所行。急急如律令敕。
　　念咒三遍，取北方炁入符。
　　丁亥合同符
　　此符同前书咒诀炁，作九子，以本位下酒服之。
　　丁酉玉女救钦灵，字正一，号亚夫真君。
　　此符朱书黄纸上，安於丁酉位上。又书一道于牒前，取西方炁吹符上。
　　咒曰：救钦之灵，亚夫大真。为吾所指，佐吾所行。急急如律令敕。
　　丁酉合同符
　　此符朱书咒炁诀同前，为九子，用本位酒服之。
　　丁未玉女乘素灵，字玄英，号无比真君。
　　此符朱书黄纸上，安于丁未位前，书一道于牒前用。
　　咒曰：无比真君，名曰素灵。为吾所使，听吾所陈。急急如律令敕。
　　咒三遍，取南方炁入符。
　　丁未合同符
　　此符朱书咒炁诀同前，为九子，用本位酒服之。
　　丁巳玉女朱福称，字文广，号高上真君。
　　此符黄纸朱书，安丁巳位下，一道牒前用。
　　咒曰：高上之真，名日福称。为吾所指，为吾所陈。急急如律令敕。
　　取南方炁吹符上。
　　丁巳合同符
　　咒炁同前，为丸子，用本位酒服。
　　此玉女符，凡欲所使，依句书召之。或於牒，或书背后，写其事情。用真武印印之，背用六丁印印之。依前用玉女神咒炁诀召之，大获神验矣。
　　一法，用符方二寸，一面书符，背刊名，枣木版朱书，咒三遍，安座上。
　　六丁姓名下降符日
　　丁卯玉女宋镌文伯
　　子丑日下降
　　丁丑玉女梁锜元公
　　寅卯日下降
　　丁亥玉女姚铆文道
　　巳午日下降
　　丁酉玉女申锹文卿
　　戌亥日下降
　　丁未玉女朱钓升通
　　申酉日下降
　　丁巳玉女陈钧廷卿
　　辰巳日下降
　　真武印　阔二寸四分，长三寸二分。
　　阳印形
　　阴印形
　　凡此二印，取庚申、乙巳、甲寅、己亥日，取枣木刊阴阳二印，左右臂带之。阳印当悬左臂上，阴印当悬右臂上。日中使印，即以阳印，乃至感君侯之梦。祈雨祈晴祈雪，一切象天法阳之事，即用此印。乃是丁卯、丁丑、丁亥三玉女之印也，故属阳也。此玉女指挥事意，即随此转也，皆系阳印用事也。凡阴印即悬带右臂上，夜中使印，即取用之。乃至求财，役鬼怯妖，夜间求祷，地下动作，入水入幽，一切象地法阴之事，即以此阴印印之。乃是丁巳、丁未、丁酉三位之印，故属阴也。此三玉女，随印所使而转也，并系阴印用事也。
　　祭印法
　　凡刊就二印，讫时却於甲子大会，即於北辰之下设席，祝云：奉请□□□□□□□真君下降，臣今依太上之法，刊造阴阳六阴洞微之印，指使玉女，惟愿威灵。先为臣悟真证盟，次上香。左右执印，目观北斗，闭炁取北斗真炁。次第至□，取炁一口，吹在印上。如此每印各三次，取炁吹之。用五色线系印把，带在左右手臂上。如祭时，及用事时，并出入一切动作时，方带之。如非时在家，不可带，宜安於坛上供养。闲暇不祭时，不用事，只一日早晨，取净水一盏供养为佳，不得寻常用祭。
　　如大会之日，切不可行房事，污杂荤腥近身。须要时时鼓咽津液，灌洗五脏。此经如神仙之深隐，万术之首规，天地同根，古今并固。后世如有遇者，亦乃仙籍有名，夙生庆幸，实非易事。纵若不行，而家贮之、敬之，一切祸事不敢入门。切在至诚，莫类他卷。宜安清诤之器贮之，无令秽染闲词。非时不得轻玩，亦不得妄起邪心。本欲利济存亡，切恐翻成殃谴。学者切要正直，宜深思谨慎为尚。至祝至祝，法门变通动作，列于下卷。
　　行持符法六丁玉女之印
　　印之式范，阔二寸四分，长三寸二分。择木长生日，采枣相木刊之，於甲子庚申之日，以印诸符文。祭法但依前法祭之，非时不得乱用。急难所以悬挂，当以衣遮盖，能脱其祸矣。用绛红罗锦作袋子盛之、不可令杂人见之，恐不灵矣。
　　夫行持之法，须先设祭，然后变通。设祭在先，变通在后。凡动作感梦，求物捕猎，主兵马，遣鬼神，祈旱汾，登山入水，摄盗破魔，求官觅仙，求奴觅婢，迎藏君子，退逐小人，万种所为，各有符法。至诚郑重，勿易轻心，俯地仰天，当於正用。非特安邦助国，亦能护道养身。稍若行邪，罪干九族。诚在专督顶戴二三玉女者。凡於庚申、乙巳、甲寅、己亥，取枣木心四方，面各刻二三玉女名号符焉。用五色丝囊袋之安顶心，非梳头时不可解。
　　凡书符式
　　凡书一切符命，俱用朱书，无朱京墨亦可。逐时须向旬中三位上，设拜行事，余神助之。一切须向符边，写旬中三卜神名号，即玉女也。用真武印朱印之，合是阴阳印，虚印再印之。阳事用左臂阳印，阴事用右臂阴印。寻常吞服符，但是用符，一一如此为之。切宜专谨，不可侯为也。动作变通神应符，备列于后。
　　感梦符六道
　　第一道感帝王之梦符法
　　此符感通至尊之梦，但六度祭毕，玉女自然现身。不须烧符，玉女自执去。行此符时，遣当旬玉女，余神助之。早起朱书此符，却於侧边书当旬玉女真君名字。上用真武印印之，次以阳印虚印一下，次书开禁户符。
　　第二开禁户符
　　此是开禁户符，亦依前法，书及神名用真武印，及阴阳印挞之。右二符，一处手执於当旬三卜玉女前，祝曰：吾今欲求某事，随意言之。遣神持此二符，直达帝前，开皇庭禁户，梦中奏帝云：某州某县某人名字年，已行持大教，为帝安国。帝当善护，毋令见害。或求官，或别用事，随意告之。如此咨闻了，用清酒、金钱一分，连符香茶灯菜，供养在当旬玉女真君之前，至夜二更，即念当旬三卜神咒三遍。见在前神名下取纸、一时烧化、口中言：急去急应，不可迟滞。便吹灭灯收茶，更自坐，至三更尽方睡。不经旬日，必有报应。帝君必受神人所资之事，决无违也。乃至求官，所为一同。凡欲感五音人梦符法，并伺前诀，造之发遣，只不用开禁户符。盖须用也，凡是官员僧道，各依五音用之。
　　感五音人梦神符五道
　　宫音
　　商音
　　角音
　　征音
　　羽音
　　此符感五音姓人梦，并用前法书之。发遣不可用禁户符，并庶人不见。须用也，不问官员士庶僧尼道流，各依音姓书用之，无不感应。
　　祈求旱潜符法
　　凡欲祈雨、祈晴、祈雪，春夏秋冬各有神之所主。
　　春，太和真君，太玄真君，太泯真君。
　　夏，少一真君，少微真君，少明真君。
　　秋，太无真君，太全真君，太宫真君。
　　冬，少固真君，少□真君，少灵真君。
　　春祭於乾亥之方，即旺气之方。
　　夏祭於艮寅之地。
　　秋祭於巽巳之方。
　　冬祭於坤申之地。凡祭祈求方，盖长生之地也。
　　三真祈求召符三道
　　右符三道，依时换神君之名书之於侧。於当旬玉女前，祝云：吾见人问，缺少雨水，民庶失业。吾今遣神，持达某三位真君，来日当至吾坛某方之地，受五？咨祷。如春夏秋冬，则改青钱一分，奉送云程。急速急速，烧纸并符於乾亥之地，此春祭太和太玄太泯三真君地也。如夏秋冬，各请真君，各随其地，设江位，用香灯酒果供养了。上香再拜，叩齿至诚祝曰：臣闻苍天杳冥，浩荡玄真，臣虽愚昧，性合上清。今民失业，求雨。渴望膏霖，求晴。颛望晴晖。臣行是法，祈祷恣祷玄真。受臣微祭，愿鉴臣心，执臣之符，为臣奏闻。皇天垂鉴，愿赐甘霖，晴晖。臣所奏恳，用秘符文。伏惟真慈，俯垂聪听。青钱三分，用送云程。伫望感通，即时来应，烧纸连符收座。
　　祷雨符
　　祈晴符
　　此符并用五重封角下印，依前作用，此系奏主皇上帝符也，不可轻易。
　　求雪符
　　同前析祷法。
　　呼风符
　　若欲呼风云，春夏秋冬，各有所主。春东夏南，秋西冬北，告玉女烧符。大呼大至，小呼小至。
　　通仙符
　　凡歌作此法，欲到某处，朱书一道告玉女，付道手中执之。闭目藏睛，即刻到也。
　　延毒符
　　此符能令人延寿长，众人爱敬。
　　如意符
　　凡有所爱，用真武印印之，安在在处。告玉女，其物自至，如其意。
　　枕中符
　　此符朱书安枕中，邪魔自消。进君子，远小人，神仙欲至，预有梦兆。
　　令人皈向符
　　若令人向者，朱书三道。一道告玉女，一道系臂，一道含口中，求告皈顺。
　　令人爱敬符
　　朱书告玉女，并书其人姓名、年甲所属星辰於其符下、其人自爱念。
　　觅酒符
　　觅食符
　　凡欲觅酒觅食，於当旬玉女前，书三道烧於神前，酒食人送至。
　　觅奴符黄纸朱书
　　欲求奴及婢，预书，於当旬玉女焚之。奴婢自来，感应非常。
　　觅婢符
　　召相知符
　　此符欲召相知人，先书符，次书某人姓名於一符上。祝当旬玉女云：吾欲一见其人来。
　　旺利符
　　朱书告玉女，带之几百旺利万倍。若人欲置财宝，朱书桃板悬门下，则商贾自来财利旺矣。
　　入水符
　　欲作此符，先告玉女了。朱书二道，用印印之，贴在左右脚心，行水上如平。
　　入海符
　　此符先告玉女，投於海中，当有龙神拥护，波浪自息，要船住即住，要行即行即应矣。
　　行兵甲符三道
　　此三道符，用行兵法，至诚朱书。先遣玉女持此三符，达知彼禁吏。又篆三道埋於征战之地，更领吏兵出军，自带三道尤好。
　　隐遁潜形入军围中符
　　凡欲入军行事，书此符六道，告玉女毕。吞三道，顶一道，左右手各持一道，禹步入阵，走入军中，诸军皆不见。
　　役使鬼神符三道
　　第一道
　　凡欲役使鬼兵，先篆此符於当旬玉女前，祝云：吾今为某处有某事，意欲下手，修持随意。所请神当为吾传符，速至五道将军。速於某日拨发几许戈戟枪棒弓弩，一一齐整，来吾左右，指挥用事，临时须当了毕。如不依吾之令，吾即斩鬼杀神，莫言不告。急速急速烧符了，便去。
　　第二道
　　此符依前，至诚朱书，禹步至门前，向五道将军云：汝等领二三玉女并鬼部史兵，即时齐往某处，修造某侈事、须当获时了毕，不许迁延。如或因循，－斩汝之首。用工之后，各有钱酒，谢汝勤劳。急急如律令。烧符又行。
　　第三道
　　若欲作此法，当至告玉女，篆符令人持往作事处。或前后钉，亦可用印。事毕，烧钱谢之。神应莫测，妙之妙矣。
　　摄神符
　　凡作此法，用真武印，印告玉女，烧一道新当界土地，问此间有甚怪焉？
　　追魂符
　　此法用厌恶人，及官司等事。凡作法，先书彼人姓名年月日时，并事意於符下。用鸡卵一个，乱头发一缚符，打碎鸡卯拌符，入合子中作法，埋於鬼门上，不解不止，其人昏晦如醉。秘秘秘秘秘，不可妄用。
　　收寇符
　　凡欲捉贼，先告玉女，烧香书符五道，埋於五路，其贼即获。
　　伏虎符亦曰斩虎符
　　若居山中，朱书此符告玉女，贴於山上，其虎自来，在符下受降。或投虎所，自至受诛。
　　降龙符亦曰斩龙符
　　凡作此法，於发洪处投之，死，出水面上。
　　狩猎符
　　狩猎依前，书符告神方，去更书带之，自然得获。
　　集怪符
　　呼蛇引怪，集乌归鱼，并用此符二道，告玉女烧一道，手中执一道。口中含一道，轻轻唤，何物即至。欲遣之，即烧手中符于门外。
　　行路借鬼兵符
　　若行路往来，欲借鬼兵心几所到处，书符一道，要鬼吏多少扶持，到某处交易，即时发回。
　　填破缺符
　　凡有破缺汉涧，告玉女。朱书二道，一道告玉女，一道埋当处，自然填满复元，取符烧之。
　　生产符
　　救生产符书四道，一道与玉女，烧三道付请符人，去净水调与产妇吞下。男左女右执符出，死胎顶符出，横生者骨软而生。
　　治枉死鬼符
　　若有枉死、投河、自缢、投井卒死者，急书此符於左右，书当旬玉女名，告当旬玉女曰：今有某人某事卒亡，吾以此符救之。神与急去，用心救治，符到奉行，追摄魂魄，付患人身，即时取活。速以此符安入口中，顶上用艾炙之，三炷即活。收鬼符
　　朱书召玉女，或埋或钉、或贴，鬼自灭亡矣。
　　治万病符三道
　　凡欲遣此符治病，右三道治一切患。上香告当二旬玉女曰：吾今治某人痲，神请用力，随符救治，符到奉行，遣鬼退邪，速为安复。仍写玉女名於符上，降真香吞即瘥。
　　治瘟司神符
　　此符朱书之黄纸上，先一日书一道，依法作用於当旬玉女前：为吾持符，至某处某人家。司命禁忌官属等神，吾来日至此治瘟杀鬼，疾速摄神庙当处等神，伺侯施行，速去速去。焚之。
　　治瘟疫鬼符
　　此符用纸一片，阔五寸，长七寸，令病人花押，就上书符，盖了病人花押，此符使六神司命。
　　又治瘟符
　　令人写花字，书符背上，治瘟鬼。
　　治瘟疫病者服符
　　此符以降香汤下，先书白玉女治瘟疫，收摄病源，保佑安泰。
　　治病不拘远近取验符
　　此符治病人，黄纸朱书一道，甩真武印印之。先告当旬玉女，焚看，病者是何病疾，无不痊瘥。若病人在三五里之外，想病人处，告玉女，书符用印烧吹，符向方而去。或千里之外、祝其病之所在，无不验矣。
　　治病法
　　谨请甲子旬丁卯神、甲戌旬丁丑神、甲申旬丁亥神、甲午旬丁酉神、甲辰旬丁未神、甲寅旬丁巳神，前去疗病，某人身中某疾病，请为解灾释难，驱除祸祟，急还病人魂魄，立即取效，符到奉行，不得迟缓。急急如上清律令。
　　指挥即了，便往救治，立即除愈。
　　治病六符
　　符上玉女真形平身，若治病，不用印头。
　　勑符咒
　　九天勑下日月星符，左勑青龙，右勑白虎，前勑朱雀，后劫玄武，四十万人，辟除不祥。符到之处，永亨利贞万邪入地，恶鬼藏形。急急如律令。
　　治病掷座法
　　如有薄福之人使神不应者，迟缓亦同。即当书旬中符，咒之掷於神座，其神自速至。假如甲子旬书卯符；他仿此。
　　咒曰：谨请甲子旬子卯神，前去某处干事救人，其事宜速，不得有违。
　　咒符讫，掷着丁卯神座前即住。乃至千里之间，立有报应。问诸吉凶之事，乃与人说。欲缚鬼神，但捻手中鬼目，其鬼即死。若恶人要来，书恶人姓名吞之，捻人目，即自来也。
　　召六丁掷座符
　　凡书符，下笔存思玉女毕。如断铜截铁，先点二十八点，象二十八宿。念星点之四点，象四时，八遍。念咒象一年八节。凡点下不得再点。如得此符，似三五将军、六丁神将、力士天丁，千金不受，永为身宝。秘之秘之，其灵万法之最也。
　　荐拔亡人冥府符
　　此符是荐九幽七祖入幽冥地府之符，亦荐众亡人。先篆三道，玉女之前告之曰：吾有九玄七祖灭亡，未知所在。或曰：吾有亡者某人，灭亡以来，未知所往所在。神持此符，直至地狱幽岳，召官吏问之。吾亡过某人，即时赦放。急速急速。言讫焚之，其亡者见现矣。
　　右件诸符，一一朱书，无朱京墨亦可，以印印之。凡有作事，书符一道，左右书当旬玉女名，至诚启告所恳事宜。自大会祭后，不须一一结坛，只是香茶酒果，焚香告白，志心祷祝，玉女自然现本相也。符亦不须烧，自然去也。灵异无穷，法子得之，以为至宝。敬之则九族受庆，福禄荣昌，亦可登仙证道。慢之则六亲致殃，祸患来至，亦以沉幽作鬼。可不慎欤，念兹在兹，勿生杂念。若梦中往返身形，或妇女身边坐外，即是玉女降现，自此其法渐渐如意。如六神日久出入，现影现形，或耳报，或在眼前，则法子夙缘至矣。不必演遁，但随心启告，便行便报。得此者，实乃宿生有仙之名分矣，以致今日得此道矣。此上至玉皇宫阙，下至地府冥司，一切所为，无不感通。万金不传。古人云：宁与人千金，不可与人六甲之阴也。
　　秘藏通玄变化六阴洞微遁甲真经卷下竟
　　
