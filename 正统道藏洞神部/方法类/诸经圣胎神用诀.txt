诸真圣胎神用诀
　　经名：诸真圣胎神用诀。不着撰人。一卷。底本出处：《正统道藏》洞神部方法类。
　　诸真圣胎神用诀
　　师曰：知至道者天不杀，服元炁者地不灭。夫至道者不远，祇在己身，用心精微，命乃长久。
　　《刘公秘旨》曰：欲得长生，当修所生之本。始於精炁，精炁待而为形，形为受炁之本，炁是有形之根，元炁禀形之由，可察成形之理。
　　经曰：深根固蒂，长生久视之道。
　　又曰：形中子母，何不守之？且形中以元炁为母，以神为子，初因呼吸之炁而立成形，故为母也。形炁既立，而固有神，故为子也。夫至神也，与炁合形，神与炁但循环於藏府之内，驭呼吸於上下，久久习之，则神自明，而炁自和。神既内明，照彻五藏，炁和则使用於四肢。故黄帝三月内视，住心以神，则化生缠绵五藏。斯言可推而得之也！
　　又曰：意中动静，炁得神通。行道自持，我神光明。斯理之然，然可推而得之也。今世之人，神与炁各行，子与母相离，炁虽呼吸於内，神常运物於外。如此遂使炁无主而神不通，神不通而精自散。又以神为主，以形为宅舍，主人不营於内，日营於外，自然宅舍空虚，而形体衰朽矣。瓦末世道流，每一昼一夜，百刻之中，形炁之得总一万三千五百息，皆外役於神，无息住於形体之中，而何能冀长生久视之道。
　　先生曰：若知神炁之所主，子母运行，则长生不死之门可见也。若炁无主宰，任自呼吸咐，通利五藏，消化五谷而已，不能还阴返阳，填补血脑耳。
　　师曰：吾以神为车，以炁为马，终日御之，而不倦也。
　　经云：天下有道，却走马以粪。正谓此也。
　　尹真人曰：神能御炁，则鼻不息。斯言至矣。
　　御炁之法
　　上至泥丸，下至命门，二景相随，可救残老矣。若呼不得神宰，一息不全，吸不得神宰，亦一息不全。若能息息之中，使神炁相合，则胎从伏炁中结，炁从有胎中息，胎炁内结，永无死矣。功成之后，男子聚精，女子结婴，虽动於欲不能与神争，是谓真返精为神也。此者乃是上清玉真修息之诀。日能行之，自得其味，渐合太上真道。
　　海蟾真人胎息诀
　　夫元炁者，天地之母，大道之根，阴阳之质。在物名淳利之炁，在人名元炁者也。乃性命也。凡一昼一夜，一万三千五百息，常常口鼻中泄了真炁。圣人久炼胎息者，常纳於丹田，故微微出入，定自身，安而得长生。长生者，乃心与神炁相合，与道同真也。
　　玄葫真人胎息诀
　　夫大道以空为本，绝相为妙达，本元静定太素，纳炁於丹田，炼神於金室，定心於觉海。心定神宁，神宁则炁住，炁住则自然心乐。常於百刻之中，含守於真息。又云神息定而金木交，心意宁而龙虎会，此内丹之真胎息之用也。
　　凡修道之人，若要长生不死，先须炼心。真人日：心者，在肺之下，一寸三分。曰：玉壶内有虚白一炁。经云：虚中生白，一名玉壶，二名神室，三名玉馆，四名绛宫。中有救苦天尊，中有不死之神，中有灵宝天尊，中有元始符命，中有太一真人，中有救苦真人。常持元炁，勿令失散，丹砂结就，大如黍米，色如黄金，一名宝琳。若人识得辩得认得，塞其六门，常守天真，胎息自成，延年久而不死矣。
　　袁天纲胎息诀
　　夫阴阳者，天地之真炁，一阴一阳，生育万物。在人为呼吸之炁，在天为寒暑之炁。又云：此两者能改移四时之炁，此乃戊己，包藏真炁。云：春至在巽，能发生万物，夏至在坤，能长养万物，秋至在乾，能成熟万物，冬至在艮，能含藏万物。此皆阴阳出没，升降神用，故阳炁出水盛木，阴炁出火盛金，阳生於子，出乎卯，阴生於午，入乎酉。此四仲之辰，皆是天地之门户也。凡大道者，必取四时之正炁，凡修行，动息为阴，定息为阳。凡作时须得心定力定，神定息定，龙亲虎会，结就圣胎，名曰真人胎息也。
　　於真人胎息诀
　　凡所修行，先定心炁，心炁定则神凝，神凝则心安，心安则炁升，熙升则境空，境空则清静，清静则无物，无物则命全，命全则道生，道生则绝相，绝相则觉明，觉明则神通。经云：心通万法皆通，心静万法皆灭。此一门如来真定者也。凡修道者，先修心定之法，既得定法，还丹不远，金液非遥，仙道得矣。
　　徐神公胎息诀
　　夫神者，虚元之用，息者，元炁之用。炼去尘世之境，若是非人我，财色取舍，得失冤亲，平等如一，自然佑护，道心成矣。经云：神者虚无用之。精、炁、神三者，便是灵台。修行之人，若是息定精炁神三件，可长生不死，必为出世之仙，则不虚矣。
　　烟萝子胎息诀
　　夫动者本动，静者本静，古者本无动静，且动静者一源。盖为一切众生，妄想不定，圣人留教，教人定息，神随炁定，炁住神定，若炁动心动，心动神疲。凡修道之人，不行胎息则有动静之源，怎入无为之门户也？走失了也。
　　达磨禅师胎息诀
　　夫炼胎息者，炼炁定心是也。常息於心轮，则不着万物，炁若不定，禅亦空也。炁若定则色身无病，禅道双安。修行之人，因不守心，元炁失了不收，道怎成矣。古人云，炁定心定，炁凝心静，是大道之要，又名还丹。道人无诸挂念，日日如斯，则名真定禅观。故三世贤圣修行皆在此诀，名为禅定双修也。
　　李真人胎息诀讳子明
　　夫胎息真炁者，入於一净室，焚香面壁，束南结踟趺坐，心无挂念，意无所思，澄神定息，常於遍身观之，自然通畅。诸学之人不得全闭定炁，全闭则伤神，但量自家息之长短，放炁出入，不得自耳闻之，如此则妙也。若常常调息，不出不入，久而在於丹田，固守在之者，名为真胎也。道必成矣！
　　抱朴子胎息诀
　　凡修行之人，须要定息。息者，正也，安也，顺也，归也，伏也，宁也，静也。若四威仪中，常作如是，决入真道。勿着诸境，虚心实腹，最为妙也。但澄息心定，心定则炁寂，炁寂则神静，神静则境空，境空则寂灭，寂灭则无事，无事则清静，清静则道生，道生则自然，自然则逍遥，既入逍遥，则无量自在，得做神仙。自然五行总聚，六炁和合，八卦配偶，成於内丹，身形永劫不坏矣。
　　亢仓子胎息诀
　　凡修炼入道，息心勿乱精神，勿泄息神，勿惕息仟，勿出息言，勿语息血，勿滞息唾，勿远息涕，勿弃息慎，勿恼息神，勿忧息怨，勿念息我，勿争息害，勿记若人，行住坐外，常持如是，其心自乐，自然成就，不修此理，枉费其功，终无成法，但日日如是，其丹必就，若动静双忘，道不求自得矣。
　　元宪真人胎息诀
　　夫学无为胎息者，只是本清静心也，亦名真如，本无物也。有若太虚相似，无去无来，无上无下，非动非静，寂寂寥寥，与真空同体，与大道同源，与本面目相逢者也。若修大道，当修无为，其心清虚，寂而无寂，静而无静，心澄境谢，心境双忘，则入无为真道也。学道之人，若修如是法门，则其丹自成，自然炁定而得胎息矣。
　　何仙姑胎息诀
　　夫炼者，修也，息者，熙也，神也，精也。息炁本源者，清静真炁也。观入丹田，细细出入。如此者，龙虎自伏，若心无动，神无思，熙无欲，则名日太定。真炁存於形质，真仙之位，变化无穷，号日真人矣。
　　夫胎息者，须存神定意，抱守三关者，精炁神也。凡修行之人，须每於六时，常抱守三法，则自然有宝聚也。国富民安，心王自在，乃神和畅，少病也，少恼也，身体轻便也，耳目聪明也。是修真之人，真道径路。若三五年间，常行此法，天护佑，神加持，凡人爱敬，久而自然得道矣。
　　玉云张果老胎息诀
　　夫胎者，受生之宫也。息炁纳於元海，在母脐下一寸三分，名日丹田。受真精成形，纳天地之炁，一月如珠，二月如露，三月如桃李，此名淳和之炁，朴也。子在母胞胎之中，母呼则呼，母吸则吸，至於十月炁足而生，六情转於外，岂於返视元初，不守内息，故有生死。故圣人云：我不纵三尸，六情常息於丹田，守而无退。凡修道之人，先修心静之门。又云：了心修道，则省力而易成，不了心而修道，修道者，返费功而无益，先了心源，然后自定，自然龙虎伏，观仙道必成矣。夫丹田者，在脐下一寸三分，是元炁之宫位，管三百六十坐精光神，守护元炁。内有神龟一坐，吐纳元炁，往来呼吸，一昼一夜，一万三千五百息，皆元炁，於口鼻中泄出，故引入邪炁所侵而生病也。丹田者，生炁之源，一名丹田，二名精路，三名炁海，四名守宫，五名大源，六名神室，七名元藏，八名采宝，九名戊己，十名本根。皆是太和元炁居止之处，若存精炁於丹田，则得长生久视之道。凡修行之人，行住坐外常含纳真息於丹田，则得元炁成实，久炼而成仙矣。斯乃真人之胎息者也。
　　侯真人胎息诀
　　夫真一法界者，不离於本源。本源者，则是一心也。不动不行，心则是源，不停不住，源则是心。其心清静，则成大药，其心惑乱，则成大贼。夺其精，盗其神，败其炉，失其药，患其身，丧其命也。凡在道之人，必先修心静之法。但於心静，必得定心。心定则神安，铅汞相投，龙虎亲也。周天数足，添精益炁养神，此三法若全，则万神感会於丹田，血炁周流於遍体，逍遥於长生之道。又云：如何清静？当澄其神，绝其虑，亡其我，灭其境，抱其真，此谓妙静之道。
　　鬼谷子胎息诀
　　凡修道之人，返本还纯，内合真炁，故道返，则四象、五行、六炁、七元、八卦而炼精炁神成其形质，则是虚中取实，无中取有，而内秘真丹也。故炼心为神，炼精为形，炼炁为命，此是阴阳升降之炁也。炁源者，命之根也。故修三法则大道也。
　　黄帝胎息诀
　　凡修道者，常行内观，遣去三尸，出於六情，返内存三，心神守官，炁闭不散，诸神欢畅，养炁炼形存性，此三法不可弃，是真一胎息也，玄关大药也。
　　陈希夷胎息诀
　　夫道化少，少化老，老化病，病化死，死化神，神化万物。炁化生灵，精化成形，神炁精三化，炼成真仙。故云存精、养神、炼炁，此乃三德之神，不可不知，子午、卯酉、四时，乃是阴阳出入之门户也。定心不动谓之日禅，神通万变谓之曰灵，智通万事谓之日慧，道元合炁谓之曰修，真炁归源谓之日炼，龙虎相交谓之曰丹，三丹同契谓之曰了。若修行之人，知此根源，乃可入道近矣。
　　逍遥子胎息诀
　　夫修者，志也，养也；养者，颐也，伏也，真也。凡欲养息，先须养精，凡欲养精，先须养神，凡欲养神，先须养性，凡欲养性，先须养命。性命者，乃是神炁也，魂魄也，阴阳也，离坎也。久而行之，结成圣胎，乃真胎息也。
　　张天师胎息诀
　　夫元炁无形，真心无法，大道无迩，唯炼息一法，乃含真道。又云心定、炁定、神定，凡修道流，若合大丹元道，清虚寂静，绝虑忘意，空静无物，万法无踪，真修胎息也，成仙无疑也。
　　郭真人胎息诀
　　夫炼者，修也，养也，虚也。耳不听也，眼不见也，鼻不闻也，舌不味也，息炁定心也。此法从不有中有，不无中无，不色中色，不空中空，非有为有，非无为无，非色为色，非空为空，此乃真胎息养熙调神之法。又云视不见我，听不得闻，离种种边，名为妙道。此法最为上也。
　　中央黄老君胎息诀
　　夫本立天地，生於阴阳，清炁为天，浊熙为地，清炁为心，浊熙为肾。被世牵惹，引动人心，故清浊不分也。怎晓此理哉！每动作处，经行处，眼见耳闻，五贼送了真元，眼送与心，心动神疲；又被耳送与心，心送音声入肾，神劳心烦，坏了也。若动念则泄真炁，故胎息不成矣。如何得成？若人静坐念心不动，息念忘情，炁神调匀，久而自成仙矣。
　　柳真人胎息诀
　　夫人往往在世问，不知自身日用物所造化也。噫！乃上天之炁也。元精不衰，物结成器，上依天之清炁，聚而成形，下接地之浊炁，凝而成体。内包一真，世人不识，故泄於外，乃精炁神也。若不守此三者，老死近矣。圣人常不离此三法，行住坐卧，久结成胎，神仙矣。颂曰：为人在世不知根，一向贪心弃本真。不管元阳真息炁，至今天怒病缠身。
　　骊山老母胎息诀
　　经云：天地万物之盗，万物人之盗，人万物之盗。故三盗相反，走失了真熙精神也，不成胎息。若修行之人，不爱万物，自不盗你本性也。故云：本分道人，我不要你底，你不要我底，只守分。守分者，何也？乃是不出不入，常守本源，不动不静，不来不去似有似无，是个死的活人。仙道近矣！
　　李仙姑胎息诀
　　夫世问之人，奉道持修，须要朝真谢罪。每於庚申甲子之日，父母远忌之辰，三元八节之日，宜修斋醮者，神天佑护。更若每日清静无事，澄心静坐，调神养炁，不离本室，自然三宫升降，六气周流，百脉通行，万物齐会於黄庭。黄庭者，乃中宫也。若常守於中宫，精炁不走，此乃真胎息也。
　　天台道者胎息诀
　　凡人修炼，常行平等忍辱，一屏邪心所起，真心志坚，运心肾二炁，上下往来，交媾於中宫。诸神不散，温养元炁，丹砂黄芽自出，深根固蒂，永息绵绵，久而长生，出世得道矣。
　　刘真人胎息诀
　　若修胎息元道之法，心不杀、不欲、不盗、不偷、不邪、不妄、不颊、不狂，心自明朗，常守斋戒，真息常调，观照遍身世界。身心清静，乃是长生。道人若金坑宝贝坚实，六门不开，邪炁不入，一身无病患。若六门不闭，盗尽金宝，人生疾也。道自不成矣！颂曰：心中真炁是天英，正是神清炁镜明。大道若依玄妙用，心中清静炁生灵。
　　一去一来不暂停，上下无休造化成。神静炁澄无事染，这回息住自然灵。后学之者，不息元道，妄念不停，生灭不息，随他物去了。怎成胎息也？
　　朗然子胎息诀
　　凡修行之人，焚香入室，静坐冥心，叩齿集神，定意马，伏心猿，都收在一处，放在丹田，令温养之。内观勿出，如元帅行军。神是主，炁是军。炁到处神到，二物相逐，不得相离。万病不干，千灾皆灭。学道之人，若得此法，勤而行之。今日贫道方泄天机，你若不行，我有殃矣。
　　百嶂内视胎息诀
　　且胎息者，世人不知，诸贤皆从证果。若不得此法也，把不定，不得口诀，不得下手，不得亲传。把手教着尚做不过，一等愚人，便待定心猿捉意马，往往空费其功夫，不成大事。若真修炼之人，欲捉心猿收意马，先须调炁定息，然后澄心息虑忘情，乃可应也。若不如是，则空过了时光日月。不因师指，此事难知矣。
　　曹仙姑胎息诀
　　且胎息者，非方卫之所能为。为者，则失道远矣。且人之生也，须以神存炁留道生，神与炁二者相须，乃成性命。虚者通灵而光明，和者周流而柔润，神安则炁畅，炁畅则血融，血融则骨强，骨强则髓满，髓满则腹盈，腹盈则下实，下实则行步轻健，行步轻健则动作不疲，四肢康强，犹国之封域平泰，炁血和盛，犹国之府库充实，譬人家富，神志和悦，颜色自怡，行步歌舞，仙道近矣。故曰：今人念佛念道，只要除灾救祸，不如志念除妄。还好么？达人观斯而行之，自成胎息者矣。
　　诸真圣胎神用诀竟
　　
