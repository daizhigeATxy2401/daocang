彭祖摄生养性论
　　经名：彭祖摄生养性论。又名《摄生养性论》。不着撰人。一春。底本出处：《正统道藏》洞神部方法类。
　　彭祖摄生养性论
　　神强者长生，气强者易灭。柔弱畏威，神强也。鼓怒骋志，气强也。凡人才所不至而极思之，则志伤也。力所不胜而极举之，则形伤也。积忧不已，则魂神伤矣。积悲不已，则魄神散矣。喜怒过多，神不归室。憎爱无定，神不守形。汲汲而欲神则烦，切切所思神则败。久言笑则藏腑伤，久坐立则筋骨伤。寝寐失时则肝伤，动息疲劳则脾伤，挽弓引弩则筋伤，沿高涉下则肾伤，沉醉呕吐则肺伤，饱食偃卧则气伤，骤马步走则胃伤，喧呼请骂则胆伤。阴阳不交则疮痍生，房室不节则劳瘠发。且人生一世，久远之期，寿不过於三万日。不能一日无损伤，不能一日修补，徒责神之不守，体之不康。岂不难乎！足可悲矣。是以养生之法，不远唾，不骤行。耳不极听，目不久视，坐不至疲，卧不及极，先寒而后衣，先热而后解。不欲甚饥，饥则败气。食诚过多，勿极渴而饮，饮诚过深。食过则症块成疾，饮过则痰癖结聚气风。不欲甚劳，不欲甚逸。勿出汗，勿醉中奔骤，勿饱食走马，勿多语，勿生妆，勿强食肥鲜，勿沐发后露头。冬不欲极温，夏不欲极冻。冬极温而春有狂疫，夏极冻而秋有疟痢。勿露外星月之下，勿饥临尸骸之前，勿睡中摇扇，勿食次露头，勿冲热而饮冷水，勿凌盛寒而逼炎炉，勿沐浴后而迎猛风，勿汗出甚而便解衣，勿冲热而便入冷水淋身，勿对日月及南北斗大小便，勿於星辰下露体，勿冲霜雾及岚气。此皆损伤脏腑，败其神魂。五味不得偏耽，酸多伤脾，苦多伤肺，辛多伤肝，甘多伤肾，咸多伤心。此并应於五行，潜禀四体，可理可究矣。志士君子，深可慎焉。犯之必不便损，久乃积成衰败。是故心为五藏之主，气为百体之使，动用以太和为马，通宣以玄寂为车，关节烦劳即偃仰导引。若不营摄养之术，不顺和平之道，须臾气衰於不竟之际，形枯於声色之前。劳其渺渺之身，憔其戚戚之思。闻斯道，养深可修慎。是以真人常日淡泊，不亲狂荡，而愚者纵意未至，损身已先，败其神魂，伤其魄矣。悲夫！
　　彭祖摄生养性论竟
　　
