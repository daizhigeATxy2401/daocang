北斗治法武威经
　　经名：北斗治法武威经。撰人不详。一卷。底缠本出处：《正统道藏》洞神部方法类。
　　北斗治法武威经
　　隋大业末，英雄各起。野狐豹变，白衣龙骧。当龙蛇起陆之时，虎视鲸吞之始。有臣未莅者，则远清是也。峙清在布衣，游艺伊洛，隐德藏机。亭亭出涧之松，落落凌霄之栢。泊乎忒德，初载清为理乱之臣。於东都洛阳，中夜忽有一人投门，清秉烛伺之，见一人顶五色芙蓉冠，服九炁云霞之被，手执灵文一卷，命清曰：吾九天玄女也，吾知子好道，志气绝伦，故来度子，与子武威灵文，乃天刚神法尔。若行之，臣辅圣明之君，当龙战十数年间，公建大业，安康万有，天下传名，出神入圣，流芳万古。言讫，腾身云路，钟鼓箫韶并作。清长礼，望云间而别。灵风竟灭，雨断云霄。切观玄女秘文，港於斗室，以日继夜，一年以来，俄通至术。用在一人之下，智出万人之上。皇唐开业，克殄妖气，四海镜清，九河澄碧。清位封行台左仆射，爵位上公，莫非此术之效也。术曰北斗十二星，而闻其九。乃日时与八节，随天罡而左躔，常居於丑。七星一隐一现者，辅弼星也。七星明，则天下安。一星暗，则随其分野有灾。宜谨伺之，以观变异。非人勿传，敬而受之，妙存口诀。斗罡见后。
　　第一，天枢名□，字贪狼，主天元并身，管室、璧、奎、娄四宿，属秦地，徐州分野，为天之太尉，子生人属之。
　　第二，天任名□，字巨门，主地元并阴刑，管胃、勖、毕、觜四宿，属楚地，益州分野，为天之主宰，丑亥生人属之。
　　第三，天柱名□，字禄存，主日元并福，管参、鬼、井、柳四宿，属梁地，冀州分野，为天之空司，寅戌生人属之。
　　第四，天心名□，字文曲，主月元并禄，管张、星、翼、轸四宿，属吴地，荆州分野，为天之游击，卯酉生人属之。
　　第五，天禽名□，字廉贞，主江元并官职，管角、亢、氏、房、四宿，属赵地，兖州分野，为天之斗君，辰申生人属之。
　　第六，天辅名□，字武曲，主河元并寿，管心、尾、斗、箕四宿，属燕地，扬州分野，为天之太常，巳未生人属之。
　　第七，天冲名□，字破军，主海元并妻妾，管牛、女、虚、危四宿，属齐地，豫州分野，为天之上帝，午生人属之。
　　第八，辅星姓精常，讳上开，字正延，主察天下万国、九州执政大臣罪福功过，属燕地，并州分野。
　　第九，弼星姓幽空，讳冥阳，字幽寥，主察天下万国、九州执政大臣罪福功过，属周地，雍州分野。
　　十二命人，或有急难，但念七星名字，其灾悉变为福。七星在天为帝车，四星为璇玑，三星为玉衡。天子有道，其星大明。人君失政，神光晦没。恶气相干，妖星间出，则视其所在，谨伺之，以观变异。
　　金守，金银铜铁锡贵。木守，五禾九稼熟。水守，盐贵川溢时行。火守，炎烧城郭。土守，国土分裂，人臣受殃。彗孛守，天下兵戈起，又守，上轻
　　下臣。孛守，君政微，忠良去。五色云守，天下大殃，兵起。青云守国，受福。赤云守国，火烧城邑。黄云守国，有干戈。白云守国，血光遍野。黑云守国，天下大水。五色气守国，天下大灾。青云守国，兵起中原。赤气守国，干戈起。白气守国，人民饥。黑气守，人相食。黄气守，本国失地。
　　凡二十八宿各有司，尽关璇玑之分。若风雨雷雹，并人间万汇，并随武威占克，无不具载，明者察之。
　　角，主人间雨泽。系下界近生之司。
　　亢，主人间大风。系下界添算百义之司。
　　氏，主人间狂风。系下界草木之司。
　　房，主惊风骇雨。系下界负驮之司。
　　心，主人间雨泽。系下界功役之司。
　　尾，主祥云瑞气。
　　箕，主斜风细雨。系下界斛秤之司。
　　斗，牛主云气。系下界养畜之司。
　　女，主阴阳。系下界配偶之司。
　　虚，主人间大风。系下界五虚六耗之#1司。
　　危，主旋风走石。系下界厄难凶险之司。
　　室，主人间阴翳。系下界九稼五果之司。
　　壁，奎主人间风雨。系下界地亭之司。
　　娄，主人间大风。系下界寺观宫苑之司。
　　胃，主人间风。系下界衰盛福禄之司。
　　昴，主人间晴。系下界阴福之司。
　　毕，主天地开奉。系下界宝贝之司。
　　觜，主人间风雨。系下界妖祥鬼录之#2司。
　　参，主人间风雨。系下界冤雠之司。
　　井，主天色昏黄。系下界池塘陂井之司。
　　鬼，主天色昏昧。系下界诅咒毒药之司。
　　柳，主天色昏。系下界兵革之司。
　　星，主天气明朗。系下界刀剑血光之司。
　　张，主时气不和大热。系下界掌父子不和兄弟不睦之司。
　　翼，主晴朗。系下界毛群羽族之司。
　　轸，主晴。系下界哭泣生离死别之司。
　　玄女云：北斗九星，下关人间生杀祸福之司，柄曰奎光，则天刚破军星，是天下威武所在，一切星宿鬼神不敢辄犯，见而远避。其间独出神，凡五行术数、周易六壬、遁甲三奇、八门孤虚，一切兵法，皆从此去众莫并焉。历代神仙秘受，凡传教旨，非但兴兵，建国可使兴隆，而父子君臣可宜保守。施行之时，先禹步，天罡到处，便存身为白鹤仙人，则诵天罡神咒曰：
　　北斗七真，天中大神。上朝金阙，下覆昆仑。调理纲纪，统制乾坤。璇玑所指，昼夜常轮。元皇正炁，来护我身。大周天界，细入微尘。何灾不灭，何福不臻。俗居小人，好道求灵。常见尊仪，愿赐长生。高上玉皇，紫微帝君。保臣处世，寿算长春。急急如律令。
　　天罡法云：常於月建上数起，戌时看主何时，则是刚神到处也。一切行动，并随罡役去。不可前冲，是为犯逆。如逆者，主灭。凡开城建塞，修造迁葬，年月不动，频遇灾殃。或统军破敌，彼在吉方，我在凶地。或朝拜帝王，参谒官府，上官受职。或登山涉海，有风涛鱼龙之难。或宿恶庙神坛，逃遁兵难，恶人加害及虎狼书兽。或出行求财游艺，并行天罡法。先启告北斗，诵咒讫念七星名字，以杖子画地，四纵五横，禹步而行。随天罡役去，任意所行，灾消灭。凡入瘟疫人家，或有蛊毒。行天罡术，念名字，唤药鬼名，呼以誓之曰：赴吾魁罡之下，入地三尺，吉无不利。凡有危墙坏壁下则仰而行之吉。禹步咒曰：
　　四纵五横，六甲六丁。禹王治道，蚩尤辟兵。遍行天下，曲戈反复。所有一切虎狼、贼盗、凶恶等，并赴吾魁罡之下，无动无作。急急如律令。
　　禹步法
　　禹步手文
　　每临起时，安排诸事讫，诵咒毕便行，不可回顾。
　　斗罡
　　北斗治法武威经竟
　　#1#2『之』原缺，据上下文义补。
　　
