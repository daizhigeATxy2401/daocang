太上通玄灵印经
　　经名：太上通玄灵印经。传诸葛先生撰。一卷。底本出处：《正统道藏》洞神部方法类。
　　太上通玄灵印经
　　灵印印
　　摄鬼印
　　策鬼印
　　召鬼印
　　老子曰：此通灵印，是一切法万术之根。若人不得此法者，一切道术虚行不成。诸法虽说功能，而通灵印何处得来，徒费功夫，日劳人矣。老子曰：人欲策使鬼兵，取前件者，先取赤葛花、三两，即白莒蒲花是。枸杞子、一斤，七月七日取。赤桑皮、入土白肥，三斤。鬼咎、青牛脂、鬼箭。各三两。
　　此六件，阴乾二十日，杵末细，和密丸，小豆大。寅时服三丸，日服三服末。至七日，一切八史、六丁玉女，山精、河伯、水官，社君、电君，河海一切罗剎，王鸠盘噤，八部鬼神，帅天下百万鬼神，无不稽首，来到朝拜子也。一切虎狼禽兽，皆役使矣。
　　老君曰：一切万法，皆从此通灵印中撮出，各说功能，无求饮食。
　　凡诸外法，虽有符印咒术，空说功能，不得此通灵印者，徒费力耳，万不成一矣。
　　老子曰：是受太上金口所说灵宝通灵印文，持之如法，三月三日，变身万种，立生水火、金银宝玉、天下百菜、树木河海、土石风雨，而禽兽所化皆成，无所不为。若欲依前功能者，清身洁己，不食一切血食之物，如此净戒，万不失一。
　　老子曰：欲使八史、六丁，为人取金银、一切宝物、仙药者，先行八史通灵符印。将印向东方震地，八史为人取一切物立至。又使六丁横印向天，八史、六丁领兵鬼神，皆来至法前立。老子曰：此法最秘，勿传与人。若违犯真科，殃及七世子孙。
　　其印文如是，广二寸，白檀作心，作左印，此印以雕，是如上法，印功无异也。印是左后印，是右前印，使八史、六丁玉女，后前印使天下鬼神。前印沉水一寸，刻之以五月五日、七月七日，此是诸天八史下降日，一切鬼神皆在人问，察人善恶愆过，用此日开印立成矣。后印亦同日刊之，取飞符千里立至。此印者秘，勿妄传。欲刊印，先入净室之中，用甘松香汤洒地了，古刀一口刊开印。寅时入室烧香，请先师老子、八史、六丁玉女，三启毕，即刊之。以卯时了，勿使停滞过卯时。须着新衣，香汤沐浴身洁，数炁刊之，八八六十四气即令了，须数炁，勿用欠也。刊了，印埋着鬼地二十日，用平旦寅时取之。置立坛如法，受持二十一日，无不成矣。
　　立坛阔八尺，灯八盏，铜钵一口，香炉四个，香案四张，五方彩，镜一面，酒一盏，鹿脯一斤，五菜一盘，用正月一日立坛，三日即成也。用油是胡麻油，勿新油。四角四个灯，夜使莫灭。灯内四个，至明方灭，外留四盏，应四方四时。内四盏，八史坐用团荐，敷之六丁，以应四季。内外八盏，上应八史，下应八卦。八史领诸王皆来，不得余香。立坛者有十种果报，人见此灯者现，终身长寿元极，一切宝所须之物，皆悉随心取得。若说此坛功，穷之不尽，故不多言，勿传。
　　老子曰：若欲用印，即咒印三遍。即说咒曰：太上真炁，照我身明。将印所化，立即能成。八史卫左，六丁侍形。天下鬼神，皆来通灵。神印一下，使鬼役兵。令臣求道，永劫长生。白日升天，飞腾上清。
　　咒毕，取印左手执向天，诸天八史皆来前立，问之取何物，即答欲某物，立取来与人。
　　若化山林河海，手把印身振三下，其人即成木山丘。欲止之法，坚印向天，还人矣。若欲化河，墨涂印，戴在头，振手三下，即成大河，水广百里。欲止，下印，身坐即止。
　　若使六丁玉女并及一切鬼神，用牛黄丹砂涂印，一切鬼神六丁皆来，随人使役，移山竭海，雷电霹雳，天地问冥，日月堕落，兴云致雨，此通灵印皆能为人使役。
　　若欲使六丁移山竭海者，朱砂涂印向之，即成桑田。横印向西，其山即移入平川。欲止，坚印向束，即依本山。
　　若欲化雷声，左手提印向束，即为雷声，震动天地。
　　若欲日月阎冥、兴云致雨者，印召八史来兴云致雨。
　　若欲闭塞日月光、作白雾，印召六丁来与人兴也。
　　老子曰：欲八史延年长生、求仙飞仙，用赤葛花涂印三七遍，八史六丁即来扶接将上天，能乘空虚，游历五岳，隐万遍。五岳仙官天神、玉男玉女，皆来迎子。先缩地脉而行，遍历天下八方，然后求仙得仙也。　　　
　　老子曰：缩地脉者，牛黄和丹砂涂印上，向东方鬼神，阿咤领一切神兵来，缩地千里、十万里，如食一口饭即至处。
　　欲往蓬莱山见诸仙者，水银二铢、真丹砂涂印，束方八史领大五部鬼卒与人缩地脉，立至蓬莱山上，见仙人玉女皆乘青龙白虎来迎子。若见时，印横向仙人，立成万头狮子，仙人见之皆悉嗟叹，受署为仙人，名入大山金阙紫房宫中，长生不死，天地同矣。欲此法者，莫害一切神也。
　　老子曰：欲使六丁、八史取宝，将印向天，八史神女即取一切金宝立至，用三两埋入地户，余者任意用之。
　　若欲隐形变化者，将印向面立成老公，向心成女，向足成土，向背成天，雷电震动。左手把印倒指天，雨即下，欲止，坚向地立止。
　　若欲化草木，五月五日收百花，阴二十日乾，为末涂印，印地人即化百草，将印左右振立成千人，欲止，返印向吾立止。
　　若欲一切禽兽狮子、虎狼、蛟龙、毒蛇者，横印向地上，即成大毒蛇千头，长十丈大。怕止，印镇地上，虎狼、蛟龙立灭不见。
　　老子曰：吾此通灵印，结坛三七日受之，不须受箓。若得此印、八真通灵印，一依此法，万不失一。先元无八史箓，以永寿元年有神师，观虚空中八史共语言，神师因撰八史醮一卷，更撰六卷，世人得此真根者，不须受箓。若无者受箓，然后醮始下矣。昔有鬼谷先生费长房，曾行此法方，乃得升仙。以晋永和三年太岁在朔，受与诸葛先生，从是以来少有人得此法。五十卷一部，诸葛先生撰为通灵使役鬼书一卷，后留人也。
　　若欲役使鬼，六丁癸日收取鬼臼，赤桑白皮三两，以七月七日埋着鬼门，三七日黄昏时，三步九迹，叩齿三遍讫，诵咒三遍。
　　取药涂眼，一切鬼神受人驱使如奴婢，取金银仙药，共人服食得飞仙。此鬼常欲杀人，将前药一丸口中含之，不敢害人。
　　若欲使鬼神，盗他家金银财疋，先祭鬼。可用酒三杯，乾鱼三头，鹿脯三斤，五果，香炉一具，祭。祝曰：吾与汝为友，常饲汝酒脯，若使汝取金玉钱财之物，立即得来，必莫违我语。
　　若欲某求道，即遣得仙，可取天下万物，立即得来，勿违我语。
　　若欲使金玉钱财一切财物皆已得之，供给人用无穷尽。秘之，勿妄传人也。
　　此符是召鬼符，以朱书白缯二寸，以五色袋盛随身，勿令人见。
　　若欲使鬼神，左手提符囊指四方，一切鬼百千万众皆来，总到子前，即语与鬼兵言，汝欲与吾取何物？其鬼任子所使，须仙药一切金宝，任意取索，即为取，供给人无穷尽。若咎恶侵害者，召鬼遣报俨，使杀即杀，使生即生。若不杀，即使抱患在身，求生不得，求死不得。但咎恶怨枉事，即遣鬼兵报雠，使杀即杀，生即生。
　　诸葛曰：若欲使鬼，为人追唤千万里人来者，书姓名在符内，手中执，振符三下，其人一日即至也。
　　使鬼神，先唱五方五部鬼帅名也。
　　东方鬼帅名阿咤伽，领诸小鬼百万众。
　　南方鬼帅名符，一名保沙，领诸小鬼三百万众。
　　西方鬼帅名浮丘，领诸小鬼三百万众。
　　北方鬼帅名神咤，领诸小鬼百万众。
　　诸葛曰：使鬼神取物，随人意即至，先唱五方，鬼帅自领众，为人取之立至。此鬼帅一日一夜察人愆过，人须知之。常以日出时察人一度，少时即去。午时来候人一过去，更至夜半察一度。此三时，人莫眠卧，主五部鬼大怕或时煞人，好戒之。若欲至时手执药符，不能为害。共人言语，秘密之事，示人金银宝物，即取立至也。
　　诸葛曰：若使豆子为兵者，用赤豆一千枚，羊血、牛黄和涂在小豆上二七遍。用时光，咒其豆子曰：豆子是鬼神之兵，吾是天帝之子，使役变化，随吾驱使。攻山伐树，富贵如市。延年益寿，无极天地。急急如律令。
　　念毕，左手取豆子，右手振北方坎地，遥召鬼。三振北方坎地，鬼帅神咤，领鬼兵众，化作豆兵，震动山谷。欲作丰千万万众，立成也，如生人。
　　若使豆兵，伐木槎山，百种功能，用前咒。
　　豆兵众为槎山伐木，一夜至晓，可得千万顷。
　　已上欲收之，用摄鬼符收之，一切皆来，立在吾前。其图如是秘之，勿视之。
　　此是摄鬼符，欲使，用羊血、牛黄、四气书之。使了，莫令欠少，欠少者无效也。
　　若使此符飞百千万里，取人血和羊血，书名姓入符内，立自飞去。若人来求请为事，不须书符，咒三遍，咒曰：天地神灵，日月光明。某行飞符，役使六丁。随口所愿，驱策鬼兵。急急如律令。
　　咒毕，叩齿三通，将通灵印七次，符即飞去。
　　若欲使符唤人盗贼者，咒三遍印，符三次，即飞杀其贼盗。若杀之，子又使符摄名字成，语人也。
　　诸葛曰：使灵兵，取粟一升，用豚血、青牛血和，涂粟上三二遍，用豆兵咒三通，立成鬼兵满山川。欲摄之，用摄鬼符，口含呼之，立止也。
　　若人能役鸠盘际鬼、罗剎鬼，能为天下众生，作变怪之事。
　　若役之法，用前左右通灵印印手指，鸠盘际鬼、罗剎鬼立到，为人化作大毒蛇，三百丈，口广一丈，吓煞人。欲止，坚印即灭。秘之勿传。
　　诸葛曰：老君策鬼符，能使社君、河伯、水官，能视千里伏藏，金玉宝物皆见眼前，了分明。其符方法如是，亦能役使鳌君。秘之。
　　此是策河伯、水官、社君、宠君等符，若欲役使之法。以鹊头血和石硫黄调书，用五彩作裳成之，左手执置头上，隐形不见，下符即止。置面上，成十五童子。着腰，成女子，端正无比。置足，成老公，发白称百岁已上。右手捉符，振之三下，前进二步，后退三步，即散千人。欲止，走向人门，持前符指天，还成一人矣。
　　诸葛曰：此符随意口用，以丹书白绢素上，用前摄鬼符，咒三次，击符右耳，立成十八女子，端正世元双，却符立止。符至树下，一切乌雀皆来聚会，却符即散。投入水，一切蛟龙、鱼鳌皆来，聚处勿害，却符即止。
　　太上通玄灵印经竟
　　
