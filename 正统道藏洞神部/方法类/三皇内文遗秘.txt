三皇内文遗秘
　　经名：三皇内文遗秘。撰人不祥。系唐宋道士纂集六期时《三皇内文》、《黄神越章》、《五岳真形图》等书遗文改编而成。一卷。底本出处《正统道藏》洞神部方法类。
　　三皇内文遗秘
　　三皇内文遗秘后序
　　金阙神章，三皇默秘之文也。在天与天为道，而统五行，着万神，主万象。在地与地为德，宰万物，擒精怪，斩邪神。故为无上御摄之法，至神不死之道也。内隐阴阳六化之功，使修行之人，不遭外患。居山止洞林境，修真养素，求访山中岩谷，若非斯文，则精怪以祸人之性命者多矣。故世市闹宅，堂室舍宇之中，或年深绝於无人之迹，精邪尚有存焉，而况於探山幽谷，穷路林芳之处也。居山守静，若不怀斯文者，如将身自投於死地。今降斯文，以辨邪正，令后学仙之士，不遭祸患，横伤命耳。时年丙午菊节，紫微道人序。
　　三皇内文遗秘
　　天皇内文上
　　天生云龙，道本上升，张烈正气，丽乎太清，辅弼正道，行於正平，六甲洞元，九天超形，福延子孙，仙行自真，次及人皇，人敬长生，六丁九气，秘密真诚，敬之终吉，昊帝贵名，久知道妙，身体长宁，闻此真句，常任之清。
　　已上八十字，每日暗念一徧，求长生之道。及於子孙，亦得总明。
　　庆延七祖，福及千生，高上太一，真正玉文，斩灭祆邪，和合玉清，仙法本正，名书上清，圣功乃久，法成乃知，昌运大业，仙众保之，乃命金文，扉命制期。
　　已上五十六字，每遇四时八节，飨祭家亲，暗念七徧，不书黑簿。智者勿令人知之恐轻泄也。
　　经传隐此法禁。
　　已上六字，说此三皇内文传受已，师不用功行及十日，天神不附。若传度非法，亦不得受。只依科所传，勿令人轻慢。
　　授及三皇，常游玉清，凶恶伏灭，永居山堂，青云从我，六癸存真，人若保之，六甲护身，勿轻我盟，必升太清，永命延寿，玉神扶形，万劫为仙，常处丹天，五岳四渎，川洞丹穴，社稷泉源，万灵布设，风伯雨师，星辰拥诀。
　　已上八十字，六甲六癸日，各念持三徧，五岳四渎社稷等神护助也。
　　凡有玄言，皇神秘传，写於缯素，藏於洞天，功归太真，福度千春，无穷劫过，海岳成尘，秘之斯文，五云覆映，兆民敬之，吁和昌运，持受清教，命延寿永。
　　已上五十六字，言三皇内文佩受之后，仍写篆送在山野洞穴之中。勿令人知，永保千春。
　　灵岳九仙，丹炎洞然，河魁天罡，护道玄言，妄泄伐命，殃及九泉，粉躯碎体，金文莫言。已哉矣慎焉。
　　已上三十七字，言三皇内文佩受之后，说论与人，轻意妄泄，殃及九祖，粉骨伤形，金文永隔。玄言三百一十五字。
　　地皇内文中
　　国合律法，四海咸归，飘飘玉虚，辟邪保神，万劫无虞，旁生国土，福皆沾之，却灭凶殃，福德堂堂，信钦明约，至诚修学，保神终年，归道舍俗，精勤仙录，山川岳渎，西南东北。
　　已上六十四字，行於山谷，寓於江渎，暗念一徧，能辟恶兽蛟龙、毒蛇精邪、魍魉祆怪之类也。
　　地皇秘印，和叶天地，三皇真言，福辉九泉，有情蠢动，皆属上玄，阴阳相生，物皆有灵，含识众类，皆合道艺，修饰虔诚，可期飞升，力感玄幽，无妄我求，学法精持，无使狐疑，岳渎水上，咸令护之，敬崇三文，是即为希。
　　已上八十字，遇有六畜及胎卵湿化等类有难，暗念一徧，死者解脱，生者安乐。勿令人知闻此真句也。
　　河海洪江，池源列张，人神动用，轨契五方，明星大神，高帝玉文，却绝险厄，护国兆民，名川龙神，摄祸去迍，岳渎名丘，太阴刚州，黄龙配列，依愿应求，阳明辅弼，道士俗流，知敬斯言，家属无忧，祆妄邪气，终不稽留。
　　已上八十字，净写一本，着姓名，埋祖先冢墓之间，以为九玄告矣。黑书白纸，外以黑纸封之，却亦着姓名是也。
　　处世求生，其道必行，历劫安畅，决定长生，善能保守，必见亨贞，诵之万徧，玉女下迎，王者秘之，合国咸宁。
　　已上四十字，说三皇之符文，念之百徧，保达地仙长寿。勿令同坛人觉，恐功不成。玄言二百六十四字。
　　人皇内文下
　　举目自天目心中明星月少小功曜乾坤而地祇斗授林震地户巽坎离午人门坤巳兑酉天门乾巳坎子鬼门艮戊头甲乙丙丁庚辛壬元丙上辛。
　　已上五十七字，欲祭醮，先写一本焚之。八卦二十位，外邪不悮犯，神明护门。不得令人见读。
　　乘天罡魁林人生阳哀人寿昌九天九土九人九命九真九道九术九生九渺九玄九要九成凡百一十七与超天张天公良世勿明。
　　已上五十一字，凡欲入山水摄邪精，黑书白绢上焚之水伏。勿令人知之。
　　命龙神九建除满平定房上明神知要屈命句扶明火三人光九天等神大出六鬼苍爻远命上拜必炎三石九王奸出勿勿必明三乾勿九九九天化九牛二人鱼罪世白无九同明出命左右。
　　已上七十四字，用雌黄书於石瓦上，埋於本宅住处四角。勿令人知之，招财神禄神也。
　　四石山狐出命昌门矣也女安於即言中耶聊六左扉九天九天九天成焉三矣此苍矣。
　　已上三十四字，依一篆於朱书白纸，每日空心焚之，灰水调服之。如神语言吉即吉，凶即凶。呵气治病，无不瘥矣。玄言二百一十六字毕矣。已上三皇内文，学道之士须佩带之，然后方始通神。如未受道箓之人，不得妄行。宜埋藏於名山岩谷之中，免遭天谴。此法本师不度，恐泄天机。同学之士，切令少言，恐毁谤灵文，於身有祸，生遭王法，死遭地狱。慎之慎之，秘之秘之。
　　太清黄神越章秘印
　　用雷震枣木心，於五月五日，或春甲子日，或夏丙午日刻之。
　　凡受持印者，以甲子日人定时，净室安置印，以煎饼、栢汤、盐豉，为三楪，供献，再拜上香。今日小兆臣某，上白　道君皇天太一使者。某今佩持宝印，愿内无疾病，外断诸祆，救护天人，除精却恶，所求自然，与道合同。上香三启，再拜　奏还。
　　太清黄神印图　方四寸八分　一寸二分
　　小越章印图　方四寸八分　厚一寸二分
　　九老仙都印图　长阔各方正　三寸二分厚　八分篆二行
　　上清九老仙都印，佩之登山，狼虎精怪自伏，江河风雨顺济。可管洞府仙官吏兵，狼不能害，虎不能伤，水不能溺，临大危难，必有善生。常人佩之，寿命延年，伏诸邪鬼，百恶不侵。治小儿夜啼惊风，及大人诸般疾患，并烧灰，用乳香汤调下，立效。催生下死胎，佩之安胎。妇人无子，佩之有孕。解咒诅冤枉，令人聪明，用之皆应。得之崇敬，慎勿轻慢。
　　太上黄神越章内法
　　师派
　　帅将元伯，福相火冠，金甲仗剑，朱衣朱履。
　　太玄符使章
　　召咒：玄英烈宏。
　　召符
　　存将吏从斗中降在目前，
　　左卯文，右执符，视将取气吹符上，或精去处用秘咒。
　　黄神越章秘印，能制伏万邪，及诸祆怪灾害急难，拜见国王大臣，并皆欢喜，所求遂心。常带腰袖间，阴兵护助。不可乱传非人，恐遭天谴，殃及九祖，后悔难矣。
　　越章咒曰：
　　太上老君黄神越章，斩伐天地鬼神吏兵，何敢承当。东岁星、西太白、北辰星、南荧惑，大圣化，灭鬼精，诛盗贼，伏万兵。仙童玉女天地灵，张星驱摄万邪气，井柳星传角星平，魑魅治命会帝庭。三五治邪气，掇死籍，上生名，罡武灭，乙神精。天仙降下弟子越章。急急如太上老君律令勅。
　　印章咒曰：
　　黄神天章，帝庭黄神之印，摄鬼精。东斗建节由岁星，南斗治命辟万兵，西斗魁勺鬼精，北斗束精告帝庭。黄神斩鬼与气并，中斗大魁荧惑星。角亢治气都会名，张星火毒除万兵。大圣化神杀气横，牛历箕斗护身形。罡武上帝寿五星，天皇使者斩邪精。太上赐臣某黄神印章，急急如律令勅。
　　杀鬼咒
　　太上老君，教我杀鬼，与我神方，上呼玉女，收摄不祥，登山石裂，佩带印章，头戴华盖，足蹑魁罡，左扶六甲，右卫六丁，前有黄神，后有越章，神帅杀伐，不避豪强，先杀恶鬼，后斩夜光，何神不伏，何鬼敢当。急急如律令。
　　勅瘟咒
　　勅东方青瘟之鬼腐木之精，南方赤瘟之鬼炎火之精，西方白瘟之鬼孔金之精，北方黑瘟之鬼渊池之精，中央黄瘟之鬼粪土之精。四时八节，因旺而生，神不内养，外作邪精，五毒之气，入人身形，或寒或热，五体不宁。九丑之鬼，知汝姓名，急须速去，不得久停。急急如律令。
　　谨按祖天师汉安四年，在蜀与六天魔王战，夺二十四治，与会盟青城山黄帝坛下。使人处阳明，鬼潜幽暗，令六天魔王领归北都，八部鬼帅领众窜於西域，五行之毒气从兹而释之。析石为契，作天地日月之形，置之于绝崖，仍以神印封鬼营匝，使不得相通。今以神符刊行，善信宜於净室香花供养，自然驱瘟辟恶，集福来祥，惟加至诚，无不感应。龙虎山正一元坛谨白。
　　抱朴子曰：古之人皆佩此印，能辟虎豹及诸山兽。以此印封泥，置四方各一百步，则虎狼不近其内也。若行见新虎迹，以此印顺则虎去，逆则虎来。非但虎狼，若山林庙座血食之神，能作祸福者，以印封泥四方块，其踪迹不能复神矣。昔有石头，头有大龟，在潭为精作祸。有道士戴炳者，以封泥数百块，乘船掷于潭中。良久，大龟径长丈余，浮出不动，小龟罗列水上，其受祸者即安，今名为龟潭也。若服此文，存心中赤童卫持，作二十四息。书符可高五寸，阔四寸，作二十四，则使百禽恶兽奔走，止之则止，使之则使。不但虎豹，以此符封鬼庙屋，大验。
　　太上曰：欲役鬼神者，先取鬼箭、鬼曰等分，各二两，阴乾捣为细末，用桑脓汁为丸，如梧桐子大。每服七丸，早晨空心服之，浄水吞下，临外又服七丸。至七七之后，一切鬼神八吏、六丁一玉女，皆来朝拜，狮虎皆受役。七七之后，不可再服。凡服，取旺方气一口，念咒曰：
　　百药之精，眼见鬼形，役使八吏，并及六丁，驱使鬼神，立即通灵，延年益寿，永得长生，白日升天，飞腾上清。急急如律令。
　　旺方谓春东、夏南、秋西、冬北。邪治病至诚用之，无不感应。
　　护身符身
　　五岳真形符
　　东岳泰山，兖州之镇，号曰蓬玄洞天。在泰安州。徂徕、长白二山为辅。封天齐大生仁圣帝。
　　东岳
　　东岳真形符
　　南岳衡山，荆州之镇，号曰朱陵洞天。在衡山县。潜山、霍山为辅岳。封司天昭圣帝。主治水之要。
　　南岳
　　南岳真形符
　　西岳华山，镇之#1，号曰总仙洞天。在华阴县。地肺山、女几山，二山为辅岳。封金天顺圣帝。主羽翼之事。
　　西岳
　　西岳真形符
　　北岳恒山，并州之镇，号曰总玄洞天。在定州曲阳县。逢山、抱犊二山为辅岳。封安天元圣帝。主五谷果熟之事。
　　北岳
　　北岳真形符
　　中岳嵩山，号曰司真洞天。在河南府登封县。少室、武当二山为辅岳。封中天崇圣帝。主地土山谷之事。
　　中岳
　　中岳真形符
　　三皇内文遗秘竟
　　#1镇之：当作「雍州之镇」。
　　
