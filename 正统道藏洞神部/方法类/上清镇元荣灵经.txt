上清镇元荣灵经
　　经名：上清镇元荣灵经。撰人。一卷。底本出处：《正统道藏》洞神部方法类。
　　上清镇元荣灵经
　　太上受与仙公天目山，修行了道，白日升天自在。
　　太上曰：凡为通灵，此法元日为始，余随所月建，而作其方。
　　上文，朱书纸上吞之，然后可行余文，神验。咒曰：
　　黄帝太甲，运神追灵。精气助我，神仙佐形。急急如律令。
　　先斋五日，以元日丑时用三谷，谷烛下元人之处，朱书符纸上七个，烧灰置一硕水中。用洗耳，闻鬼神语。洗手脚，即能捉一切鬼神。漱口，可与鬼共言。若饮之，能察一切鬼神意。元日洗讫，其日至暮不食，不与一切人言，不见畜生、妇人、孝子。其夜於庭中铺一领净席，头南仰卧，视北斗星。至夜半，乃见紫微宫内物事，及闻琴瑟之声，又见天地赫然而居，乃咒曰：隔居小人，至紫微帝君。毕，便闭目，鼻吸炁三次，存天炁入身。次口吸三炁，存地精入身。次口鼻俱吸黑三次，存人神入身。吸之法，一吸一通息，更通再三，乃开目视北斗，至日出便见，任食斋戒。至二月建卯，立坛为下法，合明天帝日二讳，朱书符三寸，五彩袋盛之，二月卯日，然后书七星，坛上佩之。
　　破军
　　右破军星符，星君朱服赤帻，朱阳从者二十五人，赤盖车。欲受知天下盛衰、帝王治否、与兵相攻，已知执仇边敌，及自兴兵，佩符人不见。凡有所宜，执酒脯，於星下立念，神即应念而至，不过五六句语。但所为事置口中唱集，鬼兵即应声至，使役由人。若不须，去符即散。欲知鬼名便问，立知。
　　武曲
　　右武曲星符，君服上赤下黄，十六人，赤车黄盖。学武艺，用月晦日夜，密处将弓一张、箭一只、刀一口，并持酒念，神立至，教人百事了去。
　　廉贞
　　右康贞星符，星君服白，十五人，素车盖。与他丈夫妻婚姻、田宅安危、习学道卫及家子孙与外人奸邪，问之通说也。
　　文曲
　　右文曲星符，星君服青，百人，青盖车。欲通未来、求长生、探灵芝者，依人定时，持酒脯祭之，问神指受人也。并忘失冢墓。并可问之梦中恶事为怪，非时风雨，星堕日蚀，地泉怪异，日月薄食，皆可问之。
　　巨门
　　右巨门星符，星君服黄，五十人，黄盖车。子欲佐弼君王、公候、二千石，逃遁凶疾所逼，又求仕不得，问如上法。诸学有所疑惑，药物不决，文字亏漏，问之。怀符而往，天之贵臣，爱男女，并亦问之。
　　禄存
　　右禄存星符，星君服上青下白，二十人，车盖白。子欲商贾求利，规觅伏藏，妇人求子，亡失奴婢财物，年有水旱，人寿长短，病人不愈，求官得失，与人争讼，持符而往，王侯敬爱，男女归伏。置符头上，人不见。安足下，入水不溺，入火不焚，刀兵不伤，事如前。
　　贪狼
　　右贵狼星符，星君服黑，八十一人，黑车盖，从者皆牟剑，令人怖畏。子欲行凶、恶凌他人子女、欲报冤雠、诸甚恶险者，问如上法。符下注姓名，密置门户前埋之，夜鬼神唤声不绝，去之止。姓名置屋上三日，野犴怪乌诸恶禽兽，皆集舍下，一十日灭门，去符即止。符下鳌下五日，医不愈，去之止。置符口中，官事自散得理。
　　右七星符，朱书纸上，方三寸，问神及余用符，但随心所作。下元生人有沉重疾厄、治不痒者，用酒祭之，后问神吉凶天晴，念立现形，勿畏也。符别有用，依文书符，并祭后见神，拜益善，不见不拜。元若紫微天帝，北极也，服变无恒，从千万人，不可轻问。子欲去死籍、益生名者，皆山居，绝五谷，弃所好，离荣华，避喧哗，舍声色，念道远尘，子能如是，方可受持，得预天帝也。朱书素三寸，日吞一道，三十六日毕。闭目思真一旦，肠化为金，骨化为银，功参天帝。久服不止，神化自在，无所不为，驾鹤乘龙，靡所不从，策役鬼神，寿天地同矣。
　　太上曰：此乃万行之本，召神之道，道士得之，神仙候圣，都亦不难矣。诸不能居山而有此文者，以朱书黄素五寸，符下书己姓名、生月，五色袋盛，置头上、衣领中，求官如意，财宝资生，恶道远利身，众人爱敬。受此符，升坛，朱书三寸。凡此符朱书，坛上灯八盏，香油八方，刀四口，坚四阶道也。符如七星，相去一尺二寸，以破军符随月建，置之紫微符坛中心。符下各安白纸一张，布一丈二尺，为座位，酒五盏，脯七碟，笺香火四，器皿皆异色。坛高四尺，安四阶道，作坛上铺设，人在坛南北正立，用揪板，上书章文。其坛或在庭中，若空宅中，皆无人之处为之，必须精洁，不可秽污也。
　　维年月朔日辰，大玄都正一弟子臣某，谨启九天尊君、大帝皇君、大极老君：臣质滞愚盲心，无所识於大道，错乱代乏明师，敢屈天仪，就臣斯座。再拜。
　　七星君一时在坛坐，目见了然，勿惧更启白曰：臣性顽无所识，虚承道法，戴天履地，志愿长生。臣又欲知过去未来，一切吉凶之事。臣又欲习学武艺博通，离合夫妻，规觅财产。臣又欲知代问不祥之事，遣之皆令吉庆。臣欲令所求者得，所作者成，行符灵验，求道得仙，治生利顺。毕后，天垂哀矜愍，受臣微愿。
　　复炉送神
　　常醮之时，七星临坐，天上现形，紫微令人见，不得别祭也。毕，自取酒啖，使尽。如不食时，埋之。器物中并弃东流水中，及章板烧了，符便吞之。扫除立坛，正服如常，一无所忌。后有疑似，问如上法。若欲学紫微者，皆如上文。
　　太上曰：凡为此文，法用天晴明无风云雨日，二月卯日。若阴不见，至三月建辰为之，或四月。一百日已上，加斋尤善。若能常用思念者，常来现形，数示人也。并取初建，以破军符随月建而置之。二月卯日依法。皆须酒脯，立念神名，见其所属之星，别祠之。有危，本辰常来救人，随人所在。
　　凡书符，以正月一日为之，余随月告。皆用鸡呜时，然三盏灯於北极下，以井水，用丹砂书之。欲书先面北立，启云：某小兆，谨启太上老君、天地日月、北极北斗。若为法都书符，即云七星尊神，余但随所求事某姓星尊神，清信弟子若干岁、乡里人。今受太上老君真帝灵符，愿灵符尊神来辅弟子某，愿求如意，所愿从心。启讫再拜，向北面坐书符。法常闭炁，勿令奔走，微微鼻内，轻出炁动。下笔闭炁，举笔出炁，不令头痛。
　　凡人，不问贵贱，年生大小，皆属北斗星君。记其所属星君，若有急难困厄，当呼其名，救我助我，三呼三拜止，其星辰即救之。若不记所属星君，通呼七星名，救护解之矣。此天道大要也。
　　子生人属贪狼，灵神子。丑亥生属巨门，贞文子。寅戌生属禄存，卫府子。卯酉生属文曲，世惠子。辰申生属廉贞，子衡子。巳未生属武曲，太车子。午生人属破军。太宾子。
　　右凡有急难危厄之事，向北斗下禹步三，呼此星所属名号，来救厄难。太上三甲玉策，补后缺前文，在上清秘法册内，切记检阅。
　　行病神符，能作一切卒病、赤眼、恶肿、丁疮。朱书此符，头、领中带之，去病家即见。至见之，香饼食祭，不用酒肉。
　　其神妇人，身着黑衣，手执桨曲，乘驴，姓专，一本云曹。恶来便以朱书，所患立愈。若欲重发者，青绢墨书姓名，置灶中烧之，其病即发。欲要治，朱书立愈。咒曰：奉请北君使者，愿乘驭来临此坐，请放病，勿以为过。急急如律令。
　　天策符
　　此神天帝之使也，其姓树可思，常飞行天下，知吉凶祸福，未然事一一皆知。此神似仙人，身着天衣，戴花冠，乘云飞行，能风雨，时丰熟。朱书青绢袋，当心前衣襟上缀之。策神见，问之，并知吉凶之事，不可再书。咒曰：日是我父，月是我母，五星是我兄弟，太一是我朋友。吾用天策神符，摄伏一切神鬼。急急如律令。
　　招神符
　　右符主收录一切鬼神，朱书，纸方三寸，卷密人家门上、墙屋坛隙之中，亦勿令人知见。师来未坐，其家亲丈人，一切并来，门神、户尉、灶神尽来人前。问吉凶之事，历代相报鬼姓名，一一言。取符来，其鬼神皆散去了。
　　圹野符
　　右符朱书纸上，若亡失冢墓，书亡人姓名着符上，置足下祝曰：幽幽就吾符衍，急急急令闭息。须臾其鬼即至，寻鬼而去，即知其处冢墓，大验也。
　　缚贼符
　　其神姓泉，善学人形，头上似驴耳，无口，膝行，后有尾，着黑衣，性恶，怒即杀人。彼贼及自被缚，以朱书纸上，下画一人，吞之。失物夜，北斗下噀水，咒曰：
　　东方青帝是青龙，急缚贼送吾傍。南方赤帝是赤龙，急缚贼送吾傍。西方白帝是白龙，急缚贼送吾傍。北方黑帝是黑龙，急缚贼送吾傍。中央黄帝是黄龙，急缚贼送吾傍。吾勑天策神符，令遣汝摄、诸神。若不从我还违者，缚汝自灭。吾叱神水东向噀之，流水竭。南向噀，火光灭。西向噀，金光缺。北向噀，山岳裂。上噀，天柱折。下噀，地户彻。噀一贼，万贼绝。急急缚，急急缚。
　　至明日，其贼自在门前，持所偷物立。师言去，放下即去了，噀水去了。昔东方朔大验。
　　神怪符
　　右符主隐伏怪起，取东方桃枝破开，长三寸，一片朱书，两片相合，缚之七匝，置其人屋上，当夜即闻鸠惊狐恶声，其怪即至屋上，去符即散了。昔太上受上皇紫微夫人，后世之人受持者，白日升云上，与众仙为友。
　　符博戏必胜，随纸广狭，依前朱书，安足下，男左女右，大验。
　　老子入山符，朱书素，带之横行天下。
　　符真人带之一年，乃可入山，精鬼莫敢近。
　　木解符，甲子日丹书纸上，化服之。正东首抱竹枝死，一日起去，置巾帻，卧处即把为。其身已去，勿回顾，远到他乡。
　　符带之见官，贵胜无不起迎接。
　　符主命，帛三寸，朱书，心前带之，敬之，大验也。
　　符远行，左足下所求题名姓。
　　符主治生百，剖析不止，贵朱书帛素，领中安之，大吉。
　　朱书下符，莫入秽及人见之，长三寸八分。阔八分。真人入山求采药者，以累为胜长。一尺二寸木板，书檄山符，持以行，必得神人迎，百鬼精不敢近，山精拜。
　　此符山居着白板门上，远方角中央，无不避之。
　　凡受法，正月建寅，二月卯。正月一、二月二、三月三、五月五、七月七、九月九戌时，用水一碗，净刀一口横水椀上，香炉一具，浄席一领，独室中净处，勿令人见，同志得见。在席上立，先礼四方，东方为首，礼毕香然。须取水净手面，噀洒五方毕，向东方七吸，云：东方青炁，入吾口中。三方同念，更礼四方，步禹左回，面南转向北，头转脚随。开天门张口，闭地户脚并，竖天柱舌向上。捻都监诀，以左手大指，捻左手掌根。行之时，净戒荤辛、芸薹、死孝、妇人秽恶之处，皆不得授。若遇即须解洗，所作神咒了，方不失一。禹步了坐，水漱口，呜天鼓三通，咽气下，新含清水，亦不得言。欲取气，住笔，作禹步，咒曰：
　　人皆浊，我独清。人皆去，我独停。人皆破，我独成。天张地分，我与之并。取文昌，游心星。登玄枢，自廉贞。食饮甘精，偕日月体。安宁乘，三凤驾。羽瑛隐，华盖藏。九天玉堂戏丹盖，青龙白虎附我边。急急如律令。
　　纳真符
　　通目符
　　天甲符
　　地甲符
　　人甲符
　　太上三甲玉策符文，与前本稍有异，故再书之於右，乃是纳真、通目、天甲、地甲、人甲符。
　　役使鬼神符
　　别本法书内，有使鬼神符一道，为本无，头尾错乱，故不曾书盖为传之不尽。师有侥幸，不肯传徒。徒有阴毒，不能尽达。二事未知，故书役使鬼神符一道。用庚辛日，桃木片三寸，飞此符於片上，向子地埋之，其鬼自见，与言语，所意如愿。
　　黑
　　白
　　上清镇元荣灵经竟
　　
