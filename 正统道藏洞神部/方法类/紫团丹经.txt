洞神部方法类 
　　紫团丹经
　　经名：紫团丹经。一卷，称紫团真人述，疑出於南宋时期。底本出处：《正统道藏》洞神部方法类。
　　紫团丹经
　　紫团真人曰：内药之道，在乎自己身中呼吸之所，神气之根，虚无之谷，心之下，脐之上。下手之初，淫邪尽罢，返照中宫，昼夜如不睡，元阳不漏，自然肾中火起，上朝於心，以真阳合於中宫，是为心肾交媾。百日功夫，结成丹头，三宫升降，河车运转，腹中气响，泥丸风生，丹田火发，遍体冲和。如有一时不守，一夜不坐，药财虚耗，火候亏缺，前功俱废，此名易遇而难成之道也。《悟真篇》云：独修一物转赢廷矣！所以千人万人学，毕竟终无一二成者，经年虚度，皓首茫然，反起虚无之叹。非修炼之过，实男子外阳而内阴，性好飞走，不能制炼。无名子曰：精气神一身之大本，奈何此物乃后天至阴之物，不得也#1天真一阳丹点化自己阴汞，安能凝结以成变化。此名难遇而易成之道也。以身心为坎离，以男女为龙虎，刀圭入口，一得汞得，聚而不散，炼而愈坚，回风混合，百日通灵。虽愚昧小人，行之立超圣位。马自然曰：说下手於中丑，令人大笑不合口。元来此物是还丹，往往交人天下走。太上曰：下士闻道大笑之，不笑不足以为道。《悟真篇》云：功夫容易药非遥，说破令人大失笑。此外药至妙之理也。内药之道，在乎一念不起，寂然内守，昼夜如一，有力量人，铁脊梁汉，久定成功，可以出神脱体，来去自由，谓之神仙。今之学者千万人中，无一二可成者，乃易遇而难成之道也。若内药外药，性命双修，先要入室静坐，明知中宫，安身立命之所，昼夜不睡，一心内守，身心肾交媾，五气聚於中宫，百日纯一，结成混沌丹头，状如鹦子，活泼泼地，一聚一散，升降往来，易为耗散，难得凝结。然后却取坎中一点，真一纯阳之丹，点化自己离中阴汞丹头，立作纯乾之体，所以一得永得，聚而不散，指日成功，形神俱妙。不必出神脱体，可以贯金透石，可以千变万化。然后静坐九年，性宗自悟，是以天仙之道也。
　　金丹秘诀
　　《易》曰：子巳六时，分作半周天，至妙行此水，行此火，亦取浴沐，在数六日，当三月，都计行水，亦午至亥，六时行数也。子巳六时，行火一斤一两一铢，二十四铢为一两，乃是一口也。水者，金水也，又名壶中酒。凡取水鼎，是二十四巳上，天在六时之数，只二时行了，亦在天时之数，只不得行过子。若差时辰，则药无灵验矣！若便依时辰行水火，合天地至妙，万物无一失。此火候乃上仙秘诀，不可轻矣！更与非人，返遭天谴。张真人云：遇人不传秘天宝，传与非人泄天道。传时须教传得真，妄传七祖受冥考。若无信心之人，金玉堆裹不可与之。且传此道，要保精养气，积行救人，孝顺父母，恭敬天地，报答国王水土。如此指日成功，与古圣齐肩。若妄意轻举，恐生尘障，不成。若依此妙道，飞升金阙，岂为难哉！我身在道，救拔七祖超升。道本无形，生育天地，道本无名，强名曰道。切宜敬秘，在在处处，自有神龙护持。张真人曰：三传非人，三遭大患，若轻慢泄漏，自身坠邓都之苦。后有同志好道之士，宜互相引诱，使人庶无夭亡耳！我命不由天也。西蜀芦庵子郁守一炼养秘方，此方上古神仙已尊根本深，敬受而宝之，使元阳深藏於紫府，令真精上奔於元宫。切在临机取舍，更兼七户牢关，八邪不入，诚为要道。如轻泄慢，自招阴谴，紫团真人二十八代矣！
　　古仙秘方
　　乌龙骨脊并脑，二十四两，好米醋浸骨，用火炙令焦赤，为末。
　　硵砂，半两。
　　大茴香，半两。
　　酸枣仁半两，炒去壳。
　　磁石，一两，火煅，醋淬七次。
　　石燕，三只制同。
　　浮石，二两制同。
　　胡桃肉，半两炒。
　　石莲肉，一两。
　　巴戟，一两炒。
　　鸡头菱肉，一两。
　　远志，一两去心。
　　肉从容，一两酒浸。
　　石菖蒲一两。
　　右为末，用黄雀二十一个，去觜、翼毛、足、肚藏，入好酒煮烂，去骨作糊，为九如桐子大，每服三十丸，空心麝香酒下。临期如水筒吸水，或如虫行，自下而上，其热如火，乃其效也。须服五七日，后自然报应。临时再服，大能关锁精房，补益元阳，闭之则真精自上泥丸，结成宝矣！
　　夫修炼之道，不离五行并阴阳交媾之情，是天地不交，万物无从发生；日月不交，不分弦朔晦明；夫妇不交，男女无所养育。惟在顺交则凡，逆交则圣。张真人云：女子着青衣，郎君披素练，见之不可用，用之不可见。夫妇若相逢，恩情自留恋，炉中火焰飞，真人自出现。吕真人曰：使神交而体不交，令内泄而外不泄。高真人云：交有时，采有日，采兮取兮须谨密。张真人云：劝君采取依时节。且西华真人论长生之法，直指铅汞真理，恐世人错见精津为铅汞，心肾为坎离，休妻绝粒，隐遁山林，准松啖栢，持咒饮水，念经吞服，皆失真一之源。欲望成还丹，如水网兔，绿木求鱼，画饼充饥，皆为空用。殊不知真龙者，乃日也，天也，汞也，木魂也，男也，圣人隐号为青龙。真虎者，乃月也，坤也，金也，铅也，魄也，女也，圣人隐号为白虎。是故真铅者，未经青龙点制者是也，多用癸年中间花旺之时，须用青龙剑取，万无一失。一口飞灵剑，两角还丹，只在锋头落。世人不遇明师指，累劫修身千万错。又张吕二真人云：采花心花药，层层艳丽，春折花带，饮琼浆酒，达此之时道始萌。时人莫晓花中理，一决天机直万金。故男子阴精，不得真铅不能结，须藉铅汞交合，返归男子元宫，成圆珠一颗。十月满足，脱胎神化。紫阳曰：十月霜飞丹始熟，此时神鬼也须惊。刀圭一粒，生於室内，大如石榴子，色若琥珀鲜。其丹只可服一粒，火大则止。吕真人曰：刀圭之粒定长生，须得真铅炼甲庚。火取南方赤凤髓，水取北方黑龟精。又云：一粒金丹吞入腹，始知我命不由天。服丹之后，全凭火候温养，抽添运用之法，不离偃月炉。又云：自有天然真火候，不须柴炭及吹嘘。又云：偃月炉中玉药生，朱砂鼎内水银平。只因火力调和后，种得黄芽渐长成。已上歌诗，尽真仙秘诀，依法修之，定登仙品。后有同志好道之士，得而秘之，不可轻泄。敬之！慎之！
　　紫团丹经竟
　　#1『也』当为『他』之误。
　　偃月玄金篇序#1
　　大道未分之时，不能明，不能见。视之无形，听之无声，谓之渺瞑，乃无象之道也。大道既判之后，而生太初，五行已分，两仪奠着，日月为魂魄，运五行於天地之间，列阴阳为气候，升降於天地之内。杵臼二星，见乎南北之源，乃乾坤之卦，会戌亥之间。日月朔望，阴阳交媾和合，而后万物生焉。万物禀於亥，而出乎无有，於壬子而发生也。人同万物而生，皆从天地之门户而出焉。乾者，天门也；坤者，地户也，伯阳云：乾坤，易之门户。人之生也，乾道成男，坤道成女，两情交感而禀其气。阳精为魂，阴精为魄，两精相搏而神生焉。是故圣人夺乾坤变化之机权，合男女阴阳之精髓，交日月变化之魂魄，聚五行三元之配类。所以混一气而合二仪，备三才而通四象，养之神室土釜，五行既具，其物自成。上古圣人，近世神仙，皆自炼金丹而升天矣。
　　神室炼养金丹第一
　　炼金丹须凭乾坤二气，递相制伏，凝结而成大丹。凡男子真汞，其性慕铅，纵然留住，遇火而飞腾，所以难制伏。惟得红铅，点其己性，或流散，更得白银已聚之，则凝而不散。然后烹炼以偃月玄金之炉，浇灌红雪玉膏，加以金水沐浴，得九十日而成阳丹也。鲍真人云：八月炼头冬．炼尾。高象先云：大哉！九十日功成可证矣！炼丹九十日气归，尽变为纯阳。张浪仙云：金乌没，玉兔生。高象先云：万物皆因天地生，既成纯阳之体，然后择其生金丹者於已成之后，服一粒，升天必矣！叵得圣人高诀已，丹经十万言，一览而晓，所谓一法通而万事毕。道不远矣！
　　采红曾炼为阳丹第二
　　惟收红雪，烹作白银，真精方住，元阳始结。炼成阳丹，为之命基，结作玄珠，为长生根蒂。然后精旺丹田，中有本元之气，通血脉流行。平叔云：金鼎欲留珠裹汞，玉池先下水中银。夫红雪产於金鼎月华之中，为之水中金，圣人名至宝。海蟾云：炼得宝成阳丹足。平叔云：此般至宝家家有。绿鼎气血海谓四海辐辏，又名水源，其经脉为海潮已，其来有信也，又名信水，其色赤，曰赤水，曰降气，曰黑铅，能生神而造化，故曰神水。与太阴同经，一月三十日，周而复始，上下两弦，朔望凡五日，水金生女人信水，一月之问来五次。水中汞生金则沉而浊，三日之后则浮而清。清者药也，浊者黑铅也。阴真君云：黑铅已遇采红铅。吕公云：辨水源清浊，然后知金木间隔。平叔云：不识浮沉定主宾。此其证也。三日后，第四日、第五日，采浮而清者，红铅也，又名红雪，又名水中金，又名白银。白银者，乃自黑铅而产出也。《参同契》云：铅性浮，银性沉。诀日：当夜半子时，自有霞光照鼎面，满室而明，铅含五彩，发辉於外，则光自照。海蟾云：回首循环荡，霞光满室生。吕公云：温温铅鼎，光透帘帏。紫团真人云：候炉中光气骈阗者，此下手采取药物，择师印正，当时日用法，采之药必成矣！
　　采取阴阳真丹第三
　　夫采取丹药，须已妙在转天关，番地轴，腾倒上下，已龟饮之用意，取之有药，直入绛宫，上朝泥丸宫，化成玄珠。《阴符经》云：天发杀机，龙蛇起陆；人发杀机，天地返覆，此之谓也。海蟾云：是时鼎安甲乙，炉列庚辛，转天关而玉衡停机，卷地轴而六爻共变；摩泥珠现双林前，捧过天桥，玄牝门开，华池内真龙还接。昔黄帝游赤城而获玄珠，离明索之不得，盖此道不可见而取也。后又使罔象索之而得，盖缘绝利一源，无所见，玄珠得於恍惚杳冥之间。高象先云：玄珠飞到昆仑上，子若得之求罔象。盖男子真精，谓之太阳流珠，女子降气，谓之太阴玄珠。若飞走不可拘制，犹言水银遇大火，即化为气而飞，惟得白银制之则住而凝结，如水银遇银则成砂也。以火养之，即化生金花也。阴真君云：金花解生天地宝，此之谓也。夫采红铅之药，谓之传丹，乃是红雪之传也。或入绛宫，或过三关，直入泥丸，自古上仙圣人，皆口口相传，不留纸笔。
　　还丹证明诀第四
　　凡人学道，先识还丹，必成仙矣！《奥旨经》云：只恐铅不真，铅真药自成；只恐汞不正，汞正药必圣。又曰：采有日，取有时，世人用之而不知。平叔云：八月十五玩蟾辉，正是金精旺盛时，金精即金丹，既得金丹，可指日成功。未成之时，只服一粒，便能点化身中阴气，立化纯阳为神仙也。故女者，坎卦之象，坎中有一阳，谓之坎男，犹如月中有兔。男子者，离中有一阴爻，谓之离女，如日中有乌也。平叔云：取将坎位中心实，点化离宫腹内阴。若得金丹药，服后度千春。又云：一粒刀圭五彩分，飞丹走入神仙窟。赵降真云：七返九还功毕后，只餐一粒到仙家。平叔云：一粒金丹吞入腹，已知我命不由天。海蟾云：一粒金丹，长生之药，乃成真一之道。《混元经》云：铅汞相投，神仙可求；汞铅相迎，道无不成。鲍真人云：朱砂九转慢成银，误杀几多人。夫还丹者，用真龙真虎，真铅真汞，和合於交感之宫，后依时日采而饵之，谓之还丹也。夫人者，是五蕴所化色身，地水火风，四大假合，以气为根，以神为本，以精为基。不悟宗元，一向沉迷，走失元气，丧坏本元，耗散至宝，仙道不成。是故圣人明还返，识浮沉，定主宾，辨铅汞，明火候，其道必成矣！还返者，乃大丹之首尾也。
　　九还七返配类和合第五
　　夫还返者，乃还源返本也，如或成大丹，夺天地之造化，凝水火之精魂，返复往来，而聚大药，贯穿上下，而成金丹。真一子云：真阴丹水火，调停百日间。阴真君云：太一阴之气也。鲍真人云：黄帝拜广成子，得真一之道。修金液还丹者，先取未用鼎器，身中红铅为丹头，后取已用鼎，身中白银结金华，炼成纯阳。再投於交感穴，乾宫之内，养胎十月气足。凡用三周而毕。
　　《太上隐语》始青之下月与日。始青二字，人莫能晓。始者女胎也，青者丹主也。金液还丹，姹女真铅。又曰火铅，乃南方正色，真阳之所也。又曰九转丹砂，又曰朱衣仙子，又曰赫赫金丹，又曰交梨火枣。遇秋时而结实，故曰秋石。《混元经》云：红铅为白虎，首经此乐。人若餐之入腹，熏达肌肤，四肢和畅，三月通灵，修成大道。三千功满，铅凝汞结，水制火伏，至药乃成。还丹功就，虽未成仙，可以长生不死矣！其法要鼎器圆备，虎龙全无诸病，方可下手。切要三七已下，信水才清，玄关未闭。须半夜子时，有以感动，使其神悦气调，然后驱青龙与白虎交媾，少顷用七星剑取之，得入元宫，则还丹不日而成。玄珠白膏，元气盛而筋骨壮，与少年无异。许真人云：白虎才离玉洞门，赤龙跳出真珠海。壮元阳，如饮琼浆，古仙名为天酒。又日绛酒，又曰水中金，又曰金华。其物能结成珠，为天地之宝，故曰玄珠。人若服之，寿固天地，故曰王母仙桃，又曰生气返魂丹，又曰紫金丹，其芽得真土而生，谓之黄芽。黄芽者，天地中和之气，太一运合，七曜九宫，生聚神全而成，故曰阴阳根蒂。逍遥子云：捉得金精作命基，吕公云：当时自饮刀圭者，聚丹之法，后世神仙因时立名，故曰刀圭。传真人云：刀圭一粒丹，藏在室姬边，大如石榴子，样似琥珀鲜。取时须至洁，采日要心坚，吞下延年药，功名录上天。取丹得之顷刻问。逍遥子云：赫赫金丹一日成，平叔云：一时辰内管丹成。其刀圭在下丹田之外，玄门之内，一寸三分。其丹有红脉一条，上牵於心，下贴小肠。取丹时，必须用意取之，以物引之，就而逆之，如得活捉生吞。锺离云：推倒玉葫芦，迸出金玛瑙，活捉将来和壳吞。又曰：捉取龟蛇颠倒吸，《悟世歌》云：驱作赤龙头，猛把骊珠吸。古圣云：未服金丹，先服还丹，亦不妨也。太上经云：红铅黑汞大丹头。铅者，诧女之真铅也。黑铅者，女子之真铅也。先服还丹，后服金丹者，是谓将红入黑也。故药两般总成玄，火龙变化成神仙。还丹之法，妙在七星剑诀中，其下手诀法，在师口亲传。
　　红铅黑汞作丹头第六
　　夫炼金丹还丹法者，全在《混元经》中，又复得真师指诀，不遇真师，修炼难成。《混元经》云：混沌未判，元气已分。则一物分为二象，二象者，阴阳也。阳气上升於天，阴气下降於地，其中则人生焉！人生则男女别。凡炼金液还丹，先须取男汞女铅，养而成丹，二气再合为一，犹如混沌未判之先，刀圭配合，遂成还丹。若服一粒，寿同天地。庄子云：凿破混沌，擘裂鸿蒙。古圣人云：造丹者，从二从八从一。其法以铅汞各八两，二者合为一斤，成丹字也。盖二八者，阴也；一者，阳也。自二八以上，二十以下，调之为炉鼎，养之为火候。其法也，候信水才清，玄关未闭，青龙於神室中，与白虎交媾，阳精入於龙宫，即成丹结胎也。怀之十月，勿令丹母受劳苦，当用心安体泰，丹无不成。十月满足，有时日，紫河车自降也。七日之后，其丹从上宫左而出，以脱丹之法取。法用香汤沐浴，上坛礼谢三清上帝，十极高真，太一真人。毕，然后服之。其仪式具在《混元经》下卷，谓之龙虎篇。世人莫晓，既服之后，换骨化肠为筋，神清精固，阴气消尽，阳气凝真，乃为纯阳之仙。吕公称为纯阳真人，赵真人云：不识阳中物，谓一者，在二八之中也。二八者，二八之女子，身中隐真一之道，其一隐於玄关，盖如女人与太阴同经时行，乃一月一周天。故烟萝子云：三日庚生户闭，金生於水，至於上弦半明，十五日、十六日，金精壮盛，魂魄圆满。谕女子十五十六时，天癸至，阴精盛也。世人言上弦初七八，下弦廿二三，自上至下，定其数为十六也。鲍真人云：二八垣娥更温柔，平叔云：月才天际半轮明，早有龙吟虎啸声。便好用心修二八，一时辰内管丹成。又云：前弦之后后弦前，药味平平气象全。探得归来炉裹缎，想时温养自烹鲜。取丹用八月十五日夜，风清月白，此乃是金精壮盛之时。当夜半子时，阳生之初也。高象先云：采有时，取有日，采兮取兮须谨密，莫使骊龙惊觉来，天真丧尽玄珠失。采有日，取有时，世人用之而不知。自古神仙达士，皆因炼养金液还丹而成。恐泄天机，托名外丹。后学不知，只求外丹烧铅汞，以望成仙，不亦远乎！高象先云：世人不识真阴阳，茫茫天下寻龙虎。平叔云：休泥丹灶费工夫，炼药须凭偃月炉。炉者，金丹之匡郭，后学乃以偃月炉有上下弦时，可以取药，错甚矣！高象先云：但得寻偃月炉，予不避天谴，使后学明修丹之要，着于后。
　　偃月炉养丹火候第七
　　养丹火候之诀：炉在身中交感宫。《混元经》云：白虎元宫，纯阳之所，故日乾宫。能使太一含真气，故曰太一宫。白银於此而生，故曰水银坑。玉洞之中，化生金华，故曰金室。真土之所处，故曰土釜，又曰戊己门。金丹从此而生，养之乃成变化，故曰神室。其池生水，故曰华池，又曰神水，又曰紫府门。门中有三山，左山名甲山，山中有门，名曰甲门。右山名己山，山中有门，名曰己门。门中有山，名紫金山。紫河车从此而出，水之源也，其物自甲山甲门而出者，曰希夷路，曰三华路，曰白雪路，曰乌飞路。自己山己门而出者，曰曲江路，曰五彩路，曰黄芽路。吕公云：曲江上，见月华莹净，有个乌飞是也。盖缘甲己土者，乃真土也。平叔云四象交加戊己中，高象先云莫若先敲戊己门，以其神室土釜，乃真土也。甲己真土，又得神室土釜，二土合为刀圭。世人不知女子水宫，与太阴月华同经而行，度数亦五日一候也。凡一月六候，三甲己也，遇甲日则甲门开，遇己日则己门开，遇二合日则紫府门开，乃信行也，此五日之候也。高象先曰：奇哉！三十辐共一毂，乾坤造化时，阴阳交五六。五者五日一候，六者一月六候。修丹之士，火侯最难。平叔云不将火候着於文，青霞子云六百篇中无限事，岂教容易泄天机。大凡火候在甲己六日之中，半夜子时，遇甲日即右偃其炉，取左门之气；遇己日即左偃其炉，取右门之气。自古神仙宝秘，不露此说，不彰此法，第名偃月炉。平叔云：偃月炉中玉蕊生，凡温养之法，其要在防危虑险也。吕公云：进火工夫牛斗危，平叔云抽添运用却防危，《阴符》云：火生於木，祸发必克也。切忌之！以此为戒。譬如世间有国，国中有主，以文为左，以武为右，邻国相侵，须用御兵之将。将得印而掌兵，兵得器而用事，兵印者，乃军中之命也。既有将而统兵，命既行，可百战百胜。凡战者，先击鼓，夺旗以为上功，既胜之后，粮食盈满，河车搬运，直入泥丸。既入泥丸，必须三闭，三闭者，上门神不出，中门气不乱，下门精不漏，是为三闭也。三闭已住，须用搬运，乃曰肘后飞金精也。许真人云：华池会饮颜如玉，飞过金关脸似莲。金晶过三关，得入元宫，见金丹更不飞走，自然伏也。夫印者，火也，火乃炼丹之本。凡炼金丹，须以火候，犹将有印而主兵，其兵不乱。凡甩火候，不可令水火有差，差之则大事去矣！五印者五事，五事正则心不动，心不动而物不走，物既不走，丹必成矣！ 
　　是书非金丹大道也，未闻有御女而获仙者，故存此以警其惑，实非修仙者之务焉！ 
　　偃月玄金篇序
　　#1原书与紫团丹经合为一处，据内文当分开。
　　
