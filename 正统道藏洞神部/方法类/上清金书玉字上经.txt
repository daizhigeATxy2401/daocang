上清金书玉字上经
　　经名：上清金书玉字上经。又名《金书玉字洞房上经》。撰人不详，约出於东晋南北朝。据称乃上清紫精君、皇初紫虚君之经，上相青童君传授。内言存思北斗九星及洞房神君之法。一卷。底本出处：《正统道藏》洞真部方法类。
　　上清金书玉字上经
　　方诸官青童君传
　　头上真星，兼思洞房神，右足指帝星，左足指尊星，临存时小屈左足，以对於星也。左手把北台，右手执璇根，密存祝讫，而卧北斗中也。行之九年，除死上生，名刻方诸府。行之十八年，九精来下，云车见迎。璇根，纽星之精名也。北台，元星之精名也。
　　卧息九斗之内，心愿飞仙上真，荫庇华盖之下，白日乘云登晨。
　　右二十四字，太上刻峨嵋玉房东壁，字文本古文，不可解，今出之。
　　青童有言：作洞房，面有三阳，两巳纵横，鼻为天山，仰望明堂，神关紫户，遂见洞房，方圆璧立，一寸正方，静存斗精，来安其中，照荫赤子，无英三王，乃成飞仙，乘玄驾龙，上造华辰，驱使玉女玉童，要道毕矣，密奉密行。
　　方诸宫青盖紫童，始昔施行洞房，偃息华辰，卧起九精之内，拘魂魄於北斗上，是以号斗中真人也。先师往受上清紫精君、皇初紫虚君《洞房上经》，青灵阳安君以传中央黄老君，三天太一元君，即造太玄主仙府，使定金书，刻玉字，名曰洞房上经。玉皇以付后圣李、彭二君，使与骨命应得仙者，按而行之，列名元图，刻生除死，飞行神仙，谒为后君之官，以佐来圣李、彭二君。於是二君以金书洞房经一通，付西玄宫洞台内诸得道真人，以传授当来成仙者。於是二君以玉字洞房经一通，付方诸官及玄洲仙都府，使教宿命骨名当得道者。后圣二君乘太虚之舆，浮游十天九洞之门，须期运告会，乃治为帝，理真官於神台，教种人於太平。二君皆逆已察陌万兆宿命善恶，飞揽虚玄，知学仙道士可成与难。若心诚志专，固慕神真者，终年惓惓，情无倾动，灵鉴形骨，已有仙名玉录者，然后二君意同，於是子乃得此书。得书行者，骨命已定，玄阁录已有生名仙籍故也。后圣二君，常藏影匿端，初不自传，但使因缘致往，令彼其於遭值，得此神经耳。或书出凡庸，或出於俗浊之人，此辈虽有此经，而不行也，所以为人受阴教而使役也。故骨命有仙分得书者，多由历因，致以获於此。或遇真仙之人，先受书期尽，应出传之年，已审视形骨，乃有授子者。子其懃念飞仙，坐起祝之於心，行之久久，子自得此经。子不可谓书出非所卑贱之间，而蔑其文，轻其授矣。此皆是后圣之玄命，阴已处分，应得道之审，故与於子也。今所宗奉，所以承二君之意，故敬及卑贱也。亦如世问师主宗者，皆致恭敬，师主岂尽高贤哉，盖远宗其根心耳。静斋七日，乃受此经，修行谨戒，奉而按之，不得杂处秽俗殗乱之人，密而行，使不觉，外同俗，内镜灼，如是始可与言洞房之事也。
　　此龟山真母要诀，以勅西城王君。二十八宿仰系於华辰，管运于四方之神。按四极四真之科法，太上洞房金书玉字之信，皆当立裂缯之誓，为不妄泄之约也。受得此经，以青锦之帛三十二尺，以奉有书者。四方之数各八，合三十二尺也。有书得此帛，又分以师，如口诀。若先受之於真仙，迹绝无踪者，则所分无由而致，受之乃为施散，供道用可须者。又不得以外供杂碎。上皇告盟，重用金青札，所谓盟青帛也。九素经曰：子受金青，上已刻名，慎无他散，以求富荣。斯其义也。市此金帛，每令上好者，不可苟合以解责，玄中亦当审子情状矣。此皆太上之书，皆有定科。初听一百年得一传，七百年中得三传，过此不得复出。传非其人，过限妄授，皆为泄闭。泄闭，其祖父母以下受考三官，身死天刑，乃为下鬼。王君云：百年之内有二人可授者，亦听，要以七百年内三传为誓。
　　斗星者，太极之紫盖，玄真之灵林，九皇之神席，天尊之宴房也。子行其道，位为仙宗，得飞八景之龙，上造太微，出入紫庭，宴息北斗，飞旋洞关，俯仰玄盖，呼吸华辰，得乘流景，以造三玄，出入紫房，遨游太元，名上金阁，列为真人。
　　暮卧，先存斗星在所卧席上，令画像按而存之，如上法。令我头首九极，使真气入於泥丸，足蹑尊帝二星，常心念飞仙，令高上拘我七魄，太微制我三魂，左手把北台，右手执璇根。行之十八年，必色反婴颜。一旦忽有九星之精，变成上帝九老之公，并俱来下迎以玄景飞龙，要以真铃，乘八舆琼输紫羽华盖，导以仙官，前啸凤呜，后作天钧，翠衣青带，白日登晨，玉童玉女。乃为执巾。
　　暮卧，常密三七叩齿，咽液三七，阴祝曰：九星太精，北极真君，益我精胎，强我三魂，左引日华，右拘月津，辰中黄景，元虚黄真，使我飞仙，上登紫烟，神虎玉符，常守生门，万邪伏法，受炼斗君。
　　平旦欲起，常密二七叩齿，咽液二七，阴祝曰：天元上一，斗中七童，上清紫精，在兆身中，华辰紫盖，太素玄宫，后圣灵气，下入洞房，使我飞仙，得行太极金堂。
　　暮始外存星之时，皆先阴祝星名，然后存星耳。祝曰：
　　第一太星精，名玄枢，愿某飞仙，乘虚驾浮。
　　第二元星精，名北台，愿某飞仙，游行洞台。
　　第三真星精，名九极上真，愿某飞仙，得治三玄。
　　第四纽星精，名璇根，愿某玉名，列为飞仙。
　　第五纲星精，名天平，愿某飞仙，登行上清。
　　第六纪星精，名命机，愿某飞仙，名书太微。
　　第七关星精，名玄阳，愿某飞仙，得使玉童。
　　第八帝星精，名高上玉皇，愿某飞仙，得登后圣之堂。
　　第九尊星精，名太微帝君，愿某飞仙，得入丹瑶玉房。
　　右九条，以次祝毕，乃存星而安卧斗中也。然后又密叩齿咽液，祝九星太精，北极真君之说也。
　　所存所祝都毕，良久，乃存斗星之精，忽然入洞房之中，光照一身，洞彻五内，三关百节，皆令赤光赫然，祝曰：洞房元精，赤子太尊，斗光华盖，来照泥丸，保炼骨血，拘魄制魂，使某飞仙，乘云登晨，上朝玉帝，太一元君。都毕也。
　　所外斗星之像，但分精入於泥丸耳，非又去此适彼之意也。是为席上、头中两处皆有耳。
　　青童君曰：卧北斗阴精，致仙使灵，洞房致北斗阳精，使五藏自生，遂得乘景，游行上清。如青童君之辞，北斗有阴阳二精神也。恐亦喻人之有魂魄二精矣。北斗之星，覆盖华辰，精辉九道，光荫十天，阳转九九，所以高尊，世人唯见七星，而不见其二，其第八、第九，皆是帝皇太尊之精神，玄隐内镜，保制天魂，灵光炜灼，为此七星作镇，但不照於世间流俗荣名之人耳。诸成道高仙贵真，及上清、太清之官，乃得见之，见之皆不得妄道。既见之后，高上玉皇、太微帝君乃当诣子，授子真官。俗人跳脱，亦有误见此二星者，见者慎勿言见也。
　　太上神录曰：诸见北斗高上太微一星，皆增算三百年，见二星增算六百年。但俗人多秽，未致於二尊来降耳。此星乃大於七星，光皆紫华，有异於常，焕焕甚可畏。见者皆当拜，叩头请乞。常以月三日、二十七日夜，窃候之，勿令人知。诚心久久，无不见者。星有三精，故用二十七日也。太上法，诸妄说精名，及见而泄者，身被兵火，卒而获考地狱，生死父母，得罪三官。秦时徐福，本凡人也，亦悟见二星，乃不敢道，遂得增年，於是始信天下有仙，乃知学道耳。韩众、司马季主，及中岳真人孟子卓、张巨君，逮尹轨之徒，皆亦得见之者也。汉相国霍光，家有典衣奴子，名还车，粗知书，曾见光严具中有短卷书云：常以月三日、二十七日，使窃候北斗，数数为之，当有所见，见而拜，拜而请乞毕，勿传，皆增年三百岁。於是还车密识，常试视之非一，忽见二星在斗上，光明非常，乃拜而还，还车遂得增年六百。此奴小有意而无大志，遂不学道，唯盈年於未死耳。此语出王君，君以传大茅君。
　　上清金书玉字上经竟
　　
