天老神光经
　　经名：天老神光经。宋苏登撰。一卷。底本出处：《正统道藏》洞神部方法类。
　　天老神光经表
　　臣闻人不见形，凭诸水鉴。事不可预，明其箝兆。蓍灼是虚，尚假精意。水鉴虽彻，资其目成。故形以目窥而见微，兆以识察而观妙。斯事毕举，孰可仿之。如有一阙，则难依据。臣性识愚，劣艺术浅。薄览於异书，颇知至要。只如目前者，定近远，察是非，辩青黄，知善恶。上观乾象，中测人情，下鉴坤维。斯等，莫不皆由目中光也。若能见之，战斗出军涉水陆，即目下炁黑。若光去目，患难立至。则上不能见辅星，中不能辩亲疏，下不能观万物。此神光去矣，其不睹斯妙。临患之时，夫何悮哉。颇有云：为兼以昏晦，若能存神光於目眦，察辅星於武曲，则不劳蓍灼。休咎预分，未接兵戈，前知胜负。其文省而易教，其理精而易通。固可以去危就安，转祸为福。是知高祖心动，卒兔迫人之谋。赵襄马惊，悬知刺客之状。古来贤哲，皆宗师旷。晋平张良，受黄石之要。此乃传行世代，历载既深。文字或谬，语有其繁。臣窃不自揆，辄次之，以此成一轴，号曰《天老神光》，谨进於阙庭。臣熟知陛下圣虑明畅，妙理精通。然臣今敢闻，以繁听览。臣恐陛下，以此微细不纳。宸衷臣之愚直，实以为保护。圣躬莫不至斯，道危难之代。实以保身，临事便知吉凶。固详察不鄙刍荛无任忠懃之诚，谨冒死奉表，谨献以闻。臣诚惶诚恐，死罪，死罪，谨言。
　　贞观七年月日，右仆射卫国公臣李靖上表。
　　天老神光经
　　右仆射卫国公李靖修
　　晋平公问师旷曰：凡人出行，将兵攻击，胜负命之，存亡可预知乎？对曰：须察北斗之星傍辅也。若欲克战将兵，暮不见此辅星，不可行也，大凶。若有疾不见，限期将至。平公曰：天阴不见，将何以明休咎？对曰：不见当视神光，不见神光，不可妄动。平公曰：神光若何？对曰：常居目中，於阴暗处以指刺之目眦，头摇指可见其辅星者。众共视之，独不见者，是辅已去，必大凶。夫人身疾病目不见者，只在七日内死。此道微密，可谓独见之明。平公曰：善哉。乃刻玉版，藏之於函，常披览之。黄帝曰：心动目瞬，悬知性命吉凶。天之明，以日、月、斗为候。人之明，以目为候，以心为主。若能知之，全身保命。夫鼻目神合於心，故先知察之。心动目瞬鼻酸，神光去者大凶。或要知贼人、奸人，须存神光。光青白者，奸人。黑者，贼人。凡行，心动目瞬鼻酸者，即存神光。神光去者，有贼在前。一瞬一里，前必有贼，可备之。凡行至他邑，欲止住者，先存神光。无光者，勿入其舍，必有忧伤。
　　师旷曰：光黄及赤而圆，有德有喜。白者，有伏兵，於人有丧。青缺者，有忧。里一者，有贼及病、兵矣。若居，坐卧不安，且存神光，不见须急去。凡夜卧，要知吉凶，可存神光。将欲征伐者，上观星象，中别神光矣。若欲渡水，宜可存之，不见者，不可渡也。若出行不见者，不可行也。若临食不见，不可食。若欲饮食时，心动鼻酸目瞬光去，同伴欲害己，慎之。若舌动唇瞬光去，子欲杀父，奴婢杀主。心动脐瞬光去，子欲害父。心动光去肘瞬，妾人为贼。心动掌瞬光去者，贼是亲戚。心动惕然光去，弟欲害兄。心动右足下瞬，利行。左足下瞬，公中有事。心动颊瞬光去，贼是交友。心动目瞬光去，妻妾与外人私通，欲来相害。心动光去，急离住处。又存神光，左目有光，左路通。右目有光，右路通。两目皆有，可往。心动不乐，避上下兵，有相争事。若目无光，耳无故鸣，坐者急起，行者急走，有人欲来相害，是为精魄藏耳。左目瞬，己身事。右目瞬，他人事。鼻酸耳鸣，怪忧立至。夫上士死前五日，光去魄亦去。凡人，魂藏於鼻，魄藏於口，故合於身。神光出於目，精气合於神。所去之处，须谨占之。昔轩辕欲崩，光去十日。周孔，皆先五日。近代烈士，三日而已。光藏於目，声藏於耳，精藏於阴者。而限期将至，何为不在？耳无声，目无光，阴不起，其贼主来，随明避之，大吉。
　　岐伯曰：於阴暗处，以手掩目，存神光青者。忧白者兵，赤者德，黄者喜，里一者凶。刘根曰：光白者，亦有德。甲乙日主目，丙丁日主心，戊己日主腹，庚辛日主背，壬癸日主踵。以此日，其有心动目瞬存光。无者，贼欲谋人，可备御之。甲乙日心动者，贼为人身小而长，苍色，好言语。丙丁日心动者，贼为人壮，赤色，蓬头广颊。戊己日心动者，贼为人鼠肥肚大，不言语，发黄。庚辛日心动者，贼为人广眉大鼻，能喜言语。壬癸日心动者，贼为人身长头小，里一色，好渔猎。若能备之，则万事必成，避兵除害，天自与之利矣。光眉间五日一存，命之长远，独闻之声，为之耳鸣。精神不调，赤子大惊，悲思不乐，欲归於天。以手搏耳，赤子还返，耳鸣之时，即存神光。黄帝要秘，专行全身保命。凡人耳鸣，闻叫唤啼呼及雷鼓声，若鼻中闻臭气，腥而并凶，可斋诫沐浴，暮向本星禹步三，呼曰：巨门神子，轻门神子，禄存子，户错子，衡不云子，霸治子，大柜子。
　　常以此法言，无殃矣。若有难，便呼其所属星名，云来救我，三呼止。第一午属破军，二巳未属武曲，三申辰属廉贞，四卯酉属文曲，五寅戌属禄存，六丑亥属巨门，七子属贪狼。
　　禹步法
　　老氏云：凡人住处，宜存光察辅星，武曲傍小星也。见之则吉，不见则凶，亦内保百日。见之则百日内无官灾、口舌、患疾、死亡，故曰保百日。若天阴不见辅星者，於暗处存光。若不见，细推求四方寻之。每辰及夜，常能存之，长生矣。
　　天神覆斗神咒，用保身护命，百年之荣寿，非人勿传。咒曰：团团告报四方、天地、日月，此处行冈，火急捉取鬼王。人人缚勒，摄取强邪。吾今未觉，不得分张。麒鳞万队，尽散五方。谨请二十八宿星官、三十五星头，上立速速下来，在臣傍年。逆人符鬼，专在此拦，截作妖祥。星官唯覆斗，反缚叛逆人形，口云急急急急，便覆斗。一步一星，乾元亨利贞。
　　□□□□□□□。
　　告玄图
　　丕哉天道，垂范显乎，然不可智知。自古人知者其道昌，不知者其道亡，而况於常伦。而己敢不量力，度德铭心，忘形穷索幽微，编为图籍，如列诸掌。依此行之，至诚必应。分位置席，一一备载。将来君子，宝而秘之，以贻后代，勿示凡愚之人。得之者固不在於外求，修之者亦不在於他人。《阴符》云：宇宙在乎手，万化生乎身。凡八万三千一百昼，三千一百星，夜八万星见。以四斗星官，每夜抽三斗，在北斗下当直。
　　乾星求谒至尊，宜用月初二日衙宿。
　　纸钱一贴，状纸七张，鹿脯三楪，酒三盏，灯七盏，香一炷，面北方一行排。
　　右奉请乾星官降赴，领受薄礼，以应虔诚。谨状。
　　离星救危扶倾；宜用成日亥时。
　　灯九盏，香一炷，馎饦五椀，乳五盏。三行排。
　　右奉请离星官降临，俯纳丹诚，以救颠踬。谨状。
　　丙星祈福，宜用酉日申时。饭两椀并匙筋，
　　酒两盏，杂肉两楪，状纸五张，笔一管，灯一盏。
　　右奉请丙星官降临，受纳单献，特施福佑。谨状。
　　平星夷敌，宜用危日丑时。
　　酒七盏，香一炷，纸钱三贴，灯两盏，饭七椀。
　　右奉请平星官降止，领受奠礼，令遇敌必平，逢危返安。谨状。
　　寅星官攻击胜负，宜用定日子时。
　　酒三盏，香三炷，纸钱一贴。羊肉三楪，灯九盏。
　　右奉请冥星官降赴，俯赐领纳，使攻必克，击必胜捷。谨状。
　　出星道途通达，宜用定日辰时。
　　酒二盏，肉饭食二分，状纸三张，钱财一贴，灯两盏，香一炷。
　　右奉请出星官，降临就座，伏愿无所滞碍，道途通达。谨状。
　　定星安家保宅，宜用平日戌时。
　　羊肉炙五串，酒五盏，状纸五张，纸钱一贴，灯一盏，香一炷。
　　右奉请定星官，降临受纳，伏愿宅舍安宁，禄佑延生。谨状。
　　瑞星应梦，用天赦日亥时。
　　酒七盏，鹿脯七楪，状纸七张，红彩二尺，纸钱七贴，灯二盏，香一炷。
　　右奉请瑞星官，应梦贤圣，以将福禄。谨状。 
　　元星求大官，宜用己巳日巳时。
　　乳三楪，杂彩，各少许。纸钱一贴，纸三张，笔三枝，香一炷，灯两盏。
　　右奉请元星官，降临领纳，伏愿仕宦清吉，言发皆中。谨状。
　　正星摄心惬意，用壬午日丑时。
　　乳粥四椀，杂果子四楪，酒四盏，香灯各四。
　　右奉请正星官，降临领受，伏愿所求称意。谨状。
　　显星官祈官求名，宜用丙子日亥时。
　　内饭一分，纸钱一束，状纸一张，香灯各一，笔一枝。
　　右奉请显星官，降临领受，伏愿祈官必应，求名必遂。谨状。
　　七月星祈阴德，宜用寅日子时。
　　酒三盏，状纸四张，白练素三尺，素饭三分，香一炷，钱财十五贴，灯一盏。
　　右奉请月星官，降赴领受，伏愿所祈必应。谨状。
　　辅星安贱口，宜用辰日戌时。
　　乳七盏，灯一盏，纸钱十三贴，香一炷。
　　右奉请辅星官，降赴领受，伏愿贱类福寿。谨状。
　　大白星祈方面主，不拣日，大凡申酉日为妙。
　　汗衫半臂一，衫一，袴不魅肚一，袜一，一。
　　已上，并须三岁孩子样造。
　　右奉请大白星官降临，领受前件物并食酒乳等，伏乞令祈官职，必克所请。谨状。
　　灯席灯灯灯
　　灯酒一满椀乳一椀
　　灯乳粥一椀饭一椀
　　灯乳饼一钱财随意
　　灯状纸二十张香三炷
　　灯席灯灯灯
　　以前件铺设，但依所画字处着祭物。直须严洁，勿令前有猪狗及腥等物。所排比尤宜在意，所求必克。伏虑未惯者，更备录立成奏状，仪范如后。
　　召启十方一切得道应感神明：某年某月某曰，州县乡里弟子某甲，就某处奏纳某星官君钱，求某福。今正尔烧香启告，愿灵圣降下。令臣所启，上达某星官前，便执刀解秽云。谨请东方青龙真气入吾水中。谨请南方赤龙真气入吾水中。谨请西方白龙真气入吾水中。谨请北方黑龙真气入吾水中。谨请中央黄龙真气入吾水中。谨请东方木官解秽吏九人。谨请南方火官解秽吏三人。谨请西方金官解秽吏七人。谨请北方水官解秽吏五人。谨请中央土官解秽吏十二人。谨请天上地下解秽吏各十二人。谨请解秽玉童、洗浣玉女、香汤使者，请解天秽、地秽、人秽、鬼秽、沉尸白骨等秽。但眼之所视，耳之所闻，速令大秽归海，小秽归江，不得迟。迟当吾神气者死，背吾神气者亡。一秽不去者，斩付魁魍。急急如律令。捻香三遍。上香讫云。第一上香供养南斗星官，第二上香供养北斗星官，第三上香供养十方一切得道。
　　奉请某星官，慈悲降临，领受微礼，上香上酒再拜。
　　臣闻至理幽冥，启必应感。谨有文状，理宜申奏，宣读文状。如此三遍讫，烧钱及杂果子撒了，再拜祝。
　　右随官并请沾赖，以同欢悦。某以卑微菲薄，仰蒙降临，不胜忻悚。臣向来所请情状，伏愿采纳，记录词诚。臣以愚昧，不闲仪范。启言烦杂，忓忤威灵。并乞矜恕，克如所愿。再拜奉送。
　　诸神祝文。
　　第一上香供养南斗星官，第二上香供养北斗星官，第三上香供养一切得道。
　　玉华散景，金炉起烟。香云密罗，上冲九天。侍香玉女，上闻帝前。令臣长生，永为真仙。所启所请，咸乞如言。
　　又云：隔居小人，好道求灵。常见尊仪，愿赐长生。百二十年，无诸灾瘴。败中得成，危中得安，死中得生。应住宅吉，家眷安平。如愿之日，即不胜虔恳之至，稽首欢喜。
　　次宣状三通。
　　次念北斗咒七遍。
　　奉请某星官，慈悲降临，领受微礼。臣闻至理幽冥，启必应感。谨有文状，理宜申奏。次烧钱及状，洒酒撒果。
　　右随官并请沾赖，以同欢悦。臣以卑微，辄申菲薄，仰蒙降临，不胜忤悚。臣某向来所请情状，伏愿采纳，记录词诚。臣愚昧，不闲仪范。启言烦杂，忓忤威灵。并乞矜恕，克如所愿。再拜送。
　　背建向破覆斗。
　　大月，拇大指在前腰上，及先进左足，步之动冈。
　　小月，拇小指在前腰上，及先进右足，步之动冈。
　　大月禹步先左
　　天老神光经竟
　　
