元阳子五假论
　　经名：元阳子五假论。撰人不详。二篇同卷。底本出处：《正统道藏》洞神部方法类。
　　元阳子五假论
　　夫修身养命、学道求仙志人，若修行未有功行，但存一念，必以成就。功行未满，但住浮世或有邪魔、魍魉百魅、鬼怪精灵，见入於假，尽乃奔走，不敢奔来，作其患难。但依吾祝咒，焚香斋戒，静心默念，每假祝咒，各持四十九日。但有灾厄险难临身，速於默念一遍，以手捉一物而投避。或作游神，或分形化体，隐入木火之内，钻潜身入金中解，假水中下存溺。其有灾厄临险，当时投避除。以是天机，只合口口相传。余恐在世志学之人，必有悟忘，遂乃录写，传留於世。勿以泄漏，传薄器之辈、败道之徒。遇人不得隐匿，先又殃及九祖。不择人传，毁漏天机，沉埋九族，永为下鬼，不能受生。
　　金假第一
　　西方庚辛，白虎之神。九曜之尊太白，守位紫微灵星。惟命之主，体髓坚牢，七魄莫离，三呼即至，七召归体。刀剑分身，接骨续筋。后以化体，除其苦厄。听吾祝咒，应命而行。咒曰：西方庚辛，太微玄真。内应六腑，化为肺神。见於无上，游於丹田。固护我命，用之神仙。急急如律令勑。
　　其祝咒，庚辛日酉时，焚香起念，不得开口，以舌柱上胶，想念之可以，持四十九日。如有灾厄，不畎时日行，住坐默想念一遍，以手执刀，任乃分身，并无赤血，虽有白膏，而出凝结不流，过后却返，自然接续归还。
　　木假第二
　　东方青龙，属於甲乙。应春之令，岁星之兵。能生其气，芳药光荣。内应肝神，丞相之位。吾若有难，三呼即现。分化身形，远游诸处。要归本位，见物而至。咒曰：东方甲乙，青龙之室。金木相形，返为骨肉。真金镇定，莫离左右。分身隐匿，思之返至。急急如律令。
　　其祝咒，取庚辛日卯时，焚香默念，不令人闻，思之为上，可持四十九日。如有灾厄，不以时侯晨，速以默念，不俱行住坐外，默念一遍，逢木将身隐於其中，自免灾祸，分身而去。却要归时，思於旧木，便还归去，返至本处。
　　水假第三
　　北方壬癸，亥子之位。玄武为君，能生万润。光泽荣溢，内应於肾。列女之容，性命根宗。血为水号，变炼精气。本属是阳，阴中有火，济於浮世。吾若有灾，三呼应现。七召随身，入水不溺。土木扶持，魂魄各居。三彭自伏，入於九域。咒曰：星辰之真，玄武随身。勾陈左助，青龙辅弼。白虎扶持，腾蛇跨下。随吾躯形，思之还返。急急如律令勑。
　　其祝咒，取庚辛日子时，焚香起念，不得开口，只以默念一遍，可持四十九日。如有灾厄，不以行住坐卧，默念一遍，将身入水，免其灾厄，不以多少日数水下安居。却要返归，想，於肾气，自以出水，免其灾厄。
　　火假第四
　　南方朱雀，位属丙丁。荧惑惑曜，火神炎盛。烧除三彭，六神永护。魂魄澄净，六根坚牢内属心主。吾若有难，三呼即至，不离左右。丙丁是火，壬癸是杀。吾入於假，魂神不朽。我身是水，我命是土。土水相刑，火不侵体。咒曰：南方丙丁，赤龙俱停。阴神避位，阳官不迎。思之返至，用之日成。急急如律令勑。
　　其祝咒，取庚辛日午时，焚香起念，不令人闻，思之为上，可持四十九日。如有灾厄，不拘时辰，速入静室中安外，默念祝咒一遍，手握竹木而外，百魅千妖，悉皆而走。便以闭息绝气，假作身死。家人不晓，将谓殂身。任将停於没，以衣盖覆，以衣盖覆，分作游神，任令葬。其神魂魄，神主默然，而全不动摇。其体随焰而返，归崁虽盛，不能烧之。火消姻玲，觅之无踪。
　　土假第五
　　中央戊己，万神之位。三魂养土，土能生物。物化变气，三魂随形。七魄逐体，吾全身命。念土之修，养土能生。物化变形，四象归土。得土而生，三呼即至，七召归躯，除其灾厄。听吾祝咒，随形化体。咒日：中央戊己，内藏元气。黄色立坚，运之可理。丹阳莫辞，朱阴共义。生我得达，四肢黄益，勿令大起。急急如律令勑。
　　其祝咒，取庚辛日辰时，焚香起念，不得人闻，可持四十九日。如有灾厄，不拘时辰，行住坐外，只用默念一遍，可以捉一物，隐地入墙，人可不见。其所捉物，代为形影，起而去，免避轮回。换过难了，却返归还。
　　右五假篇，是神仙隐世之法，留传於世，不可泄漏，秘密之真修。如有后学志士，默念修养，坚心持念，无令触犯。今闻其法终不成，审而持念，念不得乱泄天机。长白山真人元阳子隐身法，传与有道心人，依此行用，无不验矣。
　　元阳子五假论竟
　　
