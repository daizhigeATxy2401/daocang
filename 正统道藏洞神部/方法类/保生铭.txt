保生铭
　　经名：保生铭。唐·孙思邈撰。底本出处：《正统道藏》洞神部方法类。
　　保生铭
　　唐·思邈孙真人述
　　人若劳於形，百病不能成。饮酒忌大醉，诸疾自不生。
　　食了行百步，数将手摩肚。睡不苦高枕，唾涕不远顾。
　　寅丑日剪甲，理发须百度。饱则立小便，饥乃坐漩溺。
　　行坐莫当风，居处无小隙。向北大小便，一生昏幂幂。
　　日月固然忌，水火仍畏避。每夜洗脚外，饱食终无益。
　　忍辱为上乘，谗言断亲戚。思虑最伤神，喜怒伤和息。
　　每去鼻中毛，常习不唾地。平明欲起时，下状先左脚，
　　一日免灾咎，去邪兼辟恶。但能七星步，令人长寿乐。
　　酸味伤於筋，辛味损正气，苦则损於心，甘则伤其志，
　　咸多促人寿，不得偏耽嗜。春夏任宣通，秋冬固阳事。
　　独外是守真，慎静最为贵。财帛生有分，知足将为利。
　　强知是大患，少欲终无累。神气自然存，学道须终始。
　　书於壁户间，将用传君子。
　　保生铭竟
　　
