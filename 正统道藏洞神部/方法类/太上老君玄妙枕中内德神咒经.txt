太上老君玄妙枕中内德神咒经
　　经名：太上老君玄妙枕中内德神咒经。撰人不详，约出於唐代。假托太上老君说诵经念咒存神卫身之法。一卷。底本出处：《正统道藏》洞神部方法类。
　　太上老君玄妙枕中内德神咒经
　　老君曰：大道无形，常居杳冥，随机化物，以应精诚，子能寂念，受吾真经，能持受者，口浄神清，然后诵之，万恶不生，可以治病，可以延龄，百邪不干，群妖束形，所以然者，一切有情，受吾真经，乃得长生。今更於中，苦炼身形，常静三业，澄止六情，自然五神守护，三一长存，坐卧安稳，魂魄康宁，旦夕两时，三徧诵经，耳聪目明，身强体轻，一如后文，子当谛听。
　　老君曰：子等身中，有三万六千神，左三魂，右七魄，身有千二百形影，体有万二千精光，五藏六腑，二十四神，常存念之，勿令离身，有病三呼，即降其真。
　　老君曰：子欲过度三灾九厄，应作是言，我以天为父，地为母，吾居其中，常如赤子，日为功曹，月为主簿，雷公使者，在吾左右，风伯雨师，在吾前后，六甲直符，周匝围绕，青龙扶吾左，白虎侍吾右，朱雀导吾前，玄武从吾后，北斗覆吾头，天罡指吾首，螣蛇在吾足，为吾灭殃咎。吾居丹房中，太一为吾偶，左三右七，戴九履一，二、四为吾肩，六、八为吾足，吾居中宫以为腹实，今敕千鬼万神，各还本乡，当吾者死，背吾者亡，速出奔迸，隐匿深藏，大丁力士，斩灭不祥。急急如律令！
　　老君曰：临卧之时，当出四兽自卫其身，青龙从吾肝，出在吾左；白虎从吾肺，出在吾右；朱雀从吾心，出在吾前；玄武从吾肾，出在吾后。汝等四兽，磨牙砺齿，在吾左右前后，辟除众邪妖鬼，不得妄来干吾玉房，令吾坐卧安稳，无恶梦想。急急如律令！
　　老君曰：都念既毕，即当还神，肝主藏魂，肺主藏魄，心主藏神，脾主藏意，肾主藏精。青龙还吾肝，朱雀还吾心，白虎还吾肺，玄武还吾肾，黄龙镇吾脾，以为腹实，众邪恶鬼不得下居。急急如律令！
　　老君曰：还神既讫，即鸣天鼓三十六通，咽液三十六过，即闭气，从一至十，心暗数之，满九便止。当存心中赤气，从口而出，状如火光，轮行四布，周遍室中，定即内想，自然安寝其中。常能如此，永无疾患，千灾万魅，莫或敢干，与道合真，长生久视，子孙昌乐，富贵日兴，金车入门，仕宦高迁，禄位三公，心忠志孝，辅弼帝君。急急如太上女青诏书律令！
　　太上老君玄妙枕中内德神咒经竟
　　
