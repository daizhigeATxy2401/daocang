紫庭内秘诀修行法
　　经名：紫庭内秘诀修行法。撰人不详，约出於南北朝。系摘抄《灵书紫文》、《真诰》、《抱朴子登涉篇》等书改编而成。一卷。底本出处：《正统道藏》洞神部方法类。
　　紫庭内秘诀修行法
　　凡修道欲求长生不死，存三元神及三元宫所在。其上元泥丸宫，在两眉间上却入三寸，即於第二寸中辟方一寸，为丹田宫者是也。存其神，名赤子，字光元先，一名帝卿，着朱衣。存想见在宫内，三遍呼其名字。中元绛房，心是也，当心中方一寸，即是绛宫也。存其神在宫内，亦着绛衣，名真人，字子丹光坚，三遍呼其名字。下元丹田宫，在脐下三寸，当脐却入三寸是也。存其神在宫内，着黄衣，面部白，如婴儿初生之貌，名元阳，字谷玄，三遍呼其名字。后咽气二十四过，呼生宫大君。命门脐也，玄阙是始生胞肠之通路也，其中有生宫，入脐一寸，宫内有大君，名桃康，字合精延，着朱衣，戴紫芙蓉冠，坐当命门，三魂神侍侧，立在左边。大君手执天皇象符文，依字以两手执之，以合注元气，补胎反胞。暮卧，先存三宫，次及坐，为之握固，临目内视。先闭气二十四息，仍存见大君向外坐，貌如婴儿，冠服执符，至令分明，乃心呼大君名三遍：玄阙生宫大君，名桃康，字合精延。咽液五十息，叩齿三通，微祝曰：
　　胎灵大神，皇纲天君，手执胞符，头巾紫冠，黄回赤转，上精命门，化神反生，六合相因，形体光泽，玉女栖身。
　　右咒常关讫，方为拘制法耳。若能常行此十八年，千乘万骑，白日升天。
　　太微帝天皇象符，如后：
　　右天皇象符，以付生宫大神桃康，字合精延，合元上气，理胞运精。朱书青纸，细书，月旦、月望夜半，北向服之。以右手执符，闭气，北向烧香书符毕，各剪以次重着执之，便临目闭气，存大君如前，乃心祝之曰：
　　天帝玄书，皇象灵符，以合元气，运精反胞，万年婴孩，飞仙天枢，生宫大神，披书建朱，头戴紫冠，与我同谋。
　　毕，起身再拜，以次一一卷符，作丸服之。存大君，左手中执符服，乃北向拜太微天君。经云：存大君符，服十八年，大君将能左激三田，右御三气，田化成飞舆，气化成玄龙，仰役二十四神，俯使魂灵，呼阳官六甲，召阴官六丁，千乘万骑，白日升天，皆桃君之感致也。道虽小，亦可观焉。生宫大神，慎经血秽，烧六畜毛、胡英等物。此皆伐乱胎气，自反伤婴神也。
　　夫三魂一月三度去离人身，初三日、十三日、二十三日，神魂游荡，梦寐不真，邪气欲侵人。如到此时，仍须拘制。法当於临卧之时，仰卧，长伸两脚，以两手重抚心上，左手在上，叩齿三通，咽气三过，闭目存想，心中一道赤气晃晃，光如鸡子大，从心中仰上，分从两眼中出，渐大，同匝一身，下至两脚，上至头上，化为大火，焚炼一身，状似然炭。忽觉四体小热，又叩齿三通，存呼三魂名：爽灵、胎光、幽精，三神急住，爽灵在玄阙，侍大君之左，以右守魄；胎光在洞房宫，对黄老君赤子，守泥丸；幽精在心中，受心节度。各当其所在，存呼之，乃咒曰：
　　太微玄宫，中黄始青，内炼三魂，胎光安宁，神宝玉室，与我俱生，不得妄动，鉴者太灵，若欲飞行，唯得太极上清，若欲饥渴，唯得回水玉精。都毕，忘身良久。先行诸卧存毕，乃行此事，因以息气便眠。
　　夫七魄一月三度去离人身，初七、十七、二十七夜去。凡魄去之时，皆令人睡梦颠倒。学道之子，切须拘制，莫令魄游荡。到此时，夜卧以两手定指，向脑后枕，长伸两足，即存鼻端有白气两条，先从肺出两鼻孔中，如小豆大，微微渐大，冠身九重周遍，下至两足，却上至头。白气忽化为天兽，先从内变，使两青龙在两目睛中；又存两白虎在鼻孔中，皆向外；朱雀在心上，向人口，低头引赀，令近於口；苍龙及龟在左足下，灵蛇在右足下，此共成玄武者，在足作履跷以蹈之。又存两耳中有两玉女，着玄锦衣，当命门，两手把两炬火，光芒至极，左名娇女，右名灵仪，并气之九重者各变。良久，都毕，又咽液七过，叩齿七通，呼七魄名：尸狗、伏矢、雀阴、吞贼、非毒、除秽、臭肺。先存七魄〔在〕#1命门中，於大君右边行立，为第一魂爽灵所守，不得动，乃呼之毕，及微祝曰：
　　素气九回，制魄邪凶，天兽守门，娇女执关，魂魄和柔，与我相安，不得妄动，看察形元，汝若饥渴，听饮月华日丹。都毕，忘身良久，因以取眠。
　　学道者当礼心，存真拜谢。至秋分日，存思念真斋戒，勿念邪恶，当愿飞仙。若长斋者，秋分日皆谢七祖父母，次存一身罪过，求自改之誓也。非正绝於世尘之士者，慎勿以秋分日谢罪。此日谓此谢，无不释，而不可重犯。自量或有必〔不〕#2可免之事，尚未去得，勿强言谢也。经云：子欲学道慎秋分，事无大小皆上闻。其日至中时，入室北向烧香，再拜长跪，脱巾於地，微祝曰：
　　某州县宫观小兆真人某，上启高圣太上玉晨玄皇太上道君，金阙太平玉晨玄元无上道君，金阙四辅二十四真人，司命神官。先谢七祖父母，次及一身，使辞诚恳切，稽颡叩搏，再拜。先戴巾，然后起再拜也。
　　若各善梦，卧觉，当摩目二七，急闭目，以两手掌从内向外摩之，叩齿二七通，微祝曰：
　　太上高精，三帝丹灵，绛宫明彻，吉感告情，三元柔魂，天皇授经，所向谐合，飞仙上清，常与玉真，俱会紫庭。
　　数遇恶梦，便闭目闭气，以左手捻人中二七遍毕，以第二、第三指捻山源，阴捻数十过，更急按之，啄齿二七通，闭气如前，啄齿，微祝曰：
　　大洞真玄，张炼三魂，第一魂速守七魄，第二魂速守泥丸，第三魂受心节度。上启太上三元君，某甲向遇不祥之梦，是七魄游尸来协邪源，急召桃康护命，上告帝君，五老九真，各守体门，黄阙神师，紫户将军，把钺握铃，消灭恶精，反凶成吉，生死无缘。
　　又卧，必获吉应，三年之后，唯神感旨应，乃有梦也。
　　凡夜卧觉，当更急闭目，叩咽各九遍，次以手按鼻左右，上下数十过，乃微祝曰：
　　太上四明，九门发精，耳目玄彻，通真达灵，天中之台，流气调平，娇女云仪，眼童英明，华聪明彻，百度眇清，保和上元，徘徊九城，五藏植根，耳目自生，天台郁素，柱梁不倾，七#3魄澡炼，三魂安宁，赤子携景，辄与我并，掩我耳目，太上当前，摧以流铃，万凶消灭，所愿必成，日月守门，心藏五星，真皇所祝，群响敬听，吉以玄应，祥瑞为明。
　　祝毕，又咽液九过，摩拭面目，令小热。以常卧觉按祝，勿失一卧也。令人耳目聪明，强识豁明，鼻中调平，不唾津液，面有童颜，制魂炼魄，却千邪，辟万魔。
　　理发欲向王方之所，禁於北向理发。其十一月，宜向辰亥。既栉之初，而祝曰：
　　太帝散灵，五老归真，泥丸玄华，保精长存，左为日隐，右为月根，六合清炼，百神受恩。
　　毕，咽液三过。当数易栉取多，而不使痛，血液不滞，发根常坚。
　　服仙药，常向本命日服，乃勿与死丧凶恶，犯伤胎神，徒服无益也。
　　临食勿道死亡事，勿露食物，来众邪气也。
　　洗澡之时，常存六丁，令人所向如愿。寻常存六旬之内丁日，沐浴亦如常。沐浴数，每至甲子日，常当沐浴，不尔当几月旦，使人通灵。几谓奇也，即正月、五月是耳。宜取东流水，作香汤佳，而塔不患数。但不能耳，荡炼尸臭，而真气来也。慎勿坐浴解形，及坐在水中也。
　　若履殗秽及诸不今处，当洗澡浴，与解形以除之。其法用淡竹叶十两，桃皮四两，以清水一斛，煮之令沸，出适寒温，以沐浴之，即万殗消除。
　　北帝杀鬼之法，临目握固，闭气存见藏腑真神，谓五藏之神也。但见五藏，其感自神，亦可谓四灵及黄龙也。先叩齿三十六通，乃祝曰：天蓬天蓬云云。
　　世有下士强恶之鬼，多作妇人，以惑试人，亦能变作男子之形，非唯女子也。若见有此者，便闭气思天关之中衡辅星，存斗星，其辅弼之象在守寸中，以杓指前具身神，存守明堂三宫五藏二十四神，正颜定志意，熟视其规中珠子浊而不明者，则见鬼试也。亦可以镜密照之，知是鬼试，则思七星在面前，亦可在头上却之，谓存魁覆头上，以杓指也。又诵天蓬咒，仍存被天纲摧仆。亦可念杀鬼咒。若规中方而明者，仙道真人，虽不正方而明冷者、异人。火日照之而无影者，益验也。悟者便拜之，不悟为试不过。若遇邪鬼而谓之真人，亦是不过之例，子慎之。
　　抱朴子曰：入名山欲求芝草，以三月、九月，此山开，出神仙药之月。勿以山痕之日，必以天辅日，天辅时，三奇会尤佳。出《三奇告门》。到山须六阴日、明堂之时，带灵符，牵白犬，抱白鸡，以盐一升，及开山符檄，着大石上，必得芝草。又采及服芝草，欲得王相柔和之日，支干上下相生为佳。此芝草名山多有之，但凡庸之人道心不精，志行秽恶，德薄，不晓入山之术，虽得其图，不知其状，亦终不能得。山无大小，皆有鬼神，不以芝草与人，则虽露之不可见也。
　　抱朴子曰：按《九天秘记》，及入山忌须取宜大。凡入山日，大月忌三日、十一日、十五日、十八日、二十四日、三十日；小月忌一日、五日、十三日、十六日、二十八日、二十六日。以此入山，既忌为山神所试，又所求不得，所作不成。不但道士，及凡人此日入山皆凶，与虎狼毒虫相遇也。入山不得其时日，必有其验，不可轻入山也。
　　又按《玉铃经》云：入名山不可不知遁甲之秘术，而不为人委曲说其事。而灵宝文又言：入山当以保日，又义日，若专日者大吉，以制日、伐日必死，又不一二道之也。余少有入山，情由此乃学遁甲书，乃有六十余卷，其事不可卒精，故集其要以为囊中立成，然不中以笔传。今论其较略，想好事者欲入山，当访索知之者，亦不乏於世也。
　　《七元中经》曰：欲求道，以天内日、天内时。劾鬼魅，施符书，以天禽日、天禽时。入山，欲令百邪狼虎盗贼不敢近之者，出天藏，入地户佳也。凡六癸为天藏，六巳为地户。
　　又曰：乱世绝边入山，令无忧患，以上元丁卯日，阴德之日时，可以隐沦。所谓白日陆沉，日月无光，人鬼不能见也。
　　又曰：求仙学道入名山，以六癸日、六癸时，一名天心日，必得度世也。
　　又曰：往山林中，当以左手取青龙上物，折半置蓬星下，历明堂，入阴中，禹步而行，乃祝曰：诺鼻太阴将军，独开曾孙某甲，勿开外人，使人见甲者，以为束薪，不见甲者，以为非人。即折所持草木，置地户，左手取土以传人中，右手持草自蔽，左足着前，禹步而行，到六癸下，闭气住，人鬼不见。凡六甲为青龙蓬星，六丙为明堂，六丁为阴中。又禹步法，正足立，右足在前，左足在后，复前，又以左足从右足并，是为一步也。前左足，次复前右足，从左足并，是二步也。次复左足，以复前右足，从与右足并，是三步也。如此乃禹步之法。凡作天下百怪，皆知禹步，不独此事也。
　　此成既济卦，初、二迹不在九迹之数，然相因仍一步七尺，合二丈一尺，顾视九迹禹步旱矣。
　　抱朴子曰：灵宝所谓保日者，谓支干上生下之日也。若用甲午、乙巳日是也。甲者木也，午者火也；乙亦木也，巳亦火也。火生於木。又所谓义日者，支干下生上之日也。若壬申、癸酉是也。壬者水也，申者金也；癸者亦水也，酉亦金也。水生於金故也。又所谓制日者，支干上克下之日也。若戊子、己亥之日是也。戊者土也，子者水也；己者土也，亥亦水也。五行之义，土克水也。所谓伐日者，支干下克上之日也。若甲申、乙酉日是也。甲者木也，申者金也；乙者木也，酉亦金也。金克木。效此引而长之，皆可知也。
　　抱朴子曰：入名山，以甲子开除日，以五色缯各五寸，悬大石上，所求必得。
　　抱朴子曰：入山宜知六甲秘祝。祝曰：临兵斗者皆阵列前行。凡此九字，常密祝之，无所不辟。要道不烦，此之谓也。
　　右一法如此，大同小异。
　　右此是老君黄庭中胎四十九真符也。若欲入山林，以甲子寅日丹书白素，夜置案上，面北斗，祭以酒脯，自说姓名，再拜，取纳衣领中。辟山中百鬼万精，虎狼毒虫。道士避世入山林，亦如此法。
　　第一符
　　第二符
　　第三符
　　右三符，皆是老君居山符。以丹书桃板，大其文，令弥满板上，以着门户上四方四隅，及所在道侧要处。去所住五十步内，辟山精百鬼神验。
　　右此二符，老君入山符。户内梁柱上，皆可施。凡人家居山林，及暂入山，皆可用此符，反覆两面，俱作如此文。
　　右此二符，反覆两面俱作此文。此是仙人陈安世所受，入山辟虎狼符。丹书绢，二符各异之，带着肘后，男左女右，亦可带佩之，可着所住之四方，各书板上。若移徙，当拔取符去。
　　右此二符，是老君所带辟百蛇及虎狼印。以枣木心长二寸刻之，再拜
　　而带之，其有神效。俗人信者，皆可带
　　之，大吉。
　　右此三符，兼可着牛马屋左右前后，及猪栏，辟虎狼
　　其紫庭内秘要，乃是黄老君修行之术也。其本不得妄传非人，殃流祖
　　考，切宜慎之。
　　紫庭内秘诀修行法竟
　　#1『在』字据前后文补。
　　#2『不』字据前后文补。
　　#3『七魄』，原本误作『耳魄』。
　　
