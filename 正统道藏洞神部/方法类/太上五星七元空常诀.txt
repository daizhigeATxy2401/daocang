太上五星七元空常诀
　　经名：太上五星七元空常诀。撰人不详，约出於南北期。内言飞步罡斗术。一卷。底本出处：《正统道藏》洞神部方法类。
　　太上五星七元空常诀
　　七元图
　　飞行五星之道，以寻步水木火土金五星来降，致神云羽盖，登太玄之阶。谷希子法，闭气上罡，往还十五过。每至星所，左手拊心，默祝曰：五星列照云云。未登罡时，先存五星精在五藏中也。每步罡毕，辄按而为之。行之十四年，白日龙飞，要道在尺素上，是此之图矣。
　　太上真人步五星之道，以致五星降室，闭气上罡，当先呼五星皇夫人名字，毕乃越罡蹈星。谓始上罡便顿住呼名字，呼名字毕，乃越罡蹈星耳。若每至星上，得复重心呼所至星处之名伊字，益其佳也。若其须重难常，但可按旧'而行耳。昔郁沙公、北里子生、长陵'老人，皆按此法而得升天，不以烦难为辞也。所谓治生者矣。商贩汲汲，岂惮脸难哉，所期唯钱货而已耳。若使求道者，常如贾贩之用心，亦有何不得仙耶。但惜初学者皆言专尽勤至，而后辄懈纵，有似车之将败而百节缓落，又似负重之牛造远足蹇。末学者之所患，而为得者之所笑，皆如此辈事耳。苟心研内镜者，是为感发乎神，将有灵人发子之蒙，担辰景之舆矣。五星布图，常向南也，以太白位在西，岁星在东，按而施之。所以尔者，五星隐伏，纵横无常。不如北斗列象，恒在故一，以定位於五方，不得随星之所在也。
　　太素真人曰：步五星，初未登星罡之时，及讫下罡之时，并先存五星之精在我五藏中，存毕，叩齿五通，咽液五过，微祝曰：
　　五辰列横，焕朗五方，水星却灾，木星致昌，荧惑消祸，太白辟兵，镇星四据，我得利贞，名刊玉简，录字帝房，乘飕扇景，飞腾太空，出入冥无，游宴十方，五云覆盖，招神摄风，役使万灵，上为仙公。毕。正心向罡口，当上下之际而存祝之也。
　　东方岁星真皇君，名澄澜，字清凝。夫人名宝容，字飞云。
　　南方荧惑真皇君，名维停，字散融。夫人名华瓶，字玄罗。
　　中央镇星真皇君，名藏陆，字耽延。夫人名空瑶，字飞贤。
　　西方太白真皇君，名寥凌，字振寻。夫人名飕英，字灵恩。
　　北方辰星真皇君，名咸晅，字精源。夫人名玄华，字龙娥。
　　闭气上罡，当先呼五星名字，及夫人名字。毕乃越罡蹈星。先举两足上太白，从太白登镇星，从镇登火星，从火登木星，从木登辰星，从辰星还蹑太白。凡三过，乃更闭气上歪，按旧往还十五过。每至星所，辄呼皇君及夫人名字，左手村心，祝曰云云。
　　经曰：行事时，皆北向执隐书而为之者，谓始学真妙，未涉微远，不解星位之首向，不识玄斗之指建，故当北向执书，以渐求之耳。若既解书意，识星转之随时，自宜随斗所指，按而存步，如此则无有常向，不为皆向北也。夫一切北向，自为始学者耳。恐此将可以意通触类，不足复问耶。
　　三八景合二十四神，以次念之，亦可一时顿存三八，亦可平旦存上景，日中存中景，夜半存下景，在人意为之也。若外身幽岩，屏绝人事，内念神阙，摄真朝气，将可平旦顿存三八景，三时又各重存一景，益当佳也。但人间多事，此烦难常行耳。事不得常，为益自薄。昔西城王君、桐梧上真，皆按此道也。按《苞玄玉录白简青经》云：不存二十四神，不知三八景名字者，不得为太平民，亦不得为后圣之臣。
　　太素真人曰：欲变化分形，隐沦八方，匿躯藏景，入空造冥，来致万物，讨捕众奸，当恒修空常之精思也。八节日、六丁日亦修之。若并重日者，亦再行之，或以步罡后仍行，亦善。此隐沦之道也。
　　其空常罡上，有二十五黑点：
　　第一点地名九常，居之以逃形。
　　第二点名育常，化身为草木万物。
　　第三点名卯常，变身为山陵万物。
　　第四点名流常，逃气化气。
　　第五点名行常，逃火。
　　第六点名上常，人见之云上天下地。
　　第七点名天常，逃火。
　　第八点名玄常，逃水。
　　第九点名三常，逃兵。
　　第十点名辰常，逃死。
　　第十一点中祝处空常，心也。
　　第十二点名河常，化作水火。
　　第十三点名元常，住此化作草木。
　　第十四点名古常，住此化作乌随心。
　　第十五点名巳常，化形为乌兽。
　　第十六点名九常，逃凶。
　　第十七点名世常，逃神。
　　第十八点名明常，逃水成地。
　　第十九点名玉常，住此作虎。
　　第二十点名法常，化身为千。
　　第二十一点名阴常，住此化作龙。
　　第二十二点名黄常，化为女子，分形为百。
　　第二十三点名定常，住此化作万物任心。
　　第二十四点名飞常，逃身为六畜而人不见。
　　第二十五点名六常，逃鬼杀人。步空常之道，始於九常，每造第十一中央星之所，而微祝曰：
　　四明上元，日月气明，流光焕曜，二十五星，灌液凝魂，神水散形，荡秽清练，洞彻幽冥，玉简青箓，高合刻名，石镜玉马，昭知鬼形，藏身灵纬，上朝上清。
　　斗第一太清中，有变隐逃元内妃，名空常法垣，字辛正披#1，黄锦帔，丹青飞裙。
　　第二元星保胎化形内嫔，名空常三瓷，字罗朱婴，青锦帔，绿羽飞裙。
　　第三真星六遁七隐上元元母，名空常灵夷，字冲双兆，青锦帔，绣羽华裙。
　　第四纽星匿景藏光中元内妃，名空常七列，字横单盘，紫锦被，黄华羽裙。
　　第五纲星变体易景斗中大女，名空常郁书，字畴丘兰，朱锦帔，紫青飞裙。
　　第六纪星隐逶散象斗中中女，名空常气精，字抱定陵，朱锦帔，青绣飞裙。
　　第七关星分景万形斗中少女，名空常郁墨，字天凡淑，丹锦帔，青华羽裙。
　　第八帝星化日月水火斗中高皇左夫人，名空常石启珠，字落茂华，紫锦帔，绣羽飞裙。
　　第九尊星化金石山河斗中高皇右夫人，名空常爱上条，字灵育玄，绿锦帔，翠羽华裙。
　　九人头并颓云髻。闭气上罡，先呼九星内妃名字，毕乃蹑星也。
　　太白横悬散芒锋，遂吐三别两金英，图沸增宇流场#2，玄室皓郁太白星也。横行而悬，散於芒锷，纵布於九天者也。真人以此星有七芒，常存吐西方三芒，引南方两芒，於是金华彻目，图明沸骇，以洞一身，既洞，得与星神入增宇及流扬之宫，宫内有玄室，既晏而游，拜为真人也。此皆太白星中宫室名也。
　　行太上隐书事#3
　　经曰：行事时，皆北向执隐书而为之者，谓始学真妙，未涉微远，不解星位之首向，不识玄斗之指建，故当北向执书，以渐求之耳。若既解书意，识星转随时，自宜随斗所指，按而存步。如此则无有常向，不为皆向北也。夫一切北向，自为始学者耳。恐此将可以意通触类，不足复问耶。
　　太上真人步五星之道，以致五星降室，闭气上罡，当先呼五星君皇夫人名字，毕乃越罡蹈星。谓始上罡便顿住呼名字，呼名字毕，乃越歪蹈星耳。若每至星上，得复重心呼所至星处之名字，益其佳也。若其烦重难常，但可按旧而行耳。昔郁沙公、北里子生、长陵老人，皆按此法而得升天，不以烦难为辞也。所谓治生者矣。商贩之汲汲，岂惮崄难哉，所期唯钱货而已耳。若使求道者常如贾贩之用心，亦有何不得仙耶。但惜初学者皆言专尽勤至，而后辄懈纵，有似车之将败而百节解落，又似负重之牛造远足蹇。末学者之所患，而为得者之所笑，皆如此辈事耳。苟能心研内镜者，是为感发乎神，将有灵人发子之蒙，携辰景之舆矣。至五星布图，常向南也，以太白位在西，岁星位在东，按而施之。所以尔者，五星隐伏，纵横无常。不如北斗列象，常在故一，以定位於五方，不得随星之所在也。
　　三八景合二十四神，以次念之，亦可一时顿存三八，亦可平旦存上景，日中存中景，夜半存下景，在人意为之也。若外身幽岩，屏绝人事，内念神阙，摄真朝气，将可平旦顿存三八景，三时又各重存一景，益当佳也。但人间多事，此烦难常行耳。事不得常，为益自薄。昔西城王君、桐梧上真，皆按此道也。按《苞玄玉箓白简青经》云：不存二十四神，不知三八景名字者，不得为太平民，亦不得为后圣之臣。
　　受《大洞真经》，应受上道法，衣巾不假人，不同器皿者，车服床寝不共之也。所以遏秽垢之津路，防其邪风之往来耳。此甚易行，而以为难，所谓信道不笃，欲飞返沈。
　　诸修洞房，行步七元者，眠初起、初外时，及临食毕，先微祝曰：
　　五皇五通，玉字洞房，回元隐道，豁落七晨，生魂者玄父，变一成神，生魄者玄母，化二生身，摄吾筋骨者公子，为吾精气者白元，长生久视，飞仙十天。毕。勿令耳闻祝音。此太上隐祝，以除邪气致精神，欲变化分形，隐沦八方，匿躯藏景，入空造冥，来致万物，讨捕众奸，当修空常之精思也。当一月七步空常罡，如用步七元日也。亦以夜半，或以日中，或以平旦，於静室行道。八节日、六丁日亦修之。若并重日者，亦再行之，或以步毕#4后仍行，亦善。此隐沦之要道也。
　　其空常罡上有二十五黑点：
　　第一点地名九常，居之逃形。讳婴育，字通教。
　　第二点名育常，化身为草木万物。焕通，字幽元。
　　第三点名卯常，变身为山陵万物。金上，字浩停。
　　第四点名流常，逃气化气。谷清，字逃迹。
　　第五点名行常，逃火。浩兆，字玄升。
　　第六点名上常，人见之云上天下地。黄光，字元朗。
　　第七点名天常，逃火。寥宨，字卓度。
　　第八点名玄常。逃水。空眺，字霞玄。
　　第九点名三常，逃兵。腾旻，字云变。
　　第十点名辰常，逃死。内溢，字益微。
　　第十一点中祝处空常，心也。当阳，字元元。
　　第十二点名河常，化作水火。流精，字七转。
　　第十三点名元常，住此化作草木。南治，字精极。
　　第十四点名古常，住此化作乌随心。洞生，字微通。
　　第十五点名巳常，化形为乌兽。李行，字后化。
　　第十六点名九常，逃凶。青包，字上阳。
　　第十七点名世常，逃神。苍元，字长明。
　　第十八点名明常，逃水成地。碧渊，字洞生。
　　第十九点名玉常，住此作虎。归青，字玉阳。
　　第二十点名法常，化为千身。绿画，字明暧。
　　第二十一点名阴常，住此化作龙。玄通，宇子元。
　　第二十二点名黄常，化为女子，分形为百。日空，字冬宜。
　　第二十三点名定常，住此化作万物任心。隐阳，字敷光。
　　第二十四默名飞常，逃身为六畜，而人不见。上元，字藏光。
　　第二十五点名六常，逃鬼杀之人。终变，字分图。
　　步五星，初未登星罡之时，及讫下罡之时，并先存五星之精在我五藏之中，存毕，叩齿五通，咽液五过，微祝曰：
　　五辰列横，焕朗五方，水星却灾，木星致昌，荧惑消祸，太白辟兵，镇星四据，我得利贞，名刊玉简，录字帝房，乘飙扇景，飞腾太空，出入冥无，游宴十方，五云覆盖，招神摄风，役使万灵，上为仙公。毕，正心向罡口，当上下之际而存祝也。
　　闭气上罡，当先呼五星名字，及夫人名字，毕乃越罡蹈星。先举两足上太白，从白登镇星，从镇登火星，从火登木星，从木登辰星，从辰还蹑太白。凡三过，乃更闭气上罡，按旧往还十五过，每至星所，辄呼皇君及夫人名字，
　　左手拊心，心祝曰云云。
　　第一太白星，黄锦帔，丹青飞裙。
　　第二元星，青锦帔，绿羽飞裙。
　　第三真星，青锦帔，绣羽华裙。
　　第四纽星，紫锦帔，黄华羽裙。
　　第五纲星，朱锦帔，紫青飞裙。
　　第六纪星，朱锦帔，青绣飞裙。
　　第七关星，丹锦帔，青华羽裙。
　　第八帝星，紫锦帔，绣羽飞裙。
　　第九尊星，绿锦帔，翠羽华裙。
　　头并颓云髻。
　　步空常之道，始於九常，每造第十一中央星之所，而微祝曰：
　　四明上元，日月气明，流光焕曜，二十五星，灌液凝魂，神水散形，荡秽清练，洞彻幽冥，玉简青录，高阁刻名，石镜玉马，照之鬼形，藏身灵讳，上朝上清。
　　东方岁星真君澄澜清凝，夫人宝容飞云。
　　南方荧惑星真君维停散融，夫人华瓶玄罗。
　　中央镇星真皇君藏陆耽延，夫人空瑶飞贤。
　　西方太白星真皇君寥凌振寻，夫人飙英灵恩。
　　北方辰星真皇君咸咺精源，夫人玄华龙娥。
　　飞步空常图
　　修空常诀要
　　凡欲步空常，飞罡逃形变景，飞行玉清，当以一月七过行之，八节、六丁日，亦行其道。至其日入室，烧香左右，敷置图席，南向叩齿二十四通，闭眼思五星焕明五方，良久来下，入己身五藏之中，金星入肺宫，土星入脾宫，火星入心宫，木星入肝宫，水星入肾宫，五星光明，洞曜五藏，觉体熏热，便思五星皇夫人，及二十五点空常帝君晨君姓名衣服，各在其方。都毕，微祝曰：
　　金木水火土，总气四元，玄精流映，光照五明，中有五星，夫人灵君，二十五点，空常天尊，变化形影，千合万分，降入五藏，结成玉仙，练我七魄，育我三魂，举形上升，飞入斗门，遨戏上都，五星齐群，今日玄庆，请如所陈。引星光气，二十五咽止，便起登罡也。
　　并足上太白星上，闭气七息，向西微祝曰：
　　西方七门，白气飞光，上有皓帝，少阳明皇，厥讳寥凌，衣服云裳，艳精流映，焕明金宫，号曰五点，空常之宗，席符建节，召阴摄阳，变化水火，七十四方，使我飞步，隐景入空，驾乘白舆，翱翔云房，天地长年，永享无穷。仰咽七气止。
　　并足镇星上，闭气十二息，向西南仰天而微祝曰：
　　中皇四气，总监八灵，玉台紫房，神点化生，内有元星，五帝隐名，号曰藏队，安镇黄庭，衣带飞云，首建华精，执符持钺，焕落火铃，使我飞步，告我神名，下降脾府，镇神安精，上天入云，藏景逃形，变化万物，遨游玉清，得与皇君，俱保太明。引星光十二咽止。
　　并足荧惑星上，闭气三息，向南微祝曰：
　　三门洞曜，丹光流精，玄气郁勃，焕映南冥，上有赤皇，五常明灵，厥讳维泞，衣锦文精，首建宝冠，腰玉佩铃，出入朱宫，禁房绛城，保录我命，南宫记生，使我飞步，变气藏形，日吉行道，普天肃清，心神结真，五魂洞明，齐光三气，合景火星。引星光三咽止。
　　并足岁星上，闭气九息，向东微祝曰：
　　东方九气，青天玉门，中有青晨，玄上之君，流青郁勃，是为天魂，厥讳澄澜，天地高尊，身衣凤衣，斑文虎裙，化生五点，变景九晨，头建青精，横天玉冠，金符羽节，流铃纷纷，手执隐书，飞行羽文，总我命录，保我身形，肝门外映，内曜神庭，迎我高登，上朝帝晨。引星光气九咽止。
　　并足辰星上，闭气五息，北向微祝曰：
　　五气北玄，玄门洞灵，北晨流映，魁上玉精，中有太皇，五帝尊名，厥讳咸咺，衣服玄青，旨建玉冠，腰带流铃，金章玉节，翠佩焕明，徘徊华晨，傍观八冥，玄津下降，入我肾庭，保录五神，藏腑鲜荣，内外充溢，变化景形，骨飞腾升，上造玉清。引星光气五咽止。
　　步五星毕。次登空常罡第一，并足上九常上，祝曰：
　　地九常君，变景幽冥，为我隐步，以逃我形。
　　次登育常，祝曰：
　　次登灵君，形无常服，为我变化，身为草木。
　　次登卯常，祝曰：
　　卯常尊神，能沉能升，为我化景，变成岗陵。
　　次登流常，祝曰：
　　流常皇君，形无恒身，为我噏吐，与气起烟。
　　次登行常，祝曰：
　　行常大君，威伏万鬼，变化我形，起烟成火。
　　还金星上，闭气七息，叩齿七通，祝曰：
　　飞空太幽，化景五常，北入五气，南制三阳，金符命灵，太帝扶将，六戊逃己，保度洞乡，太白护肺，金镇胃肠，内充外溢，形魂俱翔，千变万化，适意所迎，得与玉皇，同游上京。引气七咽止。
　　从金十二步登土星，并足上常，祝曰：
　　上常翱翔，变化亿千，为我藏景，升入九天。
　　次登天常，祝曰：
　　天常流炎，起烟成垒，为我逃形，带神入火。
　　次登玄常，祝曰：
　　玄常北玄，以水为身，凤我河海，观我成真。
　　次登三常，祝曰：
　　三常变威，光制八庭，为我致仙，却灾禳兵心
　　次登辰常，祝曰：
　　辰常万化，体无常形，为我致仙，逃死着生。
　　还土星上，闭气十二息，叩齿十二通，祝曰：
　　元帝五皇，中皇大神，变气七金，成伏三晨，逃身分形，上天入云，总呼五灵，卫我脾门，使我藏府，早化成仙，飞玄入空，水火万原，在所意欲，上升无端，得与皇妃，结友齐真。引气十二咽止。
　　从土星三步登火，并足空常，祝曰：
　　空常至灵，辅弼上真，入我绛官，总摄万仙。
　　次登河常，祝曰：
　　河常逃伏，隐道八冥，水火变化，使我仙成。
　　次登元常，祝曰：
　　元常变化，草木蔽身，使我形景，同合道真。
　　次登古常，祝曰：
　　古常天双，出入无间，身生羽翮，飞升上天。
　　次登巳常，祝曰：
　　巳常南离，建九云覆，变化我形，立成乌兽。
　　还火星上，闭气三息，叩齿三通，祝曰：
　　流炎丹云，三门电庭，五常变通，万化郁溟，摄命土皇，威制北精，上元保录，固我长生，今日步空，乘虚入星，荧惑辅心，我道洞明，千分万合，所向立成，魂导魄练，羽服时生，得与五皇，担舆玉清。引气三咽止。
　　从火星九步登木，并足、九常，祝曰：
　　九常青皇，天地魂根，使我变化，逃景隐山
　　次登世常，祝曰：
　　世常天灵，总度万仙，使我步空，合景成神。
　　次登明常，祝曰：
　　明常照照，光曜八眦，使我变形，逃水成地。
　　次登玉常，祝曰：
　　玉常威化，制御五土，使我化形，立住成虎。
　　次登法常，祝曰：
　　法常部木，位总神仙，使我分景，化身为千。
　　还木星上，闭气九息，叩齿九通，祝曰：
　　少阳九门，徘徊青天，中有五常，变化亿千，呼阴召阳，制御金神，东华命节，节应自然，步空蹑虚，策驾青烟，上降碧灵，下镇肝门，道明九合，立致飞仙，得与青皇，同真木晨。引气九咽止。
　　从木星五步登水，〔并足〕#5阴常上，祝曰：
　　阴常北玄，万化之宗，使我住此，立成神龙。
　　次登黄常，祝曰：
　　黄常阴化，化为仙子，使我分形，立为百己。
　　次登定常，祝曰：
　　定常总元，变化郁勃，使我分形，以成万物。
　　次登飞常，祝曰：
　　飞常总元，入空上下，舍响百韵，化形六畜，使人不见。
　　次登六常，祝曰：
　　六常纲纽，制鬼御神，回转天地，当之杀生。
　　还水星上，闭气五息，叩齿五通，祝曰：
　　北玄五气，五门开张，中生黑皇，号曰五常，变化幽冥，出阴入阳，召命三震，制御土官，使我飞步，逃景太空，在所适向，分形百方，上造勾陈，升身玉京，体生奇毛，肾府纳芳，今日行道，神仙之宗，得天上愿，享祚无穷。引气五咽止。
　　步常都竟，便下从门，叩齿三十六通，向罡歌三洞飞步章，九步登阳明星，并足东向祝曰：
　　太上宫中变隐逃元内妃，大神太一上尊，总领命籍，为我致仙，藏形逃己，上升帝轩。
　　次登阴精，东北向祝曰：
　　中元宫中保胎化形内嫔，太真高上玄灵，斩胞解结，练胎固精，变化万方，使我长生。
　　次登弼星，向真人祝曰：
　　真元宫中六遁七隐上元元母，育我胎产，遁化金室，变乘苍辇，使我飞空，长年无限。
　　次登玄冥，向北祝曰：
　　纽幽宫中匿景藏光内妃，神仙大宗灵刚，度我六戊，出我八方，逃迹飞步，上超帝房。
　　次登丹元，西向祝曰：
　　纲神宫中变体易景斗中大女，玄化无像，度我元斗，书名帝傍，飞空策虚，腾身浮影。
　　次登北极，东北向祝曰：
　　纪明官中隐边散众斗中中女，灵化上官，落我玄籍，度名诸方，分身成千，反容更童。
　　次登天关，西北向祝曰：
　　关会宫中，分景万形，斗中少女，玄上太灵，随斗运机，转输万生，使我飞空，变化太冥。
　　次登辅星，向天门叩齿九通，祝曰：
　　帝席上宫，左皇夫人，上对帝君，齐景合真，号曰空常，变化九天，运导日月，聚气成烟，回转水火，万怪去身，是时元吉，玄庆敷陈，使我飞步，乘常入真，九晨流落，享福万千，形齐天光，寿比灵桩。仰咽二十四过止。
　　次登弼星，向地户叩齿九通，祝曰：
　　上尊上宫夫人，右皇帝尊，同符合灵华房，天魂地魄，号曰上空，变化九气，万真祖宗，回金转石，与天齐功，消山竭河，呼云召龙，万怪立应，分景亿通，飞步蹑虚，流焕四冲，藏身魁席，覆衣天光，长灵天地，享庆洋洋，请如所愿，受福永终。仰咽三＋六过止。
　　太上五星七元空常诀竟
　　#1『辛正披』，《上清五常万化郁冥经》作『辛正扶』。
　　#2按据下文解释，此句当作『图明沸增宇流扬』。
　　#3按本篇内容文字，与上篇《七元图》重复甚多。可相互对照。
　　#4『步毕』，上篇《七元图》作『步罡』。
　　#5『并足』二字据前后文义补。
　　
