太上三皇宝斋神仙上录经
　　经名：太上三皇宝齐神仙上录经。撰人不详，约出於南北朝或隋唐。载三皇斋仪及信物制作法。一卷。底本出处：《正统道藏》洞神部方法类。
　　太上三皇宝斋神仙上录经
　　三皇神仙内神宝祝斋录门
　　黄帝曰：凡学士精心愿乐，勤道求生，苦斋大寂，希求神仙，朝夕求灵，不避饥寒，救护万姓，以为因缘，福流七世，兔度大患，身超水火，形安体全。洞极上法，令兆神仙，学以成之，道德日新。
　　黄帝曰：三皇神者，胎灵之神也。皇上之秘篇也。兆有之者神仙，见之者延年，咏之者上见皇君，十方诸天皆来试观焉。其文至妙，其位至尊，能令人出入水火，变化幽冥，司录三官，一时定生。精勤之哉，必书仙名，其术至真，非惟经篇。
　　黄帝曰：兆有此书，勤心斋戒，烧香祝文，沐浴云水，燔烟上元，结斋三
　　九，八帝神篇，叩心祝诵，上闻三天，七世罪除，冥考都蠲，过度苦道，削罪成真，勤而修之，上见皇君矣。
　　黄帝曰：先天有三皇之神，八帝次其治，皆高真为辅，邪恶不生，灾害不作，非世所传。伏羲女娲之时也，其治各一万三千岁。后上天为八帝尊皇所受灵书妙术、长生久化之道，辅圣七录、治世三奇，此其书也。又以青素书三皇文，三尺为幡，以朱书之，以一丈竹竿悬於庭中。亦可以几请皇文，以北向为坐，烧香愿呎，叩齿二十四通竟，祝曰：
　　香烟玉女，上白皇君，小兆甲乙，清斋绝尘，期灵五通，上愿成真，灭祸生福，上升三天。毕。然灯行道，祝愿皆如此法也。诸是灾难祸害，无不尽消，疾病垂命，皆得更生。
　　又此斋法，侍灯勤苦，当日中一食，至夜生气时，烧香陈愿毕，又一食，此则每时食息也。但不得冒履榬殗浊，令不精专之人干犯斋禁也。行事节度，一如上法。
　　合上元香珠法
　　用沉香三斤，熏陆一斤，青木九两，鸡舌五两，玄参三两，雀头六两，詹香三两，白芷二两，真檀四两，艾香三两，安息胶四两，木兰三两。凡一十二种，别捣，绢筛之毕，纳乾枣十两，更捣三万杵，纳白器中，密盖蒸香一日。毕，更蜜和捣之，丸如梧桐子，以青绳穿之，日曝令乾，此三皇真元之香珠也。烧此皆彻九天，真人玉女，皆歌此於空玄之中。又加雄黄半斤，麝香四两，合捣和为丸，服如大豆大，十九日一服耳。常能服之，令人神明不衰，口生香气，又感真彻灵，降致玉女，并万病诸症恶鬼、不祥妖魔，皆自远伏也。
　　黄帝曰：皇文斋法，至真至贵，非世所传。夫求长生及为万兆请福，救解厄难，除灾却害，当先行八帝大斋之法，以解七世父母，及己身除罪。三年之后，乃得刻定仙名，以致不死之道也。若欲劾召百神，皆须积斋成功，感应自然，乃可召之。其时意中，皆自了於心中也。
　　黄帝曰：若万兆有疾病急厄，及罪积深大，不可得救者，皆当告请三皇，以为宝斋之法，以拔赎之也。当烧香，然灯各三枚，或五枚，或七枚，或九枚，或可三十六枚，以象三十六天之数也。如此四十日或百日，罪名皆除，於是司命司录，以结定仙名，为兆得无量大福。明灯以照神，燔烟以向气，太真神乐，三皇燕集，兆得神仙，庆流万世。一年之中，得三七行事，为大度也。
　　黄帝曰：若为万民致福，救其急难厄祸，兆当清斋三日，若五日七日九日，适意耳。当沐浴玄云之水，烧皇上之香，然玄液之烛，三灯五灯、七灯九灯，意适耳。相去间六尺，不得令烛行大阔。一香垆、一油灯，不得使人从灯间中过，欲听过，立纂门。又常守灯，令香烟不绝。至日中、日入，又再拜，烧香祝乞，适所陈耳。此名三五大斋内礼之法也。
　　作香玄腴法
　　用麻腴一斛，真檀一斤，青木香一斤，玄参一两，香珠三两，捣碎，纳腴中，密盖之，微火煎之，半日成也。
　　作重霄水之法
　　用水三斛，青木香四两，真檀七两，玄参二两，合治煮之，令得一沸。毕，清澄适寒温，以自沐浴也。此天真玉女玄水之法，名炼胎神浆。此法及香珠，皆出於宝斋上录篇中，非世人之所见也。
　　兆若欲知机通感，知人罪福者，皆应服三皇幽天符，即自通感神明，逆见将来之玄会也。
　　醮仪
　　候夜行道竟，敷席设座，依三皇位。天皇北皂为座，地皇西南白为座，人皇东北碧为座。三大长盘，三瓯酒，昆布为脯，南粽，果随时珍，酒三斗，省肉脯。
　　初向北咒曰：
　　香烟玉女，上白皇君，某奉为某清斋行道，十八时竟，正尔烧香献礼，拜请三皇真君，愿降以灵元，下入某身，所启径御三皇几前。
　　次酌酒三拜，跪曰：
　　洞神弟子某，谨为某奉请天皇监太一君、地皇主真一君、人皇统三一君，愿并降席，鉴察丹心。
　　次思神良久，跪曰：
　　小兆某上白三皇真君，某以凡庸，谬叨正法。昔奉受三皇宝文，内以自修，外以教世。今有某投词披请，谨重宣闻。读词。谨承词旨，率同法如干人，奉为修建三皇斋直，三日三夜一十八时行道，竭诚首请，事已周竟。谨投蔬醪，薄献苹藻，仰愿圣皇，特垂慈盻，赦宥某深愆重咎，解释冤对，削落黑简，延益祚历，疗治众疾，永蒙康裕，克隆万福，勤行德惠，家国兼泰，率土元吉。谨以奏言，请赐矜允。再三拜。
　　又随意陈乞，言曰：
　　上降尊灵，远临鄙浊。祈礼既毕，不敢稽留，呼吸上升，还神反位，稽首
　　奉辞。
　　次再拜，烧香复垆曰：
　　香烟玉女，真灵临降，垂慈布泽，上升天宫，香烟飞散，与道和合。
　　次毕，作礼而退。
　　太上三皇宝斋神仙上录经竟
　　
