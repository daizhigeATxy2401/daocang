道德经篇章玄颂
　　经名：道德经篇章玄颂。北宋 宋鸾撰。二卷。底本出处：《正统道藏》洞神部赞颂类。
　　道德篇章玄颂序
　　新授郢州防御判官将仕郎试大理司直兼监察御史宋鸾
　　伏闻淳朴之性本乎自然，机智之源生于习作。乃知结绳阐化，可行於太古之时。染素兴悲，渐变於中和之气。既扬文字，乃别贤愚。干戈起尧舜之前，尚循正道。吊伐见汤武之际，竟薄真风。其后盘石分封，剪桐锡宠，匡君有志，求霸潜功，闲思周室之衰，始自河阳之狩。
　　晋文为践土之盟，天王赴会，《春秋》讳之，日狩于河阳。周室渐微。
　　因有得士失士之论，昌国亡国之谈，皆运巧心，竟摇辩舌。受黄金而不媿，取白璧以非难。苏秦则佩印以荣家，张禄则强邦而刷耿，不韦立跻於显位，李斯休叹於寒门。一时之游说逢人，万倍之贵荣入手。殊不知损伤颢气，驰逐浮云，初游崇盛之乡，终入危亡之域。及已获走鹿，别有飞龙。秦祚告终，驾海之桥嘛碧浪。汉皇启运，斩蛇之剑倚青天。绵绝既兴，文物斯盛，束西南北见车书而混同，动植飞沉感生成而优泳。县是镜清八海，尘静九州，诈伪之说不行，真厚之风复振。乃有杨子云、东方朔、郦原、袁安，并星辰锺秀，兰苣驰芳，淫於典坟，缓其进取。盖洞知前事，别固后图。是知苏秦佩印以荣家，不如杨子云执戟而仕汉；张禄强邦而刷耻，不如东方朔割肉以韬名；不韦显位爰跻，不如邮原常辞於厚禄；李斯寒门休叹，不如袁安静守於衡茅。匪生虚妄之心，但赋穷通之分，用之则如珠还浦，自有辉华；舍之则似玉藏山，孰知温润。进退得理，逍遥固躬，察玄元上善之言，师《大易》随时之义，无兴躁竞，有近冲和。遐想四贤流芳千古，但念燕台罢职，渭水谋居。自揣鄙愚，敢言述作，直以仰窥圣旨，方扇真风，弘四善以静寰区，用三宝而抚黎庶，咸归朴素，尽去浮华。因敢强味道经，辄编巴唱，随其篇目，咏其指归。或一句以分吟，或全章而纪事。虽非骚雅，但慕玄虚，唯剖丹心，上尘洞鉴。
　　道经篇章玄颂卷上
　　道可道章第一
　　莫将常道同真道，难把常名污大名。
　　《道经》云：道可道，非常道；名可名，非常名。
　　无欲始能全皓素，有为终是恨聪明。
　　《道经》注云：人常能无欲，则可以
　　观道之要。要谓一心。
　　心源直要澄虚静，情地偏宜耨坦平。
　　但且勤行须洞晓，未分清浊已萌生。
　　《道经》云：无令，天地之始。始者，道本也。
　　天下皆知章第二
　　增修德者遗荣贵，却与伊姜盛业同。
　　为善匪矜分至善，成功不伐是殊功。
　　《道经》注云：不敢宁居而增修德者，忘功而功存，不居而不去。
　　若能养素三丹静，直到无言万事通。
　　《道经》云：行不言之教。
　　名立身全堪羡处，扁舟难滞五湖风。
　　《道经》云：夫唯成功，不居其位。范蠡功成名遂，遁迹五湖。
　　不尚贤章第三
　　为革浮华不尚贤，
　　《道经》云：不尚贤。
　　却将金玉委山泉。
　　《道经》注云：人主不御好珍奇，黄金弃於山，珠玉弃於泉。
　　功名不伐归淳素，嗜欲皆销合自然。
　　《道经》注云：不争功名返自然。又云：除嗜欲，去烦乱。
　　吉士既能宗澹泊，佳人难更街婵娟。
　　《道经》注云：放郑声，远佞人。
　　虚心实腹勤修习，
　　《道经》云：虚其心，实其腹。
　　得到无为是洞天。
　　道冲章第四
　　韬藏名誉贵全身，不把闲愁挠正真。
　　《道经》注云：道匿名藏誉，其用在中也。
　　为吏漆园明挫锐，守关函谷是同尘。
　　《道经》云：挫其锐。又云：同其尘。庄子为漆园史，尹真人为函谷关令。
　　湛然混俗如澄水，邈矣延龄出大椿。
　　先象帝生保安静，恰同琪树镇长春。
　　《道经》云：吾不知其谁之子，象帝之先。又注云：道至今在者，以能安静湛然，不烦劳，欲使人修身法道也。
　　天地不仁章第五
　　天地垂恩均万物，目为黄狗似无恩。
　　《道经》注云：天地生万物，人最贵。
　　天地视之如英草狗畜，不责望其报也。
　　空虚不滞生成在，情欲俱忘皓素存。
　　《道经》注云：天地之问空虚，弘气流行，故万物自生。人能除情欲，节滋味，清五藏，即神明居之。
　　爱气养精宜守德，保身销患诚多言。
　　《道经》云：多言数穷，不如守中。又注云：不如守德於中，育养精神，爱气希言也。
　　因思玄默探微理，须觅修心静者论。
　　谷神章第六
　　圆清厚载穷根本，玄牝门为不死乡。
　　《道经》 注云：不死之乡，道在於玄牝。玄，天也。於人为鼻。牝，地也。於人为口也。
　　猛出嚣尘无得丧，静调真气觉舒张。
　　六情销处如冰释，五性圆时助橘芳。
　　《道经》注云：五性其鬼日魂，六情其鬼日魄。若去六情而清五性，即了玄牝之门。烟萝子云大如弹丸黄如橘，出彼玉池入金室者也。
　　应用若存功行毕，自分岐路见虚皇。
　　《道经》注云：虚牝之用，绵绵微妙。应用若存，其用无心，故不勤劳也。
　　天长地久章第七
　　天地绵长理甚微，自除矜伐是玄机。
　　《道经》注云：天地生物，德用甚多，而能长久者，以其资察於道，不自矜其生成之功也。
　　外身却得遐龄固，后己翻成众善归。
　　《道经》注云：先人而后己。又云：外身则心忘，澹泊故身存。
　　蠖屈沉泥韬远势，玉藏深岫秘通辉。
　　若能宗尚无私化，莫遣行心与道违。
　　《道经》注云：圣人无私，而己自厚，故能成其私也。
　　上养若水章第八
　　上善无如水性柔，
　　《道经》云：上善若水。
　　难将夷饿碍清流。偶穿积霭离幽壑，
　　岂为垂杨向御沟。利济既能均万物，
　　环回终不滞孤舟。
　　《道经》云：水善利万物。
　　方圆用智修行处，全胜秦皇驾海求。
　　《道经》 注云：於事善能因任，亦如水之性，方圆随器，不滞於物。
　　持而盈之章第九
　　虚白为心最忌盈，莫因高贵变常情。
　　《道经》注云：盈，满也。已，止也。持满必倾，不如止也。又经云：富贵而骄，自遗其咎耳。
　　孙弘延钠全身禄，昊茵兢持后嗣荣。
　　公孙弘开暗延宾，敦尚谦逊，终得富贵。长沙王吴芮因梅鋗有功而受封，故兢持荣禄，相传子孙也。
　　秪见乘轩萦万虑，宁知敌桃梦三清。
　　范蠡张良虽乘轩冕，岂忘於道。
　　泛湖绝粒皆能退，无玷奇功显盛名。
　　范蠡泛湖，张良绝粒。
　　载营魄章第十
　　抱一归身莫暂离。
　　《道经》云：抱一能无离乎？
　　爱民兴国要无为。
　　《道经》注云：爱养万人，临治国政，
　　能无为乎？当自化矣。
　　三魂安静还增寿，四达分明却不知。
　　《道经》注云：魂静道气不乱，魂安得寿延年。又经云：明白四达，能无知乎？
　　专守精神全浩气，若生分别失婴儿。
　　《道经》注云：专一冲气，使政柔和，能如婴儿，无两分别之也。
　　功成不宰彰玄德，始是孙谋万代基。
　　《道经》注云：道长养万物，长大不宰割，以为器用。又云：既不为主宰，人君能如此者，谓深玄之德也。
　　三十辐章第十－
　　空虚一毂同玄理，三十辐赓功用深。
　　《道经》注云：古者车三十辐，法月数也。共一毂者，毂，有孔，众辐奏之。治身者当除情去欲，使五藏空虚，神乃归之。治国者贵能总众共扶强也。明证其理。
　　埏埴显就器能受，户牖俱明道可寻。
　　《道经》 注云：埏埴者，和土为饮食之器。又云器中空虚，故得有所受盛。又云：户牖空虚，人得以观出入，并比冲用之方。
　　不染是非潜养素，暗嗟贪欲静调琴。
　　一心无用众心服，始是逍遥出世心。
　　《道经》注云：虚无制有形。
　　五色章第十二
　　如能贱目六情销，为腹常应气马调。
　　《道经》云：是以圣人为腹不为目。为腹则去六情，贱目则无妄视也。
　　口爽直绿耽玉膳。
　　《道经》云：五味令人口爽。爽，妄也。嗜於五味，则口妄言，失於道。
　　心狂还似骋金镳。
　　《道经》云：驰骋田猎，令人心发狂。又云：驰骋世务，耽着有为，如彼田猎，唯求煞获，自以心阙逐境奔驰，静而思之，是发狂病。
　　出尘好继闻天鹤，溺俗须惊截道飕。
　　舍欲全真宗澹泊，不居岩谷自逍遥。
　　宠辱若惊章第十三
　　老君垂诚甚分明，宠辱来时尽可惊。
　　《道经》云：宠辱若惊。
　　无玷何妨居下位，有勋须更让殊荣。
　　干汤负鼎匡明主，遁越扁舟惜令名。
　　伊尹负鼎干汤，盖弘利济。范蠡扁
　　舟遁越，永保功名。
　　能戢世尘弘利济，功成身退保前程。
　　视之不见章第十四
　　希夷微竟同为一。
　　《道经》云：希夷微，此三者混而为一也。
　　运动绳绳不可名，休把玄黄凭有色，莫将音律比无声。
　　《道经》注云：绳绳者，动行无穷极。不可名者，非一色也，不可以青黄赤白黑别之。非一声也，不可以官商角征羽听之。非一形也，不可以长短大小度之。
　　除情去欲真风集，执古同今至化清。
　　《道经》注云：执古无为之道，以御今有为之事，则还返淳朴。
　　弘道不曾分缴昧，周通上下自光明。
　　《道经》云：其上不嗷，其下不昧。又注云：在上者必明，在下者必昧。唯道於上非上，在上亦不明，於下非下，在下亦不昧。
　　古之善为士者章第十五
　　古之善士守玄通，
　　《道经》 注云：玄，天也。言其志节玄妙，能与天通。
　　道德弘深不可穷。
　　《道经》云：道德深远，不可识知。
　　内视若盲，返听若聋，能知其长。
　　豫若川行真性在，
　　《道经》云：豫若冬涉川。又注云：豫，闲豫也。善士於代间法如涉冬川，众人贪着，故畏惧。今我不染，故闲豫也。
　　换然冰释俗尘空。
　　《道经》云：涣若冰将释。又注云：涣者解散，释者消亡，除情去欲，日似空虚，有若春冰之将释。
　　徐清既得无人识，
　　《道经》 注云：水浊则止而静之，徐徐乃自清。
　　比浊还能与众同。
　　《道经》注云：浑者守本真，浊者不照鉴也。与众合同不自尊。
　　保志不盈松执滞，守其弊薄暗成功。
　　《道经》注云：保此徐徐生长之道，不欲奢大盈满。又云：当须无所执滞，若执清求生，是谓盈满，将失此道。又云：夫唯不盈满之人能守其弊，不为新成。能弊者匿光荣，新成者贵功令。
　　致虚极章第十六
　　能清襟素臻虚极，
　　《道经》注云：得道之人，损情去欲，
　　五内清静，至此虚极。
　　静笃弘持出世尘。
　　《道经》注云：守清静，行厚笃。
　　万物更生明指谕，一身甘老自因循。
　　《道经》注云：万物无不枯，各复返其根，而更生也。
　　心如空谷含容广，
　　《道经》注云：知守真常则心境虚静，如彼空谷无不含容也。
　　德合中天覆载均。
　　《道经》注云：德与天通，则与道合同也。
　　道乃久长延福祚，
　　《道经》注云：与道合同，乃能长久。
　　永元危殆显修真。
　　《道经》注云：同天行道则终投其身，长元危殆之事也。
　　太上章第十七
　　治化须同太古时，照临如日朗元私。
　　《道经》注云：太上谓太古元名号之君。下知有之者，下知上有君而不见事朴淳。
　　功成事遂世方静，凿井耕田人不知。
　　《道经》注云：功成而不执，事遂而无为，百姓日用而不知，谓我自然而成遂，则太上下不知也。
　　远体朴淳恢正道，察常畏侮保宏规。
　　《道经》注云：德又下衰，君多弊政，人不堪命，则驱以刑罚畏之，怀情相欺，明不能察，故侮之。
　　若能君信长均足，岂到臣寮有面欺。
　　《道经》云：信不足有不信。又注云：君之信不足，故令下有不信之人。
　　大道废章第十八
　　不宗大道分仁义。
　　《道经》云：大道废，有仁义。
　　绿失家肥别孝慈。
　　《道经》云：六亲不和，有孝慈。
　　驭索未能忘有作。
　　人枪治政，如朽索驭六马。
　　结绳方得合无为。
　　上古用结绳之政。
　　才高八斗时情伪。
　　《道经》云：智慧出，有大伪。
　　忠殉三良国祚衰。
　　《道经》云：国家昏乱有忠臣。秦穆
　　公以三良殉葬也。
　　直到众星皆敛耀，日华还普照天涯。
　　《道经》注云：大道之时，仁义没，孝慈灭，犹日盛明，众星失光。
　　绝圣弃智章第十九
　　圣智俱捐浩气清，
　　《道经》云：绝圣弃智。
　　修身何处用聪明。守玄出俗师庄叟。
　　庄子逍遥任性，绝圣弃智，全真法道，着《南华真经》行於世。
　　背道矜文笑弥衡。
　　桥衡字正平，自恃才谋，常多踞傲。
　　曳尾泛龟终遂性，不才山木保长生。
　　涂中灵龟，曳尾全性，山木发地，不才保生。
　　少私寡欲还淳素。
　　《道经》云：少私寡欲。
　　秪向丹台是玉京。
　　丹台，心也。苟积功行，玉京蓬山自心而见矣。
　　绝学无忧章第二十
　　若能绝学即无忧。
　　《道经》云：绝学无忧。
　　善恶萌心亦自由。
　　《道经》云：善之与恶，相去何若。以谕俗绝学即无忧，不绝则生息。
　　察察兴谋何日静。
　　《道经》云：俗人察察，立其法制。
　　熙熙多欲几时休。
　　《道经》 云：众人熙熙。熙熙，淫乐多情欲也。
　　情田静默寻常乐。
　　《道经》注云：容貌忽然若昏昧，而心寂兮绝於俗学。
　　智水环回分外愁。
　　《道经》云：俗人昭昭。矜巧智。
　　明示鄙顽潜了悟。
　　《道经》云：而我独顽似鄙。又云：顽者无分别，鄙者陋不足。而心实了悟，外若不足。．
　　却胜驾海访瀛洲。
　　秦皇欲驾海求瀛洲，却涉虚妄，岂能入道也。
　　孔德之容章第二十一
　　垢浊能容是至人，卑谦和众内修真。
　　《道经》注云：有大德之人，无所不容，能受垢浊，处卑谦也。
　　虽开青眼向时态，潜固丹心出世尘。
　　《道经》注云：大德之人，不随时俗，所从於道也。
　　恍惚无形成物象。
　　《道经》注云：道唯恍惚无形，其中独为万物作法象。
　　窈冥难状宝精神。
　　《道经》注云：道唯窈冥无形，其中有精，实神明相居，阴阳交会。
　　须知至道休天在，如秀庄椿碧洞春。
　　《道经》注云：从古至今，道常在不去。
　　曲则全章第二十二
　　曲己修身即自全。
　　《道经》注云：曲己从众，不自专则全。
　　财多成惑诚通贤。
　　《道经》注云：财多者惑於守身。
　　机深始借张良筋，功就终摇范蠡船。
　　《道经》云：不自伐，故有功。
　　能绝是非宁街美。
　　《道经》注云：圣人不自以为是而非人，故能彰显於世矣。
　　不辞洼枉岂争先。
　　《道经》 注云：枉己以伸人。又云：地洼下，水流之；人谦下，德归之。
　　如宗弊薄修阴德，琼树瑶台在眼前。
　　《道经》注云：人能长守弊薄，不自矜街，则人推其长。夫如是，则琼树瑶台之游，自心而去矣，非假外求也。
　　希盲自然章第二十三
　　若解希言道德同，
　　《道经》注云：希言者，忘言也。不云志言而云希者，明自言以诠道，不可都忘。悟道则言忘，故云希尔。若能因言悟道，不滞於言则合自然矣。
　　深嗟失者昧玄功。
　　《道经》 云：失者同於失。谓任己失人。
　　萦缠世网猿糜铄，了悟天机鹤出笼。
　　《道经》 注云：执言滞教，无由了悟。又注云：体道者悟道，忘言即同於道。
　　竟夕未闻延暴雨，终朝长不盛飘风。
　　《道经》云：飘风不终朝，骤雨不终日。盖言暴不能久。
　　能嫌用壮持安静，心比无云月在空。
　　《道经》注云：人为事当如道安静，亦不当如飘风疾雨也。
　　跛者不立章第二十四
　　自赏光容露俊才，秪知扬己运梯媒。
　　《道经》注云：人自见於形容以为好，自见所行为应道，殊不自知形之丑，操行鄙，露才扬己，动而见尤，故不明也。
　　如能昧迹见真性，若恶贪名远祸胎。
　　《道经》 注云：贪权慕名，进趁功荣，则不可久立身行道也。
　　须怯是非成怨府，
　　《道经》注云：是己非人，乃为怨府。堪防矜伐清灵台。《道经》云：自矜者不长。灵台，心也。
　　莫教害物人还畏，免到巢由去不迥。
　　《道经》注云：若自是自矜之人在位，动欲伤害，故物无有不畏恶之，乃有道之人不居其国。
　　有物混成章第二十五
　　蓬瀛难去海涛深，徐福狂疏妄拟寻，四大须知恢世法，
　　《道经》云：道大，天大，地大，王亦大。盖法地则天。
　　三天非远系人心。
　　《道经》注云：妙用无方，强名不得，故自大而求之，则逝而往矣，自往而求之，则远不及矣。若能了悟，则返在於身心而证之。
　　秦皇用壮空寻药，汉武劳神枉炼金。
　　要识真源安静理，拂衣高谢入烟岑。
　　《道经》注云：人当法地，安静和柔。要穷安静之理j 非绝俗遁迹之人莫能参预。
　　蚕为轻根章第二十六
　　道同辎重莫离身，持躁明知静是君。
　　《道经》注云：辎，车也。重者，两载之物也。轻躁者贵重静，亦由行者之守辎重。故失辎重则遭冻馁，好轻躁者则生祸乱。《道经》云静为躁君。
　　多欲众人愁似织，少私高士迹如云。
　　汉文俭素延宗社，殷纣荒淫污典坟。
　　《道经》注云：宫阙，妃后所居，超然远避而不处。汉文帝俭素，慎夫人衣不曳地。殷纣惑姐己之容，恣於淫荡。
　　须到无心齐万物，不惊江上白鸥群。
　　无心於物，物自归之。古有人入岛，无机，鸥不惊去。及有心取鸥，鸥飞不下。
　　善间行章第二十七
　　了悟玄机不下堂，须知心是白云乡。
　　《道经》注云：善行道者，不下堂，不出门，於诸法中体了真性。
　　烧金炼药世皆惑，涉水登山人自忙。
　　不下堂，可了玄机。堪嗟昧理之人，烹炼五石，周流四海，何契於道。
　　五善若能韬密用，三天必得见虚皇。
　　《道经》云：善行者无辙迹，善言者无瑕谴，善计者不用筹算，善闭者无关键，善结者无绳约。是谓五善也。
　　枉教汉武劳宸宸，风入茂陵摇夕阳。
　　汉武帝虽有慕仙之志，且无出俗之心，费宝玉以妄求，想蓬瀛而不到。岂知心若了悟，不假外寻，竟为李少翁、乐大所惑，终成虚妄。茂陵则武帝所葬之陵也。
　　知其雄章第二十八
　　知雄虽易守雌难，
　　《道经》云：知其雄，守其雌。
　　得似婴儿浩气安。
　　《道经》云：复归於婴儿。
　　若悟昭明劳万虑，争如暗昧静三丹。
　　《道经》注云：人自知昭明，当复守之以暗昧，而无所见。
　　不辞污浊潜丁鹤，须怯光荣陆汉坛。
　　《道经》注云：知己之有荣贵，当复守之以污浊。
　　治国治身弘大制，积功成日自胶鸾。
　　《道经》注云：圣人用之，则以大道制御天下，无所伤割。治身则以大道制御情欲，不害精神。
　　将欲取天下章第二十九
　　神器来归去有为，
　　《道经》注云：欲以有为治民也。
　　圣人因筑太平基。始能无执终难失，
　　《道经》云：执者失之。
　　若恶恃强还不赢。
　　《道经》注云：有所强大，必有赢弱。
　　汉帝宫闱嫌绮绣，
　　汉文帝俭素，慎夫人衣不曳地。
　　尧君阶砌惜茅茨。登临大宝何兢畏，
　　言出如纶万国随。
　　《道经》 注云：上所行，下必随之。
　　以道佐人主章第三十二
　　八贤臣辅相时，不穷兵势恶危机。
　　《道经》云：以道佐人主者，不以兵强於天下也。
　　田畴先废宜关虑，
　　《道经》云：师之所处，荆棘生焉。农事废，田不修也。
　　胜负未知须慎微。
　　《道经》注云：胜负之数，未可量也。
　　去伐无骄三令肃，安民和众四方归。
　　《道经》注云：善辅相者，果於止敌。盖在安民和众，必不敢求胜取强。虽果於止敌，不为寇，慎勿矜功伐取，以自骄盈，骄则败亡，故为深诫。
　　谋深止敌裨元首，何必推功耀铁衣。
　　夫佳兵者章第三十－
　　用武争如静胜谟，
　　《道经》云：夫佳兵者，不祥之器。
　　陶唐明德握灵无。义高隐逸淳风远，
　　俭惜茅茨瑞气敷。
　　尧让天下於许由。
　　销剑戟时恢帝道，垂衣裳处阐皇图。
　　望夷宫祸秦无祀，空筑长城匝海隅。
　　唐尧阐化，弘清静之风。不佳兵以定四方，唯垂衣而临万汇，苍生受福，鸿业益昌。谐不万於茅茨，器尽销於剑戟，万古为则，岂不休哉？秦始皇背道任智，平一寰区，志不满而祸胎萌生，识忽闻而长城遂筑。殊不知嗣传胡亥，政委赵高，刘项起於山东，章酆败於河北。赵高惧罪，遂弒胡亥於望夷官。悲夫。
　　道常无名章第三十二
　　朴小虽知孰敢臣？
　　《道经》云：朴虽小，天下不敢臣也。
　　侯王守一抚需民。
　　《道经》注云：侯王若能守一精道，无为而化，则万物将自宾伏。
　　德彰有道川归海，
　　《道经》注云：譬道之在天下与人相应和，如川谷之与江海相流通。
　　政演无为物自宾。
　　《道经》云：侯王若能守之，万物将自宾。
　　澹荡熏风分煦妪，涵濡甘露显平均。
　　《道经》注云：侯王若能抱守精一，则天成地平，交泰致和，故乃致甘露之降，萧兰俱泽，不烦教令而自均平。取譬侯王称物平施，熏风之化。
　　如何认得羲轩化，日月贞明万国春。
　　知人者智章第三十三
　　能分善恶方为智，
　　《道经》注云：能知人好恶为智。
　　自别贤愚始是明。
　　《道经》注云：人能自知贤不肖，是为返听无声，内视无形为明。
　　街己胜人因势盛，除情去欲见心清。
　　《道经》注云：能胜人者，不过以威力。又注云：人能自胜，除去情欲，则天下无有与己争者，故为强。
　　袁安知足贫胜富，炼广忘机退愈荣。
　　《道经》注云：知足者富。又注云：人能强力行善，则有志於道，道亦有志於人也。
　　密用成功应不识，休天长在福群生。
　　《道经》 注云：人能自节，养不失其所，受天之积气，则可以长久也。
　　大道泛兮章第三十四
　　广被生成均万物，
　　《道经》注云：万物皆得道而生。
　　莫将绳墨世机同。来归造化不为主，
　　《道经》云：万物归之，而不为主也。
　　直到蕃昌匪恃功。
　　《道经》 注云：万物恃颇冲用而生化，而道不辞以为劳，功用备成，不名己有。
　　匿德藏名忘满大，
　　《道经》注云：圣人法道，匿德藏名，
　　不为满大。
　　检身宗道致穹崇。
　　《道经》注云：是以圣人法道忘功，终不自为光大，故能成光大之业。
　　有虞演政调琴后，草木咸苏煦妪风。
　　执大象章第三十五
　　人归至道比朝宗，德契垂衣演大功。
　　《道经》云：执大象，天下往。
　　象外观时非彩绘，
　　《道经》云：视之不见。又注云：无形非若五色，有青黄赤白黑可得见。
　　世间开处是弦桐。
　　《道经》云：听之不足闻。又注云：道非若五音，有宫商角征羽可得而闻。
　　潜将梦寐通三岛，不降恩荣向六宫。
　　国富民昌成宝祚，用之无既荡淳风。
　　《道经》注云：用道治国则国富民昌，治身则寿延长，故无有尽时。又注云：以道镇静，初无言教，故视之不足见，听之不足闻。而淳风大行，万物杀阜。岁计有余，故用不可既。
　　将欲歙之章第三十六
　　先极贪心要息心，微明垂教理还深。
　　《道经》注云：故将歙敛众生情欲，则先开张极其侈心，令自困於爱欲，则当歙然。
　　须知柔弱无人竞，直胜刚强有患侵。
　　《道经》云：柔弱胜刚强。
　　名遂留侯能绝粒，
　　汉留侯绝粒，从赤松子游。
　　功成越相铸黄金。
　　越相范蠡功成遁去铸其形，晨入朝之。后越王思之，金
　　行权制物昌鸿业，美溢青编万古寻。
　　《道经》注云：巽顺可以行权则能制物。行权
　　道常无为章第三十七
　　道常无为无不为，
　　《道经》云：道常无为，而无不为也。
　　侯王师法众心移。
　　《道经》注云：万物已化，效於已复，欲作巧伪者，侯王将身镇抚以道德也。
　　神州先广朴淳后，下国尽同清静时。
　　《道经》注云：侯王若能守道无为，则万物自化，君之无为淳朴矣。
　　雨露报功清德水，茅茨彰俭秀灵芝。
　　侯王若演无为之化，天必降河清芝秀之瑞也。
　　寰区自正恢皇化，
　　《道经》注云：如能无为，天下将自正。正，安定也。
　　高筑兴隆万代基。
　　道经篇章玄颂卷上竟
　　德经篇章玄颂卷下
　　新授郢州防御判官将仕郎试大理司直兼监察御史宋鸾
　　上德不德章第三十八
　　须知上德宁求报，求报还嫌量有涯。
　　《德经》注云：上德之人施不求报，下德之人施必望报。
　　应道持心常处厚，
　　《德经》注云：应道之君有非常拯技生灵之功，功行圆备，感化潜通，是能处道德之淳厚，不处礼义之华薄。
　　无为弘志不居华。
　　《德经》注云：有为者，道之薄。礼义者，德之华。故圣人处无为之事，居其厚，不处其薄矣。退礼义之行，去其华，自居其实矣。
　　三皇淳朴真堪慕，六国浇酿未足夸。
　　《德经》注云：论礼於淳朴之代，非狂则勃。忘礼於浇醉之日，非愚则诬。若能解而更张者，当退礼而行义，退义而行仁，退仁而行德，忘德而合道。人返淳朴，则上德之无所为。
　　治国阴功功最大，却胜金鼎炼丹砂。
　　羲皇画卦以兴文，轩后悬镜以静乱。陶尧垂衣，虞舜舞羽，大禹治水，成汤开网，咸有治世大功，政生民於化寿之域。岂炼丹独善，可齐其道德乎。
　　昔之得－章第三十九
　　侯王得一抚寰瀛，
　　《德经》云：侯王得不为天下正也。
　　法道精灵万物生。
　　《德经》注云：万物法道精灵，故能生成而不灭。
　　显谕无舆忘大号，因征不谷自为名。
　　《德经》注云：舆者，车之别名。全而言之，即谓之舆，散谓数之，乃轮辕辖辐，其名各异，则无舆矣。亦如王侯自谓孤寡不谷，散其尊大之名，归於以贱为本。是谓深得谦冲之道。
　　高天虚静群星朗，
　　《德经》注云：天法道之清虚，故能尊高，不为万物污浊。
　　厚地安宁九野平。
　　《德经》注云：地法道之柔顺，故能安宁，久载万类而不倾动也。
　　功想轩皇弘济活，维山轻举独修行。
　　轩皇平蚩尤之难，济活万汇，苍生受福，永播盛美。王子晋虽吹笙感凤，度世乘龙，独善其身，顾尘埃而不染，垂恩及物，实拯技而无施。
　　返者道之动章第四十
　　君扣玄关莫倦劳，出尘灵迹显松乔。
　　赤松子、王乔，并前古得道度世之人。
　　安宁地轴生成广，运动天机气序调。
　　《德经》 注云：譬如天之刚健，昼夜运动日月，四气往返周行，常不休息。以谕修道之人，若能清心，运动身中之气，日夜往返，常不休息，亦同天长。又注云：天地之物，乃万物也。有即道也。道能生成万物，是知天地之物生於有也。言万物若得天地元和刚柔动用之道，则当长生速化。故云天地之物生於有，有生於无也。
　　贤相谋猷方济治，
　　《德经》注云：行权者贵返於实，用有者必资於无。若能两忘权实，双泯有无，即辅相济治之理也。
　　至人修习正逍遥。
　　修身之人黜去聪明，韬光修习，潜乐逍遥，固不知辅相匡济之道。
　　治身治国阴功足，自有途程绛阙朝。
　　若治身全气，治国成功，必继赤松王乔，同朝绛阙。
　　上士闻道章第四十－
　　上中下士皆闻道，取舍萌心即不同。
　　刻志勤行分了悟，迷心大笑是愚蒙。
　　《德经》云：上士闻道，动而行之。中士闻道，若存若亡。下士闻道，大笑之。不笑不足以为道也。
　　进如举步临深谷，
　　《德经》云：进道若退也。
　　明似浮云映远空。
　　《德经》注云：明於道者，蒙昧其迹，以养於正，乃圣功也。
　　修德若偷功行足，姓名潜纪玉皇宫。
　　《德经》注云：德行内修，外若偷窃，不欲人知，立功而不街也。
　　道生一章第四十二
　　教人柔弱贵身全，
　　《德经》注云：人君所欲教人者，当以柔弱谦虚之义教之也。
　　须信强梁失自然。
　　《德经》云：强梁者不得其死也。
　　损志持谦高德岳，
　　《德经》注云：王侯能以孤寡为名，卑以自牧，岂非损之而益乎？
　　益情多欲乱心田。
　　《德经》注云：愚者贵冒以求进，财复苟得，岂非益之而损乎？
　　月悬秋色澄千里，江沸涛声动百川。
　　越相芳尘轻世事，清风明月五湖船。
　　范蠡辞荣遁越，遂性五湖，可谓道符先觉也。
　　天下之至柔章第四十三
　　至柔驰骋至坚时，
　　《德经》注云：天下至柔者，正性也。若驰骋世务，染杂尘境，情欲充塞，则为天下至坚，是时至柔驰骋至坚之问，即显彰至坚不及至柔之性。
　　尘境难迷独守夷。
　　《德经》注云：无有者不染尘境，令心中一无所有，独守希夷清静，妙体混成，一无间阻，不为可欲所乱也。
　　须信不言非杜口，
　　《德经》注云：所谓不言非关杜口，在理既即有即无，在教亦即言即默。亦如言满天下，无口过之教也。
　　始明有益自元为。
　　《德经》注云：吾是知元之有益。
　　霜前唳鹤闻天韵，雪际贞松出俗姿。
　　《德经》注云：吾身心清静，则能合道。
　　身静心清忘嗜欲，玉京存想是前期。
　　若能宗道，必见玉京之岐路也。
　　名与身孰亲章第四十四
　　最痛多藏必厚亡，
　　《德经》云：多藏必厚亡。
　　若能知止即贤良。
　　《德经》注云：知止不殆。
　　贪名触患身如丧，润屋丰财事可伤。
　　《德经》注云：徇货者将以求财，财得身亡，身货孰多？故令掷玉毁珠以全其和也。嗟乎，苟食财身丧，纵积玉于家，又何贵乎？
　　风过未央摇茂草，
　　未央官，萧何所修，千门万户，为天下壮丽。今则鞠为茂草，基址空存，睹此废兴，足诫贪欲。
　　水流金谷带斜阳。
　　金谷园，昔之贵盛，备载简书。今则野水穿流，倏为废坞，斜阳一照，能不悲乎？
　　全真法道心无欲，应笑隋侯宝夜光。
　　《德经》注云：名者实之宾，而代人徇名以亡身。欲令去功而全其真也。
　　大成若缺章第四十五
　　躁静不关怀抱者，须弘齐物出尘心。
　　《德经》云：躁胜寒，静胜热。又注云：唯有清静无为之人，心安志定，方能躁胜不寒，静胜不热，泯其躁静，乃为天下正。
　　直思汲黯无人继，
　　《德经》注云：大直若屈。汲黯，汉之真素亮直之臣，发论匡正，无避忌讳，孰能继之，
　　辩想苏秦有患侵。
　　《德经》云：大辫若讷。苏秦，六国游说之士。兴智巧，尚浮伪，后至齐国遇刺客而顶，徒爱佩六国印，且不惧一朝祸，矜辫任智，可不畏乎？
　　白玉洁身如玷缺，
　　《德经》注云：学行大成，常如玷缺也。
　　清江同志昧深沉。
　　《德经》注云：冲虚其怀，乃持满之道。满而不溢，则长守富贵，用不穷矣。
　　唐虞退让英风远，信史编芳好重寻。
　　《德经》注云：人君政化大成，而更谦虚退让，若有亏缺。日新其德，用之不弊矣。
　　天下有道章第四十六
　　梁冀无才恃禁闱，不能知足赞成规。
　　《德经》云：祸莫大於不知足。今以梁冀为论，且无才恃宠，可谓不知足矣。
　　方当炎汉颠危日，独盛朱门跋扈时。
　　后汉桓帝之时，国祚凌夷，人方浇薄。梁冀处贵极之位，而不能匡君以忠，律己以俭，乃更一门骄贵，成跋扈之臣，福过灾生，成灭身之祸。悲夫。
　　孙寿正迷矜绮绣，
　　孙寿，梁冀之妻。迷荡正性，耽惑美容。
　　张纲徒耻问狐狸。
　　汉发八使，以探天下风俗。张纲埋轮不发，云：豺狼当路，安问狐狸。遂奏梁冀之罪。
　　祸盈覆炼歼三族，事污青编万古悲。
　　桓帝以粱冀奢借罪深，遂令单超等围其宅，诛之。
　　不出户章第四十七
　　不劳窥牖见天道，
　　《德经》云：不窥牖，见天道也。
　　内鉴身明象外心。
　　《德经》注云：圣人不出户知天下者，以己身知人，以己家知人家。
　　秦汉战争矜妙略，唐虞清静朗宸襟。
　　《德经》 注云：人君清静，天气自正，多欲则烦浊。
　　九畴书出波澜辟，万岁声高洞壑深。
　　人君若能法道清静，必至河出九畴，山呼万岁。
　　六国浇酿徒敌血，漫为盟誓互相侵。
　　嗟乎，六国之王不尚清静之化，但弘机智之风，徒成敌血之盟，互有相侵之志也。
　　为学日益章第四十八
　　负岌寻师贵艺成，词锋将淬敌青萍。
　　格高自票江山秀，才赡何关笔砚灵。
　　莫见爱昤矜白雪，岂知耽学聚飞萤。
　　若能日损无情欲，方悟有为劳我形。
　　《德经》云：为学日益，为道日损。又注云：为学者日益见闻，为道者日损功行。益见闻为修学之渐，损功行为悟道之门。故因益积功，功忘而体道，可不休哉。
　　圣人无常心章第四十九
　　圣人出震无常心，
　　《德经》云：圣人无常心，以百姓心为心也。
　　应物推恩煦妪深。
　　《德经》注云：圣人之心，物感而应。应在於感，故无常心。
　　存抚婴孩分帝德，
　　《德经》注云：圣人念彼苍生，犹如慈母。故凡视百姓，皆如婴孩。
　　指明善信显君临。
　　《德经》 注云：钦善信者，吾因善信之。不善信者，吾亦善信教之，令百姓感吾德而善信。
　　喜闻药石还宗道，恶见笙竿恐嗜音。
　　《德经》注云：圣人广大，包荒纳污，法道象天，自行善信，皆感德港化，暗合无为之功。人君若纳谏去惑，自成善信。
　　万国悦随归洞鉴，静如明月朗宸襟。
　　《德经》注云：百姓皆注耳目。又注云：缅被百姓，化圣德为善，故倾耳目观圣人也。
　　出生入死章第五十
　　达识迷根共一途，
　　《德经》注云：了悟则出生，执迷则入死也。
　　若论清浊理还殊。积功累德冲青汉，
　　溺俗贪名叹白须。能想蓬瀛分了悟，
　　不嫌情欲认凡愚。维山略住云头处，
　　应笑红尘蔽九衢。
　　王子晋得道维山，乘彼白云，举袂谢时人而去。
　　道生之章第五十－
　　万类皆因道始生，
　　《德经》注云：道始生者，一也。一生阴与阳，阴阳生万类，是知众类非道不生也。
　　圣人弘德法圆清。
　　《德经》 注云：天之於万物也，生则不有，为则不恃，长则不宰，任其自然，是谓天之德也。亦同人君治世矣。
　　无为阐化寰区静，
　　《德经》云：道德本无为，岂有情於尊贵。但万物自当尊贵之，是明自然之爵命。
　　不宰推功日月明。
　　《德经》云：长而不宰。
　　雨露恩深苏草木，丝纶言出福黎陀。
　　《德经》注云：道之於万物，非但生畜之而已。乃复长育成熟，养之覆之，全其性命。人君若能法此，治国治身，当符道尊德贵之位，亦同天然爵命，而自归之。
　　直绿被物皇风远，四海倾心自太平。
　　《德经》注云：道德之尊，非假爵命。但生成之功被物，而常自然贵尔。
　　天下有始章第五十二
　　密用修行挫六根，
　　《德经》注云：不纵六根，自无祸患。
　　竟无危殆保终身。
　　《德经》注云：若开张六根，矜其视听以济其爱悦之事，则常有祸患，故终身不救。若挫其六根，则终身必无危殆之事。
　　能嫌口爽熊翻美，须怯心迷凤髻新。
　　《德经》注云：江在人身，为患最大，是非生焉，滋味攻焉。又云：眼耳鼻之门，若不为嗜欲所牵，则终身无动劳之息。熊蹯，味之珍者，所宜戒之。
　　炼气永应尘不染，
　　《德经》注云：常守冲和妙气，不令离散，则修治其身，长无危殆之事。
　　守柔长与道相亲。
　　《德经》云：守柔日强。
　　问他温树无言对，
　　汉孔光处之崇贵，有人问温室前树，终无言答之。盖慎密，不泄禁中事。
　　方见韬光吉善人。
　　《德经》注云：慎言节食，炼气韬光。使我介然章第五十三
　　须信元为道甚夷，莫由邪径失宏规。
　　《德经》云：道甚夷，而人好径。注云：夷，平也。径，邪道也。言非无为之道不平，而自入有为之邪径。夫小径险而难，大道安而易也。
　　闲思峻宇雕墙事，争似卑宫菲食时。
　　《德经》注云：崇其宫殿，饰其廊宇，则百工并作，田亩焉得不荒？田既芜，仓库焉得不虚也？
　　文德若修摇木铎，武功还偃外征旗。
　　《德经》注云：文德不修尚武备，即失无为之化。
　　如能治国常居大，似日高明照海涯。
　　《德经》注云：圣人之道，其明如日，不在天则无以照六合。圣人不居大，则无以济天下。
　　善建者不拔草第五十四
　　鸿基不拔伺天在，
　　《德经》注云：善以道德立身立国，不可引而拔之。
　　匪辗蒸尝社稷延。
　　《德经》云：子孙祭祀不辍。盖社稷延洪不绝。
　　君信臣忠丰至德，
　　《德经》注云：修道於国，则君信臣忠，七义自生。
　　重尊矜幼显通贤。
　　《德经》注云：修道於乡，尊重长老，爱养幼少，教诲愚鄙，其德最长，为不可及也。
　　水还沧海垂衣日，琴引熏风煦物年。
　　《德经》注云：修道之国，观不修道之国，故可以唐虞之德，鉴桀纣之罪，必能政理康时也。
　　法道无为临大宝，碧空长有寿星悬。
　　若能法道清静，以临大宝，必有寿星之瑞。
　　含德之厚章第五十五
　　含德全真同赤子，
　　《德经》注云：至人含怀道德之厚者，其行比於赤子也。
　　始教三毒溃淳和。
　　《德经》云：毒虫不螫，猛兽不据，攫乌不搏。注云：含德淳厚之人，万应不干於心神，可以比赤子者，淳和全於外，至德怀於内。以毒虫喻咦，猛兽喻痴，攫乌喻食。绝此三毒，故不为其所伤。
　　张良绝粒遗轩冕，许迈修身隐薜萝。
　　汉张良绝粒，从赤松子道。晋许迈修道，周游山水之胜境，不远万里。
　　了悟真常宗道少，萦贪爵禄益生多。
　　《德经》注云：人能知和气柔弱有益於人，则为深知道德真常之用。又云：众人以争竞爵禄，荣达日增，不知守常而求道，益生过分，动之死地。
　　莫矜物壮强粱志，衰老相随事若何。
　　《德经》注云：物壮极则衰老，故戒之矜壮。恃强之人，是谓不合於道也。
　　知者不言章第五十六
　　知者不言绿了悟，碧鸡强辩岂能知。
　　《德经》注云：道无形象，盖非言说所及，唯证悟者知之。
　　亲疏匪得垂蕾买鹤，
　　《德经》注云：玄同无私，故不可得而亲。又注云：泛然和众，故不可得而疏。
　　利害难侵曳尾龟。
　　《德经》云：不可得而利，不可得而害也。
　　箕岫坚辞神器处，桐江还应客星时。
　　《德经》注云：体道自然，故不可得而贵。许由隐於箕山，尧让天下於由，坚辞不受。严陵与汉光武有旧，素不乐客星之贵，却还钓渚之时，盖不可得而贵。
　　销除爱染清襟素，
　　《德经》注云：既无爱染，则嗜欲之门闭矣。
　　道德尊高出世姿。
　　《德经》注云：既不可得亲疏，又不可得利害。不可得贵，不可得贱，是为天下贵，道德自更尊高也。
　　以政理国章第五十七
　　垂衣治国固元事，
　　《德经》云：以无事取天下。
　　哲后忘情化自清。
　　《德经》注云：圣人之道，嗜欲不干於心，则奢溢绮靡之物安所用之？以此化人，自朴淳矣。
　　去盗不因刑网密，
　　《德经》云：法令滋章，盗贼多有也。
　　安时须是赋舆轻。
　　《德经》云：天下多忌讳，而民弥贫。注云：谓禁令多端，山泽所资有无，皆禁止之，悉加繁税，而焉得不至弥贫也。
　　淳如尧酒皇风远，
　　《德经》注云：政教无为宽大，则民应之淳朴也。
　　静似昊江素月明。
　　《德经》云：我好静而民自正。
　　何必使民成缺缺，万机宽大慰苍生。
　　《德经》云：其政察察，其民缺缺。
　　又注云：若政宽大，则人淳然朴素也。
　　其政闷闷章第五十八
　　祸福同途分倚伏，
　　《德经》云：祸兮福之所倚，福兮祸之所伏也。
　　圣人明德内含光。
　　《德经》云：光而不耀。又注云：圣人虽有独见之明，常自晦昧，不以耀乱於人。
　　山栖一旅翻强盛，台筑九层俄败亡。
　　越王为吴王所败，势穷，以余兵栖於会稽山，用范蠡计释越而还。吴王既胜越，筑九层之台，悦西施之貌，况伍员之尸，会赵鞅之盟，仁德不修，寻为越报仇。一旦败亡，俄成丘墟也。
　　谪去长沙甘退迹，
　　汉贾谊，文帝叔用，为绛灌所不容，出为长沙王傅。
　　诏归宣室出殊乡。
　　后文帝征谊於长沙，对於宣室。
　　因寻 赋深微理，天地为炉不可量。
　　贾谊初谪长沙之时，以失志之际，湘
　　中地多卑湿，方有疑惧，而有 集合。鹤乃南中怪乌，人皆深忌。谊以势穷道塞，遂制《 赋》，定以生死之分，达於穷通之理。赋中有天地为炉之句。盖欲明委心於天，莫测倚伏之理。后果出殊邦，却还丹阙也。
　　治人事天章第五十九
　　治世莫如宗啬爱，
　　《德经》云：治人事天莫若啬。注云：音，爱也。人君将欲治人事天，莫若爱费，使仓康实，人知礼节，三时不害，则天降之嘉祥。
　　德弘卑服保皇居。
　　《德经》注云：圣主贤臣，常以卑服，悉从音爱之道也。
　　惜狐裘处身元玷，
　　《德经》注云：晏子狐裘三十年，此明贤臣音爱之道。
　　罢露台时俭有余。
　　汉文帝检德，闻筑露台，帝曰：可比十家之产。寻令罢之。
　　损己敷恩人景附，
　　《德经》注云：圣人损己有余，以奉人之不足也。
　　穷奢黜武国空虚。
　　恃四海一家，兵力强富，遂穷军势於云中，继访神仙於海上，帑藏空虚，生民疲疗也。
　　探根固蒂长生理，
　　《德经》注云：音爱克己之行，以成治人事天之德。帝王流而行之，非惟深根固蒂以有其国，亦乃长生久视，乘彼白云，至于帝乡。黄帝其人也。
　　不假文成自献书。
　　汉武之时，有李少黄自上书言有神仙之衍。遂拜文成将军。后以饰书於牛腹，诈令剖出，验其伪迹，因乃诛之矣。
　　治大国章第六十
　　道莅寰区绝妄求，鬼神无害服皇猷。
　　《德经》注云：以道莅天下，不求无妄之福。故鬼元以见其神明。
　　秦矜虎视厅三辅，禹凿龙门护九州。
　　《德经》注云：《周书》曰：至治馨香，感于神明。黍稷非馨，明德惟馨。所谓圣人至治之德，莫急於拯救生灵。明德之馨香感动神明天地，非惟富寿不极，抑亦景祚无疆。秦虎视关东，不修文德，终为刘项所灭。禹凿龙门，导百川归海，活九州生民，可谓契拯救之旨。
　　月助呜琴调永夜，雨笼圆沼湛高秋。
　　《德经》注云：此章立意，当以至治静正为宗。今以琴谕守正，秋谕澄静，取事证理。
　　化成两不相伤后，自有卿云瑞气浮。
　　《德经》云：非其神不伤民，圣人亦不伤民也。
　　大国者下流章第六十一
　　东瞑善下百川归，
　　《德经》注云：大海卑下，百川自归。大国谦下，万邦自附。
　　柔静心持出世机。
　　《德经》注云：工人君守於柔静，则天下交欢而归之。
　　大国谦卑昌帝道，诸侯倾瞩向皇闱。
　　《德经》云：大国执谦德而下小国者，不过兼畜小国为臣妾。小国取大国，为势援也。
　　晋文报楚终成霸，郑忽辞齐自失机。
　　晋文公未入国，尝游於楚。楚礼之，楚王问文公，他日将何报不谷。文公曰：若遇楚师，请避三舍。后归国，遇楚师，不失其信，终为盟主。郑太子忽有功於齐，齐欲妻之。忽辞以小国不伴大国，拒而不受。后为蔡仲所逐，无诸侯之援，盖失机也。
　　无怠无荒弘至德，纳隍心不忘宵衣。
　　《德经》注云：大国者常戒满盈。
　　道者万物之奥章第六十二
　　能依玄域穷深奥，须认襟虚己出尘。
　　《德经》云：道者，万物之奥也。
　　弘有道心分达士，佐无为主是贤臣。
　　《德经》注云：若非至道大善之人，岂能重宝深奥，救人之志也。又经云：故立天子置三公，共教不善之人也。
　　要均救物甘言教，曲诱迷根不善人。
　　《德经》注云：圣人以甘美法味之言，尊高清静之行，以化不善之人。
　　罪累永销港体悟，玉京丹鹤自相亲。
　　《德经》注云：道在於悟，不在於求。既悟则自无罪累，必契冲虚也。
　　为无为章第六十三
　　至人因事自尘机，
　　《德经》注云：众人因事以生事，道者因事以息事。
　　道味无贪静所思。
　　《德经》注云：道之味非俗问滋味，且道之味尚不可贪，何况俗间之味？
　　但固谦心敦信诺，
　　《德经》云：轻诺又寡信也。
　　未尝闲恨记瑕疵。
　　《德经》云：大小劣少，报怨以德也。
　　要苏万汇调风处，永格三苗舞羽时。
　　《德经》注云：圣人制作有为，而使无为。有虞虽调熏风，舞干羽，因有为成无为之化也。
　　负宸凝旎弘大化，穆王何必会瑶池。
　　虞舜凝蔬，自臻至道。何叉周穆王会於瑶池，车轮马迹将周四海，徒有虚妄之求，且非清静也。
　　其安易持章第六十四
　　安静修身易守持，
　　《德经》注云：治身治国，安静者易守持。
　　始分情欲要崩瞋。
　　《德经》注云：情欲祸患，未有形兆之时，则易谋止也。
　　木成干雾萌芽处，台筑参云覆篑时。
　　《德经》云：合抱之木，生於毫末。又云：九层之台，起於累土。
　　赵主不能轻国宝，董生须至重文辞。
　　《德经》云：不贵难得之货。又注云：众人乃学俗学，所谓攻乎异端。圣人法道元为，故学於不学。岂非备复众人异端之所过患欤？赵王令兰相如送璧於秦，求其连城之价，是贵於难得之货，昧於道旨。安可使董仲舒不下帷读书，以求世利，断可知矣。
　　慎终如始还无败，爱惜精神忌有为。
　　《德经》云：慎终如始，则无败事。又注云：有为於欲，废於精神。
　　古之善为道章第六十五
　　善诱时人尽守愚，总销情欲似枯株。
　　《德经》注云：古之善为道者，非以明民，将以愚之。
　　不环智水瞋三惑，唯荡真风静四隅。
　　《德经》注云：上人贤君，善以元为之道化人，常任质朴。愚古之士，不使功智点慧之徒，惑人真性。又经云：民之难治，以多智。
　　负宸有心宗大道，凝旎无事阐丕图。
　　轩皇治国能如此，功就乘云出鼎湖。
　　《德经》云：不以智治国，国之福。轩皇宗道无事，济治四隅，后於鼎湖乘彼白云，至于帝乡。
　　江海为百谷王章第六十六
　　江海尊为百谷王，下流无逆水茫茫。
　　征帆乍展摇风势，杲日初升蘸晓光。
　　搓犯星辰仙浪阔，路通昊越碧波扬。
　　人君能法谦卑德，万国乐推兴运长。
　　《德经》云：江海所以能为百谷王者，以其善下之，故能为百谷王。是以圣人欲上人，以其言下之。欲先人，以其身后之。是以处上而人不重，处前而人不害。是以天下乐推无驮。以其不争，故天下莫能与之争。
　　天下皆谓章第六十七
　　非智非愚如不肖，
　　《德经》云：天下皆谓我道大，似不肖。注云：不似於智，不似愚，与物不同，故言不肖也。
　　常持三宝荡真风。
　　《德经》云：我有三宝，保而持之。一日慈，二日俭，三日不敢为天下先也。
　　俭成济物无多费，慈救群生有大功。
　　已在上注中。
　　仁德既均中土洽，道情还与上玄同。 
　　《德经》注云：夫慈仁者，百姓亲附。又注云：人君能行此三宝，则天地神祇固合为助护也。
　　强秦舍此平区字，才筑兴基一旦空。
　　《德经》云：今拾其慈且勇，拾其俭且广，拾其后且先，死矣。秦始皇拾三宝，任智力，社稷不延永。悲夫。
　　善为士者章第六十八
　　弘道何尝恃武威，
　　《德经》注云：贵其道德，不尚武力，但用虚柔化物，不以刚武伏人也。
　　非因忿怒展征旗。
　　《德经》云：善战者不怒。
　　羽干演化终无战，帷喔用贤方出师。
　　《德经》云：善胜敌者不争，善用人者为之下。虞舜舞干羽於两阶，三苗自格。周武尊太公於帷惺，全师始行。
　　项籍不虞奔去夜，
　　项籍兵败垓下，闻楚声四合，知楚兵悉为汉有。遂别美人於帐中，夜遁而去。当恃强肆志之时，岂知奔败之夜乎？悲夫。
　　符坚宁虑却来时。
　　符坚以百万之众伐东晋，拒王猛之谏，忘水影之灾。及沥水之败，却来之时，闻风声鹤唳，以为晋军至矣。宁不慎欤？
　　须知军旅难轻举，四善还能静九夷。
　　《德经》云：善为士者不武，善为战者不怒，善胜敌者不争，善用人者为之下。
　　用兵有言章第六十九
　　为客持谦常守退，
　　《德经》云：吾不敢为主而为客，不敢进寸而退尺也。
　　攘能无臂慎兵符。
　　《德经》注云：攘臂所以表怒，善战不怒，故无臂。
　　仁慈兴虑是全策，轻侮萌心失远图。
　　《德经》注云：以慈为主。又注云：祸莫大於轻侮敌人。
　　空仗貌琳凌越国，岂知麋鹿走姑苏。
　　吴王自恃兵强，凭凌越国，不思势穷国破，姑苏台侧麋鹿空游。
　　莫教丧宝违深理，
　　《德经》云：侮敌几丧五。宝。
　　应物行机静四隅。
　　《德经》注云：彼曲主兵而攻之，直不先，执兵以应之，虽则执持其兵，本无害物之意。
　　吾言闷甚易知章第七十
　　上圣玄言理甚明，
　　《德经》云：吾言甚易知，甚易行。
　　不能知又不能行。
　　《德经》云：天下莫能知，莫能行者。
　　目盲倾国绮罗色，耳绩迷人郑卫声。
　　躁欲未销形易浊，宠荣如缚志难清。
　　《德经》注云：惑於躁欲，故莫能知也，迷於荣利，故莫能行也。
　　被褐怀玉沉潜者，内鉴真常徇世情。
　　《德经》注云：被褐者昧其外，怀玉者明其内，故知我者希也。
　　知不知上章第七十－
　　知似不知分上德，
　　《德经》注云：道者内知於道，外若不知，乃德之上也。
　　不知知者病虚言。
　　《德经》注云：不知道而妄言知，乃是妄言之病也。
　　众人虽昧真常境，诸圣恒开利济门。
　　守得恬和全浩气，悯方贪欲指迷根。
　　随机救拔群生意，还比高天广覆恩。
　　《德经》注云：圣人无此强知之病者，以其常悯众生皆有此病，是以自不能病也。
　　人不畏威章第七十二
　　人不畏威成宪网，
　　《德经》云：人不畏威即大威至。
　　使心虚白即神居。
　　《德经》注云：神所居者，心也。除情去欲，使虚而生白。
　　是非自见身无咎，
　　《德经》注云：圣人自知己之是非於内，不见其德美於外也。
　　精气常全道有余。
　　《德经》注云：自爱身中精神和气。
　　安寝既翻庄叟蝶，忘情还乐惠施鱼。
　　《德经》注云：自知其身，防可畏之事，自爱其身，无驮神之咎。夫如是，则庄蝶惠鱼，遂出尘之乐。
　　能嫌骄贵韬藏者，三径雪深关弊庐。
　　《德经》注云：不自骄贵荣名於世，袁安遇雪，闭户高外，不干於人。
　　勇於敢章第七十三
　　勇於敢杀逆神明，
　　《德经》注云：勇於果敢，有所作为者，岂同自杀其身。何也？夫不仁之人，不惧神理应报之祸，始能贾勇果敢，以杀於物。既杀必报，故知当同自杀其身，明矣。
　　常抑刚强是保身。
　　《德经》云：勇於不敢则活。
　　畏害若能心去惑，
　　《德经》注云：敢与不敢，自活其身为利，自害其身为害。
　　不言还有善来亲。
　　《德经》云：不言而善应。
　　世情尚惜持谦士，天网宁矜用壮人。
　　《德经》注云：天之网罗虽恢恢疏远，刑淫福善，毫分不失。
　　看取乌江临岸处，拔山威力谢埃尘。
　　项籍有技山之势，尽刎颈於乌江。
　　人常不畏章第七十四
　　恩深祝网独殷汤，好杀终难定纪纲。
　　《德经》云：人常不畏死，奈何以死惧。注云：纵於情欲，动之死地，习以为常，尝无畏者。人君当以清静化之。奈何更立刑法，以诛杀常恐惧也。
　　文帝恶刑循五听，
　　汉文帝之时，以黄老治国，几至刑措，可谓循於五听。
　　高皇宽法约三章。
　　汉高祖先入关，与父老约法三章耳。杀人者死，伤人及盗抵罪，余悉除去秦法。诸史民皆安堵。
　　顺天治物人从化，
　　《德经》注云：若人君导以寡欲，静 以无为，则人怀其生，咸皆畏死。
　　代匠抡材手自伤。
　　《德经》注云：人君代天理物，若行刑罪不中，亦犹拙夫代匠新木，岂唯方圆不得其法，希有不伤其手矣，可不慎之？
　　铸鼎成功分道德，攀龙髯去白云乡。
　　轩皇治世，弘济活之心，非惟四方清静从化，抑以鼎成功就，天垂龙髯，乘彼白云，至于帝乡。
　　民之饥章第七十五
　　人君奢侈即民饥，
　　《德经》注云：天下之人所以饥乏不足，以其君上食用，赋之太多。
　　难治还绿政有为。
　　《德经》云：人之难治，以其上之有为，是以难治也。
　　居位厚生求富盛，穷途轻死转疲羸。
　　《德经》注云：居位者不能抑损有为，因之损下益上，百姓穷竭，无以供输，既不重生，使成轻死。
　　逼身爵禄无心后，
　　《德经》注云：夫独无以生为务者，爵禄不在意，财利不入心，任运虚怀。
　　满院蓬蒿养性时。
　　《德经》注云：虽贫贱，不可以利害生。张仲蔚所居，蓬蒿满院。
　　直到垂衣分至化，自然难拔太平基。
　　若人君垂衣阐化，需民自足，铃固太　平之基矣。
　　人之生章第七十六
　　草木敷荣展厚阴，
　　《德经》云：万物草木生也柔脆，和　气存。
　　因知枯槁雪霜侵。
　　《德经》云：其死也枯槁，和气去。
　　直如合抱藏幽涧，却被纤枝出众林。
　　《德经》注云：根本强盛，故处於下；枝条柔弱，故生於上。盖取其柔弱在上，强梁在下。
　　柔弱全生堪用意，强梁失性可惊心。
　　《德经》注云：生之柔弱和气全，死之坚强和气散。欲明守柔弱者全生保年，为强梁者亡身失性也。
　　符坚轻敌亡师旅，泛水不流冤气深。
　　符坚恃富盛之势，恣强梁之性，败於淝水，沥水为之不流，终丧其身。
　　天之道章第七十七
　　须知天道谕张弓，
　　《德经》云：天之道，其犹张弓乎？
　　举下抑高分至公。
　　《德经》云：高者抑之，下者举之也。
　　自损有余嫌屋润，常嗟不足见途穷。
　　《德经》云：损有余而补不足。
　　虽恢皇业犹藏德，
　　《德经》注云：圣人不欲天下知己之贤，是匿其功德之名，畏天之道，以损有余。
　　广福苍生匪恃功。
　　《德经》云：功成而不处。
　　涿鹿罢兵真气在，便回銮辖访崆峒。
　　黄帝罢战泳鹿，访道崆峒，见广成子也。
　　天下柔弱章第七十八
　　方圆似水分柔弱，
　　《德经》云：柔弱莫过於水也。
　　能胜刚强理甚明。
　　《德经》云：柔胜刚。
　　受垢推恩同渤懈，责躬成化服寰瀛。
　　《德经》注云：人君若能象水之德，纳污受垢，无所忌讳，置诽谤之木、敢练之鼓，是谓社稷明主，得道贤君也。
　　纵知深旨谁宗信，各蔽常情孰肯行。
　　《德经》注云：柔弱之道胜於刚强，天下之人莫不知者，知有此道而不能行。
　　干木德风难继踵，杜门高卧息秦兵。
　　段干木居魏高外，秦不敢加兵於魏也。
　　和大怨章第七十九
　　天道无亲福善人，
　　《德经》云：天道无亲，常与善人也。
　　若持左契即全真。
　　《德经》云：是以圣人执左契而不责於人。
　　既无公正徒施惠，不虑仇伟欲害身。
　　《德经》注云：居位者不能持执契信，致令过有所生，且奢侈在己，常检於人，邪枉在内，求正於外，患祸生我，要福於天，过不责躬，施刑於物。是与人子居而杀其父，与人兄居而戮其弟，方欲厚与玉帛，广酬爵位，拟求解释，其可得乎？
　　忍见陈君忘大宝，信知江总匪忠臣。
　　后庭基迹分明在，玉树翻生野草春。
　　陈后主不能执信临人，唯恣奢侈，植后庭玉树，为天下胜游。江总乃最奉恩荣，不能匡救，复於三阁以预狎客。飞栈走笔，搜物象於八弦，铁翁金瓯，恃坚牢於一水。殊不知隋君演德，陈主迷心，俄至败亡，为千古悲欺。岂非江总负於平昔恩宠？悲夫。
　　小国寡民章第八十
　　舟车虽有未尝乘，
　　《德经》云：虽有舟车，无所乘之。
　　颜子箪瓢道德弘。
　　《德经》注云：道在身，虽颜子草瓢，适足为甘也。
　　喜见生民归寿域，
　　《德经》注云：寰宇廓清之朝，致苍生於仁寿之域也。
　　笑将兵甲护金陵。
　　《德经》云：虽有甲兵，无所陈之。江南六朝皆都金陵，但将兵甲以固江滨，且非荡荡巍巍之德。
　　无心固是安殊俗，
　　《德经》注云：道在身，虽子欲居九夷，亦足为乐也。
　　返朴终还用结绳。
　　《德经》注云：国政还淳，人皆返朴，结绳而用之，固合元为。
　　知有永嘉怀愍祸，不询良策向何曾。
　　西晋武帝初以勤检之德，平定寰区。灭蜀之后，唯余吴国。允羊佑、张华、杜预之策，寻灭於吴。六合既清，万邦倾向，固可弘清静之化，复淳朴之风。而乃惑孙皓之美人，爱惠帝之弱质，迷於目前，不思远大。何曾谓其子曰：吾荷国重恩，常思献替，每见帝不询经久远图，但说平生常语。指其孙曰：汝后必罹其祸。及永嘉之际，刘聪、刘曜为逆，　并陷怀愍二帝。悲夫。
　　信一实不美章第八十一
　　莫爱美言终不信，信言不美益人多。
　　《德经》云：信言不美，美言不信。
　　善心匿耀真修习，辩口矜能诈唯阿。
　　《德经》云：善者不辫，辫者不善。唯阿者，谄徇之辞。
　　朴质忘机齐抱瓷，纵横违性薄悬河。
　　抱翁无机胜悬河有辫。
　　圣人利济民归德，
　　《德经》云：圣人之道，为而不争。
　　玉烛须调物象和。
　　德经篇章玄颂卷下竟
　　
