北斗七元金玄羽章
　　经名：北斗七元金玄羽章。撰人不详，约出於宋代。内载歌颂北斗七元及辅弼二星玄章。较另一版本多出辅弼二章，但无符咒注诀。一卷。底本出处：《正统道藏》洞神部赞颂类。
　　北斗七元金玄羽章
　　无符咒本
　　东斗注算真君，南斗注生真君，
　　西斗注名真君，北斗注死真君，
　　中斗太微真君，明德好生真君，
　　洞明万福真君，舍光延寿真君，
　　柔德益算真君，保元注生真君，
　　天德注善真君。
　　贪狼星官玄章第一
　　北斗延生，回真四灵。流辉下映，朗达玄冥。
　　七元纪籍，名列紫琼。保身续寿，永亨利贞。
　　耳目开爽，魂魄长宁。摄养精气，与神同明。
　　延生自然，上升玉清。
　　巨门星官玄章第二
　　北斗保命，玄灵散陈。丹田通畅，运合仙真。
　　七元定籍，名列紫文。护身注寿，福庆维新。
　　辟除妖恶，善瑞日臻。去来无碍，与神同轮。
　　保命自然，上升玉宸。
　　禄存星官玄章第三
　　北斗度厄，高仙上灵。流辉徧照，内外肃清。
　　七元录籍，名列紫庭。扶身延寿，禄位长亨。
　　脏腑开朗，动止咸宁。光运合景，与神同荣。
　　度厄自然，上升玉京。
　　文曲星官玄章第四
　　北斗消灾，玄黄开阳。仙灵影现，明彻十方。
　　七元掌籍，名列紫房。卫身益寿，长启福祥。
　　明真降佑，涤荡凶殃。华精气结，与神同乡。
　　消灾自然，上升玉堂。
　　廉贞星官玄章第五
　　北斗扶衰，真宗降灵。流霞散光，仙仗交盈。
　　七元典籍，名列紫营。固身养寿，庆合连并。
　　高玄接引，优游五明。驾景飞翔，与神同龄。
　　扶衰自然，上升玉庭。
　　武曲星官玄章第六
　　北斗散祸，玄映御空。灵威备守，妖邪绝踪。
　　七元注籍，名列紫彤。荣身增寿，享福无穷。
　　仙官扶卫，步蹑云中。正真降集，与神同聪。
　　散祸自然，上升玉宫，
　　破军星官玄章第七
　　北斗益算，明霞散敷。流光普匝，真炁长扶。
　　七元度籍，名列紫书。治身添寿，恒处欢娱。
　　飞仙蹈舞，游宴玄都。彻视表里，与神同居。
　　益算自然，上升玉舆。
　　左辅星官玄章
　　乾坤交泰，三命接灵。上步天宿，飞行九星。
　　左把隐书，右执羽经。拜谒尊帝，受道之名。
　　得越华盖，腾翔紫庭。今日行道，万庆交并。
　　受福巍巍，永享长生。身变羽毛，飞升上清。
　　右弼星官玄章
　　道合三微，玄台举真。出常入空，逃形天关。
　　浮翔八极，驾景紫烟。飞步九炁，变化亿千。
　　遨游北盖，啸吟勾陈。所求如愿，所启如言。
　　长镇天地，华晨保年。
　　北斗七元金玄羽章竟
　　
