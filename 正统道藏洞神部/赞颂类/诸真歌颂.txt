诸真歌颂
　　经名：诸真歌颂。撰人不详，约出於南北朝或隋唐。系纂集上清经颂及诸仙真歌诀而成。多见朴《真诰》及《云笈七签》。一卷。底本出处：《正统道藏》洞神部赞颂类。
　　诸真歌颂
　　太微天帝君赞大有妙经颂
　　丹晖映云庭，紫烟光玉林。　焕烂七宝花，璀璨瑶灵音。
　　宫商自相和，妙灵开人衿。　玄唱种福田，广度无界心。
　　天帝君赞大有妙经颂
　　玄化本无迹，有迹生道宗。　遨游九天际，息驾六领宫。
　　道畅虚漠内，灵歌发太空。　形感至寂庭，思咏希微通。
　　太帝君赞大有妙经颂
　　翳翳元化初，眇眇晨霞散。　太寂空玄上，寥朗二仪判。
　　凝精抱空胎，结化孕灵观。　含真颐神内，倏欻启冥旦。
　　始悟忧促龄，运交反天汉。
　　老君本生经颂
　　众生之本际，寂然无起灭。　弱丧迷其根，自与真源别。
　　妄作善恶缘，祸福报无绝。　欲得苦海倾，当使爱河竭。
　　守一固专柔，持此无疵缺。　正智通群有，妙慧摧诸结。
　　万行混同归，三乘泯殊辙。　真静离尘垢，清凉无恼热。
　　太上智慧徊玄经颂
　　灵仙乘庆霄，驾龙蹑玄波。　洽真表嘉祥，濯足八天河。
　　福应不我期，故能释天罗。　道德冠三界，地网亦以过。
　　感遇灵真会，净慧经莲华。
　　太上智慧经赞
　　学仙绝华念，念念相因积。　去来乱我神，神躁靡不历。
　　灭念停虚闲，萧萧入空寂。　请经若饥渴，持志如金石。
　　保子飞玄路，五灵度符籍。
　　本愿大戒经颂
　　学仙行为急，奉戒制情心。　虚夷正气居，仙圣自相寻。
　　若不信法言，胡为栖山林。
　　玉皇授欻大洞三十九章与登龙台歌
　　飙飙三霞领，徊刚七无盖。　八景入太元，飞洒九天外。
　　琼扉生景云，灵烟绝幽蔼。　西宫咏洞玄，清唱扶桑际。
　　守雌森峰间，玄吟五老会。　欻生有心哉，与尔结中带。
　　其二
　　匏河振沧芒，天津鼓万流。　八风驾神霄，缅缅虚中游。
　　咏洞神明唱，音为汝玄投。　欻生必至行，肘伏尘中趋。
　　可为苦心哉，当告尔所求。
　　西王母授紫度炎光神变经颂
　　啸歌九玄台，崖岭凝凄端。　心理六觉畅，目弃尘滓氛。
　　流霞耀金室，虚堂散重玄。　积感致灵降，形单道亦分。
　　修欻盻万劫，岂觉周忆椿。
　　其二
　　秀圃蔚神阶，朱扉琼林庭。　流风鼓空洞，玉籁乘虚呜。
　　紫烟缠曲户，丹晖映绿軿。　飞旗郁玄盖，羽节耀紫清。
　　登景九霄际，遨游戏凤城。　顾爱幽境子，一乐同朝生。
　　其三
　　腾辔控朗晖，宴景洞野外。　流浪寻灵人，合形庆霄际。
　　手披朱阜户，朗若神冲泰。　金阙郁嵯峨，清景无尘秽。
　　解衿玄阆台，适我良愿会。　脱屣三涂难，保炼固年迈。
　　灵宝真一自然太上玄一真人颂
　　众妙出洞真，焕烂曜太清。　奉者号仙人，体无永长生。
　　逍遥戏玄虚，宫殿罗无形。　蒨粲七宝林，晃朗日月精。
　　龙驎交横驰，凤凰翔悲呜。　太上治紫台，众真诵洞经。
　　捻香稽首礼，旋行绕宫城。　三周归高座，道王为应声。
　　人主弘至道，天下普安宁。
　　太上弘道颂
　　太上玄虚宗，弘道尊其经。　俯仰已得仙，历劫无数龄。
　　巍巍太真德，寂寂因无生。　霄景结空棣，乘虚自然征。
　　日月光炳灼，安和乐未央。
　　方诸宫东华房灵妃歌曲
　　紫桂植瑶园，朱华声凄凄。　月宫生药渊，日中有琼池。
　　左拔员灵曜，右掣丹霞晖。　流金焕绛庭，八景绝烟回。
　　绿盖浮明朗，控节命太微。　凤精童华颜，琳腴充长饥。
　　控晨挹太素，乘欻翔玉墀。　吐纳六虚气，玉嫔挹巾随。
　　弹征南云扇，香风鼓锦披。　叩商百兽舞，六天摄神威。
　　鲦欻亿万椿，龄纪郁巍巍。　小鲜未烹鼎，言我岩下悲。
　　青童大君常昤咏
　　欲植灭度根，当拔生死我。　沉吟堕九泉，但坐惜形骸。
　　太虚真人常吟咏
　　观神载形时，亦如车从马。　车败马奔亡，牵连一时假。
　　哀世但识此，但是惜风火。　种罪天纲上，受毒地狱下。
　　西城真人王君常吟咏
　　形为渡神舟，泊岸当别去。　形非神常宅，神非形常载。
　　徘徊生死轮，但苦心犹豫。
　　小有真人王君常吟咏
　　失道从死津，三魂迷生道。　生生日已远，死死日已早。
　　悲哉苦痛客，根华已颠倒。　起就零落尘，马知反枯老。
　　已上四首诗，去月秋分日瑶台大会，四君吟此言，以和玄钧广韶之弦声。右英夫人说此。
　　郭四朝常乘小船游戏塘中叩船而歌
　　清池带灵岫，长林郁青葱。　玄乌翔幽野，悟言出从容。
　　鼓檝乘神波，稽首希晨风。　未获解脱期，逍遥丘林中。
　　其二
　　浪神九陔外，研道遂全真。　戢此灵凤羽，藏我华龙鳞。
　　高举方寸物，万吹皆垢尘。　顾哀朝生媳，孰尽汝车轮。
　　其三
　　游空落非飙，灵步无形方。　圆景焕明霞，九凤唱朝阳。
　　挥翮扇天津，晻蔼庆云翔。　遂造太微宇，挹此金梨浆。
　　逍遥玄陔表，不存亦不亡。
　　其四
　　驾欻舞神霄，披霞带九日。　高皇齐龙轮，遂造北华室。
　　神虎洞琼林，风云合成一。　开阖幽冥户，灵变玄迹灭。
　　保命仙君告许虎牙杜广平常喜歌
　　淳景翳广林，暧日东霞升。　晨风舞六烟，勃郁八道腾。
　　五岳何必秀，名山亦足陵。　娇手摄洞阜，栖心潜中兴。
　　吐纳胎精气，玄白谁能胜。
　　西王母宴汉武帝上元夫人弹云林之邀歌步虚之曲
　　昔涉玄真道，腾步登太霞。　负笈造天关，借问太上家。
　　忽过紫微垣，真人列如麻。　渌景清飙起，云盖映朱葩。
　　兰宫敞珠扇，碧空启琼沙。　丹台结空棣，眸晔生光华。
　　飞凤跟甍峙，烛龙倚逶蛇。　玉胎来绛芝，九色纷相拏。
　　挹景练仙骸，万劫方童牙。　谁有寿前终，扶桑不为查。
　　西王母又命侍女田四妃答歌
　　晨登太灵宫，挹此八王兰。　夕入玄元阙，采蕊拨琅玕。
　　惧足匏瓜河，织女立津盘。　吐纳抱景云，味之当一餐。
　　紫微何济济，琼轮服朱丹。　旦发汗漫府，暮宿句陈垣。
　　去之道不同，且各体所安。　二仪复犹存，奚疑亿万椿。
　　莫与世人说，行尸言此难。
　　王母赠魏夫人歌
　　驾我八景舆，欻然入玉清。　龙裙拂霄汉，虎旗摄朱兵。
　　逍遥玄津际，万流无暂停。　哀此去留会，劫尽天地倾。
　　当尽无中景，不死亦无生。　体彼自然道，寂观合太冥。
　　南岳挺真翰，玉映曜颖精。　有任靡期事，虚心自受灵。
　　嘉会绛河内，相与乐未央。
　　双礼珠弹云璈而答歌
　　玉清出九天，神绾飞霞外。　霄台焕嵯峨，灵夏秀蔚翳。
　　五云兴翠华，八风扇绿气。　仰吟消魔咏，俯研智与慧。
　　万真启晨景，唱期绛房会。　挺颖德音子，神映乃拂沛。
　　天岳凌空棣，沿台深幽邃。　游海悟井隘，履真觉世秽。
　　舞轮宴重空，筌鱼自然废。　回我大椿罗，长谢朝生世。
　　高仙盼游洞灵之曲
　　玉室焕东霞，紫辇浮绛晨。　华台何盼目，北宴飞天无。
　　清净太无中，眇眇蹑景迁。　吟咏大洞章，唱此三九篇。
　　曲寝大漠内，神王方寸间。　寂室思灵晖，何事苦林山。
　　须臾变衰翁，回为孩中颜。
　　四真人降魏夫人歌
　　丹明焕上清，八风鼓太霞。　回我神霄辇，遂造玉岭阿。
　　咄嗟天地外，九围皆吾家。　上采日中精，下饮黄月华。
　　灵观空无中，鹏路无间邪。　顾见魏贤安，浊气伤尔和。
　　勤研玄中思，道成更相过。
　　方诸青童歌
　　太霞扇晨晖，九炁无常形。　玄辔飞霄外，八景乘高清。
　　手把玉皇被，携我晨中生。　盼观七曜房，朗朗亦冥冥。
　　超哉魏氏子，有心复有情。　玄挺自嘉会，金书东华名。
　　贤安密所研，相期旸谷汧。
　　次扶桑神王歌
　　晨启太帝室，超越匏瓜水。　碧海飞翠波，连岑赤岳峙。
　　浮轮云涛际，九龙同辔起。　虎旗郁霞津，灵风翻然理。
　　华存久乐道，遂致高神拟。　拔徙三缘外，感会乃方始。
　　相期阳洛官，道成携魏子。
　　次清虚真人歌
　　驾欻控清虚，徘徊西华馆。　琼林既神杪，虎旗逐烟散。
　　慧风振丹旌，明烛朗八焕。　解襟庸房裹，神铃呜蒨粲。
　　栖景若林柯，九弦玄中弹。　遗我积世忧，释此千年叹。
　　怡盼无极已，终夜复待旦。
　　其二
　　紫霞怜玄空，神风无纲领。　欻然满八区，祝尔豁虚静。
　　八窗无常朗，有冥亦有炅。　洞观三丹田，寂寂生形景。
　　凝神挺相遇，云姿卓铄整。　愧无郢石运，盖彼自然颖。
　　勤密摄生道，泄替结灾青。　灵期自有时，携袂乃俱上。
　　人间可哀之曲
　　天上人间兮，　会合疏稀。　日落西山兮，夕乌归飞。
　　百年一饷兮，志与愿违。　天宫咫尺兮，恨不相随。
　　巴谣歌
　　神仙得者茅初成，驾龙上升入太清。　时下玄洲戏赤城，继世而往在我盈。
　　帝君学之腊嘉平。
　　石安庆先作诗
　　灵山造太霞，坚岩绝霄峰。　紫烟散神州，乘飙驾白龙。
　　相携四宾人，东朝桑林公。　广休年虽前，壮气何蒙蒙。
　　实未下路让，推年以相崇。
　　次张诱世作诗
　　北游太漠外，来登蓬莱阙。　紫云构灵宫，香烟何郁郁。
　　美哉洛广休，久在论道位。　罗骈真人座，齐观白龙迈。
　　离式四人用，何时共解带。　有怀披襟友，欣欣高晨会。
　　次许玉斧作诗
　　游观奇山巘，漱濯沧流清。　遥睹蓬莱间，屹屹冲霄冥。
　　五芝被绛岩，四阶棋琳琼。　纷纷灵华散，晃晃焕神庭。
　　从容七觉外，任我摄天生。　自足方寸裹，何用白龙荣。
　　次丁玮宁作诗
　　玄山构沧浪，金房映灵轩。　洛公挺奇尚，从容有无间。
　　形沉北寒宇，三神接九天。　同寮相率往，推我高胜年。
　　弱冠石庆安，未肯崇尊贤。　嘲笑蓬莱公，呼此广休前。
　　明公将何以，却此少年翰。
　　吴王夫差书
　　玄津流绛波，昆碧映琅山。　朝日控晨辉，荟艳何婉蜓。
　　游云落太阳，飙景凌三天。　灵宝曜九虚，幽明锺山间。
　　夏禹登八窗，散气响金兰。　因枝振玉条，缘波讨洪源。
　　扶质立灵干，垂叶以结繁。　渺邈龙凤迹，焕烂九天翰。
　　仰挹三辰精，保身求长安。　俯漱五华液，还复反童颜。
　　腾神温凉宫，岂知热与寒。　千秋似清旦，万岁犹日半。
　　鼓翼空同上，要我灵宝官。　焚棼五帝驾，俱会景漠端。
　　相问饥与渴，玄泉饶流丹。　求仙方寸内，八遐无易难。
　　顾闻朱门臭，当涂中有难。　铭碣劳岩阴，穴岫可稽盘。
　　辛玄子诗
　　畴昔入冥乡，顺驾应灵招。　神随空无散，气与庆云消。
　　形非明玉质，玄匠安能雕。　碟足吟幽唱，仰手玩呜条。
　　林室有逸欢，绝此轩外交。　遗景附圆曜，嘉音何寥寥。
　　其二
　　寂通寄兴感，玄气摄动音。　高轮虽参差，万仞故来寻。
　　萧萧研道子，合神契灵襟。　委顺浪世化，心摽窈窕林。
　　同期理外游，相与静东岑。
　　其三
　　命驾广酆阿，逸迹幽冥乡。　空中自有物，有中亦无常。
　　悟言有无际，相与会濠梁。　目击玄解了，鬼神理自忘。
　　太微玄清左夫人歌
　　郁蔼非真墟，太元为我馆。　玄公岂有坏，萦蒙孤所难。
　　落凤控紫霞，娇辔登晨巘。　寂寂无濠涯，晖晖空中观。
　　隐芝秀凤丘，逡巡瑶林畔。　龙胎婴尔形，八琼回素旦。
　　琅华繁玉宫，结葩凌岩粲。　鹏扇绝亿岭，拊翮扶霄翰。
　　西庭命长歌，云璈弃虚弹。　八风缠绿宇，丛烟豁然散。
　　灵童掷流金，火微启辞案。　三元折腰舞，紫皇挥袂赞。
　　朗朗扇景辉，晔晔长庚焕。　超軿耸明刃，下眄使我惋。
　　顾哀地仙辈，何为栖林涧。
　　灵凤歌
　　杳杳灵凤，绵绵长归，　悠悠我思，永与愿违，
　　万劫无期，何时来飞。　於是王所杀之凤，郁然而生，
　　抱女俱飞，径入云中去。
　　女仙张丽英石鼓歌
　　石鼓石鼓，悲哉下土，　自我来观，民生实苦。
　　哀哉世事，悠悠我意，　我意不可辱兮，王威不可夺。
　　余志有鸾有凤，自歌自舞，　凌云历汉，远绝尘罗，
　　世人之子，其如我何。　暂来期会，运往即乖，
　　父兮母兮，元伤我怀。
　　汉初童谣歌
　　着青裙，入天门，揖金母，拜木公。
　　时人皆莫知之，唯张子房知之，乃往拜焉。曰：此乃东王公之玉童也。言仙人得道升天，当揖金母而拜木公也。自非冲虚登真之子，莫知其津矣。
　　萼绿华赠羊权诗
　　神岳排霄起，飞峰郁千寻。　寥笼灵谷虚，琼林蔚萧森。
　　羊生标美秀，弱冠流清音。　栖情庄惠津，超形象魏林。
　　扬彩朱门中，内外迈俗心。
　　其二
　　我与夫子族，源冑同渊池。　宏宗分上业，於今各异枝。
　　兰金因好着，三益方觉弥。
　　其三
　　静寻欣斯会，雅综弥龄杞。　谁云幽鉴难，得之方寸裹。
　　翘想樊笼外，俱为山岩士。　无令腾虚翰，中随惊风起。
　　迁化虽由人，藩羊未易拟。　所期岂朝华，岁暮於吾子。
　　九华安妃赠杨司命诗
　　云阙坚空上，琼台竦郁罗。　紫宫乘绿景，灵观蔼嵯峨。
　　琅轩朱房内，上德焕绛霞。　俯漱灵瓶津，仰掇碧花。
　　濯足玉天池，鼓植牵牛河。　遂策景云驾，落龙辔玄阿。
　　振衣尘滓际，褰裳步浊波。　愿为山泽结，刚柔顺以和。
　　相携双清内，上真道不邪。　紫微会良谋，唱纳享福多。
　　其二
　　驾欻发西华，无待有待间。　或眄五岳峰，或濯天河津。
　　释轮寻虚舟，所在皆缠绵。　芥子忽万顷，中有昆仑山。
　　小大固无殊，远近同一缘。　彼作有待来，我作元待亲。
　　中侯王夫人诗
　　龙旗舞太虚，飞轮五岳阿。　所在皆逍遥，有感兴冥歌。
　　无待喻有待，相遇故得和。　沧浪奚足辽，玄井不为多。
　　郁绝寻步间，俱会四海罗。　岂若绝明外，三劫方一过。
　　其二
　　八涂会无宗，乘运观嚣罗。　化浮尘中际，解衿有道家。
　　眄烟忽未倾，携真造灵阿。　虚景盘琼轩，玄钧作凤歌。
　　适路无轨滞，神音舞云波。　齐德秀玉景，何用世间多。
　　其三
　　但观夷天真，去累纵众情。　体寂废机驷，崇有则摄生。
　　焉得齐物子，委运任所经。
　　其四
　　登軿发东华，扇飙舞太玄。　飞辔腾九万，八落亦已均。
　　暂眄山水际，窈窕灵岳间。　同风自齐气，道合理亦然。
　　龙芝求遐龄，内观摄天真。　东岑可长静，何为物所缠。
　　方丈壹昭灵李夫人诗
　　云墉带天棣，七气焕神凭。　琼扉启晨呜，九音绛枢中。
　　紫霞与朱门，香烟生绿窗。　四驾舞虎旗，青軿掷玄空。
　　华盖随云列，落凤控六龙。　策景五岳阿，三素眄君房。
　　适闻躁秽气，万浊污我胸。　臭物熏精神，嚣尘互相冲。
　　明玉皆璀烂，何独盛得躬。　高揖苦不早，坐地自生虫。
　　其二
　　纵酒观群慧，倏饮四落周。　不觉所以然，实非有待游。
　　相遇皆欢乐，不遇亦不忧。　纵影玄空中，两会自然畴。
　　其三
　　飞轮高晨台，控辔玄垄隅。　手携紫皇被，倏忽八风驱。
　　玉华翼绿帏，青裙扇翠裙。　冠轩焕崔鬼，佩玲带月珠。
　　薄入风尘中，塞鼻逃当除。　臭腥凋我气，百阿令心祖。
　　何不飙然起，萧萧步太虚。
　　南极王夫人授杨羲诗
　　控飙扇太虚，八景飞高清。　仰浮紫晨外，俯看绝落淇。
　　玄心空同间，上下弗流停。　无待两际中，有待无所营。
　　体无则能死，体有则摄生。　东宾会高唱，二待何足争。
　　其二
　　命驾玉锦轮，舞辔仰徘徊。　朝游朱火宫，夕宴夜光池。
　　浮景清霞杪，八龙正参差。　我作无待游，有待辄见随。
　　高会佳人寝，二待互是非。　有无非有定，待待各自归。
　　其三
　　林振须类感，云郁待龙吟。　玄数自相求，触节皆有音。
　　飞軿出西华，总辔忽来寻。　八遐非无娱，同咏理自钦。
　　悼此四维内，百忧常在心。　俱游北寒台，神风开尔襟。
　　紫微王夫人诗
　　乘飙迎九天，息驾三秀岭。　有待徘徊盼，无待固当静。
　　沧浪奚足劳，孰若越玄井。
　　又吟曰
　　龟阙郁巍巍，墉台落月珠。　列坐九灵房，叩璈吟太无。
　　玉箫和我神，金醴释我忧。
　　又吟曰
　　宴酣东华内，陈钧千百声。　青君呼我起，折腰希林庭。
　　羽帔扇翠晖，玉佩何铿零。　俱指高晨殿，相期象中冥。
　　又叙玄陇之游吟曰
　　超举步绛霄，飞飙北垄庭。　神华映仙台，圆曜随风倾。
　　启晖抱丹元，扉景餐月精。　交被云林宇，浩轸还童婴。
　　萧萧寄无宅，是非岂能营。　世纲自扰竞，安可语养生。
　　九月六日夕云林又降命杨君染笔喻作吟曰
　　解轮太霞上，敛辔造紫丘。　手把八天气，纵身空中浮。
　　一眄造化纲，再视索高畴。　道要既已是，可以解千忧。
　　求真得良友，不去复何求。
　　吟此令示许长史穆及郗方回又吟
　　紫空朗玄景，玄宫带绛河。　济济上清房，灵台焕嵯峨。
　　八舆造朱池，羽盖倾霄柯。　震风回三晨，金铃散玉华。
　　七辔降九陔，宴眄不必家。　借问求道子，何事坐尘波。
　　岂能栖东秀，养真收太和。
　　亦令示许与郗十月十八日又与众降命杨君书曰
　　左把玉华盖，飞景蹑七元。　三晨焕紫辉，炼眄抚明真。
　　变踊期须臾，四面皆已神。　灵发无涯际，勤思上清文。
　　何事坐横途，令尔感不专。　阴痾失玄机，不觉年岁分。
　　徐谓杨君曰：夫令勤者勤其事，就其玄微耳，慎者亦触类而作也。学道之难，不可书矣。有耻鄙之心者，於道亦辽乎，灌秉然后可贵耳。贤者之举目更始尔，今且当内忘也。
　　因吟曰：
　　玄清眇眇观，落景出东停。
　　愿得绝尘友，萧萧罕世营。
　　吟此再三又曰
　　灵人隐玄峰，真人韬云来。　玄唱非无期，妙应自有待。
　　岂期虚空寂，至韵固常在。　携襟登羽宫，同宴广寒裹。
　　借问朋人谁，所存惟玉女。
　　吟竟曰：卓云虚之骏，抗翮於崆峒之上，斯人也，岂不长挹南面，求谢千乘乎。
　　二月三十日吟一章曰
　　寨裳济绿河，遂见扶桑公。高会太林墟，赏宴玄华宫。
　　信道苟淳笃，何不栖东峰。
　　四月十四日又作七章词曰
　　控景始挥津，飞飙登上清。　云台郁峨峨，阊阖秀玉城。
　　晨风鼓丹霞，朱烟洒金庭。　绿叶集玄峰，紫芝岩下生。
　　庆云缠丹炉，炼玉飞八琼。　宴眄广寒宫，万椿愈童婴。
　　龙旗启灵电，虎旗征朱兵。　高真回九曜，洞观均潜明。
　　谁能步幽道，寻我无穷龄。
　　其二
　　翳蔼紫微馆，郁台散景飙。　鸾唱华盖间，凤钧导龙朝。
　　八狼携绛旌，素虎吹角箫。　云勃写灵宫，来适尘中嚣。
　　解辔佳人所，同气自相招。　寻宗须臾顷，万龄乃一朝。
　　椿期会足衰，劫往岂足辽。　真真乃相目，莫令心徂抄。
　　虚刀挥至空，鄙滞五神愁。
　　其三
　　朝启东晨晖，飞軿越沧溟。　山波振青涯，八风扇玄烟。
　　回陌易迁房，有怀真感人。　三金可游盘，东岑宜永甄。
　　纷纷当途中，孰能步生津。
　　其四
　　飘飖八霞岭，徘徊飞晨盖。　紫軿腾太虚，晒眄九虚外。
　　玉箫激景云，灵烟绝幽蔼。　高仙宴太真，清唱无涯际。
　　去来山岳庭，何事有待遇。
　　其五
　　神玉曜灵津，七元焕神扉。　虚迁方寸裹，一跃登太微。
　　妙音乘和唱，高会亦有机。　齐此天人眄，协彼晨景飞。
　　总辔六合外，宁有倾与危。
　　其六
　　薄宴尘飙岭，代谢缘还归。　奚识灵劫期，顾眄令人悲。
　　其七
　　云草荫玄方，仰感旋曜精。　诜诜繁茂萌，重德必克昌。
　　诸真歌颂竟
　　
