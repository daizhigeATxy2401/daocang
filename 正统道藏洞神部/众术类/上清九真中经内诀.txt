上清九真中经内诀
　　经名：上清九真中经内诀。原题赤松子述，似出於南北期。一卷。底本出处：《正统道藏》洞神部众术类。
　　上清九真中经内诀
　　太虚真人南岳上仙赤松子述
　　饵丹砂法
　　以丹砂一斤，熟梼不槌。淳苦酒三升，合和相得，於微火上煎之，令可丸，服如麻子。日再服，四十日，腹中百病尽除愈，三尸皆去。服之百日，肌肤坚强。服之千日，司命去死籍，与天地相保，日月相望，改形易容。
　　饵炼丹砂，陆沈变化，长生久视，白发更，齿落更生。从垣东，见垣西，睹视黄泉。方用丹砂三斤，梼重绢捷之，盛铜器盆中，以淳苦酒九升，浸之令如泥状，置高处使乾。浸之如前法，率一斤丹砂，尽三升苦酒，常爆之，三十日当紫色，持不污手，引如饴，可丸矣，大如麻子，日服三丸。常服平旦吞之。服药先斋戒三十日，沐浴五香，服之一日、，三虫下。服之六日，心下积聚诸症，腹中所苦尽去。服之六十日，则有所见。服之一年，白发，齿落生。服之二年，色如十五时，神人持紫案食之，上有紫芝。问而食芝，无敢惊恐，定心自安，方物自来。至使百鬼，皆可致。其一神名上，其二神名曰青，其三神名为情。乃万物呼名，可致入水为波，入金为汁，视万里外，彻见五藏，可为真人，诸神皆知之，出入无问，道成立致，服药但少饮酒耳。八十老妪服之，更得有子。丈夫妇人皆可服。常以井华水服之。欲作药，当斋戒洁清，先夏至作药母，夏至后作服药，禁生鱼、酒及犬肉、生菜、五辛、肥滑。传非其人，殃及子孙。得其人乃与之作药，男子为乃能使人矣。
　　又法
　　丹砂一斤末，下槌，纯漆二升，淳苦酒三升。凡三物合相得，微火上煎之，合可丸，丸如麻子。日三服。和药，正月忌亥，二月忌寅，三月忌巳，四月忌申，五月、九月还从亥。可知当取王相日和，并服亦当忌未日，又避自刑日，及忌四时。春忌戊辰、己巳，夏，忌戊申、己酉，秋忌戊戌、己亥，冬忌戊寅、己卯。不可合服。又合药皆以天时明日吉。
　　醮太一法
　　诸饵丹砂、八石及云母百草丸散，欲延年养性，求神仙之法，当祭太一君。不祭者，作药皆不成。纵成，服之无益，不能使人得仙，不能延年益寿，长生不死。故言祭太一者，太一下临之，或遣玉女下，神气所加，合药成，服之有验。皆斋戒，称臣作丸者药，临剂当祭作饵者，临然火乃祭作散者，须成乃祭之，皆先具诸草药，罗列着太一座前问乃祭。祭太一者用案，无案用盘。南向，用酒五杯，脯五胸，枣二盘，酒多少随意，俱令心正意尽，乃为神灵所临耳。僎祭享者，用酒五斗，脯五斤，枣二升，鹿脯亦可用，唯只可用尘当耳。安置毕，烧香，主人载拜，谨请九天二真人，高皇太上帝君，九天三老君，太上真人，太上玉女，九丈人，九老仙都君，太清仙王，天真太一君，地真太
　　一君，太一玉童，太一玉女，黄罗紫罗，明仙二郎，华盖火光使者，下临座席。主人载拜，叩头自传。今日乞为某甲，除七世以来，下及某身，千罪万过，移灾徙厄，令一切消除，长生久视。今当合某种杂药，投诸太一上君，太一君，监临共服，黄宫紫盖之下。愿药无纵无横，无飞无扬，和合神，华精正黄。谨奉天神，神药盛明。明师举火，玉女侍傍。分天之，太一乃临。主人某甲载拜，因即三上觞。毕乃送辞，前奠杯酒，仰伸忱慷，所上微薄，蒙君降顾，上下欢乐，醉饱为度，主者百神，回车就路。曾孙某甲，愿各拥护，蒙天之福，将神之助，消灾解罪，皆当如语，富贵延年，长蒙福祚，诸受载拜，所求皆遇。
　　醮青龙白虎朱雀玄武诸符法
　　启大道太一君，直符使者，主符玉女，斗中真人君。今日甲子加清明，男生某甲，上受飞度九厄等诸符，谨於星宿下，清酒枣脯甘香，降席就坐，当令某甲佩符，辟却凶殃五兵百虫，不得中伤，官灾消憩。众邪灭亡，不逢疾苦，远辟虫狼，见符止不敢起。某甲载拜。
　　蒸苣胜法
　　欲得清净冥室，不欲令唱露，与素女对步，各三步九迹。弟子在午，师在子，各叩齿三通。弟子右行，师左行，各相复位。素女还在，子师居午上，苣胜居中央，两手相叉，三取上元。
　　师祝日：
　　苣胜皇皇，太一余粮。九日九蒸，饵之金璇。苣胜将开，玉润金浆。升仙度世，位同仙王。
　　素女呎日：苣胜苣胜，天道来应。妾履玄纲，仙人来承。服之升仙，位同安期。
　　与素女蒸胡麻法
　　欲得明眉目，口香洁，好唇齿，整饬衣裳，沐浴兰汤。不欲令妊身妇女、恶眼怀毒人触之。触之则药不成矣，徒服之无益也。
　　行三，运五五咽，七七咽，九九咽。自此以后，九辄九咽，通而止。亦匀天坠露阳之同。先师李君口传，不载之於纸札也。惧泄天文，故秘之。勿妄传非其人，殃及汝身，仙道难成也。
　　上清九真中经内诀竟 
　　
