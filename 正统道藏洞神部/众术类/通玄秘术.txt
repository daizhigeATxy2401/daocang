通玄秘术
　　经名：通玄秘术。唐沈知言撰。一卷。底本出处：《正统道藏》洞神部众术类。
　　通玄秘术序
　　夫人立身之本，以道德修术，固益肌体为先。少年之盛，岂顾后衰。配人察三才之贵，圆首方足，悉符天地之形，不可以自轻失也。知言卯角之年，栖心於道。昔太和初於书曹之上，遇道士马自然，示余秘诀，兼玄通如意丸，五解之法。知言顾暂幽陋，罔测玄机，时於其问人寰。采补延生，往往得其一二。洎咸通五年春之淮南，有故友荣阳郑公，示余神丹诸家秘要，皆是济世治疗人问一切诸疾延驻之门，并制伏五金八石，点变造化，辟除寒暑，绝粒休根。或箭镞入肉取不去者，不限年月深远，点摩丹药，其镞自出，有造化之神功，在三卷之内。好道后学览之，必莹心骇目。其於伏火金石灵丹，备在卷中，知言辄编次之，勒成上中下三卷，号曰：《通玄秘术》，以奉好尚君子。养生之本，将贻同志，幸勿轻传耳。
　　通玄秘术
　　金鹅山布衣沈知言集
　　郑氏三生丹
　　伏火丹砂　伏火北庭硵砂　伏火龙脑已上三味，各一两半。同研如面，以浆水拌令，日中乾之后，更细研之　磁石一两，引针多者为上，醋淬，捣如面也　锺乳一两细研　赤石脂三两，粘舌者为上，细研。
　　右入一瓶子内，如法乾了，入灰炉中坐，瓶子入灰三寸已来。即以火二斤逼令通彻，即加火至十斤已来，渐逼令通赤一炊久。药成，入水中，以铁匙打盖淘冷空开取之。其药面上白色，内紫金色光，匙研如面，安於净地纸衬，却以盆覆之一日，出火毒后，以粟米饭丸，如小豆大，空心水下三丸，解百毒。若有人被毒，於酒食中吃。治心腹痛，传尸病，臭腋，邪气恶疰气，及鬼疰气攻心患者。醋调药末三钱，服之神效。传尸病人问恶疾，一家不计口数，一人死传至一人，乃至灭族。有福者得遇此丹服之，一人痊愈，则终不传也。其病是急劳黄瘦之疾也。若息发背疮脓血不止者，不计疮在心上心下，醋调药末，匀於薄纸上，可疮大小贴之。隔日换，兼服丸药。不过三五上贴之，其疮渐渐皱敛自合。忌诸毒物味。即脓血定，十日半月，平复如故。若患头面上刺痛，及头旋风，醋调末三钱服之，永除根本。若曾服硫黄，失饭石毒发者，服两丸立效。此是众药之君主，后即不发也。
　　凡烧炼石药，多见不出火毒，便充丸散，服食之后，补失将息，火毒即发。但先出火毒，后修合，终不发。三消病，黄连汤下，以黄连末同为丸服之亦得。阴黄背肿，茶下三钱即止。背肿是发背之征也。口疮，蜜调涂舌上。赤白带下，酒调服之。若经阵箭镞入肉，即以□蒌蔓根研汁调药，涂於痕上，其镞自出。妇人产后风痛诸疾，血气冲心不可忍者，醋酒调三钱服之，即止。漆咬疮痒者，以荷叶汤洗了，药末涂之，即差。一切毒虫痫疾心邪，犀角摩水下三钱。吐血不定，依此服之神效。
　　青花丹
　　空青一两研　定粉一两　白石脂半两　光明砂半两　白盐花　桃花石各半两。如无，以磁石代之。
　　右件药研如面，入缾子，即以盐花盖其上，固济之乾了。以一二两火於缾四面逼之，渐渐近缾子，侯热彻四面，着一秤炭火渐渐烧之，任火自销，可一餐久。如瓶子沸，更伺候少时即住。待冷定，开取药捣碎，水飞去却盐味，乾了，入少麝香同研，以饭丸，丸如麻子大。每日空心酒下五丸，忌羊血冷水。此丹治霍乱，肚胀冷气，小子疳，疳肠风，女子血气一切冷疾。久远服之珍妙。
　　太阳流珠丹
　　太阳一斤　马牙硝四两　盐花四两，炒令烟尽　北庭三两
　　右四味同研如面，入缾实按之，上更以少许炒盐盖，出阴气了，如法固济，即坐一鼎内下。先镕半斤铅磹药缾子了，以铁条擒据定。又销铅注入鼎，令没缾子，固济遍了，入灰炉中，以火养令镕常半，以铅为候。如此一百日满，即出鼎内缾子。别以火养三日，常以火五六两，日满加火煅，似赤即住。冷，取出如琥珀色，以寒泉内出火毒，研细，以枣穰为丸，丸如菉豆大。每日空心茶下两丸，能破一切宿冷风气，症癖结块，女子宿血气块，赤白带下，肠风泻血，多年气痢冷疹，吐清水，反胃吐食，一切诸疾，并皆洽之。
　　黄庭丹
　　硫黄　北庭各一两，同研如缅
　　右入一合子内，如法固济了，入灰炉中养，常以火四两，养一七日，复入於合底养一日。取出，看太阳在合上，北庭在合下。又重同研，依前入合，又养七日，后更於合底养一日，即住。取出，看太阳不在合上，已伏火矣。和蜡煮出火毒，蜡黑如漆。去蜡乾。重研令细，以饭丸，如粟米粒大。每日空心，酒或醋汤下两丸，破女子宿血气，身轻健。此丹服后，百病不生。其药丸伏在人身丹田穴中，十年五岁后，若更有身上，或因打扑损年深，即发疼痛彻心，念之云：先曾服食灵丹，今在身有此疼痛，领为救疗。但以别人手更互相摩其患处，须突觉肉内有物如火，来至痛处，痛处即愈。次是丹药灵验也，其功不可备述。
　　华盖丹
　　黑铅三斤，绝上者佳抑，即打拍为方响片子，铁作筋穿之，作孔以绳串之。
　　右取净瓶瓮，盛米醋一斗。将铅片子悬於瓮中，可去醋一寸已来，以纸密封固济瓮中。每一七日一度开，换取铅片，出於净纸上，小篦子及鸟羽毛扫取霜了，即却安入。但七日一度开取，经三四度后，即须换却铅片子，力劣矣。每铅霜一两，入龙脑半分，同研如粉，以天露水为丸，丸如梧桐子大。每夜临卧时，含一丸便卧，勿语，任尤自销。此丹能变人头发。如未白者，常隔日含之，一生不白。如已白者，含此丹至二十日后，拔却白者，即生黑者。不逾六十丸，或至ㄧ百丸，鬓发尽黳黑色，光润如漆。或拔却白者，一毛孔内生两茎黑者。此丹世上稀有，真人金口所传。久而含之，延驻颜色，年五十人如童儿之貌。兼偏去热毒风，筋骨疼痛。一生忌大蒜。
　　紫金丹
　　伏火北庭五两，别研，在后入於药中　生地黄十斤捣碎，以生稀绞取汁　杏仁五升，去尖皮研　金州椒半斤　蜀附子半斤，炮去皮秤之。
　　右已上除地黄汁外，并捣罗为末，便取地汁为铛中，银锅为上。使炭火一斤已来，以灰罨四面慢慢煎之，勿令火急。便入诸药末，以柳木篦搅三百下后，即入北庭又搅，勿住手。且看稠厚可丸，丸如梧桐子大。每日空心，酒下一丸至十丸为度。每服后良久，以饭压之。女子服亦得。忌羊血。有娠勿服。此丹偏治丈夫五劳七伤，一切冷病风气。久服庆白驻颤，涎年补益饬骨神验之丹。
　　黄英丹
　　玉屑一两　砒霜一两，左味一升煮 乾。左味是醋也　蜜陀僧两　乳头香一两　人粪霜一两乾者，以瓦一口，炭火烧之令通赤，用瓦盖后冷定，勿令作灰取出。
　　右同研如粉，以真米醋多年者半升，煎乳头香令销，即入。寒食乾蒸饼末，更重研如泥，以炼蜜为丸，如黑豆大。偏治冷气心痛，女子血气心病发。空心，醋汤下一丸子，所患须臾即定。先有病根不差者，每日空心，服一丸，至二十服、一切病皆除差。女子心病有根者，止於三十丸，一生不发。怀孕女子勿服，服爻损胎。忌羊血毒鱼等物。
　　阴伏紫金丹
　　硫黄五两碎研，水飞。盐花一升。
　　右布盐花半升，於小平底铛子内，次铺太阳末，又以余盐盖之。别以一瓦器盖定铛子面，以水没得药上二寸己来，以湿纸固缝。文火养，长令鱼眼沸，七日七夜。勿令火绝水耗。旋换添之时时开搅，勿令粘缀铛底。日满乾，加火锻通赤。冷，以汤沃去盐味，日中乾之。以枣穰为丸，丸如小豆大。每日空心，茶酒任下五丸，忌羊血葵莱。能治女子血气，暖子官，驻颜悦色，若患肠风泻血不止，兼赤白带下，曾服药不差者，服此丹永除根本。但是冷疾，无不治之。
　　太阳紫粉丹
　　硫黄　马牙硝　汞各三两
　　右以无灰酒五合，旋点於钵中，研三味如泥，银星尽即止。日中乾之，布於铛内，以合定，如法固济乾了。於铛下以炭火三五两养，经半日来，渐加火至七八两，经一夜时即住火。待冷开取药，以白蜜拌令，於青竹筒子中盛贮，米饭上蒸一炊，久出更研细，以枣穰为丸，丸如梧桐子大。每日空心，盐汤及姜汤，酒任下三丸。治反胃癖，一切冷病，无不差者。有孕女子勿服，损胎。忌鲤鱼。
　　胜金丹
　　朱砂三两别研后入　雌黄一两半　太阳半两
　　右并研如粉，先以桑灰汁於铛子中，销二黄成汁，下朱砂末，搅令自匀相乳入，即下灰汁约一斗半中，煮三日三夜旋暖，灰汁添，日满药成泣即住。刮取药入鼎子中，以文火逼乾阴气尽，重固济令如法。复以火二十斤锻，火销至三五斤即住。待冷，看药已在鼎底作一片，凿取成白金，研如粉。以甘草汤余甘子瓷器中，煮一日出火毒了，更研令极细，以粟米饭丸，丸如菜豆大。每日空心，冷椒汤下三丸，加至五丸，治一切风疾，半身不遂，口不收敛转动不得者，服半两便差。忌羊血。
　　绮金丹
　　京黄丹二两　丹砂六两　研汞六两
　　右并同研，汞星尽，令细如粉，以浓甘草汤拌令，日中乾之。入瓶中固济，以文武火养一日，后渐加火至五斤，逼之一日。后以火十斤，煅令通赤。冷定，取药研细，以糖蟾之苏是砂糖也。丸如麻子大。每日空心，冷椒汤下一丸，五十已上二丸。朝服暮差。久服驻颜延年，添益精髓，补阴阳，去腰脚疼痛，治冷风气，女子血气子官冷绝嗣者，服之有子。破恶血，去邪魅。有孕勿服。二十已下，未有妻室，勿服。服必冲破头面，反有所损。忌铁粉牡丹。
　　下元走马丹
　　伏火北庭　伏火硫黄等分一两，研之如面
　　右取省儿二十个，胸上肉及肝，以苦酒三升，煮酒尽为度。研如面泥，绞却筋膜，以药同捣为丸，丸如大豆大。每日空心，酒下五丸。补益精气，暖水藏，其功如神。
　　走马四神丹
　　□ ＃１二两　悉□脂　朱砂各一分。如无朱砂，以磁石代之
　　右各研了，入汞更细研，令汞星尽入，固济瓶。先埋水一瓶子平地面，坐药於瓶上断沃出。如此四五度了，取出研令细，入盐匮。每日以火四两养四日，后取少许，火上试伏即住。便加火锻令通赤，侯冷了，取甘草汤拌於饭上，蒸一炊久，后以饭为丸，如菉豆大。每日空心，津下三丸，治丈夫女子一切冷病，去女子宿血，暖子官，驻颜悦色，兴阴阳，补益筋骨，壮气脉，神效。
　　阴伏下元丹
　　汞　太各二两。汞日水银，太曰硫黄　败铁一斤，釜底为上
　　右先取铁打碎，烧令赤，投水中。后於砂盐内磨洗令净，去赤水。如此三度，磨洗令极净。即入瓶中，下汞及太，入一半瓶水。於釜中重汤，煮七日七夜，水耗即添暖水。七日满出瓶，火逼令乾，加火锻令通赤。去火，投於水中，淘去铁，取丹药澄晒乾，入地埋三日，出火毒了。以伏火北庭同研如粉，粟米饭丸，丸如菉豆大。每日空心，茶酒任下两丸。其功效自知如神。
　　延生保命丹
　　炼了阳起石　伏火硫黄各四两　雄黄一两，生研如类，以水飞之　石盐一两
　　右前三味同研，次入石盐更研，以熟水拌作一球，勿令水多，拌了，以三重纸裹，日中乾之。又取白盐十二斤，捣成泥拔，杵如漆即止。取一缾可盛得盐尽者，先入一半盐，旋按之令实，中心作一坑子，可容药球者。即安於坑子内，下余盐筑，令至瓶口，入灰壕，周回以火逼令乾。阴气然尽，以瓦子盖缾子口，如法固济乾了。依前入炉，瓶上三寸灰，灰上一斤炭火，养五日后退火。缾上灰一寸，依前火一斤，更养五日。又去缾上灰一寸，加火至二斤，更五日满，住火一炊久，取瓶出冷了。打破瓶，去盖，盐匮取药作一团，紫色不耗，折又细研，以沸汤沃沃淘去盐味。露一夜，明日以甘草汤拌重汤煮一日，久令乾，更细研，入龙脑、麝香少许，以枣穰为丸，丸如麻子大。每日空心，酒下三丸，极冷五丸。治男子女人冷病，女子血气，功力不可备述。初服旬日，忌房事、羊血、鲤鱼、大蒜、豉汁等物。
　　抵圣固阳丹
　　雄雀儿肝二十四枚。罗雀儿时，看雀兄项下黑多是雄，少是雌也　犬内肾并茎切薄片子於瓦上乾为末　雄蚕蛾四十枚　枸杞子酥炒　雄黄一分。如无雄黄，以麝香代之
　　右并细研如粉，以雀儿卯为丸。如无雀卯，以鸡子黄代之，丸如梧桐子大。每日空心，酒下五丸。治男子阳道衰弱不兴，水藏积冷，腰脚烦疼，行步无力，服之神效，三服已后，自知得力，不可具述。
　　下元补骨丹
　　补骨脂二两　楮实二两　百馈二两　附子二两炮　桑螵蛸三七枚炙。杀野田内小桑窠子螳螂窠子是也　茯苓二两　蛇肺仁二两　五味子二两
　　右并捣为散，蜜丸，丸如菉豆大。每日空心，酒下十五丸，加至二十五丸，治男子水藏冷，补筋骨，建阳益精。
　　御仙丹
　　鹿茸三两，破作两片，酥炙令黄香，更以生姜汁涂，炙破为末　天雄一两炮　山附子一两，炮去黑皮，后为末　茛菪子一两，淘了须煮令牙，生炒令黄黑后研　硫黄一两，油煮令紫色　蛇床仁一两　磁石霜一两　韭子一两炒末　桂心一两　伏火北庭一两　龙骨一两
　　右都一处研如泥，以羊肾三五只，去脂膜切碎，砂盆内以药同细研为丸，丸如梧桐子大。每日空心，酒下十丸。功力自知。如无羊肾，以猪肾代之亦得。
　　羊肾丹
　　白羊肾一具去脂膜薄，切片子於瓦上 乾为末　雀苏一两，白者雀粪是　锺乳粉一两。如无，以鹿茸代之　伏火硫黄一两。如无，伏火者油煮令紫色
　　右同研如面，粟米饭丸，丸如梧桐子大。空心，冷椒汤下二十丸。良久，饭压。补暖水藏，兴阳道。年五十人服之，筋血壮如二十。后生服之，功力自知。
　　辟暑丹
　　雌黄细研水飞　白石脂研细水飞　丹砂光明者研细，曲滩黄泥裹烧，水飞如轻粉　磁石生捣，水飞去赤
　　右并等分各飞研，更如法同研，令乳入，以炼白松脂为丸，丸如小豆大。空心，以汤下四丸。三两服后，夏月可以衣裘，并无炎气相逼。此术曾奉懿宗皇帝修合，服食有功效。后又与司勋土郎中修合，颇有神验，无能知者。
　　又方#2
　　雄黄　赤石脂粘舌者水飞　丹砂光明者　乾姜
　　右四味等分，飞研如面，炼蜜并白松脂丸，丸如梧桐子大。每日空心，酒下四丸，十日止。一冬不寒冷，不着绵衣，可以赤体於水中行坐。此二衍神仙所述，宜敬重秘之。
　　掷果丹
　　伏火北庭　雄雀儿二七个，去头足腹肚，留肝　雄鸡肝七具　白羊血半斤已上，除北庭一味，以真酒四升浸，文武火煎黄尽为末　牛黄半两　白马茎一具炙末　青金半两　人参　桂心　当归　乾地黄　芎藭　芍药　防风　黄蓍　甘草　杏仁去尖皮　郁李仁　石菖蒲　兔丝子　车前子　决明　肉苁蓉　草豆蔻　黄牛酥已上各一大两　肉豆蔻
　　右捣细为末，入酥炼蜜，入前三味相和，捣三千下丸，丸如菉豆大。二十已下，每日空心，酒下五丸。三十已上，十丸。两日内有效微转，只可喊，不可加。服后饭压。此丸子治男子无力，虚小弱者，服三十日增长。未有妻室者勿服。缘曾近女子来入梦思，故号为掷果丸。
　　鹿茸散
　　雄蚕蛾八分　阳起石十分炼丁者　紫莞八分　远志八分　桂心八分　桑膘峭十分　炙黄曹八分　兔丝子十分　肉徒蓉八分　蛇林仁八分　锺乳十分，酒研入之
　　右并捣为散，空心，酒下五钱。服后暖即减，冷即加。治男子五劳七伤，补益筋血，添精起阳，去阴汗，夜多鬼交失精者，一服有效。
　　冷饮子
　　茴香三分，春夏使根，秋冬使子　远志三分。去心　附子两颗，炮　京泽泻三分　草藓三分　肉苁蓉三分　桑螵蛸二十枚，炙
　　右捣罗为散，分为两贴大，羊肾一具，去脂膜切细，以水一升半煎取五合，去滓，承露一宿。每日空心，冷服一合已来。每季四剂，能去温疫，补下元，神验。秘之。
　　造化露粉别有口诀
　　五粒松花。一云松黄。在终南山太一峰者，上。南岳者，灵华山明星池边者，入神。古者秦王美人服之，化为毛仙。卫叔卿亦服之。其花采取十硕，置大松木瓮中，接春时草露浸之。若得麦上露，最妙不可说。兼石崖白蜜，亦上好也。浸满二十日，看似烂即漉取花，置柏木盆，踏令如粥。即更用新露水淘取稠汁，以纱罗泸之，置瓷瓮中。其滓更踏，使穰尽为度。一如造粉法，澄取淀曝乾，以柏杵臼捣为末，盛纸袋中。每袋盛一升。其粉亦有玉屑，可煮和酪，服之甚美。益人肥盛延年，展皱有子，甚健身轻。服玉屑一年，行及奔马，二年可通道仙矣。
　　练花粉别有口诀
　　又取前粉一升，以白牛乳三升，以大银铛煎之，使如稀钖。即盛大铜器中，缚草船於大釜中，重汤煎之，以五茄木为篦搅，勿住手，使熬如膏。即更於日中曝乾，捣筛为粉。余粉皆准此练法。其粉亦有玉屑，煮和麻饮，服之甘美，生发明目。令二百岁老妇人有子，三百岁父有子。服满十旬，灵不可说。其粉炼讫，即别盛纸袋中，每袋盛一升。
　　酿仙醽别有口诀
　　又取大瓷瓮，可受两硕八升，取药芽水一硕五升，置盆中，以糯米一硕五升炊饭。用前粉，水、桃花、杏花乾末，各五大斗，和蒸炊拌饙，亦用粉水拌。其釜下所然柴，亦用金盐木五茄也，阳实木松木也。余者并不堪炊。饭熟停，寒温适所，即入大盆中，取花炼乳粉五斗，炒麦缅二十斤，捣作末熬黄，停冷相和盆中、熟揉相入。取莲子三斗，茯苓八斤、捣作末入前盆中。苣蕂二斗熬香捣作末，和入盆中。又取生地黄汁二斗，和拌。即入瓮中，蜜封头，满三七日开，看中心有一盏渌醽，半赤如琉璃色，是药精英。酌而服之，可以长生。余者尽压取汁，别盛三瓷瓮中。即取金盐花、玉豉花共两硕，分入三瓮中。更炊糯米两硕，分入三瓮中，必使寒温得所。仍以够三斗捣作末和之，使封闭满七日即熟，澄漉别盛，甚香美。
　　服醽神验
　　凡服醽法，取鸡鸣时於东方，铺五色彩为太玄老君座，其服药人着道士衣，执简在西立，面向东，望太阳出处，想上帝玉女如在目前。烧香启请云：大道天尊，愿垂圣护。使药山神王，并甘露海神，持赤琼花杯，添弟子醽饮，使弟子服之，延寿还童，即大济苍生，忠孝君父。启请讫，即取白茅七束，分为七座，座上各敷绛缯七尺，取银杯子七个，共盛醽九合，分置七座上。叹云：上清妙醽，太玄降精。我今勤服，令我长生。咒讫，即各取杯醽，盛一大五尊中，分为三服之，令人甚健。初服十日，令人体多汗。十日已后，即无汗，使人身渐香滑若璃。满六十日，琼骨鲜润。七十日，丹田丽明。九十日，颜如桃李。一百日，皓发变青。半年，八十老翁却如三十壮少，令人力可百夫。再一年，神会通晤。二年，可为地仙。三年，云升可致也。服此药莫限早晚，须即服之，仍量性多少。若服至十石，骨髓俱换为仙矣。此方要妙，万宝莫传。如其轻泄，殃及七祖。不授下士，惟传大仙尹喜，顶戴乃往洞府，诸仙受此，咸尽飞腾。若欲令万仙来师，诸灵卫侍，即取白龙骨为粉，并赤金粉和而服之。百无所忌。唯须斋洁合之，无食臭味，谨如仙法。其造药诀，列之於别卷。
　　采药芽诀
　　正月一日已后，采阳坡百草芽者，是百草药新芽，兼采百草。如药芽微小，即歃根代之。
　　款冬芽五斗　括篓芽五斗　巴戟天芽五斗　无巴戟天芽，以竹芽代之　麦门冬芽五斗　柴胡芽五斗　天门冬芽五斗　紫菊芽五斗　覆盆子芽五斗　地榆芽六斗　　旋覆芽六斗　连钱芽五斗，无连钱芽，以细辛代之最妙，一名积雪草　防风芽五斗　，无防风芽，以紫兰芽代之。若得防风根取汁最上　此胡芽五斗　鼠粘芽五斗　车前芽五斗　升麻芽五斗，无升麻芽，以麻黄代之　忍冬芽五斗，无忍冬芽，取叶茎蒸压取其汁。皆无，只以水苏代之　萎蕤芽五斗　白茅芽一硕　地黄芽一硕　赤箭根芽三斗　黄苓芽五斗，若无，只取嫩根一百斤压取汁。皆无；以白蒿代之，能令黑发　菝葜芽五斗　芍药芽六斗　白芷芽五斗　薯蓣芽六斗，兼别取根作粉，和够熬之共酿　麦门冬汁雨硕五斗　牛膝汁一硕五斗　地黄汁一硕五斗
　　口诀日：药草芽多温，为春阳气盛，必须拣择良者，其阳坡百草芽。取法且连根斸取，即摘取芽於乾土块上试之，汁入土不起者是良收之，土分起者不堪用去之。若先曾服丹乳金石等，即多取前件药芽，少取百草芽。
　　通玄秘术卷竟
　　#1此处原缺一字。
　　#2又方：此二字原缺，据文义补。
　　
