阴阳九转成紫金点化还丹诀
　　经名：阴阳九转成紫金点化还丹诀。不着撰人，似出唐代。一卷。底本出处：《正统道藏》洞神部众术类。
　　阴阳九转成紫金点化还丹诀
　　第一转，朱砂三斤为末，取瓜州矾一十八两，以相和研杀。布盐花为匮。次布药於丹釜中，以瓦瓮子合之，六一泥固济。蔡夫人云：瓮底及肚，当安湿泥或布，用文武火飞之，三日三夜为度。玲开之，乌羽扫取已化水银也。若未尽，更准前飞尽为度。经云：河上诧女，灵而最神。得火则飞，不染垢尘。鬼隐龙匿，莫知所之。将欲制之，黄芽为根。言得金气，萌芽之渐也。
　　第二转，取前飞成水银，如经两锻得一斤水银，着四两硫黄，研杀之。多少准此加臧。安釜中，六一泥固济，文武火飞之三日三夜，候锅底赤色与火同，即止。待玲取出，却化为朱砂也。却以朱砂，准前固济烧之，以赤为度，飞之作丹。故丹砂经云：丹砂木精，得金乃并，金气则渐成矣。
　　第三转，取前丹砂研末，如第一转者。又取瓜矾每斤，还同相和杀之。以瓮子合之，固济如前，文武火飞之，三日三夜止。玲取之，乌羽扫取，又却化为水银也。未尽更飞之。经云：太阳流珠。常欲去人。卒得金花，转而相因。待白液凝而至坚，言再得金花之气，则坚性之惭也。
　　第四转，先取金银铛，受二三斗者。取上好瓜矾石四十两，以汞纳器中，煎三十日后，煎至五升已来。取盐汁五升，和矾水於器中煮之。又下大鹏砂、曾青、空青各一两，煎之鱼眼沸，可一伏时停。别取铁鼎，可受三升已来，内矾水，续续添水银，可七日七夜止。取汞於绢中绞之，收取稠者，余汞更依前煮之，结尽为度。经云：植禾以粟，覆鸡用子。类转自然，必须金气而能相感也。
　　第五转，泥一阴阳炉，上水下火，取前结汞，纳磁石铁瓶器中，可受一斗已上者。如无磁石器，黄土器瓷甘埚并得代之。纳雄黄二两，硝石一两，胡桐律二分，大鹏砂二两，曾青、生朴硝各二分。并细研，纳稠汞中，入在器中，尽用残末，固济，烧之。乃用汞三斤，可入矾三两，然后发火，可候时节，如前埚赤，不论早晚，唯候水银绝硬即止。经云：物无阴阳，违天背原。牝鸡自卵，其雏不全。何故乎。配合未连，三五不交，阴阳离而相成也。
　　第六转，取第五转微坚汞，於铁锅中，以雄黄二两，炮砂五两，大鹏砂一两，为末於药器中。取第四转矾石水，续续添之，如鱼眼沸，三七日夜煎之，微黄堪上砧槌即止。如未再煎，宜消息之，如黄堪打为度。经云：梼和并合之，持入赤色门，固塞其际会，务令侧致坚，然入药和烧之，令坚得所也。
　　第七转，取第六转微黄坚汞，向埚中消之，令作一饼子。取炮砂十两，盥一升，和水三斗，浸之一伏时后，兼水银入器中，煎之二七日，取出於砧上打。若脆，先烧饼子赤，以杀羊角来去揩。若玲，准前烧揩，转转打看，以堪打为度。乃尽打为薄叶如纸。又取炮砂十两，盛一升，赤土五升，胡桐律一两，相和梼筛，重重衬已前金叶子，於牛粪火中烧之，如包金法，十余日已上，令绝赤色为度，此皆成伏金也。经曰：金乃来阳性。初得称还丹。言缭金还得消似本朱色，乃可称阳，得为金丹矣。
　　第八转，取第七转伏火金叶子，烧之至赤。每两投水银一两，热研之郁郁然，成金泥膏也。大小如指面许大，而片片布之於丹炉中。又取盥、硝石、胡桐律各一大两，相和细研，重重隔之，以布尽为度，密封固济，文武火烧之三伏时。冷开之，若汞飞尽，取金和盥细研，用水飞取，令汞出尽，其形赫然紫色，而如细砂也。经云：金砂入五内，雾散若风雨。熏蒸达於四肢，颜悦色红，光润须发，延寿命。长久服，神功不可比量也，免世之厄，号曰真人。言以朱砂为金，故云还金砂也。
　　第九转，取第八转飞了金砂，以盐藉之。如一斤金砂，即着雄黄八两，和之，密封固济，文武火烧飞之，以尽为度。然以清水，淘去雄黄及盥，令尽澄取金砂。蔡夫人云：雄黄轻浮水上，金砂重即自沈水下。以蜜为丸，如黍米大。从八转紫金色，至第九转数，即赤也，故曰赫然成还丹，此之谓也。此丹服驱万病，久服延寿还年。又点汞为金，每分点一斤汞，铅锡亦然。
　　出金毒法：玄明粉五两，以水三升浸之，第九转金砂於器中，以栀子醋三伏时，玄明粉能制诸合炼药毒，栀子能摄明气得静也。
　　出火毒法：取蜜一升，和清水半升，於器中煎三伏时，以清诤淘之澄取。又以五六重帛，练袋盛金砂。又以帛练重重袅之，沈井底，无所畏忌也。
　　阴阳九转成紫金点化还丹诀竟
　　
