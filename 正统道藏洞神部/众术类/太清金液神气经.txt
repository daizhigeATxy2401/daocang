太清金液神气经
　　经名：太清金液神气经。撰人不详，似出於隋唐。系摘录《三皇经》、《真诰》等六期道书改编而成。有各种外丹方诀，并言服丹效验。三卷。底本出处：《正统道藏》洞神部众术类。
　　太清金液神气经卷上
　　夫清虚太皇者，盖太初之混化，邃古之元灵也。以幽廓玄化，遂游乎上清。菈四司於极，肇图变於八冥，登紫空以回晏，隐九晨以化、灵，渺渺跃天九空，丽神微於虚清。登五神於七元，妙六气於混成，。非夫玉章之高文，孰能致妙真於灵津矣。然后致三素於九霄，御龙刚於太微，宴紫房之微邈，妙虚运於扶羲。登七刚於圆化，欻空洞以散仪，策表玄。神符玉篆，九变结於玉章。玉精缄於千金。於是幽门既灵一启，皇经以陈，金光之章见，而明明之道臻。然灵霞潜耀，幽暧傍申，周流独化，惚恍灵混，扑手则大明分耀，击石则五岳回迁，微咏则绛晨结耀，腾跃则奔景虚玄，四真翼其左右，五帝辅其威神，七政守乎玉衡，三光纷乎散影。万化流迁，辟常之户，启七变之津。大哉，清虚之灵章，混洞之赤文，三奇之神符，登太初之灵门，服尽一剂，则上游九天，可不崇欤。宝於明玉之堂，戒以太皇之妙哉。尔慎传妄人。
　　《玄元太皇灵策》曰：
　　玉章神符见吾堂，五灵结情还其方。七神正气伏朱光，隐耀玄图合五行。
　　三奇九转成琅玕，清虚上真绛晨丹。长生不死在金根，圆化万变法九晨。
　　一转而成九化真，丸阳通气伏灵盘。能得其要为天仙，十世流德结大恩。
　　玄门已辟见吾言，得吾道者命长存。失吾道者坠黄泉，野俗愚瞽勿令闻。
　　戒慎丁宁莫妄传。
　　右《太皇灵策》一百一十九言，封之玉筐，不传於世，得闻之者皆有神童玉女侍之，秘藏清室，勿轻侮也，三光伐人。
　　清虚真人曰：玉章神丹，至道之大。盖太元混化，五色流精，结耀星辰日月之明，合符天图，混气五灵，太阳通气，五石发精，朱紫翠绿，极耀光明，能得其要，上升泰清，三都六虚，肆心所经，得一足矣，勿用多营。此其要道，见者长生。
　　清虚真人曰：
　　三丹要道，太皇所纪，秘之玉堂，不示凡子。
　　绛晨神丹，上真所始，琼药入口，气绝复起，
　　地品阴丹，长生不死，常圆化，分形翳已，
　　招召行厨，神灵为使。一品万金，寿至无已。
　　秘之秘之，勿传其旨。
　　《太玄清虚上皇太真玄丹经》一名《三光神符》，一名《绛晨未谗》，一名《刚华上丹》，一名《八琼飞华》，一名《太微紫 明珠》。
　　第一八灵神童八斤，第二玄阳流一精五斤，第三沈华神女四斤，第四玄英玉华八斤，第五素灵云石九斤，第六五英沈精二斤，第七八琼流膏十二两，第八素灵明景八两，第九日耀沈精七两，第十月精刚华十两，第十一玄景珠琳八两，第十二日精合耀十两，第十三素景飞刚十二两，第十四东华清景七两，第十五素符龙刚八两，第十六九阳明光六两，第十七北刚玄华十三两，第十八飞刚金兵八两，第十九五云明英六两，第二十日景七华七两，第二十一北极丈人九两，第二十二金虎余骨六两，第二十三玄刚子明八两，第二十四九灵沈石九两，第二十五威七明七两，第二十六两华沈精十两，第二十七玄符石母七两，第二十八太灵甘华八两。
　　凡二十八物，象二十八宿星之灵符也。刻於清虚之堂，太皇君之宝章也。见古文者有九人，命日紫 明珠之丹。
　　太皇君合神丹之要，先作太一土釜二，令受一斛二斗，使内外令厚，内二寸极使精密。毕乃梼二十八石，各四千杵，皆以绢素筛之。凡二十八物，合梼十一万二千杵也。如是治药毕。又用天玄地黄，以荐覆之。当以矾石水和地黄六斤，令如封泥，泥下釜为荐也，使厚一寸五分，置日中乾之，使精燥，乃纳诸石物。次纳神童，次纳流精，次纳神女，次纳玉华，后纳二十八石，又覆以天玄五斤，於是安药都毕，可以一釜上合之。又以太一泥封其会际，复阴乾十五日，使内外坚密，令有坼。毕乃安釜於铁 之上，令 脚高二尺五寸，以糠火烧之。初起火之日，可半 脚，至一十二日日足，令火去下釜七寸。又至二十四日日足，令火去下釜五寸。复足十二日，令火去下釜三寸。又十三日，火去下釜一寸。复八日，可引火平釜下。复至二十四日，可进火令平下釜腹也。从九十二日后，可小进火，令未及下釜之上一寸，复二十八日止，凡一百二十日也。
　　又清之五日，可以开之。药当丹紫宝耀，华光文蔚，不可名字。或化为五云之精，或结成日月之明。乃以三岁雄鸡左羽扫取之，藏金器银器，夜则降覆焉。
　　以五月五日及夏至日、二月八月朔日清朝，以寒水服一丸，则白日升晨矣。若不乐升者，可服半剂，则使鬼神真人来降，运上清之厨，乘龙上升，所须随意，命曰无极真人。服如大豆者，以清水三合和丹。若死者未至三年，以漱其白骨，皆愈气还同生。又以丹水一合投口中，至口则语矣。当阴地为之，勿见三光也。
　　右太皇绛晨第一篇，服之白日升晨，出入虚元，万化随心。若火日足而光华未发五色不具者，此日未服於火故也。当更泥如先，可重火之。初火之日，使以火釜下，至二十八日，可引火至下釜之上，复三十二日止。凡六十日，万元不成也。又清之五日，开之如初。
　　《太玄新都元常品刚七化上经高章第二》清虚真人曰：开元回化，混尔而分，阴阳屡变，其道自然。玄图七转，至九而还。《太皇命策书》曰：灵篇常品，法象九晨。阳光潜启，明景流烟。三回五变，和以七津。随色郁曜，各归其神。得此之道，位为上真。秘之秘之，慎尔传。
　　清虚真人曰：回元七化，至道之灵。霞耀日月，蓊然九明。欻尔而化，翳景藏形。嘘吸灵和，贯盈八冥。神奇万化，随意所营。乘虚驾空，上游天庭。回元之始，知者光明。大黄首篇，是曰玉英上真宝之命，日第一元经。
　　《太玄元常品第九刚七化丹经》，一名《阴阳神符》，一名《日月玄刚》，一名《素华明景》，一名《九晨朱房》，一名《欻化灵童》，一名《极沈晖》，一名《八明神丹》。
　　第一八灵朱童四斤，第二玄阳沈精二斤，第三沈华神女十八斤，第四玄阴玉华一斤，第五六液沈华十两，第六日晖沈精五两，第七八灵云光八两，第八素景飞刚七两，第九太虚素女十二两，第十灵华沈液十两，第十一华泉水母十两，第十二月景沈刚六两，第十三七曜灵童五两，第十四玄刚子明八两，第十五灵符石母九两，第十六黄元甘石一斤。
　　凡十六种，以象九晨七元之灵符，结五行之精微气，法玄宿之元图也。以次梼之，各三千杵，以绢筛之毕，纳於九晨土釜之中，上下二釜，令各受七升，太阳玄精七斤荐覆之，於是安药都毕。又以一釜合之，更以九晨土涂其会际，又乾之十日，使极坚燥。安釜於三台之上，皆高三尺，以糠火烧其下。初火之日，令火去釜下一寸。又至十五日，令火平之下。又至二十二日，可引火进下釜之半。复至九日，可齐下釜之上。又九日止。清之五日，徐徐开之，药当光华符耀，流霞洞明，有八十一种之色。以白鸡左羽扫，藏之金铜之器，勿令潜泄也。以孟月上旬本命之日，再拜，以清水和丹，服一两，即头生九晨之光，面有玉童真人之色，降灵童玉女，皆奉侍其侧，腾虚驾空，役使神灵，上造紫晨矣。即以太阳玄精一斤，日盛中时合丹於漆器，向日以长匕搅之使和。明日又纳一斤。凡三日三斤，可藏之密器之中。复三日，丹当更生五色之光，命曰九晨三化之丹，以七灵之道也。
　　取三化之丹，和以白英水内，於九晨釜中，以白矾之精各二两，上下荐覆之，封如初，以微火伏养之。初火之日，令去釜下三尺。至九日日足，令火平釜下。十八日止。清之三日，开发如初，丹当光明而白，命曰一化白辉之丹，以一化白辉之丹，更以磁石水和之，以黑磁石之精荐覆，各二两火如初，命曰二化黑辉丹。以曾青水沈飞门上胆，和二化黑辉之丹，以曾青之精荐覆，火之如初，命曰三化青辉之丹。以朱砂水和三化青辉之丹。以赤朱砂之精荐覆，火之如初法，命曰四化赤辉之丹，以雌黄水和四化赤辉之丹，以雌黄之精荐覆，火之如初法，命曰五化黄辉之丹，三回五化七灵之道成矣。以三回五化白辉之丹，纳於竹杖之中，以行主杀万魅鬼神之精，虎兕蛇蝗，指之立死。以三回五化黑辉之丹，玄冥君逆占天盖，和涂右手，闭气而招四方，立致行厨，随言而来。以三回五化青辉之丹，服一丸，九晨之上，则白日升晨，为上帝清虚真人。服半丸，则长生极，役使鬼神。以三回五化赤辉之丹，服一丸，九晨之上，则玉女侍之。服一丸，三晨之上，则役使神灵。以三回五化黄辉之丹，服一丸，五晨之上，则白日升晨，上敬太皇。以上清水和之，与百岁翁服之，则面生玉光，身体飞轻，通灵极矣。
　　清虚真人曰：
　　五辉之丹道之灵，七符要妙和元精。洞达九晨飞神明，回而化之华光生，
　　能知其要游上清。清虚玉堂太皇经，灵书深微妙程。
　　《太玄新都地品九阴灵华丹上经高章第三》清虚真人曰：
　　阴丹大道结灵文，玉策表图列五晨。二七应偶阴阳陈，明珠极辉发华烟。
　　幽光潜液为朱津，玄泉结气通九晨。三七足矣清且醇，流霞五色郁蕃婉，
　　能知其要升太玄。文宝诚秘在吾篇，藏之玉堂授大贤。
　　清虚真人曰：
　　灵策玉文是玄书，上皇宝之为天符。阴丹之道同六虚，日月之精文光流。
　　灵药潜化成紫腴，得而饮之与明珠。知此之道仙之夫，莫令愚人见吾书，
　　太皇所戒慎之哉。
　　太玄九阴灵华丹，一名九晨阴刚丹，一名素灵明珠，一名月影玉华，一名紫琼灵腴，一名丹药九符液。
　　第一玄阳流精六斤，第二沈英神女四斤，第三玄阴玉华二斤，第四青影飞刚十四两，第五日辉沈精十二两，第六八灵云光八两，第七素景飞刚七两，第八灵华隐曜十两，第九华泉石母二十两，第十六液沈精八两，第十一中黄童子二十四两，第十二太灵甘华二十两。
　　凡十二石，以合十二神之气，和五行之灵符，结日月之辉影也。可使童子二人，沐浴清静，以次梼诸药各四千杵，皆以绢素筛之。竟纳於六一釜中，令釜上下二枚，各受六斗。先以太阳玄精三斤纳荐釜中，次纳流精，次纳神女，次纳玉华，次纳飞龙，次纳甘石，十二石都毕，好安稳抑按之，於是他药竟。又以一土釜合之，更以六一泥封其会际，乾十日，令釜精密，乃可纳之於四 ，高二尺，以马通若糠火於下烧之。初火之日，令火半四 之脚。至十二日，可又进之令去土釜五寸。又至十二日，令火去釜下二寸。复至二十四日，可进火齐釜下。又至二十四日，复引火下釜之半腹。二十四日，以火平下釜之上。又至二十八日，止可。又清之三日。徐徐开之，药当精华，仰着文光，宝辉庆云之色。即以鸡羽扫之，藏於金银之器，悬之暗室，则朱光见焉。以本命之日，清水服一匕，上则寿同晨极，役使鬼神，真人来降，玉女奉侍，致天上之厨，役使华晨之龙，於是腾空跃虚，上造紫房，位至真极，命曰上仙王。
　　又以此丹九两，纳於青竹筒，薄削其表，以白蜡密固其口，藏之於北极之下，令深三尺毕，又平至三十二日，当化成水，命曰紫 之腴。又以琼腴和上清九灵之玄水三斗，则以新器藏之，以白蜡封其口，至二十一日，成丹药九符之玄水。玄水成，开之上生灵华五色之烟。又以九符玄水一合，阴丹一匕，向太阳再拜，服之立登仙矣。
　　又亦可阴丹三两，分为十二分，清水服之十二日，亦白日升晨。上士服丹，可不须此玄水。又但单服九符玄水一合，百日则神仙极，庆云见而真人至。若人有病者，但以口嘘之立愈。若欲呼召鬼神，致天厨者，可闭气而存之，则所命立至。
　　又死已三日者，以阴丹如黍米者，合水灌其口，立生矣。十三日，比语并一丸，涂其心即活矣。若药精未发者，可更封其际，复十五日，更火之日使平釜下。至十五日，可引火至下釜上。至二十一日止。凡五十日也。复清之＝一日，开之如初，万不成。
　　清虚真人日：
　　至道要妙在其中，吾神列辉还四宫。阴丹十二亦为雄，太阳通霞伏朱光。
　　清灵上士造玉堂，中士服之升玄房。愚人下士半天翔，须得九符之华刚。
　　妙哉妙哉为仙王，故设此语升天仓。
　　太清金液神气经卷上竟
　　中（缺）
　　太清金液神气经卷下
　　众真授许先生经，杜从事处具有十卷，今抄取其要。此人有郭子华、张季连、赵叔达，晚又有山世远者。此诸人往来，与之游焉，在武当山，今在大霍山，欲从司命君授书未许焉。戴公拍腹有许卷书耳，此人即谢允之师也。黄衣童者，即玉佩金当之官耳。云座上常有一人共坐胇胇者，即太极真人时往来也。受行《 玉佩金当经》 ，自然致太极真人。谚云：服九灵日精月华，得降我太极之家，此之谓也。玄真之法，亦其钞要也，行之者神仙不死。
　　良常山有萤火芝，此物在地，如萤火状，其实似草而非也，大如豆紫华，夜视有光。食一枚心中一孔明，食至七枚，七孔明，可夜书。计得四十七枚，寿万年也。山中有白芝，又有隐泉之水，正紫色。
　　华阳雷平山有田公泉水，饮食之除腹中三虫，与隐泉水同味，云是玉沙之流津也。用以浣衣不用灰，以此为异也。
　　昔高辛时有仙人展上公者，於伏龙地植李弥满其地。展先生今为九宫右保司，其常说向人云：昔在华阳下，食白李异美，忆之未久，而忽已三千年矣。其处种五果，此地善可种李，所谓福乡之李，以除灾疠。
　　今舍前有塘，乃郭四朝所造也。高其墉岸，益水得深，但历代久远，塘墙颓下耳。四朝常乘小船，游戏其中，叩船而歌曰：
　　清池带灵岫，长林郁青葱。玄鸟翔幽野，悟言出从容。
　　鼓橶乘神舟，稽首希晨风。未获解脱期，逍遥丘林中。
　　浪神九陔外，研道遂全真。戢此灵凤羽，藏我华龙鳞。
　　高举方寸物，万吹皆垢尘。顾哀朝生慧，孰尽汝车输。
　　游空落飞，虚步无形方。图景焕明霞，九凤唱朝阳。
　　挥翮扇天津，晻霭庆云翔。遂造太微宇，抱此金梨浆。
　　逍遥玄陔表，不存亦不亡。驾欻□神霄，披霞带九日。
　　高皇齐龙输，遂回北华室。神虎洞琼林，风云合成一。
　　开阖幽冥户，灵变玄迹灭。　　　　　　
　　赵威伯者，东郡人也。少学邯郸张先生，得道之人耳。晚在中岳，受《玉佩金当经》。《河图》云：吴楚多有，得见太平者。其常语人云：此语不虚，此验甚久。
　　乐长治主灾害，郑稚政主考注，唐公房主生死，赵威伯主仙籍，并记学道者，并暴雨水灵芝草。
　　七月二十七日禺中讫。主簿华侯当入靖中，尔时无复所有，为防未然耳。
　　八月六日父母将赤子，入靖烧香，北向陈乞於三君，尔时自当有前日碧衣介革袴人，来在靖前立徘徊者，小君也，可就乞请也。
　　八月六日中当有一人，着平上帻，须髭长长尔，着紫皮袴褶，将黄娥来，此人是鬼帅王延也。延自为人作益，为将娥见人耳。娥其日或当被缚。华书吏其日当内井上，助主人耳。日中当来，须臾去也。
　　玄感妙象外，和声自相招，灵云郁紫晨，兰风扇绿轺，
　　上真宴琼台，邈为地仙标。所期贵远迈，故能秀颖翘。
　　玩彼八素翰，道成初不辽。人事胡可预，使尔形气消。
　　右四月二十七日夜南岳夫人作。
　　太上宫中歌曰：
　　手把八云气，英明守二瞳。太真握明镜，鉴照日月锋。
　　云仪拂高阙，开括泥丸宫。万响入百关，娇女坐玄房。
　　愈行愈鲜盛，英灵自尔通。
　　此歌正言耳目之经也。我沧浪方丈仙人，常宝而为道也。出《太上四明玉经》中，传行以青金为誓，然后乃施行耳。
　　辔景落沧浪，腾跃清海津。绛烟乱太阳，羽盖倾九天。
　　云舆浮空洞，倏忽风波闲，来寻冥中友，相携侍帝晨。
　　王子协明德，齐首招玉贤。下眄八阿宫，上寝希林巅。
　　漱此紫琼腴，方知除秽辛。佳人将安在，懃之乃得亲。
　　右七月二十六日夜云林右英王夫人谕书，见与勿答。
　　拟驾东岑人，停景招隐静。仁德乘波来，但会三秀岭。
　　灵芝信可食，使尔无终永。嗡真献金浆，不待百丈井。
　　右八月十六日夕清灵真人授。
　　此年六月忧长史不佳，非重疾也。今年许家鬼注小起，虽尔无可。若保命及范中候，已为申陈之右。师辰许肇，亦深以为，意无忧也。可迎黄民来出，民奴既欲来。又云：其月末左右，当小小疾患，迎来在此，则疾患除也。
　　当部分护静屋以为急，并欲得一室，可栖息处。今年欲取草，当为民奴留之草。今年自有本命□，非欲取也，令其乞符自保而带之。卧状后孤有悬风，可安北面下一障，亦可以林着近北壁下，勿使虚悬。晨夕当心存拜，静心存行道也。
　　民有霍乱疾，勿使冷食，此鬼常不大宜住彼，今自无他耳。
　　右易迁一夕再来道此，先初来之，又与保命俱。
　　夜卧觉，存日象在疾手中握之，使日光赤芒，从臂中逆至肘腋问，良久日芒，忽变成火以烧臂，使内外通匝洞彻。良久乃阴祝曰：
　　四明初上，日月气分。流光焕曜，灌液凝神。大火散景，荡秽炼烟。洞彻风气，百邪燔然，使得长生，四支完全。注害拷鬼，收付北辰。毕，存思良久，放身自忘。
　　右保命说此，云按消魔上秘祝法。
　　冈山束北有穴，通大句曲南方山之南穴，姜伯真数在此山上，取石脑。石脑在方山北穴下，繁阳子昔亦取服此。北 山中亦有此物。石脑故如石，但小班色而软耳。所在有之，服此时时使人发热，又使人不渴。
　　人死必视其形，如生人皆尸解也。视足不青，皮不聚者，亦尸解也。要目光不毁，无异生人，亦尸解也。白日尸解自是仙，非尸解之例也。许长史今所营屋宅，东面有小山，名雷平山。周时有雷氏养龙，来在此山。后有姜叔茂、田公亦居焉。其山北有柳汧水，或名曰田公泉，以其人曾居此山，取此水故也。
　　彭文、阎庆等，自与先生别后，各溺於世事，不能卒其学？戒曰：学道如穿井，形愈深而去土愈难运出，自当披其心，正其行，乃得见泉源耳。有人说季中候言如此，可令知之人学道。譬如万里行比造所在，寒暑善恶草木水土，无不经见也，亦试在其中也。顷数闻人道此，始乃悟之耳。彼君念想殊多，渠能成远志乎。昔时常多所恨，始人难作而善不可失，云学道者除祸责此，审尔当勤。
　　右易迁夫人所道。
　　夫学道者，当得专道，注真情，无散念，辍奢侈，保冲泊。寂焉如密有所睹，熙然如潜有所得，专专如造於深谷，战战如履於薄冰，始得道之门耳，犹未得道室也。所谓为难者学道也，所谓为易者学道也。寂玄沈味，保和天真，注神栖灵，研六府，惜精下气，无视无听，此道之易也。即是不能行此者，所以为难也。许侯研之哉，斧子莹之哉。
　　右右英所道，令疏彼君，勤其事者，有获福者多也，堕之者祸败积矣。范师所言，不知道谁。
　　昔有一人好道，而不知求道之方。唯朝夕拜跪向一枯树，辄云乞长生。如此二十八年不倦，枯木一旦忽然生华，又有汁甜如蜜，有人教食之，遂取此华及汁并食，食讫即仙矣。如是用心，精诚之至也。枯木尚能生紫华，濯甘津，况三秀之灵柯，五芝所播种，而不能数恭山岫，洗拔滓秽者，良可悲也。世人所以每不得如意者，亦如子所不得如意耳，岂异也。昔有刘少翁，曾数入太华山中，拜礼向山，如是二十年，遂忽一旦得见西岳丈人，授其仙道。昔有一人旦旦诣河边拜河水，如此十年，河伯遂与相见，与其白璧十双，教授水行不溺法，此人见在中岳得道。
　　左慈初来，亦勤心数拜，礼灵山五年许，乃得深进内外束西宫耳。学道当如山世远，去人事当如清灵真人，步深幽当如周紫阳，何有不得道邪。建志当令勤，研神当令虚，所作当令密。
　　右定录君所道使疏。
　　纸二百，酬鬼帅王延，执录书，以捍灾会有功。油三斗，酬鬼帅傅晃近与功曹使者，合势威败火鬼形，使不得为暴。青缯三十疋，酬鬼帅范强，近执截百恶，灭讼散祸有功。银钗三枚，酬鬼帅徐卫，近防护疾者，招魂安神，使冢讼不行有殊功。
　　右四条以六月十三日，小茅君假作玉斧之形，以梦告於虎牙，使令夫妇明输此四种，以酬四师之禽鬼者，何不复忆此可余问。此四鬼师，本亦是道家之灵官也。得下解法，受书为鬼帅耳。既有酬，后长为已用心也。所以梦假於玉斧之形者，虎牙魂魄，永得通接仙真故也。玉斧清了澡洁，久斋濯魄，心近於仙，故假象以通梦也。通梦而犹不悟，可谓信之不笃。或悟而忘其，可谓笃而不思。夫可谓笃而思。夫誓者，皆命密文慎，不可令人知。外书云：我闻有命，不可以示人乎。六月三十日夜，小君授书，密密示之。真司科云：有用力於百鬼骋帅，御於天威者，宜须此。子乔兄第七人得道，五男二女。
　　扶晨始晖生，紫云映玄阿。焕洞圆光蔚，晃朗濯耀罗。眇眇虚景元，森洒空清华。九天馆王宾，金房唱霄歌。
　　右《大洞真经中篇》，今钞数行。
　　外国呼日为濯耀罗，方诸真人呼日为圆罗曜。梦此濯罗者，日之应也。紫云中人者，胎宫神也，玄真之道矣。日德荫泽，长生之象。紫云网晨，魂魄安之也。身康神宁，从此始矣。辞四通已呈，意气和安。
　　右右英疏《大洞真经》言，以释濯耀罗之义也。
　　凡夜行常当叩齿不止，无限数也，杀鬼邪。鬼常畏琢齿声，故不得犯人也。若兼之以漱咽祝说，益善。今六天之横纵，而太平微薄，灵不足以助顺，适足以招群奸，所以神光披越而邪乘正任矣。高龄之无德久矣，鬼讼之纷错积矣，许椽将欲理之邪。若翻然奉张讳道者，我当与其符，使服之，如此必愈而即豁矣。不然往诣水官，所谓呜呼哀哉，衰年体瘦，多为风寒所乘。当深颐养宴，此无事上味玄元，栖守绛津，体寂至远，心研内观，屏彼万累，荡除他念，乃始近其门户耳。若忧累多端，人事未省，虽复憩灵空洞，存淡缠绵，亦弗能逮也。渔阳田豫曰：人以老驰车轮者，譬犹钟呜漏尽，而夜行不休，是罪人也。以此论老者嗜好行来屑屑，与年少为党耳。若今能誓不能行者，则立愈矣。如其不尔，则疾与年偕，可与心共议邪。
　　药四丸，日服一行来，宜详前后已累言。
　　停驾望舒移，回输反沧浪。未睹若人游，偶想安得康。良因俟清春，以叙中怀忘。
　　右右英夫人吟此再三。
　　受书则师乃耻之邪，真心既有不尽，获考者非一人。子经师苏林守一，虎牙当先斋受，其或能得此度世，几未可量也。暮外存星之时，皆先阴祝星名，然后存耳。咒毕，乃存星安卧其中也。然后容叩齿，祝九星太精：微诚因理感，积精洞幽真。排徊乘云彩，灵像凭紫烟。眇眇濯圆罗，斐斐驾飞轮。玄翰启朦昧，顾景思自新。
　　道家有二百一法，谓有二百一条方术之事。虽修方术，能形变神化，坐在立亡，飞行空虚，出入无问，役使鬼神，隐海藏山，分形别体，束缚万军，而皆不能长生度世，与道无穷。无穷之道，在乎功德於人物，而无以点身。不诚不虔，於师匠章奏祈无益也。
　　凡师皆宜尽节邪，朝半时节，皆宜先朝礼经师，然后行道。
　　右一条许先生言。
　　雷平山之东北有山，俗人呼为大演山，其实名郁冈山也，《名山记》所谓冈山者也。下有泉水，昔李明於此下合神丹，而升玄洲。水边今犹有处所，此山正东面，有古时越翳王冢。
　　右定录言。
　　若弟子有心者，按摩疾处，皆用此法。但不复令临目内视，咽液叩齿耳。昔唐览者，居林虑山中，为鬼所击，举身不收，已如绵囊，有道人教按此法，皆即除也。
　　北帝曲折之法，诸疾有曲折者，用此法皆佳，不但风痹不收而已也。酆都北帝有此数法，亦参於高仙家用也。又有《曲折经》，藏着西明公处。
　　右说北帝曲折诸祝法。
　　夫风考之行也，皆因衰气之问隙耳，体有亏缩，故病来侵之也。若令差愈，诚能省周旋之役者，必风痾除之也。今当为摄制冢注之尔，既小佳，亦可上冢讼章，我当为关奏之也，於是注气绝矣。
　　昔邓云山亭当得道，顿两手不收，吾使人语之，令灸风徊、曲津两处耳，六七日间，便得作五禽按摩也。若针力讫，当语所灸处，又存心行道，亦与身行之无异也。
　　昔赵公成两脚曳不得起，旦夕存拜太上，如此三十年，太上遣真人赐公成流明檀桓散一剂，即能起行，后遂得道，今在鹤呜山下。夫心存拜，及心行道之时，皆烧香左右，如欲行事之状也。此谓纳研太玄，心行灵业，栖息三宫，宴神六府者矣。
　　右保命言。
　　太清金液神气经卷下竟
　　
