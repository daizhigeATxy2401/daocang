太清修丹秘诀
　　经名：太清修丹秘诀。未署撰人。一卷。底本出处：《正统道藏》洞神部众衍类。
　　太清修丹秘诀
　　采种灵砂修丹法
　　其法於十二月初一日，先以美酒珍味肉食药物，补助令其气实。然后於次年正月长斋，及止怒欲，长斋谓上欲也。二月种砂。兼行斋法。其种砂法，於子后午前，先作常行导引讫，次行嘘字八数讫，即取津唾含漱令熟，候满百口，由左咽之，细细而下，以意送入丹田。次下心火，左旋八十一数，其种药含漱津唾，取七口已上。若有余力，即不限口数，量力为之。七日之内，金砂乃下，即昼夕常用白细甍盆一十五只，各用纸盖子一个盖之，上题日数。至用盆尽日，即将首初一盆，淘取金砂。周而复始，其淘砂经隔日多，贵其澄结。每淘砂须换水四五褊。收在灰纸上，烟乾收采，半斤为足。二月采砂若未足。即采至三月，取足即上。以至六月初一日，依十二月一日法，复用美酒珍味肉食补助。一月至七月，一日长斋。谓止欲怒也至八月，亦如二月，行种砂法，准前收采砂半斤为足。如采砂未足，即采至九月，取足乃止。方将春秋采到金砂，共一斤相合，收贮净洁器内封起。候至十月长斋，至十一月初一日下功，乃将前药一斤，相拌令匀，分之为一十五分，每一分又分为三分。每日於子寅辰，三次服之。自初一日服，至望日服尽。每服药时，先以津漱炼药一分在口，仍先空咽三咽，后咽药，以意送归丹田，火行乾坤策，每日三时，服药三分。每时服药，行若此火也。每度服药毕，更以滑石末少许，烹津咽之。压砂也。并时服乳香少许。使砂快利。服砂日，至午后闭息，只行水。时咽津也。并至望日后，每日子后午前，亦只闭息行气。谓只咽气三数。至十一月尽后，更不行持，每遇逐月晦朔，只闭息三十六数，每气极即吐之。每日只食淡熟白钙二餐，每不得过三两，此亦名火也。直候砂不下，即是功成无漏。自十一月十五日后，金砂未熟，亦时有下者，须用意收之，不可因循遗弃。为其砂已有功法在内。直至金砂不下，即是无漏丹成。所下金砂，亦须旋服之。丹成之后，一任餐啜，日食数餐，饱即呵之，其食悉去，渐无滓秽，旋溺以至无漏，不食终年，亦不饥馁，永为地仙。大约功止在一年之内。行功之时，若头目昏眩，齿牙动摇，并是阳盛之故。但浓煎甘草汤，时时饮之，即自解矣。兹乃是金砂秘方，修炼内药，易凡质入地仙之上法也。
　　冲虚子大药真铅诀
　　丹砂为体，本因日月流精，结而成物。其丹砂既堪抽汞，汞即日之华。故丹砂复可采铅，铅即月之气。若能采得丹砂中铅，即可配丹砂中汞，合而修至药，乃阴阳备矣。即是真汞真铅，修之则万无一失。故申屠先生三字诀：本一物，分两体，一象铅，一象汞。
　　又古讶云：一母生两子，一男复一女。此二物，一铅一汞也。若采得真铅，欲修至药，其炉鼎火候，合造服饵之式，则诸丹经中悉有之，惟此真铅不能知识耳。
　　诀曰：
　　流转金精养万神，自然不死得长生。灵药不干诸外药，阴阳相制自然成。
　　肝
　　四位权衡总属君，独居甲乙自称尊。到头复让离中火，突入南宫第二门。
　　心
　　形方一寸号灵台，火德相生大矣哉。直候六阳归正数，真铅流过向西来。
　　肺
　　外应西方白虎儿，便凝秋气入霜肌。如今已得灵和味，渐觉元君道便肥。
　　肾
　　一海琼波在北方，何人如此到金乡。看看便见还丹就，上火功夫不可量。
　　脾
　　光辉五色动金精，滋味甜和药已成。好是百神皆稽首，中原天子贺升平。
　　又诀曰：
　　天地元炉药在身，阴阳不测谓之神。元气飞霜飞九转，还丹本是太和精。
　　烟霞欲去如何去，先须肘后飞金精。金精若到上宫裹，中宫下宫都来迎。
　　自然玉汞涓涓生，奔归元海作雷声。从此夫妻相契会，欢生踊跃情无外。
　　水火相交两半问，末后翻成地天泰。夹脊双关至顶门，修行道路此为根。
　　华池玉液宜频咽，紫府元君直上奔。常使气冲关节透，自然精实谷神存。
　　一朝引到长生地，须报当来指教恩。
　　夫津液真阳，清明甘洁，先自丹元，及五藏之真气，复能生丹元，及五藏之真气，入肝成气，入心生血，入脾生黄芽，入肺生液，入肾生精，补脑实体，强筋骨悦，颜色润，肌肤实，布不漏化，即为气住，即为丹，以致元神。《混元经》云：天地造化成人，然父者木也，精者火也，二象元是一气。木者主也，火即为用。母者金也，精者水也。金即为主，水即为用。父与母，精与气，此四象遇土即相生，不遇土即相克。母之宫者，真土也。四象气至此宫，自然相顺，共聚为宝。神气精用，为一身之主也。神者，脾气也。气者，金水之气也。精者，火木之气也。为人身之三奇。《肘后诀》云：阴阳运转，气化为精，精化为朱，朱化为汞，汞化为金，金化为药，号为金砂，炼为还丹，元海气之所结为黑铅，左肾气之所结为红铅。
　　坎离二用法
　　诀曰：欲得长生，当修所生之本，始於精气。精气结而成形，则知形为受气之本，气是有形之本也。然气不得形，气无因而成。元气所禀之时，伏母脐下，混沌三月，玄牝具焉。玄牝口鼻也。玄牝既立，如瓜之有蒂，阴注母气，始於此也。母呼子亦呼，母吸子亦吸，绵绵十月，气足神备，解胎离母，贪悦於子，当不知形耗外也。变婴而为孩，指颐能笑。先真议云：以为失道而丧之本也。何况十五成童，二十弱冠，目眩五色，耳听五音，设智运神，问不容息，如此纯朴之根荡然而尽。是故圣人知外用无益，所以还元返本，握固胎息，得长生不死之诀，其理明矣。《中胎经》云：形中子母，何不守之。且形气为母，神气为子。形气先立，而后有神。神与气而合行，循环於藏府之问，御呼吸以上下，久久修习。神自明，气自和。若神自明，照彻五藏。气自和，则通使於四肢。故黄帝内示一神光，内生绵绵五藏，斯言可推而得也。《黄庭经》云：仙人道士非有神，积精累气乃成真。皆其妙也。今之世人，神之与气各行，子母不相守，气虽呼吸於内，神常运於外，如此使气逐秽浊而不明，则元气渐散矣。故神为主形，而宅舍主人不营於内，日用於外也，自然宅舍空虚，渐见危坏矣。而瓦非道之人，劳神役气，无一息而住於形中，於道远矣。若神气之所至，子母之运行，则修生之门，不日可至矣。
　　坎离二用，故云从阳爻起既济，从阴爻起未济。两卦并行，周而复始，夺天地造化之全功，乃神仙命机之要术。故曰：白虎生从坎。青龙伏在离。《易》曰：大哉乾乎，刚健中正，纯粹精也。谓乾体纯阳，其性至刚，其行至健中正，谓二与五也，故云刚健中正。凡修气者，变既济、未济水火之象，使六爻俱阳，以成乾体，则纯粹矣。纯而不杂，则精明矣，故云纯粹精也。且三五一是阳位发生之象，二四六是阴位收杀之义，阳起火，阴起水，在人之身水火，若交是名既济。若行此卦，与六十四卦功力同矣。所为阳火升上，极则生阴，阴水下降，自然生阳。火龙汞清气左旋，水虎铅浊气右走，同行於身矣。阳七返烧金丹至寅，阴九还炼玉液至子，二物自然，一逆一顺，入人五藏，褊人身体，日夜不绝，故得长生，法则天地，是以天不言而四时行，地不言而万物生，人不言而至道成。其在口诀，不传文字。幸遇同志，聊述其概云尔。
　　太清修丹秘诀竟
　　
