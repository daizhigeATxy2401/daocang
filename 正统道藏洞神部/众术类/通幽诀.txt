通幽诀
　　经名：通幽诀。撰人不详，约出於唐宋间。兼书内外丹诀。一卷。底本出处：《正统道藏》洞神部众术类。
　　通幽诀
　　诀曰：宝丹本乎一物，而生二。二主火，寄位丙丁，生於甲。初九，潜龙一爻生，建阳在子，天符发泄，惊垫受气於母。母者土也。道生於一，一生二，二生三，三者阳极之父母。阳者，天地之精，故名三五与一，还丹之本基。
　　天符者，日信。日者，天地之元精，五行之始照。曜以事继日，以日继月，以月继时，以时继年，所以记远近，别异同也。
　　初分混沌精气阴阳，斗建十二辰，推移运转，刻漏不停，发泄交媾，万物化生而成形。天符者，信也。能发泄万物，运动返本，而成精气。潜运结为精，精化为砂，色禀南方丙丁火，外阳而内阴，主男，日之阳魂。日月之华气，照曜天地。太阳太阴冲和之气，交腾受气，一千八十年结精气。
　　丹砂天符照曜，又一千八十年，成丹砂，名朱砂也。阳中阴，号日太阳、朱雀石，主水。元和之气未足；日丹砂。亡万天铅，帝男精，龙女血，化南作北，抽出未化为阴汞，主水。水数一，故云汞生於铅，阳为臣也。天铅神水，天符运动，照曜丹砂，养育又一千八十年，天火化为太阳，阳气足，阴气衰，阳气盛满流缢，回而自生色，禀北方壬癸水，外阴而内阳，主女月之阴魂，非人间之凡物。故之赤水中自生者，流为阳汞，名曰天铅之精，黄芽之祖。是日月之华气水，化为天然还丹。
　　天符又照曜一千八十年，合四千三百二十年，元气足，自然成还丹。天然伏火黑色，转北成西，西主金，金数四，水基也。故知三五与一，天地至精。三者火也，五者砂之父母，一者砂之元祖。轮还运转，精气元和，相感成形，不越於一。一者，夫道之本宗，水也。学者不悟朱砂是铅，铅中生子是金。即一物阴阳，运动自制伏，阳中阴，阴中阳，玄中玄，名日玄武石，转水成金。故云：砂产於金阴，为君铋金。天符运动，都计四千三百二十年照曜，父母养育，成天铅，自然还丹。
　　诀曰：后圣用火喻爻象，月计三百六十时，年计气候四千三百二十时，合四千三百二十年，气候喻合，天符自然还丹。故云：朱砂汞金水，龙虎五行，合体归一，无二得五。以地符依卦节气候运动，以成金丹。
　　诀曰：其丹砂精魂，出自中华十二分野内，主一宫坤地西南隅，其宝天地至精元气，以日月天符运动，交媾在五。五者，戊己，中宫土也。所生之处，生於福德山岗形势之地，气候骨肉俱全，水陆草木秀茂，土石坚贞异境，神灵卫侍，阴气施，阳气泄，包含孕育，照曜精气，得土而生，化为丹砂。有砂之处，或昼或夜，或初晴之后，或阴暗之时，即有气候光彩，往往如日光而出，或没或见，唯采匠而鉴之。今具载所出土产管属州县山谷之名，并异名等。曰丹砂，曰朱砂，曰朱铅，曰铅中金，曰天铅，曰火铅，曰神水，曰华池，曰阴汞，曰阳汞，曰阳中阴，曰阴中阳，曰水银，曰五采石，曰五金，曰七宝主，曰还丹，曰天生芽，曰黄芽，曰五行之胎。
　　州县山谷名
　　桂府、辰、锦、衡、朗、邵、勾漏、都云、象都、永、梆、容，湖南等界，山石岩谷，形势滋茂处，并有。如要采砂精不烹炼、天然自生出者，但於曾采砂处打石及穴填处，不问新旧，即有之。新坑及古者不定有之。丹砂光明在床，有君臣自然四面，有朝揖而生者，色如未开红莲，通透曜日，或如芙蓉，紫色通透，形貌如筝者，或片段棱角成就，分明通光，并为上品。或如云母片，白光者通透，一云白马牙，或颗粒两数，至一二斤者，在石中采得，颗粒碎红光明者。或片段棱角白光者，入水中不见者。或青光分明，棱角成就者，并为中品。与上品同用，堪为至药。或有铁色者，及竹溪谷、土穴、并水中采得者，或颗不定分两多少，及掬得末砂，并为下品。但川源滋茂，抽得液制伏，只得治世疾，不延驻，不堪为至药。亦比人之百寮，为上中品，无名位者为庶品。则卑贱无自专之分，不能致人非常之事。故喻云：只治世疾，不延驻。
　　天符，日。《春秋》天符之日。日者阳之精魂，天之理也，故照曜光明。《淮南子》曰：积阳之热气，交腾为火。火之精为日，光明威精之义也。又云：日生於甲，重阳之位。火生於震，震位辰巳。震为长男，巽为中男，南火之父母。火曰曾，木曰青，万物之使，故云曾青。
　　阴符，月。《春秋》阴符之月者。阴之精魄，地之理也，昭一曜光明。《淮南子》曰：积阴之寒气，交腾为水，水之精为月，满而缺者，感日之义也。又云：月生於庚，重阴之位。水生於兑，兑为少女，水之父母。所以男依日束立，女之象月，生而西端。丹径之丹砂，日月之华气，性命之根基，与内外元和，般载成形，饵之故长生不死，日月之感精，故曰阴符。月之所生，日之所育，阴阳用事，生成依於母，母曰土。
　　日月二宝，是天地至灵。卑情感精，变化照曜，结成砂，始名朱雀石。七十二石最尊，莫过於汞。感於二十四气，通於二十四名，变化成丹。乌餐成凤，蛇饵成龙，人食长生，天地同寿，收人魂魄，返老归童，呼吸风云，玉女来侍，即大丹之功力也。
　　诀曰：铅者，即砂中抽出之液，主水，阳中阴，汞也。从砂中自生出者，主金，阴中阳，汞。
　　诀曰：是以不容之木，受制於金。金孕水安，水必存金。木孕火制，火必假木。所以铅水制汞水，铅火制汞火，水合其性，火合其形。
　　诀曰：铅水者，是砂中自生出者，主阳汞。汞水者，是水中抽出者液，主阴汞。是铅水制汞水。又云：铅火者，自生之金。汞火者，是抽出之液也。水是铅火制汞火，多不晓此，故名金汞道耶。
　　日者，是太阳之火精，即朱汞，为龙是也。月者，是太阴之水精，是铅银，为虎是也。龙者，阳之气。九之极数，木之无也。虎者，阴之气，四之极数，金之有也。
　　诀曰：以无制有，合成其道。故云：丹砂木精，得金乃并。参铢不偏，至圣至灵。世人不悟，见金视之如土。
　　药歌曰：太玄阴符，道生阴阳。阴阳生五行，五行合而为还丹。故名龙虎。天有三尊，日月星。地有三尊，江河海。人有三尊，君父师。身有三尊，三丹田。药有三尊，土火金。故乾坤者，上下父也。坎离者，水火为药也。震巽者，运卦也。运经三载，自然还丹，即太元之气，何以不成丹矣。
　　诀曰：计一万二千九百六十时，大小月及闰月并不在用很，归其实数也。一气不足，与瓦砾无殊。万象精通；神灵自契。
　　诀曰：阴阳运转，气化为精，精化为朱，朱化为汞，汞化为金，金化为药，故号金砂，名曰大还。大还者，返归之义。丹者，赤色之名。汞者，本体是金，金水相制，故号金砂，运本体得称大还丹．
　　土是阴符，戊己中宫五符，一云五气金鼎。
　　诀曰：五气制伏不飞，能生五彩，返归其母，饵之长生。
　　诀曰：丹砂，流汞父。戊己，黄金母。母数五，五是土，用土为鼎，制伏号曰金鼎。土能生万物，金是土生，故为金父。母者，金本生土，故曰土母。水以土为鬼，土填水不起，戊己之功，名曰五符。
　　汞者非土不可制伏，土王金乡，三物俱求，依象帝王。如人主有道，即四方来贡。但辨得真铅汞二物，即是第一鼎法。故为三物一家，都归戊己，金水无土制驭不成丹。
　　土母，季王十八日，余日休废囚死藏伏。凡伏炼金鼎，推究阴阳，精气返还，刻漏不停。
　　雄黄喻土，而定四夷。土者生金本土。雄者男，黄者土，能偃水土，是金火，非关雄黄。鼎主外上名五符。世人不悟还丹本之父母，错用金银为母，或为鼎器，故元气不离於五，五不离於元气，混其名即一，辨其功即殊。元气者，五才之君。五才者，元气之臣。君相臣临，而不可去也。金丹用其元气，不越於五，五者五符也。五符者，气。气本无形，因精而生，内外含真，得饵不死不生。金鼎药之表辖，表者气也，辖者鼎也。鼎象鸡子，外白裹黄，与汞柑合，是用白金为器，器不离於五。五者土，土者生金之土，委曲相制，似使无虞，令水不逃溢，戊己之功也。
　　诀曰：提剑偃戈，笼罩四方。提剑者，金精本气五也。偃其戈戟，如水得土而不流，是金死於土也。大丹之基，丹砂。丹砂是铅，本生於土，死亦归依於土，是用生丹砂土也。世人知之有数。鼎之异名，有曰外神水，曰华池，曰神室，曰匡郭，曰表辖，曰五气，曰白衣，曰丹衣，曰母舍，曰金鼎、曰神庐。
　　诀曰：五气者，其大笼罩八隅，小则潜藏一毫，吐坤呕输，出有入无。
　　诀曰：流珠九转，化为黄白。自然相使，一阴一阳。曰道须伏於金鼎，中宫之功，神通自在，孕育制伏，故云金鼎。
　　夫金丹，天地日月元和之气，照曜潜运，成为丹砂，砂中迥然而自生，乃为还丹。如人育孕男女，皆由父母阴阳精气相成，而有还丹，象男女。男生而覆，女生而仰，非但在生，死亦如此。但投於水，雄者覆，雌者仰，天使其然，非干父母教令。金水在於鼎中，象男女弄戏，男上女下，自得情意相符，以成其道。
　　诀曰：金丹虽得元基，须知本父母养育制伏。父者，火之阳气也。父能发泄运动而成之。母者，土之阴气也。母能含育生之。母主中宫黄，黄者土，是生金之土。丹砂初分受气，依於土而生，故云黄芽之本母也。得阳而成，得母而生，故名土釜，曰母。土者，五行之土，生成土也。水火木金土，各居一方，运动正位，火来克金，土来克水。水者，丹砂之子。土者，鼎。火者，运动相伐，而成形，得土相生。土能制水，本气相感，以成大道之宗。故云：知白守黑。世人尽不知同类，相从相生，相克相制，以金生水，以土为鬼，土填水不起，戊己之功，名曰五符金鼎，知者无一焉。
　　地符火木之精
　　诀曰：地符，火者。火能爨熟万物，以育人民。火者，甲之本阳之元气，结媾交会，同日月之精气，归一无二甲之精。火数二，生数三，成数九。九者，阳之极数，阳气也。甲曰曾，木曰青。万物之使，束方青龙木。木是火之父母，火木之子孙。震为长男一爻生，巽为中男二爻生，故火生辰巳。离为中女二爻生。阳丙子寄位也。木孕火制，火必假木。三者，木之精，正阳之道，甲乙之位日。天符，信也，能发泄万物。月，阴符，能生育万物。土，阴符，能生育万物。火，地符，能爨熟万物。金水元气，并同阴符，能生育万物。《直符手镜》喻日月六十四卦，六爻发泄，运动，天符，以成金丹，饵之羽化，子明之力也。混元皇帝真君，历代变名，叔阴阳统略，五行相类，《周易》爻象，直符《参伺》，如符若契，观察天地徘徊，阴阳轮转，子午正位，卯酉相望。十一月一阳生，万物生也。五月一阴生，万物结也。春生秋杀，自然之道也。
　　诀曰：用火微微，不失节候。万物自熟，河车之义。
　　诀曰：子者，火候先在抽添。一云河者，北之位。车者，般载之义。一云子是金，河是水，故曰子河车。
　　地符直卦节候进退图
　　诀曰：本用四卦法，日月四时，直符循环，一如车脚，转运阴阳，成数造化，载运万物。故在律纪月节，有五六讳，奉日使兼并。六十四卦，刚柔有表裹，朔旦长直事，至暮蒙当受，昼夜各一卦用之。次序既末主晦爽终，即复更始进退爻象，并在此直符。从一至九，金虎吐精，用诀直符，不载於此。
　　诀曰：托附阴阳爻象，六十四卦立喻也。但发泄用火之时，便是十一月用事，受阳节候也。
　　十一月初九，潜龙勿用。地雷复，豫直。十二月九二，见龙在田。地泽临，萃直。正月九三，君子终日乾乾。地天泰，否直。二月九四，或跃在渊。天雷无妄，大壮直。三月九五，飞龙在天。天泽履，夫直。四月上九，亢龙有悔。纯乾直，阳气交腾。
　　右阳生六位，极阳之卦，亢龙大过，法象於天，故云自子终於巳。
　　五月一阴生。天风妮，小畜直。六月二阴生。天山遁，大畜直。七月三阴生。天地否，泰直。八月四阴生。风地观升直。九月五阴生。山地剥，谦直。十月六阴生。纯坤直。
　　右阴生六位，极阴之卦，气潜伏法象於地，故曰自午讫於亥。
　　震主春木。生三，成八。离主夏火。生二，成七。
　　诀曰：证前十五日白，月火木用事，故七八也。
　　兑主秋金。生四，成九。坎主冬水。生一，成六。
　　诀曰：证后十五日黑，月金水用事，故九六也。并是直符六爻，用节卦翻译气候，五行相克之数。故知七八数十五，九六亦相应，道自毕也。一二三四五，并是五行之基。
　　诀曰：一者，北方壬癸水。二者，南方丙丁火。三者，东方甲乙木。四者，西方庚辛金。五者，中央戊己土。
　　经曰：父少而子老。父者，天铅，丹砂铅也。子者，从父而出，金黑铅，故父少而子老。子不定，父数世五。水火金木土，五行移易万物。五日一候，五五二十五，故父年二十五也。子数不定，子年般载，运动不定，故知父少而子老。举世不知万物，从五行而生成父母也。
　　用火
　　诀曰：六爻直符，运卦用火，斤两从纯坤起，终於坤，周而复始也。
　　诀曰：一月换一鼎，故用九鼎，即止。第十鼎任意消息，用不用并得用之转妙，绿是生金之本气也。故云土釜，土釜曰母，母金鼎也。
　　诀曰：其金鼎依运气候，十五日金性灭，三十日成丹。运至十月，不用本土为鼎，子母脱胎，九转九鼎。九者，火用事。鼎者，母用事也。凡丹象人、从受气后三百七十日而生，九月是阴阳俱盛，十月土王，故子母相分，故名脱胎。
　　还丹象人，四气足而生，亦如婴儿，乳育三年，大元气足，而成金丹。乃为黄誉，变转却归北方，黑色通透，始得．名大还。世人不知之矣。子是药，母是鼎，感气相生，相产相伏，相制相杀，迭盛迭衰，升降在鼎，飞伏上下，阴阳相管，交会吞食，四物相薄，君臣相临。土性生，金性死，火性灭，水性个。四物者，阳中阴，阴中阳。但以本土为轴辖，直符运动，故有四物，各居一方，四物性并灭，归一返本，故名金丹。
　　诀曰：守运一年，饵一两半，凡病不侵。二年成白道，可饵半两。三年大元气足成赤道，可饵一分，住世死籍不录。刀圭制汞为白道，五年，麻子大，饵七粒，以刀圭点铁及汞各一斤，并成赤道，守九年毕，法饵三粒，三尸九蛊尽出，长生不死。能化五金八石，尽瓦砾等，随本色形成宝。又用火法曰：所立指喻爻象，手镜火记斤两，托附阴阳，隐秘变化之机，苗裔略同，用之正诀。假令十一月建子，一阳生爻动火，生数二，成数七，运动般载，如车轮。一月一阳生，加至五月一阴生，一月退一阳爻，至十月归於土，终於坤，周而复始。
　　金丹是日月运动，自然成丹。因燧人改火，后圣用之，同於天火，造化至在，更漏分明，节候用火，斤两运动，渐渐如蒸，四时年月刻漏足，以成金丹，火候所然。如驱鸡即走，宽又不伏。但依直符爻象，即金水自伏。六月阳终於巳，十二月阴终於丑。
　　诀曰：丹砂，阳气流珠之精，是立乾坤，运水火，应天符，合三才也。金为月精，以处阴位。汞含离气，以应阳爻。天地之灵孕，日月之精。否极泰来，阴尽阳生。故云：丹砂木精，得金乃并，三一之道。三者，火一．者药，故名守一。
　　又云：砂者，药。金者，鼎。故云：三道由一，并在根蒂。大道至理，得门无二。砂性温和，无毒，味辛。元气通灵，万物不枯，名曰黑铅。黑铅者，砂中自然之液，仰月抽出之液。故云：黑铅入仰月，配合为夫妻。阴魂合阳魄，两性自和同。
　　诀曰：然用五行，乾坤震巽，直符孕育，从建之初一阳生，子午相应，八八相通，以推移刻漏，日月五星，寒暑来往，昼阳夜阴，交会四十五日一节节相临阴阳调顺潜伏，运动输还，巡於六十四卦。周而复始，水火相从，处无外物，五金八石，由人之造化。五金，五行也。八石，八卦也。
　　诀曰：水得龙而为雨，火得人而运动阴阳。气用事万物长，龙行雨施万物生。还丹养育造化，不越五行。诀曰：直符初发之时，水净不失时，文不过九，武不过九。九者，阳之极数。三三如九，大过之极，阴生之首，阴尽阳生，皆顺天道，阴阳为之运动。若匀金水，即顺节候。失序金水即亡。运动如垂温抱卵，受气而生。用事相生相杀，如寒谷变春，阴阳五行所生互用，皆立喻者也。
　　诀曰：精，元气。本生於南方丙丁火，离，寄位二阳之中一阴生，日之魂，阴汞，水也。受气之足，移位北方壬癸水，坎，寄位二阴之中一阳生，月之魄，阳汞，金也。水则湛然不动，无为之体也。火则炎动不已，有为之宗。将有制无，合成妙道。故知金生於阴暗之处，始初也，是子午相应。
　　诀曰：金入中宫，太一庚城。含育黄炁，混其元精。赤马守黄乌，苍龙藉白虎，制驭本类相从，故曰参同。
　　又云：坎离一二，南北独为径。一者，水。二者，火。万物因水而生，因火而成，火金相伐，水土相克，以成大丹。
　　直符初发在子，十一月，从震而生。四月火王，极阳合退。又从巽生，二木渐顺。汞初伏虽乾，未是火丹。守运三节名丹砂，五节名金砂、一年名长砂，一名小还丹，二年名还魂丹，一名中还丹。一千日受气足，名炁兽大还金液丹，饵之不死。
　　诀曰：修金丹不悟玄理者，盖为不悟丹砂，是铅造化根本。迷迷相指，错用凡水银、凡铅、金银、雄黄、曾青。不知凡铅是世银之母，雄是药之子，砂是铅之母，黄是土，土是砂之父母。曾属甲，火之父母。青属木，位束方。世人不悟，错用水银、凡金银铅、雄黄丫曾青为药，或为鼎器，或为子母，或炼铅取花，及杂石为药，自古至今，未有得者。夫道之根本，神仙之道在一於目前。丹砂木精，得土而生，得土而死，生灭不离於五行，互用更为父母，相伐相生成形也。
　　诀曰：气能存生，内丹也。药能固形，外丹也。服饵长生，莫过於内外丹，日月之华气。华气者，丹砂元和之气，并是性命之本。除内外丹精外，五金二青，四黄杂石，磁誉五矾等，并不在议限。
　　诀曰：只如水银，孤阴寡阳，能腐骨搜髓。金性损肝，银性损脾，铜性损肾，铅锡损胃，四黄大毒，并有质性，绝阳而损元和之气，但指於一金一石，乃非凡金石也。世问六水，皆有大毒。饵之纵目下未虞，终为大害。丹砂如有傍小门制之，能治世疾，小益延驻，不可长生。法曰：用炮硫雄曾四味为器，相伏即得。如用诸毒药抑遏，感气聚杂而成，即不可饵也。慎之。
　　诀曰：凡铅是世银之母，在矿受阳气足，性自伏火，坏出即世银是也。
　　诀曰：水银与丹砂中水银，形貌虽相似，然象人男与女俱别。丹砂象男，太阳曰之精魂，能留人性命。内自有水银相制伏，不与外水银情合、及外物抑遏而得，故益人性命。
　　凡水银象女，太阴月之精魄，能夺人性命，孤阴寡阳，有大毒，不可饵也。
　　诀曰：水银阴阳性虽异同，是天地之精，象男女阴阳有异。丹砂有傍小门制之，即用凡铅为器，匡郭成药。
　　诀曰：世人不知黄白之根基，错用凡水银、凡铅金银为至药。殊不知汞生於铅，砂产於金。金丹但知铅本气而成，何得遗本，存乎外物。铅者，子，丹之精也。气者，母，本土生精之土，故名本铅气。
　　诀曰：天铅者，朱铅也。金本从铅中生，即是子隐母胎。
　　又子藏於金中，即是母隐子胎。铅者，黄芽。黄者，土。芽者，砂。土能生芽，故云黄芽也。
　　铅汞者，本是七宝之良媒，五金之筋髓，解则百事俱通，迷则百途并塞。然铅制汞能伏铅铅汞汞相成合为黄白之道。
　　诀曰：一阴一阳之为道，一金一石之为丹。石乘阳而热，金得阴而寒。此乃魂魄相应，理势必然。夫石液定魂，金精定魄，非阴阳感化，谅九幽之可待。故曰：君子好述，淑女之良配。河上姥女，灵而最神。得火即飞，不见垢尘。鬼隐龙匿，莫知所存。将欲制伏，黄芽为根。傥不入黄芽，独烧水银，虽器厚盈尺，固塞百重，火动即飞，莫之能止，须臾去尽，不见纤毫，如鬼隐冥中，龙匿水府，纵有离娄之目，亦不能睹踪也。使水不能东西，黄芽之力也。
　　元君诀曰：黄芽者，五行甲子是也。甲属木，木是阳之父母。母属地之气，冬至后一阳冲，其曰一阳生，萌芽受气於母土，名甲。甲依土吐，甲以生芽。芽依於母，母曰坤，即是癸之黄芽。六甲之位，囚死休废，同其一甲，在癸而绝位。五谷五菜，草木茂荣，万类胎卵，药物人民，皆从黄芽生，阳气氤氲，运动地为，胎息为气。万物以春夏发泄为黄芽，秋冬收敛同成熟，各归其色及本味，不改旧容，故名还丹之义，反本也。
　　夫人改常必死，物改色必坏。乃知药物径运动，阳气般载，不改旧容，与天火同造化，还丹受气，反本也。阳气照曜，凝结自然之道，故曰黄芽。世人莫知天地三光，清浊初分，人民万物，皆从黄芽，不越五行而生。黄芽者，萌芽伸屈始初也。因阳而结，因阴而生，阴阳交接。当受气之时，初为混沌。清浊之后，始有黄芽。在甲曰黄，在句曰萌，在伸曰芽，故名黄芽。乃知元不离於五行，五行金木水火土也。水曰润下，火曰炎上，金曰从革，木曰曲直，土曰稼穑。
　　诀曰：天地大道，万物久长，元和之气，长生不过日月星辰，阴阳五行，尽依土而生，终归於土。随四时更变然有期，亦是自然之道。假令毛脂，含受太阳气一千年，化为伏神。又一千年为琥珀，又一千年为水精。皆是日月之华气，照曜成精。又假如蟾蚝弄月，蚌蛤有珠。并是采弄含受太阴月华之气，成胎为珠。其珠是月之阴魄所结，二味并堪服食，偏治肺气、惊邪、健忘。以木蜜为丸，如麻子大，食后津下三丸蚌珠，能制汞。
　　夫人内修道德，元和之气冲融，修养含道，结精为珠，自然长生。珠居於赤水中，赤水血也。假令禽兽虫蚁鱼蟹垫伏者，皆得元和之气，所托存生，非关父母教令，得悟之哉。自固其志，音声相和，物类相感，有无相贯，阴阳抱而全其大道，二气和合，有无相别，无有相成，成其真道也。
　　河车者，五金之主，亦北之位。水能渡车，般载万物，轮还不住，是阳居阴位，阴合阳精，金汞相得，故曰河车也。
　　元和之道祖，立天地，调阴阳，四时行焉，万物生焉。受气曰命，最灵曰人，人福莫大於生，祸莫大於死。既恶其死，又欲其生，为失道而不得生也。勉之勉之。且余所注类异诸家，义合正经，理契大道，论卦象则火候为先，择阴阳则药物为正。参者，杂也。水土金三物，同为一家，如符若契，契其一理，故曰参同。
　　诀曰：万物非日月不生，金水非火土不成，金水则变化之元，火土乃阴阳之始。天地混沌之时，天地默然，虽未变化，终为万物之根。金白水黑，相会气中，状如鸡子。阳燧以取火，非日不生光。犬戎以火镜盛艾，化之须臾。则火出象还丹，阴阳金火。大唐国内时亦有之，书不尽言，言不尽意。然则圣人之意，其不可见乎。若用凡水银为金丹者，妄人也。言朱砂未得理者，不知道也。即去真远矣。或曰：用凡水银、凡铅而为之者，无灵。盖不足悟水银真铅之正体，唯赞凡铅之功效。不说水银之精妙，必以一事而成，不得兼而美之耳。若用凡铅为药，即去道乖远。若安水银为金丹，即不是真法。若悟之者，正以水银、火铅为主。但得铅本气，遇五而成丹，不遗本也。若悟元化，一施妙用无极。若以外物为情，则性不可合。以水银代汞，则铅不可亲。性不可合三宫，其可固乎。铅不可亲八石，岂能妙乎。
　　金重如本初，金不失其重，日月形如常。阴汞不失斤两，是日与月金重，不失本初。我命在铅，铅不失天。铅还丹成，金亿万年。铅者二汞，本一体无二，故曰天铅。莫坏我铅，令我命全。莫破我车，废我还家。铅者，砂中自生曰铅。车者，是砂中抽出液曰车。
　　铅中有金，金中有还，见宝别宝，贤人得道。铅者砂中自生日，金得火运动月还。
　　真人言金精黄芽，制水不流溢之力，玄水也。金精黄芽同名，自生铅也。水者，是砂中抽出之液。用铅不用铅，不用得长年。用铅者，是朱砂自有铅相制。不用铅者，是世银之母，凡铅也。铅若不真，至道难亲。铅若是真，不失家臣。铅若不真，凡铅也。铅若是真，朱铅也。宁修铅中金，是丹砂中自生曰金。不修金中宝，是凡水银也。圣人明立喻，以示后学也。
　　鼎鼎是何鼎，是用生丹砂之本土为鼎也。药药是何药，是用丹砂中自流生汞为药也。
　　火铅是丹砂被日月运动，自生出汞，为火铅也。水银，汞之异名，是丹砂阳气未足，抽出为水银也。
　　水银在丹砂中含甲，精气未足曰女。火铅在丹砂中含甲，精气足回然自生曰男。男女相配，阴阳自得，其情更无异类也。
　　金丹本乎一物，而无外物入之，阳气运动，故名三一之道。白者金精，黑者水精，其归一无二。圣人托喻於周易爻象，运动成丹制伏，皆时逆而用之。即魂魄丧亡，如日月交蚀失位，不相宾伏。圣人秘惜之，不肯正论，多有隐秘之言。从此经诀差互，多有不成。有鄙之以失，而起大怨者。金鼎之诀，宜慎守之。凡药合和，见功难矣。天道秘泄，或隐言玄象，或托附阴阳，僭说人间，言微理妙群，或自迷而不解。自羲皇已来，好道求长生者甚众，遇而得之者寡矣。擅率胸臆而不鉴悟，又不求师受，自立方书，求出世之方，虚自勤苦名山大谷，朽败愚儒，求不死者，未见得之。食五谷，纵六情，人在阳，鬼在阴。又不能驱役鬼神，策使阴阳，不得出世之丹，倒皆死没於世。寒举绵求以自暖，热饮水而乘风驭冻，生於阴阳之界，五行所管，食土之物，死归於土，以身报土，而返本也。若非遇日月之华气，运转其精液，三一之还丹，焉能度世。行尸比肩，若坠石投川，往而不返，沦役归化，实可悲夫。若遇内外金丹，饵之运形驻貌，异常然。可出阴阳之界，五行不管，死籍不录，鬼神侍卫。
　　诀曰：道书仙传，秘录丹经。《龙虎》、《上清经》五相类《周易》爻象，《参同契》歌诀，卷卷述圣人之意。黄帝、老子、宣尼，二十四圣诸仙，并是得道之仙。世人迷遇不会，须修行始得之。次有不显名之士，得而隐之者，不一以为无仙道者，实愚迷哉。所有歌录经诀爻象，皆露枝条苗裔，不说径门。自古至今，皆须师受口诀而成，非有分者，不得而学矣。传得此诀者，秘之宝之，天道不可轻露泄矣。养虎还自噬，付与不道之人，殃罚七代，谪身为下鬼，长役鬼官，可不惧哉。得其贤人，犹须探迹，内行不二，征兆有分，始可传受。仍先虔志，启告百灵，分誓立券，方可传之，切宜慎之。
　　修行不二，至药无双。夫人道合元理，自然可遇。必须勤苦疲劳，无怨，不可仓卒，渔猎而得之。遇明师，悟於一言大药，只有一门。而三物水土金，非人问水土金凡物等。得之魂魄归，长生不死。但行不二之心，师必自至矣。金丹内丹得门，饵者不死，与天地齐毕也。
　　叔诀长生，号肘后诀，以示后学不悟之者。其造鼎并入金，及直符用卦刻漏，并不载於此，知道者审而详之。
　　不变色硫黄法
　　取鸭子去黄白了，以纸拭其中令净，其口须小，候裹乾，取黄细研，以鸡子白拌令浥浥，入鸭子中，以筋头筑令实满，口上以鸡子白和胡粉固令密。即以黄丹和鸡子白为泥，泥鸭子周回，可厚二分许。候乾，以黄泥泥，令厚二分，晒乾。又以铅细细裹之，可四五分，已来三如之。丛立於铁臼中，消铅汁淋取一半，候玲，又淋以没头，头上可厚五六寸。即臼外如泥火炉法，三处安火，常令臼微热，不令铅销。至第十四日，即大火令铅销，销即浮出收。候玲开之，已伏火，其色不变，可作伏汞砂子匮。用一两伏了者，勾得半两生者，五日伏火亦堪。
　　服木方
　　木一斛，水清诤洗，乾，细梼为末。以清水二斛煮令烂，以绢绞取汁，於铜器中汤上蒸之。又入白蜜一升，乾枣去核烂研，令皮肉相得，取一升入木中，搅令相入，如脯状。日服如弹子大，三四枚，百病皆除，万恶不伤，面有光泽，耳目聪明，三年颜如女子，神仙不死。
　　又方
　　木一斛，净洗，乾，梼为末。大枣四斗去核，酒五斗和，慢煎搅令成煎。日服李子大，三丸，百病不伤，面如童子，耐寒冻。
　　通幽诀竟
　　
