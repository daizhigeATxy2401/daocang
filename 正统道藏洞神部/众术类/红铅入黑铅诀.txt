红铅入黑铅诀
　　真金铸神室，鹦子其形容。红铅藏室中，封固本土封固口缝，又通身固一指厚。入鼎内。其下鼎用本土为之，其上釜用真金为之。外固口缝，悬於鳌中。运用水火，九十日成。黑铅名先天铅，同天生黑铅入灰池，脱去黑衣，十分精洁，名九炼精。纵横变化，妙用元方。
　　鼎器诀
　　本土或如黄蜡腻，或青黑色，研淘有石沙子。或如油麻粒，大小不等。或黄色研破有朱砂者。此土力大。捣筛讫和作泥，惟熟惟妙，造鼎。通长一尺二寸，周围一尺五寸，中虚五寸，厚一寸一分，上下通直口偃，如锅釜卧唇仰折，周围约三尺二寸。
　　心横有一尺，唇环匝，高二寸，上水入鼎八寸。
　　制汞入河车诀
　　阳汞半斤，阴汞八两，配合入鼎室，如法固济。取四杀刑克。阳日阳时火用直符，长去鼎子底一寸，盖覆运动，常以草灰掩蔽坚埋。直符用事，并依六候进退诀。
　　只用本土为神室真金，安室内，用汞浇固济。入鼎釜，运水火而变河车。
　　阳汞半斤，世水银八两，配合入鼎釜，固济。作坛圈埋灰中，向上，灰厚五寸，长於上头运火。初五两，一伏时加十三两，一伏时又加至一斤。一本：只依此斤，昼夜都至三十日，取二两点汞一斤，为白道其银二两，还将转点铜一斤为大银。
　　鼎釜
　　本土作泥，造之如鹦子形，长七寸，阔五寸，趁润截断曝乾。口虚各阔三寸，渐渐底尖，各深二寸，裹外并如鹦子形。两扇唇口雌雄造之，不得差俟。利用卫用此鼎器。
　　足气火候
　　子中三两，寅初四两，卯中五两，巳初六两。一本：午中六两，申初五两，酉中四两。一本：亥初三两。
　　金液火候
　　火数一斤，水数亦一斤。火一水十五，水六火十。数明火进即水退，水长即火消也。子丑寅卯辰巳六时，属阳进火之候也。午未申酉戌亥六时，属阴退火之候也。以一斤之数擘之，为三百八十四铢。进退於一日之内，则一时进退六十四铢矣，其进也必。一本：以渐其退也。亦以渐细意调燮，一志而修还丹。
　　用火直符六候进退诀
　　月有六候。候有五日。二气分二日半，三十时一气。二气一候，六候一月，一月换一鼎土神室也。至九个月，九鼎即止第。一本：一十鼎任意消息，换鼎不换鼎并得换。一本：之转妙第一月一日，初候发火一两。至二日半三十时，进二两至六十时。第六日，第二候初三两三十时，进四两至六十时。第十一日，第三候初五两三十时，进六两至六十时。第十六日，第四候初仍用六两三十时，退五两至六十时。第一一十一日，第五候初退四两三十时，复退三两至六十时。第二十六日，第六候初退二两三十时，复退一两至六十时。一本：第二月一日，初候发火二两。至二日半三十时，进三两至六十时。以次每遇换鼎入月，诸候，比之前月诸候，加火一两，至九个月，初候用九两，至三十时，进十两，至六十时。第二候十一两，三十时，进十二两，至六十时。第三候十三两，三十时，进十四两，至六十时。第四候十四两，三十时，退十三两。至六十时。第五候退十二两三十时，复退十一两，至六十时。第六候退十两，三十时，复退九两，至六十时，足。第十月后常。一本：取一时第九月火候法则，进退斤两为定，不论年月也。其火进退，须别添熟炭，常应露火面，则候为本斤两数也。
　　服饵并制汞分两诀
　　守运十五日，一两点汞一斤成白道。
　　守运三十日，堪服可二两。
　　守运一年，半两点汞一斤为白道。饵一两半，凡疾不侵。
　　守运二年，一分点汞一斤为白道。服饵可三分，又公可服半两。
　　守运三年，刀圭制汞一斤为赤道。服饵可一分，住世不死。
　　守运五年，刀圭点铁及汞一斤成赤道。服饵可麻子大七粒。
　　守运九年，毕法能化五金八石瓦砾等，并随本色成宝。饵之三粒，三尸九虫尽出。一本云：长生不死，非止於人，鹦犬禽畜与服，亦不死矣。服饵之法，以木密为丸，麻子大。依分两逐年服饵。取八节甲子上会之日，捧药跪坐。向日念天真，饵之。
　　点汞用药诀
　　汞药和研，投锅子中，还以些些药盖之。上以甍器盖，四面湿纸缠却，坐於虚灰中。以火约半斤，遥逼一盘饭久，渐加火半日，已来烧通赤，须臾结硬作团，伏火鼓之。一本：冶镕成质为宝。
　　转制并点顽诀
　　随其守运岁月，用药多少，制汞斤两为金银。复将点铜输石为大银，每斤用汞银二两。其汞银还，将守运为药，转制汞元断绝，但守一年。一本：运可用三两，制汞一斤为白道。守运二年，用二两制汞一斤为白道。守运三年，用一两制汞一斤为白道。
　　制汞入黄白利用诀
　　二汞入鼎釜，固济作坛圈，埋灰中向上，灰可厚五寸，上头运火。初五两，一伏时加七两，一伏时加十二两，一伏时加至一斤。复八伏时，即於鼎四面，用武火逼通赤，半日许开取之，一两点汞一斤为白道。其药换鼎子，还用火一斤，昼夜至一年，半两点汞一斤为白道。复换鼎子，还用火一斤，昼夜至一年，半两点汞一斤为白道。复换鼎，用火一斤守二年，一分半点汞一斤为白道。复换鼎，守至二年，一分点汞一斤其鼎须逐年换制，与上同。依年月用药分两点化，并成珍宝。
　　红铅入黑铅诀竟
　　
