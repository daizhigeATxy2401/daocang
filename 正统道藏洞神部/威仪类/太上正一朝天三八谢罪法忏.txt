太上正一朝天三八谢罪法忏
　　经名：太上正一朝天三八谢罪法忏。一卷。底本出处：《正统道藏》洞神部威仪类。
　　太上正一朝天三八谢罪法忏
　　开启如仪
　　切以玄皇阐教，广开度於冥迷；正一垂科，俾忏陈於罪垢。人孰无过，法许自新。奉道臣某以今焚香百拜，奏启：三清上圣、十极高真，昊天玉皇大天尊、玄穹高上帝，天地水府三官大帝，祖师三天扶教辅元大法师、正一冲玄神化静应显佑真君，正一女师嗣师系师真君，王赵二真人，五帝六宫、四司九署、法箓官将、三界神祇、城隍祀典，应感真灵。咸望垂光，鉴今忏悔。伏念臣某自从无始，以至有生。纵一念以冥行，六根缠结；恣三业而罔觉，十恶积增。惟知驰骛於红尘，岂虑记标於黑簿。扪心知惧，抚己若惊。以今恭值某节，谨遵天师科教，百拜朝天，一诚悔过。仰望高真哀愍，大道慈怜，念彼愚蒙，曲垂原赦。蠲其宿业之籍，免玄祖拘滞於幽关；开以迁善之门，俾方寸通明於真性。玄功克备，道行圆融。动止和平；眷缘亨泰。臣某下情无任，瞻天望圣，激切屏营之至。虔运一诚，至恭三礼。
　　太上无极大道。
　　至心朝礼，三十六部尊经。
　　玄中大法师。
　　昔祖天师居于阆州云台山上，岁在丙申永寿三年九月九日。太上遣使授以玉册，赐三天扶教辅元大法师、正一真人之号，诏升举期，亭午之际，朱衣持版，绡衣捧函，二十四仙，龙虎鹿鹤，青幢绛节，彩云紫雾，天香芬馥，仙乐徘徊。玉女二人，引天师真人与夫人雍氏，上登宝辇，升举云霄，至太玄都省。其时从学弟子，三千六百余人。攀慕无阶，悲喜交切。口诵师号，求度仙名。天师惟许王赵仙子，宿业清净，功者行成，同登天阙，乃以太上所授符箓、印剑、三洞众经、谢罪超度科式传付嗣师。於是嗣师隐习先业，谢过修功，光和二年正月十五日，干阳平山奉诏上升。乃以是真科付度系师、隐系师。学道仙子，求度虽专，尚多宿累。修有勤堕，道无亲疏，所以流转三界五轮，为有六根，结成十恶。积习愆尤，在於曩劫；障迷道业，在於今生。一曰眼根，二曰耳根，三曰鼻根，四曰舌根，五曰身根，六曰意根。因此六根遂生诸业，犹如草木，抽枝播叶，生花结实，展转滋蔓。有能修之，得以正定六根，诸罪自然清净。复次身三恶业，杀盗邪淫，身根结成。心三恶业，贪瞋愚痴，意根结成。口四恶业，两舌恶骂，绮言妄语，舌根结成。因此三业，遂生十恶，犹如蛇蝎，摇毒自防，触必伤人，展转炽盛。有能修之，得以智慧，十恶诸罪，自然清净。昔祖天师特修太上修真、谢罪超度、玄祖科式真文，故得宿业顿消，道功成就，先灵受度，身乃飞升。况今世人浇浮，人多过犯。欲使形神合道，须得障累顿消。当依三八谢罪之仪，忏述先世积生衅咎。一诚悔过，百拜朝天。至心皈命，玉皇大天尊、玄穹高上帝，各发誓愿，以日为年。三毒十恶之罪，誓愿断绝；一千三百之善，誓愿进修。庶几渐入仙宗，次第亦升於天路。汝宜递相授受，勉而行之。大道慈悲，随心应感。忏罪罪灭，修福福生。今故归依，至心朝礼。
　　志心归命礼
　　太上弥罗无上天。妙有玄真境，渺渺紫金阙。太微玉清宫，无极无上圣。无无复光明，寂寂浩无宗。玄范总十方，湛寂真常道。恢漠大神通玉皇大天尊、玄穹高上帝。
　　十拜
　　臣等至心皈神，皈身皈命，百拜朝天，一诚悔过。重念臣某爰从宿世，逮及今生。三毒业深，十恶障重。身业大罪，第一杀生，禀性凶残，恣行杀戮，酷刑虐政，害物伤生，仰射飞禽，俯逐走兽，倾巢发蛰，汤泼火焚，损子堕胎，烹雏破卵，资给口腹，谄祭邪神，谋杀教杀，故杀误杀，展转轮回，互相杀害。从今忏悔，并冀赦原，愿与一切众生，俱入#1慈济门，永断杀生业。先灵受度，永免倒悬屠割报缘，弟子蒙恩，天上人间，愿得久视长生福果。形神俱妙，与道合真。今故皈依，至心朝礼。
　　玉诰　如前十拜
　　臣等至心皈神，皈身皈命，百拜朝天，一诚悔过。重念臣某爰从宿世，逮及今生。三毒业深，十恶障重。身业大罪，第二窃盗，怀奸设计，偷掠穿窬，背公循私，明瞒暗骗。或盗父母财物，君王财物，三宝财物，五姓财物，骎骎不已，蠢蠢无知。侵攘劫夺，不恤恩义，不惧神明，不以失者为忧，但以得之为喜。从今忏悔，并冀赦除。愿与一切众生，俱入廉节门，永断窃盗业。先灵受度，永免金锤铁杖报缘，弟子蒙恩，天上人间，愿得富贵崇高福果。形神俱妙，与道合真。今故归依，至心朝礼。
　　玉诰十拜
　　臣等至心皈神，皈身皈命，百拜朝天，一诚悔过。重念臣某爰从宿世，逮户及今生。三毒业深，十恶障重。身业大罪，第三邪淫，性浊情浮，耽淫嗜欲，爱憎嫉妬，黩乱礼经，不避亲疏，故违禁戒；邪思妄想，气惫神狂，恣纵无明，逸乐无度，诱惑一切，裸露三光。男不忠良，女不贞洁，滥游邪径，迷失正途，沉溺爱河，流趋欲海。从今忏悔，并冀赦除。愿与一切众生，俱入清净门，永断邪淫业。先灵受度，永免冰戟霜刃报缘，弟子蒙恩，天上人间，愿得随意具足福果。形神俱妙，与道合真。今故皈依，至心朝礼。
　　玉诰十拜
　　臣等至心皈神，皈身皈命，百拜朝天，一诚悔过。重念臣某爰从宿世，逮及今生。三毒业深，十恶障重。心业大罪，第一曰贪，贪毒驱驰，悭贪靳吝，贪取忘义，贪爱无，智取巧求，异术左道，损他益己，害物伤生，过索倍征，强侵冒占，一如溪壑，百计经营，借贷不还，寄托推失，倚恃声势，抗拒奸欺，负命负财，负恩负义。从今忏悔，并冀赦除。愿与一切众生，俱入施舍门，永断悭贪业。先灵受度，永免铁床铜柱报缘，弟子蒙恩，天上人间，愿得快乐安荣福果。形神俱妙，与道合道。今故皈依，至心朝礼。
　　玉诰十拜
　　臣等至心皈神，皈身皈命，百拜朝天，一诚悔过。重念臣某爰从宿世，逮及今生。三毒业探，十恶障重。心业大罪，第二曰嗔，嗔火炽炎，业风飘荡，恃强凌弱，鼓众暴寡，傲上慢下，妬贤嫉能。或对日月星辰，恣行瞋怒。或对父母师长，恣行瞋怒。枉役奴婢，恣行瞋怒，小失便宜，恣行瞋怒。口毒过於蜂虿，心险利於风刀，外结冤憎，内怀忿怒，从今忏悔，并冀赦除。愿与一切众生，俱入欢喜门，永断瞋怒业。先灵受度，永免飞戈飘戟报缘，弟子蒙恩，天上人间，愿得体相端严福果。形神俱妙，与道合真。今故皈依，至心朝礼。
　　玉诰十拜
　　臣等至心皈神，皈身皈命，百拜朝天，一诚悔过。重念臣某爰从宿世，逮及今生。三毒业深，十恶障重。心业大罪，第三愚痴，不孝不忠，不仁不义，傲诞三宝，轻慢三光，公肆欺诈，阴怀贼害，违天犯地，背理恣骄，渎乱典常，荒淫污染，明明造罪，故故为非。外忘廉谨之仪，内怀暴虐之志，亵狎邪秽，蔑视宗亲，颠倒猖狂，狠戾妖幻，从今忏悔，并冀赦除。愿与一切众生，俱入智慧门，永断愚痴业，先灵受度，永免刀山剑树报缘，弟子蒙恩，天上人间，愿得聪明智慧福果。形神俱妙，与道合真。今故皈依，志心朝礼。
　　玉诰十拜
　　臣等志心皈神，皈身皈命，百拜朝天，一诚悔过。重念臣某爰从宿世，逮及今生，三毒业深，十恶障重。口业大罪，第一两舌，言辞悖戾，谤议善良，诳惑多端，强辩逆理，唝嗃三宝，訾毁大乘，咨暑怨寒，呵风骂雨，妆唆词讼，破坏规模，说诱勾索，斗合争竞，面誉背毁，口是心非，夸己之能，扬人之丑，间谋宗党，起发风波，邪行邪言，无忠无信，从今忏悔，并冀赦除。愿与一切众生，俱入三乘门，永断两舌业。先灵受度，永免吞火食炭报缘，弟子蒙恩，天上人间，愿得吉祥清庆福果。形神俱妙，与道合真。今故皈依，至心朝礼。
　　玉诰十拜
　　臣等至心皈神，皈身皈命，百拜朝天，一诚悔过。重念臣某爰从宿世，逮及今生，三毒业深，十恶障重。口业大罪，第二恶骂，久沦畜趣，乍入人身，臭语腥膻，熏秽天地，秽声毒恶，触突真灵，恼乱人民，恐胁淳弱，悖慢尊长，凌辱平人，恣醉佯狂，耽嗜香味，害物害命，资充啖食，倡打倡杀，曾不慈怜，广结冤雠，恣加浊辱，从今忏悔，并冀赦除。愿与一切众生，俱入方便门，永断恶骂业。先灵受度，永免烧炙焦烂报缘，弟子蒙恩，天上人间，愿得福禄寿安福果。形神俱妙，与道合真。今故皈依，至心朝礼。
　　玉诰十拜
　　臣等至心皈神，皈身皈命，百拜朝天，一诚悔过。重念臣某爰从宿世，逮及今生，三毒业深，十恶障重，口业大罪，第三绮语。言乖礼法，行习轻浮，令色足恭，华音丽韵，淫辞亵渎，缘饰风情，宛转讴歌，起人邪念，变白为黑，抑是为非。虚妆绣绮之谈，幻惑愚迷之听。自昧阴骘，不觉不知；广积愆瑕，无边无量。从今忏悔，并冀赦除。愿与一切众生，俱入赞叹门，永断绮语业。先灵受度，永免镬汤炉炭报缘，弟子蒙恩，天上人间，愿得度品上仙福果。形神俱妙，与道合真。今故皈依，至心朝礼。
　　玉诰十拜
　　臣等至心皈神，皈身皈命，百拜朝天，一诚悔过。重念臣某爰从宿世，逮及今生，三毒业深，十恶障重。口业大罪，第四妄言。越礼饰辞，昧心巧舌，不尊君父、师友，不敬天地、神明。架说凿空，更相诳惑，故起摇撼，护短抑长，以奸为计，以妄为常，指誓证他，自欺方寸，咒咀求直，弗顾幽冥，擅逞浮华，猜嫌情实，先贤善训，大道经书，罔克诵持，每加贬辟。从今忏悔，并冀赦除。愿与一切众生，俱入顿觉门，永断妄言业。先灵受度，永免穿肠耕舌报缘，弟子蒙恩，天上人间，愿得复本自然福果。形神俱妙，与道合真。今故皈依，志心朝礼。
　　玉诰十拜
　　尔时，系师复告学道仙子曰：人处尘凡，动成愆过，无边无量，难述难殚。百拜朝天，悉已发露，十恶大罪，复竟披陈。一念改修，顿归清净，犹如明鉴，尘垢蒙蔽。忽遇良工，用药磨洗，尘垢净尽，还复光明，罪灭福生，亦复如是。诸天上圣，立教真仙，常劝世人，勤修忏悔。忏者，不敢隐於往咎；悔者，不再犯於前非。口既忏陈，身能拜跪，心须悔责，改过迁善。即有十天善神，同垂保举，三界众真，共作护持。其或不省不悛，不忏不悔，渐至罪根缠结，日积月深。即有阴阳曹局，考较凶邪，鬼魅侵凌，疾病不痊，灾难竞起，公私多滞，魔障多端，若有来世人民，遇修此道，当感三官五帝、九府四司，察志观勤，纪功宥过，疾病得愈，道业得成。仕宦得迁，羁囚得脱，一切苦厄，所不能加。寿命延永，身心安逸，若为亡殁忏悔，追修即得，谴削黑书，魂升紫府。若凶荒饥馑，水火旱蝗，殟疫复连，兵戈劫掠，能依科法，忏礼消禳，即得国土清平，民物昌炽。若妇人怀孕，生育艰难。或鬼怪兴妖，家门多变。能修香火，忏礼祷祈，即得母子全安，身位宁静。若复有人，常勤忏礼，学道成道，求仙得仙。若复有人，因事忏礼所愿者，合所为者，成天上人间，他生见世，获福无量，证果非虚，由是系师弃官精炼，绍袭仙宗。政始六年八月一日，亦於阳平山，奉诏上升。以此真科，流传后世。有缘缘会，自度度他。愿与含生，同臻福庆。稽首礼谢，无上虚皇正真三宝。
　　太上正一朝天三八谢罪法忏竟
　　#1『入』一原作『人』，据上下文义改。
　　
