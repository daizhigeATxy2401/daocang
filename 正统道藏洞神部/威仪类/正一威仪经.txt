正一威仪经
　　经名：正一威仪经。一卷。底本出处：《正统道藏》洞神部威仪类。
　　正一威仪经
　　太上曰，正一受道威仪：初入道门，诣师奉受券契。不受券契，土地山川守界真官，不上道名，治官障碍稽留，难为成道。受此券契，天地门户，不敢稽留。
　　正一受道威仪：次当诣师奉受治箓、三归五戒。不受之者，则治司不书，土地不明，不摄五炁，不关四司。受此治箓，则魔王拜伏，自称下官。
　　正一受道威仪：次当诣师奉受仙灵符箓。不受之者，摄召不降，神不营卫，宣奏不达。有所谨按，神不流行，三界五帝不敬其形。受此符箓，斋戒启奏，伏鬼除魔，先当使之。
　　正一受道威仪：次当诣师奉受九州社令、九州都统。不受之者，游行九州，所在山川土地神灵，辄见稽留，道路不通。受此符箓，鬼神敬奉，不属地司魔王卫形。
　　正一受道威仪：次当诣师奉受斩邪符箓、斩邪法箓。不受之者，魔精鬼祆，横见干犯，兵病所侵。受之者，诛邪伏凶，万神潜藏，土地山川侍卫送迎。
　　正一受道威仪：次当诣师奉受九宫捍厄、六害神符。不受之者，九厄六害，复犯子形，六天凶鬼，得肆其威。受之者，万灾不干，百邪避之，三界五帝，奉子身形。
　　正一受道威仪：次当诣师奉受九天兵符、九天真符。不受之者，三五神兵，不随子东西，出入人间，不来侍卫。受之者，三五神兵，随子束西，出入侍卫，万邪不干，役召神灵，敢不敬从，一切鬼神，皆惮其威。
　　正一受道威仪：次当诣师奉受天灵赤官元命符箓。不受之者，天神地祇，不降尔身，真官散乱，身神飞扬。受之者，天地兵马，随尔所须，身中吏兵，缠绕其形，坐卧安和，梦想不惊。
　　正一受道威仪：次当诣师奉受二十八宿七星符箓。不受之者，诸天星官，不降尔身，延年保命，天官不依，请召不降。受之者，名上天官，保命延年，祈请星官，立依所言，得道升仙，天门自开。
　　正一受道威仪：次当诣师奉受都章毕印、四部禁炁。不受之者，奏章行符，禁制方术，神炁不从，关启不闻。受之者，符章禁祝，莫不如言。
　　正一受道威仪：次当诣师奉受三百大章、千二百官。不受之者，章中吏兵，不受尔言，徒为谨按，身反招愆。受之奉行，如神心，言此至要，慎勿轻传，依科修行，无诸灾患。
　　正一受道威仪：次当诣师受紫宫大箓。不受之者，为国消灾，正天分度，天官不从。受之勤行，天应尔心，所求所愿，诸天顺从，得道升天，星官下迎，天门开通，魔王保名。
　　正一受道威仪：次当诣师奉受破魇箓。不受之者，神炁不行，秽炁不消，行符敕水，召鬼束灵，真神进散，祆邪干形。受之荡秽，人鬼清明。
　　正一受道威仪：次当诣师奉受七十二戒、百八十戒。不受之者，三界四司，考罚尔身，名削善簿，字列罪科，生死父母，不免三涂。受之奉行，诸天称庆，鬼神所宗，七祖生天，身登云宫。
　　正一受道威仪：经戒符箓，不诣师受，行之不神，反得偷盗之罪，须诣师受，依法修行，略举要领，诸宜如之。
　　正一受道威仪：凡欲受道，先诣师门，丹梼拜伏。师许投辞，请经戒符箓，书写如法，斋粮质信，法衣法物，并备具已。然后登坛启告，裂券断盟，列辞自状，皆当拣日隔月，不得频繁，及默许易从。
　　正一受道威仪：夫受道，须诣有经戒符箓之师，不得虚传声誉，妄受真经，此道大禁，魂考九幽。
　　正一受道威仪：师无法不得妄授。弟子拜请，虚传盟誓，风刀万劫，七祖同辜，切慎之焉。
　　正一受道威仪：同姓九祖，服从已来，不得传授，以为师资。所以者何，师资犯约，九祖同考。
　　正一受道威仪：有法即师，勿论奴仆下隶。若身无戒箓，天之上尊，亦不得师尊法故也。
　　正一受道威仪：登坛，皆须立三师、五保，监临授度，检察得失，用对三天、五帝之司。
　　正一受道威仪：登坛付授已，便令弟子冠带法服，传其位号。弟子称位号，朝本师、及太上十方也。
　　正一受道威仪：受道毕，以黄素书三师名讳、形状、年几，及登坛三师五保与弟子。
　　正一受道威仪：受道，各依法位尊卑，不得叨谬，即俗人不得与清信弟子同坐，清信弟子不得与清信道士同坐，清信道士不得与正一道士同坐，正一道士不得与高玄法师同坐，高玄法师不得与洞神法师同坐，洞神法师不得与洞玄法师同坐，洞玄法师不得与洞真法师同坐，洞真法师不得与大洞法师同坐。登坛行道，斋戒讲说，私房别室，行住坐卧，以此位号，为其尊卑。上、中、下座，宜相咨白请益，决当自谦下，敬重法教，勿损威仪。
　　正一法服威仪：受道先具法服，玄冠绛褐，黄裙帔欘，草履执质。传授既已，便当冠带。
　　正一法服威仪：法服不得用五色绫锦罗绮，当以缯布，制度如法，常须清净，勿过三通。
　　正一法服威仪：法服不得辄去身。若洗濯替代，勿令俗人犯触混杂。凡衣，常有神男、神女守护。
　　正一法服威仪：法服不得假借，当须自备。若破坏，任以火净化之。若住山林静处，或埋瘗之。
　　正一法服威仪：法服脱着，置清净之处。如诣厕溷，把诸物，皆先洗濯手足，然后取之。
　　正一入靖威仪：先整顿法服，澡漱祝诵，旋行唱赞，并须如法，不得随宜，吏兵谪言。
　　正一入靖威仪：登坛入室，临事不得责骂於人，及与外人交言，左右回顾，执心不专。
　　正一入靖威仪：靖中所须，皆当预备，不得临时阙少，呼外人求索。
　　正一入靖威仪：入靖，脱着履屦，皆须面向经像，不得回背出入。举足，随其左右，顺其阴阳。
　　正一启奏威仪：西面平立，执简曲躬，调声正气，直词小语，朴略曲素，勿得厉响繁饰。
　　正一启奏威仪：至心丹祷，情诉恳恻，随事简要，勿失威仪。为己及人，皆当一意，不得惰慢。
　　正一启奏威仪：凡诸所请，先自悔过，然后请事，一高辞撙正，情理须中，勿多绮饰，失其诚恳。
　　正一启奏威仪：初中后心，皆当专一，言辞准定，事意齐同，不得旦夕异陈，初恭终慢。
　　正一读经威仪：冠带祝漱，捻香存念，须依本文，端身恭坐，调柔声气，至心诵读，从标至轴，不得中停。
　　正一读经威仪：读经，须心心相继，念念不绝，无中漏忘。若误言句，却五百言毕，启谢自叹厥怀。正一读经威仪：五百言，若千言，及章末，辄许咽液，饮诸清水，以利声
　　气，於法不亏。
　　正一读经威仪：毕卷，若有事中起时，收经入函韫，三捻香礼拜，还亦如之。
　　正一读经威仪：先当洗手、熏手及经，然后读之。竟，复敛净洗手，不得正尔便行。
　　正一读经威仪：读经，皆先就师，受其音旨句度，谙识文字，不得经堂之中，临事交错，谊乱众人。
　　正一读经威仪：读经之时，不得受人借问文句意义，及为人解说问难，处分他事，杂乱真灵。
　　正一读经威仪：经中不了，须有谘诀，及问文字句度，皆当别时，就师拜请，勿得随宜，辄则谘求。
　　正一讲经威仪：弟子先当谘白法师，为某等、若男女、若某事、请於某处、讲说某经，愿见开悟。
　　正一讲经威仪：法师许已，装严高座於讲堂中，百座、千座，皆当如法，威仪可观。
　　正一讲经威仪：安置高座，东西南北，随其所宜，左经右师，男东女西，勿令混杂，失其威仪。
　　正一讲经威仪：如意几拂、香炉函韣、经案巾帕、旛华帐盖、敷张床席，悉须如法，不得随宜。
　　正一讲经威仪：弟子听众，各持香华，旛幢音乐，唱赞导引，烧香礼拜，迎请法师，随时来往，不得阙怠。
　　正一讲经威仪：法师随事，为诸道俗，忏悔礼愿，受戒持斋，时时劝化，使悟道真，弘道利物，於此为先。
　　正一讲经威仪：法师以讲经功德，装严国主人王、大臣宰辅、土地官长、人民品物、五苦三涂、一切众生，悟道成真。
　　正一讲经威仪：讲经毕，弟子及诸听众，一切有心，随分发意，建大宝斋，福被无边。
　　正一事师威仪：旦夕，正其法服，执简朝本师、三师，如父母礼。若同居住，晨昏省觐，和颜悦色。
　　正一事师威仪：远师百里，一月一省；二百里，三月；五百里已上，一年。若师有疾病、老劣、他故，不依此限，书疏无限。
　　正一事师威仪：省师，皆自赍，粮食所须、香油之属，悉不得损耗於师。
　　正一事师威仪：弟子以时赏师。衣服药物、几杖巾拂、履屦瓶器、米麦果菜，供其所须，勿使乏少。
　　正一事师威仪：师有疾病、灾厄，供侍左右，为建功德，烧香礼忏，放生赎命，延年度厄，设斋行道。
　　正一事师威仪：师亡，持服百日，心丧三年，殡诸山林，几棺布囊，举尸而已。造众福田，思念容止。
　　正一奉斋威仪：为已及人，建诸斋福、皆须精志，所有米麦，并须清净，不得假换，私窃非义等物。
　　正一奉斋威仪：凡为吉凶、生死福业，先当修斋，造一切功德。成就日，皆须设斋庆喜。
　　正一奉斋威仪：凡斋，皆有三界五帝、四司灵官，监察其所供斋用，不得污秽偷窃。
　　正一奉斋威仪：登斋供施，若贵若贱，若老若少，皆当平等，不得生诸二心，起爱憎念。
　　正一奉斋威仪：所请斋官，随分施散，名为买福，不得口许心悔，生不均意，起怠慢想。
　　正一奉斋威仪：斋官起供，依位行列，启告陈请，各称名位，不得交互，须依次第告知，勿使偏并不平。
　　正一奉斋威仪：主人列辞，具陈事意，诣请投辞。法师受疏，依名告赴，不得违越失时，更受便近家供。
　　正一奉斋威仪：斋官随分食已，余便折还主人，不得将归，清诤众食，亦不得啖，各宜慎之。
　　正一奉斋威仪：八解、十直、甲子、庚申、本命、八节吉辰，皆宜持斋，三界五帝、四天十部，悉来监临。
　　正一受诫威仪：三戒、五戒、六戒、九戒、十二可从戒、二十七戒、四十六戒、七十二戒、八十戒、百二十戒、三百戒，各依法受持。
　　正一受戒威仪：若国主人王、大臣宰辅、人民男女，及以鬼神，一切众生，各随分授与，敕护戒神官，使其营卫，万灾不干。
　　正一受戒威仪：持戒之人，不得与非持戒人同床共席，行住坐卧，饮食居止，衣服履屦，车舆几杖，皆宜异之。
　　正一忏悔威仪：旦夕朝真，登坛入靖，读经礼拜，先当忏悔国主人王、大臣宰辅、土地官长、父母师尊、三涂五苦、一切众生，后及己身。
　　正一忏悔威仪：行住坐卧，举心运意，三业六根，故误成罪，犹如沙尘，注心忏悔，后心不生，一切清净，万罪消除。
　　正一礼拜威仪：入靖朝真，行住坐卧，若心及形，礼拜五亿诸天、十方世界，真应化法无量天尊、仙真圣众。
　　正一礼拜威仪：动心运形，归依虚空，微尘沙数，过去、未来、见在三世，无极大道，大身小身，无量等身，一切敬礼。
　　正一礼拜威仪：上自大罗，下穷无际，十方三界，大道应化，说法演教，三十六部，真法化法，外藏内藏，符图宝经，普起归依。
　　正一烧香威仪：先当洗拭香奁、炉挟、匙盘、灰炭等具，然后装治，平正莹净，火不见赤，法则可观。
　　正一烧香威仪：所有灰炭火等，皆当别贮，不得以灶下爨，余及不净，柴薪荤秽，非法处灰火。
　　正一烧香威仪：凡是捻香，皆须三指端身，正意坐立，宜就取便三指捻之。每当三献，使烟气相续，不得中停。
　　正一烧香威仪：祈告启请，入靖登坛，使昼夜相续，勿令断绝，而神道无形，寄香气宣通。
　　正一烧香威仪：凡诸读经行道，斋戒礼诵，讲说祈告，皆先行香三周，然后列辞。
　　正一烧香威仪：上界天香，千名万号，不焚自熏，迎风随云，周徧十方。下界凡境，任世有无，众事之中，唯此难阙。
　　正一然灯威仪：灯象星形，助天光明，延年续命，却祸消灾，一灯十灯，百灯千灯，万万亿灯，在时所能。
　　正一然灯威仪：行道读经，礼拜讲说，周绕坛座，如环列星，一万二千，应天之精，昼没夜明，顺炁修行。
　　正一然灯威仪：然灯，去地三尺，作笼盖之，勿使飞虫得入，及绝风尘飘污。
　　正一鸣钟威仪：钟者，威仪宝器，四众所听，六时急务，不可阙也。左钟右经，皆置台阁举之。
　　正一鸣钟威仪：若二时、三时、六时、九时、十二时，皆须整顿衣服，洗手漱口，调正身心，先叩齿诵咒，然后打之。
　　正一鸣钟威仪：打钟法，先须穊渐疏，徐打三槌，上谓之三下后，先穊渐疏，徐打二十四槌概之，谓之长打。复初渐穊，徐打十二槌，谓之终。合三十九槌，以应三十九户。
　　正一鸣钟威仪：三下钟，安致灯火，整饰席座，澡漱冠带，悉须如法，候打长钟，徐徐举出之，众会所依位行列，香华赞引，并宜齐整。待后起钟，唱导举声，行不得临时迫注，失其威仪。
　　正一鸣钟威仪：不得失时，及非法打击。若非时集众，别立小钟。
　　正一鸣磬威仪：以止节，登坛入室，威仪所须，每礼拜称善，初终导引，俯仰节度，斋讲坐起，皆当击之。
　　正一章奏威仪：章法最难，慎不得轻，纸墨令净，辞状正直，须合真气，勿使谬妄，吏兵陈论。
　　正一章奏威仪：拜章面向，随其所申，皆当别立席座，巾案如法，低身小坐，平声读之，勿得高傲不恭。
　　正一章奏威仪：不受治箓、千二百官君、三百六十大章、都章毕印，皆不合奏章出官，各出身中仙官，不得谬监。
　　正一醮请威仪：醮者，祈天地神灵之享也。亦有多种，所有饼果，并须清洁，不得肉脯荤秽，天官不佑。
　　正一醮请威仪：所信物，不得假借，阙少不充，欺诳明灵。事毕，施散山栖道士、饥寒老病、囚徒役人。
　　正一醮请威仪：事毕，所设饼果食讫，余皆埋之。
　　正一醮请威仪：当夜半已后，日中之前，生气之时。
　　正一醮请威仪：所用饼果，并须芳新，不得经宿，及生产尸秽、家鸟鼠食余，则神灵不饮，徒失尔功。
　　正一法具威仪：道士法具，香炉澡灌、几拂如意、环佩剑杖，当常整饰，安置供养，随事所须。
　　正一食器威仪：道士食器，三重匙挟巾帕，并须如法，不得用金银宝玉、牙角雕镂，混杂凡器，常须清净。
　　正一器用威仪：道士器用漱盘，众生食盘，注留澡盆，捣香臼杵，合药釜甑，随事所宜，不可假借。
　　正一居处威仪：道士居处，朴素虚净，内外开通，勿张帐幔帘幌屏障之属，遮拥左右。
　　正一居处威仪：道士居处，卑房小室，容身而已，不得高堂广屋，雕画赭垩，华丽显敞。
　　正一居处威仪：道士居处，依壁敷床，不得前后合铺，坐卧独居，勿同诸凡人。
　　正一居处威仪：道士居处，藜床布被，奠席蒲盖，绳床夹漆，木盘瓦器，不得用铜铁金银。
　　正一卧具威仪：布单布被，枕石木屦，及裙襦衫袴，皆当缯布，染作荆黄，栀子竹叶，黄屑坏色。
　　正一屦履威仪：作山形二仪，皮布缦饰，不得五色锦绮装褫。若草屦、木履，皆须异俗，勿杂世凡。
　　正一泉井威仪：道士居住，先须井泉，常使清净，勿令六畜杂物污秽，皆别立泉井，浣濯饮食牛马畜产。
　　正一井泉威仪：凡诸泉井，须数淘泄，勿使草木华叶蛙蝇落中。人家客院各立井泉，无杂供斋所用。
　　正一用水威仪：凡诸造食，煎炊药物，洗院衣服，沐浴澡洁，所须用水，皆立滤器，令甚细密，先当滤之。
　　正一饮食威仪：道士饮食，满腹而已，勿求精细，常当奉斋，非时非法，悉不得食。
　　正一饮食威仪：道士常当受食咒，施出种种食，别安器中，存见三一，与形俱食，以挟三击器。就食别器，布散众生。
　　正一饮食威仪：道士各立斋器，巾挟当清净，日供所须，不得与人同器共食，及给他用，秽炁混杂。
　　正一饮食威仪：道士饮食，不得使人秽触所食之物，不得临上，令口气衣服污秽。余便施散，不得积聚将归。
　　正一饮食威仪：道士食讫乞忏，然后施散，不得中举乞人，及使仆侍从鸡狗之流。监斋真官，皆见谪罚，名书三官。
　　正一动止威仪：道士行住坐卧，皆当合道，正容敛色，端直其身，不得倾斜，失其仪相，威仪先首，可不慎之。
　　正一游行威仪：道士游诣府署、省侍师尊、教化人间、斋请入俗，五人、三人，皆当依法庠序，正其容仪，不得交杂，轨则有失。
　　正一游行威仪：道士游诣人间，及赴斋讲，各持座褥，随处自居，既限秽气，又别尊卑，上、中、下座，大小同制。
　　正一住观威仪：道士既入道讫，即须住观，持护法相，旦夕烧香，朝真礼忏，奉侍师尊，受持禁戒，谘问大德，学道方法。
　　正一住观威仪：更相教诲，自惜法身，修善止恶，存念三宝，慈惠和柔，每事恭顺，成就道场，外人干犯，皆当念忍。
　　正一住观威仪：上下和睦，尊卑信顺，如运手足，存立常住，香油米麦、樵菜等物，相共营求，皆同一己，不得费用。
　　正一住观威仪：庄田碾硙，家人使役，五行什物、六畜器具，果木叶药一切所须，皆共爱惜，供养十方，当来福田。
　　正一住观威仪：尊像经法，旛华帐座，堂殿楼阁，林席毡褥，锺磬几拂，常共建立，悉使精华，无令阙少。
　　正一住观威仪：常住众物，及三宝财，草叶华果，毫芥已上，不得辄自费用，及以乞人。其罪至重，死入三涂，过去、未来、见在三世，己身父母、兄弟、姊妹，及其子孙，贫穷下贱，聋盲喑痖，风癞愚痴，瘨狂挛，水火兵伤。
　　正一死亡威仪：若师尊、同学亡，打钟三百六十槌告终。法徒毕集，哭泣三声，烧香读经。暨其藏殓，依用法式。
　　正一死亡威仪：几棺布囊举尸，送山林薮泽，入土而已，不得立坟，封树丘垄。
　　正一死亡威仪：正一符箓、券契、环剑，布囊盛之，随身入土。
　　正一死亡威仪：书七十二符，安佩尸形如法，拜戊己章、棺殓章，法服随身。
　　正一死亡威仪：亡师所有衣物、床卧等具，资送之余，修牒名目，施入常住，若亲若疏，若内若外，皆不得犯。
　　正一死亡威仪：师若无财物资送，当用常住，及斋供福田，并以众物。所以生死同依常住，师天尊也。
　　太上谓天师道陵曰：凡一百三十二条正一威仪，昔在龙汉劫终，於玉清三华便殿，诣师元始天尊奉受。是时，元始天尊对太上道君、九天真师、元始丈人、三十二天帝、五老上真、无极神王，命五帝玉童，披九云之韫，出此威仪，分付与我日：子当流布三界十方，无极世界，一切男女有善心者，皆传与之。吾得已来，经今五劫，随处教化，徧满人天，上圣真仙，悉皆奉受，书之金简，秘诸天官。今应授子，汝其遵崇，敬则福至，泄则祸臻。元始明戒，宜慎之焉。道陵稽首礼谢曰：臣入证未久，屡遭慈霈，教诲殷懃，赐授经法，不测深浅，更示科戒，微妙难思，敢不尽心，依科奉行。於是诸天圣众同声称善，俱入太空。
　　正一威仪经竟
　　
