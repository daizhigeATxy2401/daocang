正一指教斋仪
　　经名：正一指教斋仪。全称《正一指教齐宿启仪》。相传汉末天师道有指教斋法，徒改编为指教齐仪。一卷。底本出处：《正统道藏》洞神部威仪类。
　　正一指教斋仪
　　宿启仪
　　先发炉
　　太上玄元五灵老君，当召功曹使者，左右龙虎君，捧香使者三炁正神，急上关启三天太上玄元大道君，臣等正尔烧香，宿启斋事，愿得八方正炁，来入臣等身中，所启速达径御至真无极道前。
　　次西向
　　系天师阳平治左平炁都功臣某甲稽首再拜，各三叩搏谨关启天师嗣师系师女师三师君门下典者君吏，愿得正一生炁，灌养形神，五藏生华，六府宣通，消四方之灾祸，解七世之殃患，长生久视，得为飞仙再拜。
　　次北向
　　系天师阳平治左平炁臣姓名稽首再拜，谨关启上皇太上北上大道君，臣某胎生肉人，枯骨子孙，愿得解除七世已下逮及某身，千罪万过，阴私伏匿考犯三官者，皆乞消解，当令福生五方，祸灭九阴，邪精恶鬼，莫敢当向，存思神仙玉女来降，长生久视，寿同三光。再拜。
　　次东向
　　系天师阳平治左平炁臣姓名稽首再拜，谨关启太清玄元上三天无极大道太上老君，太上丈人，天帝君天帝丈人，九老仙都君九炁丈人等，百千万重道炁，千二百官君，泰清玉陛下，臣等愿心开意悟，耳目聪明，万仙会议，赐以玉丹，消灾却祸，遂获神仙，世官高贵，金车入门，口舌恶祸，千殃万患，一时灭绝，记在三官，被受三天丈人之恩。再拜。
　　次南向
　　系天师阳平治左平熙臣姓名稽首再拜，谨关启南上大道君，三天万福君，愿书名玉籍，告诸司命，以长生为定，又乞敕三天万福君，致四方之钱财，八方之谷帛，富积巍巍，施行功德，所向所欲，万事克成，如心所愿，如手所指，久视
　　神仙，寿同天地。再拜。
　　次还东面西
　　系天师阳平治左平炁臣姓名等，上启太上无上大道上皇太上北上大道君，南上大道君，泰清玄元上三天无极大道太上老君，太上丈人天帝君，天帝丈人九老仙都君，九炁丈人等，百千万重道炁千二百官君，泰清玉陛下，天师嗣师系师女师三师君门下典者君吏，臣等夙参箓治，依法遵行，助国扶命，出自经旨，宣道利物，前修所尚，敢籍斯义，冒有披陈，今谨有斋忱，用伸宣读。
　　读辞
　　具如所言，诚宜拯济，谨依汉中旧典，奉建指教斋，直一日一夜，三时行道，即夕同集，宿启上闻，恩惟
　　太上大道君，四方教主，三师灵应，俯垂鉴摄，告下群司，宣勒职掌，及土地里域，正炁真官，社里邑君，咸垂拥护，清净座所，遏却邪魔，传祈所愿，必令通感，斋功成就，言功酬赏，谨以奏闻，愿加申勒，臣某等稽首再拜。
　　次还西向坐，说威仪十二法
　　正一真人三天法师曰：指教斋戒有十二法。
　　一者不得食含血有生炁之物，熏辛之属唯得食菜，非向生之月。
　　二者平旦饮粥，日中则食，自是之后，水不过齿，昼则烧香，夜则然灯，令灯香光不报，须臾坐起，卧息不离法则。
　　三者弃舍因绿，唯道是务。
　　四者思经念戒，洗心精进。
　　五者慈孝一切，愍念不知，开示愚痴，为之痛心。
　　六者悔谢罪过，恒如持毒，叩头自搏，礼谢竭诚。
　　七者弃世爵禄，所宝唯道。
　　八者劳身苦体，恭敬尽节，为道驱驰。九者愿除众病，十苦八难，得免之世，为太平种民。
　　十者尊道贵德，心口相副，洗漱精进，内外清洁，斋直礼拜，不敢息倦。
　　十一者诵经讲道，安心定意，志愿分明，无有邪乱。
　　十二者当此之时，令争入戒，令入静念。
　　次补职
　　高功姓名，其职也道德，内充威仪，外备俯仰，动止莫非法式，三界所尊，鬼神所瞻，关启祝颂，通真召灵，解释疑滞，导达众贤。
　　都讲姓名，其职也闲习仪范，综括宪章，宣畅诚理，引导疑昧，必令俯仰合度，规矩从式，勿漏越唱违忤礼仪。
　　监斋姓名，其职也才用贞审，质范严明，励己齐众，取为人则，方可纠察邪违，绳正规轨，勿得轻略科典，纵任息替。
　　侍经姓名，其职也位服端俨，敬肃堂筵，必令中帐严整，几案齐列，开卷蕴轴，每存祇励，勿使执置乖序，典章亏失。
　　侍香姓名，其职也通言畅理，所资在香，必令烟炁氛氲，飞馨散馥，然后响闻太空，声传上境，勿使灰炭沈冥，芬芳辍息。
　　侍灯姓名，其职也洞幽朗夜，寔寄灯浊，必令列焰齐明，通光月路，始能皎镜泉途，炳焕沈穴，勿使烟光扇荡，晖影倾翳。
　　次复炉
　　香官使者，左右龙虎君，侍香诸灵官，当令静室行道，灵坛露捆之所，自然生金液丹精芝英，百灵众真交会在此香火案前，使某等得道，克获神仙，臣身受福，合门荷恩，八方玉女，侍卫香烟，传奏所言，径御
　　至真无极道前。
　　次咏紫霞颂出坛
　　紫霞舞玄堂，元炁常无形，洞灌三丹田，八景承高清，七曜房朗朗，超哉郁冥冥，曲静徘徊泉，神龙同辔軿，三周一感会，灾脱仙道成。
　　正一指教斋仪竟
　　
