太上洞神太元河图三元仰谢仪
　　经名：太上洞神太元河图三元仰谢仪。唐末道士杜光庭编修。一卷。底本出处：《正统道藏》洞神部威仪类。
　　太上洞神太元河图三元仰谢仪序
　　广成先生杜光庭修
　　经曰：河图仰谢之法，学道之士常能行之，度洪灾之劫，升为种民。若兵戈水火，旱潦螟蝗，星辰变怪，天地易常，山摧川涸，日月薄蚀，风霜不时，雷电害物，妖气作沴，鬼邪惑众，四境不宁，猛鸷为暴。若帝王国主不安，及疾厄灾异，至於民间危急，当告谢天地，玄感穹旻，乃可解度耳。
　　天道悯物，玄圣流慈。太上出河洛龟龙之书，青文绿甲之字，以授帝王。此盖教民致福谢过，度厄解灾之法也。行之则上合天道，举无不应矣。三元仰谢斋，用壬辰、癸巳之日，戌亥之时。戌亥为天门，蛇对於枢，知变即成龙，龙当其机，识化即入道。戌亥者，天门之津涂。辰巳者，龙蛇之枢机也。感悟求真，必由斯日，故用辰巳日也。壬者，阳气所生，太一之位也。故戌亥时升坛告谢。子时，阳气通生之首也。道法执象导物，伏鬼制神，御天统人，以十二辰为用。立德於子，表成於丑，慎衰於寅，戒败於卯，运智虑於辰，用消息於巳，救倾於午，即安於未，防乱於申，开大於酉，归根於戌，太平於亥。归根则阴气尽，太平则阳气升。道运则阳升，水柔则道合，故壬癸为胜，顺阳合道故也。急有祈谢，未及壬辰日者，寅以慎衰，午以救倾，戌以归根。此三辰日时，急亦可用，合天道矣。苟能丹苦感彻，必契神明者，余日无爽，不拘於此矣。未斋三日，扫洒内外，禁绝庶事，约饬僚友，惟务精严，心营备，无忘谨敬也。
　　太上洞神太元河图三元仰谢仪
　　坛堂第一
　　坛堂相近，以便法事。阔狭丰俭，随处取足。宾主房室，勿逼堂墠，食屋沐室，与圊相远。内外区分，慎无敞露。若住止迫迮，严加障理，新浄帷幔，苇荐籧蒢。断隔牢密，勿使烟臭相参也。斋堂中正面设太上位，左右经宝、师尊及讲诵之所，屏帏案几，香灯炉奁，四周舒陈，皆令整洁也。
　　堂　位
　　坛图柱纂，详见黄箓立成仪。
　　坛　位
　　太岁　本命　行年　元辰　生月　胎月
　　游年　三丘　五墓　九幽
　　宫　　宅　　门　　户　　窗　　床
　　堂　　房　　井　　灶　　圊　　沟
　　仓　　库　　园
　　右四十灯，随位安之，各列牌榜。
　　神位第二
　　神位之设堂，於庭中平地作墠，方三丈九尺。应三界九垒。墠外护净八尺，以绳约之。四方方然八灯，合三十二灯。灯高九尺，应九玄三十二天。次第二墠，方二丈四尺，应二＋四炁。四方方然七灯，合二十八灯。灯高五尺，应五星二十八宿。二十八宿中间，正四方方然一灯，正中央然一灯，又夹二灯。并高七尺，以应七曜。又隔七尺，即为天心。天心方一丈，正中央然十灯，又安二灯。各高七尺，应台斗。天心前施一案，不然香，以置大罗之策。策左又一案，然一香。策右又一案，然四香。策之四方各一案，然一香。墠外正神九十一灯，各高五尺。太一、十二辰、二十四炁，太岁、本命、行年、元辰、生月、胎月、游年、三丘、五墓、九幽，合六十一灯。宫宅门户窗床堂房井灶圊沟仓库园，各二灯，合三十灯。凡一百七十灯。
　　策用仅柏香材竹等，长一尺二寸，广四寸四分，厚三分。符板亦然。皆长九寸，阔一寸八分，厚二分，窍其上端，丝绳穿之；或悬或阁，随便而用。
　　符板六十四枚，灯牌二百三枚。各长七寸，阔一寸，厚二分，悬之。策一枚六十神，板亦如之。
　　夫灯以释暗增明，舍阴就阳。凡用荐席三周，其外步障禁隔，悉取精足也。所用之物，力可堪者，悉须置之。堪而不置，是获吝财慢法之罪，怠惰之谪，虽小不原。立功务德，勇猛为上。又不得牵引非己之物，及强乞逼借，有忤神明，其咎不赦。谨而精备者，福降无涯。自下升高，阶贱成贵，积微至着，炼伪入真，解身中宿根二十八结，度阳九百六之灾。通究上玄，保长生之乐。帝王修之，可以神明通感，阴阳交泰，国安民和，无三灾水火兵疫之忧矣。得不勉哉。
　　门用长纂八枚，门檐四枚，钉钮悬榜。门间短纂二十枚，朱绳六十四尺。纻芒为之。门榜四枚，广六寸，长五寸，覆翼相称。西北亥天门，玄书白上。东南巳地户，黄书朱上。西南申月门，白书朱上。东北寅日门。朱书黑上。
　　甲子王文卿，乙丑龙季卿，丙寅张仲卿，丁卯司马卿，戊辰季楚卿，己巳何文昌，庚午冯仲卿，辛未王文章，壬申侯博卿，癸酉孙仲房，甲戌展子江，乙亥庞明公。
　　已上十二神列於北方，始於亥，讫於丑。
　　丙子邢孙卿，丁丑赵子玉，戊寅虞子卿，己卯石文阳，庚辰尹佳卿，辛巳阳仲公，壬午马子明，癸未吕威明，甲申扈文长，乙酉孔利公，丙戌车元升，丁亥张文通。
　　已上十二神列於东方，始於寅，讫於辰。
　　戊子乐石阳，己丑范和卿，庚寅褚进卿，辛卯郭子良，壬辰武雅卿，癸巳史公来，甲午卫上卿，乙未杜仲阳，丙申朱伯众，丁酉臧文公，戊戌范少卿，己亥邓都卿。
　　已上十二神列於南方，始於巳，讫於未。
　　庚子阳仲叔，辛丑林卫公，壬寅丘孟卿，癸卯苏他家，甲辰孟非卿，乙巳唐文卿，丙午魏文公，丁未石叔通，戊申范伯阳，己酉成文长，庚戌史子仁，辛亥左子行。
　　已上十二神列於西方，始於申，讫於戌。
　　壬子宿上卿，癸丑江汉卿，甲寅明文章，乙卯戴公阳，丙辰霍叔英，丁巳崔巨卿，戊午从元光，己未时通卿，庚申华文阳，辛酉邴元玉，壬戌乐进卿，癸亥左石松。
　　已上十二神列於中央，绕方丈之外四边各三，始於申，讫於未。
　　右六甲直符姓名，各悬所属之灯，书版策，依次书符，题天如左。
　　太皇黄曾天　 　从官九亿万人
　　太明玉完天　 　从官九亿万人
　　清明河童天　 　从官九亿万人
　　玄胎平育天　 　从官九亿万人
　　元明文举天　 　从官九亿万人
　　上明七曜摩夷天　 　从官九亿万人
　　虚无越衡天　 　从官九亿万人
　　太极蒙翳天　 　从官九亿万人
　　右八天位属东方八符。朱书青气生文，他仿此，八直符黑书。
　　赤明和阳天　 　从官九亿万人
　　玄明恭华天　 　从官五亿万人
　　耀明宗飘天　 　从官五亿万人
　　竺落皇笳天　 　从官十五亿万人
　　虚明堂曜天　 　从官九亿万人
　　观明端静天　 　从官十二亿万人
　　玄明恭庆天　 　从官十七亿万人
　　太焕极瑶天　 　从官十八亿万人
　　右八天位属南方八符。黄素朱书，八直符黑书。
　　元载孔升天　 　从官十八亿万人
　　太安皇崖天　 　从官七亿万人
　　显定极风天　 　从官十五亿万人
　　始皇孝芒天　 　从官四亿万人
　　太皇翁重浮容天　 　从官七亿万人
　　无思江由天　 　从官七亿万人
　　上揲阮乐天　 　从官七亿万人
　　无极昙誓天　 　从官七亿万人
　　右八天位属西方八符。黑地白书，八直符黑书。
　　皓庭霄度天　 　从官五亿万人
　　渊通元洞天　 　从官五亿万人
　　太文翰宠妙成天　 　从官五亿万人
　　太素秀乐禁上天　 　从官五亿万人
　　太虚无上常融天　 　从官五亿万人
　　太释玉隆腾胜天　 　从官五亿万人
　　龙变梵度天　 　从官五亿万人
　　太极平育贾奕天　 　从官五亿万人
　　右八天位属北方八符。青地黑书，八直符黑书。
　　大罗策文
　　太上无极至真无上无为大道应感真精大罗梵气虚皇玉灵百八十道君无极世界天师至尊道德众真已得道无量大圣众此四十九字紫书
　　右一策版竹随时安南方，首北正中，别案檠及香。此名镇策，细书取容。题简策法，皆应朱书，忽急促无朱，用墨。镇策紫书，取通皇极无象，见则吉昌，相生制用，内外和同，各有其趣，慎勿悮换之。书天画符章。
　　次题灯如左：
　　角二，亢四，氏四，房四，心三，尾九，箕四。
　　已上东方七宿，始辰讫寅。
　　斗六，牛六，女四，虚三，危三，室二，璧二。
　　已上北方七宿，始丑讫亥。
　　奎六，娄三，胃三，勖七，毕八，赀三，参十。
　　已上西方七宿，始戌讫申。
　　井八，鬼五，柳八，星七，张六，翼二十二，斡四。
　　已上南方七宿，始未讫巳。
　　右二十八宿各悬所属之灯。
　　日寅卯之间。月酉戌之间。岁星卯。荧惑星午。太白星酉。辰星子。镇星中。
　　右七曜，各悬所属之灯。
　　阳明一，阴精二，真人三，玄冥四，丹元五，北极六，天关七，辅星八，弼星九。
　　右北斗九星名，各悬所属之灯。
　　上台虚精，中台六淳，下台曲生北斗九星，与些二台十二灯，列於正中，县策居纂之半，钻绳令坚，镇星附之。太一坛北正中。十二辰斋所四方。二十四黑太一之北。太岁随岁所在。本命家主一人。行年同上。元辰，生月，胎月，游年皆以家主一人年命。三丘丑上。五墓姓墓。九幽合六十一灯。官屋之正中。宅所居正中。门，户，窗有纱钱者。床荡关正中。堂内前外前。房侧厢内外。井，灶，圊，沟，仓六灯在东。库北方。园合三十灯，并前九十一灯。园灯随所在，无或远者，置门外之东。凡十五名，各二灯，无亦勿关。
　　右列灯符，东向存思，请愿等法。
　　甲寅，丙寅，戊寅，庚寅，壬寅。
　　已上列东方之北。
　　乙卯，丁卯，己卯，辛卯，癸卯。
　　已上列束方之中。
　　丙辰，戊辰，庚辰，壬辰，甲辰。
　　已上列束方之南。
　　丁巳，己巳，辛巳，癸巳，乙巳。
　　已上列南方之东。
　　戊午，庚午，壬午，甲午，丙午。
　　已上列南方之中。
　　己未，辛未，癸未，乙未，丁未。
　　已上列南方之西。
　　庚申，壬申，甲申，丙申，戊申。
　　已上列西方之南。
　　辛酉，癸酉，乙酉，丁酉，己酉。
　　已上列西方之中。
　　壬戌，甲戌，丙戌，庚子，庚戌。
　　已上列西方之北。
　　癸亥，乙亥，丁亥，己亥，辛亥。
　　已上列北方之西。
　　甲子，丙子，戊子，庚子，壬子。
　　已上列北方之中。
　　乙丑，丁丑，己丑，辛丑，癸丑。
　　已上列北方之东。
　　右六甲各五位同所，谛识却邪，勿妄求正，姓名如前，简书之。此为北向存请之法。凡灯版符简采色装画，每令胶固，虽风雨亦不可收，以至竟事。或有损污，告真而修之，切在严浄，可以致福。风雨暴至迁灯卮。
　　南第一太黄皇曾天　 　从官九亿万人
　　南第二太明玉完天　 　从官十六亿万人
　　南第三清明何童天　 　从官十七亿万人
　　南第四玄胎平育天　 　从官十亿万人
　　南第五元明文举天　 　从官十一亿万人
　　南第六上明七曜摩夷天　 　从官八亿万人
　　南第七虚无越衡天　 　从官二十六亿万人
　　右北方七宿，黑地白书符，取生气，他仿此。天及谶丹书。
　　西第一太极蒙翳天　 　从官十亿万人
　　西第二赤明和阳天　 　从官十八亿万人
　　西第三玄明恭华天　 　从官五亿万人
　　西第四曜明宗飘天　 　从官五亿万人
　　西第五竺落皇笳天　 　从官十五亿万人
　　西第六虚明堂曜天　 　从官九亿万人　
　　西第七观明端静天　 　从官十二亿万人
　　右东方七宿，青地黑书符，天及谶丹书。
　　北第一玄明恭庆天　 　从官十七亿万人
　　北第二太焕极瑶天　 　从官十八亿万人
　　北第三元载孔升天　 　从官十八亿万人
　　北第四太安皇崖天　 　从官七亿万人
　　北第五显定极风天　 　从官十五亿万人
　　北第六始皇孝芒天　 　从官四三亿万人
　　北第七太皇筑重浮容天　 　从官四十三亿万人
　　右南方七宿，赤地青书符，天及谶丹书。
　　东第一无思江由天　 　从官九亿万人
　　东第二上揲阮乐天　 　从官三亿万人
　　东第三无极昙誓天　 　从官十六亿万人
　　东第四皓庭宵度天　 　从官十六亿万人
　　东第五渊通元洞天　 　从官十四亿万人
　　东第六太文翰宠妙成天　 　从官十二亿万人
　　东第七太紫秀乐禁上天　 　从官十六亿万人
　　右西方七宿，白地黄书符，天及谶丹书。
　　太虚无上常融天　 　从官八十亿万人　
　　右西南方，黄地朱书符，天及谶丹书。
　　太释玉隆腾胜天　 　从官八十亿万人
　　右东北方，朱地青书符，天及谶丹书。
　　龙变梵度天　 　从官八十亿万人
　　右东南方，黄地白书符，天及谶丹书。
　　太极平育贾奕天　 　从官八十亿万人
　　右西北书。玄地黄书符，天及谶丹书。
　　诸天之气，凝为星辰，结为山岳，天星通应，以掌人伦。故河图龙文，演之以示於世。世人知而修之，可以解灾致福耳。始乎北者，拜宿为端，心注天路，逆历星官，依度环回，期逢玄佑。凡拜四维，各十二拜。
　　大罗策及符版灯简，诸天位号，与东向法并同。所书简画符，悉当春东、夏南、秋西、冬北，向王洁净，烧香书书讫，当悬策之前。师盥漱向王，临目握固存神，列符简於案上，叩齿三十二通，咽液三十二过，敕符咒曰：
　　下游上升九玄佑，黄奕始通神气事竟，收符策，存神如前，又咒曰：若风雷之变，公私之急，暂收符策，不须敕咒。行善守玄魂魄正，三天降福九君令。策中从官人数，变化随时，春十夏百，秋千冬万，四季同亿，五化周徧。自天子至于庶人，可通用亿数为胜。其数东九、南三、西七、北五，此为气数。子庚丑辛，值七为金，寅戊卯己，得三为火，此五行之气数也。故东方九气青天矣。
　　修此斋者，经云：一者存思定心业也，二者祝愿习口业也，三者拜礼改身业也。以善易恶，惟在至诚，三业既悛，百福斯至，可不务哉。方坛或墠，使外方五十五尺，应罗天大衍之数。纂高丈二，门广五尺，散纂九尺，门榜书处，地方三寸三分。四方及中，施六十灯，各高六尺。大约灯可用二百三十，若地狭力贫，促令至少，亦须三十二枚，不可减矣。
　　详择吉辰，肃备法物，招结道友，延请高流。皆须澡浴，鲜洁衣裳，至斋所前。三日却荤污，断外事，一心清净，以俟修奉。杂役之者不得多，人多则谊聒，必择修谨敬慎者，周事而已。更直更息，不得俱卧。侍香芬馥，使昼夜不绝。侍灯明彻，令达旦扬辉。斋官平旦供糜粥，正中蔬食，必令素浄甘鲜，不得用血腥荤杂之物，可甘自熟之果，勿啖向王之菜。宾主相率，在於翘勤，谦恳为上。此斋无署职，宿启只以朝中二时。如灵宝法，礼方启告，至夕即大谢。先入户咒曰：
　　三元正气，入我身中，通达所启，皆得上闻。毕，次华夏赞，引入赞颂，旛节列止坛前，出亦如之。
　　入坛第三
　　入坛以亥后。众官自斋堂依位庠序，赞咏导引，至亥上天门。法师咒讫，入纂内，左巡天外一周，至戌，入环三光一周。法师於本位立，众官绕三光至南面，对北正立。都讲唱，各礼师，存念如法。
　　思神第四
　　法师鸣法鼓三十二通，临目内观，先存三宝，次存受法三师，次存三一，次存三万六千神，罗列内外，备卫身心，谛念三十三天，七十四方，想见无极神气、云彩絪缊，与天官地司，九府七曜、五行六甲、土皇洞灵、一切真仙、将吏兵士、职宰典者、直符直事，一时云集，满於空中。周绕坛墠，齐整肃然。愿今归命天尊，宾主蒙恩，一切存亡，咸荷福佑。次都讲唱，鸣法鼓三十二通。法师鸣鼓讫，咽液三十二过，跪上香。
　　上香第五
　　法师於策案侧一案四炉中上香，三十三过。一炉六捻，一炉十六捻，一炉八捻，一炉三捻。毕，起立。众官二人为侍香，从地户入，取四香炉。一仍出天门，於众官前行香。人各三捻，上香竟，侍香从天门入，置炉本处，出地户，还本位。次都讲唱，各称名位，次发炉咒曰。
　　发炉第六
　　上清玄都大洞三景弟子无上三洞法师，奉行太玄河图大谢法事，某岳某帝先生，小兆真人臣某等，谨上请太上玄元太上无极至真、无上无为大道应感真精、大罗虚无自然紫虚妙有无为无碍玄青元黄始白祖气、高上大有玉清上清玄都玉京七宝紫微太清太极洞冥小有三元四始五重九极紫阳至真玄精神气、领圣官君、统真神吏、主仙灵司、总录典者、左右龙虎骑、侍香飞龙玉童、传言绣衣玉女、三界直符、诸天直事、诸地幽僚、诸水玄职、诸土皇执事、诸洞府邮驿、诸日月星宿山岳溪谷池泽河海溟汉川济江淮泗渎九宫六甲诸方使者、有漏无漏出世在世无量无边无鞅境界，及此间土地里域真官正神，并出严装。又请东极大夏兵九万人，南极铜头铁额兵三万人，西极金刚敢武力士七万人，北极大项大甲神兵五万人，中央食鬼铁面兵十二万人。又请九圣九真九仙兵马各九亿万骑，一时齐集，侍卫坛墠。臣等克以某元吉之夜，钦奉皇帝词忱，沥捆励诚，烧香立斋，礼谢忏祈，谨以启闻。愿荡涤妖氛，请降真气，流洒玄泽，浃降皇帝及臣等身中。腾臣所启，众愿允遂，家国蒙恩，即得上御太上至真虚皇玉帝御前。
　　礼三十二天第七
　　次都讲唱曰：
　　臣等至心归命太黄皇曾天帝君，
　　臣等至心归命太明玉完天帝君，
　　臣等至心归命清明何童天帝君，
　　臣等至心归命玄胎平育天帝君，
　　臣等至心归命元明文举天帝君，
　　臣等至心归命上明七曜摩夷天帝君，
　　臣等至心归命虚无越衡天帝君，
　　臣等至心归命太极蒙翳天帝君，
　　臣等至心归命赤明和阳天帝君，
　　臣等至心归命玄明恭华天帝君，
　　臣等至心归命耀明宗飘天帝君，
　　臣等至心归命竺落皇笳天帝君，
　　臣等至心归命虚明堂耀天帝君，
　　臣等至心归命观明端静天帝君，
　　臣等至心归命玄明恭庆天帝君，
　　臣等至心归命太焕极瑶天帝君，
　　臣等至心归命元载孔升天帝君，
　　臣等至心归命太安皇崖天帝君，
　　臣等至心归命显定极风天帝君，
　　臣等至心归命始皇孝芒天帝君，
　　臣等至心归命太皇翁重浮容天帝君，
　　臣等至心归命无思江由天帝君，
　　臣等至心归命上揲阮乐天帝君，
　　臣等至心归命无极昙誓天帝君，
　　臣等至心归命皓庭霄度天帝君，
　　臣等至心归命渊通元洞天帝君，
　　臣等至心归命太文翰宠妙成天帝君，
　　臣等至心归命太素秀乐禁上天帝君，
　　臣等至心归命太虚无上常融天帝君，
　　臣等至心归命太释玉隆腾胜天帝君，
　　臣等至心归命龙变梵度天帝君，
　　臣等至心归命太极平育贾奕天帝君，若请恩，从方始者，随宿依度，向东始者依方气数，各住之。
　　臣等至心归命太上无极至真、无上无为大道应感真精、大罗梵气虚皇玉灵百八十道君、无极世界天师至尊、道德众真、已得道无量大圣众，一切正真诸君圣人。一拜。
　　忏告第八
　　跪伏叩头，唯在精志，不用兔冠散发。
　　上清玄都大洞三景弟子，无上三洞法师，奉行太玄河图朝忏法事，某岳某帝先生，小兆真人臣某等，谨同诚上启无上无先无为无极大罗梵气虚寂玄精至真、太上无极大道、道中之道神明君、玉皇上帝、三十二天帝君、三十九上真、十方五司、王公丞相、上宰辅弼疑丞、罗天垒地诸山．诸水诸日月星宿、诸土皇洞府天师至尊、得道众圣、应感尊圣、过去当来见在得道无量正真，巨亿世界无鞅数众、一切神仙诸灵官。某等尘凡贱陋，智识昏蒙，叨荷宿因，躬逢道化，早参真教，获奉玄经。灵贶所覃，欢感罔极。但以明科奖善，听许立功为先，佐国度人，俾效诚节，未能固栖山之操，隆隐世之功。常惧运终受责幽夜，负天真之训违，大道之恩，晷景易迁，寸效难立，敢缘慈贷之泽，誓竭丹心，谨与同志等，沐炼形神，束身归命。伏愿至真众圣，垂哀宥之慈，许以自新，遂其忏请。况奉辞旨，敢不上闻有辞即读，无辞即云秉心回向，愿悯所陈。皇帝，以只荷玄休，仰应皇运，居四大之重，握万化之机。业业兢兢，昼乾夕惕，窃虑功亏抚御，未洽神明，绝塞穷荒，莫孚恩信。兵戈水火，旱蝗疫毒，妖气鸷暴，犹困烝黎，震悼之怀，若履冰炭，思倾丹嫌，上告玄穹。某官以积善所钟，预蒙真佑，而处身浊俗，混迹尘秽，乖五常修省之仪，爽四序保和之妙。动贻悔吝，累结尤违，不自觉知，未尝忏涤。虑积生往世，或构罪瑕，肆意任心，或成殃衅，凡情罔测，神道难知，罪目贯盈，而兴造不息。上不敬天道，下不信鬼神，违戾阴阳，悖乱神理。前愆未忏，后恶又加，轮转海深，重沓山积。又五行代谢，灾福不常，三命循环，吉凶相倚，星辰躔纬，有临照之期，昼夜晦明，有升沦之数。或前生今世，宿有冤仇，或阳景阴关，犹逢债讼，或己身所犯，或先远殃流，无量无边，不可忆识。臣等擢质太阳，处身道运，得以尘秽，参奉洞真，三洞金书，九天玉笈，炼景胎元之妙，凝神抱一之规，凤气龙图，回年驻景，朝元复命，证圣超凡，历代所传，万年所宝，师资开悟，咸得窥临。地耳庸襟，值天章之宛奥；蜉蝣朝菌，识椿寿之延洪。餐味至音，踊跃忘倦。必谓九清三境，有朝拜之期，日阙星津，有超腾之望。而昏愚积习，识性易迷，沦溺罪河，漂沈秽海，耽染声利，留滞繁华，舍正徇邪，构造诸恶。或轻侮圣典，疑毁真灵。或窃盗神书，传授非道。或规逐财色，贪冒浮荣，外假清虚，内亏真正。或依托三宝，营己奉私，受人崇施，不修功德，侵欺常住，诬调神明。或诈识星文，干知凶吉，自作一法，隳背典常，日积月深，永不知觉。或内乖存注，外阙秉修，渎乱三宫，昏翳八景。赤子有沦胥之痛，丹田有蒙塞之悲。六气失和，百关或壅。是以愆能招祸，德可消灾，而怨道不慈，疑神不佑。舍本逐末，曾未忏除，渺渺生津，追望何及。至有崇修城阙，制创池隍，经行官任，卜宅相居，土木兴工，幽明触犯。或侵伤土府，或摧坏丘坟。或残毁神墟，暴害灵迹，穿凿福地，涸竭泉源，秽污江河，反违天地。或前生累世轮转受身，亿劫以来，莫知终始。或曾居尊位，无道无慈。或为人臣子，不忠不孝。或残害物命，以养己身。或故杀误伤，恣为罪犯。或因行讨伐，凭公挟私，玉石俱焚，曾无恻隐。贤愚齐陨，岂有矜嗟。致使蠢类无依，人鬼咸痛，以兹前过，流逮此身。或九祖七玄先亡眷属，幽冥负责，延累子孙。或坟垄不宁，魂神悲怨，因为注讼，亦致凶衰。况乾坤有刑德之神，天地有司察之吏，阴阳有绳非之目，曹僚有主过之官。善恶必书，纤毫不漏，一失寿域，永陷罪庭，万劫不还，良可悲念。又常情之内，暗惑者多见，为善者致灾，即谓修善无益。不知前世之余殃未尽，殃尽则福来。见为恶者安宁，即谓为恶无损，不知前世之余福未尽，福尽即祸随。遂得逞肆，胸襟纵横，任意沈於冥夜，众苦备婴。自非大道流光，永乖生路，伏闻玄经垂训，开首悔之门，一旬精修，则太清却其一刻。二时不懈，则上清录其善功。三年启叩，则玉清除其众罪。诸天悯世，万圣延恩。委曲诱其迷津，丁宁示其溺丧。跃龙鱼以绿图朱字，现龟马以玄检青文。出谢灾迁善之书，着度世修生之诀。证之则常乐，体之则成真。隆善贷之仁，弘无尽之祚，勤行克念，必果安全。皇帝仰缘河洛品文，玄元圣旨，归依稽首，忏罪希恩，普三界以虔祈，徧诸天而悔谢。华灯散景，遐象星关，香雾腾芬，伫通云路。敷真文宝忏，列璇极瑶枢，布款披心，冀回真鉴，上愿二仪宁晏，三景昭融，纬候循常，风雨时顺，宗祧先圣，社稷尊灵，承佑无涯，与天共永，玄黄分次，无乘凌孛蚀之灾，海岳封疆，无水旱兵蝗之变，三边澄静，兆庶欢康，贼子奸臣，悛心革面，夷蛮戎狄，航海梯山，帝寿延长，卜年悠久，圣贤佐理，忠孝推诚，武偃文兴，天清地静。臣弟子某官等，明诚上达，祈向感通，天锡休祥，神资桢贶，宿冤荡释，债讼和平，万恶云收，千灾冰泮。幽阴受福，玄祖生天，恒居道中，常与福会，不逢魔恶，不堕边夷，水火无侵，刀兵不害。常善救物，立功佐时，举世太平，咸归道化。心神朗慧，寿命延长，五帝四司、三官九府、天关地域，水陆冥曹、泰山酆都、九幽泉曲，落除罪简，着上生名，三业障消，十恶根净，死生受贶，幽显蒙恩。今故烧香，归身归神归命大道，伏地首悔一切罪尤。伏愿大罗虚皇、无极上圣、三尊三宝、道德至尊、三十九真，三十二帝、日月星宿、台斗真官，六甲五行，诸天诸地，一切尊圣、得道神仙，赐敕告幽明内外寮属，监天司过司命高真，察皇帝臣等改往之诚，奖皇帝臣等自新之志，无边之衅，并赐荡除。法箓吏兵，直符神佐，鉴领誊奏，立冀感通，如愿之辰，仰荷天尊弘慈之泽，副皇帝臣等归命之诚。谨启以闻。
　　次十大念
　　臣等
　　一念天地交泰，二念日月齐明，三念阴阳顺序，四念国土安宁，
　　五念帝王景祚，六念宰辅忠贞，七念万姓欢乐，八念九谷丰盈，
　　九念幽途离苦，十念大道兴行。
　　复炉第九
　　香官使者、侍直众真、五帝直符、诸天司察，臣等奉为皇帝烧香，朝谢事讫，上愿大罗三十二天天帝、直符百八十道君、直事三十九真使者、三元百二十曹职司，与今岁月日时将吏、七曜五行、上下中央四面土地里域真官正神，三界内外一切灵司，同记皇帝臣等自新之誓，谛纳请愿之诚，使嘉气荣光，照耀神州坛场之内，三元五帝，呈瑞宫阙斋静之中，龙马负图，龟鱼表贶朱锑再出，绿字重新。皇帝道德昭彰，玄功遐被，祚历延永，率土太平，臣及弟子等众罪蠲消，万善臻集，普天受福，幽显沾恩，九祖三师，克升真果，侍香侍灯玉童玉女，三界官属，应感神明，奏臣所启，径御大罗虚皇玉帝御前。
　　次学仙引出
　　次巡中灯，出地户，绕三光，巡天一周，至地户
　　次出户咒曰：
　　六方降真，九天垂佑，善神相亲，功德成就。毕，叩齿咽液各三十二徧。
　　次出还斋所。
　　太上洞神太元河图三元仰谢仪竟
　　
