真武灵应护世消灾灭罪宝忏
　　经名：真武灵应护世消灾灭罪宝忏。一卷。底本出处：《正统遭藏》洞神部威仪类。
　　真武灵应护世消灾灭罪宝忏
　　尔时，天尊告妙行真人曰：常念众生，处於三毒、十恶之世，被六天魔王、五府瘟曹不以尊卑，枉致伤害。或老或少，或男或女，未尽天年，遽违人世。故演伏魔经法，普救众生，及以符图神咒，付诸法学。乃勑北方真武神将，躬诣诸天，遍为巡察。凡遇邪气，及有妖星，逆次流躔，速须戮剪。又下人间，录善伐恶，辅正除邪，济拔人天，祛妖摄毒，救护一切，无有枉横。然下元末世浅薄，人心破坏，五情杂乱，更相疑惑，所为不实，惟用邪行，背真就伪，不义不仁，违天逆地，攻根伐株，不忠不孝，无爱无慈，欺罔万民，酷虐百姓，杀戮众生，残害物命，结诸罪衅，冤对无边。是致动见患难，或为劫贼之所伤命，或为恶鬼之所灭身，或被蚖蛇虎狼百虫毒螯之所加害。官司口舌，无故横生。系闭牢狱，鞭杖徒刑。或复家遭瘟疫，身染毒气，大小疾病，人口死亡，六亲断绝，财物耗散。诸如等苦，并是六天故气，北酆帝主、八部鬼帅、人间死将、五岳之神，遍行天下，乘其罪衅，致其毒气，以杀恶人。从年竟月，有遭不少，更相牵连，以致死亡。所在人民，无能免者，甚可痛伤。吾遣威神，分布世间，按行救度，人岂知之。今重告汝，真武大神将救护之法，不可思议，克感灵应。真人称言，大慈大悲，能为众生，愿垂开示。
　　天尊言，常以三元八节、甲子庚申、每月三七日下降之辰，此诸等日，不食辛献荤秽，制断六情，不生念想，即乃清净，烧香持斋，念道归命，北方四十九位灵应天尊。首谢己身，发露忏悔，消诸罪戾，免受厄难。水火刀兵，虎狼毒兽，邪精异爽，永不干犯。今辰运心，仰佩玄言，当须精心礼诸化身尊号，愿是功德，广救众生，普度一切。某甲生身在世，无量劫来，沉沦罪苦，未得解脱。今日伏为某事，礼此忏文，五体投地，一心发念。稽首真容，
　　敬礼尊号。
　　志心朝礼，壬癸至灵天尊。
　　志心朝礼，金阙化身天尊。
　　志心朝礼，日光瑞应天尊。
　　志心朝礼，太阴神化天尊。
　　志心朝礼，武曲昭灵天尊。
　　志心朝礼，虚危孕秀天尊。
　　志心朝礼，真相具足天尊。
　　志心朝礼，端严威力天尊。
　　志心朝礼，誓断妖魔天尊。
　　志心朝礼，辅助玉帝天尊。
　　志心朝礼，冲和净乐天尊。
　　志心朝礼，积功成圣天尊。
　　志心朝礼，神灵妙见天尊。
　　志心朝礼，慈惠助顺天尊。
　　志心朝礼，威容感应天尊。
　　志心朝礼，最圣妙行天尊。
　　志心朝礼，功高龙汉天尊。
　　志心朝礼，显灵上国天尊。
　　志心朝礼，威加九地天尊。
　　志心朝礼，德摧五岳天尊。
　　志心朝礼，不言善应天尊。
　　志心朝礼，神力无碍天尊。
　　志心朝礼，威镇六洞天尊。
　　志心朝礼，肃清寰宇天尊。
　　志心朝礼，协赞中兴天尊。
　　志心朝礼，化育黎兆天尊。
　　志心朝礼，蒇扬妙化天尊。
　　志心朝礼，常住护世天尊。
　　志心朝礼，化行六合天尊。
　　志心朝礼，恩沾万汇天尊。
　　志心朝礼，威权自在天尊。
　　志心朝礼，威显神力天尊。
　　志心朝礼，清宁国土天尊。
　　志心朝礼，降魔戒生天尊。
　　志心朝礼，代天演法天尊。
　　志心朝礼，延寿护身天尊。
　　志心朝礼，遣鬼灭祟天尊。
　　志心朝礼，法云流润天尊。
　　志心朝礼，普慈护国天尊。
　　志心朝礼，延福保神天尊。
　　志心朝礼，解冤济苦天尊。
　　志心朝礼，常念救物天尊。
　　志心朝礼，削除罪犯天尊。
　　志心朝礼，救生起死天尊。
　　志心朝礼，护魂慈救天尊。
　　志心朝礼，保家安国天尊。
　　志心朝礼，威德无量天尊。
　　志心朝礼，自然真极天尊。
　　志心朝礼，消灾降福天尊。
　　志心朝礼，玄天一切圣众。
　　臣某志心归神、归身归命，北方大道四十九位灵应天尊、一切圣众。原夫人身难得，遇正法以尤希；天道贵生，全本年而甚少。念六根之未悟，惟五福以常亏。凡居覆焘之中，尽出钧陶之下。或贫穷而多子，或富贵而绝儿。方当受用，而忽丧天年；未晓修行，而已终禄运。或兵戈而暴骨，或孕育以伤身，或邪鬼之欺诬，或上天之谴责。般般果报，种种因缘，但知逐利以贪名，岂顾欺天而罔地。不修戒行，殊乏阴功，临期嗟叹，以徒劳遇事告投而无诉。某切虑一生之内，三世以来，不孝不忠，行淫行盗，贪瞋业重，杀戮罪多，言语失真，痴顽染性，五逆在已，两舌谤人，恐地狱之相仍，虑天曹之具录。生死受拷，阴籍难除。仰凭上圣之恩庥，尽赦多生之罪障。次冀冤魂解散，人鬼分离，过去超生，见存获庆。九幽息对，天下和平。一切含灵，悉蒙救度，俱登道岸，证入无为。臣等志心稽首，礼谢无上虚皇正真三宝。
　　真武灵应护世消灾灭罪宝忏竟
　　
