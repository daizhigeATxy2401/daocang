正一指教斋清旦行道仪
　　经名：正一指教斋清旦行道仪。撰人不详，约出於南北朝。系早期天师道斋仪。一卷。底本出处：《正统道藏》洞神部威仪类。
　　正一指教斋清旦行道仪
　　先发炉
　　太上玄元五灵老君当召功曹使者，左右龙虎君，捧香使者，三炁正神急上关启三天太上玄元大道君，臣等正尔烧香清旦斋事，愿得八方正炁来入臣等身中，所启速达，径御至真无极道前。
　　次上香周回，还东向再拜。
　　次长跪叩齿二十四通出官。
　　谨出臣等身中五体真官功曹吏，出臣等身中治职君吏，建节监功大将军，前部效功，后部效杀，驿亭令，驿亭丞，四部监功谒者，及臣等所佩仙灵二官直使正一功曹。治病功曹，左右官使者，阴阳神决吏，科车赤符吏，刚风骑置驿马上章吏官，各二人出。出者严装显服，冠带垂缨。整其威仪，住立臣等前后左右，咸受臣口中辞语，分别关启泰清官属监斋君吏，天师所布下二十四治诸官君将吏，道上二玄三元四始甲子诸官君，七十二官三官考召，直日直符，五岳四渎，丘沼庙神，山林孟长，山川溪谷，及此间州县乡里，里域真官，注炁监察，考召土地之主，社里邑君，一时严装，与臣等身中功曹使者及飞龙驿吏，上启太上大道太上老君，太上丈人，四方众真，道德尊君，天师嗣师系师女师三师君门下典者君吏，泰清灵神，正一诸官君，臣等谬参法教，职在披述，爰值归告，辄为宣腾，谨有云云。
　　次读辞
　　辞言恳倒，谨具陈请，为依汉中旧典，建指教斋直，一日一夜，三时行道，日夜只诚，特赐玄泽，俯垂临照，请三天监斋仙官天兵骑乘，各依仪法，一合来下，行神布炁，辅卫道场，澄洁身心，祈愿感达，降福消祸，乞如所陈，功曹使者分别闻奏，以时上达，列启事竟，各还臣等身中，复於宫室，须召又到，一如故事。因伏地，三叩三咽，起再拜。
　　次便四方朝
　　若中亥，即於此先发炉，然后行四方朝。
　　太上玄元五灵老君当召功曹使者，左右龙虎君，捧香使者，三炁正神，急上关启三天太上玄元大道君，臣等正尔烧香，清旦斋事，愿得八方正炁来入臣等身中，所启速达，径御至真无极道前。
　　次法师还东面，西向长跪，上香周竟还。
　　次西向，各称治职，再拜，平坐，读：
　　谨关启天师嗣师系师女师三师君夫人门下典者君吏。
　　次北向
　　谨关启上皇太上北上大道君。
　　次东向
　　谨关启太清玄元上三天无极大道太上老君，太上丈人，天帝君天帝丈人，九老仙都君，九炁丈人等，百千万重道炁千二百官君太清玉陛下。
　　次南向
　　谨关启南上大道君司命众官三天万福君，臣等宿世因果，禀承正教，运逢侥幸，叨擢冥津，业愧清虚，行惭忍辱，恒愿立功补过，延福拔咎消遣，累欲增长胜缘，拯接忧危，祈济苦难，今谨有斋忱用伸宣读。
　　读辞
　　具如翰墨所陈，宜可腾奏，辄相携率，为施主某乙建立天师指教斋，直一日一夜，三时行道，愿以是功德为斋主家七世父母先过后亡，一切神爽，消释殃对，和解基罚，拔长夜魂，赎永劫罪，断地狱绿，结天堂业故，归身大道，归神大道，归命大道。
　　第一上香愿，以是功德上延七世父母过去神识，当令免离灾厄苦难，咸得解脱烦恼恶根，受炼朱陵，轮化南极，永出三涂长远，五道不更，六趣不涉，八门泽被，后徒福流见，在今故烧香自归依师君，升入无形，和与道合真。
　　第二上香愿，以是功德奉为帝主国王君臣吏民保镇皇基兴隆，计稷安邦，利壤延福享祚，故归身大道，归神大道，归命大道，持是功德，上延帝主国王君臣吏民，当令兔离灾厄苦难，咸得解脱烦恼恶根，使寿永乾坤，年逾桩岳，国治民安，功成道泰，上慈下孝，君礼臣忠，六合宁静，九有清平，今故烧香自归依师君，升入无形，和与道合真。
　　第三上香愿，以是功德为供主自身及家门眷属尊卑，善庆救灾度厄，保命延年，灭祸消凶，除殃却患，祈恩请福，拔罪解愆，并及同炁左右众官治所领民，天下吏民等，普同福庆，褊受洪润，故归身大道，归神大道，归命大道，持是功德归某等身及家门眷属尊卑大小同炁左右众官治所领民，天下吏民，当令免离灾厄苦难，咸得解脱烦恼恶根五刑六害，一切消弭，千殃万患并皆回伏，四关九窍，吐故纳新，三一五神镇卫宫府，心开意朗，耳目聪明，所向所欲必获从果，所营所作万事谐克，求道降真，求财得宝，南昌领籍司命记名，长存久视，德合天地，畜牧之属，螳飞蠢动，已生未生，咸蒙成就，今故烧香自归依师君，升入无形，和与道合真。再拜
　　次诵咏三首
　　争意结五内，摄情修斋直，先人获其庆，子孙得其福，身固殊金刚，寿命无终极，心如瑠璃珠，光明照身外，是谓无上道，众道中之最，皆从斋直生，捻香之所得，是为大道座，贤者各努力。
　　捻香上虚无，精诚感一切，一心无二意，愿念随烟寻，香烟升太清，愿念寻烟至，烟御大道前，太上称为快，旋行各三周，功德因族迈，三官除罪契，左神着生录，仙都定玉历，记名着左契，天老刻玉箓，冥德於金匮。
　　斋戒摄情念，烧香向空无，旋行奏至诚，从道求所知，愿除亿会罪，赦贯代兆躯，基考一切解，福德当归流，明内受吉庆，后世悉皆知，是皆烧香得，知此由天师，不胜情喜跃，礼拜天师君。
　　正一指教斋清旦行道仪竟
　　
