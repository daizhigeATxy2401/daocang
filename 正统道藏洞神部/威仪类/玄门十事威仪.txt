玄门十事威仪
　　经名：玄门十事威仪。一卷。底本出处：《正统道藏》洞神部威仪类。
　　玄门十事威仪
　　尔时，太上老君告无想真人等众法服科戒已，又说威仪十事，未与子宣，今授此言，最为切要。如人欲行，非足不步；欲进妙道，非门不入。十事科戒，为道之门。入吾门者，欲与仙齐，隔离外俗。凡夫之人，若持十事者，名为不凡。夫生死因缘，罪恶轮转，毁辱法身，轻慢法服，进道无序，善业不生，人我自恣，无惭愧之心，九幽大罪，日夜增长，行住坐卧，出入有法。如是凡夫，众生不异，真仙大圣，不喜见闻，天魔神鬼，皆所恶嫉，人王君长，不生恭敬，十方男女，无不轻薄，自无功德，长他恶根，两头营罪，苦报何极。吾见此辈，痛哉寒心。今故殷勤，重告於子，宜遵奉行，晓示来学，提携指掌，必令调熟，十事成就，诸天鉴观，十方人天，天魔神鬼，悉皆畏敬，咸生善意，无敢违犯，增长福田，善果普生，功德无量。能如是者，是我弟子，堪传妙法，道宜速近。不如是者，魔鬼眷属，日夕亲近，不得远离。无想等闻，是妙旨稽首，心惊惭愧，悲喜交集，涕泪俱下，愿闻十事威仪，弥劫奉行。太上曰：
　　一者执坛，二者礼谒，
　　三者出入，四者坐起，
　　五者执瓶，六者洗漱，
　　七者巾器，八者斋食，
　　九者请法，十者护持。
　　此之十事，是吾教门中事也，当付汝等，习而行之，劝教男女，升入仙品。无想稽首，扣头着地，长跪信受。
　　执坐坛品第一
　　夫坐坛者，隔凡去秽，护净自持，擅道德之不草，慕天真之高迹。
　　第一，起坐出入，常不离身。若因事暂放，不得辄安杂秽之所，先以具拂拭其所，或以净物盛之。第二，每将行用，或挂膊上，或搭左手，以缘口向外。第三，每欲作拜礼，先将右手提角悬起，便将左手以三指挟极，两头平放，下面着地。第四，先举左足心，安第二棱上立，次举右足，向上半跪而铺，务在平正。第五，拱手起退，右足归第二棱上，立平稳乃礼，三拜讫。第六，便起仰右手，就角二指取收，勿令触他，或取中棱亦得。第七，着鞋履讫，便过入左手，侧身而折，勿近人面。第八，折讫，挂於左手，以道衣霞帔覆之，向前起居。
　　礼谒品第二
　　夫礼谒者：一名屈己，二名敬己，三名敬他。心敬难识，形屈可见，故须形礼殷勤，以表内心珍重。屈己致敬，为有所求事，有一十二种：一惭愧，二悔谢，三求法，四除傲慢，五尊德，六慰贺，七灭罪，八惩戒，九报恩，十物奉，十一现世人欢喜，十二未来天下恭敬。
　　第一，礼谒安详得所，容止可观。第二，秉简当心，端身平立。第三；五体投地，前后平齐。第四，见尊像经法，或值礼忏法事，必须作礼。第五，见尊师名德，必须作礼。第六，见受业师作礼。第七，见胜己善友作礼。第八，见四海同学作礼。第九，事师辞去，及归室宿，已上皆先作礼，言限来日，珍重而去，到家亦须作礼，然后起居问评安否。第十，辞出外境及归，或经月，或经年，且须先礼三拜，然后长跪伏地，重感拜讫，乃通寒温起居，此为事师之礼。第十一，或师主隔绝他州别县，相去稀疏，久经岁月，皆须作礼长跪，言其情状，伏地悲感，再拜起居。若彼此会，有吉凶言及，皆须称贺，吊慰再拜。第十二，吉凶庆吊则悲。礼毕，然后重悲。待长者语毕，又须作礼。若自受庆吊亦然。第十三，若得长者善言教示，或责辱训罚，皆须作礼，言谢低声，以酬德教。第十四，凡受礼拜，皆须擎拳，拱手辞谢，推高托尊。第十五，凡礼拜师，皆须待坐。合拜，须坐而受。若师自外远还，送至方丈，待师坐定，然后作礼，不得於门下、廊下，忽忽即事。第十六，凡在殿堂，对圣像，及师长大德，皆不得受人礼拜。若他人不知，忽然作礼，须言其事止之。忽於殿堂见年尊有德者，亦须言其事，云未敢就便作礼。
　　出入品第三
　　第一，凡行住，有难处、置疑处，皆须要伴，不得独行，以自明白故。第二，远近出入，皆须辞徒弟众，或同院窗。无人，须向童行说去甚处，某时即归。第三，若往男女非类之处，或因吉凶斋会，暂时停止，解脱出入，群徒共住一处，不得独因亲故，港隐幽僻之处，来须逐伴，去则随众。第四，若非急难事，有所需求，不须频频出入，数令人见，自致轻薄。第五，出入若逢官长，预须隐避，勿令露现。苟无隐处，宜向僻处，或人影树影中立，仍须敛容恭敬。第六，出入忽逢尊贵车马辈舆，并须避道，低身偎形。第七，若无急事，不须冒涉风雨泥涂，隆寒大热，披褐狼籍，人所恶见。第八，出入城邑聚落、人物之处，行立须是敛容正色，不得高声大笑。若有咨问，皆须以礼言对，非急事，不语为上。第九，凡出入遇恶人、愚人、童稚，邪言秽语，相轻调讳，犹若不闻，勿变颜色。第十，出入不计远近，皆须坐坛相随，仍用手巾瓶等，与住时相似，并适其宜。第十一，若值杂状，或施主家事须寝宿，即觅水洒床席，以巾拭之，名曰静床，用之无触。第十二，出入城市、村曲，见人行非礼不轨之事，或闻不善调谑之词，即低头直过，慎勿顾之。第十三，女冠出入，无论远近，疑与不疑，必须逐伴相随，以避嫌疑。第十四，凡经像及大人门户出入，勿向中门，必从边小门侧身进退。
　　坐起品第四
　　第一，凡起坐法，有尊有卑。若无上下禀承，此与异类无别。第二，法会之所，男官一人向前三礼，长跪拱手云：已下法小师某甲请坐。第三，女冠二人，亦如前请坐。若有像处，大师念礼经像，童子亦然，善男安置得所。第四，凡对经像、长者行处，须整敛容貌，不得倨傲放诞，言辞非法。第五，凡对经像、长者，不得背经法尊像、大人师长。第六，侍从尊师，及长者所在，皆须正立，不得倚托床壁，及诸等物。第七，侍从师长，但须整肃，非顾问勿语。第八，凡侍从师长所在，且须立地。待命与坐，再三指挥，然后稽首致谢而坐。第九，凡侍从师长之所，人或更尊於师长，即从前人所命，仍须谢於前人而坐。第十，凡斋堂，讲习经典、礼忏法事之所，坐起须依法位，不得越坐，一如科戒定式所排。第十一，凡法堂宣经之后、忽若后来，须方便随处而坐。纵恃尊德？亦须随便，不得向前，起动喧挠。第十二，凡一坐而后，若非急事，不得数有起动，出入乱人。第十三，凡所在之处，行住坐卧，不得与非类之人混同一处。第十四，凡师长尊上、及他人，看读书疏委曲，不干己事者，不得向前窥视、同为无识。
　　执瓶品第五
　　第一，男不得将石榴瓶。第二，女不得将槟榔瓶。第三，须频换水磨洗，常令光净，不令尘垢秽污。第四，瓶不得宿水在内。第五，夏月每日易之，一日不易，名为秽水。第六，冬月许两日一易。第七，瓦瓶可三日一易，不得安置秽处，切宜忌之。第八，凡大小便处，须别用瓶。先净於前后，净於前后，然后以砖石磨手，仍以灰皂角净之。如违，不得朝真，升殿礼师，亦不得受人礼拜，及随大众。第九，凡瓶用了，须要置稳处，勿令触倒，於此大忌。第十，凡瓶，有人欲看，并童稚提擎，勿使秽手触把，须令洁净。第十一，护瓶内外，甚於余物，与经像洁净一般。
　　洗漱品第六
　　第一，凡洗漱，有四种：一平旦漱，二读书漱，三食后漱，四卧起漱。第二，凡漱口，并须三过。第三，若食后，须用杨柳枝汤水，一能洗秽，二除齿风。若无柳枝，即用诤灰。第四，凡初用杨柳，咒曰：太阳和气，开春发柳。折取一枝，能净身口。学道修真，愿度三有。急急如律令。第五，凡用灰，咒曰：洗灰除垢，用灰为首。秽去真来，净心净口。成道度人，天长地久。急急如律令。第六，漱盥，皆偏侧，并背人，不得当人为之。第七，凡用水，不得以手触盆中水，当以木杓於盆中取，又不得着杓於盆中触。第八，既有犯触，当须自首忏悔，仍自役力，换水置中，即不结罪。第九，漱口洗面，不得漱缩作声，鼻口泡出，又不得扣打水器惊众。第十，凡用水，不得狼籍括踏。第十一，口中秽水，不得噀喷於众人前，及浄地上。第十二，凡用物，不独在水，诸件等物，皆须俭约而已，不得等闲费用。
　　巾器品第七
　　第一，巾器者，受用斋食。第二，斋食，献施圣凡，最为重事。第三，衣宜净，床宜端洁，故先铺坐坛，而后坐。第四，巾器宜诤，故先洗手，而后执器。第五，先行浄水，然后开器受食。贤智以食为天，凡夫以食为命，故为最重。第六，凡巾、器二物，其用一也。若但安闲，必同一处也。第七，巾、器二事，护净如一，但除斋食，不得别用。第八，凡斋器，别立龛架安置，不得与诸器杂安，古人号之日斋器。第九，斋器有五事之体，法有五行之用，受五味之食，铜漆制之，随力而办。第十，凡斋巾二首，厚密布为之，长四尺，编褫缝之，桓令洁白。
　　斋食品第八
　　第一，凡斋时，先立一人为监堂，亦名监斋。斋者，齐也，专知钟磬节奏，检校得失，所以名监斋法师。第二，凡登斋就食，必须洁诤衣冠。第三，先须诤手执器，上堂安置於左，以巾盛之。第四，凡礼忏，随众多少，一时平坐，脱履坐底，勿碍祇供人。第五．’先须行净水、勿令器冲撞着人。第六，受水讫，先取巾，把中央角向前，垂将七寸铺之，次安斋器了，又铺第二巾於膝上，并须仰手铺之。第七，出斋器，从一至五，次第出之，不得越乱。第八，监堂一人，於堂上磬子处正立，呜磬一下，奉为当今皇帝祝延圣寿，或应十方施主，祈禳荐拔，随事举扬诸施等事，保护答报。次师一人，即令祝愿，其文出在七真科中。第九，施粥，咒曰：今晨香粥，上献三尊。利益家国，饶益施主。六道含灵，普同饱满。第十，施食，咒曰：一切福田中，施食最为先。见存受快乐，过去得生天。当来居净土，衣食常自然。是故今供养，普献於诸天。第十一，凡咒讫，次行食。监斋须先约语行食人，必须教其食名，分明高唱，料量多少，务在均平。第十二，行食讫，监斋呜磬一下云：等供养斋官，须一时稽首，相顾恭敬，然后方可就食。第十三，凡受食三遍，自料取足，勿令余剩狼籍，人所恶见，不生敬信。第十四，凡闻唱食名，须把器就手而受。第十五，不要者，指点令去，嫌多即退手，嫌少即进手，不得言喧。第十六，凡斋，上下相顾、望食迟者，稍须急食。食急者，即须迟食，务令齐整。第十七，凡斋食时，监斋须都看之，若过半食，尽可再行。第十八，不得纵其本性，令迟者嫌。第十九，凡食须细，口急意徐，勿令啜呷作声，触击匙筋，负慈悲罪。第二十，凡斋坐食之后，除非军机、急速、水火、盗贼、死亡之事，不得辄有言语，喧括斋
　　堂。第二十一，其斋，须有教示处分，必须自手指挥，唯在低声。第二十二，凡斋讫，有余果食等物，收取与诸在下、及乞病人等，不得随器将去。第二十三，食讫，先折膝上下巾，次收斋器，自第五至第一，皆安巾上。第二十四，凡食讫，当行净水洗器，收水讫，呜磬，唱布施祝愿讫，唱余回施祝愿，其文具载七真科戒中。第二十五，若非别缘贴会，则不用祝文。第二十六，祝曰：修斋已毕，尚恐功德未圆，更舍净财回施三宝，施者获福，功德圆满。第二十七，施食，祝曰：三宝法食，供养已周，转施童役之人，当愿童稚，同沾斋功，无诸障碍。第二十八，呜磬唱食讫，普诵法食已毕，普被福田，十方解脱，三界安闲。第二十九，凡在斋中，忽有犯戒者，监斋须告白，随令犯者礼拜。第三十，又鸣磬，唱劝善偈祝曰：我众等闻是法已，身心清静，如瑠璃瓶，欢喜顶戴，稽首敬礼无上三尊。第三十一，须唱三礼。若有别缘，唱三愿，更不具载。第三十二，斋事总毕，鸣磬，唱随意，并须稽首恭敬，持器而去。第三十三，先后下起，行列而行，各归房院，不得群集喧话，挠乱清众。
　　请法品第九
　　夫法者，名之为宝，人能敬受，实为妙也。一则利己，传法教人；二能益他，同登妙果。传法之功，进入仙阶，故曰：请法必在珍重虔诚。
　　第一，请法师有二种：一者请法师，演法讲经，传科传戒；二者权时请授，决其所疑，并须礼拜，殷勤珍重，虔诚稽首。第二，讲经演法，须量大小远近，预前陈疏其书，皆须好纸真楷，如法净洁，不得造次粗弱，言语轻怠。第三，凡授疏者，若小事，先须礼，三拜讫，须执疏长跪，陈其意旨，即拱手而授疏於前人。受疏讫，即礼三拜，言谢而退。第四，凡大段事授疏，以执疏作礼，或七拜、至九拜，然后长跪，面陈其事讫，又三拜。拜讫，长跪授疏。授疏竟，即礼拜长跪言谢云：小人蒙赐慈悲，不胜多幸。第五，若前人未受疏，唯知礼拜，不限徧数，以许为度。如复未许，即须宜且退，更待后时，再三稽首而授。《定志经》云：血出数斛，心亦莫止，自非志心，扣幽灵囿，肘皈师门，顿首德宇，终不造受也。第六，凡权请决疑，先须三礼，长跪拱手，陈所疑事，更三礼解说，竟起拱手言谢云：小子愚昧，伏蒙法师不弃凡愚，解说真理，不胜喜跃。三礼而退。第七，或灼然年高德重，来授疏请斋，或解说经义经题、讲论其理等，宜平旦坐受，拜疏讫，言告谢云：小子愚懵，不闻解说，伏蒙见命，不胜悚惕。仍三礼答之，敬其德也。第八，若是师长，曾经受法业者，或有授疏命及者，待礼三拜，即伏地而受，乃长跪，即两手横捧於顶，良久乃放案上。三礼长跪谢云：死罪小子，忽奉严命，不胜惶悚。又云：不敢三礼而退。第九，凡言，不敢有二种义，受不敢辞，辞则不敢受。
　　护持品第十
　　夫护持者，凡有七种：一护法服，二护法，三护经，四护师，五护身，六护十方施主，七护一切众生。
　　第一，凡经像，一种无别，且如奉道。科云：凡经像所在，皆须护净，竹架围隔。暂离，即须净巾盖之。凡有看读，开展不得过三行，有事即随手卷之。卷轴未终，不得暂停。如急事，此卷不了，然后从首，再行宣忏。第二，不得令不净人，并不净身口秽气触动。第三，拟执经像，须净手意，不得把他物。应上将，或推却诸物，凭傍人为之。忽若无人，自须小小推拨，即洗手经床，上下亦然。若把他物，即须重洗手。第四，经像不得同房，若黑漆等函着经像者，又在橱内，得权居卧息，若素函及蕴，虽在橱内，亦为不可。第五，若在大堂之内，宿集之所，经日积夜，或倦於法事，疲怠之极，止可暂时歇息，仍须屈伏侧身，不得顿尔肆布脚手，鼻口哮齁。若有傍人，须语之。若闻不语，与慢法同罪。第六，凡在四众，坐起行立，不得招外人共语，多有言笑。第七，凡勤学，不如择师。师若德薄，慎勿投刺。既能修学，必在明师，似得於宝，即尽力奉承，极至道成，不相离舍。第八，师若错有过误，慎勿谤论，宜隐然方便，言拜咨陈再三已，依奉道科。若别人言及其师善恶，须分解。力所不及，拂起而去，是名护师之相也。第九，凡师床案、几杖、衣服、朱墨，一事已上，皆须护持，不得触污。第十，凡在众会，忽有违犯经科，为众所弹，事应合罚，即须踊跃欢喜，愧耻言笑，美乐受之，此名为能人，灭无量罪。此人学道，速成无上善果，是名大护持。第十一，凡护持十方施主，或相识、不相识者，上下男女、大小贵贱、内外远近，凡见皆敬奉。居止来去、安置坐起、校诸驱使、苦乐饥饱、恶好逆顺、有无健病、恭敬慰喻、赏罚辱责，皆须得所，务在均平。第十二，凡含灵蠢动，有命之物堕水落火，但是危命之处，是力所及，皆须救护，使得安宁。第十三，凡行住出入，宿息过逢，州县名利，亲疏男女，戏弄邪言，预是众生所疑，更不须行，是名护持一切众生善果。第十四，若有再三违犯、乱挠清众、弹紏不伏、拒谏饰非者，须告白众人，退出斋次，具如斋戒威仪论。第十五，道衣法服，凡脱着，切须折打整齐，或安袱帕，或安静处。稽首毕，方可脱着。第十六，若是於法请事，往往傲戾好斗争者，则须上下举告凶吉等事，勿与往还，名曰幽殡，莫令随众。第十七，凡受食受财，皆让少取，为俭唯省，勿令众生有嫌疑薄贱，损命损德，深得护持。
　　太上曰：威仪说十事，及诸律名，总系一百四十余条。若能习而诵之，勤而行之，已具前十事，及诸科令，总名护身，己所不犯。又复教人此之善果，计不能尽，众圣欢仰，诸天惭愧。若此之人，见世获十种福德恭敬。且如《升玄经》云：亦如法服科说，如是之人，名曰大顺真士，不出一生，入次圣品。若复有人，无心奉道，倚傍法门，窥求利润，污道法服，辱道法流，及构恶徒，嫉他行善，自违科戒，劝人莫修，不奉师训，闻教愈甚，不生惭愧，不生恩念，如是等人，名曰罪逆恶兽，近入人道，未得人心，乍入人伦，污闻圣法，所为趣向，尚似阴囚畜兽，脱离众生，犹未觉悟，忆彼类习，欲还本身，深所痛哉，甚可悲悯。若人见在，失十种功德，失十种恭敬，得十种轻贱，离十种圣贤，五苦八难，备具形体，才灭此生，当入长夜，九幽地狱，一切苦痛，悉皆备受，轮转三恶，无解脱时。无想真人等闻太上说此要言，悉皆垂泪，欢喜踊跃，稽首礼谢，信受奉行。
　　玄门十事威仪竟
　　
