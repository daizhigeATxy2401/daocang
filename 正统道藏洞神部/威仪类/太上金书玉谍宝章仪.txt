太上金书玉牒宝章仪
　　经名：太上金书玉牒宝章仪。撰人不详，约出於南北朝或隋唐。系早期天师道出官上章仪。一卷。底本出处；《正统道藏》洞神部威仪类。
　　太上金书玉牒宝章仪
　　谢过祈安章
　　谨出臣某身中五体真官功曹吏，出上仙上灵直使功曹吏官各二人，出正一功曹官各二人，出左官使者官各二人，出右官使者官各二人，出阳神决吏官各二人，出阴神决吏官各二人，出科车赤符吏，刚风骑置驿马上章吏官各二人，出出者严装显服，冠带垂缨，卤簿齐执玉版，住立臣前，衔受臣口中辞语，分别关启，此间土地里域，真官风气注气，社稷邑主道上二玄，三元四始，甲子诸官，七十二官君，四面方位，三元考召君等，上启太上老君，太上丈人，天师女师嗣师系师三师君门下五气君等，臣以顽塞聋瞽，视听不聪，谬为玄真，所见摽拔，授署之日，约当辅助天师，宣扬正化，救治百姓，料理人鬼，凡有告请，不容遏塞，今有弟子某频岁已来，家中迍坎，梦想凶恶，群乌众鹊，绕宅喧啾，怪乌异禽，频来嘲噪，合家惶怖若履冰危，无方披诉，即日整虑澄心，诣臣求乞章表，臣按师法，为录奏某章一通，露在案上，功曹使者对共平省，必令投达，伏听披文。
　　次祝水度章，弟子跪捧进师，师披进读，几称名即礼拜，勿令香姻中断。
　　臣谨重勑五体真官，功曹将吏，但某积殃累迭，过在弥天，奏拜章文，恐不御达，今重请虚无直符三十六人，虚无直事三十六人，泰清直符三十六人，泰清直事三十六人，今岁直符三十六人，今岁直事三十六人，今月直符三十六人，今月直事三十六人，今日直符三十六人，今日直事三十六人，今时直符三十六人，今时直事三十六人，功曹二十人，主簿四人，干佐一十二人，传书送封吏十二人，金光童子吏十二人，并臣身中五体真官功曹使者，臣谨为某拜奏，上某章一通，露在案上，乞使上达圣司玉皇帝前，三师门下，但臣顽陋，胚躯不赓大训，书字拙弱，行列不端，文字谬误，颠倒错乱，不合仪式者，事在阴阳二官，阴阳次吏，四部案章，从事录章书吏，传言书佐习事小吏，随此章文进对，回左归右，必使正定上达天府，若有下官故炁，六天鬼贼道路遏绝，邀截章文，不即上达者，仰付天曹赤梁北狱，依法治罪，令臣章书，以时上诣
　　太上御前左君历关右吏，次启诸君历递，乞事事投达，令臣所击者破，所治者差，所收者得，所化者信，功曹受事寻文，分别晷刻勿停，以明天宪，臣拜奏事讫，向出仙官功曹将吏悉还，臣身中从众妙门而入，在左归左，在右归右，功曹使者主领检押，还复本位，须臣后召，复出，一如故事。
　　叩齿咽液三遍，微祝曰：
　　功曹使者各归金堂玉室之中，须召复出，一如故事，臣某顿首再拜。
　　言功都章
　　谨出臣某身中五体真官功曹吏，出臣所佩上仙上灵官消灾散祸解厄君吏，各十二人出，三天天灵左部腾章功曹官各二人出，三天天灵右部腾章功曹官各二人出，三天天灵都部腾章功曹官各二人出，阳天决吏二人出，地仙决吏二人出，圣典决吏二人出，登元决吏二人出，腾车决吏二人出，起尸决吏二人出，太医决吏二人出，上选决吏二人出，中选决吏二人出，左官使者二人出，右官使者一、一人出，科车赤符吏二人出，刚风骑置驿马上章吏各二人出。出者严装显服，冠带垂缨，卤簿住立臣前后左右，衔受臣言，分别关启，操臣单章，上诣
　　圣司，关启此问某处土地里域，真官注气，监察考召，甲子诸官，男官女官，男职女职二十四职，左右都候君，中官谒者，羌胡氏夷诸官君，上启
　　太上老君，太上丈人，天师女师嗣师系师三师君门下，五气君等君将吏兵，各有所典，右官历启，实记言功，正月七日，七月七日，言生定录，十月五日，都章言功，又有男官某等，奉情真诚，以先对令条牒臣民户数，所属州县乡里，名籍户口年纪，始上关籍，又臣谨以酒果醪噀，俗中供具，陈荐丹恳，并上纸刺，呈启奏事，言功赏贺，乞上官主者，监厨直事，监察主司书佐习事，一合来下降，履醮所主事施行，勿令错互，仙官书佐，在臣左右，谨披章文。
　　次祝水度章，弟子捧跪进於师，师接进读，勿令香姻中断。
　　谨重勑五体真官，三师道主诸君丈人，天师女师嗣师系师，三师君等门下，五炁君，即日座中饮食劳赏事讫，匹帛铜钱，聊充酬献，监厨受事讫，各还天曹臣身中，功曹使者将吏兵士，在左还左，在右还右，缠身绕体，经纬百脉，恩惟
　　上官典者，原臣身中积行所犯千罪万过，一乞赦贷，不见谪罚，所出仙官天灵，真吏君将吏，兵书佐习事等，随事主察当局主职，削罪原愆，改注死籍，刊名玉历，长生簿中，所保者全，所腾者达，所请者下，护身将军，护法灵童，随逐匡扈，随事通览，宣告事讫，各还臣身中，从众妙门而入，复於宫室，须召又到，复出奉行，臣某稽首再拜。
　　保护婴儿章
　　谨出臣身中五体真官，功曹吏官各二人出，上仙上灵二官功曹官各二人出，上仙上灵上部功曹腾章吏官各二人出，上仙上灵中部功曹腾章吏官各二人出，上仙上灵下部功曹腾章吏官各二人出，左右官使者，阴阳神央吏，科车赤符吏各二人出，刚风骑置驿马上章吏各二人出，五体真官功曹吏各二人出，上明婴儿解厄使者二人出，上真婴儿度厄使者二人出，上生丞中清沅使者二人出，上生河中生算使者二人出，中真三元度厄使者二人出，中真三官临河使者二人出，中真生官临江使者二人出，中真三官生命使者二人出，下府水官道德使者二人出，中元通候江影使者二人出，下明水中诉请使者二人出，下生清沅拔命使者二人出，上元天官赦罪使者二人出，中元地官原考使者二人出，下元水官原愆使者二人出，三官淮济生算使者二人出。出者严装显服，冠带垂缨，整其威仪，罗列上下扶助，奏请移告水官门下，三湍五湖，淮济曹府江海之中，申诉天曹真尊道主，今为某息儿某，受生已来灾厄不息，又恐六天纵逸鬼魔，克伤三官，不拘三凶窃逼，枉遭外殃内鬼，及石下犬子乳母，猫鼠兵猎气鬼频为祟害，无方投措，合家一意罄虑，洗心归命
　　三尊道主，太上老君，正一真人，河上老子，湖中玉女灵仙，监察一切，灵官度厄，尊神执符，把籍使者，诣臣申表，披雪殃原，臣按先师科法，谨为录章申奏，露在案上，上请天官将吏，兵士营卫扶从，逐时传达，在臣左右，行立所在，听臣省阅章文。
　　次祝水度章，弟子跪捧上师，师接进读，勿令炉中烟绝，称名再拜。
　　谨重勑真官直使，左右书佐，习事小吏，直符直事、日宫月宫星宫，主察三河四海，八极五湖，河中玉女，受事仙官，臣谨为某家拜奏婴儿保护大章一通，封置事讫，恐日恶时凶，所启不达，谬悮颠倒，言句差错，乞仙官直使，十二书佐，主为修治长毫利笔，逐行调治，龙剑书刀，寻文割截剩者，为割错字为易，勿令漏没，及时径达
　　太上御前，以明效信，但恐某宿业深厚，妨及男女，或宿绿恶业，害及家门，逮及殃锺，延没非浅，章书漏落，不即上达，重请虚无直符三十六人，虚无直事三十六人，泰清直符三十六人，泰清直事三十六人，今岁直符三十六人，今岁直事三十六人，今月直符三十六人，今月直事三十六人，今日直符三十六人，今日直事三十六人，今时直符三十六人，今时直事三十六人，围绕章行，必令投达，奏章事讫，臣身中功曹使者君将吏兵，悉还臣身中金堂玉室之中，在左还左，在右还右，在前还前，在后还后，从众妙门而入，缠身绕体，弥纶天地，匝绕四肢，经纬百脉，须召复出，随事奉行，一如故事，臣某顿首顿首再拜。
　　斩恶破鬼章
　　谨出臣某身中五体真官功曹吏，出无上三天清微天禹余天大赤天，无上九天赤阳三五功曹，上皇真人十二高车元神，赤气赤车使者，玄元始气使者，阴阳真气使者，黄书契令覆盖君将吏兵，阴阳生气君，度道消灾散祸解厄君吏，上天变惑中化神君兵吏，中胎真人，赤松君将中胎真官，赤车兵吏各十二人，出臣身中上仙上灵二官直使功曹官各二人，出秦氏二官三部功曹官各二人，出正一功曹故录吏官各二人，出上部功曹收恶录恶吏官各二人，出中部功曹收恶录恶吏官各二人，出下部功曹收害录害吏官各二人，出促气功曹收害录逆吏官各二人，出上部使者收恶逆外□收魂录魄吏官各二人，出中部使者收魂录魄吏官各二人，出下部使者的头反缚吏官各二人，出绞手截头吏官各二人，出赤车使者监杀露，出都市吏官各二人，出高车使者官各二人，出髡头截耳吏官各二人，出监杀外□使者宫各二人，出监杀搦案吏官各二人，出监杀长刀截头吏官各二人，出刚风骑置执法收逆斩杀吏官各二人，出功曹使者严装冠带垂缨，卤簿衔，受臣言分别关奏，谨有某词言款到，求乞收捕外□某鬼等，前后累来干犯，臣谨依天师真科，好生恶杀，赏善罚恶，宣扬法化，为肉人告诉情恳，臣辄按师法，露出明星之下，拜上赤章一通，牒奏外□某鬼等，乞此问某处土地真官注气监察真官里域邑主所请天官将吏兵士，同心并力收捕恶逆之鬼，钩肝押耳，抽肠拔肺，将向都市，拔舌钳咽左右走使擒捕吏，倚住左右悬头髡截斩首吏等，倚立臣前后，受臣驱使，听臣宣读章文。
　　次祝水度章，弟子跪捧上师，师接进读，上香勿令烟绝。
　　臣谨重勑五体真官功曹将士书佐小吏，天师女师嗣师系师三师门下五气君等，臣谨为某拜上消灾解害，斩馘恶逆，收□破鬼章一通，上诣
　　圣司三天门下，主遣臣身中五体真官三五小吏，十二书佐功曹使者，头戴通天之冠，夜光之璧，齐着五色之绶，齐执玉版，严装事讫，磨砚点笔，及时来下，主为某家注定章文，上诣天曹收捕妖□，若有下官故气鬼贼贼道路，遏绝臣章，不使上达者，谨重请今时直符直事三十六人，今日直符直事三十六人，今月直符直事三十六人，今岁直符直事三十六人，四时直符直事各三十六人，阴阳直符阴阳直事各三十六人，星宿直符星宿直事各三十六人，五帝直符五帝直事各三十六人，六甲直符六甲直事各三十六人，三五直符三五直事各三十六人，天一直符天一直事各三十六人，太虚直符太虚直事各三十六人，太玄直符太玄直事各三十六人，太始直符太始直事各三十六人，泰清直符泰清直事各三十六人，功曹二人，主簿四人，干佐十二人，小吏十二人，金光童子十二人，五宫六人，云中扶章督邮吏二人，从事二人，案章二人，赍章二人，左社右稷，扶护臣章，上诰
　　太上无极大道太上老君，诸君丈人，新出老君，泰清玄元，无上三天，无上大道，无上天尊，太上丈人，玉皇案上付省章玉女通达诣上，若有谬误脱漏，文字不端，言句倒错，不知次第者，委功曹使者案章四部从事传言书，佐习事小吏龙头书刀长者，为剔短者为益，剩者为除，随时上达功曹使者，衔毫利笔，即为正定，勿令上官典者有所谴却，若有下宫故气遮遏断截者，仰收付天一北狱之中，依法治罪，以明天宪，闭口衔气，径上
　　太上御前，慎勿稽停，左君历关，右吏次启，诸君历递，分别次第，必使投达所请者至，所召者到，所押者伏，所消者灭，伏待告报上章事讫，所出身中三五功曹君将吏兵，从众妙门而入，案其次第，直使功曹差次检录，在左归左，在右归右，缠身绕体，经纬百脉，须召又到，复出奉行，一如故事，臣某顿首再拜。
　　科要
　　饼果五十盘，鹿脯二觔，鱼脯一觔，清酒一斗，真香三两，镇彩五段，钱一千二百文，镇信绢一疋，弓一张，箭五只，命米一斗二升，银环一双，线五色二十四尺，刀一口。
　　於江岸作坛，置高座。施安五方香火，奏章讫，天门上焚之，画鬼形像，函盛碇沉水底，千万不出，如不就江河，须清水三斗，依法沉之，笔一管，墨一铤，纸一百幅，须一一虔洁，书章纸香上熏过，露於像前，三日不被飘落，鼠污然可堪用。
　　太上金书玉牒宝章仪竟
　　
