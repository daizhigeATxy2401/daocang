天心正法修真道场设醮仪
　　经名：天心正法修真道场设醮仪。撰人不详。一卷。底本出处：《正统道藏》洞神部威仪类。
　　天心正法修真道场设醮仪
　　法事如式
　　都讲举各礼师存念如法
　　高功宣五方卫灵咒
　　东方
　　九炁青天，明星大神。焕照东乡，洞映九门。转烛阳光，扫秽除氛。开明童子，备卫我轩。收魔缚祆，上对帝君。奉神正道，赤书玉文。九天符命，摄龙驿传。普天安镇，臣得飞仙。
　　南方
　　南方丹天，三炁流光。荧星转烛，洞照太阳。上有赤精，开明灵童。总御火兵，备守三宫。斩邪束祆，剪截魔王。北帝所承，风火八冲。流铃交焕，敢有不从。正道流行，我享上功。保天长存，亿劫无终。
　　西方
　　七炁之天，太白流精。光耀金门，洞照太冥。中有素皇，号曰帝灵。保神安镇，卫我身形。断截邪源，玉道正明。官殿整肃，三景齐并。道合自然，飞升紫庭，灵宝符命，普惠万生。功加一切，天地咸宁。
　　北方
　　北方玄天，五炁徘徊。辰星焕烂，光耀太微。黑灵尊神，飞仙羽衣。备守五门，检精捕非。敢有干试，豁落斩摧。玉符所告，神振八威。邪门闭塞，正道明开。映照臣身，三光同辉。策空驾浮，举形仙飞。
　　中央
　　黄中理炁，总统元真。镇星吐晖，流焕九天。开明童子，一十二人。元炁阳精，炎上朱姻。洞照天下，及臣等身。百邪摧落，摄鬼万千。中山神咒，普天使然。五灵安镇，身飞上仙。
　　次都讲举唱呜法鼓二十四通
　　次高功法师发炉
　　无上三天玄元始三炁太上老君，召出臣等身中三五功曹、左右官使者、左右捧香驿龙骑吏、侍香金童、传言散花玉女、五帝直符、直日香官，各三十六人出。出者严装，关启此间土地里域正神。臣今正尔烧香，奉为某人，於某处，为其事，开建某斋，若干昼夜罢。散日修设清醮一座，若干分位。意者普告十方，关盟三界。祈恩谢过，请福禳灾。保族安家，延年益算。愿得
　　太上十方正真生炁降，流入臣等身中，令臣所启速达，径御
　　至真无极大道昊天玉皇上帝御前。
　　次高功法师云众官各长跪
　　次高功法师出受经箓治职
　　谨出臣身中五体真官功曹吏，出上三天，执法，开化阴阳功曹，度道消灾，散祸解厄。君吏各十二人，出臣所受法箓。治中建节监功大将军，前部效功后部效杀驿庭令，驿庭丞，四部监功谒者，上仙上灵直使功曹，左右官使者，阴阳神央吏，各二人出。出者严装显服，冠带垂缨整其威仪。弁朱阳之帻，冠通天之冠，衣皂纨单衣，腰带龙头之剑。操持谒簿使者，弁玄阴之帻，冠九德之冠，衣绛章单衣，腰带虎符，齐执玉版。直使功曹，住立四方。正一功曹，住立中央。治病功曹，营卫臣身。左官使者，建节在前。右官使者，持幢在后。阳神决吏立左，阴神央吏立右。上部功曹，住立上方。中部功曹，住立身中。促气功曹，催促十方。上部使者，远望上天。中部使者，远瞻八方。都官使者，币绕臣身。郎吏虎贲察奸。钩骑都官仆射、天丁力士治正。执正吏收神。食神吏收鬼。食鬼吏收炁。食炁吏收毒。食毒吏收精。食精吏收邪。食邪吏诛符。破庙吏刚风。骑置吏驿马。上章吏，飞龙骑吏等，并屯住臣左右前后。受臣词语，分别关启此间土地里域真官。正神监察，考召左右都平君。天师所布，下二十八治，三十六靖庐，七十二福地，三百六十名山。昆仑上宫，洞天海岳。三元四始，二十四炁。十二司神，太岁太阴。甲子诸官君，真元正炁二三万六千神。在时受命，章中从事。东夷南蛮，西戎北狄，中央三泰，五老神君，山川溪谷灵官将吏，同诚上启：
　　虚无自然元始天尊，无极大道太上道君，太上老君，上德皇帝太上开天执符御历含真体道昊天至尊玉皇上帝，圣祖上灵高道九天司命保生天尊大帝，紫微天皇大帝，紫微北极大帝，承天效法厚德光大后土皇地祇元天大圣后，三十二天帝，东华南极西灵北真仙都玉京金．关七宝琼台紫微上宫灵宝至真明皇道君，三皇五帝，十一曜星君，南辰北斗尊星，天地水三官，二十八宿星君，玄中大法师，三天大法师，天枢院相公，北极驱邪院众圣，灵宝三师，四圣真君，天曹四司五岳帝君，斋主，法师，建生星斗君，本命元辰真官，岁德尊神，一切真仙，三界官属。臣以宿命因缘，叨行法教。告盟之日，约以行持。祇奉道真，钦崇法会。俟监观於至恳，垂济度之殊恩。伏愿昭锡灵休，诞膺
　　圣眷。脱尘寰之濡滞，俾道炁以充盈。施利济於无穷，屏祆邪於不测。唯期圣造，俯纳虔祈。臣某诚惶诚恐，顿首激切之至，谨启以闻。
　　次都讲举唱各称法位
　　道众默称受经箓治职。
　　具高功法师，受经箓法位臣某等，谨同诚上启：
　　虚无自然元始天尊，无极大道太上道君，太上老君，混元上德皇帝太上开天执符御历含真体道昊天玉皇上帝，圣祖上灵高道九天司命保生天尊大帝，紫微天皇大帝，紫微北极大帝，承天效法厚德光大后土皇地祇元天大圣后，日月星宿，天地四司，斗中帝座，三府三官，天枢院北极驱邪院圣众，太上妙箓北帝法录中真仙，五岳四渎洞天福地三界神仙，十方众圣。臣闻生天生地，肇兴象帝之先。无朕无声，混合希夷之上。含灵所主，大道攸宗。宏敷济物之慈，高着祈恩之法。太上弟子某，虔倾精意，俯为微躯。真谛灵旛，肃设瑶坛之礼。扬轮钦驾，愿回
　　金阙之游。既怀惕惕之心，以俟穰穰之福。仰瞻紫宙，钦伫
　　景舆。愿赐降临，俯饮蠲洁。臣与太上弟子等无任，祈求激切之至，稽首再
　　拜奉请。
　　次道士执神号请圣
　　次上香  上茶  上酒
　　次知磬奏初献法事旋绕
　　次知磬咏步虚词
　　稽首礼太上，烧香归虚无。流明随我回，法轮亦三周。玄愿四大兴，灵庆及王侯。七祖生天堂，煌煌耀景敷。啸歌观太漠，天乐适我娱。齐馨无上德，下仙不与俦。妙相朗元觉，诜诜巡虚游。
　　次都讲举唱各称名位
　　道众默称所受经箓治职。
　　具高功法师受经箓法位臣某，与太上弟子某等，同诚上启：
　　三清上圣，四帝高真，金阙帝君，清都上宰，圆穹星宿，厚地神仙，三界威灵，十方众圣。臣闻戴天履地，荷大道之生成。食德饮和，繄众神之造化。凡处幅员之内，尽沾亭毒之恩。仳仳无知，冥冥何报。太上弟子某传度云：宿依道荫，获睹文条。愿亲清净之门，誓授元真之职。仰荷眷怀之造，益增尊奉之心。是以特於某处为某事。谨依科式，广启熏修。建立坛场，恭祈真
　　位。庶流贶施，永保燕安。伏愿
　　上圣回光，灵仙垂鉴。暂迂飙驭，俯察精衷。载惟恳祷之诚，寔整归依之素。太上弟子词文，谨当宣奏。
　　次宣词引正一法师上
　　太上弟子词文已申，启奏恭承，听览少赐。矜容特垂至大之恩，允集无穷之福。臣闻
　　三清杳遨，万圣尊崇。非视听之可求，岂名言之能述。今太上弟子祗奉上穹，归投大道。法真诠之密语，体玄教以修身。尚虑宿愆，自贻阴谴。今则特依科式，大启醮筵。迓三境之高真，延
　　九天之列圣。恭陈蠲洁，希降仙灵。伏愿道心纯一，世累消融。保兹幻化之身，得遂修真之教。然后长生久视，行满功成。恩普及於存亡福永绥於师保。臣与太上弟子等无任，激切之至，谨稽首再拜。
　　次上香  献酒
　　次知磬奏亚献法事
　　次知磬举大学仙赞
　　学仙绝华念，念念相因积。去来乱我神，神躁靡不历。灭念停虚闲，萧萧入空寂。请经若饥渴，持志如金石。保子飞仙路，五灵度符籍。
　　臣谨重诚上启：
　　北辰帝座，日月皇君，五星四曜尊星，北斗南辰大圣，三官主宰，五帝真君，二十八宿星辰，天枢院众圣，玄中大法师，三天大法师，灵宝经籍度三师，北极驱邪院众圣，阖座真灵，周天列象。伏以清都上宰翼张玄化之功，紫府大神佐佑无私之德。乘时出震，体物施仁。恭拜首以陈情，冀垂慈而降鉴。切念太上弟子臣，早依真教，忝称治官。志在修持，心存利济。推行科法，参佩灵符。仰遵
　　上帝之仁，普救下民之苦。是以肃陈瑶席，延降云车。所望恩休，广沾动植。伏愿道心坚正，法力兴隆。保真气於一身，消罪愆於宿劫。功加师保，恩被生灵。仰期照鉴之功，式协祈求之望。臣与太上弟子等无任，激切之至，谨稽首再拜。
　　次三上香  献酒  献汤
　　次如磬举三献法事
　　次知磬举出堂颂
　　道以斋为先，勤行登金阙。故设大法桥，普度诸人物。宿世恩德报，道心超然发。身飞升仙都，七祖咸解脱。
　　臣谨重诚上启：
　　五岳帝主，四海龙神，名山洞天，靖庐福地，十洲三岛，四渎百川，治职仙官，升真大圣，天司官属，地府天神，仙曹将吏，法箓灵官，幽冥主执，水陆正神，三界威灵，十方至圣。伏以维天作屏，巍乎四望之尊。因地成形，岿若五方之镇。共承帝眷，分董人寰。恭致悫以陈情，冀垂慈而作证。太上弟子传度云：夙钦道妙，誓佩真符。欲成济物之功，须藉修真之术。是以广陈蠲洁，式荐馨香。特启坛场，恭修醮礼。伏愿天心助顺，神理亲人。祆邪咸殄於九幽，威德普加於万类。然后，民臣安泰，共欣戴於尧天。道法兴隆，助绵长於周历。臣与太上弟子无任，激切之至，谨稽首再拜。宣传度科，式献钱马，则於此宣奏。
　　次遍启
　　臣谨重诚上启
　　三清上帝，十极真仙，海岳神灵，天地仙众，三界官属，一切威灵。今已礼周三献，词不再陈。延伫真灵，稽停仪卫。惟忧晚渎，伏积兢惶。伏愿上界真灵，各还瑶阙。下方列圣，尽复仙曹。倾光既盼於醮筵，降福必从於吉夕。臣与太上弟子等无任，攀恋祷祝，望恩之至，谨稽首再拜奉送。
　　次知磬举送神颂
　　回耕五云舆，腾驾九章歌。倏欻冲天远，醮筵香炁多。玄恩覃宇宙，福禄遍山河。缅想神仙路，逍遥上大罗。
　　次高功法师复官
　　臣奏醮事讫，向来所出功曹使者，并还臣身。从众妙门而入，在左还左，在右还右。直使功曹，主领检押。还复本位，无令差互。后召即到，一如故事。
　　次高功法师复炉
　　香官使者，左右龙虎君，侍香诸灵官。当令设醮之所，自然生金液，丹碧芝英，百灵众真，交会在此香火炉前。伏愿太上弟子受福臣等，蒙恩十方。仙童玉女，侍卫香姻，传奏向来所启之诚速达，径御
　　至真无极大道昊天玉皇上帝御前。
　　次知磬举咏华夏赞
　　次引至焚词所序立
　　次引上香度词奠酒拜退
　　次知磬举咏回向赞
　　上来设醮功德，伏愿太上弟子某及臣等，同赖善功，成无上道，一切信礼。
　　次高功法师回向念善云
　　奉为太上弟子某人，祈恩谢过，集福消灾。念大圣元始天尊，无极大道灵宝天尊，太上老君，紫清降福天尊，延寿益算天尊，长生保命天尊，八卦护身天尊，九宫捍厄天尊，十方灵宝天尊，日盖大慈真人，月静大悲真人，南昌延寿真人，三清玉藏真人，玉京山中一切仙圣，不可思议功德。
　　次知磬举醮事毕弟子退位
　　天心正法修真道场设醮仪竟
　　
