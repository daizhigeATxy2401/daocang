太上洞神三皇仪
　　经名：太上洞神三皇仪。撰人不详，约出原南北朝。言传授洞神三皇经及契券科仪。一卷。底本出处：《正统道藏》洞神部威仪类。
　　太上洞神三皇仪
　　度三皇券契章诀
　　若别登坛诵咏，巡行三周三坛者，各一周毕。
　　师向东发炉。　　
　　次再捻香，出官如法。
　　次读章：
　　登坛时，凡是所付文板简等，悉次案上。
　　某州县乡里，系天师某治炁道士，男女生官、真人、先生，夫人姓名，年如干岁。叩头乞恩辞诉，以肉人胎生，下流虫蚁之类，宿庆所袭，擢形太阳，谬遭明时，师老布化，陶染玄风，沐浴灵泽，与充治箓，兼进参真符，荷恩隆重，诚自庆悦，不揆愚暗，希进忌退。伏承上古有三皇天文符图契传，不死之道，学得登仙，并成真人。今供办斋醮之具，仰赍信仪，谨冒昧奉词上闻。伏惟明慈法师，垂矜一切有心之至，特申洪施，以见赐授，如蒙衰愍，则朽骸更生，谨词。
　　太岁某月日时奉词。
　　白绢四十尺，金三两，白银三两，真丹二两，米五斗，薪二束，手巾九条，刀子九口，澡盆澡盘各一，黄素四十尺，金镮六双，绛纹三十尺，银镮一双，朱五斤，紫绫四十尺，碧丝五两，黄布八十尺，黄纸一百张，黄笔一双，金刀一口，五方彩三丈九尺，东青九尺，南绛三尺，西白七尺，北皂五尺，中央黄一十二尺，皆用纹。
　　右二十一件，某受三皇一部法信。无者注阙，准者各韶之，词后有随补偏受，各随愿也。
　　某州县乡里系天师，某治炁某弟子姓名，年如干岁，字某，户属男女官主者姓名，治男女官道士姓名。
　　保举五人连衔
　　右一人学道修生，贪慕神仙，静志潜默，不从世荣，今赍法信，求受三皇内文，请依法传授。
　　章文：
　　泰玄都正一平炁系天师、某治炁道士，奉行洞神三皇经事。某岳真人臣某，稽首再礼，上言：谨按文书，臣以六蔽凡流小子，谬遭明时，得在人伦道士之末，衔命宣真，采择种民，而以暗钝，施化无方，未有善效，负愧皇一，伏自思省。诚惟虫蚁，少不慕世，志在治身，栖心岩穴，性实所重，非敢虚饰。昔受仙隐秘法经文符图，积历年载，虽未山居默处，自衔受道以来，禳患却害，祸消福臻，百愿咸从，效验既加，宜宣大化，以副皇极。今有某州县某乡里男女官姓名，好道乐生，仰慕清虚，静思内教，不贪流俗，投身山川，味道染法，采服神药，绝谷修生，诚可甄称，今投词诣治，求受臣所受三皇内文。臣不敢隐蔽高妙，独保清真，辄授於某。某受之后，约检身心，承法秘密，不敢轻泄，登岳入渊，越海踰江，千精百禽、蛟龙魔魅，皆为其执伏，呼召立至，驱役万灵，金丹芝液，真炁自生，心中所愿，不求自成，长存久视，得为真人。臣章到天曹，愿告下天地水三官、五岳四渎三河四海八极灵山名水、四面八方诸天诸地世间万灵，社稷真官注气，咸使闻知，某所游方域，皆当奉承，以为大信，某未受皇文之前，所犯千罪万过，惟蒙原赦。恩惟太上分别，求哀臣愚，谨因二官直使、正一功曹、左右官使者、阴阳神决吏、刚风骑置吏、驿马上章吏、飞龙骑吏等官，各十二人，操臣男女官姓名，拜受三皇内文符图契传赤章一通，上诣三天曹，伏须告报。臣某诚惶诚恐，稽首再拜以闻。
　　臣姓某系某州县宫观焚修。
　　泰清七宝玉陛下。
　　太岁某年某月日。
　　付券契符图印传诀
　　操章毕，读券契文。
　　一名玉券，一名金契，言其刻券者，语其分也。
　　三皇券文
　　维某年太岁某月朔甲子，某州县乡里，男女姓名，年如干岁，好道乐生，质合六神，冥契奇要，今率丹诚，诣某岳真人男女官姓名，求授三皇内文天文大字、图传券契、竹使符等。谨按大有小有神仙图文、天皇地箓，总领群神，召会百鬼，役龙命真，封掌五岳，司察川源。上闻太上仙都大神，太上丈人、太极四真，授经克誓，并依本文。上愿飞腾，中愿延年，下愿禄位货财，自然委素投金，歃丹永约。某月斋告，良日吉辰，无风无雨，不云不尘，五岳列位，二十五神、七祖临盟，上誓九天，所召即到，受事皇前，金石为开，祸逆为泯。违盟负约，不年而传，贤愚失授，愆戾天文，身入风刀，尸绝幽泉，七玄父母，考于水官。臣某今谨授某先师本文。
　　大有录图经目如左：
　　洞神经卷第一，大有箓图天皇内文。
　　洞神经卷第二，大有箓图地皇内文。
　　洞神经卷第三，大有箓图人皇内文。
　　洞神经卷第四，八帝妙精经上。
　　洞神经卷第五，八帝妙精经中。
　　洞神经卷第六，八帝妙精经下。
　　洞神经卷第七，八帝玄变经上。
　　洞神经卷第八，八帝玄变经中。
　　洞神经卷第九，八帝玄变经下。
　　洞神经卷第十，八帝神化经上。
　　洞神经卷第十一，八帝神化经下。
　　洞神经卷第十二，三皇斋仪。
　　洞神经卷第十三，三皇朝仪。
　　洞神经卷第十四，三皇传授仪。
　　右十四卷，今以授某，谨誓天神地祇，日月星辰，玄妙箓图大有皇文，九天真仙都大神、五岳四渎诸山河源千神万灵、二十五神，皆临盟辅卫某身，神仙符箓小有真文，令某飞升。五岳之君受符行事，不得妄传。画一歃丹，告于三官，如仙都律令。
　　男女姓名，诣某州县乡里，男女法师姓名，於某处受三皇天文，赍信对斋，歃丹为盟。某授道不得二心怀疑，皆当承师之誓。若不孝不仁、不忠不信，妄传非人，口是心非，得道之后，背叛本师，宣露道真，绮言名道，世常闻见，是所寒心，身受灾殃，延及子孙。各以手书，分符契令，传必得其人，不得妄传，故共画一为信。
　　某州县乡里，男女法师姓名，於某处受。
　　三皇经券
　　维某年太岁月朔甲子，某州县乡里，男女道士姓名，如干岁，诣某州县乡里，男女法师姓名，於某处受三皇经券。
　　读券竟，舒置板上，师执朱笔上，令弟子捉下，共画一。画一毕，放笔。师命弟子执刀柄，以刃正置同字上，牵刀，师推刀破券竟，各巷綖缚之，置案上。弟子执镮一双，师执刀子刻之。初刻左，呼天皇讳字，弟子随师口道讳。次刻右，呼地皇讳字。次刻中，呼人皇讳字。三刻毕，各以一镮贯券，镮小綖系之，并置案上。此初案无者，可用别巾籍置先案左右。贯镮竟，弟子开三皇文，伏看之，师依音读授弟子。弟子随师口道之。音在第四卷中，临用事取之读讫，置案上。开大字，如皇文法毕，卷各纳囊中，置案上。次度黄女三将军。弟子伏，师读黄女神符，后年号至律令。次授三皇将军。依文至后，弟子随师读讫，纳囊置案上。次授九皇图，图中文字，师从始至末读之。弟子随师口临时取经读之毕，置案上。次授讳，讳门中字，弟子随师口读。次祝内精符曰：
　　天皇主气，地皇主神，人皇主生，万灵卫身，使我飞仙，得见皇君，上升仙都，九者之门。弟子亦随师读讫。券方一寸，纳囊中。
　　右缝塞囊口。次九天发兵飞腾符，无咒，直闭气向符，心存呼三皇讳讫，通气。券符纳囊中。
　　次授升天券
　　升天券有两文，省略者无龙等，合同四分，理带不异。初授三皇，先分前者，此文诘屈，离合成章，存思感通，神真降授，令承师口读诀如左。入山隐居者，亦可受后者，与前不相妨，理佩各依诀耳。
　　升天籍地何耽仙，灵皇畅我八威天。
　　勿语勿谘备汝身，口口衔受阴风门。
　　雷鸣电吼水发冲，坐起四顾返命根。
　　龙虎吐纳精和元，天井开阖玉阁闻。
　　小星出入如剑形，好固分别以求仙。
　　先授东方青文曰：
　　高皇飞皇，灵皇祖皇，当保延某人神形。
　　次朱文：
　　子欲度厄，玉芝地生，上功有积，必超人形，别承木德，首升皇庭。
　　次黑文：
　　大道太真，受学勤行。天师与其分券，三一以宁。太一须门，愿子越兵，请命长久，道行身仙。
　　次受券诀
　　师命弟子起揖诸门，一拜一揖。次於大赫曜明门外，四拜太一、三元、四真也。次伏地，师上坛向北，拜太阶正中经前。
　　朝太帝，向北奏青缯章，覆奏伏须报应。偏受须此青章，文如黄表，若总授初一黄表，不须更用青章。然后起徐步，不奏章直，再礼而起。召弟子引入大赫门，一日奏炎南门也。历巡行一周太阶向北，再礼太一上君。
　　次向北，六礼三皇君。
　　次转向东，谒帝君再礼。
　　次转向东，朝太清玉帝君、皇九君，九礼九揖。
　　次转向南，谒南极太始太昊君，再礼。
　　次转向西，谒帝君夫人、三师君夫人，各一礼。合八礼八揖。
　　次西回东转至南面，正向北，再礼，伏听覆奏，重启。偏授时用大谢启，总授大谢启在后。
　　师自回案，分券受事，次谢四真四礼。次出月门，绕坛三周。步虚咏赞颂之仪也。总授未竟，不须谢四真，出月门步虚等。
　　师执券，弟子执刀锯，依师命破之。先破日月合同，次破天门合同。先题东者下带身，金龙随之。以青艇缠龙，着券背，紫纹囊盛之，置案上。次题南者下付宅，玉虎随之。次题西者下山中，金钮随之。次题北者下付河，石马负之。题三方，亦置案上，事都竟，依后文里宅及山沈流水也。
　　次授灵书内文颂曰：
　　上洞百八字，是明元始根。三皇世莽莽，故与兽同群。
　　化及黄帝初，选出三才贤。标举八玄辅，仓颉至圣神。
　　四目既聪智，画迹善书文。文契既始立，却数劫为年。
　　用以相教化，劫劫有盟言。渐渐增智慧，各各着名勤。
　　宣之转恢廓，历数成法轮。自非仁圣智，焉别三才元。
　　故记贤用传，漫漫山海津。妙哉神妙哉，孰知仙中仙。
　　右毕，纳囊中，置案上。
　　次授丹书内文曰：
　　三皇八帝，宝此内文，存行无怠，长为种民，
　　运去隐沦，变白升玄，神仙不死，应感则臻，
　　来去是常，知之者明，当识真一，忆讳记名。
　　右毕，别受口诀，且纳囊中，置案上。
　　次授八威五胜十三符曰：
　　能知八威，万兆不衰，五帝之符，坐致行厨，
　　群神道从，前后走趋，符道自然，效验斯须，
　　吾告万兆，体而行之，生自贵道，飞腾可期，
　　万兆勿疑，勤当得之，五八开用，凡十三符，
　　吾重告子，秘而密修，道授其人，吾亦不尤，
　　篇目玄洞，与吾俱游。
　　右毕，纳囊中，置案上。
　　次授三皇内讳板赞。先读上板，鬼字至律，令别有音。次读中板文，次读下板文。毕，纳囊中，置案上。次授三一内讳板，上一中一下一。毕，纳囊中，置案上。
　　次授童子箓
　　总授者不须别刺章，直请度如常法。
　　读箓敕符，乾坤百姓，御制天地，录上真经，
　　不得违离，神符当行，急急如太上老君律令。
　　次约敕度戒
　　临时取经用，文多不重载。总受者不须别言功，谢恩后自诵戒阅箓。
　　次授九天符契
　　契敕符如前法。
　　次授九天印
　　五香汤浴之，真朱粉上，即拂令平净，置案上。不须别及言功醮等。次授竹使符曰：
　　阴阳百二十官君，制百邪，见吾身形，见吾万神，中外言尔。毕，卷符纳筒中，朱蜡塞口，封印之，置案上，不别章也。
　　次授传授板上文如左：
　　紫云何郁郁，散灵飞九天。卯酉正南北，精修改故形。
　　每令外如枯，内中含清真。某使黄金景，天中复有天。
　　真灵唯妙道，幽幽入冥冥。
　　贪生之道和於精，凝灵散气九孔明，勿令自恣失窈冥。
　　右毕，授下板文。授文毕，以板付弟子，纳衣中，正安上板，青綖合缠，两，头安朱蜡，师执印印之，印字首向外讫，弟子捧之。
　　次师敕传，向王叩齿十二通，祝曰：
　　天皇上帝主生命，地皇上帝拔死籍，人皇上帝除罪厄。急急如律令。
　　右毕，揲传衣，置案上。后有病家忠信者，敕如上法，与病家悬在户上。受恩厄退，即赍还。三日九日不退，亦送归，更斋醮请效也。
　　次说三皇题曰：
　　第一天皇内学字。字者，志也。明天使人仰观上文，心识觉悟，舍恶就善，内志习勤，外不炫曜，先觉教后，后生遵前，前后相随，事入道神，神身相一，不死长生也。
　　第二地皇内记经文。文者，门也。内学志明，正而无惑，舒以广济，缘门至极。
　　第三人皇内文。明人俯察地理，法地则天，定内安外者，普度无穷，同归玄门，由学所得也。
　　右毕，授要戒。
　　太上洞神三皇仪竟
　　
