太上金柜玉镜延生洞玄烛幽忏
　　经名：太上金柜玉镜延生洞玄烛幽忏。一卷。底本出处：《正统道藏》洞神部威仪类。
　　太上金柜玉镜延生洞玄烛幽忏
　　虚一真人序
　　夫清浊未分，无间昏晓。太极肇判，二仪乃分，皆本道之一炁而化者也。当龙汉、延康之先，道炁莽莽，质象未定，无复形器，但氤氲勃勃而已。至赤明之初，阳精始辉，回运莫测，所谓非化而化，自然而然。龙汉之初，三千亿万九百五十一年。玉清交运，正度太初，流化万象，缠结道炁。上清变化，七十九亿万三十九年，大丹成形，始有日月五星，道机沉蓄，微露化端。太清缠炼，五十亿万一十二年，万天棋布，神化洞明，造化发泄，景象列分，高玄明豁，大道行焉。
　　元始天尊，於清微天神霄玉清妙境，传教道君，玄一真经、灵宝金诰、无量妙诀，自开化已来，迄于兹世。道君凡万有一千五百二十度降世。今当阳九运终，天地交变，民物夭伤。道君慈悯，敷宣此经三卷，遣左玄真人资付蓬莱宫，宫中真人，刻书玉简，日习诵咏。今见兆民受诸苦难，漂沉涂趣，难复人身。玉晨道旨，令降于世，传付清信之人，护身保命。孽重不信之人，勿示窥笑，轻泄漏幔，殃及九祖，长役鬼官，勉而行之，秘而慎焉。此经凡有三名：一曰金柜玉镜真经，二曰洞玄烛幽忏，三曰神宝秘章。敷明妙纪，开悟有缘，修而进之，可以召灵炁於三关，蔼宝华於九户。功满德就，名书玉庭。至孝之士，报先化根宗，遵奉礼诵，虽亿曾之远、万祖之众，魂系幽苦者，承是功德，皆即受度，上登朱陵。在世之人，年灾月厄，非横缠绵，礼诵修崇，则上消天灾，下禳毒害，保宁家国。与善因缘修真之士，究而悟之，则殃罪解於冥涂，灵真备於纯德，洞合妙道，身得神仙。更能立行立功，济人及物，上超亿祖，庆延子孙，世世昌荣，生贤出圣。此道尊妙，功德无边。敬奉修持，无所不至矣。
　　凡礼诵此经，先香汤沐浴，齐戒七日。於净室中，面东正坐，叩齿三十六通。闭目静思，身坐青黄紫三色云炁之中，存北斗覆头、罡星指前、离己七尺次存青龙、白虎、朱雀、玄武各从本藏出，罗列左右前后。次存自己眉后两小穴中，日从左出，紫赤九芒；月从右出，黄白十芒，各离己九尺，光霞满室。次存前日月光芒，灌于鼻中，入脑后四寸金华宫，令项后生出圆象，大如车轮，光明炳然，如此分明，密念《开经玄蕴咒》。毕，然后焚香开经，跪拜礼念，天尊圣号。自有护法神兵营护，其人志诚，礼念其功，不可具悉。
　　开经玄蕴咒
　　天真丹华宫，清灵玉室中。翠玄都六一，元台阙帝公。素念生精炁，高虚飞驾从。心经隐三舍，熏郁长生房。紫堂通绛阙，赤城妙田仓。神门正理观，洁然道慧香。性命守虚无，怀珠抱玉阳。回神本国富，明登紫寿方。
　　太上金柜玉镜延生洞玄烛幽忏
　　太上老君於太清天上、玄都山中，坐七宝台，会诸天仙众，烧自然栴檀真香，告诸仙曰：下方众生，皆父母寄胎诞育而得生身，受命於天，成形於地，以日为魂，以月为魄。灵备万物，唯人是称。初生之时，皆受天地清宁之炁，本来清静，与天长久。朴散之后，染着爱欲，背真失性，逐物随情，妄伪欺贪，淫狠杀盗，恶口两舌，嗔痴嫉妬，不忠不孝，背义忘恩，毁道谤真，造诸罪业，流轮三涂，无期出离。或凌犯星辰，干冒天地，遂致兵灾、水旱、疫毒流行，虫蛇虎狼、精邪蛊魅，疾病、官刑、诸祸并起，绝灭家门，漂流苦海。时与会中，有一真人，名曰普救，即从座起，稽首礼拜，瞻仰尊颜，长跪告曰：如是众生，受诸恶报，作何因缘，得免苦难。愿垂玄造，广度沉沦。
　　太上曰：复坐静念，为汝敷宣。清信男女，有诸灾厄，横事萦牵，无处解谢者，如法斋沐，谨於三清像前，清静身心，用异花珍果、净水名香、灯烛醴献，虔心瞻敬，作忏悔言。弟子某甲於旷劫以来，至于今日，不信经教，唯罪是修。兴十恶，心迷五毒；行三业，所造无边之罪。恶恶相牵，多招灾难。今日幸闻真教，省悔前非，恳祷至诚，一心忏悔。伏愿圣慈，尽除往罪，志心敬礼。
　　志心敬礼，虚无自然元始天尊
　　志心敬礼，太上大道玉晨道君
　　志心敬礼，太上玄元圣祖老君
　　志心敬礼，长生保命护身天尊
　　志心敬礼，长生保命无上天尊
　　志心敬礼，消灾除病无上天尊
　　志心敬礼，监生注禄延寿天尊
　　志心敬礼，定命检簿灵宝天尊
　　志心敬礼，昊天勑下演法真人
　　志心敬礼，降世大慈救苦真人
　　志心敬礼，慈悲度厄真人
　　志心敬礼，寻声救苦真人
　　志心敬礼，济生度死真人
　　志心敬礼，万福护身真人
　　志心敬礼，蓬莱扶教法师
　　志心敬礼，蓬莱通天法师
　　於是圣号，宜加敬礼。每日持念七七遍，乃至百遍，即有护法神兵、救苦真人，常随护卫，克免灾危。万祸潜消，增延禄寿。若有众生闻是圣号，恭敬顶礼，与前功德无异。礼竟虔诚，复当忏悔。
　　弟子臣某甲自从无始以来，至于今日，不忠君主，不奉尊亲，不敬师徒，不友兄弟，谄上虐下，背亲向疏，听妻妾语，违父母训。或为妇人，性行不真，违背父母，不孝翁婆，挠乱六亲，轻贱夫婿，抛掷五谷，非理裁剪，盗窍慵谗，斗舌邻里，常行妬忌，怀挟外心，如此罪愆，必招苦报。生遭人憎，死堕地狱。恭对圣真，咸悉忏悔。
　　弟子臣某甲自从无始已来，至于今日，非义而动，背理而行，富骋势豪，贫恣凶暴，以恶为能，见杀加怒，杀人取财，倾人取位，诛降戮服，凌孤逼寡，挠乱国政，轻蔑天民，妬贤嫉能，掩善扬恶，教人为恶，自罪引他，射飞逐走，发垫惊栖，填穴毁巢，伤胎破卵，偷盗邪淫，妄言绮语，饮酒食肉，恶骂两舌，悭贪嗔患，狠戾愚痴，巧伪欺谩，阴贼残害，知过不改，知善不为，诸恶罪缘，无不备作。今兹发露，不敢覆藏。恭对圣真，咸乞原赦。
　　弟子臣某甲自从无始已来，至于今日，不识正道，多犯罪愆，恨天怨地，呵风骂雨，憎嫌寒暑，厌恶三光，讪谤圣贤，侵陵道德，轻诽圣典，魔障善缘，拒遏上真，污毁庙像，久视日月，辄指三光，指虹唾星，混秽井灶，咒誓呼神，违愿犯戒，妄解圣论，轻泄天机。今兹首露，不敢复为。恭对圣真、咸乞原赦。忏己虔诚，志心朝礼。
　　志心敬礼，虚无自然元始天尊
　　志心敬礼，太上大道玉晨道君
　　志心敬礼，太上玄元圣祖老君
　　志心敬礼，昊天玉皇上帝
　　志心敬礼，紫微天皇大帝
　　志心敬礼，紫微北极大帝
　　志心敬礼，南极注生大帝
　　志心敬礼，日宫太阳帝君
　　志心敬礼，月宫太阴皇君
　　志心敬礼，木德岁星君
　　志心敬礼，火德荧惑星君
　　志心敬礼，金德太白星君
　　志心敬礼，水德辰星君
　　志心敬礼，土德镇星君
　　志心敬礼，神首罗星君
　　志心敬礼，神尾计都星君
　　志心敬礼，天一紫炁星君
　　志心敬礼，太一月孛星君
　　礼竟虔诚，复当忏悔。弟子臣某甲自从无始已来，至于今日，多迷真道，广造罪根，履乾坤而宁知覆载；瞻日月而曾感照临。五常素昧於内修，六染难逃於后患。或有今生宿世，积迭余殃，故杀俟伤之尤，害物伤人之罪。或则破斋犯戒，违愿欺心，意有爱憎，心生蛆佞，对星辰而设誓，向神真而恶言。负债辜恩，贪婪不悉，千头营运，一向谋生。岂分善恶之规，莫晓存亡之度。今则退思补过，具述首陈，谨发虔诚，愿垂慈宥，敢尽愚衷之恳，遥祈寥廓之尊。伏愿少回灵贶，俯鉴卑衷，成除黑簿之愆，延注丹台之善，神解灾罹，运消迍滞，祸沉往劫，福降今辰。一切之中，常沐道荫。臣无任惶惧，虔祝之至，稽首无上正真三宝。
　　老君曰：凡礼是经，皆当香汤沐浴，斋戒必获感通，功德无量普救。曰斋沐之法，敢告指导。老君曰：香汤者，五香汤也。法取青木香、白檀香、茅香、沉香、熏陆香，多少随宜，取净水一石，先以桃白皮、竹叶下煎，数沸，滤去滓。次下五香，多少随宜，若在山林幽栖，贫薄无力，止以桃竹为善。先以沐发，取木杓，以柄指月，建思五色云炁满室，三辰光照盆上。以杓左行搅香水三十六度，视香汤，咒曰：
　　太玄真液，炼炁生云。沐泽苍华，诵咏洞经。七祖飞仙，我腾上清凡七遍，次就榻解衣，而咒曰。
　　五斗配衣，龙虎侍真。开明三景，上登玉晨。解带成仙，使我长生次解髻就沐，咒曰。
　　神官振天，黑云散开。流金火铃，燠掷无边。使我通真，游行诸天。无量度人，招灵命仙。次沐发竟，撮髻戴冠，咒曰。
　　云层碧玄，竦岳瑶京。冠髻召仙，五炁摄真。神华发光，上升帝庭次入浴，执杓，取五方炁色入汤中，搅三十六遍毕，执杓向旺方，咒曰。
　　霐池玉泉，灌我身形。内炼五藏，外通九门。使炁开通，尸秽荡清。万遍保举，入登帝庭。次存三辰，入汤中良久，就浴讫，别取净者五香汤饮之，一杯，即凝神默想内外贞白而乃咒曰。
　　黄神守关，青帝护魂。天驺咆哮，万魔丧睛。尸血尽涤，青虫灭形。七魄炼化，紫云自生。游宴太无，高真并襟次还着衣，咒曰。
　　神童侍衣，玉女烧香。登拜经宝，玉音琳琅。度我七祖，除灭祸殃。延年长寿，宝浆云粮。
　　斋者，内斋其心，外斋其形；戒者，内持其志，外持其行。设醮奏章，亦依是式。无灾不灭，无愿不成。修真之人，谨宜遵慎。
　　道言，德莫大於好生，功莫大於修成。凡处尘域之内，蠢动含生，禀受虽殊，性命惟一。见人疾病官刑，饥贫困厄。或水陆，或飞走，陷於难地，若能方便愍救，是谓好生之德。复有男女喜舍财物，修建宫殿，绘塑真仪，印写经典，读诵教人，制作旛花，施设灯烛，作诸布施供养，乃至平治道路，修迭桥彴，栽种树木，补理堤渠，是谓修成之功。若有众生恣纵愚昧，轻诽经典，损生毁成，当知是人，罪根难灭，命沉六趣，永失人身，劫劫生生，无由出离。信男善女，戒而慎之。
　　老君曰：此经是道君金口所宣，吾今授汝，传教世间。诵之声参紫极，向闻诸天。太上欣唱，众真敬礼。故能拯死苦於三涂，超形神於上清。亿曾万祖，皆即受度。见存利益，福禄增延，更广好生之德。修成之功，孝养尊亲，敬奉师友，济恤贫困，洗雪冤沉。如此功德，愈於兹矣。遵依是经，生成兼备。吾遣察命录子之行，奏上玉清，名标金格，随行深浅，得为真人。值遇是经，宜加勉力。於是普救，受得真经。欢跃非常，而说偈曰：
　　玄哉元老君，众生慈父母。演教不思议，普救无边苦。若能志心持，存亡皆济度。功德贵生成，随行登仙路。
　　尔时，普救说是偈已，诸天仙众同声称善，稽首再拜至尊，敬礼而退。
　　太上金柜玉镜延生洞玄烛幽忏竟
　　
