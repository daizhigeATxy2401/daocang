太清道德显化仪
　　经名：太清道德显化仪。一卷。底本出处：《正统道藏》洞神部威仪类。
　　太清道德显化仪
　　上寿供献
　　宣卫灵咒，请称箓职
　　具职臣姓某上启太清玄元无上三天无极大道太上老君、道德天尊，圣母先天大圣后、太乙元君，太清洞神诸君丈人、上相上宰上保上傅君，三天四相宰辅卿监诸司官典，列位仙曹灵官，三界真灵。咸望洪慈，洞回降鉴。臣闻：太虚寥廓，上有帝乡，元炁微茫，中存道体。乃睠太清之境，是为浩劫之家。道炁亿万，重界鸿蒙，而是域官君千二百名，造化以为臣。妙有妙无，惟恍惟忽。功虽不宰，由仁民爱育而功施；迹本难穷，因垂世立教而边显。臣某窃稽纪传，妄测圣神。昔武丁恭巳之九年，当斗柄建寅之望日。谓混元之诞，实在兹辰。故贺典之修，盛行于世。此特表人心向慕云尔，乌足为圣德光益者哉。今之日，弟子某等，欣戴深深，歌咏不已。辟清坛而设醮，趋丹陛以称觞。伏愿不弃贱微，特回宴蠁。青牛紫炁，俨如度函谷之时；白马朱鬃，宛若降茅山之日。群真共会，一念潜通。臣等瞻望天阶，不胜凝俟之至。谨稽首再拜，奉请。
　　请圣
　　志心谨谨，奉请太清太上天帝君、太清天帝丈人、太清九老仙都君、太清九炁丈人、上相方诸宫青童君、上宰西城总真王君、上保太丹南极元君、上傅白山宫太素元君、玄中大法师河上丈人、文始先生尹真人、泰玄上相张真君、天机上相葛真君、天枢上相许真君、佥书上相浮丘真君、上元大有真人、中元太极仙翁、下元太清仙伯、洞神太极上相、洞神太极仙伯、洞神太玄上仙、统洞神三天护法都帅、洞神九天大兵统、洞神太微仆射、洞神太极仆射、洞神木部尚书、洞神火部尚书、洞神金部尚书、洞神水部尚书、洞神土部尚书、洞神太微护兵大卿、洞神太极益算大卿、洞神紫府上仙大卿、洞神大仙仙威监、洞神太极上仙大夫、洞神三天斩妖护尉、洞神碧虚上仙大卿、洞神九天保命上仙监、洞神紫微七政大监、洞神金阙盟威大监、洞神扶桑旸谷大监、洞神太极上仙监、洞神玄都仙令大监、洞神太极仙府兵录、洞神九天护府司直、洞神九天云雾大监、洞神紫府校尉、洞神明六明虚真监、洞神八极仙都护尉、洞神北极大监、洞神太极总神都司君、太清千二百官君、太清上章诸宫曹官、太清左右侍香金童玉女、太清左右侍卫龙虎君、琅琅干真人、嵩山寇真人、太清历代授道真人、太清开化三界神仙、日直香官使者、当境土地正神。
　　降圣
　　臣等诚惶诚恐，稽首顿首，再拜谨谨，奏请太清玄元无上三天无极大道太上老君、道德天尊。臣等恭望洪慈，流光宝座。
　　太清乐引
　　臣等不揣凡愚，僭邀天仗。伏想神龙骖驾，天马启途，十二卫官以前呵，九万飞仙而后从。流霄建节，云霞浮十绝之旛；大辂鸣銮，日月耀五明之扇。臣等挹瑞彩於上古，依末光於中天。采一事之奇可，极铺张之美陈。七珍之供愿，将庆贺之仪。臣等无任稽首再拜、舞蹈之至。
　　步虚
　　宝座临金殿，霞光照玉轩。万真朝帝所，飞舄蹑云根。
　　臣闻：昔既诞於仙姿，盖先陈於神水。挹东井黄华之沼，体发金光；注西华流汨之池，身生玉泽。一自九龙之荐瑞，遂令千古以为荣。兹取其名，载扬厥美。衍灵溪之一脉，流泽何穷；分东井之余波，飞仙可托。臣等仰对道前，谨伸上献。
　　法源流润天尊
　　献香
　　臣闻：在道之中，惟香是尚。出清微者名解脱，有济幽度显之功；产聚窟者号返生，有起死回骸之妙。盖功非在物，而在德；亦闻不以鼻，而以心。若人间卉木之为馨，岂天上神仙之所欠。然礼以少为贵者，物取其奇，则诚之不可掩夫，天其可享。臣等仰对道前，谨伸上献。
　　香云结篆天尊
　　献花
　　臣闻：仙苑群芳，奇花万种。常旸日窟，仰攀若木之华；玄圃骞林，采撷空青之蕊。繁英吐而灵风昼永，朱紫艳而道日春融。盖非凡世之色香，宜备至尊之赏玩。把琼芳於席上，愿奉天欢；化宝盖於空中，同依道荫。臣等仰对道前，谨伸奉献。
　　琼英绚彩天尊
　　献烛
　　臣闻：原灯烛之虽微，济阴阳之不及。兰膏继晷，吐朱焰之荧荧；阳燧取精，扬丹辉之耀耀。乃若太清之仙境，岂资爝火之余光。义或取於报阳，礼宜供於列炬。臣心如此，鉴一点之长明；道力发之，徧十方而洞照。臣等仰对道前，谨伸奉献。
　　慧光无碍天尊
　　献茶
　　臣闻：凡卉木神奇之品，皆真仙服食之腴。七明石芝，西锡昆吾之贡；十结神草，北来空洞之深。况道家之众药尤多，岂人世之一茶足羡。然以奉至尊之寿，固宜效所贵之仪。蓬莱山有三，敢自诧通仙之妙；上清品第一，尚有希换骨之仙。臣等仰对道前，谨伸奉献。
　　灵通品量天尊
　　献酒
　　臣闻：大驾昔游於四极，寿觞争献於群仙。东海青童，奉碧醴金津之宴；九天上帝，开云浆月液之筵。琼花贡自朱陵，甘液来从紫府。遐想当年之美，再修今日之仪。援北斗，酌天浆，上奉九重之春色；酿西江，为寿酒，愿同六合於醉乡。臣等仰对道前，谨伸奉献。
　　玉光浮润天尊
　　献果
　　臣闻：乘舆，昔巡狩之时；仙果，省职方之贡。九灵西母，进金紫之交黎；南极夫人，上赤灵之火枣。东掇扶桑之椹，北收空洞之瓜。想遗美之如存，效凡仪而有献。颂三千岁，方成之实，未足为多；得七百年，不汗之枝，愿言分赐。臣等仰对道前，谨伸奉献。
　　宛味希夷天尊
　　进疏
　　臣闻天地之德，固无待於形容；日月之光，又何加於绘画。况大道在名言之表，而重玄超思议之前。虽喻以尘沙万劫，测量而莫尽；岂形诸案牍一言，褒赞之能详。盖露表之云云，实风刀之凛凛。河海於细流，不择恃此无虞；天地之大德，日生受之必至。所陈丹悃，谨用上闻。
　　宣疏，宣关，向来，回向
　　显化礼文
　　步虚
　　臣闻：状太虚之体，虽至人莫叩其端倪；圆日月之容，纵巧匠难施其光彩。恭惟太清仙境、太上老君、混元上德皇帝、道德天尊玉陛下。生於无极之先，出於太虚之上。匪有匪无，匪声匪色，独为至道之宗；能长能短，能方能圆，莫名万物之母。大包宇宙，细入毫芒。巍巍荡荡，无能名；昏昏默默，不可识。粤自洪源肇启，玄化潜流。高卑奠清浊之形，动静制刚柔之体。风雷山泽，联八卦以相生；春夏秋冬，运四时而不忒。日月星辰，丽乎上；人民品物，生其间。总总林林，生生化化，此则运元炁而开天地者也。及其九皇既立，历代相承。乃降世以为师，遂因时而设教。陈纲立纪，经论天下之大经；利用厚生，成就生民之众务。此则随世代而立人道者也。然后建道德之宗旨，作清虚之法程。七部妙经，随三乘而接引；九还丹诀，付上士以修行。间陈礼乐之原，或演浮屠之学。本末毕具，精粗备陈。万法千门，一致百虑，此则顺时俗而立教化者也。以至分形三界，应迹十方。或耀魄勾陈，上理星象。或韬光柱史，下佐国家。指白骨以成人，救洪灾而度劫。扶危拯难，无感不通，济死度生。有缘者遇此，则亘古今而度人无量者也。故神通辉赫，功德崇高。在天为万圣之尊，在世为三教之长。三十六天、三十六地，咸归掌握之中；八十一岁、八十一身，始显化生之迹。神明不能极其妙，圣智不能穷其源。虽万声万舌而赞扬，穷劫难尽；若一话一言之陈述，於道何裨。以今臣与弟子某等，望沧海以神流，瞻泰山之目极，不量诳惑，辄效褕扬。取圣号以为纲，删成九礼；摘仙经而颂美，十不一存。惟其极爱敬之深，不自觉文辞之陋。伏愿道心默感，天鉴潜通。以涓尘琐琐之言，固毋足采；然江海汪汪之量，何所不容。臣等各运诚心，共宣妙范。
　　举，按人各恭敬
　　志心皈命礼，杳冥昏默，冥寂玄通。粤从空洞无本，太空为道体；初发玄元始凝，祖炁立天根。造化三才，开张万范，处无象无形之内，居太初太易之前。神宝丈人，众和太上老君、混元上德皇帝。
　　恍惚杳冥中有象，上无复祖道为尊。
　　包含造化运阴阳，剖琢虚无立天地。
　　上辅大罗元始化，中弘灵宝道君风。
　　尊居太清太极宫，是号无为大道主。
　　志心皈命礼，凿开混沌，剖破玄黄。道炁混凝，由大罗而生三境；元纲流演，从祖劫而化生诸天。上列九霄，下分三界，立境界之修品，奠真仙之奥区。徧及大千，成宗皇一。万天教主，众和太上老君，混元上德皇帝。
　　一自洪蒙流梵炁，便从祖劫立天根。
　　五千五百亿重天，三洞三十六部教。
　　各从境界明修品，悉为真仙第等阶。
　　天人真圣尽师承，功德巍巍超万劫。
　　志心皈命礼，降九皇而设教，委历代以为师。自伏羲以至周康，阅世者数万余载，始郁华而终郭叔，称子者十有五名。体元长仁，开物成务，示百王之轨范，作万古之楷模。历代帝王师，众和太上老君、混元上德皇帝。
　　皇帝王风随世立，通玄盘古古先生。
　　郁华广寿大成称，广成随应赤精号。
　　录图务成尹寿列，真行锡则燮邑名。
　　育成经成郭叔终，历代为师兹可述。
　　志心皈命礼，因机立化，随劫度人。道德五千余言，开辟金丹之祖；符箓千五百卷，流传正一之宗。教同出而异名，道并行而不悖。天人仰赖，仙圣依归，玄中大法师，众和太上老君、混元上德皇帝。
　　化身静老初行教，东国君臣得度多。
　　道归文尹显金丹，法付天师明正一。
　　真多宋伦傅炼养，谦之干吉得经科。
　　枇糠陶铸几神仙，万古玄风长不泯。
　　志心皈命礼，阐真一旨，开不二门。通礼乐之原，明道德之归。东鲁起见龙之叹，设泥洹之果，演浮屠之教；西胡来乘象之迎，自号古先生，时称隐君子，名虽鼎立，德并川流。三教宗师，众和太上老君、混元上德皇帝。
　　粤自殷周初显迹，周流夏世立规程。
　　八十一国变胡风，九百余年明道化。
　　宣圣闻风师礼乐，烦陀稽首受浮屠。
　　乃知三教本同归，后学纷纷徒自苦。
　　志心皈命礼，道通古始，德妙玄同。上为皇，下为王，得之则可内治身，外治国，无所不宜。兼阴阳名法儒墨之长，极古今治乱天人之辩。深矣远矣，至大顺；恍兮忽兮，归无名。道德天尊，众和太上老君、混元上德皇帝。
　　道德二篇初降世，百家众说总陈言。
　　虚心实腹混希夷，复命归根守玄牝。
　　无为无欲归清静，常德常名贵自然。
　　修齐治平特其余，今古神仙从此得。
　　志心皈命礼，以无入有，委炁成形。自郁单六炁，电之祥，难穷载劫；迨天水五色，珠之梦，始现其身。一从白鹿以升天，再显青羊而降蜀。非迹之迹，自然而然。降生天尊，众和太上老君、混元上德皇帝。
　　众仙捧日从天下，五色流珠结圣胎。
　　历年九九应乾元，诞日五三符洛数。
　　得姓元因攀李树，出尘生即步莲花。
　　天上天下独为尊，相好端严俱第一。
　　志心皈命礼，变化无方，神通莫测。或为千二百，老子应现诸天。或为百八十，道君接引凡界。号不专於三十六号，名非止於七十二名。虽法身充满，如虚空而妙体，本来常湛寂，混沌万变。众和太上老君、混元上德皇帝。
　　妙体本来归至一，化身千百未为多。
　　春为上景夏老翕，秋化神光冬童子。
　　世号福神现玄武，天称星主理句陈。
　　譬如宝月在虚空，凡有澄波无不见。
　　志心皈命礼，功高列圣，德冠两仪。布惠行，仁如春生；於万物，随机赴感。似月现於千江，拯苦难於微尘，济黎元於浩劫。四生慈父。三界仁师。无量度人，众和太上老君、混元上德皇帝。
　　三界众生真父母，劫终劫始度天人。
　　翦凶示相灭庞勋，救疾垂慈起光映。
　　华夏蛮戎俱受化，昆虫草木亦蒙恩。
　　分身应化若微尘，功德赞扬莫能尽。
　　上来礼赞功德，已遂周成。盖以求太虚於言象，恶睹其真；尽盛德之形容，难加其美。尸太清之为妙，岂副墨之能知。藐然豹管之窥，甚矣龙墀之渎。既周赞礼，谅沐鉴观。切念臣等钻仰玄风，渐摩妙化。非不悦抱一守雌之道，其无如抗尘走俗者何。道愈远，神愈卑，何自致内观之地；心未澄，欲未遣，无由造常寂之天。哀此微生，爽然自失。惟愿慈尊之矜，悯特施法，力以提携。令臣等忏断业缘，早出沈迷之网；洗空结习，咸归清净之风。法众虔诚，同伸忏悔。
　　稽首皈依三清上，无为教主混元尊。
　　太清道德众真仙，太极洞神诸宰辅。
　　臣等自从无始劫，无明贪爱蔽真心。
　　或违千二百新科，或犯百八十大戒。
　　是非人我生邪见，空色有无堕法尘。
　　茫茫欲海了无律，衮衮爱河那有岸。
　　自恨此身无定故，轮回生死几曾停。
　　以今仰对大慈尊，忏悔愿成无上道。
　　重告道场同业众，静心摄念露真诚。
　　受持十愿结良缘，消灭尘沙千万罪。
　　一愿圣人寿万岁，二愿天下溥安宁，
　　三愿道德常演化，四愿风雨顺时行，
　　五愿老幼行慈孝，六愿夭阏获全生，
　　七愿三途无苦难，八愿徧地息刀兵，
　　九愿水火不兴害，十愿疫瘴不流行。
　　罪从心起将心忏，心若灭时罪亦无。
　　无心无罪两俱空，此即是名真忏悔。
　　回向
　　向来朝礼至真，披陈忏悔，赞扬功德，并已周圆。伏愿不舍慈悲，普施恩贶。削愆尤於黑簿，罪垢风清；纪福寿於丹书，善芽日长。为上因缘，志心称念太清显化天尊，不可思议功德。
　　显化设醮仪
　　宣卫灵咒，请称法位
　　具位奉行，太清显化醮法。祭酒臣某上启太清玄元无上三天无极大道太上老君、混元上德皇帝、道德天尊，先天太后，太乙元君，太清诸君丈人，太清四辅河上丈人、文始先生，三天四相，洞神宰辅卿监、一切仙曹，太清千二百官君，左右金童玉女龙虎君，三界官属，一切威灵。咸望洪慈，俯垂洞鉴。臣闻：有物混成，强名曰道。在希夷之表，无形无名；以无情於恍忽之中，有象有精，而有物。天地万化由之而出，阴阳四时得之而成。形色智力、消息之来者不穷，进退存亡、邪正之相寻何已。苟无主宰於其间者，乌能悠久而不息哉。惟我混元，是为道祖。念群有皆吾之有，能不扶持；而众生自我而生，奈何委弃。遂分灵於浩劫，将应化於微尘。为皇者师、帝者师、王者师，更万世而无倦；立天之道、地之道、人之道，使三才之咸安。化被洪纤，风行隐显。万物归而不为主，其德乃贞；百姓用而莫能知，可名为大。臣某蓬荜贱士，刍狗陈人。夙荷大造之恩，获处下风之列。分於道，形於一，虽同委顺之全；知其雄，守其雌，未悟谷神之妙。属遇真元之令节，诿为祖炁之降辰。八十一身，犹是太虚之全体；七亿万劫，不殊元始之初年。蕞尔寒微，亦念浮生之易失。慈尊哀悯，特施余泽於含灵。复命归根，咸使得长生之道；修缘证行，庶逢开大有之期。臣等致恭上香，初献。
　　初献，宣词
　　按如词旨，一讽达天聪，仰觊道慈，俯垂省览。臣闻：自然者，道由不生，所以生，生妙用谓；神以不有，而能有，有况元象。隐於空洞而至真，本於太无。始乎无始，终乎无终，固难拟化生之事；今则非今，古则非古，岂容系世代之时。惟其职教，化以为心，不免和光，尘而示体。昔高宗御极，当岁在辰之九年，以殷正纪，时实斗柄，建寅之二月。忽睹阳景重辉之瑞，乃知真人出世之符。八十一年极太阳之九数，七十二相又元炁之一初。于北玄李谷以有光，视西蜀太官而为盛。由是姓名始着，风化斯行。访道元君，明学者必有师之义；隐德柱史，见圣人不遗世之心。流玄教，於中华；演浮屠，於西域。虽真仙隐显，本非世俗之能知；而纪传昭彰，证以天经而不惑。臣某等闻风谯郡，访古濑乡。抚遗迹之犹存，恨生世之不早。攀庭桧而飙轮已远，濯灵池而仙体难瞻。拜真像於丹青，无异睹青天於云雾；考丰功於简册，仅能得泰山之毫芒。空怀睠恋之心，莫寓皈依之志。钦遇降生之日，敬修庆贺之仪。九光甘液，白玉文英，遐想群仙之上寿；三玄紫奈，绛树丹实，缅怀万帝之称觞。正希林之宴方酣，岂浊世之欢肯顾。然道以慈悲而接物而。臣怀爱敬以事君，精念潜通，匪于其人，而于其意。高灵昭答，不享其礼，而享其诚。过望之私，不知其僭。臣等再拜致恭，上香亚献。
　　亚献，宣进状
　　臣闻：太初太易，无象无形，大道莫穷其宗祖；生天生地，神鬼神帝，玄功靡得而名言。惟古今道术，杂出於百家；而儒释黄老，并列於三教。虽礼乐，非名法兵权之比；然未如，无为自化之尤高。虽禅空异坚白同异之辞，然岂若不言善应之为，愈况灵宝真一之旨，洎金丹性命之方。大者，可以致神仙；小者，犹能芘家国。道尊德贵，是宜超上古而独存；巧妙功深，以故非中人之能识。纷纷曲士，往往危辞。或目以异端，或毁为外道。且自然至理，於兹又何加焉。彼小智自私，见其不知量也。臣谨与弟子某等，虽惭下俗，每诵玄经，闻神明之教而作兴，慕清静之风而洗濯。叹圣去以踰远，怜世降而愈卑。吾道非乎，独不见，太古羲农之俗；微言绝矣，孰能明，阴符道德之书。幸吾师震夙之辰，为我道兴隆之托。伏愿恢弘世教，振策宗风。三洞天书，愿全文之复出；无为上道，随浩劫以长存。乃若任造化以为功，齐太虚而比寿，皆真尊所宜素有，非小臣可得尽言。臣等拜手致恭，上香终献。
　　终献，宣疏
　　臣闻：天地相合，以降甘露；坎离既济，则生黄芽。以丹鼎英精，既迥殊於流俗；则红尘烟火，岂可奉於高仙。兹因酌水之仪，而效献汤之礼。黄昏一匕，探囊愿试於仙方；白雪九还，换骨蕲分於余剂。臣等虔恭捧扬奉献。
　　进汤，奉经
　　送圣
　　臣闻：神潜恍惚，无往不存。道在虚无，有求辄应。配渺渺大罗之境，而巍巍万有之尊。且求於色相者已非，矧拟以去来者踰远。然既因人，而仿为此礼；苟非循迹，而莫致其诚。是故香花灯烛，以表其宜；词疏表章，以通其意。荷高明之委鉴，惧亵渎之贻诛。兹贺礼之告成，非飙斿之可挽。伏想九光鹤盖，自碧落以来迎；八景龙舆，凌青冥而上返。臣等云霄极目，涕泗交颐。言有尽而意无穷，形虽疏而心甚迩。当年白鹿尚可访於谯城，异日青羊安得来於蜀郡。臣等下情不胜攀恋之至，谨稽首拜送。
　　回軿颂
　　太清道德显化仪竟
　　
