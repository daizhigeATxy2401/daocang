正－敕坛仪
　　经名：正一敕坛仪。撰人不详，似出於南北期或隋唐。一卷。底本出处：《正统道藏》洞神部威仪类。
　　正－敕坛仪
　　夫敕坛先办水剑，安地户，上具坛简。行道就剑水所，先存思本师在西，次存思三将军，次存思有一真官绛衣乘斗而至，乃启白：
　　臣闻调阴阳者莫过乎百灵，济家国者岂逾於大道，故碧落有灾祥之变，令人则之，黄箓有拯拔之科，令人修之，臣虽不材，窃慕玄化，忝佩法箓，叨称治官，所历山川，敢忘报效，以今太岁某月朔某日辰，谨於某州某县乡里，领行法事，道士若干人，谨为大道弟子某为某事修建某斋几日几夜，禳灾却祸，请福祈恩，建立坛场，依科关奏，臣等澡炼形炁，栖心静神，克期奉行，敢不上闻，伏惟
　　太上布维新之令，开覆育之恩，敕下真官分司降鉴，使烟云暂息於三界，风雨无施於四冥，忏谢必闻，启传无间，臣等不胜慊切之至，专思神念，真伏待报应。
　　次存思报应毕，又存四灵毕，便过坛简与他人，次垂手握固，召四灵：
　　东方青龙，角亢之精，吐云郁炁，啖雷发声，飞翔八极，周游四冥，来立吾左。
　　南方朱雀，众禽之长，丹穴化生，碧霄流响，奇彩五色，神仪六象，来导吾前。
　　西方白兽，上应觜参，英英素质，肃肃清音，威慑众兽，啸动山林，来侍吾右。
　　北方玄武，太阴化生，虚危表质，龟蛇合形，盘游九地，统摄百灵，来从吾后。
　　次收两手捧心，二足丁字立，咒曰：
　　吾召百神，百神既集即当游，带日挟月行九州，十六神将为吾使，天官地官水官同其休。
　　次三才步就剑水，右手执剑，咒曰：
　　五行所运，火木水土金，我佩刚剑，禁敕鬼神，二十八宿，随吾指陈，北斗七星，挟辅灵真，周流万方，百福同臻。
　　次左手执水碗咒曰：
　　江河淮海非臣水，五龙吐出清天地，大帝服之三万年，今日吾将净祆气，急急如律令！
　　次剑水相向，称名位          
　　泰玄都正一平炁系天师某治某炁祭酒赤天三五步纲元命真人臣某
　　谨请东方青帝青龙衔符带剑入吾水中，
　　谨请南方赤帝赤龙衔符带剑入吾水中，
　　谨请西方白帝白龙衔符带剑入吾水中，
　　谨请北方黑帝炁龙衔符带剑入吾水中，
　　谨请中央黄帝黄龙衔符带剑入吾水中，
　　吾水非常之水，五龙五星真气之水，吾剑非凡之剑，九炼坚刚，七星挟傍，踏蹑北斗，跨踞魁罡，太一作水，周流万方，清无过水，浊无过秽，以清治浊，以水治秽，急急如太上老君律令，摄噀水。
　　次法师行至天门，少立存思，四灵讫，便诵禹步咒：
　　乾尊曜灵，坤顺内营，二仪交泰，要合利贞，配天享地，永宁肃清，应感玄黄，上衣下裳，震离坎兑，翼赞扶将，乾坤艮巽，虎步龙骧，天门地户，人门鬼门，卫我者谁，昊天旻苍，今日禹步，上应天纲，鬼神宾伏，下辟不祥，所求如愿，应时灵光，急急如律令！
　　次至东北角，面东请青童君
　　谨请东方青童君，身长九千万丈，从官九千万人，乘东方岁星之精，真炁浮空而来，降临坛所，行神布炁，搜索邪精，驱除鬼贼，有罪无赦，摄噀水。
　　次禹步至东南角，噀水喝摄，面南请赤童君
　　谨请南方赤童君，身长三千万丈，从官三千万人，乘南方荧惑星之精，真炁浮空而来，降临坛所，行神布炁，搜索邪精，焚烧鬼贼，有罪无赦，摄噀水。
　　次禹步至西南角，噀水摄，面西请白童君
　　谨请西方白童君，身长七千万丈，从官
　　七千万人，乘西方太白星之精，真炁浮
　　空而来，降临坛所，行神布炁，搜索邪
　　精，诛斩鬼贼，有罪无赦，摄噀水。
　　次禹步至西北角，噀水摄，面北请黑童君
　　谨请北方黑童君，身长五千万丈，从官五千万人，乘北方辰星之精，真炁浮空而来，降临坛所，行神布炁，搜索邪精，漂荡鬼贼，有罪无赦，摄噀水。
　　次禹步至于上方噀水摄，面北请黄童君
　　谨请中央黄童君，身长一十二万丈，从官一十二万人乘中央镇星之精真，炁浮空而来，降临坛所，行神布炁，搜索邪精，埋藏鬼贼，有罪无赦，摄噀水。
　　次往鬼门上或地户上，步七星背建向破，旋身入斗中，衣斗履斗，存天官兵马，日月星宿神仙，五岳四渍兵马各九亿万众，森然在目前，及青龙白虎，朱雀玄武，并罗列左右，即再启事。次重称法位
　　太玄都正一平炁系天师某治某炁祭酒，赤天三五步纲元命真人，臣某等奉为大道，弟子某修建某斋，几日几夜，祈恩谢过，请福禳灾，上请天仙兵马九亿万众，地仙兵马九亿万众，日月星宿兵马九亿万众，神仙兵马九亿万众，五岳四读兵马九亿万众，各请严振落驿，风骤雷举雨沸云奔，一合来下克，以今日今时齐到此处，盖屋三重，绕坛三匝，上张天罗，下布地网，九土齐功，兵马列阵，於坛场之内，门户之傍，井灶之间，花果之下，所有伏尸故气，土木百精，猫鬼野道生人，厌蛊为害，鬼贼於道，不顺者收付魁罡之下，入地万丈，无动无作，急急如律令，摄。噀水。
　　次视剑五行咒曰：
　　五行相推，刚最持威，六纪辅我，三台辟非，天回地转，阴阳开辟，长生度世，日月同晖。
　　次提剑拟地视之，咒曰：
　　天赦煌煌，地赦正方，禹步所至，百鬼伏藏，急急如律令，摄噀水。
　　便杀剑后，便右旋身，出斗避，
　　踏星歪毕，就事行道。
　　正一敕坛仪竟
　　
