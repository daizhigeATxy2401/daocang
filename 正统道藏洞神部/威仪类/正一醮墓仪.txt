正一醮墓仪
　　经名：正一醮墓仪。撰人不详，似出於南北朝或隋唐。一卷。底本出处：《正统道藏》洞神部威仪类。
　　正一醮墓仪
　　凡人墓山年月深久，或有崩坏，须得补茸，或时凶衰，地气王动，致令子孙贫耗，遭非横祸，百事不利者，须飨祭墓之山川土地神只，安稳亡人，即得子孙平安，所向吉利。
　　细席三十五领，无席用冷茅，大席二领，香一两，小案一面，香炉四具，小盘三十五枚，黍米饭五升，粳米饭三升，粟米饭一升，胡桃七十颗，乾枣三十五颗，栗子一升，饼三十五枚，净水刀锄，供用竹纂四枚，枚长一丈二尺。漆盘一面，小绳一条，长三丈六尺，铜镜一面，盐一斗二升，豉一斗二升。
　　右件物随丰俭量之。
　　於墓近道左，治地为坛，方三丈六尺，四角立标，坛中央设五方神座次，外设二十四神座次，外四方设阡陌座，墓前左设亭长座，右设丈人座，座列细席一，领饮食一盘，所用镇币钱物，并随时丰俭，但令合五行四维支干数，唯须精新，不得秽污，预前一日洁净营办，其日设饮食於坛东南，祭官立於坛南，祝人在坛西南，弟子立於坛东，执事升坛，布币进食，置香炉於坛内，四角。
　　先上香，再拜，跪读祝文。出家法师但坐不拜。
　　维年岁月朔日，某官位无官者州县乡里，姓名，敢昭告于后土五方五行诸神，此境山川百灵，某家丘墓阡陌之神，往以龟筮袭吉於此山源，为亡祖考安厝宅兆，青龙白虎，左右相扶，朱雀玄武，前后相对，置立茔域，整齐阡陌，千年万载，永附山源，但以年月幽深，丘坟萧索，或四灵失守，八将无依，蒿里明灵，不垂冥佑，屯吃者云比年以来，居家屯坎，举向衰耗，无所良宜，当得翻失，应成却败，钱财流散，官事纷纭，田种薄收，蚕桑不熟，子孙伤夭，仕宦不迁，日甚忧惶，无以取济，谨以今日奉赍薄礼，并及杂物，庶羞备具，献上至诚，奉请后土诸神，丘墓丈人，二十四位功曹，传送阡陌诸神愿，并率所部降临其位，次第而坐，飨受所献，弟子再拜。
　　次上香　　　上荼　　　上酒
　　谨重上白后土诸神等，某先人末胤，奕代承家，恐山宅之不安，惧宗里之罔嗣，敬以今日诚心设醮，伏乞亡者魂宁於幽室，子孙获庆於将来，惟此山冈郁郁苍苍，年年兴盛，代代富昌，上合天文，下符地理，左陪金匮，右带玉堂，男女位备，无所不良，五方钱财归流，生人子孙富贵，仕宦高迁，门户强盛，儿女贞贤，田蚕丰熟，财积如山，宝货充满，车马骈阗，安仓镇库，丰溢无量，亡人受恩，利佑子孙，弟子再拜。
　　次上香　　　上酒
　　向来至诚，殷勤奉请，馨香既荐，言谢已陈，礼物轻微，意慕钦重，仰蒙洪泽，飨纳微诚，再拜三谢之礼，悉以周徧镇谢之物，既蒙受纳，愿严神驾，各还所止，请道路将军瞻察前后，浮游邪魅，骚令蒿里，丈人丘墓长宁，后代子孙昌盛，福佑蝉联，一如律令，再拜。
　　行事毕，其阡佰座物，当分埋之於坛东南角，舒席於墓前，回食盘与亡人上食，咒讫并分散令尽，凡平收日不用醮墓凶。
　　墓神正月在子寅卯辰申戌亥，二月在子亥，三月在卯巳午申戌亥，四月在巳午未戌亥，五月并同，六月在丑卯辰巳未亥，七月八月在寅，九月在子丑寅辰未戌，十月在卯戌亥，十一月在子卯辰午未申酉戌亥，十二月在丑寅卯辰巳亥。
　　右件地犯之杀人凶，若去墓十五步外无忌，其日亦不得祭墓。
　　正一醮墓仪竟 
　　
