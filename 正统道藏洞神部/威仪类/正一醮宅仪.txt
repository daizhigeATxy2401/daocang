正一醮宅仪
　　经名：正一醮宅仪。撰人不详，似出於南北朝或隋唐。一卷。底本出处：《正统道藏》洞神部威仪类。
　　正一醮宅仪
　　凡人居宅虚耗，牛马死失，田蚕不熟，人口婴害，或每年有五瘟时气，及狗鼠虫蚁作怪，或犯五方十二时土财，利散亡举，向不称者，以四时王相日醮之吉。
　　净席六，领箭十二只，麻綖二十四丈，青赤白黑各六丈。灯九盏，并竹灯柱九枚，枚长二尺五寸，白日不用灯。大案一面，小案五枚，无者可香炉五枚，香一两。色彩五段，青八尺，赤七尺，白九尺，皂六尺，黄五尺。钱三百五十文，手巾五尺，漆盘三十五面。乾枣七十颗，栗子一升，胡桃七十颗，黍米饭三斗，米拌三斗，捻头七十枚，薄饼三十五枚，麦米饭一斗，豆豉一斗，栗米饭一斗，粳米饭一斗，米五斗。镜四面，并竹柱四枚，长三尺。大盘一面，纸三十二张，五色石色别一斤。
　　右件随丰俭量之食物奠盘中。
　　醮法於宅中庭方二丈四尺，画地为坛，四季上开天门地户，人门鬼门，皆以箭为之，当方色綖，三重栏之，门安两灯，师案前一灯，坛中五方设五方神座，随方色着彩及钱於青座，北设灶君座黑座，南方神座赤座，束方神座青座，西土神座白座，南功曹主簿座赤座，北直符座黑座，西宜安丈人座白座，东从官座青座，四维十二辰上各一座别细席一，其五方神座及直符座，座列食盘，二余座，座列食盘，一五方安香火五彩钱帛，依五行成数，东方八色青，南方七色赤，西方九色白，北方六色黑，内方五色黄，诸侯已上用五色宝壁，卿士已下用石无斤用两，诸侯已上彩用匹，卿大夫用丈，士庶用尺，钱诸侯已上用千，卿大夫用百，士庶用十，亦可五方安五金龙东麦南黍西稻北豆内粟，坛南五尺师座一席一案，巾覆案上，东南上从地户出入。
　　先币，次进食，烧香再拜，少坐
　　祝曰：出家法师但坐不拜。
　　维某年岁月朔日某辰，某州县乡里，官位姓名，谨择吉日斋戒，肃敬内外，至诚净宇，清坛庶羞，香案信币，新华品物咸具。
　　谨请东方宅神青土将军各领东方甲乙寅卯，直符仪服，皆青，降兹东座。
　　谨请南方宅神赤土将军各领南方丙丁巳午，直符仪服皆赤，降兹南座。
　　谨请西方宅神白土将军各领西方庚辛申酉，直符仪服皆白，降慈西座。
　　谨请北方宅神黑土将军各领北方壬癸亥子，直符仪服皆黑，降兹北座。
　　谨请内方宅神黄土将军各领内方戊己辰戌丑未，直符仪服皆黄，降兹内座。
　　谨请乾坤震巽坎离艮兑，四孟四仲四季，岁月日时，刑杀德合，建厌冲对，太岁太阴大将军，门丞户尉，井灶伏龙，庭堂屋吏，宅内七神，阴阳官属，并依位就座，领纳丹诚，欢侑庆乐，弟子再拜谨启。
　　次上香　　　上荼　　　上酒
　　谨启五方宅神，五土将军，宅内众官等，弟子某生代有绿，依居宅宇，乾坤荫覆，得在凡流，资水火而求安，假稻梁以为命，自於此宅居住以来，日月推移，动淹年载，被蒙宁吉，戴荷诚探，或云而比年以来，轗轲虚耗，人口大小，更互不健，男□女□，妄为祟害，招引五瘟，六夭之鬼，屯结宅中，不肯退散，今谨依先圣科法，谨以今日吉庆良辰，静念至心，洒扫庭宇，烧香设位，谒请灵神，首罪谢愆，祈乞福佑，谨上饼果，并悉芳馨，敬荐宅中，五方宅神，五土将军，宅内众官，伏愿一切降临，赐为饮飨，弟子再拜谨启。
　　次上香　　　上酒
　　谨启诸神等，弟子此宅，或是初时起立坚柱架梁，或从居住已来修理改换，或移徙抵向，犯触王神，或嫁娶葬埋，非家姓便利，或於中杀害，污秽宅形，或骂晋咒诅，动成愆咎，致有触犯四面八方天地阴阳百官禁忌，五土之炁，刑耗之神，或犯男女大小之命，及犯牛马六畜之命，爰居爰处，载忧载惧，今设薄礼，仰谢愆失，并献杂物，安定众神，伏愿降以嘉福，惠以厚恩，所有犯触，一切释散，人口康健，瘟毒不干，上得天和，下得地利，青龙镇左，白虎居右，朱雀捍前，玄武卫后，五行得所，四王安方，龙神镇守，邪炁消亡，辟除盗贼，禳却灾殃，解谢之后，万福来祥，弟子再拜谨启。
　　上香　　　上酒
　　重启神君等，弟子今日诚心致礼，伏愿神官普垂恩佑，请勤五方直符，为某驱遣宅内五虚六耗，蜚尸邪魅，及以时瘟疫炁，中外强□，行客寄鬼，雄雌注杀，远去千里，若宅中地王害黑发动，悉自伏灭，愿请青龙来，下镇宅东，消却东方青色灾祸。开木门招集东方五谷，金银财宝来入，愿请赤龙来，下镇宅南，消却南方赤色灾祸。开火门招集南方丝绵彩帛财宝来入，愿请白龙来，下镇宅西，消却西方白色灾祸。开金门招集西方金玉珍奇财宝来入，愿请黑龙来，下镇宅北，消却北方黑色灾祸。开水门招集北方鱼盐牛马财宝来入，愿请黄龙来，下镇宅中央，消却中宫黄色灾祸。开土门招集四维钱财匹帛珍宝来入，五色神龙镇遏五方，祭谢以后，宅神安定，门丞户尉，备卫家门，禁制百鬼，无使来前，散灭凶殃，招集福禄，令弟子所居所住，安镇百年，男女贤明，老少元吉，恶口赤舌，没入九阴，家口尊卑，常沾五福，保宜天禄，永迮遐龄，六畜滋繁，五谷丰熟，钱财运合，仓库充盈，仕宦高迁，蚕桑蕃息，子孙昌炽，门户兴荣，举家承拥护之恩，毕代荷神明之德，蒙如所愿，被受洪恩，弟子再拜谨启。
　　次散食於坛外四方
　　重启礼谢三周，合座丰足，惟诸明只，各还本府，宅内诸神各安其部，伏愿留恩降福，一如所启，再拜。
　　行事毕收五方饮食埋宅五方，门位饭食埋大门枢侧，余盘回以散食。
　　正一醮宅仪竟
　　
