正－解厄醮仪
　　经名：正一解厄醮仪。撰人不详，约出於南北朝或隋唐。一卷。底本出处：《正统道藏》洞神部威仪类。
　　正－解厄醮仪
　　凡人年命有厄，元辰死忌，五罗算尽，阳九阴八，盗贼口舌，疾病官横，财产不利，触事灾忧者，可依法推究章醮解之，即得转祸为福，大吉利。宜以太岁、本命、甲子、庚申，及诸吉日，醮请司命北斗七星，生度灾厄。所须之物，并随其贵贱丰俭量之，今聊举其数如左：
　　净席六领，小案一面，香炉六枚，并奁漆盘二十四面，灯盏四十九枚，并灯纂四十九枚，枚长三尺五寸，并夜用，白日不用。色彩五段，段长八尺已上，青五段，段长八尺已上，布彩随用，亦可用纸二十四张。小藟二枚，坛纂十二枚，长一丈二尺，并赤线二＋四丈作栏，并白日用，夜不用。铜磬子一枚，大盘一面。
　　右一十一件，一造永用，亦可借充。
　　乾枣四十八颗，栗黄四十八颗，时果子色别四十八颗，捻头四十八枚，餢飳四十八枚，杂饼色别四十八枚，黍饭三斗，米拌之属色别四十八枚，香一两，盐半斗，豉一斗，然灯油四十九盏，并灶，并夜用，白日不用。净水一碗，　右一十三件，醮讫并分散令尽。手巾三尺五寸，布帛随用，镇钱一千二百文，命米一石二斗，命彩尺数计岁余一。紫绫为上，士随本命纳音色。
　　右四件可临事裁量，醮讫并施散。                                                  
　　醮法於家庭中若诸静处，若室中作坛墠方二丈四尺，开四仲门，门阔四尺，栏纂三重，题正东青阳之门，正南朱明之门，正西皓阴之门，正北玄英之门，内依五方敷席。一法不用栏纂，以随三色彩周围舒为坛。坛南门外五尺一席。师座一香案，案上敷巾帛亦可五方安五香案。坛上东席五帝五盘五分，南席三神三盘三分，西席三台三盘三分，北席六甲六盘六分，中席七星七盘七分，盐左豉右，其净水置几上，米及钱彩置案上，五方座随神阶降，敷彩席为神座，紫为上，次排，次缘，次碧，次黄，次白。彩前敷青布，众彩为食单上列盘累。金银为上，次铜，次漆，次杂器。坛十二尺面别一十二灯，灯高三尺五寸，师案前一灯高二尺一寸，执事从东门出入，先安镇物，次烧香，次下食盘，若行香从中席西头为始，次第东南西北，弟子立坛东，师北面扣磬三十六下，平立安心，静默绝闹止喧，存四兽及玉童玉女侠侍左右。
　　次叩齿三通祝曰：         
　　太上玄元五灵老君，当召功曹使者，左右龙虎君，捧香使者，三黑正神，急上关启三天太上玄元道君，臣正尔烧香，为某设醮，奉请北斗七星，五帝诸君，消灾乞福，愿得八方正真生炁，来入臣身，所启速达，径御
　　太上昊天玉皇上帝几前。
　　次长跪，请神曰：          
　　维国号某年岁月某朔某日某辰，臣某稽首再拜，谨上请北斗第一贪狼星，第二巨门星，第三禄存星，第四文曲星，第五廉贞星，第六武曲星，第七破军星，七星真君各率官属降临中席，歆飨醮礼。
　　谨上请三台六星上鼎君，各率官属降临西席，歆飨醮礼。
　　谨上请东方青帝九炁君，南方赤帝三炁君，西方白帝七炁君，北方黑帝五炁君，中央黄帝一炁君，五方帝君各率官属降临东席，歆飨醮礼。
　　谨上请南上司命司录延寿益筹度厄尊神，各率官属降临南席，歆飨醮礼。
　　谨请六甲六旬王文卿等阴阳六十神，从官将吏玉女众灵，一切来下降临北席，歆飨醮礼。师伏地思神，集座起，再拜。
　　次上香　　　献茶　　　初献
　　上启七星五帝三台命录六甲等神，伏愿一降临，歆飨醮礼。今有州县乡里官位姓名年岁生月本命甲子，其神王文卿，从官十八人，属北斗第一贪狼星，字露神子，生在凡俗，百行多违，无福禳灾，遂延忧患，动止怀惧，心念不安，唯恐今岁年中被诸衰厄，众死并会，刑杀加临，八难所缠，七伤为恶，凶神构祸，毒鬼兴灾，一日遭罹，无方取济，告祈感切，深可哀矜，谨以今日吉庆良辰，某地露出中庭，依科首谢，谨斋命彩命米，信钱信物信香，并奏一通於北斗之下，对众灵之前归命星官，披心帝府，辄献微礼，率藨丹诚，醮降真神，祈恩委命，伏愿流慈布泽，合燕停辉，若人多，云谨条具醮人姓名年属如左。弟子再拜。
　　次上香　　亚献
　　重启众真等，某慊倒翘勤，乞求灵佑，唯愿赐为某解却身命，今岁来年所有灾厄，愿解东方青瘟青灾，春之三月木行之厄，愿解南方赤瘟赤灾，夏之三月火行之厄，愿解西方白瘟白灾，秋之三月金行之厄，愿解北方黑瘟黑灾，冬之三月水行之厄，愿解中央黄瘟黄灾，四季之月土行之厄，愿解本命行年生胎，日月五行相克九宫不利之厄，愿解众元诸杀，天年岁星三刑六害五罗算尽之厄，愿解四出行来，逢灾遇祸，所求不得，所作不成，田种薄收，蚕桑不熟之厄，愿解盗贼凶寇劫掠侵夺，亡失钱财剥削之厄，愿解官私口舌，牢狱囚系，刑法律令柳锁之厄，愿解时行疫炁，患疟中风，千病万痛危亡之厄，愿解军行战斗，兵刀杀伤山川阻险，没溺之厄，愿解四方十二时上新死故亡，雄雌注杀破射之厄，愿解虎狼虫蛇蛟龙蜂虿毒螫之厄，一切诸厄悉乞解除，若天罗所加，地网所绕，六神为恶，九丑为灾，厌杀克伤，建破冲击，年穷筹尽，厄会深重者，伏愿天官回罔极之施，降云雨之恩，俯鉴丹诚，俄流惠泽，底元瓦解，祸难冰消，则枯木更荣，朽骸蒙润，咸荷明圣，覆护重恩，若上章，即云臣今谨为拜奏某章一通，上闻天曹，请先出功曹使者及时腾达，伏愿尊神照省，总云弟子再拜谨启。
　　次散洒饮食，出官，上章讫，更
　　上香
　　终献
　　重启明星北斗三台五帝司命司录六甲等神，某敢竭至诚，奉请明圣，几筵秽浊，所献轻微，仰劳尊神，迂屈云驾，垂恩曲盼，被福苍生，特乞渊波恩沾，某千愆万过。，赐为消除，梦想正真，灾殃弭灭，北斗落死，南宫注生，五帝真灵，并加匡卫，六甲神吏，常与扶持，举向开通，营求允遂，若在官者官秩升进，品位高迁，政化风行，威严霜肃，永绥天禄，长简帝心，朱紫腾芬，微猷克着，若在宅者居宅清肃，人口平安，金玉满堂，钱财运合，五龙镇守，六耗不生，男女贞贤，门户兴盛，若在道者，六通洞远，四达圆明，慧业相资，威神自在，玉历题字，金简刻名，兆庶钦崇，人天敬仰，若疾病者，某所苦之处，即蒙轻臧，五内通理，百关调畅，鬼灭毒散，寒消热歇，四大平复，六府清和，总云则上荷明神无边慧力，惟垂广荫，被受大恩，弟子再拜谨启。
　　宣疏　　　送神             
　　伏以神降条钦，应感斯须，礼谢既周，行香已毕，神欢人悦，留连尽席，云车整辔，羽驾踟蹰，晷刻易淹，不敢稽滞，上界天官，仰升宫陛，下地神祇，各还部署，向所祈启，具誊表裹，愿垂采鉴，领纳所陈，升车之恩，惟垂恺悌，臣及弟子再拜奉送神驭。
　　复炉
　　香官使者，左右龙虎君，捧香使者，当令醮坛之内，自然生金液丹精芝英，芳味流缢，百灵交会於香火炉前，令某设醮之后，灾消厄度，受福蒙恩，十方仙童玉女侍卫香烟，传臣所启，径御昊天玉皇上帝几前。
　　行事毕，主人取本命星盘再拜，食之余吉，其下醮盘为土地，主下一盘於坛外，亦得。
　　正一解厄醮仪竟
　　
