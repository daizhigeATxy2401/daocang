太上三五傍救醮五帝断殟仪
　　经名：太上三五傍救醮五帝断殟仪。一卷。底本出处：《正统道藏》洞神部威仪类。
　　太上三五傍救醮五帝断殟仪
　　夫人家忽逢天灾厄难，家口瘿疔，经一日五日者，此是宅舍前后，五帝神只不卫於人，及有四方邻里，忽被染剔，皆是天行疫鬼，云中李子遨、张元伯、刘元达、乌丸鬼等病患人家。但是人家若患天行时疫，三年内，皆再发一度。可於醮历，检定良日，求一道士，延请就宅。若办得修神咒斋一日两夜、三日三夜。若不办，只请一人醮五帝。所须色目，具列如后：
　　真乳头香一两半六炉。案六面，笔五管，墨五锭，五方彩各一段随方色。手巾五条各长四尺二寸，命禄米五盘每盘一斗二升，酒一斗盏子四十只，信钱五分每分一百二十文，纸一束五帖作钱财，五帖镇座。醮盘四十分饼、胡桃、乾枣、乾鱼、鹿脯、时新果子，茅香汤一碗，灯十二盏，桃牌六枚各长一尺一寸阔二寸。
　　师位居北，叩齿三十六通了，入坛解秽
　　次禁鬼门
　　次卫灵咒
　　次发炉
　　弟子装束冠带如法，於斋坛前，虔诚告祝，设拜捻香，以俟通感
　　维某年某月某朔某日洞渊弟子臣某等，谨为弟子某甲上启：
　　上请东方青帝灵威仰勾芒君青帝夫人降下，
　　上请南方赤帝熛弩祝融君赤帝夫人降下，
　　上请西方白帝招矩少昊君白帝夫人降下，
　　上请北方黑帝叶光纪玄冥君黑帝夫人降下，
　　上请中央黄帝含枢纽轩辕君黄帝夫人降下。
　　上请五帝之子、五帝之孙、典籍功曹、司命司录、好生司马、大神解秽主者，左右尚书、前后仆射、延寿玉女、长吏司空、注年博士、上下大夫、虚无小吏、削死定生君、解衰脱厄君、保命益算君、治病下药君、浮云使者君、雷师电师君、四州九谷君、河上仙官、江湖玉女君、吞魔食鬼君、收殟食鬼君、斩鬼破鬼君、扫荡不祥安隐六腑君、移名定籍君、各各诸座，故飨微礼，符告上下。关启天地大神、五帝仙官、并及此间土地真官、九江水帝、十二溪女、河伯水官、地下七神、土地之主五岳四渎护人长吏、加算主者、左右传吏、解罪之君、一切神灵，各各执持玉板，听臣口中词语。今有弟子某家累年已来，居止不利，人口瘿疔，死亡非一，经营不遂，官职不迁，所愿不从，灾厄妄生，卜决忧忌，皆见八方四面、并有下官故炁，疫疠鬼兵，八部魔邪，暴害良善。门门唯闻哭尸之响，不闻雅乐之音。大小哀哉，枉遭者众。耳闻目见，非是吉祥。某等日夜惊惶，无方投趣。伏闻老君设教，授与仙真，下传凡俗，大解妙法，杀鬼生人。今於当处结坛，奉献酒脯，祠五帝之具，占得九章。今日吉良，宿得天仓。明如日月，比於三光。百味杂馔，不敢先尝。清酒净脯，甘美甚香。帝君受飨，赐福无量。七祖生天，解释祸殃，逍遥雅乐，位等仙王。生人富贵，子孙满堂，三十六代，及以先亡，升入南宫，长乐福乡，去离三涂，免堕镬汤。长辞剑树寒冰铁床，不见铜柱牛头阿傍。瘟疫疾病，万代消亡。收摄百鬼，施於太阳。灾害解散，永保吉昌。五帝之主，万神之王，消灭恶业，知其柔刚。晖生枯荣，言成雪霜。能使官灾消散，疾病去床；能使春秋冬夏，上下玄黄；能使四时节炁，天圆地方。动作自然，五色玄黄，三明六律，七柔八刚，造作人形，无暗不照，无明不光。北斗七星，布置诸宿。角亢氐房心尾箕，配属东方；井鬼柳星张翼轸，配属南方；奎娄胄昴毕觜参，配属西方；斗牛女虚危室璧，配属北方；□□□□□□□，配属中央五行。推节寒热温凉，使金克木，木自折伤；使木克土，土自潜藏；使土克水，水不流行；使水克火，火自无光；使火克金，金自消亡。打考戮鬼，鬼走远方。疗治疾病，立即自康。规觅求官，宜奉公王。使神安宅，宅如金刚；使符指鬼，鬼即灭亡；使神斩邪，邪自破伤；使神治病，病人去床；使神防卫，行者吉昌；使神安墓，子孙满堂；使神耕种，五谷满仓；使神断病，来者不当。天有九章，人有恶业，弃与八荒，荡除街巷村陌，并及弟子某宅内，瘟疫斑黄。自家亲之外，速去远方，屯营百鬼之帅，捉溺付与镬汤。吞啖精魅，五体消亡。老君口勑，诛斩不祥，何神能住，何鬼敢当。帝君降下，万岁吉昌。行来出入，五神扶匡。官灾解散，鬼贼潜藏，弟子再拜。
　　次上香，上茶，上酒
　　谨启五帝君等，若有邪精、五殟、鬼炁，或复藏形隐影、变化百端、盘停不去者。
　　上请五啖大将军降下，放大威力，口吐神火，烧鬼头破，然鬼身形，灭其根种，急急一如女青诏书律令。某七代已来，逮及今身，所造故违，无数重罪，赐乞原除某上祖父母，生存所犯，东方十恶、五逆之罪、不蒙解释者。
　　上请角亢氐房心尾箕甲乙寅卯辰君，主为某甲解释，悉令原除某生存所犯，南方十恶、五逆重罪、不蒙解释者。
　　上请井鬼柳星张翼轸巳午未丙丁君，主为某甲解释，悉令原除某生存所犯，西方十恶、五逆重罪、不蒙解#1释者。
　　上请奎娄胃昴毕觜参申酉戌庚辛君，主为某甲解释，悉令原赦某生存所犯，北方十恶、五逆重罪、不蒙解释者。
　　上请斗牛女虚危室璧亥子丑壬癸君，主为某甲解释，悉令原除某生存所犯，中央十恶、五逆重罪、不蒙解释者。
　　上请中斗七星□□□□□□□，主为弟子某甲解释，悉令原赦，若春之三月、有青殟青疫行病之鬼，因木王相欲行毒药、伤害良善者。
　　上请西方白帝君，主为弟子斩杀之不得，妄行毒害。若夏之三月，有赤殟赤疫行病之鬼，因火王相欲行毒药，伤害良善者。
　　上请北方黑帝君，斩杀之不得，妄行毒害。若秋之三月，有白殟白疫行病之鬼，因金王相欲行毒药、伤害良善者。
　　上请南方赤帝君，斩杀之不得，妄行毒害。若冬之三月，有黑殟黑疫行病之鬼，因水王相欲行毒药、伤害良善者。
　　上请中央黄帝君，斩杀之不得，妄行毒害。若四季之月，有黄殟黄疫行病之鬼，因土王相欲行毒药、伤害良善者。
　　上请东方青帝君，斩杀之不得，妄行忤犯。断除一切群邪，悉令伏匿。方得天下太平，鬼神不起，风调雨顺，万民安乐。仰被重恩，弟子再拜。
　　次上香，上酒
　　上启五帝君等，弟#1子叩头稽颡，赐乞一生一活、一度一脱，所有深重灾厄。至于某甲边愿为度灾，安魂定魄，防卫性命，救治疾病。唯愿肉人阖家、大小等身，或受年穷算尽之厄，横因上计，愿为解除，转更注年，延生保命。若有天罗地网，缠绕躯体，未蒙解脱。各请帝君，速为斩截。一切邪精，愿令消灭。若有百鬼妄生，拘录肉人，家口男女，魂神不安者，重请五方斗中延命君、安生君、去死君、来生君，迎魂附魄，悉为扶拔，魂神将附身体之中，调和六府。东斗请为延算，西斗请为记名，北斗请为落死，南斗请为上生。主为安魂司命，更赐益算。延寿星官，请为消除死簿，定上生名。若有天上地下凶逆之鬼，滞在某家，村中巷陌、门前户后，窥求血食，欲行凶伤。
　　上请三五大将军，官吏将十万人收魔，食鬼，唯愿降下。
　　上请三五收殟食殟大将军，官将十万人降下。
　　上请三五收疫大将军，官将十万人具官降下。
　　上请三五收注大将军，官将十万人具官降下。
　　上请收精食精大将军，官将十万人具官降下。
　　上请收邪食邪大将军，官将十万人具官降下。
　　上请收毒食毒大将军，官将十万人具官降下。
　　上请收魅食魅大将军，官将十万人具官降下。
　　上请收凶食凶大将军，官将十万人具官降下。
　　上请五方五帝斩鬼大将军，官将十万人降下。主为某甲家，同心并力，收摄村中巷陌、家中宅内，行客魍魉之鬼、伏尸刑杀之鬼，次收门户井灶之鬼，次收五虚六耗、凶吹恶逆之鬼，次收童男童女之鬼，次收殃□土长之鬼，次收独歌自舞喜笑之鬼，次收蛊毒野道之鬼，次收山精崖石、百魅之鬼，次收八部行病之鬼，次收唤人魂魄之鬼，次收各有名字之鬼，次收明公石碇之鬼，次收无名脱籍之鬼，次收树下犬子之鬼，次收夜行凶逆之鬼，次收山林社稷、恶逆淫祠之鬼，次收天下四镇死将之鬼，次收刀兵军阵、无头无手之鬼，次收吴王子胥之鬼，次收赤眉盗贼之鬼，次收三王五霸、败军死将之鬼，次收下痢肿之鬼，次收鲁丁斑黄、转筋、謦咳、吐逆之鬼，次收云中李子遨、千精万魅之鬼，次收摇铃吹角呼唤之鬼，次收缢死之鬼，次收落水之鬼，次收羌獠之鬼，次收六夷之鬼，次收胡狄蛮戎之鬼，次收东方青注之鬼，次收南方赤注之鬼，次收西方白注之鬼，次收北方黑注之鬼，次收中央黄注之鬼，次收绝户之鬼，次收异病卒死之鬼，次收白秃癞病之鬼，次收疮脓臭秽之鬼，次收市死斩头绞刑之鬼，次收乌鹊乱鸣恶音之鬼，次收饥寒冻死之鬼，次收藏形隐影之鬼，次收口舌妄语之鬼，次收六畜之鬼，次收厌人魂魄之鬼，次收白骨不葬之鬼，次收新死破射取人之鬼，次收鼠头人身之鬼，次收牛头人身之鬼，次收虎头人身之鬼，次收兔头人身之鬼，次收龙头人身之鬼，次收蛇头人身之鬼，次收马头人身之鬼，次收羊头人身之鬼，次收猴头人身之鬼，次收狗头人身之鬼，次收堵头人身之鬼。
　　右此鬼不承大道盟威禁律之命，专在人间，行其恶毒，令人遭官遇祸、疾病死亡，非所道理。非五帝之君天官，一一仰凭，次收讨反缚逆鬼，付与都市一切绞刑，灭其根种。愿令天下清宁，万民安乐，五谷滋盛，阖家大小，魂魄或闭在天地水三官百鬼牢狱之中、不蒙解脱者。或为百鬼絷系者，请五方五帝七星之君、寿命君、延命君、解厄治病君、却死来生君、保命卫护君，主为某甲安魂定魄，司命延年，益算七星，消除死籍。
　　东方青色衰厄，从今消灭青殟，鬼炁应时断绝。
　　南方赤色衰厄，从今消灭赤殟，鬼炁应时断绝。
　　西方白色衰厄，从今消灭白殟，鬼炁应时断绝。
　　北方黑色衰厄，从今消灭炁殟，鬼炁应时断绝。
　　中央黄色衰厄，从今消灭黄殟，鬼炁应时断绝。
　　今日值建所请依愿，福庆巍巍，更无所恨。
　　今日值除请福之后，灾祸消除，鬼贼殄灭，福庆有余。
　　今日值满与帝为伴，任意从容，万事欣喜。
　　今日值平福有余庆，神来降驾，所愿皆成。
　　今日值定天地同庆，神灵饱满，合家无病。
　　今日值执百福臻集，富贵听欢，无有忌。
　　今日值破却除罪过，神来降福，消灾却祸，灵祇降驾，福禄更多。
　　今日值危永保无为，祈恩已后，所愿皆遂。
　　今日值成男女长生，钱财聚集，五谷丰盈。
　　今日值收户户无忧，黄金入宅，代代不休。
　　今日值开仙官并来，真炁覆荫，不见祸灾。
　　今日值闭百鬼消灭，住宅清宁，鬼神伏歇。
　　次上酒，行香
　　重启五帝七星君等，臣所请仙官及同侍从，当预坐者，普愿饮飨。降福重於太山，消灾迅如电散。福逐神来，天神降重。应感斯须，拜谢既周，行觞已毕，词不再陈，言无所重。龙车整辔，神马急备，来如云奔，去如风雨。迎神千里，送神不起。自东自西，各还宫府。后有祈请，别赐垂临。臣及弟子诚惶诚恐，稽首再礼奉辞。
　　次送神赞
　　次十二愿
　　次学仙赞，散如常仪
　　太上三五傍救醮五帝断殟仪竟
　　#1『解』原作『解解』，重文，删一字。
　　#2『弟』原作『第』，据文义改。
　　
