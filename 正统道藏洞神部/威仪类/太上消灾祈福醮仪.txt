太上消灾祈福醮仪
　　经名：太上消灾祈福醮仪。一卷。底本出处：《正统道藏》洞神部威仪类。
　　太上消灾祈福醮仪
　　先奏告关牒，禁坛，祝如常式
　　次启堂颂
　　次各礼师，存念如法
　　次宣五方卫灵神咒
　　东方
　　九炁青天，明星大神，焕照东乡，洞映九门。转烛阳光，扫秽除氛。开明童子，备守我轩。收魔束妖，上对帝君。奉承正道，赤书玉文。九天符命，摄龙驿传。普天安镇，我得飞仙。
　　南方
　　南方丹天，三炁流光。荧星转烛，洞照太阳。上有赤精，开明灵童。总御火兵，备守三宫。斩邪束妖，剪截魔凶。北帝所承，风火八冲。流铃交焕，敢有不从。正道流行，我享上功。保天长存，亿劫无终。
　　西方
　　七炁之天，太白流精。光耀金门，洞照太冥。中有素皇，号曰帝灵。保神安镇，卫我身形。断截邪源，正道开明。宫殿整肃，三景斋并。道合自然，飞升紫庭。灵宝符命，普惠万生。功加一切，天地咸宁。
　　北方
　　北方玄天，五炁徘徊。辰星焕烂，光耀太微。黑灵尊神，飞仙羽衣。备卫五门，检精捕非。敢有干试，豁落斩摧。玉符所告，神振八威。邪门闭塞，正道明开。映照我身，三光同辉。策空驾浮，举形仙飞。
　　中央
　　黄中理炁，总统玄真。镇星吐辉，流焕九天。开光童子，一十二人。元炁阳精，炎上朱烟。洞照天下，及臣等身。百邪摧落，杀鬼万千。中山神咒，普天使然。五灵安镇，身飞上仙。
　　次都讲唱，呜法鼓二十四通
　　次发炉
　　无上真玄五灵老君，当召功曹使者、左右龙虎君、捧香使者、三炁正神，急上关启三天真元道君。臣今正尔烧香，修斋设醮，谨奉为醮主弟子臣某为斋意，其余诚恳，具载青词。愿得太上十方正真生炁，降流入臣等身中，令臣所启，速达径御至真无极大道三清上圣，昊天玉皇上帝御前。
　　次众官，各长跪出官
　　谨出臣身中五体真官功曹吏，出上三天，执法开化。阴阳功曹，度道消灾，散祸解厄君吏各十二人出。臣所受法箓治中建节监功大将军前部，效功后部，效杀驿廷、令驿延丞，四部监功竭者，上仙上灵，直使功曹左右官使者，阴阳神决吏官，各二人出。出者，严装显服，冠带垂缨，整其威仪。功曹弁朱阳之帻，冠通天之冠，衣皂纨单衣，腰带龙头之剑。捧持谒簿使者，弁玄阴之帻，冠九德之冠，衣绛章单衣，腰带虎符，齐执玉版。直事功曹，住立四方。正一功曹，住立中央。治病功曹，营卫臣身。左官使者，建节在前；右官使者，持幢在后。阳神决吏，立左；阴神决吏，立右。上部功曹，住立上方；中部功曹，住立身中；促炁功曹，催促十方。上部使者，远望上天；中部使者，远瞻八方；都官使者，匝绕臣身。郎吏虎贲，察奸钩骑，都官侯射，天丁力士治正，执正吏收神，食神吏收鬼，食鬼吏收炁，食炁吏收毒，食毒吏收精，食精吏收邪，食邪吏诛符，破庙吏刚风，骑置吏驿马，上章吏飞龙，骑吏等并皆屯住臣左右前后，受臣词语，关启此间土地里社正神，监察考召甲子诸官君将吏，谨同诚上启：太上无极大道太上老君，太上丈人，九老仙都君，九炁丈人，百千万重道炁，千二百官君。太清玉陛下，恭以天人交感，在祈佑以所符；陟降中潜，非至诚之不格。唯精衷之内控，仰元鉴之有门。矧蕊笈之真诠，廓灵科而示教。璇穹大象，霄景神辉。有躔次以下临，有休祥之外系。今醮主某为某事，肃严坛供，仰驻神游。庶伸苹藻之诚，以埃监观之应。词言通感，不负效心。伏乞功曹使者、将吏灵官，速上奏陈，应时感降。所祈获遂，所愿协从。臣与醮主诚惶诚恐，稽首再拜以闻。
　　次各称名位
　　具法位臣某等谨同诚上启：虚无自然元始天尊、无极大道太上道君，太上老君混元上德皇帝，太上开天执符御历含真体道昊天玉皇上帝，紫微天皇大帝，紫微北极大帝，南极注生大帝，斗中天尊玉帝星君，十神太一真君，十一曜星君，北斗七元星君，左右辅弼星君，南斗六司星君，天地水三官，二十八宿星君，九天储福定命真君，九天应元保运真君，九天司命司录真君，九天掌籍掌算真君，九天监生延生大神，玄中大法师、正一真人、三天辅玄大法师，天曹太皇万福真君，天曹定名玉历真君，天曹延生保命真君，天曹扶衰度厄真君，天曹掌籍掌算真君，天曹财库禄籍真君，天曹司命司录真君，天曹司非司危真君，天曹门下引进真官，天曹门下上章直日典者，洞渊水府福地灵曹，见生星斗真君，本命元辰真官，城隍里社土地真官，三界官属，一切威灵。臣闻玉天严远，难陛浩劫之家；金洞渺清，徒仰素灵之馆。粤帝尊而在上，握化纪以居中。启十方之无碍，心应物而动；号三界之大慈，父视人如殇。俯仰郁罗之台，卷舒投芥之劫。回瞻万兆，悲晋晷於蜉蝣；俯盻九尘，嗟汉宫於蝼蚁。永惟下俗，本绝真阶。盖凭开度之科，许罄精微之恳。今醮主弟子某为某事，严持信币，密款仙庭，冀天贶以临观，庶人心而专达。伏望三清并轨，离曲密之华房；十极流軿，从飞虚之法驾。百亿天帝，后辔丹飙；千二官君，前迎翠节。掷火万里，下呼阳而召阴；旋香三轮，上出日而入月。极东浮於炽水，尽西景於虞沂。南造朱陵之宫，中盘黄炁之府。朔阴之馆，北尽於夜城；丘寒之泉，下殚於神谷。至於鲁，称教父，由太极之从行。西号释尊，自延真而密侍。元始符命，畴敢不祇。辄布菲词，仰披云望。叩碧天而祀事，称圣号以降神。伏愿曲鉴凡情，允垂飕驾。臣与醮主等谨稽首再拜上请：
　　次请圣位，上香，上荼，献酒
　　次奏初献法事
　　次重称法名
　　具位臣某等谨同诚上启：三清上圣，十极高真，醮位灵仙，三界主宰。臣闻：一真布景，本无高下之基；万兆肖形，尽毓清和之炁。即生死而寖远，遂好恶以森繁。秽身纵溺於沉迷，大道尚垂於营救。或罪根之弥甚，始阴责以潜加，苟悟百非，即消万祸。今醮主弟子某识神冥滞，营魄振惊。由浩劫以沦胥，俾元灵而奔躁。不趋觉路，乐登陟於迷途；不憩真庭，甘奔驰於世网。念回还於先日，历劳苦於至艰。爰至今身，命亦危於昼电；再思积行，功未半於秋毫。或反道而欺天，或黩尊而犯上，或漏慢经法，或凌侮父师，或治家失孝悌之欢，或临事滥公私之节，或掩秽於真馆，或犯突於上灵，或冒大禁於三光，或堕严禋於七世，或伤残物命，或淫祀鬼神，或沉湎酒嘐，或皆迷声色，或积财於不义，或运智於多岐，或狠愎自贤，或饕餮无状，或奉道亏立功之行，或居家迷开训之仪，或禀人伦，或沉女弱。共沦五欲，已剧千生。迪惟高圣之宣慈，大庇含生而开度。醮主某诣道自首，祈天博容，伏乞璇极上真玉虚大帝，垂恩枯骨，锡命行尸，解片体之阴愆，除亿曾之冥考。阅罪先期於冰释，逆厘次伫於云臻。俯伏对扬，屏营待报，欲陈词意，仰进丹合。臣虽已考详，尚虞踳驳。谨冒天禁，战悸宣闻：
　　次宣青词
　　具如词旨，备极精虔。冀伸钦伫之心，用谢生成之赐。醮主弟子伏愿斋功纪籍，道果资身，增寿禄於将来，保年龄於向去。仰荷真灵之德，惟蕲福佑之恩。臣与醮主等不任激切之至，谨稽首再拜。
　　次再上香献酒
　　次奏亚献法事
　　臣谨重诚上启：三清上圣，十极威灵。臣闻：玉帝鉴观，金真洞察。感群生而布款，采庶品以流恩。上士希仙，即万仙而浆就；善人缴福，乃百福以妙严。理贵精微，事符歆答。今醮主弟子某伏为某事，腾词清夜，驰意紫阍。夙启兰科，仰膺灵贶。伏愿醮主弟子某落除世网，进补仙阶。许映全家，俱入华阳之洞；刘纲尽室，并升丹绿之軿。阴阳之数已逃，生死之根永谢。或干禄仕，冀登践於崇高；或计赀储，俾丰盈於货殖。尊卑福履，中外欣昌，幽冥息人鬼之非，出处有亨嘉之会。庆均嗣续，庇及亲疏。水火兵贼之灾虞，无侵里闬；日月星辰之否厄，不犯形躯。长遘百昌，永逃九厄。臣与醮主等不任祈祝之至，所献钱马都状之仪，恭对醮筵，谨当敷奏。
　　次奏钱马，三上香，献酒
　　次奏终献法事
　　臣谨重诚上启：三清上帝，十极高真，三界官属，醮席真灵。臣闻：渎则不告，圣人垂简易之文；天且弗违，大道顺披陈之素。醮主某密形至恳，仰叩灵恩。敢不尽畏丹心，动防司杀，奉明科而视履，约仙禁以践言。一日告盟，百身无斁。伏况法事粗悉，罄宝目於鸿仪；夜如何其，落银河於清汉。凤冠灯焰，将暗於九光；鹊尾炉香，欲残於百和。洞章八阕，玉酒三终。燎朱火於天钱，即归空际；促琼锺於仙籁，将返霄间。绛节逶迤，紫旗容与。还玉京者，无极之尊帝。复金阙者，太上之真皇。众灵咸从於丹辕，列圣皆骖於紫策。傍飞月凤，指洞室以分驱；俯控云龙，瞰沧溟而下迈。神司复位，将吏还天，委禧福以充庭，瞥灵光而在目。至於生生万品，皆均乐育之私；寂寂九幽，尽被超升之泽。臣与醮主等凝瞻法从，结想太空，泣恨尘岐，难留圣躅。臣等不胜攀恋祷祝望恩之至，谨稽首再拜奉送。
　　次送神颂
　　次遣官还位
　　臣醮奏事讫，向来所出功曹使者，各从众妙门而入，在左还左，在右还右。直使功曹主领检押，复安金堂玉室，须召即到，一如故事。
　　次复炉
　　香官使者、左右龙虎君、侍香诸灵官，当令醮奏之所，自然生金液，丹碧芝英，百灵众真，交会在此香火炉前。伏愿醮主受福，阖家蒙恩，十方仙童、玉女侍卫，香烟传奏，向来所启之言。速达径御，至真无极大道、三清上圣，昊天玉皇上帝御前。
　　太上消灾祈福醮仪竟
　　
