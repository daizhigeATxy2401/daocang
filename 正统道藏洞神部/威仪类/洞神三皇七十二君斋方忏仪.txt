洞神三皇七十二君斋方忏仪
　　经名：洞神三皇七十二君斋方忏仪。唐末道士杜光庭编。醮祭天地诸神齐仪。一卷。底本出处：《正统道藏》洞神部威仪类。
　　洞神三皇七十二君斋方忏仪
　　广成先生杜光庭删定
　　东方九天帝君
　　伏闻，一气凝空，九天垂象，启四时而东风出震，播五常而仁化行春，启运三光，权舆万有。今皇帝顺天行化，用道匡时，德合阳和，明齐景曜，谨依科式，赍香花灯烛，供养之具，归命东方九天帝君、岁星木德苍龙七宿中外诸星官。愿以是功德，降东上九天始阳碧城九气垂霞，来辅皇帝身。於春季三月之中，甲乙寅卯辰位，有赤星暗曜，地网天罗，本命行年，元辰冲破，一切灾厄，咸乞荡除。碧简题名，青宫益算，二仪交泰，七曜贞明，风雨以时，暄凉应序，家隆国泰，远肃迩安，内外士民，同沾善庆。得道之后，与天帝合真。
　　南方九天帝君
　　伏闻，空洞凝华，丹天演化，运火德而炎精普照，播文明而礼教遐宣，高列九重，下临南极。今皇帝禀庆自天，匡时降世，德兼神武，八方回向化之心，道契淳和，万国赖昭苏之泽。谨依科式，赍香花灯烛，供养之具，归命南方九天帝君、荧惑火德朱鸟七宿中外诸星官。以是功德，愿降南上九天朱光丹台三气悬光，来辅皇帝身。於夏季三月之中，丙丁巳午未位，有地网天罗、赤星暗曜、恶宿冲破，本命行年，一切灾衰，咸蒙释散。南宫注寿，丹简题名，永垂富国之功，更耀长生之籍，宫闱隆盛，遐迩宴安，庆袭山河，福沾军庶，得道之后，与天帝合真。
　　西方九天帝君
　　伏闻，清浊分形，阴阳定位，秋至而九天气肃，金行而四海风清，义定五常，功成万物。今皇帝应运挺生，匡时播德，化洽而寰瀛向化，功高而天地同功，每仰玄科，以安邦国。谨依科式，赍香花灯烛，供养之具，归命西方九天帝君、太白金精白虎七宿中外诸星官。以是功德，愿降西上九天素华皓阙七气流光，来辅皇帝身。於秋季三月之中，庚辛申酉戌位，有地网天罗、赤星暗曜、恶宿冲破，八卦九宫，一切灾衰咸蒙释散。西方列圣，题名於七宝金门，高上众真，延寿於三清玉籍，八风调畅，五谷熟成，福被邦家，庆沾军庶。得道之后，与天帝合真。
　　北方九天帝君
　　伏闻，洞阴凝化，北极居尊，渺渺大罗，统诸天而广大，澄澄妙性，播群品以生成。道冠三清，智周万物。今皇帝名高万古，德被四夷，长垂匡救之功，以协升平之运。谨依科式，赍香花灯烛，供养之具，归命北方九天帝君、辰星水德玄武七宿中外诸星官。以是功德，愿降北方九天玄阴苍玄宫五气飞烟，来辅皇帝身。於冬季三月之中，壬癸亥子丑位，有本命行年，元辰冲破，赤星暗曜、地网天罗，一切灾衰，咸蒙释散。乞玉京回鉴，金阙垂恩，七宝林中，益椿松之寿筹，五明宫内，降鸾凤之祯祥。万化咸安，闱宫同庆。得道之后，与天帝合真。
　　东方九地
　　伏闻，大块分形，方舆构极，四海之波澜，浩漫未测其深；八弦之境界，渺茫难穷其大。今皇帝谨依科式，赍香花灯烛，供养之具，归命东方九土皇君、东岳山川丘陵原阜江海溪谷一切众灵，忏谢建国已来至于今日，或兴居动土，掘凿不时，开拓山河，广崇基址，惊喧厚地，触犯皇君，切虑衅积坤维，灾生分野，祆徉未息，疾病互兴。今以一心回向大道，归依上帝，委命真皇，建三皇宝斋，演洞神仪式，乞使风调雨顺，海晏河清，阴阳和而万化安，道德兴而太阶静。皇帝淳和备体，金石齐年，六腑常调，百关咸畅。阖官眷属，常保利贞，内外士民，长居善庆。得道之后，与皇君合真。
　　南方九地
　　伏闻，重离设象，九地居南，流火庭深，天池浪阔。萧丘紫府，长生之籍可求，绛阙朱陵，积善之名斯在。今皇帝谨依科式，赍香花灯烛，供养之具，归命南方九土皇君、南岳山川丘陵原阜江海溪谷一切灵官，忏谢建国已来，至于今日，或兴居动土，掘凿不时，开拓山河，广崇基址，惊喧厚地，触犯皇君，切虑衅积坤维，灾生分野，祆□未息，疾病互兴。今以一心回向大道，归依上帝，委命真皇，建立宝斋，备依仪式，乞使阴阳调理，疆境晏安，麟凤呈祥，龟龙协瑞。皇帝德符山岳，庆云广覆於九埃，化洽寰区，和气徧资於万物。阖宫眷属，咸保利贞，内外军民，同沾善庆。得道之后，与皇君合真。
　　西方九地
　　伏闻，坤元资始，厚载权舆，高下分形，东西列位，振秋风而肃物，运阴德以成功。凤岭流祥，龟山演化。今皇帝谨依科式，赍香花灯烛，供养之具，归命西方九土皇君、西岳山川丘陵原阜江海溪谷一切灵官，忏谢建国已来至于今日，或兴居动土，掘凿不时，开拓山河，广崇基址，惊喧厚地，触犯皇君，切虑衅积坤维，灾生分野，祆□未息，疾病互兴。今以一心回向大道，归依上帝，委命真皇，建立宝斋，备依仪式。伏愿大慈广济，景福遐临，布万里之祥烟，发九重之瑞气，风调雨顺，岁稔时和。皇帝庆祚延长，神明保护，浩浩而沧溟比禄，峨峨而嵩华齐年。皇子王孙，天长地久。得道之后，与皇君合真。
　　北方九地
　　伏闻，北穷水泽，下极风输，一阳生而万物知春，四气匝而草阴复位，地数终於四九，国界列於三千。山耸罗酆，境开昆板。今皇帝谨依科式，赍香花灯烛，供养之具，归命北方九土皇君、北岳山川丘陵原阜江海溪谷一切灵官，忏谢建国已来至于今日，兴居动土，掘凿不时，开拓山河，广崇基址，惊喧厚地，触犯皇君，切虑衅积坤维，灾生分野，祆□未息，疾病互兴。今以一心回向大道，归依上帝，委命真皇，启建宝斋，备依仪式。乞使四时应序，万物生全，风云长契於祯祥，水旱不为其灾沙。皇帝德符天地，道契羲黄。福庭下际於八纮，寿域上参於七政。家国隆盛，遐迩晏安。内外士民，同沾善庆。得道之后，与皇君合真。
　　北谢太一
　　伏闻，三元祖气、太一尊神，剖清浊以立二仪，运阴阳而生万物。普回灵鉴，广布玄功。今皇帝谨依科式，赍香花灯烛，供养之具，修建洞神三皇七十二君宝斋，归命太一元君、九皇玉帝、无极境界已得道大圣众，一切神明，普忏前世今生，六情三业，故误之罪，咸乞荡除。东华增无尽之年，南极注长生之籍。功高万古，位列诸天。降真气於身宫，保太和於性府。山河并固，金石同坚，境域晏安，家邦庆泰。得道之后，长享自然。
　　洞神三皇七十二君斋方忏仪竟
　　
