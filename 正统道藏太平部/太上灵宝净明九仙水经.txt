太上灵宝净明九仙水经
　　经名：太上灵宝 净明九仙水经。撰人不详。一经。底本出处：《正统道藏》太平部。
　　太上灵宝净明九仙水经
　　通乎一身而周行於四肢者，血也。合乎阴阳之理，适乎高下之宜。调畅则理，窒碍则壅，譬之水焉。水之为物，行乎地中，贯於江河沼址，入乎海。而所以流通者，以如是也。善养生者，因炁以运之而已。且以水能载舟，亦能沈舟。血脉之用，亦可以生，亦可以死。上士体血炁，而求之於水，得手足阴阳，知所起，知所止。而观水之妙宜，有曲有折，有伏有沈，有弱有强，有分而为孤，有聚而为渊，蒸以为云，泽以为雨，善得血脉之理者，亦如是也。故血起乎脐，行乎四肢。本乎心，归乎头，聚乎肾，各有所合也。如小肠大肠，合於江淮。心与心包，合於漳。推其妙而行之於图，则其络脉交通之义，散聚运通之术，道所本矣。仙人葛仲卿曰：人之有血，如地之有水，自川流而为江汉，达於大海。海者，善变化诸水也。尾闾泄而通乎天，元炁运之也。血脉之运用，周乎四肢，自手足之指而行乎心，经要其所生。生乎脐也，朝乎肝也，主乎心之正宫，阖辟发散乎肺之正位，脾为之本，今谓之血母。血母者，脾主藏下合湖故也。肾者，海也。海类众血，血於此化，化为真精，发而元炁。元炁运血，以为流通，故朝於头。头之青发，天之云也。散之为汗，天之雨也。汗之为雨，适其和则正，过不及则为害。养生之道，知天之所为者，一取於日月之行，不知水亦几道也。傅处士曰：子不观於炊爨乎，观炊爨而鼎饪之事毕矣。火者，元炁也。水者，血也。蒸之物，生之为熟，五藏之变也。其炁上达，朝天宫也。其欲熟未熟之间，有水流而下，则今黄芽、白雪也。慎子曰：吾其玲者为火灭，不熟者为甑泄，有不应炁而釜水竭，有击搏而呜，此自然之义也。隐玄子通乎经水之所造，以道生一，一生二，二生三，三生万物之数，随五行而变迁之得水经之标本。凡曰父母生，炁有厚薄，时有早晏，得水脉盈虚之数，於是而配之五藏，参之以地中之水有所证。以谓肾水合海，脾水合湖，肺水合江，肝水合济，各有正道。其分枝有道，其发源有归，於是而制图，而经水之理得矣。炁之运者，元纲也。血之运者，水经也。知血之道路，周於身，会於五藏，所起所归，则知河通天，天通海，海会於昆仑，而黄河逆流矣。
　　元降图
　　雉子曰：夫人生於父母之早晏、厚薄之不同者，皆以算定之，而大丹启矣。算者，年月日时也。凡以父母所生受胎时日，先下本生积年，次下乾坤二篇之策，次下大衍之数，以三百六十除之，其不尽者以四时除之，得其余数以知水经之所起。起五藏而循之，则知所始也。知所始而后生之，天地之机也。袁知机曰：人之流於身者，血也。血运而润於四肢，父母之孕得其胜者，先之所起。故有发盛至老，不待服饵修养而墨黑须髯，垂胡阴藏阳藏年。未壮而早衰者，知算所起，知算所穷，乃能安所用。疏而别之，运而行之，以治以塞，如禹治水，则吾之水经，可以意会而理推也。扶风吴夫人曰：水之道纪，自海积之孤而生河，通乎天，天自河而取之海，其潮应有地理，各有纪。且勿言之，则以血之周身，其数三万六千五百丈，如丝之在筐也者，为不覆有条理纲纪。吾常以水一、火二、木三、金四、土五，述其盈数，以其成数，论其穷数。每数起一尺以至一分，推而究之，自夏至而潮应退，冬至而潮应来，各有相吻合也。今夫地形之高下，观海潮而知所在各不同。人炁之厚薄，举父母生年月日时，而所起不同也。达士由数以悟道，道之融於一身，岂间内外哉。胡安公常为弄潮者，知潮之早晏、进退、勇猛、疾徐之妙，蹈水而不畏也。刘延卿就学弄潮之法，安公对以手足阴阳之论，授之五藏铜人龟鉴，九年而蹈水，出入去来之势不差也。
　　丹阳许子曰：大哉，海水之潮。於是，取潮应之妙，究心三十年，得水经之道，述水经云耳。
　　太上灵宝净明九仙水经 竟
　　
