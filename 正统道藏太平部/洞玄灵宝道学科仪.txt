洞玄灵宝道学科仪
　　经名：洞玄灵宝道学科仪。原题太极太虚真人撰。二卷。底本出处：《正统道藏》太平部。
　　目　录
　　洞玄灵宝道学科仪上卷
　　言语品
　　讲习品
　　禁酒品
　　忌荤辛品
　　制法服品
　　巾冠品
　　敬法服品
　　背道品
　　山居品
　　理发品
　　沐浴品
　　解秽品
　　锺磬品
　　必斋品
　　读诵品
　　坐斋相罚品
　　坛礼品
　　洞玄灵宝道学科仪下卷
　　然灯品
　　饮水先咒品
　　奏章品
　　醮请品
　　都禁品
　　神枕品
　　明镜要经品
　　九节杖品
　　作神剑法品
　　诣圊厕便曲品
　　解恶梦品
　　父母品
　　老病品
　　灭度品
　　师资制服品
　　父母制服品
　　追福功德品
　　灭度财物品四
　　洞玄灵宝道学科仪上
　　太极太虚真人
　　言语品
　　科曰：凡是道学，当知枢机缓急，言语善恶，招祸得福，唯闻口业。出家之人，若道士，若女冠，在房在观，与长德师尊有所言对，谘决可否，和声下气，奉听长德师尊之言。若未如意，道理不明，待上辞尽，然后徐徐决定，无容以私乱众，及口气狼藉，虽复在内，不为恶心，而招在外，大小不顺，一得在内二众谤，二得在外二众谤。若在法朋友，年类相当，或大友於小，或小接於大，所有论说，或言及众事，或言身事，宽心缓语，务令理尽，不得因此呵唤，惊张内外二众，不忌师尊，不忌道俗，辱及父母、兄弟、宗亲。若在房院，若在徒众，发心吐言，皆当评论正事，问答法问，智者谘之，愚者教之，使智慧增明，愚痴日破，虽终日言而合道，事亦无苦。若对外众、六亲眷属、一切男女，有所道说，问讯寒凉，及俗间正事，不可不道者听之。自此已外，非法声说，虽喜非法之俗，不与出家相宜，慎勿言之。一言已致大凶者，是为上多言；一言而致辱者，是为中多言；一言而见穷者，是为下多言。古今贤圣之出言，文辞满天地之间，尚苦其少，天下以为法，不敢厌其言，故善言无多，恶言无少。古者圣人之将言皆思之，出言成经，置为人法；愚者出言，为身灾害，还以自伤，此重诫也。
　　讲习品
　　科曰：凡是道学，当知听习回向，须得明师。师若不明，翻成伤道慧。若道士，若女官，栖身法门，志求玄悟，应离七种耽着：一者耽着朋游，二者耽着酒色，三者耽着名利，四者耽着玩弄，五者耽着伎乐，六者耽着饮食，七者耽着城市。离此着已，当发四种愿见：一者愿见明师，不论远近；二者愿见明师，不论贫富；三者愿见明师，不论爱憎；四者愿见明师，不论贵贱。一念、二念，至于多念；一时、二时，至于多时。驱策身心，如饥如渴，询请妙义，得闻得思，得行得证，称扬功德，玄化兴隆，无令二众得迷悮苦。若女冠众，性理怯懦，本位无人可讲习者，当三人、五人，乃至多人，清净三业，赍其道具，听受法本，亲近大师，一日二至，退着本位。若近本师住处法门，无女冠住处法门，应近本师住处左右，投精专奉道之家居止，朝礼读诵，依如本科，讲授听受，正身、正言、正心，以时传示，不得违科奉道，招得内外二众，动静嫌谤，败坏真实清净法门。有犯者，招损辱恶报，非清净品，计其赴缘行道。若二众同缘，大师应行法事；若二众各缘，听二众各行法事。
　　禁酒品
　　科曰：凡是道学，当知持戒发慧，安身炼心，无惑酒恶。求静念者，若道士，若女冠，入我法门，是我真子，非法耽湎於十二时犯者，有十种昏乱：一者不孝师尊、外众父母，二者累负门人、外众妻孥，三者斗乱同学、外众兄弟，四者过误王法，五者触犯朋友，六者堕落乘骑，七者烧溺水火，八者迷路失道，九者顿失念慧，十者对境生粗。有此十恶，能令内众外众，当时过时，身心昏乱，甚狂病人，不明时节，不分内外，二观摧坏，用心失次，三善销毁，行化无依。常得三种近者：一者种恶业之人，二者啖食牲血之人，三者屠戮生命之人。又五种交游者：一者违远父母、不孝之人，二者淫逸无度、悖礼之人，三者破家失业、无计之人，四者越科犯律、偷盗之人，五者贪着俗乐、非道之人。日复一日，月复一月，年复一年，不能摄念，失本违宗。目前见有六种遗弃：一者师尊遗弃，二者父母遗弃，三者兄弟遗弃，四者姊妹遗弃，五者朋友遗弃，六者内众遗弃。凡此因缘，是见在报师宝因缘。当转法论，次次宣告，无前亲近，无前交游，则为修行上法，是真出家。若老病，听随分使药，若过分贪竞，与前见在报同。
　　忌荤辛品
　　科曰：凡是道学，当知修身洁心，无犯禁忌。若道士，若女冠，食五种荤辛，名为恶菜，内外非法，不宜辄犯。何为五种：一者韭，二者大蒜，三者小蒜，四者葱，五者薤。又诸菜中，辛者见在际，有四种损害，无三种分。何为四种：一者损害五藏，二者损害道行，三者损害内众，四者损害外众。上诣、中请、下化，三种无分：一者上诣道场无分，二者中请神明无分，三者下化男女无分。当摄三业，莫令心思，莫令身求，莫令口食，神明可希，道场可诣，男女可化，藏府清宁，口气香净，朝夕朝谒，住处虚空，有感有降，利益众缘。
　　制法服品
　　科曰：凡是道学，当知身得入道，内除俗念，外息俗缘，内守法门，外修法服。出家之人，若道士，若女冠，山居自修，人间游化，内外法服，须有条准。若始得出家，未渐内箓，上衣仙褐法帔，皆应着条数，不合着二十四条。若受神咒五千文，皆合着二十四条，通二十四气。若年二十五已上，受洞神灵宝大洞者，上衣仙褐，合着三十二条，以法三十二天，天中之尊；法帔二十八条，以法二十八宿，宿中之神。亦听二十四条。随道学之身，过膝一尺，皆以中央黄色为正。若行上法，听着紫。年法小为下座者，勿着紫。若中衣法衫，筒袖、广袖，并以黄及余浅净之色为之，皆大领，两向交下，揜心已上，覆内衣六寸。若内衣法裙，听以余浅深色为之内，以黄为外。若有相，听以浅为外，皆垂及踝。若女冠具上法者，听以轻紫纱为褐，若裙，必用深黄，不得辄用余浅色，其上、中、下之衣，不可计缘之内外，皆大幅帖缘为之，莫自专执，为二众所嫌，一者得同俗谤，二者得异道谤，真灵去身，淫邪内起，不能精持内心，三尸潜匿，赤子飞扬，长离玄室，破形解骸，身死名灭。若能冠服常依道，得道之日，天帝授子离罗九光锦帔、丹罗宝曜之巾、天宝之佩，师子文履，谓之飞仙之服，以酬积功专勤求道之德兆。勿慕世间之冠冕，轻憾道之服也。世间虽目下荣耀，不脱於死，道学巾帔，上法於天，着之求道，令人飞仙乘虚也。
　　巾冠品
　　科曰：凡是道学，当知具足威仪，众事已办，名行非俗，是为出家。出家之人，上首巾冠，须知法象，及诸用舍。若道士，若女冠，平常修道，戴二仪巾。巾有两角，以法二仪。若行法事，升三箓众斋之坛者，戴元始远游之冠，亦有轻葛巾之上法，元始之所服，故天真上圣，或巾九德，或巾七星者，即冠巾有七星之文也，亦谓玄冠。玄即天也，亦言天有七星。若道学，行卧住息，常须簪戴，神灵敬奉，不得暂舍，令泥丸、玄华二神有所怨慢。唯每旦梳理玄华之时，要须暂舍，安着净巾之上，又不得令外众男女，及非同契之人，辄有窥见，轻取戏弄。能慎之者，有五种利益：一者为己身尊重，二者与外众避罪，三者得真神称叹，四者令含灵生善，五者增内外福田。不能保慎，轻我巾冠，令彼外人妄取戏弄之者，道学之人生五种恶报：一者己身为人轻笑，二者令外众之人生轻笑罪，三者真神咎责、道气飞散，四者含灵不敬，五者内外获罪。道学二众，当须明慎，令起五种利益，灭五种恶报。因此敬人，善芽增长，勿令慢人，善根朽坏，则为外俗之人敬我大法，不生谤笑，明各慎之。
　　敬法服品
　　科曰：凡是道学，当知入道，上衣、中衣、下衣，皆当尊敬，不得漏慢。出家之人，若道士，若女冠，上衣褐帔，最当尊重。何者，天尊圣人，皆同此服。若中衣下裙，助我法仪，随上通感以法服，故世人致敬，异彼俗流，若生轻慢，随便得罪。尊敬之相，有五种因缘：一者未着之前，函箱盛之，安高净处；二者既着之后，坐起常须护净；三者暂解之时，勿与俗衣同处；四者虽同学同契之人，亦不许交换；五者不得乞借俗人，非法服用，直至破弊，皆须护净焚弃。违此者，彼此得罪。若尊敬法服者，得五种实因尊重：一者实因法服而得尊重，更不屈形拜於外众男女；二者实因法服而得尊重，感彼外众男女屈形礼拜；三者实因法服而得尊重，所在游行衣食自至，得彼供养；四者实因法服而得尊重，内修外屈，通感明灵；五者实因法服而得尊重，外众男女、王公天子，闻见欢喜，不生恶心。何谓轻慢五种因缘：一者未着之前，翻覆狼藉僻恶之处；二者既着之后，随处倚坐，不拣净秽；三者暂解之时，与俗衣混杂同处；四者非是同学同法，随情借换；五者乞借俗人，非法服用。此人见在，当受五种实因轻慢之报；一者实因轻慢，为人轻贱，同常俗辈，屈形求人；二者实因轻慢，为人轻贱，不得众男女屈形礼拜；三者实因轻慢；为人轻贱，游居方所，不得衣食以时供养；四者实因轻慢，为人轻贱，内修外屈，神明不降；五者实因轻慢，为人轻贱，外众男女、王公天子，若闻若见，无信敬心。道学二众，善思尊重，勿为轻慢，自招祸累。若已破坏，不任衣着，当以除日平旦之时，礼拜讫，於净地烧之，勿令外众男女辄见。若佩带真文三衣，服卧止息，不得露头，须着巾帽，不得露形，须着衣服也。
　　背道品
　　科曰：凡是道学，当知始自氤氲，极於成道，度八难苦，受出家身，因我神仙法服、三宝之衣，仙褐法帔、上下三衣，有所法象，因法在身，而获尊重。若道士，若女冠，承国主恩，承父母恩，承师尊恩，得出家位，当为师尊供养，见前得离二种牢狱：一者内，则牢狱轻苦，所谓父母牢狱、夫妇牢狱、男女牢狱、兄弟牢狱、姊妹牢狱、贵贱牢狱、内外支缘牢狱之中，即有二种：一者欢喜牢狱、恩爱乐具，二者瞋怒牢狱、逼迫苦具，苦乐虽异，牢狱不异。二者外，则牢狱重罪，所谓父母共造、夫妻共造、男女共造、兄弟共造、姊妹共造、贵贱共造、内外支缘共造之中，亦有二种：一者烦恼共造、有愿不愿，二者欢喜共造、唱和俱愿，烦恼欢喜虽异，共造不异。今日出家，离前四缘，誓心精苦，迄至成道。坐道场时，复来游化，若未证之前，背叛正法，一念生心，欲屈释道服，求俗中乐，此人见前即得三种恶报：一者不得恶色、恶命、恶声、恶气，自己受苦，他人恶见；二者中得年横、月横、日横、时横，他人作罪而我为受；三者上得风残、癞病，若生男女，辄便聋盲喑癋，或为王法所见，诛戮在生，恶尽身谢三官，受五色九重幽暗。一切苦具，日月遥长，形身巨大，日月比於五色界时，命业苦具，即满五色九幽处所，千万亿劫，无有休息，此方天地。若值风水劫时到，即移往他处，及於其处坏中犹受。若有永劫，父母、兄弟、男女、姊妹、贵贱、友属之亲，若自念、共念，若次第念，若他念，若饮食念，若钱财念，若抑屈念，若欺凌念，令出家人舍去法服，背道从俗，当知此人无量劫来，善根朽坏，恶根增长，毁败道宝，毁败经宝，毁败师宝，有於今日，起大恶心，破坏师尊三宝福田。此人初愿出家，从信中起；今日退，抑从谤中起。信根既坏，谤火自烧，得此诸苦，明告内外，努力勤修，各求解脱。　　
　　山居品
　　科曰：凡是道学，当知道之布化，圣人设法，接引初行，隐遁山林。出家之者，若道士，若女冠，当栖息山中，以求静念，不交常俗，引命自安，避诸可欲，去诸秽乱。居山制度，与世间有异，有十事因缘：一、不得领户化人；二丶不不得交游贵胜，以求名利；三、不得行邪禁咒术；四、不得医卜取钱，与世有隔；五、不得与世俗妇女同床席坐卧，除异学山居清净者；六、当朝、中、日没人定、夜半鸡鸣等时，焚香然灯，敬礼十方天尊，悔过灭恶。礼时，从东方为始；七、日中后，不得食谷气物，非谷气者：水、玉、芝、石、松、木、黄精、云英、灵飞散、枸祀等，食无时，不在禁例；八、凡行山采药时，三步一弹指，十步一磬欬，举足下足，常当念道，想有神人在於崖间路侧，授我仙术，我得如修服之，白日升天；九、若少得道，分未能达，无自显扬，轻慢不及；十、当念己身，父母长育之恩勿忘。此谓十事，居山修道之要尔，服御方法，并具本文矣。
　　理发品
　　科曰：凡是道学，当知修身，各有方法，至於头为玄华，梳理得所，保精长存，百疾不染。出家之人，若道士，若女冠，在观出观，各备净梳，箱匣藏之，鸡鸣早起，未行礼前，面背北方，回向本命之方，净手梳之。若非同学同契之人，莫令辄见，及传梳用。梳讫，已当及行礼，若时务忙迫，听行礼后，然即梳之。梳时，若数多，血液不滞，而不至痛。梳竟，当密咒曰：
　　太帝散灵，五老反神。泥丸玄华，保精长存。右拘月隐，左引日根。六合清练，百神受恩。若时至不梳，二神怨责，不举勤功。一者玄华神，二者泥丸神，人间行用，有四种自损：一者似诸辛苦俗事之人，不能梳理；二者似诸病苦困剧之人，不能梳理；三者似诸残兀手指顿断之人，不能梳理；四者似诸退慢无道之人，不能梳理。学者当敬二神，当避四损。若女冠，不得法习俗人，不修正用，作虚妄用，金银铜铁似为头饰，为内外二众之所憎嫌，无罪於人，自招丑辱。若梳理之后，有随梳不整之发，当安一净窠置中，一日、二日、乃至九日，出於净地烧之，莫令内外二众辄见也。
　　沐浴品
　　科曰：凡是道学，当知智体无疵，慧心明鉴，所有尘垢，为我有身。出家之人，若道士，若女冠，心既缘境有内尘者，当以念念法水洗浴之。身既由他有外尘者，当以时时香水浴之。然由他之身得尘垢者，有四种缘：一者身为福田，治斋堂，受人功尘；二者六时起坐，受临虚尘；三者赴缘行礼，受前种尘；四者不简净秽，受着处尘。致令道学之人，积习成垢，上下不净，内外二众不起归依，四隅神祇不作势力，所有启奏不降明灵。当依洞神尊经，用五香法：青木香、荆华香、零陵香、兰香、真檀香，多少随分，细切煮之，令香水熟已，二众闻香洗浴。道学之身，若逢时无处，听用时有处之香。然沐浴之法，有总日、别日，有内众、外众。别日者：正月十日、二月八日、三月六日、四月四日、五月一日、六月二十七日、七月十五日、八月二十二日、九月二十日、十月十八日、十一月十五日、十二月十二日。
　　已上月日，宿东井，香汤沐浴，令身轻体香，通达长寿。临沐浴之时，先叩齿三通，密咒曰：
　　四大开朗，天地为常。玄水澡秽，辟除不祥。双童守门，七灵安房。云津练濯，万气混康。内外利贞，保兹黄裳。朝夕澡漱，皆用此法也。其浴室，当於房内侧处安置，内外密泥，莫令沐浴者窥见日月星宿之形。纵同学、同契，当先后入室中，不得相见也。其总日者：听召内外二众同日，当於观内安置二密室，相去隔越，不闻人语、盥水之声。以一年将终十二月八日，多煮时有处有之香作汤，温调得所。师先以一符置香汤中，量室大小，听男女各於室中沐浴也。
　　解秽品
　　科曰：凡是道学，当知游居山泽，化导人间。出家之人，若道士，若女冠，有五秽不可顿免：一者自投秽，二者偶见秽，三者自求秽，四者势位秽，五者交居秽。自投秽者，行住坐起，虚空之中，无故多少，雨血着人头面、手足、衣裳，或鸱鸦、鹳鹊，衔持死尸，一分、二分，来投眼前，自上向下，非意所期，名为自投秽。偶见秽者，行山采药，教化人间，曲路逢尸，草间见死，男女淫秽，傍正诸见，非意所期，名为偶见秽。自求秽者，人情狎习，财利交通，服属之亲，丧死吊问，心愿自行，无人逼遣，名为自求秽。势位秽者，谓势位俗官，有死之家，上下切逼，畏惧呵嫌，情实不堪，匍匐吊问，临哀见尸，名为势位秽。交居秽者，在家女人，牛马驴骡、猪羊犬等，生产之秽，心愿欲见，眼欲自看，名为交居秽。凡见秽者，不合关启斋请，当取竹叶桃枝、及时有处有之香，以净水煮汤，置大盆内，然后作符以投盆中，见秽者若重，沐浴。见秽若轻，澡雪。临解秽前，叩齿三通，密咒曰：
　　四大开朗，天地为常。玄水澡秽，
　　辟除不祥。双童守门，七灵安房。云津练濯，万气混康。内外利贞，保兹黄裳。若为众聚斋讲，恐外众男女有见秽者，当以大盆盛贮符水，置大门前，令入者洗眼，听入闻法也。
　　锺磬品
　　科曰：凡是道学，当知趣中道域，如悟心王，同而不异。出家之人，若道士、女冠，有於同道之前而修异行者，有五种人：一者飞炼治生，二者行药外救，三者造作立功，四者服食修身，五者念慧度生。讲诵经典、修斋行道、建法受供之时，若非锺磬，警召众官，各行其道，时则不至，至又不齐。故《中元经》云：长斋会玄都，鸣玉扣琼钟。十华诸仙集，紫烟结成宫。当於治舍左前台上，有悬锺磬，依时鸣之。非唯警戒人众，亦乃感动群神。常於六时，人当束带清严，调槌正击，先穊造渐宽，数得八下。再穊竟之，待炉火成办，然复先穊造渐希，数得十二下，渐穊至微，数得十二下。又穊造渐宽，至十二下，余二槌穊竟，至十二下，余二槌穊竟之。若有召众，须缓缓者，听之勿亏时节。钟若鸣时，有五种不失时利益也。一者众聚行法不失时，二者受清净不失时，三者总发心不失时，四者灭恶心不失时，五者别生善心不失时。止行二善，实因钟磬，赞助勤苦，事在用心。令六时心进，直诣道场。莫令六时心退，还居恶道，宣告将来。若内众，若外众，和合大愿，有二种因缘：一者和合私愿，二者和合众愿。若私造，若众造，若私闻，若众闻，精进受持，精进奉行。
　　必斋品
　　科曰：凡是道学，当知有所修行，或行之在心，或行之在事，莫不以斋静为先，立德之本，求道之基。若道士、女冠，诵经必斋，校经必斋，书符必斋，合药必斋，作金丹必斋，精思必斋，诣师请问必斋，礼拜必斋，受经必斋，救济消灾必斋，致真必斋。太上所敬重，老君所营护，诸圣所寄赖。斋法甚多，在兆所修矣。
　　箓生朝仪、五千文朝仪、
　　灵宝朝仪、上清朝仪、
　　三皇朝仪、上元斋合药修仙、
　　中元斋修身谢过、下元斋拔救九祖、
　　八帝斋、三五大斋、
　　下元三十二天斋、中元请七十二君斋、
　　上元六直斋、灵宝金箓斋拔度侯王、
　　黄箓斋救九祖父母、明真斋修身、
　　三元斋谢过、灵宝自然斋涉世、
　　涂炭斋救病、旨教斋救病、
　　灵宝五练生尸斋救己、五千文斋、
　　太平洞渊五王斋。
　　学道菜食，得道乃休，此业第一。业次，斋千日、百日，月日节食、粗食、服食，亦服气、服药、胎食，随堪中服之，前所谓自修也。右在内众、外众，救解大灾病厄，齐举高德一人为法师，五人为从官，露坛大谢，令谢罪者兰格，散发泥额，礼三十二天。斋中，奏子午章，苦祷必感，依指教涂炭法。五王斋，斋官春、秋、冬、夏，随四时之数，四季之月，贫者十二人，大斋一百二十人，坛窄於外礼拜。富贵平常建斋，清廉道士山学五人、十人、二十人、五十人、百人，患无多人，舞所制服，行道三七日，或一月。若贫贱，随力所堪，不必要五人。若供斋，清旦进粥，正中蔬食，过中姜蜜清茶，余一不度齿。解斋食散，民十人、百人、千人，人多益好。长斋持戒，清旦、正中、日入，三时行道，三时讲诵。若有重灾大厄、及救度罪根者，平旦、正中、日入、人定、夜半、鸡鸣，六时行道，三时讲经也。
　　读诵品
　　科曰：凡是道学，当知存念读诵，经宝在身，则为慈母。若道士，若女冠，勇猛精进，或舍文诵念，或执文披读，一念生解，即入慧门。读诵分中，听八十分之一二，修理外业，以兼外礼。不得因此流浪乖宗，常思教母，为我道本，清净三业，无伤尊敬。思惟微妙，得其义味，有四种慧：一者为我慧药，疗狂死病；二者为我慧灯，破愚痴暗；三者为我慧刀，割烦恼网；四者为我慧舟，度生死海。是真经法，能生法身，如世慈母，能生之子。故至孝之子，常念鞠育怀抱之恩，我等如是。因是教母，生无漏身，常应报恩供养，安置堂殿，七宝装严，香花灯烛，技乐幡盖，供养读诵，如事所亲也。
　　坐斋相罚品
　　科曰：凡是道学，当知具足威仪，升坛行道，存见太上，如在眼前。若道士、女冠，未练科文，举措非道，法师升高座，指事次第，令得开悟，谬妄可矜，未达可恕，戒而励之，勿瞋勿笑。若善诱而通，不严而治，不行弹罚，盛德之风矣。若有背道，恃人间知不谬不妄懈慢者有四：一者不遵经法，二者不敬法师，三者凌忽众官，四者外众诽笑。有犯威仪，依事弹罚，罚而不止，当启告三宝，退出斋次，不得纵容，任之漏慢。监斋同慢者，罚之。法师有亏，当收愆送失，亲对众官，求乞首悔，起自新念，无为乘非，不畏冥旨，无益所犯，有陷己身，可不慎哉。
　　坛礼品
　　科曰：凡是道学，当知众官升坛受戒，以内外二众罗列四方，拜跪忏请须知节度。若道士、女冠，唱礼十方，分为五句，每於上句，举声至下句，引声抑响，回转气息，以唤次句。臣等至心便敛版当面，以准所礼之方归命下版当心而止某方无极举声唤上方垂版，以声靡靡下向地，回版当心，应无极之声了，太上便下版下，膝前至地灵宝天尊，下头至地凡抑响住，声速而手膝迟，或膝已去而声不及，更相违互，皆为不齐，谓犯懈惰之罪。当叩齿存之至心，无令疾也。叩齿不得令耳闻行合科典，众官肃肃，上即屈降神明，下即以起信心，无宜怠慢，自犯明科矣。
　　洞玄灵宝道学科仪上竟
　　洞玄灵宝道学科仪下
　　太极太虚真人
　　然灯品
　　科曰：凡是道学，当知供养法门，有早有夜；上灯之法，有然有续。若道士、女官，将暗上灯，名为续明。暗后上灯，名为灯明。有二种相：一者总相，二者别相。言总相者，先於见前可见道宝、经宝座前然之，次於见在可见师宝房前然之。或人间宿习所重、道法中敬信时节，人外人内然之，以祈二种福报。一者助天光明，以祈肉眼根净，障翳消除；二者助天光明，以祈周诣游处，常得明了。言别相者，一己自行於本命，上然三灯，以照三魂；行年，上然七灯，以照七魄；太岁，上然一灯，以照一身；大墓，上然三灯；小墓，上然五灯；堂前，然七灯，以照七祖；中庭九灯，以照九幽；侠门二灯，以照宫宅；地户，上二十四灯，以照二十四生气；向八方，然八灯，以照八卦；四面、中央，九灯，以照九宫；面十方，然十灯，以照十方；二十八灯，以照二十八宿；三十二灯，以照三十二天；五灯分於五方，以照五岳。合一百五十三灯。然灯威仪，功德至重，上照诸天，下照诸地，八方九夜，普见光明。侍灯之官，为勤用意，每令灯光明彻，不得中灭，半暗半明也。
　　饮水先咒品
　　科曰：凡是道学，当知过中不味，听饮清水，或十二时中，须水止渴，或咒请辟邪。若道士、女官，以杯盛水，向杯三吐气，仍以物三打杯。凡三咒打杯，吐气率三乃饮之。若多人，可以大器。曰：
　　金、木、水、火、土，五星之气，六甲之精，三真天仓，浊云常盈，黄文赤子，守中无倾。可咒曰：饮水不饥，延寿令肥，辟邪恶也亦可咒曰：
　　乾、元、利、贞，神水入腹，五藏清明。毕饮之，两法任用也。
　　奏章品
　　科曰：凡是道学，当知章奏之法，或请本住神，或请虚应神，作章纸墨清净，书无草脱，又不得用残纸截片纸。辞状素直，无饰繁华，治气正一，行折纸八分。章表云：上诣三天曹以闻，去再拜。一寸三行，后安臣姓。臣姓后三行，施年月臣姓。中央安太清，长二寸半，亦三寸真正，书令可识，尾余白纸三行。无者，令纸续。祭酒上章，正避戊辰、戊戌，及计击。上章讫，即收本随身满一百通，作言功章烧之，不得秽慢，犯漏泄之罪。言功烧章如左：出太真科
　　上言谨按文书，臣某以某年从师某，受将军内外治，依法修行，宣扬道气，请召真官，救护万姓。前后章表，启告文书，不合即烧者，录缄封箱合卷，束积多法，不得散猥处用，及与他人散猥处用。又不得泄露虫鼠，何施漏湿，烂坏遗落，从来遵行，不敢违旨。即日依科，随期奏灭，自某年至今日，合若干卷，於静中火化，烟通升云，来吉除凶。谨请直使正一功曹、治中虎贲威仪铃下五百将各二人，校尉十二人，功曹主簿、干佐小吏、金光童子各五人，云中部章、督邮从事使者各二人，同时监临对事，省除尘故，采纳光新，原赦臣愚短不及之愆后，乞所奏闻，悉免寒池。请诸官证明，将助有功，依都章言功，不负效信。恩惟太上云云。标臣某拜上，请官监临，断莫乞除纸章，依常仪也
　　醮请品
　　科曰：凡是道学，当知修请利益，有心有身，身既由他，未度天道，有所修救，须存醮请。法门内外，杂三教之中，此当杂教，内则起心，外则苦身。醮即一名，自有九品：一者五帝醮，二者七星醮，三者六甲醮，四者三师醮。此四醮，皆请天神，当修馔时，尤须洁净果具，并令丰新。不得市诸火熟非严整食、非洁净食、非一心食、非救苦食。违者，天神不降也。又有五者五岳醮，六者三皇醮，七者三一醮，八者河图醮，九者居宅醮，十者三五醮。此六醮，并请地神，当修馔时，尤须洁净果具，并令丰新。不得市诸火熟非严整食、非洁净食、非一心食、非救苦食。违者，地神不降也。凡设天神、地神醮，诸设醮人及师，当先斋净沐浴，然后始行法事。冬至后、夏至后，先得甲子，即请上元甲子醮也。
　　都禁品
　　科曰：凡是道学，当知修身求度，终期正道，入次第门，先禁别嗜欲。若道士、女官，身出恩爱，已入法门，切虑法门忌讳，誓愿都禁，直诣道场。何谓别欲，略而计之，有十八种，不由於他，己身自败也。一败邪淫，二败阴贼，三败饮酒，四败怠慢，五败逆父母，六败逆师尊，七败伤众生，八败杀众生，九败用众生肉，十败食众生肉，十一败种五辛，十二败用五辛，十三败食五辛，十四败向北便曲，十五败对二众脱巾冠，十六败慢三光，十七败八节日威刑，十八败朔日作怒骂。凡此诸败，天人大禁，三官告察，是为重罪。一者败身，得见在恶报；二者败心，得将来恶道，令人三魂相疾，七魄流竞，胎神所憎。三官受恶之时，是恶梦绞於丹心，魑魅乘於朱阙，精液驰散，神真怳惚，子能捐欲，则为仙才，当存真斋戒，无犯众败，行住坐起，不损威仪，上谢七祖父母三业罪，下谢己身无边罪。愿罪灭已，当免十五种人三业轻贱也。一者免外众贵人轻贱，二者免外众富人轻贱，三者免外众中人轻贱，四者免外众病人轻贱，五者免外众贱人轻贱，六者免内众师尊轻贱，七者免内众胜己轻贱，八者免内众劣己轻贱，九者免内众高年轻贱，十者免内众小年轻贱，十一者免内众齐年轻贱，十二者免内众上座轻贱，十三者免内众中座轻贱，十四者免内众下座轻贱，十五者免内众疾病者轻贱。凡此诸贱，念之於行，行轻贱；念之於住，住轻贱；念之於坐，坐轻贱；念之於起，起轻贱。己当得免五方地狱之苦，当勤无上，誓愿去离轻贱因缘，誓愿当受敬重因缘，能得道力，能得道法，能得道行，能得道财，随分资益，内外二众，无道中穷，无道中苦，无俗中穷，无俗中苦，为我助行，同人无为，平等清净，证无上道也。
　　神枕品
　　科曰：凡是道学，当知欲作神枕，枕中有三十二物。其二十四物，当二十四气；其八毒，以应八风。若五月五日，若七月七日，取山林栢以为枕，长一尺二寸，高四寸，空中容一斗二升，以栢心赤者为盖，厚四分，善制之令密，又当便可开闭也。又钻盖上为三行，行四十九孔，凡一百四十七孔，孔容粟米。其药用：
　　芎藭　　当归　　白芷　辛夷
　　杜蘅　　款冬花　稿本芎藭母也
　　蜀椒　桂　　　乾姜　　防风
　　人参　桔梗　　白薇　　肉徒蓉
　　飞廉　栢实　　薏苡仁　白木
　　木兰　衡花　　秦椒　　帘芜
　　荆实一云杜荆实
　　凡二十四物，以应二十四气，又加八毒者：
　　乌头　附子　藜芦　皂荚
　　礜石　莽草　半夏　细辛
　　此三十二物，各一两，先安八味在下，后安二十四味在上，按之令实，为布囊以衣枕。常枕之百日，面有光泽；一年中，所有疾病、及有风疾，皆愈差而身尽香；四年，白发变黑，齿落更生，耳目聪明。虽以布囊衣枕，犹当复以苇囊重包之。须卧枕时，乃脱去之矣。
　　明镜要经品
　　科曰：凡是道学，当知照镜。欲令见形之法，当以小开户，居暗向明，暂闭目思，想见面形。初时漠漠，殊无所见，中宿之后，渐渐洞远，自见面目，朗朗开明。平旦，及日未入，此时最好。若日中盛明之时，当小闭户，在灼灼中窥镜，终无所见也。莫在火下照镜，当以火自远，勿得逼近火光。若欲开目照镜，自视形体，当在灼烁明中，无所苦。若欲闭目，思见面形，居暗向明，然后视形耳。照镜大要，当安卧思想，精诚凝至，欲外未卧之间，体条条常。须臾之顷，当有赤黄光从额上出，照耀一室中，於是仿髴怳惚，如觉如卧，便自见面形在光中。对共相视如顷，即便消灭。卧觉之后，辄照镜，欲卧便卧，思之如前，法当夕夕自见也。或卧觉，两面相对，或．见己形，两人共并。坐或卧寐之间，见好神童、玉女，年十五、六，好衣服，头额正见，辄再拜。或身边闻语声，天下吉凶万事，皆缘预知之。或自在壁东，见壁西。或暮，卧梦照镜。或还光，内视五藏。照镜，当以甲始立规之法，以明镜九寸，无令面中有疵瑕，正令清明左右，各去一尺五寸，与目齐，澡盛井花水着下也。夜照镜，宜用麻油火也。自见形分，下地再拜长跪言：吾与子同体，今与子分形，万年乞丐，常与子相随，身形不衰，万年相随受。视中明镜，先视形，见众物，听闻人语声，修明镜，有三童九女侍之，三童长六尺，九女长五尺，明镜君官属将吏百二十人，治关阳宫主人，两目童子，精光视见，景知吉凶也。昔有磨镜道士，赁为百姓磨镜，止责六、七钱。无他法，唯以药涂拭之，而镜光明，可以分形变化。又能令
　　人聪明，逆知万年。又能令人与诸天神相见，行其道得法，则诸神仙皆来，道士得道矣。道士在石室之中，常当悬明镜九寸於背后，以辟众恶。又百鬼老物，虽能变形，而不能使镜中景变也。见其形在镜中，则便消已，无为害也。
　　九节杖品
　　科曰：凡是道学，当知九节杖，辅老救危，各有名字，不可不知。
　　第一节名太皇星，第二节名荧惑星，
　　第三节名角星，第四节名衡星，
　　第五节名张星，第六节名营室星，
　　第七节名镇星，第八节名东井星，
　　第九节名拘星。
　　皆刻杖节为星名字。年四十以下师，未受经法，谓之无爵，不得杖。若病疾，得杖辅病，但在师左右，皆不得杖也。
　　作神剑法品
　　科曰：凡是道学，当知作大剑法。斋戒百日，乃使鍜人用七月庚申日、八月辛酉日，用好铤。若快铁作精利剑，镮圆二寸六分，柄长一尺一寸七分，剑刃长二尺四寸七分，合长三尺九寸。法钩镮长三尺九寸，广一寸四分，厚三分半，以梢九寸，为左右刃处，头安镮，左右面刻之，作九刃字，环背上刻作九巳字，皆从剑背下行顺刃也，顺镮而刻之深。刻字以金银镂字，益分明佳也。镮中央，复有望，如起小半镮者，内镮刻木，左面为日字，右面为月字光，又圆刻日外为郭。欲知剑左右内外，以正二日南，使剑背在上，剑刃在下也，於是以东西为左右，东面为左，西面为右，东面为外，西面为内。剑梢九寸，有两刃处立刻。两刃处立刻，两刃中有上内外面。面各作三丁字，从剑两刃头始作丁字，分处如三寸为一字，字向剑梢，刻剑象书如左，刻皆当去柄下一寸半。如此剑，恒置所卧床上栉被褥之间，使常不离身，以自远也，既足以逐辟邪魔万精，又以照五形，依经奉致飞仙，剑代形耳。或谓曰：分影剑，或曰：挥神刀剑，字干，名良非。若眠卧恒祝，呼剑名字曰：良非，字干。神金晖灵，使役百精，令我长生，万邪不害，天地相倾。当密咒剑镮之中也刻背上字，下行向剑梢，当切谓调文字，令齐至两刃之际，刻剑左面，以斗星己字，空面令刃顺柄下行，令齐至两刃之际。刻剑右面，以斗星己字，空面令刃向背顺柄下行，令齐至两刃之际。并当使星字分明，均调布满剑身之中，勿刻刃中也。刻作星象，皆当周圆，刻如小镮状，勿际镮中央铁空之实也。外当以青囊裹之，刻作星，便似此作屏镮，但使外如镮内实塞也。镮中作坚起文，如小半镮者，柄饰玩随人，刃长二尺四寸七分，柄长二寸七分，梢九寸，为两边刃矣。背厚三分，刃广一寸四分。
　　诣圊厕便曲品
　　科曰：凡是道学，当知修身敬服，未断近漏，所诣共有。若道士、女官，当先造一处所，四向密泥，内外周净，莫为二众所谤偏曲。如登厕之时，先解上衣於外，然后诣门，咒曰：
　　左德神，右德神，土司命，青夫人，除其死籍，入以生门。毕便上厕，一者敬法服之神，二者修己身之行，三者避二众所触。当於门侧，别安置净水净巾。洗净讫，然后取服着之。若在草野中，咒曰：
　　林野夫人，林野夫人，除去某死籍，入以生门。
　　小便，咒曰：
　　长须、长须，令我入金堂玉户，使我长生老寿，百岁千岁，常与汝俱。
　　解恶梦品
　　科曰：凡是道学，当知古之真人，其寝不梦，其觉无忧。炼心未精，六识缘境，日以心斗，招得恶梦。若道士、女官，及外众男女，遇恶梦时，当长跪，向北方启太上大道君，言其状，乞得返凶为吉，返祸成福，密咒曰：
　　太真玉女，侍真卫魂。三宫金童，来守生门。化恶返善，上书三光。使我长生，乘景驾云。咒毕，咽唾七过，叩齿七通，返枕更卧，凶邪消化，返祸为福。梦忤所见非常，慎无语人，不言则吉，论之则凶，不论不言，万代无患也。
　　父母品
　　科曰：凡是道学，当知两仪赋命，父母遗生，生道之中，须知敬爱。出家之人，若道士、女官，身心依道，俗化全隔，然於鞠养，有殊常俗。若在远，随四时省问；若在近，随月朔省问；在寒在热，在凉在暄，定省之时。见在家兄弟，朝夕窘切，无可资养，既无兄弟资养，出家之人，须知所欲，量减身上脆□以供之，不得非法之中别有他用。若在家兄弟、姊妹、姑姨、舅氏，不在此例。若独运慈悲於出家法外，万一听许，亦不得以非道中用，不得因此以父母之亲、及兄弟姊妹、内外眷属之亲，同床席坐，同盘而食。解法衣时，不得与俗同处。若逢病患，孝友之心，自须辛苦，勤力医药，朝夕爱护，不得於所生父母有所吝惜。今之父母，是我寄附因缘，故以礼报之而称为父母，故当己父母生长之恩，勿忘之。
　　老病品
　　科曰：凡是道学，当知地住受生，由杂报习因，证杂报习果，勿初中后分，吉凶无定。若道士、女官，得内外病，得轻重苦，不能念慧益己，不能游化利人，一日二时饮食，一年四时衣服，念念病苦，怙恃无从，心连色持，有二种依凭：一者依凭外众六种人，二者依凭内众六种人。外众六种者：一者所在尊德人，二者所在富贵人，三者所在敬信人，四者自己父母亲，五者自己兄弟亲，六者自己姊妹亲。内众六者：一者受道师尊亲，二者受业门人亲，三者同业朋友亲，四者同行朋友亲，五者同处先后亲，六者同心朋友亲。十二种内外人，当於老病，为发五种愿念：一者愿念法门二众，无孤露苦；二者愿念法门二众，无惊怖苦；三者愿念法门二众，无饥寒苦；四者愿念法门二众，无忆羡苦；五者愿念法门二众，无覆坠苦。五种愿念得成办已，当行六种供给：一者供给随分栋宇，二者供给随分床席，三者供给随分衣食，四者供给随分香灯，五者供给随分瓶盟，六者供给随分侍役。当知如此人，未证道前，在三际中，舍身受身，当得五免果报：一者免孤露苦，二者免惊怖苦，三者免饥寒苦，四者免忆羡苦，五者免覆坠苦。病者当受供给之时，随其气力，行住坐起，发十二种惭愧：一者惭愧天尊，二者惭愧真人，三者惭愧仙人，四者惭愧高天，五者惭愧厚地，六者惭愧日月，七者惭愧尊德，八者惭愧富贵，九者惭愧敬信，十者惭愧父母，十一者惭愧兄弟，十二者惭愧姊妹。愿念所受栋宇等具在我身时，病苦消化，得心业力，得身业力，得口业力，朝夕思惟，赞叹礼拜，所生功德，报前种人恩，广及有缘，同得远离一切病苦，成就法门。内外行者，无阙无变，一人、二人，乃至无量人，悲悯一切，咸令受行。若在众行法，逼以老病，不堪亲受供观与□同者，内众六种人，随分为受矣。
　　灭度品
　　科曰：凡是道学，当知修建行门，有远有近，远则超凌三界，近则长生久视。若道士、女冠，莫非积福所招，奉佩三洞，位齐五岳，冠服巾褐，制为二仪，修长生之业，习正真之道，或形蜕而密化，或命过为鬼官，是以轩辕升遐，剑乌在焉，高丘剖棺，而形飞冲天。故法身之重，死生莫遗。凡仙品未充，运应灭度，若命谢之时，沐浴梳理，加以冠服，望升天行，不唤魄也。别安置净篑，敷以净席，徙之其中，覆以轻衾，杖策着左，神剑安右，缘箦两边，敷以净草。门内外二种弟子居左，俗缘男女居右，若女冠隔幕。初展哀痛讫，然后以时哭泣，别於棺头置一函处，盛外法箓。一科云：三箓封送石室深穴中，及资送之具，香药、服饰、笔砚、巾盥随身，法物并令具足，勿得厚华金银财帛也凿室有二种处：一者出山林中，二者於高寂之地。
　　师资制服品
　　科曰：凡是道学，当知入我法门，师资最重，终期不死，理无服制，然舍身受身，有生灭苦。若道士、女冠，门内弟子，变服冠白，哭泣以时，去咸酸七七日，沐浴，百日复巾，服衣作浅黄色，心丧三年。门外弟子，谓少不居门师变服冠白，哭泣以时，去咸酸三七日，沐浴复巾，服心丧三年。外学弟子重者，同门外礼轻者，去咸酸三日，谓师君之重，不可轻也。师君无俗中系嗣，唯弟子当之，相率徒义，幡花巾盥，香供法物，以道安措，几筵处所，百日斋撒之。然日有远近，在七七外入石室者，仍待入室后，更七日，沐浴复巾服。若师於弟子有哭泣，去咸酸七日，入室以后，有心丧，不变服，谓弟子多少不同，不可以人人别制。若同志、同法、朋友相送，冠服微变，寻常入室后，撒一有哀。若是本观，停以音声，供养一百日也。
　　父母制服品
　　科曰：凡是道学，当知出家离俗，资於父母，生成恩重，不可无服，降此次第，不可无哀。若道士、女冠，祖父母期年之丧，不得临尸於别房，制哀哭五日，不得受吊。伯叔兄弟，皆如祖父母，五日未殡者，在哀也。儿妇下流，不得哭哀。毕，沐浴复旧，而不得制世服。犯者失道，罪剧上科。若己父母，听哭展哀，哀百日竟，复巾服变衣，作浅黄色，心丧三年，无复哀哭。若日有远近，同师尊，制几筵，小功五月，缌麻三月服。及四海周游共事等，死皆听殡。敛讫，往问讯，依悒惨怆，而不得哭也。道法无吊问，既在人门，理不容顿却，此为灵宝世间科也。
　　追福功德品
　　科曰：凡是道学，当知师祖终。虽门内外弟子，及追福功德，皆同一法，唯恨财力不堪。从受化日，坐五六师。斋官若力竭财殚，三追坐斋也。满一百日，建五练生尸斋，三日三夜，法於安措室边，室近，亦於观中。满期年周化日，建黄箓斋，财贫，灵宾斋也。满月周化日，修斋而随力所堪。一者报师祖智慧恩，二者报师尊衣食恩，三者报师祖将护恩，四者报师尊离俗恩。若居弟子，师祖终日，惨切悲哽功德，追其福，不得晏然，谓犯不孝，得四种恶报：一者当得已后弟子见在遗弃报，二者当得已后弟子过去弃背报，三者当得已后弟子未来遗弃报。各宜用心，令三代追念，更相开度，戒之慎之。
　　灭度财物品
　　科曰：凡是道学，当知修身度心，空堂清室，名为仙家。若道士、女冠，或为功德所须，或为口命资待，或行道而得、在房安置，或在他处安置、未得施用而灭度者，经书镇观、疏论杂典，分与门内弟子、房内乘骑侍从，及有一物已上。赠送事毕，并入本住常住。一者为本住内众历劫福田，二者为他方内外二众历劫福田，三者为士师三代历劫福田。掌事法门，同处徒众，亲加检录，无令漏慢，翻为内外二众三代罪田。若生前有所处分者，从亡师疏。若非本观，或近或远，所有随身亡处者，亦由本观量准陪死，处香油之费，余准上条。若有远一千里外人，随近法门常住也。
　　洞玄灵宝道学科仪下竟
　　
