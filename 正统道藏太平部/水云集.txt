水云集
　　经名：水云集。金谭处端述。三卷。底本出处：《正统道藏》太平部。
　　水云集序
　　东牟，古牟子之国，齐之大郡也。户口浩繁，人性质朴。东连沧海，烟浪云涛，浩渺无涯，不知其几万里。南揖昆箭，层峦垒嶂，峻极于天，不知其几千丈。海山锺秀，人杰地灵，异人名士，代不乏人。宜乎真人仙子，相继而生也。谭公先生，名处端，号长真子，吾乡大族也。生而颖悟，识度不凡，善草隶书，为人刚正有操行，乡里敬惮之。大定丁亥岁，重阳悯化妙行真人，飞锡东来，仙游海上，以往契夙缘，访寻知友。於吾乡得丹阳子马公、长真子谭公，於东莱掖水得长生子刘公，又於登州栖霞得长春子丘公。结为方外眷属，所谓谭马丘刘是也。相从真人之游，西抵夷门。真人付以口诀，嘱以后事，厌世而上升。四子殡葬礼终，挈徒而西，至终南山，即真人之旧隐。传袭其道，十有余年。自时厥后，各从所之。长真先生往来於洛川之上，行化度人，从其教者，所至云集。其述作赋咏，举笔即成，诗颂词章，仅数百篇。又述《语录》，《骷髅落魄歌》，警悟世人。皆包藏妙用，敷畅真风，引人归善，甚有益於时也。浚州全真庵主王琉辉等，镂板印行，广传四方。值丙午岁，大水漂没，其板散亡。掖水长生先生刘公，运慈悲心，开方便路，遣门人徐守道、李道微、于悟仙等，诣吾乡属余为序，欲再命工发椠以永其传，可谓仁人之用心也。窃尝谓长真先生与余同乡里，年相若而志颇同，幼为儿童之戏，长为朋友之游。而先生中年遇师学道，蝉蜕登真。余苍颜华发，尚区区於名利之场，甘分待终，随物衰谢，何其愚也。余将掣肘，捐老牛舐犊之爱，去硕鼠畏人之贪，逍遥於自得之乡，笑傲於真闲之境。学先生之道，诵先生之文，高养天和以寄余生。未审先生异日有旧游之念，肯乞飞霞佩乎。呜呼，先生已羽化矣。后之学者，不能见先生之步趋，闻先生之謦欬。其玄机妙旨，遗范余风，详味斯文则可矣。大定丁未岁正月望日，东牟州学正范择德裕序。
　　水云集卷上
　　昆仑山长真子谭处端述
　　七言律诗
　　题洛阳朝元宫
　　宫门寂寂锁祥烟，古迹灵踪尚俨然。云罩连枝烹药鼎，霞生灵井溉丹泉。
　　日魂炼就华胥国，月魄收将不夜天。紫诏师真归去后，未知孰继大罗仙。
　　游灵山寺
　　闲闲云水访禅林，密密琅玕映碧岑。玉柱峰高尘不染，灵山寺隐境难寻。
　　媾交白雪匀铺玉，间隔黄花乱点金。清彻古潭秋静夜，桂华独现本来心。
　　游刘公花园
　　众贤邀我赏芳菲，雨霁晴明独过扉。倚槛牡丹争秀丽，绕庭蛱蝶斗高飞。
　　风吹柳眼无情意，雨洗花心绝是非。万物尽成春一气，无私普布吐馡馡。
　　赠新中郭四翁
　　几人到得白头翁，生老痾沉是始终。浊秽腥膻除寿算，怪贪嫉妬转昏蒙。
　　有憎有爱难超世，无欲无情定脱空。幸有天堂地狱路，圣凡迷悟总由公。
　　赠云阳程仙
　　修行大畏是顽铜，如着顽铜没行功。心起妄尘沉地府，意常清静步天宫。
　　须依贫乐同颜子，莫要悭贪爱邓通。学取终南师叔马，赤穷穷地堵环中。
　　赠郑仙
　　舍俗幽居物外庵，潜心灭迹绝论谈。妙除浊秽清贫乐，用涤无明淡素甘。
　　蓬户不扃何所碍，一瓢常饮为忘贪。安神寂默翛然坐，认透星光日月三。
　　赠韩家郎君在家修行
　　崇真起善立玄堂，谨奉朝昏两炷香。内侍孀亲行孝道，外持真正合三光。
　　常行矜悯提贫困，每施慈悲挈下殃。他日聪明如省悟，也应归去到仙乡。
　　赠门人安然子等
　　风子微言启众曹，等闲休把气神劳。欲求海底成多宝，须炼山头绝一毫。
　　心逐有情伤气火，意游攀爱害神刀。愿公早悟虚华境，免向人间再一遭。
　　赠杨姑
　　投玄八十道姑杨，一朵琼花秋后芳。玉盏满添清静水，金炉须热慧灵香。
　　如今已获将来福，从此何疑过去殃。寂湛虚堂无罜碍，自然宝鼎现霞光。
　　题孔先生埪中
　　空门寂寂锁灵泉，喜趣灵泉玄上玄。僻静每招闲客至，幽居常共马风眠。
　　清凉境界超尘路，履此方知别有天。行者肯来低处觅，便教瞥地见神仙。
　　赠浚州王三校尉
　　王公吉善爱玄流，劝我勤勤倒玉瓯。积善迤於心上起，垒功须向性中求。
　　利他损己通真理，忍辱慈悲达妙幽。平等顺和常大道，三人同上大神舟。
　　题云溪庵
　　云溪高隐卧烟霞，默饮阳晶与月华。雾敛丹台生瑞草，云收灵腑结琼葩。
　　青龙吐火烹金茗，白虎跑泉溉玉芽。龙虎媾交功九转，刀圭一粒捧丹砂。
　　述怀
　　自慕贫闲探妙机，便知身入白云飞。逍遥物外超尘网，脱洒怀中解垢衣。
　　恐损阴功搜己过，虑伤道德怯人非。他时九转丹砂就，同约三仙从我归。
　　又
　　挫锐摧强作善良，顿然心法两俱忘。鼎中频起金刚焰，炉内常燃般若香。
　　玉药乍芳惟独采，蟠桃初熟与先尝。莫言迢递华胥国，了了空虚路不长。
　　又
　　一条捷径入仙源，洞口灵云覆翠巅。风浪起时挥慧剑，玄波澄处采金莲。
　　蛟龙降去离宫卧，猛虎擒来坎户眠。二物定闲人事尽，功圆行满产胎仙。
　　又
　　为慕仙源景物长，涤除灵地布琼芳。南宫赤子居凉殿，北海乌龟住绛房。
　　清静洞中囚白虎，无为山上牧青羊。自从鼎内云收后，常饮醍醐卧醉乡。
　　又
　　寂寥潇洒道人家，守弱随缘度岁华。御冷粗衣唯纸布，充饥淡饭有齑菰。
　　忘言淡薄人情远，绝虑幽闲道况赊。着恋妻儿名利者，限临猛悟悔如麻。
　　又
　　天机深远少人知，一粒刀圭午上持。雾卷古潭秋静夜，云收碧嶂月明时。
　　蛟龙捉得囚高鼎，猛虎擒来锁坎池。炼就仙丹超造化，去奔蓬岛礼真师。
　　又
　　瑟瑟飘飘风入松，遨游物外与仙同。性如朗月流青汉，心似闲云任碧空。
　　猛虎擒来囚坎户，蛟龙降去锁离宫。周天频起金刚焰，锻炼炉中一粒红。
　　又
　　光明一点照楼台，了了无生绝去来。七宝山头红焰灭，三宫灵地白莲开。
　　烟霞紫府应将到，云路瀛洲去不回。不夜玉京谁有分，长春仙子四人陪。
　　又
　　青蛇三尺袖中携，一粒丹砂结正时。雾罩清溟囚马子，烟笼碧嶂锁猿儿。
　　千朝行满龙投火，九转功成虎入池。夺得虚无真造化，天机深远少人知。
　　又
　　欲情巧胜染多言，悟此方离种种边。欲断情忘通妙理，烟消火灭达幽玄。
　　口张舌举功难就，意出心生行怎圆。绝了人情无个事，寂寥孤淡任残年。
　　又
　　真功真行密安排，十载殷勤细细栽。俗境心忘超彼岸，凡情意灭到蓬莱。
　　地埋宝剑光冲斗，蚌隐明珠暗养胎。修炼须凭真造化，欲穷造化炼心灰。
　　示门人
　　出得俗家入道家，恰如平地步烟霞。尘寰物裹光阴短，仙境壶中日月赊。
　　落魄水云真活计，虚无清静善生涯。常观无欲人情远，不觉炉中结大砂。
　　又
　　守一真持认内闲，精勤苦行炼心端。玄元有路非容易，方寸无尘也不难。
　　十二时中常觉察，三千功裹莫欺谩。前程如觅无来去，深作无人无我观。
　　又
　　摧强挫锐做修行，灭我降心断世情。默默琢磨除俊辨，昏昏锻炼去猩狞。
　　无明起处真灵暗，柔弱生时道眼明。每与无明经斗战，一回忍是一回赢。
　　又
　　灭恶除情作善良，好将名利两俱忘。山头泼杀无明火，灵室常添般若香。
　　尘垢尽除明镜现，荒芜如去玉莲芳。修行莫厌华胥远，了了虚空路不长。
　　又
　　修行须要认灵源，认出灵源一点鲜。情欲永除超法界，痴嗔灭尽离人天。
　　休生颠倒贪诸有，莫起尘心染众缘。空寂性中无挂碍，自然闲裹产胎人。
　　又
　　虚堂默默爇心香，便是吾门真道场。走入虚空寻自在，拨除烦恼觅清凉。
　　象凭离坎安炉灶，卦按周天炼白黄。永永绵绵依此做，功成九转结铅霜。
　　又
　　修行休向法中求，着法寻求不自由。认取自家心是佛，何须向外苦周游。
　　灵源慧照尘休昧，应物般般意莫留。两道清风开玉户，一条银出山头。
　　自咏
　　从初割爱做修持，守一清贫志不移。竹笠羊皮常作伴，破毡腋袋每相随。
　　肥羊细酒全无爱，淡饭残羹且疗饥。木椀乞钱新置得，犹是出家时。
　　畅道
　　云水遨游物外仙，刀圭一粒断尘缘。真空结就三田宝，妙用圆成五叶莲。
　　火灭烟消因锻炼，心清意静为精专。逍遥放荡长真子，万里飘飘般若船。
　　又
　　云水逍遥逐处家，任他乌兔易年华。闲中慧水添金鼎，静裹灵田种玉芽。
　　海底养成红芍药，山头结就白莲花。我今说破超尘宝，本有如如即大砂。
　　又
　　云水逍遥物外仙，闲闲静静本来天。存心灭我开金锁，损意忘情折玉莲。
　　彼岸岸头搜密妙，灵山山裹得良缘。丹成九转清风送，解缆飘飘般若船。
　　继胡子金先生韵
　　修行非易亦非难，薄外颐真认内闲。燲炙火坑急出离，清凉道岸早跻攀。
　　常观无欲通玄理，妙趣虚无绝爱悭。清净无为全在志，存心弱固寂寥间。
　　寄姚先生
　　受人钦重是谭哥，结罪重重在网罗。省过悔前孽自少，知愆不改罪还多。
　　心生贪好招灾甚，意着浮华积罪过。损损存存低下做，未知贤圣肯饶么。
　　藏头拆字
　　其－
　　□袍布素理幽机，□甲金庚炼玉飞。□气相交须换壳，□丹运就复更衣。
　　□开真性头头是，□悟元初种种非。□侄处名师叔钰，□莲四朵步云归。
　　其二
　　□头浩浩涌灵泉，□湛澄澄照上天。□道要除情与欲，□忘境灭积功千。
　　□分把捉休邪觅，□本元初合自然。□锻炼成无价室，□京重会害风仙。
　　其三
　　□兀腾腾任自然，□中涌出白花莲。□朝锻炼无穷室，□志真修合上天。
　　□道割徐情欲断，□刀劈破孽因缘。□头莫向灵源挂，□结神胎管得先。
　　七言绝句
　　游华山
　　粝食庞衣度岁华，白云高卧隐烟霞。心香福炷灵源起，定观莲峰十丈华。
　　在淇门镇为众人每日求药因此作
　　智术多能巧作愚，无为守一养灵珠。翛然顿觉尘劳梦，独饮无生酒一壶。
　　咏孤竹
　　一竿碧玉出芳丛，直节虚心众莫同。耐雪欺霜坚岁月，自然时复有清风。
　　咏月桂
　　绿叶柔茎结翠红，精神朵朵弄晴风。岁寒坚耐同松竹，尽占年光造化功。
　　咏鹤
　　停停独立对秋风，黑白分明造化功。休讶得延千纪寿，为他顶上结丹红。
　　三教
　　三教由来总一家，道禅清静不相差。仲尼直行通幽理，悟者人人跨彩霞。
　　述怀
　　不会搜空向外寻，蛟龙猛虎倒颠擒。朝昏懒慢修香火，十二时中只礼心。
　　又
　　昏昏默默深玄玄，清静无为守自然。真性得凝真气助，无穷变化可冲天。
　　又
　　我今云水是前期，细细常观八句诗。若要延龄增寿算，金精专固认真慈。
　　又
　　一月二十九日饮，百年三万六千场。世间尽不闻吾事，归去来兮入醉乡。
　　又
　　从前顽恶骋粗豪，今日存心望孽消。十二时中常觉察，知他天地肯相饶。
　　又
　　蛾恋灯光焰不知，鱼贪香饵亦如斯。蛾焦鱼烂君知否，好向只园寄一枝。
　　又
　　谭马丘刘四个师，逍遥自在做修持。周天磨炼无穷宝，一片灵光自得知。
　　又
　　古佛灵岩是我家，清凉境界绝忧嗟。道人活计无他做，唯采三光炼碧霞。
　　又
　　如今识破恋灯蛾，爱饵迷鱼戏黑波。本是一团腥秽物，涂搽摸样巧成魔。
　　游怀川
　　了了心源万事休，此玄玄外更何求。便便大肚应无染，且向怀川任意游。
　　又
　　为官清政同修道，忠孝仁慈胜出家。行尽这般功德路，定将归去步云霞。
　　又
　　云耕宝陆三千里，月破黄昏十万家。清夜碧潭澄皎洁，蚌吞银产胎砂。
　　赠张殿试
　　百岁光阴如闪烁，殷勤争似修仙约。
　　假饶一举状元归，正悟黄粮梦裹错。
　　五言律诗
　　赠长安赵先生母
　　牙发重生黑，延龄三事因。至诚遵道友，精谨奉高真。
　　静意擒猿马，清心聚气神。处端聊拜上，稽首寿长人。
　　劝众修持
　　听我洗心方，翛然滋味长。无无中妙用，有有内含光。
　　人被欲情染，情生神气伤。人还情欲断，步步履仙乡。
　　五言绝句
　　劝众修持
　　学道假除假，修真空炼空。本源归一处，明月与清风。
　　又
　　酒色气财尽，忧愁思虑忘。攀缘爱念绝，五叶玉莲芳。
　　又
　　大道常清静，无为守自然。自心不回转，何处觅言传。
　　又
　　独坐若环庵，孤清味最甘。翛然无一事，默默守三三。
　　又
　　采得彼罗蕊，制成般若茶。汤浇清净水，啜罢见黄芽。
　　又
　　常观欲为苦，瓦砾变黄金。观身如粪土，明月照瑶岑。
　　又
　　心生清爽少，语默气神和。清净消诸孽，无为解众魔。
　　咏晓鸡
　　啼落城头月，呼将日出东。妙哉真德行，唤觉梦中翁。
　　戒笔
　　绝笔尘方尽，忘言道可亲。擘开真道眼，损了假精神。
　　颂
　　其－
　　学道修真与世违，孤身飘逸断蓬飞。随缘且过消前过，视死如归一不归。
　　垢面蓬头摧壮锐，粗衣淡饭远轻肥。常清常净无为作，十二时中暗察思。
　　其二
　　把捉询予付少言，本来无法可相传。是非绝尽方通妙，人我俱忘始悟玄。
　　清静贫闲为伴侣，气财酒色似雠冤。今生若要登云路，不合虚无不得仙。
　　又
　　宝殿玲珑倚碧空，端严慈像瑞云笼。三千功裹勤香火，十二时中礼圣容。
　　真体垢除因锻炼，灵岩烟散为玄风。闲闲鼎内云收处，一粒丹砂结就红。
　　又
　　十年常默默，今日露玄机。水生赤凤子，火养黑龟儿。
　　清风吹岳顶，明月照寒溪。降魔神剑亲传得，捉住蛟龙把尾提。
　　又
　　心凉肾热得修持，悟此方知达妙机。十二时中无作用，马猿放荡损灵芝。
　　又
　　毛吞大海谁人解，芥纳须弥几个知。日用居常知损益，功圆行满见菩提。
　　又
　　酒色财气一大关，意情灭尽出尘寰。丝毫莫向灵源挂，如挂灵谅不结丹。
　　又
　　六年炼尽无明火，十载修成换骨丹。湛湛虚堂无坚碍，已知跳出死生关。
　　又
　　恰十年来学得痴，腾腾兀兀任东西。欲询风子修行事，垢面蓬头火灭时。
　　又
　　野鹤孤云无伴，幽玄至妙忘谈。默默昏昏独守，湛然秋月寒潭。
　　赠薛八郎
　　灵物常闲，假身不病。清净自然，性停住命。
　　又
　　雪山六载，面壁九年。道非容易，成佛成仙。
　　赠穆先生
　　太华山阴穆老仙，专持清静探幽玄。修补祇陀无漏园，常流慧水溉心田。＇
　　擒猿缚马翠峰巅，定观不用买山钱。舍俗投玄心契悟，善恶之由夙世缘。
　　心香福炷起灵源，杳杳冥冥达上天。秋月碧潭真了了，野花啼鸟谩喧喧。
　　鼎中火灭开金蕊，木上无烟结玉莲。垒功积行满三千，性圆丹结去朝元。
　　歌
　　其－　无相
　　采得玄珠非货贝，灵山一道香烟快。熏成无漏步无生，五道霞光攒慧盖。这灵灵，处处在，妙用虚空无内外。无有皆空空亦空，法相果因俱染爱。种种离超三界觉，即如〔如〕来顿明解。寻文理义谩区区，说圣谈贤还捏怪。不修完，无毁坏，境灭心忘观自在。恒沙莹彻则尘埃，出入无疑为妙最。狮子儿，只园内，怒吼狐狸安敢对。明月堂前玉蕊芳，氛氲结就金莲会。黜惺惺，祛聪解，本来自有何须买。山头浩浩涌灵泉，洗出虚空无证背。遇重阳，明教诲，也无进兮也无退。自从入妙认贫闲，便知灭了前来罪。绝讨论，去知解，藏伏光辉如暗昧。任他乌兔两忙忙，且这随缘寄皮袋。
　　其二　骷髅
　　骷髅骷髅颜貌丑，只为生前恋花酒。巧笑轻肥取意欢，血肉肌肤渐衰朽。渐衰朽，尚贪求，贪财漏不成收。爱欲无涯身有限，至令今日作骷髅。作骷髅，尔听取，七宝人身非易做。须明性命似悬丝，等闲莫逐人情去。故将模样画呈伊，看伊今日悟不悟。
　　其三　落魄
　　我落魄，我落魄，浑身纸布为衣着。摆手行来万事忘，且喜一身空索索。饥时觅，困时睡，元初本住清凉地。慧剑辉辉夺日光，无限邪魔皆远离。乐真闲，成真趣，邪径荒凉我不去。真灵剔正渐分明，超然走上烟霞路。得真修，应了彻，实即得时无可说。水晶宫殿镇安闲，勘破春花与秋月。
　　又
　　我落魄，我落魄，衲布常恁着。信意飘飘物外游，到处空空无倚托。或居山，或城郭，不会书符并货药。饥即巡门觅一钱，饱来万事齐拈却。处闲闲，无用作，人情细细须除削。龙虎婴姹总不能，默默醍醐常饮酌。不做善，不生恶，坐卧去来空索索。一片清闲冷淡心，从他四大任沦啰。绝关机，无忖度，不望乘云与跨鹤。逍遥自在趣贫闲，赢得随缘恁安乐。
　　继丹阳师叔丫髻吟韵
　　钟侣海蟾为宗祖，系玉钟兮动金鼓。撞透中间一点明，跳出灵童当西舞。我恁乔，不是乔，乔话其中隐不乔。真正言，无谄语，绝尽尘埃机与虑。提离男，挈坎女，将领黄婆游净土。住与行，坐与睡，或披毡，或纸被，静静清清常恁地。半如痴，半似俏，痴俏中间还自晓。这般消息少人知，一味清虚寂淡宜。喜是嗔，嗔是喜，颠倒元来我是你。千魔万炼见元初，了了了心方到底。
　　示门人语录
　　凡人轮回生死不停，只为有心。得山云：心生则种种法生，心灭则种种法灭，若一念不生则脱生死。何为有心？盖缘众生有贪嗔痴三毒孽、无明心。师父云：跳出三山口，是也。悟人所以修行，割情爱，摧强挫锐，降伏除灭众生不善心，要见本来父母未生时真性，本来面目是也。何为不善心？一切境上起无明心，俚贪嫉妬财色心，种种计较，意念生灭不停。被此孽障旧来熟境，朦昧真源，不得解脱。要除灭尽，即见自性。如何名见自性？十二时中，念念清静，不被一切虚幻旧爱境界、蒙昧真源，常处如虚空，逍遥自在，自然神气交媾冲和。修行如了此一事，更有何生死可怖，更有何罪孽可惧。如稍生一念，不为清净，即是里碍、不名自在，如何到得。只要诸公一志如山，不动不摇，向前去逢大魔，尽此一身，永无回顾，前期必了。晋真人云：心清意净，天堂之路，心荒意乱，地狱之门。
　　水云集卷上竟
　　水云集卷中
　　昆仑山长真子谭处端述
　　词
　　酹江月（念奴娇）七首
　　吾门三祖，是锺吕、海蟾相传玄奥。师父重阳传妙语，提挈同超三岛。慢慢搜真，灵根固养，渐吐黄芽草。无中还有，慧风时送嘉耗。一点莹彻无穷，周游沙界，物物圆明好。种种皆空归本有，内外般般颠倒。此理幽深，清虚缥缈，行者人须到。昏昏默默，暗中贤圣知道。
　　又
　　自然之道，禀根元、真正精神圆聚。一点灵光无内外，明彻辉通玄户。寂淡偏宜，贫闲最好，物外逍遥处。长长不昧，湛然神室常住。无论妙奥难穷，须凭慷慨，认把元阳固。搜取天真勤锻炼，触处般般回顾。火裹莲生，山头焰灭，端的缘相遇。风仙重会，共游三岛云路。
　　又
　　一灵真性，又因何、漾入凡胎尘域。迤染浮华贪爱恋，展转昏迷真迹。旷劫难逃，如今又错，罪孽重重积。本来模样，怎生分解寻觅。须屏视听双泯，舍情云水，物外搜玄理。寂寞孤清趣妙有，岂顾形躯瘦役。捉住风飙，玲珑辉焕，默默烹金液。神丹昭着，死生烦恼宁息。
　　又
　　玉花渐吐，被清风、催结金莲光聚。历劫昏迷齐照破，直透无为门户。七返回光，三空觉照，间隔金花处。殷勤锻炼，自然婴姹常住。些子端的幽奇，自从下手，永永基坚固。莲结琼芳灵蕙长，深感慈悲频顾。鼎内云收，炉中丹结，九转终重遇。参师云步，会游蓬岛仙路。
　　咏竹
　　爱君嘉秀，对云庵、亲植琅圩丛簇。结翠筠稍津润腻，叶叶竿竿柔绿。渐胤儿孙，还生过母，根出蟠蛟曲。潇潇风夜，月明光透筛玉。雅称野客幽怀，闲窗相伴，自有清风足。终不凋零材异众，岂似寻常花木。傲雪欺霜，虚心直节，妙理皆非俗。天然孤淡，日增物外清福。
　　上元夜观月
　　上元佳节，正一轮、西步天渠飞跃。素魄当空澄湛湛，独现寒光无着。皓彩乾坤，无私遍照，万古无瑕膜。浑如宝鉴，莹然悬向寥廓。姑射绛阙琼楼，群仙赴会，云坠停鸾鹤。瑞气祥烟笼宝殿，金碧霞辉交错。烂醉蟠桃，彩云归去，殊袂飘香络。嵩山逼对，烂银盘裹期约。
　　题酒
　　杜康得妙，酿三光真秀，清澄醇酎。太白仙才乘兴饮，一斗佳篇百首。倒载山翁，襄阳童稚，笑唱齐拍手。陶潜篱下，醉眠门外五柳。东里生死俱忘，待宾截发，陶母款贤友。文举无忧樽满酌，香醋频开笑口。喜遇尧年，醉乡丰乐，古所希闻有。玉壶春色，禄延益算眉寿。
　　神光灿（声声慢）十一首
　　谭哥昔日，赡养家缘，积孽有若山丘。因遇仙师东历，海岛三州。劝诱顽愚向善，悟轮回、舍爱回头。随缘过，守清贫柔弱，云水闲游。因过怀州仙府，后闲行贵县，时遇深秋。迤入严冬寒冷，得避无由。不免化些纸布，望诸公、念忆同流。如省悟，结云朋霞友，物外同修。
　　又
　　长真稽首，遍覆诸贤，修行只要心坚。战战兢兢日上，常恐生愆。淡素清贫柔弱，未安宁、休做词篇。真功行，在摧强挫锐，寂寞忘言。无则巡门乞化，对人前休骋，俊雅风颠。藏伏光辉，默默锻炼丹田。千朝功夫做就，这些儿暗裹相传。功行满，跨祥云归去朝元。
　　又
　　当初学道，迤入玄门，逍遥物外优游。占住庵儿日夜，不免寻求。殷勤来来往往，惹尘劳、怎悟真修。这踪迹，看何时功满，得赴瀛洲。瞥地廓然猛省，勘元初一点，有甚闲愁。落魄婪耽云水，恣访仙俦。有似开笼俊鹞，又还如解锁猿猴。我去也，把般般打破便休。
　　又
　　奔名逐利，爱欲牵缠，昏昏转转迷蒙。虚幻浮华不觉，暗易颜童。百岁云间电闪，限临头、那肯从容。不肯悟，到如斯悔懊，个个还同。速悟前途险路，早回头步步，却入仙宗。袍布青巾，结交霞友云朋。休外他搜密妙，认灵源、莲结丹红。趣真处，玩山头明月清风。
　　又
　　茫茫苦海，逐浪随波，便宜识取抽头。恩爱妻儿都是，宿世冤雠。因循浮华光景，把元阳、抛撒无休。限到也，看贤家着甚，计脱冥幽。不悟如斯巇崄，骋机关日夜，计较贪求。顷刻轮回，千生万劫沈流。猛舍投玄入妙，兔三涂、六道经游。早下手，与风人物外，结取朋俦。
　　又
　　茫茫苦海，逐浪飘沦，痴如蜂蜜蛾灯。一向迷迷妻妾，儿女恩情。遭他恁般击绊，限临头、独赴泉冥。如省悟，弃浮华恩爱，处静修行。细细尘情疏减，渐栖心养气，隐迹埋名。淡饭粗衣，默默保炼灵明。迤而真人现也，向无中、金玉成形。大丹熟，这一灵真性，永永存存。
　　赠穆先生
　　修行门户，叙次通知，先须屏子休妻。猛舍尘情寂寞，潇洒相宜。无则街前展手，御寒时、纸布为衣。随缘过，守清贫柔弱，火灭心低。日用擒猿缚马，处无为清净，暗契真师。境灭心忘，神凝气结灵芝。得得逍遥自在，任诗词、劝诱愚迷。功行满，指蓬瀛路稳，跨朵云归。
　　赠赵先生
　　赵仙入道，猛烈投玄，割除顿悟浮华。对境修持不若，火长莲花。予今诚言少付，遇戈矛、宽纳教他。若有病，便庵中如死，也莫还家。常效如斯坚志，管圣贤暗裹，昭一鉴无差。火灭烟消，灵腑自吐黄芽。无私性停命住，意心清、玉结丹砂。功行满，赴蓬莱鹤引，彩仗云霞。
　　赠张九郎
　　天堂地府，善恶由心，死生迷悟争先。悟舍家缘忘心，展手街前。淡素清贫柔弱，任云水、游历飘然。持坚志，守天长地久，永永绵绵。旧孽如将消尽，定圣贤玄妙，暗裹相传。意净心清，自是宝结丹田。若有分毫故犯，返招殃、罪孽难言。如了了，赴蓬莱三岛，做个神仙。
　　寄长安冯师兄
　　劝人行善，自做修行，两般於道相宜。须避俗中乡土，且要相违。妙药沈痾救护，更不择、贵贱高低。自然理，效陇西师父，戒行行持。修炼须凭猛志，似大川山岳，安稳无移。外行周圆，他日得处无为。云水逍遥自在，气神和、功行双齐。大丹熟，指蓬瀛稳路，携朵云归。
　　寄长生刘师兄
　　处端稽首，上覆刘仙，一别倏忽三年。每遇临风对月，思渴高贤。忽尔遽承教字，方就审、法候安然。弟且喜，无劳齿录，存念绵绵。自愧尘缘未断，在磁洛两郡，且恁随缘。不果来期，希恕老拙无愆。首春即当拜觐，履高秋、颐素不宣。处端望，师兄通妙几前。
　　满庭芳六首
　　欺昧成家，悭贪积富，静言独坐思量。养他数口，罪孽自家当。催促光阴似箭，才青鬓、容改衰苍。百年裹，谁人尽数，兀兀谩罗张。身强。闻早悟，知愆悔过，速改行藏。向闲中细细，增福消殃。更有高明大志，抛缰锁、物外飘扬。修行好，游山玩水，日用爇心香。
　　又
　　烟敛云收，蟾孤秋静，湛然独显希夷。常从坦荡，默默饮刀圭。宝鼎祥烟攒聚，气神会、结就灵芝。闲游好，飘飘云水，物外访相知。随时。缘分过，饥来觅饭，逐处投栖。任忙忙乌兔，物换星移。且恁尘中闲散，功成后、别有师期。将归去，一轮明月，独步赴瑶池。
　　又
　　咄这憨牛，顽狂性劣，侵禾逐稼伤蹂。鼻绳牢把，紧紧刀须收。旧习无明常乱，加鞭打、始悟回头。忘思处，孤峰困卧，默默万缘休。渐犨。前步稳，芒儿闲散，心意何留。趋云山自在，真乐歌讴。蓑笠闲堆古岸，短笛弄、新韵悠悠。黄昏后，人牛归去，唯见月当秋。
　　又
　　莫觅东西，休搜南北，玄真只在身中。万缘齐断，神气始和冲。只要君心慷慨，慧刀举、劈破昏蒙。还知否，般般撒手，性命可圆容。真空。离色相，闲闲闲裹，慢慢休憁。恁婪耽布素，物外飘蓬。饥则巡门觅饭，饱来后、明月清风。逍遥处，哩唆啰唆，落魄恁西东。
　　赠浚州王三校尉
　　蛾恋灯光，蜂贪花蜜，问君终久如何。欲成修炼，须出黑风波。慧剑攀缘割断，离乡土、赵却娘哥。烟霞客，水云步稳，随分养天和。消磨。除旧孽，婪耽布素，信任磨拖。兴诗词吟咏，舌诞唇歌。古往今来达士，自家与、无少无多。神仙话，休论蓬岛，似是上高坡。
　　赠福昌县赵殿试
　　儒业尊高，文章显贵，算来世路荣奢。苦心劳志，求望步云霞。假使登科攀桂，黄粮梦、空悟咨嗟。无常到、相如老杜，着甚理逃趖。浮华。须勘破，尘缘摆脱，物外生涯。趣闲闲云水，保炼根芽。得得心清意净，三光秀、凝结丹砂。功成也，三清举过，超上大罗家。
　　水龙吟四首
　　欲修无上菩提，便合下手须头段。莫令带水，拖泥土粘，诺些儿萦绊。生死明来，也全无在，自家决断。把凡胎浊骨，烟霞路上，轻轻渐，都抽换。步步清凉彼岸。趣闲闲、忘机休算。烟消火灭，冰凝玉结，长生侣伴。自得真空，妙玄因作，无人我观。待丹成九转，重阳再会，游蓬莱馆。　　
　　又
　　本初一点来时，幸然体态淳和好。迤生增爱，缘尘蒙昧，无穷真宝。个个人迷，到如斯尽，逐情生老。把仙胎容易，浮沈苦海，随波浪，成虚耗。速悟轮回返照，把尘心、须当颠倒。烟消火灭，冰凝玉结，长生芝草。默默志论，讨常坚守，自家炉灶。向三千功裹，殷勤锻炼，定将来了。
　　又
　　世传海有三山，内藏羽化仙芝草。秦皇信此，使令徐福，东游蓬岛。云水风涛浩浩，男女舟中成老。望仙源缥缈，烟波杳杳，肝肠断，何时到。堪嗟人迷颠倒，谩区区、空生烦恼。不知自起，妄尘遮碍，先天真宝。顿悟家缘，掉守清净，无为功了。得心清意静，性圆丹结，饵仙芝草。
　　又
　　瑞云捧出三峰，上真下化宸游地。祥云深锁，琼楼宝殿，琳宫幽邃。万顷岚光裹，依稀降、玉泉莲水。望仙人掌上，弯弯初月，常晶莹，无瑕翳。碧幛层层苍翠，乱峰巅、猿叫鹤唳。我来感叹，尘中缰绊，恩情名利。滚滚甘随，逝波流转，几人攀跻。现停停云汉，安然不动，作阴阳髓。
　　如梦令二十一首
　　镜药收来守拙，不遇知音难说。古鉴要予磨，点处便交光彻。
　　欢悦，欢悦。衮出一轮明月。
　　又
　　竹笠竹冠竹椀，与我日常为伴。坐卧去来空，便是清凉彼岸。
　　风汉，风汉。日月轮催不管。
　　又
　　只把灵台频扫，惜取自家真宝。火裹长莲花，便是修行玄奥。
　　颠倒，颠倒。境灭心忘了了。
　　又
　　一片灵空为伴，因把欲情割断。日上炼虚无，常住神堂古观。
　　风汉，风汉。此外别无手段。
　　又
　　随分养营皮袋，坐卧去来明快。境上乐闲游，些子无生挂碍。
　　忍耐，忍耐。占得逍遥自在。
　　又
　　物外遨游落魄，步步清凉云脚。闲裹弄虚空，别有蓬莱期约。
　　这看，这看。细细人情除削。
　　又
　　大道无名无说，休想谩生分别。火灭与烟消，便是良辰佳节。
　　宜拙，宜拙。认取春花秋月。
　　又
　　大道根元归素，绝尽人情思虑。火灭与烟消，认取元阳收固。
　　此做，此做。便是长生捷路。
　　又
　　因遇重阳师父，引入全真门户。慧火炼灵空，不敢胡行一步。
　　一步，一步。一步近如一步。
　　又
　　清静无为做彻，高下休生分别。灭尽我人心，自有真师提挈。
　　提挈，提挈。云绽家家明月。
　　又
　　日用涤除尘垢，擒缚马猿不走。展手向街前，守一不生贪构。
　　贪构，贪构。怎得功成行就。
　　又
　　不染俗情非是，不慢下贫趋贵。不敢受人钦，自在逍遥云水。
　　云水，云水。守一无为彻底。
　　又
　　休讶弟兄不喘，只要人情疏远。不敢受人钦，不喜轻肥杯脔。
　　舒展，舒展。锻炼丹砂九转。
　　又
　　落魄无拘野叟，自在逍遥闲走。他日返家山，重会云朋霞友。
　　知友，知友。共饮蟠桃仙酒。
　　又
　　日用灵光内锁，保护真心木破。金玉得凝澄，生死无由近我。
　　功果，功果。归去独携云朵。
　　寄浚州道友王四郎
　　传语浚州道友，休恋随情花柳。最好逐谭风，保护形躯不朽。
　　不朽，不朽。共饮长生仙酒。
　　赠王三校尉宅三姑姑
　　欲做俗中修炼，先灭我人分辩。柔弱守清贫，坚忐始终无变。
　　真善，真善。损己利他方便。
　　赠修武贾信实
　　入道先生姓贾，日用持心低下。要见本来真，闲裹擒猿捉马。
　　擒耍，擒耍。须效谭风害痖。
　　赠张李二公道友
　　堪叹浮生不久，尽迷气财色酒。如悟舍尘缘，共结云朋霞友。
　　知友，知友。保护身躯不朽。
　　赠阌乡县酒贾
　　深爱贾公吉善，水云游历玄便。他日处无为，得得虎龙交战。
　　交战，交战。丹结永除千变。
　　述怀
　　一点灵光不昧，出入往来无碍。处处现圆明，物物头头应解。
　　宁耐，宁耐。万祸不能侵害。
　　西江月八首
　　役我尽因心意，涤除般若玄机。不劳南北与东西，方寸些儿便是。
　　宝鉴尘埃蒙昧，须从磨炼辉辉。光明一点照无为，直入蓬莱幽遽。
　　又
　　学道休於外觅，灵苗出自心田。铁牛耕透见根元，全在殷勤锻炼。
　　认证元初面月，端身勿使邪偏。六钧弓硬拽来圆，箭箭红心有验。
　　又
　　顿悟轮回入道，时中锻炼绵绵。存存损损恁专专，要免将来流转。
　　火灭莲开五叶，烟消玉结三田。欲超无上离人天，了取空虚古殿。
　　又
　　欲入全真门户，行住坐卧寂寥。存心乞化度中朝，尘事般般屏了。
　　莫论黄芽白雪，休搜龙虎婴娇。色财无挂火烟消，便是蓬莱三岛。
　　又
　　堪叹光阴迅速，日生思虑忧愁。憨憨甘作逝波流，迷恋气财色酒。
　　日月暗催人老，利名不使心休。争如放下观山头，明月家家尽有。
　　又
　　寒后添些纸布，饥来展手巡街。残羹冷饭且充斋，柔弱清贫远害。
　　万祸皆因心起，无心无祸无灾。自从心定守真胎，云水逍遥自在。
　　又
　　寒后添些纸布，饥来乞觅残余。野情喜不择粗疏，且要遮形楂肚。
　　自叹愚蒙过甚，徒劳设药防拘。从今放下乐清虚，做个憨憨暮故。
　　又
　　作伴修行未是，飘飘物外行持。孤云野鹤任东西，何有些儿碍滞。
　　淡饭寻他两顿，清清净净无为。寂寥潇洒最相宜，别有一般滋味。
　　行香子二首
　　得得无修，无惑无求。放心闲、无喜无忧。
　　逍遥自在，云水闲游。趣空中玄，玄中妙，妙中幽。
　　落魄婪耽，垢面蓬头。恣陶陶、真乐歌讴。
　　随缘一饱，真个风流。这般来无，无来有，有来由。
　　又
　　朝也防心，暮也防心。恐心生、熟景来侵。
　　多能术艺，书画棋琴。更不生贪，不着爱，步瑶岑。
　　善也由心，恶也由心。善心闲、恶意狂寻。
　　心生虚度，日月光阴。便如云行，如水去，访知音。
　　云雾敛三首
　　匿光辉，认愚卤。兀兀腾腾，闲裹寻闲步。垢面蓬头衣褴缕。
　　乞食忘惭，方称烟霞侣。绝骄矜，趣真素。不受人钦，不择贫卑处。
　　认正丹阳师父语。了了惺惺，功满归蓬路。
　　又
　　做修持，休轻侮。认取云中，细细清清雨。净净泠泠灵芽吐。
　　心外寻求，谩了虚辛苦。坐与行，卧与住。闲裹闲搜，闲暇逍遥做。
　　结就金花开玉户。一道光明，直射无为路。
　　又
　　告行人，听少诉。着假求真，也好回头顾。勘验行藏休慕故。
　　不合虚无，怎得蓬瀛住。认元初，归莹素。勤拭灵台，勿使尘埃污。
　　心上贪瞋痴尽去。暗裹功成，有个真师度。
　　临江仙三首
　　得得全真真妙理，无为无作无修。自然清净行功周。
　　祥云围绛阙，瑞气绕琼楼。心似闲云无坚碍，身同古渡横舟。
　　真空空界可相酬。白牛眠露地，明月照山头。
　　又
　　虚幻浮花休苦恋，南辰北斗频移。暗更绿鬓尽成丝。
　　百年浑似梦，七十古来稀。奉劝人人须省悟，轮回限到谁知。
　　修行宜早不宜迟。从前冤孽罪，要免速修持。
　　又
　　稽首吾门诸道友，降心向外休寻。等闲容易费光阴。
　　修行何是若，不了我人心。灭取无明三孽火，勿令境上相侵。
　　本来一点没升沈。真闲如得得，步步上高岑。
　　连理枝
　　浮世愚痴辈，一向贪名利。爱海恩山，构系镇迷，酒色财气。
　　算荣华富贵电中光，好回心改悔。早早寻出离，默默搜玄秘。
　　寂淡贫闲，随缘度日，道人活计。守无为清净行功周，赴瑶池宴会。
　　赠京兆府安王解元#1
　　太原公疾苦，听予告切。圣贤待把伊提挈，好休歇。
　　算人生七十，古来云少，看看到也。做个放下决烈。
　　割攀拽，趣闲闲，归莹素，安恬养拙。认灵源，炼磨明彻。
　　从前孽，向三千功裹，徐徐消灭。青山绿水，五人共赏风月。
　　〔采桑子〕
　　赠获嘉王法师
　　谭风偏喜王三父，夙世良缘。休更推延。妻恶儿嫌出世廛。
　　修行外用无为作，囚马擒猿。不返家园。定做逍遥物外仙。
　　蓦山溪二首
　　修行锻炼，休觅婴和姹。认取本元初，起尘埃、须除莫惹。
　　常生正觉，宜向触来看，绝人情，去浮嚣，俗事般般舍。
　　长行坦荡，闲裹调和假。空裹做真修，恁清清、泠泠脱洒。
　　日中静损，真正合虚无，乐逍遥，趣闲闲，步步无生也。
　　又
　　尘中碌碌，虚幻名和利。休恁苦劳心，镇区区，伤神损气。
　　回头是老，悟即便抽身，挤荣华，绝财色，乐道超浮世。
　　恩情爱恋，鼎内如鱼戏。休论早修持，甚一日、推他一日。
　　风人低劝，微语破迷痴，早下手，速为之，做个前程计。
　　青玉案喝马
　　师真引入修行路，默默无言句。慢慢持修归真素。
　　般般返照尽成空，马儿悟。证内外，无尘虑。
　　真清真净投真处，细细搜寻妙玄趣。勘破浮华清虚做。
　　降魔剑断孽缘休，马儿度。步步入长生户。
　　阮郎归二首
　　咏茶
　　阴阳初会一声雷，灵芽吐细微。玉人制造得玄机，烹时雪浪飞。
　　明道眼，醒昏迷，苦中甘最奇。些儿真味你还知，烟霞独步归。
　　又
　　闲闲云水任东西，灵空一片随。昏昏默默往来飞，前程事已知。
　　真大道，出尘机，般般种种离。重阳许我白牛儿，而今便是谁。
　　卜算子三首
　　四大因缘做，苦海凭船渡。一清风到岸头，得上无生路。
　　人叹风贫苦，我步闲闲趣。脱体全空没一文，胜似石崇富。
　　又
　　自入玄门户，寂淡清虚做。静裹披搜四假身，勘破尘行路。
　　悟上还重悟，得得真闲趣。收住身中无价真，岂逐人情去。
　　又
　　风汉闲中做，彼岸神舟渡。万里晴空无片云，月照曹溪路。
　　割断冤情苦，默默明玄趣。一任傍人笑我贫，肚裹非常富。
　　水云集卷中竟
　　#1此词牌不明。
　　水云集卷下
　　昆仑山长真子谭处端述
　　沁园春五首
　　爱欲无涯，有限形躯，休苦苦疲。这宿缘分有，儿和女是，他家衣饭，各自相随。
　　谩使心机，空生计较，大限临头孰替伊。当须悟，早抽身物外，也是便宜。
　　蹉跎下手犹迟，切莫外周游觅妙微。但尘心起处，皆魔孽认，元初本有，锻炼昏迷。
　　真静真慈，玄波涤荡，自在逍遥境上持。千朝后，现灵台一点，光射无为。
　　又
　　虚幻浮华，百岁光阴，叹一剎那。谩区区碌碌，争名利纵，荣华富贵，贪得如何。
　　蜃气楼台，虹桥碧落，些子时光长久么。闻强健，出熬熬苦海，速上高坡。
　　聪明切勿蹉跎，算世事皆空身莫过。认元初本有，无穷宝染，尘埃蒙昧，慢慢揩摩。
　　保养灵根，频频浇灌，水间金花结玉柯。超生灭，这本来一点，无少无多。
　　又
　　好没来由，名利区区，几时尽头。算荣华富贵，名高位显，妻儿艳女，肯做持修。
　　冷淡玄门，清虚妙道，苦涩难行孰意留。修行路，悟轮回生死，有分仙流。
　　除身尽是闲愁，猛割断冤情去便休。顶青巾布素，随缘度日，逍遥云水，物外遨游。
　　闲裹寻闲，损之又损，火灭烟消绝外求。将归去，这酆都路变，蓬岛瀛洲。
　　又
　　自古愚贤，日月轮催，尽沉下泉。叹张陈义断，因名利恣，奢华后主，破坏家园。
　　楚庙江边，汉陵原畔，势尽还空皆亦然。英雄辈，尽遗留坏冢，衰草绵绵。
　　呜呼往事堪怜，染虚幻浮华逐逝沿。又争如省悟，尘劳梦趣，贫闲归素，保炼丹田。
　　越过轮回，超升苦海，直上清凉般若船。逍遥岸，会玄朋琼路，同访桃源。
　　又
　　倏忽光阴，四大浮空，是非久坚。这轮回谁保，朝昏彻被，家缘恩爱，系绊迁延。
　　一个真灵，千生万劫，苦海浮沉逐孽缘。当须悟，在伊家慷慨，生死争先。
　　聪明切听微言，好放下闲愁。搜妙玄。认贫闲寂淡，休生恶勘，元初一点，摆出新鲜。
　　直正无私，常行平等，坦荡逍遥任自然。真功行，向闲中慢慢，积累成千。
　　望海潮二首
　　全真大道，无为清净重重障碍堪嗟。每叹自缘，招且不兔，闲游云水他趖。
　　无念谤诽邪。愿人人早悟，急景浮华。道祖西升，去尚犹避过流沙。
　　归地肺复仙家。会云朋霞友，真乐无涯。虚堂宴赏，蟠桃斓熳，瑶卮共饮流霞。
　　满坐戴琼花。得玄玄结正，一粒丹砂。此际功成行满，同泛渡云槎。
　　又
　　堪嗟浮世，谁能省悟，人人俗景迷遮。颜貌日衰，残由尚苦，贪求爱恋婴娃。
　　欲海浪途赊。被二轮催促，易鬓霜华。忽尔无常，限到着甚理逃趖。
　　争如悟速抛家。屏尘缘外绝，内固根芽。三千密要，阴功八百，真诚炼行无差。
　　云水步烟霞。认三光真秀，凝结丹砂。异日功成去也，牛斗泛灵槎。
　　恣逍遥
　　自慕贫闲，来来懒惰。憨憨地、并无灾祸。残羹冷饭，全无烟火。
　　吃一盘、肚暖则个。他是他非，於予可可。眼前事、近来识破。
　　腾腾兀兀，随缘且过。恣逍遥、住行坐卧。
　　南柯子二首
　　频剔灵明烛，勤磨智慧刀。万缘一豁绝丝毫。锻炼元初，终始莫辞劳。
　　水底霞光超，山头雪浪抛。虎龙蟠鼎绕周遭。炼就仙丹，步步上青霄。
　　又
　　云去南山静，风来渭水寒。凌波凝结一团团。万里晴空，清爽此时观。
　　雄剑鸣开匣，人头落玉盘。一轮明月上栏杆。了了从斯，心意始闲安。
　　黄莺儿令
　　活鬼活鬼，日日市廛，争名竞利，为恋他好女娇儿，把根源轻弃。
　　早早不肯寻出离，大限来何计。想你也没分升天，却有缘入地。
　　菩萨蛮
　　慧刀挥处人头落，虹霓万道冲云脚。灭尽我人心，何劳向外寻。
　　白莲生火裹，法忍无生死。忍辱两皆空，龟毛兔角同。
　　瑞鹧鸪十一首
　　修行休觅虎龙儿，只要灵明识本机。昏则弥陀成外盗，悟来烦恼是菩提。
　　常搜己过心明显，唯见他非性转迷。打破般般休歇去，虚堂深处伴牟尼。
　　又
　　修行休觅虎龙儿，火灭烟消财色离。内炼气神成九转，外除清欲却三尸。
　　居常休话他长短，处净宜搜自己非。长使灵根无挂碍，自然证果佛菩提。
　　又
　　修行频剔性中灯，照破从来暗裹昏。物物头头休染着，昏昏默默绝言论。
　　超凡人圣非由我，地狱天堂总在君。唯有一条真正路，居常牢闭四城门。
　　又
　　人人学道慕腥膻，嗜酒迷花罪孽缠。心慕腥膻伤物命，意生贪爱损根源。
　　唯论药术矜能解，岂信金科秘妙玄。如悟本空休歇去，一齐放下学修仙。
　　又
　　修行心炼似寒灰，放下痴贪气色财。人我怎生成道果，是非难得产真胎。
　　无明灭尽朝金阙，情欲俱忘拜玉阶。修炼直须烟火灭，为心低处有蓬莱。
　　又
　　本来真性是玄机，只在灵明悟得时。火灭烟消成大药，境忘心尽见菩提。
　　虚闲清净真仙路，寂寞无为出世梯。一法不生无挂碍，修行唯是这些儿。
　　又
　　修行须唱落花莲，损损闲闲任自然。日上莫谈他事短，时中频整自心偏。
　　休离方寸搜丹药，莫外周游觅妙玄。长使灵台无一物，便成九转产胎仙。
　　又
　　修行非易亦非难，应物慈悲认内闲。意上有尘山处市，心中无事市居山。
　　常耕清净田三段，定守无为舍一间。地久天长专一志，自然结就紫金丹。
　　又
　　莫言容易做修持，损损存存恐碍违。两饭虑频侵道友，一钱外恐损希夷。
　　众中戒口忘矜俊，独坐防心断骋驰。十二时中常返照，犹疑暗察有无私。
　　赠王公云庵
　　王公幽隐远佳餐，保护灵根守内闲。意上有情山处市，心中无欲市居山。
　　颐神须要常温暖，炼气功成拒暑寒。专一始终无变异，自然凝结宝琅玕。
　　赠郭公
　　休心损事养根源，寂淡清虚守自然。积德仁风师孔孟，僻潜高洁效颜原。
　　定观明月三秋夜，妙趣玄风九夏天。诗酒琴书谁可并，野夫常许似龙眠。
　　望蓬莱五首
　　真大道，损损做修持。到处受人钦供养，得便宜是落便宜。步步入青泥。
　　为贫汉，寂淡莫相违。外貌常教人见畏，内容默默采灵芝。指日赴师期。
　　又
　　听咨告，少事要君知。万事苦求终害己，得便宜是落便宜。伶俐不如痴。
　　真修炼，心外莫行持。只墟眼前为见在，自然烦恼不相随。步步入无为。
　　又
　　行大道，认取坎和离。一点来时颠倒处，两般消息与搜披。玄妙不难知。
　　休外觅，识取自菩提。有相身中成锻炼，无为路上证牟尼。指日跨云霓。
　　又
　　全真妙，无我亦无人。无作无为绝视听，谦和柔弱没疏亲。寂寞守清贫。
　　玄玄处，得得好良因。一点无生真自在，湛然常寂本来真。功满列仙宾。
　　又
　　长真子，日计旋寻求。随分随缘消旧业，闲愁闲闷一时休。明月照山头。
　　常澄湛，无证亦无修。自在不居因果界，逍遥颖脱出沉流。功满到瀛洲。
　　满路花三首
　　因师超苦海，舍俗探幽玄。顿居欢喜地，认贫闲。
　　是非人我，岂论与愚贤。步步清凉路，信任遨游，兀谁知恁恬然。
　　也无心、远望神仙，到了分随缘。尧年丰岁稔，谢皇天。
　　水云活计，只觅一文钱。损损闲闲趣，寂寞无为，任他岁月绵绵。
　　又
　　重阳佳节至，云水寄天涯。玄朋邀共饮，赏黄花。
　　特临雅会，南望翠烟霞。极目岚光裹，隐约依稀，瑞云深处仙家。
　　任陶陶、畅饮喧哗，鱿泛笑擎夸。樽前唯对酒，喜何加。
　　浮金潋滟，默默采灵葩。饮罢还重劝，不醉无归，月明初上窗纱。
　　又
　　上无三瓦舍，下没一犂田。水云真活计，且随缘。
　　街前展手，化个有缘前。此前字以寓其意。独步归来晚，万里晴空，卧听虎啸啼猿。
　　趣闲闲、真乐无边，一派滚灵泉。鼎中真火降，永凝铅。
　　虎龙蟠绕，真秀结根源。默默无为坐，独守孤峰，一轮明月流天。
　　捣练子五首
　　捣练子，具如何。从前罪孽暗消磨。啰哩唆，哩唆啰。
　　从初得，认波罗。色财勘破扑灯蛾。啰哩唆，哩唆啰。
　　又
　　听分剖，这风哥。寻常只恁啰哩啰。啰哩唆，哩唆啰。
　　些儿话，不须多。交贤会得笑呵呵。啰哩唆，哩唆啰。
　　又
　　清净法，越婆娑。神舟稳驾渡沉波。啰哩唆，哩唆罗。
　　早下手，出迷河。伊还不悟转蹉跎。啰哩唆，哩唆啰。
　　又
　　浮华事，梦南柯。流年电闪下轮坡。啰哩唆，哩唆啰。
　　早脱离，出漩涡。两输日月疾如梭。啰哩唆，哩唆啰。
　　又
　　风人唱，破迷歌。回心与我见弥陀。啰哩唆，哩唆啰。
　　十捣练，要调和。恩情欲爱是冤魔。啰哩唆，哩唆啰。
　　汉宫春三首
　　甲子天元，遇明朝圣代，神仙出世。仙师密遣，故我水云东历。
　　山遥路远，渡难阻、岂辞迢递。惟念念，人人未悟，虚华恋着家计。
　　轮回最苦省悟，照前贤作用，如何脱离。尘缘屏绝，渐迤可亲玄理。
　　功成气结，得指日、身超仙位。归去后，鸾鹤引赴，蓬莱真会。
　　又
　　欲入无为，乐闲中闲裹，祇这些儿。惟论目下，未来已往休披。
　　常行坦荡，远财色、人是人非。新来恁，怡怡内乐，境上无挂毫丝。
　　昏昏默默得也，向无中捉住，真个根基。惺惺洒洒，无用无作无持。
　　头头返照，自然理、触处晖晖。谁会得，清风皓月，湛湛两个人知。
　　又
　　自慕贫闲，便摧强挫锐，柔弱和光。尘缘顿舍，慧烛朗爇灵房。
　　七门返照，用七宝、密密铺妆。擒猿马，邪生智巧，锻炼列另端行。
　　清净自然守守，守无为常善，一炷心香。平康宴乐，玉液酬泛琼觞。
　　云朋霞友，笑喧哗、金玉玎珰。人去后，云收雾敛，澄澄月满虚堂。
　　长思仙（长相思）九首
　　朝思仙，暮思仙，思忆真师四五年。惟愁功未圆。
　　功须圆，行须圆，功行双全作大仙。携云归洞天。
　　又
　　外奔驰，痛鞭持，习性调和路不迷。清溪香草肥。
　　芒儿归，牛儿随，明月高空照古堤。人牛不见时。
　　又
　　金要多，银要多，奴马田园苦要多。临行孽更多。
　　贫如何，富如何，万事无心只恁何。将来奈我何。
　　又
　　道人心，处无心，自在逍遥清净心。闲闲云水心。
　　利名心，纵贪心，日夜煎熬劳役心。何时休歇心。
　　又
　　修行心，包容心，一片清虚冷淡心。闲闲无用心。
　　灭嗔心，去贪心，寂寞清贫合圣心。无生现本心。
　　又
　　好颜容，似花红，莫待馨香逐晚风。临头始悟空。
　　妙搜穷，脱凡笼，猛烈灰心出世雄。功成三岛峰。
　　又
　　遇风仙，接幽诠，云水飘蓬镇日闲。灵明现本元。
　　结真铅，溉清泉，须信壶中别有天。逍遥得坦然。
　　又
　　得还无，合虚无，湛湛澄澄有若无。元初无更无。
　　理清虚，证空虚，一点灵源实若虚。光明彻太虚。
　　又
　　得玄玄，悟三三，火灭烟消风害谭。昏昏保玉男。
　　趣闲闲，认憨憨，一性浑如月正南。澄澄现碧潭。
　　忆王孙七首
　　神舟稳驾出沉流，明月辉辉命自周。两个先生暗点头。
　　有来由，万劫轮回向此休。
　　又
　　修行谁会把心降，赤凤驱将饮碧江。调引婴娇笑舞双。
　　剔银缸，物物头头现晓窗。
　　又
　　从初得得便风流，降伏龟蛇住定州。千日丹成永永收。
　　好因由，自在逍遥万事休。
　　又
　　心中无事气神和，不觉欣欣言语多。剑用道钢磨更磨。
　　害风哥，割了舌头赶退魔。
　　又
　　尘寰财色苦相萦，着爱浮华役此身。好悟灵源一点真。
　　绝贪嗔，便是逍逼到岸人。
　　又
　　无无无有有无无，悟得无无便不愚。日月年时损壮粗。
　　见元初，万道霞光攒宝珠。
　　又
　　茫茫苦海两无边，无限迷鱼〔沉〕黑渊。我掷金钩钓有缘。
　　缘儿牵，引上神舟采玉莲。
　　减字木兰花六首
　　全真门户，静静清清无作做。非易非难，财色无明尽结丹。
　　真龙真虎，境灭心忘知去处。铅汞相传，交媾须离种种边。
　　又
　　逍遥自在，去去来来无挂碍。一片灵空，处处圆明无不通。
　　无分内外，莹彻周沙含法界。遍照无私，明月高穹秋夜时。
　　又
　　心颠意耍，难辨身中真共假。意耍心颠，招得全生罪孽愆。
　　心宁意息，定裹闲闲明慧力。意息心宁，道自归而神自灵。
　　又
　　遇而不悟，可惜惺惺逐欲去。目下蹉跎，教我如今怎柰何。
　　他时若到，悔晚投玄亲妙道。早早回修，免向三涂六道游。
　　又
　　水云皮袋，似水如云长自在。自在闲人，闲裹搜寻物外身。
　　任行任住，色外真空闲裹做。欲觅真空，祇在南山尽静中。
　　又
　　尘心起处，隔了逍遥云水路。不起尘心，色相还空猿马擒。
　　而今勘破，保守天真闲裹过。欲识天真，白玉黄金铸就身。
　　武陵春
　　赠李道人拆字
　　□日劝君君不省，□下越贪忙。□识常常内转伤，□肯恁思量。
　　□养灵根牢固取，□目好回光。□兀腾腾万事忘，□内热仙香。
　　南乡子
　　物物不追求，兔有人前宠辱忧。世路巧机齐放下，休休。
　　顺着人情不自由。最好把身囚，落魄随缘云水游。
　　乞食存心消旧孽，修修。譬似无常限到头。
　　永遇乐
　　赠浚州王三校尉
　　飘逸闲行，坦然稳路，任云任水。落魄婪耽，蓬头垢面，朝日常如醉。
　　腾腾兀兀，遨游闲散，去住并无萦系。觅残余、填肠塞肚，到处夜来闿睡。
　　人人未悟，修持都是，自着难为割离。爱欲无涯，煎熬苦海，生灭何时已。
　　一蓑一笠，随缘且过，便是道人活计。你咱自、迷情未肯，且祇恁地。
　　踏莎行十二首
　　云水闲人，婪耽布素。逍遥物外烟霞步。存心乞化度朝昏，巡门喏诺须分付。
　　水定云闲，不随他去。烟消火灭清凉趣。此游圣境又空回，携筇独上长安路。
　　又
　　屡劝聪明，聪明不悟。寻常相付留词句。词中唯是劝回修，何曾词裹依他做。
　　早悟轮回，速寻出路。二轮催促朝还暮。今生荣贵是前缘，来生果报将何去。
　　又
　　舍俗修行，超尘归素。安恬寂淡忘思虑。颠狂猿马锁空房，灵源一点常教住。
　　莫觅金翁，休搜龙虎。清清闲暇逍遥做。慧风吹散岭头云，一轮月照曹溪路。
　　又
　　步步无生，缘亲禅道。明来暗合通庄老。风仙十载去朝元，处端云路将应早。
　　悟正身中，无穷真宝。因缘漏果何须造。闲闲活计我家风，逍遥坦荡吾门好。
　　又
　　既得修真，须搜玄理。心中事事都忘弃。因师妙旨悟元初，山头一点光明起。
　　落魄生涯，水云活计。遨游坦荡红尘裹，诸公休讶这风人，寻常只恁哩啰哩。
　　又
　　戆戆憨憨，无言无说。自惭谩设虚分别。从今更不外奔驰，其中尤妙偏宜拙。
　　收卷精神，藏辉迹灭。空生烦恼齐休歇。祇陀园裹种琼花，芬芳一朵金莲结。
　　又
　　才见春花，又逢秋月。春花秋月何时彻。劝君速悟勿蹉跎，壶中别有嘉时节。
　　断爱超尘，当须猛烈。元阳固炼搜玄诀。神珠磨炼莫交昏，无来不去超生灭。
　　又
　　忍辱常餐，永除浊酒。洗心涤意忘诸有。存存损损了空虚，安安稳稳无他走。
　　静静清清，天长地久。春花秋月坚坚守。腾腾兀兀向前行，昏昏默默合着口。
　　又
　　一颗玄珠，从来蒙昧。贪嗔痴染难分解。顿修涤荡不交昏，轮回生死都无碍。
　　急急行持，休生退怠。绵绵锻炼须宁耐。了心何处是归期，彩云鹤引蓬莱会。
　　赠兴平赵六士
　　百岁荣华，星移光烈。人身难保朝昏彻。恩情眷爱已收空，不时大限将分别。
　　早悟轮回，惊生惨切。割情舍爱亲玄诀。公还猛烈入清虚，风人许你开心月。
　　寄京兆徐公
　　方寸灵田，何曾拂扫。尘埃久暗生荒草。神泉散漫不凝澄，如何结得长生宝。
　　云水寻真，逍遥访道。离家便是离烦恼。聪明如悟肯休心，孤峰共饮蟠桃老。
　　赠王三校尉
　　稽首王公，微言少告。残年霜鬓君今到。攀缘恩爱几时休，闲身强健灰心好。
　　深理幽微，世情颠倒。寂寥潇洒搜玄奥。水云同步访丹阳，孤峰共饮蟠桃老。
　　赠浚州王四郎#1
　　贤兄来到，说公深浅。我闻听、忽生叹羡。一母三枝背长情，安忍心变。
　　悔前非、改行方便。聪明省会，速来见面。与仁兄、和颜欢宴。
　　稍有违情定风子，决成宛转。水云去、更无厮见。
　　浇溪沙
　　辞贾公
　　云水飘飘物外游，垂纶独钓大神舟。遇迷苦海不吞钩。
　　却返碧波归去后，家山重会马丘刘。玉壶金液宴仙俦。
　　〔寄卢公〕#2
　　长生先生作满庭芳，赞道释，寄助缘卢公武德。
　　释氏禅宗，老君道祖，吕锺海蟾明天。重阳立教，东海阐良缘。
　　唯度丘刘谭马，分异派、王郝先传。将来去，十洲仙会，霞友性团圆。
　　成仙。非难易，行修八百，功了三千。待天书紫诏，性命完全。
　　要出阳阴之壳，常无染、万物无愆。真了了，龟蛇蟠绕，阴尽去朝元。
　　水云集卷下竟
　　#1此词牌应为『转调踏莎行』。
　　#2此词乃刘处玄撰，非谭氏之作。
　　后序
　　人生天地间，圆首方足，抱识含情，禀五行之秀，为万物之灵，佛性仙材无不具，药炉丹灶无不备。若能屏嗜欲，弃浮华，绝贪求，去名利，静息虚凝，则可以长生久视。长真谭公仙人，以宿缘符契，壮岁得遇重阳祖师，与丹阳、长生、长春同师也。厥后相从真人，西抵汴梁，付以口诀。后至洛川，积功累行，先厌世而登真。有留语录词章，仅数百篇，皆包藏妙用，穷达造化，命之曰《水云集》，传之四方久矣。值丙午间，浚郡大水，漂没其板。神仙长生刘公闻之，不胜悯悼，即命工重刊於东莱全真堂。今又值累年兵革，天下无有全者。路钤高友并其妻孟常善，举家孜孜慕道，往来於淮楚间，访寻真人遗稿。乃於门弟子处，疑若神授，得其全帙。恐其斯文泯绝，今复镂板印行於山阳城西庵。实见高君用心於教门之切也。呜呼，真人羽化已久，斯文不可再得。及见仆先父所作前序，又属予为后跋。遂不揆荒芜，勉述。
　　又
　　仆一日编类诸仙降批词颂《珠壁集》间，忽有高牙大蠢，森拥蓬扉。仆愕然兴之而迎其门，乃萧师故来下盻。相揖而进之，谓予曰：顷有道友张志全，不远数千里而来，拥斯长真子谭师父平世述作《水云集》一部，特以见遗某。然而不解文墨，忝於教门，粗钦慕之。柰屡经兵火，将诸全真玄奥之书板集，俱已焚毁殆尽。唯有此集，幸好事者藏诸屋壁，仍存焉。若不再行镂板，传於四方，诚恐泯绝，又阂将来慕道者参访耳。愿为重刊之序。仆应之曰：曩者有东牟范学正父子，才高歆向，学富固彪，已序之矣。仆安敢措乎耶。屡辞不获，聊为散语，以塞雅命云尔。时己丑年重阳日。
　　
