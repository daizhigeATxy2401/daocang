洞玄灵宝左玄论
　　经名：洞玄灵宝左玄论。简称《左玄论》。撰人不详，约出於隋唐之际。系某种失题道经之注疏。据《三洞珠囊》卷七引文，原书至少应有十三品。现仅残存第四、第五品，分作四卷。底本出处：《正统道藏》太平部。
　　洞玄灵宝左玄论卷之一
　　《正真无上上仙大道金刚见品》之第四者。夫不邪曰正，无杂曰真。明天尊大果三界之缚既亡，四见之惑已断，体无邪杂，故云正真也。无上者，最是穷足，更无一法能过，故云无上。上仙者，明仙有多种，此仙乃是仙中之上仙，非是仙中之下仙也。一解，直言无上，此是莫覆之辞，以其横该不测，纵罩无颠，义显极高，故云无上。若毕言无上，或有监同，捉语而论，或当有下，今欲助成先句，故再显上仙也。金刚义有五种：第一土地金刚，在九方之下，七十二泽之间，其中有诸金刚之泽，名为土地金刚也。第二宝货金刚，如十乘前后、三界内外有诸珍宝，名为宝货金刚也。第三神明金刚者，如三五八搏将之神，名为神明金刚也。第四十乘圣人有智能断，或名为利智金刚也。第五天尊大果，名为坚果金刚也。今之所明，正是坚果金刚，非前土地、宝货、神明等之金刚也。金刚从谕得名，外言砂矿既无，而黄紫性出，刳枝镂石，目之为利；体无摧挫，所以称坚。内明天尊大果地，智慧穷足，体利德真，喻之若金；三界不能倾覆，四见不可亏障，牢而且实，谓之为刚。能觉察无方，无幽不观，故言为见也。
　　我师云何至无上师得者。我者，论主自谓。师者，乃指玉晨天尊。明我师云何？得果无为为从，无上师学得也。若夫法体天尊，理无修学；若报身天尊，则有修习也；如乐净信等，即是报身天尊也。理论天尊，应更无师。今明欲奖励学者，明一切真仙大圣，莫不有师。所以经云大道师玄寂，又云道法自然，即师义也。
　　从师得无上法，至为万仙之宗者。无上法者，即是三十六部经。无上因者，即是十七圣乘智慧因。未是无上而云无上者，以能牵复无上天尊大果，所以名无上因也。无上果即金刚大果，金刚大果更无能上，为万仙之宗主也。
　　清明净洁至合德者。明天尊大果无诸惑障，故曰清明；又无秽恶，故云净洁也。萧然脱缚，故云自在无碍也。愉者，恬愉，明果中有常德，恬愉不动也。静者，因中有安静敛翮之行，果中有凝然安静之德也，则与虚空合德，共成元命，不为无常之所变动也。
　　圆满第一至犹如虚空者。功德圆满，无有等双，故云圆满。第一智慧具足，无有比类，故云智慧第一也。此功德智慧弥满十方，犹如虚空无有边际，故云犹如虚空也。
　　所谓道者王至二十五性色数者。夫道语则通，至如五道，北帝鬼神并悉称道，明此金刚之道非此等道也。若人天地狱之道，乃以善恶为业主，或散为资润，感生人天等也。若金刚之道，乃以善解为本因，以静为资润，感金刚也，故知金刚道非此之道也。
　　成就无量至一切德宗者。成就无量者，言金刚大果无量之智并悉成就，故言成就无量也。此智非是人天仙圣之所能见，故云甚深奥慧也。以其智成慧深，故能为一切诸德之宗主也。
　　四迷断故慧德具足者。四迷即四见惑也。夫四见之惑乃与慧道相治，惑若未断，慧体被障，慧德不能得具；四迷若断，慧体无障，所以慧德具足也。
　　四迷灭空慧德具足者。大论断之与灭，亦复相似。小而论之，复有殊别：夫断是体有，灭是体无，如断一物，虽断，其体犹在，若灭去，必同於无。今慧既主断，惑所以断，言慧德具足，灭必归空，所以灭言空德具足也。
　　四迷无援故静德具足者。四迷援即是懆散等也，懆散本附四迷上生，四迷既灭，其懆散亦亡，故云四迷无援也。
　　静德具足者。散本与静相治，道懆散若在，静德不具；懆散既灭，所以静德具足也。
　　四迷无枝戒德具足者。四迷枝即是恶等也，戒即善也。夫善与恶相倚伏，若恶在，善德所以不具；恶无，所以善德具足也。
　　四迷无异因至常德具足者，四迷润善则感人天，润恶则感三涂。被其所润，所生之因名为异因，所感之果名为异果。若不为四迷所润感，生五道因果，则感常果，故云常德具足也。
　　乐德具足至无量无边德俱皆具足者。此明既得常果，所以能感诸义德，悉皆具足。果中无苦，故云乐德具足；无惑秽，故云静德具足；能包容，故云大德具足；能统王，故云王德具足。无量无边德者，总明一切，诸德并皆具足也。何以故？昔在至普被众生者，此总结也。何以故得如此万德并皆具足？以圣人若在九道域中，时备修无上上行，慈悲泛愍，普被一切众生，所以得其足一切诸德也。
　　以慈悲故，故入空观者。此明大乘之人先修慈悲，有解资生空智，后入空观也。
　　以空观故，故入慈悲者。此明小乘之人不能广行慈悲，但单修信空等四行至於老，观其行不足，不能进入真乘，遂停其空行，更从生观习於慈悲也。
　　所谓大小两乘至异义者。此总结大乘小乘所修之行也。前后异义者，大乘人前修慈悲，后入空观；小乘人前修空行，后习慈悲，故云前后异义也。
　　作慈观时至父母妻子者。作此慈观时，当观万法悉皆平等，无有差别之异，不见富贵为上、贫贱为下，不见亲以为近、疏以为远，不见父母妻子为亲、怨家为疏也。
　　若杀我父母妻子至慈性者。若依外教所明，父母之雠不同天，兄弟之雠不同国，朋友之雠不反兵。若内教则不然，人比杀我父母、兄弟、妻子，我亦须以慈心视之，不改变我慈仁之性；非但我起慈心，於彼亦乃见彼有慈心於我也。
　　所谓慈视至与喜智相违者。夫嗔是别惑，喜是别解，解惑相治。如嗔惑起，则喜智为之藏；喜智生，则嗔惑为之伏，故言相违也。
　　嗔於喜时至嗔惑强盛者。嗔惑若在喜心时，生者为喜智所防，嗔惑自成微弱；若嗔惑自在嗔心时生者，此嗔惑则强盛也。
　　亦如水性濡湿至慈观众生亦复如是者。夫水性濡湿还以水，濡水时则易，濡於火时则难。如慈观众生，慈於慈时则易，慈於嫉妬境则难也。
　　慈见众生至还如慈心所谓是慈者。若见众生还如众生，有高下胜劣贵贱，谓为慈；若见众生起於平等，如慈我亲不异，始可谓是慈也。
　　悲喜观行亦复如是者。此悲喜二行亦如慈观也，悲还於悲，心则易於暴虐，境则难也。
　　嗔心在喜心中发者至乃谓为慈者。悲喜不异前解。夫慈是别解，嫉
　　妬是别惑，皆相治道也。
　　以慈因故故果大慈至万道中王者。以因地行於泛慈之因，故至果中感得大慈之果，此是本因本果也，未但正惑於本果而已，又能感於空净无碍，常乐自在，微妙具足，万道中王等义果也。
　　以悲因故故得果悲至万道中王者，以悲因故，能感得悲果，此亦是本因感於本果，人能感得，空浄无碍，常乐自在，微妙具足，万道中王等义果也。
　　絓智行、善行至如之者。絓诸智行、善行等，并得果如慈悲也，皆有本因感於本果，又能牵诸义果等也。
　　时有大仙至愿见可乎者。时者，说论之时也。尔时有大仙号三天真人，即张天师也，得道封三天真人之号，故云三天真人也。而作是言者，欲发诘问之言也。道君者，指於论主也。第一微妙大仙王义者，即无上天尊金刚大果也。愿见可乎者，此是谦逊之辞，云愿听可已不也。
　　时道君答曰至令众得闻者。此论主答也。唯愿者，论主亦施谦敬之言，云唯愿善说，令一切时众得以闻知晓悟也。
　　时三天真人至慈果生时谓从慈因生者。此三天真人领论主前所说之义也，皆云由於慈本因感得於慈本果；此慈果生时，还谓从此慈因得生，不由从他生也。
　　乃至悲喜并云因故生者。乃至悲喜等智、并云各从其本因故得生，亦不从他生也。
　　悲喜云不生至不云从慈悲生者。悲喜云复不生精进恭敬等智，精进恭敬等智还从精进恭敬等本因生，不从慈悲因生也。
　　云何乃云由悲故至并得果如之者。既言慈悲不生精进恭敬等，云何言由悲因故感得悲果，又能感得空净无碍等义果？絓智行、善行，并悉得果如之。若慈悲不生精进等者，亦慈悲不生空净等也。此捉义果难於本因也。
　　时高上答言至当为说之者。此是论主所答，又施谦逊之辞也。
　　所谓因名至肉核相连者。夫因乃为母为根，能生为母，在本曰根也。如树由其有根，能生树身，次又生诸枝条、肉核、花子，共相连续也。
　　慈为因至万道中王者。今以慈为因，能感得慈果，又能生於空净等无量义果也。
　　乃至悲喜亦复如之者，乃至悲喜及精进恭敬等，并由本因能牵本果，又能生诸无量义果，如慈不异也。
　　因力有二亦复有三至得慈果故者。因力有二亦复有三者，一力是慈因，能感於慈果；二力又能感常；三力能感乐，无量力能感於无量义果也。一解，一是慈因，二是慈果，三是感常，无量是感无量德也。旧解得慈果，故以属后文。今解用配前句，已下两句亦然。何故能得如此？以其得证於慈果故也。
　　名慈为慈至得常果故者。旧解，慈名泛愍，道号通除，因中之道亦通，果中之道亦通；因中之慈亦泛愍，果中之慈亦泛愍也。今解不然。夫慈以泛愍为慈，故能感得常果，亦如道以通除为道，亦能感得常果也。所以能然，以得当果之故。
　　名慈名常至乘为精进者。旧解，慈名泛愍，常乃凝然，喻如乘为运载，精进乃是勒策也。今解，以慈因感得常果，故名常果为慈，亦如精进能资生空解，故目空乘为精进也。
　　此解好为性无嫉妬至慈亦复然者。慈解乃与嫉妬惑相治为性，若有於嫉妬之惑，慈解不生；若无於嫉妬，可名为慈也。既有慈心，故能怜爱也。
　　金刚道至慈亦复然者。至金刚大果亦复有慈，弥更怜爱也。
　　为性无散乱至名静者。散乱者，躁散之惑，与静为治道相障。躁散若在，敛翮不成；若无於躁散，始可名为静也。
　　静援慈故得至从肥壮故生者。静资慈解，故得因力肥壮，名为义因；因力从肥壮，即感於金刚，名为义果也。
　　生故金刚常至金刚王者。既证金刚，寅卯俱谢，故云常无；有惑秽，故云净无；能累缚，故云自在；统包一切，故云王也。
　　亦如三界至故暴虐者。悲解能伏暴虐之惑，三界九道众生只为无悲，所以有於暴虐惑也。
　　散乱至亦从肥壮故生者。散乱者，躁散也。躁散援暴虐之惑，闻善之因，故得肥壮因；既肥壮，所以果从之而生，惑於三界九道也生。
　　故三界九道至作具足者。凡夫者，肥壮因力既生，所以惑三界九道，被无常所迁，苦恼秽累，不能自在，常怖畏天魔异道、众灾恶试，心有流动驰散。作此具缚，凡夫也。
　　时三天真人复言至为众说之者。三天真人又问云：大仙此智义深奥，非是浅学小仙及三界九道众生之所计算可知也。虽复蒙告，犹自未能了见难见难闻之理，更希大仙为众说之也。
　　如我常依师学至故须言之者。三天真人自云：我从来常依师学习，及以自见自知。又恐更有未知未见之事未得未闻，今故须言请之也。
　　云何慈不生悲至万道中王者。云何慈因不生於悲，悲因又不生於戒，乃生常乐空净等果也？答言：慈中有二力，至万道中王者，二力、三力不异前解。以我慈因，有此二力、三力乃至无量力，所以能牵本果，又能感无量义果也。
　　二力能生慈德至不为缘生者。旧解，一力是慈因，二力是慈果，故云二力能生慈德。今解，一力以能生，竟但生弱，二力生则强也。一解，比有二力，但生於慈，不生戒悲、精进等。何故尔？悲戒精进等自有本因，不从缘生也。故缘亦能生。所谓静援肥因义力者，前云戒悲、精进不为缘生，今云缘亦能生者，明论主所说亦有开塞之义。前云不生者，明戒悲等自有本因；此云缘亦能生者，远作缘由亦得相生，如修慈悲又能布施，作如此远缘，亦得论相生，但非亲因缘耳。
　　问曰肥因义力至为自生耶者。问云：此肥因为从本因得生？为自从肥因而生也？
　　答曰至故名义因者。本因彼援清静资解，故肥；肥故得生义因，此因能感金刚本果，名为异果也。所言异果者，如善感人天，人天不似因，名为异果；恶感三涂，三涂不似因，亦名异果；今慧感常常不似因，故云异果也。此因又在本因上生，故云义因也。
　　因有二种至一散二静者。因有二种，即常与无常也。逐援故异者，即是静、散二事也。静资慧，则感常；散援惑，闻善恶则感无常，所以云逐援故异也。
　　果渐来者至所谓静果者。果渐来者，即是散所援善恶，感生五道也。夫无常名渐显，如今日为因，或可明日为果，故云渐来也。果顿来者，即是常果也。夫常名顿显，无常尽，常果始起，故是顿也；乃是静所资生也，故云静果也。
　　散果者至三界九道者。散所资生之果，乃是无常无净苦心，三界九道众生也。
　　静果者至虚空慧命者。静果即是静资慧所感之果也。自在者，萧然无累也。虚空慧命者，智慧与虚空合德，共成方命也。
　　九道位故散果常来者。若在九道之位，名为散果，恒来渐报，生於九道，往还轮转也。
　　金刚自在四见所隔者。金刚大果是自在萧然之处，一切众生皆有成道之性，但被四见所隔，故不能得登也。
　　故常因净因至除灭四见故谓无为者。常因净因等在十乘内被蓄，不得用到无为乘处，则感金刚始方得用也。无为乘处，乃万因所集，故云具足因处也。此乃超三界、断除四性见惑，所以名曰无为也。
　　能得无为亦名无为者。道理第十无乘，未是无为，以能感得后无为金刚大果，故名无为。此因受果，果籍因也。
　　无为果者即是无为者。无为果即金刚大果也，此果始是无为也。
　　非得言无为果即是无为者。此无为果力为果，乃是三界九道众生从无为生，名为无为果，而非得即是无为也。
　　如九道三界至无为因故非无为者。明九道三界等亦是无为果，然非即是无为。何以故？无为生故得是无为果，然非是常住自在之无为，乃是无为之因，故非无为也。
　　一无为非果非因至无碍空者。无为有三种，一无为非果非因，二无为亦果亦因，三无为但果非因也。非因者，即是四无碍空，洞空、洞虚、洞清、洞微等也。因名牵召，果名酬答；虚空无有牵召、酬答，故云非果非因也。
　　亦是缘果缘因至故名缘果者。明虚空虽非万物亲因亲果，亦能为万物作缘因缘果也。何以故？能生三界九道等为缘因，三界九道四迷灭尽，与空今德，故名缘果也。
　　二无为亦果亦因者。二无为即是第十无为乘也。亦果者，能为前十六圣乘住也。亦因者，为金刚大果作亲因也。
　　所谓第十无为乘处至内观外观者。明第十无为乘处既万因所集，故言具足诸观也。顿观者，本空观也；渐观者，信疏观等也。大观者，大乘人所修之观也；小观者，小乘人所捉之观也。空观者，观一切理空无一有性也；有观者，前论於空空亦涉有，今论於有有亦亘空也。定观者，常观也；不定观者，无观也。吉观者，持戒之观也；凶观者，破戒之观也。事观是即目所观，理观是非眼心所照。内观观心，外观观色也。
　　诸一切观至生无量观者。生道仙并是七仙之观也。生者，空忘智此时始生，故云生。道者，通也。前生观时空忘，智慧虽生，智力微弱，未能制伏。至道观，智力渐强，稍能通伏，故云道也。既能伏，则得无量观生也。所以诸一切观，并从生道仙而生，生道仙能生无量观也。
　　乃至精进至所谓果门者。至精进乘，空忘智慧，起即牵后无为大果，故
　　云方无为也；为后大果之门，故云所谓果门也。
　　道理生观空忘智慧已生应言生无为今至精进始言方生无为者。明生观时虽生，但智力微弱，被惑入体；至精进乘，能断惑体明，故云方生无为也。
　　此门能生金刚大慧至所谓因门者。此门者，即是无为乘，为大果之门也，此门能生后金刚大慧等也。
　　洞玄灵宝左玄论卷之一竟
　　洞玄灵宝左玄论卷之二
　　夫功德师者，即是天尊功德高大，为九道之师也。惑累既无，体清德净，故清明皎洁也；无诸苦恼，萧然独脱，故云常乐自在也；智慧与虚空合德，共成身命，故云虚空慧命处也；为金刚大果作起生之门，故云因门也。
　　三无为者至所谓四虚空德者。此第三无为，但是金刚大果，非是因门也。此果乃与四虚空合德，故云四虚空德也。
　　此德非异道至故果无四空者。此德，即是金刚大果之德也。此德非是异道杂仙所修学能得也。何以故？杂仙既因无十四观，故果不能得与四空合也。
　　所谓十四观者至内观外观者。此十四种观，前已具列，今复重出者。欲明杂仙不能修行此十四种，故重出耳。委曲不异前解。
　　诸观中见至无色性皆不得我意者。诸观者，总明前等观所明也。观者，观也，观察诸缘，若知名之为观也。有色性、无色性者，如在真一观中，空色得尽，名之为无余观；复有色在，故复言有也。一解，如在观空，色得尽，名之为无。然色从空生有，观不能空，不见色之根本，又是有色也。
　　有贪无贪至皆不得我意者。有者，有贪；无者，贪惑与布施解相伏。所言无贪者，施解已伏贪。竟言有贪者，贪从空生，此有解虽能连伏，未见贪之根本，未能除断，故人是有贪也。有嗔无嗔者，明嗔或与喜智相伏：言无嗔者，喜智已伏；竟有嗔者，亦未见嗔之根本也。及内观、外观言有无，皆不得我之本意也。
　　何以故如十七圣乘至非谓十七圣乘人者。明十七圣乘人作空观时，亦不得谓空，亦不得谓不空。若言不空，空观空境以意；若言是空观，外复有色，果未尽。一解云，亦例贪等也。一解云，忘空不可言有，空有不空，须遣此空也。若观空作空，作不空意，非谓十七圣乘天人也。
　　又作有观及内外观时至若执定有定无者即失我意者。色者，诸有之境也，夫在前为因，在后为果也。不得言有，观中定有，色定无色也。何故然？虽有观，观色言无，而未见色之根本，又是有色义。一解，虽空色因尽，其果又在，贪嗔等亦然，所以不得定言有言无；若定执有无，即违失我意。
　　何以故如入第一至定无见即违意者。入第一乘精进观时，太一智起，断本分或灭，故云无见也；上分见果又在，复是有见也。所以不可定执言有无也。
　　夫诸观者至谓五虚空者。夫观者，观也，观察前境诸物若知，故名之为观也。是众生第一者，是第一利根众生所捉此顿观也。不以细缘观於大缘者，不因阶级次第遣除，如以寸空尺、以尺空丈者也。大缘观成者，空观成也，言不因阶无级，无劳比并，悬知一切万有必生於空，离空暂有，有非常实，必灭於空。作如此观察，故名之为顿也。细缘，即三界九道众生及二十五性色等；大缘，即五虚空也。
　　渐观者至故名为渐者。渐者，阶次之名。五虚空，谓粗空、妙空、不定空、彼此空、造作空也。未能顿见此五种虚空，不知三界九道二十五性色等本从空生，不能捉本空，未以因空果，乃於有法中次第穷检，思惟观察，故名为渐也。
　　大观者至故名为大观者。大性众生者，大乘利根人也。十七圣乘者，欲界有八，一生、二道、三仙、四神、五真、六明、七老、八精进；色界有三，一并明、二大戒、三满心；无色界有三，一普通、二转遍、三法际；无色界外有三，一处上、二后身、三无为，故名十七圣乘也。销灭四见者，一本分见，二上分见，三性无慧见，四穷无见。不死命者，凡夫命坚，圣人命身与空合德，故身不为诸惑所覆、寅卯所迁，故云不死命也。明有大性众生见此十七圣乘决，欲修行销灭四见，求至金刚不死命处，故名为大观也。
　　小观者至故名小观者。小观者，小乘人也。夫大士运心，必以慈悲为首，随机赴济，不避艰辛。今小乘人不修慈悲智忍，但单行信空六觉及精进等易行，但住欲界第七乘老观，其力势行亦可至无色，而未能缘太一不定空境，断除四见，但能迮伏而已，故云具足四见也。意谓小乘人职分，亦应不啻如此，直是贬抑小之吉耳。
　　空观者至故名空观者。观一切万有并悉是空，无一有法之性，而非空也；如三界九道二十五性色等形相，虽各有异相，其相还悉是空。何故然？空为有有，本从生有，故有终归空也。
　　有观者至故名有观者。一往而分用，森然为有，阒寂为无。更复推寻，而空有等观，前空观中，空皆隔有；今之有观，有亦亘空，故言二皆名有。不言无无者，不可言无此无也；若无此无，无便成室碍之物。如此推寻检察，故名有观也。
　　定观者至故名定观者。定者，圆常之义也，明虚空古者已来无有迁变一动也。若有经论说谓虚空有生死者，彼经论非是正智之源也。人说亦例也，金刚亦复如是，明金刚大果亦无生死；若说谓金刚有生死者，亦非正智也。
　　不定观者至故名不定观者。不定者，无常之义也；明三界九道二十五性色等，尽带无常时节，须臾从变，倏忽迁移，或去或来，故是不定也。如生正智机惑轻重者，如欲生正智，生正智须随其根机轻重、胜劣、利钝也。机根若利，须捉本空观；机根若钝者，须捉次第微观等也。随其性分观察，则能睹照吉祥也。一解云，如起正智照物之机，当随机大小：若大机者，则示深教；若小机者，示以渐教。随其根机相邈，并能照知，故云随相随知也。此乃随机变改，故云不定观也。
　　吉观者至故名为吉观者。夫吉者，真祥之谓也。即是持戒之观，言修奉诸戒，则吉祥安集也。如见者，如有所见之法，即推察修行之也。十圣安隐乘者，十乘也，明十乘是中安隐之乘也。六种通智者，即是六通照色之智也。四内行者，是四平等之智，治内之行也。十戒者，大戒所明十戒也。二十四戒者，明真科所说二十四条科戚，亦老子有二十四戒也。无量戒者，百八十戒、三百大戒等也。四空藏者，与四空合德也。藏者，言能蕴藏智慧，故云藏也。何以故？众生为四迷之所系缚，不能得出离生死；若修此诸戒，能得去离此生死臭秽境界，脱於四迷系绊，到金刚大果、四空藏处，故名为吉观也。
　　凶观者至故名凶观者。夫凶者，祸变之辞也。此是不持戒之观，言凡夫具此诸见，故名为凶观也。倒见者，如以善为恶，谓是为非，方圆错领，青黄反执也。恶见者，每事损减，无慈善心，作地狱谋，退天人果，此之谓恶也。惑见者，迷滞不了，触境惛蒙，名为惑也。苦见者，一切苦恼之谓，或刀林蓊葺，剑岭峥嵘，身经三掠，痛罗百毒等也。乐见者，适悦之谓，凡夫好因妄乐而构苦因也。生见，含血之徒，心多重命，畏彼之死，贪此之生，不能等观存亡，而封执生死，名为生见也。死见者，死逝也。色心各去，名为死也。临死之时，心神欲去，血脉将断，骨肉俱移，以此剔裂，多诸苦痛，凡夫之人尽惮於此，故名死见也。亦言举止乖道，失生元之炁，故云死见也。无量违见者，有无量种违理之见，以有此诸见，故生三界之中不宁之处也。
　　理观者至故名为理观者。理者，即是无上大道之理。真实住处，亦即是金刚大果之处。因门，谓十转为金刚之因门，此门但在三界内外，故知无上天尊、金刚大果之地非是因门也。能如此思察，故名为理观也。
　　事观者至故名为事观者。事者，即因所睹之属也。言事观但说三界九道二十五性色等，不说无上天尊、金刚大果真实住处，故名为事观也。
　　内观者至故名为内观者。夫金刚是坚常之称，言异道杂仙皆凭之若母，故云道母也。言十七乘智及四等心皆是心门，用事少施於身手，故属内也。明众生修行四等之智，於嫉妬境中善能制伏，不令起作也，亦不起心见诸恶见等也。非见者，谓杂道异仙所见，是非理之见也。是见者，是其所是之见也。
　　外观者至故名外观者。夫内观观心，外观观色。心缘理境，故属内；五根瞩色，故属外也。明一切诸色各有根性，能於此根性之中，无起心作攀缘动作之相也。甚能制一切发相者，心情欲发，攀缘前境，人善能制伏也。守护扶将者，守护六根，扶将九道众生，不使与外物更相侵触，故名为外观也。
　　是十四观之者至不为天魔异道之所试害者。明此十四观乃是十七圣乘德众常所施行，为自为他，思惟观念，念念相续也。为他者，引物使修。为自己者，自观察若在七仙，则慈心不恒。故论文云：慈心或来或不来。若入十乘，慈心则恒。故能念念生续，不复断绝也。假令三界之内悉变成火，及遍是九幽地狱之苦烧煮，此十七圣乘之人，尔时其心念亦无移转也。何故能然？以其已能翦灭性见之本，入不退之乘；其乘既名中安隐，故不退作。九道众生又无畏忌，故不为天魔异道之所试害也。性见本者，本分惑也。本分为四见之母，故云本也。入初乘即灭本分也，故云前灭见本也。
　　善能救应十方至皆悉成善瑞者。明此十七圣乘德众，复善能救应十方世界、天上地下、一切众生危厄之难也。不如意众生者，谓众生在不宁之地也，若在临命终之时，及为县官恶吏之所拘录，或遇瘟邪蛊毒，虎狼蛇蝮。恶梦见恶、恶具恶果恶因者，尔时能谛心审念十七圣乘德众及无上天尊者，皆蒙救拔，其所有恶事，皆变成善瑞也。何以故？皆由十七圣乘至蒙福佑者。本愿者，明圣人有本愿之心，愿度一切众生也。归趣父母者，为众生作归凭，趣向发心之地，又是万物真父母也。何故能得？前诸恶事悉变成善瑞，乃由十七圣乘德众无上天尊等有慈悲本愿之力。故若有一一众生来归救之者，皆即蒙福佑也。
　　在第一乘时至四见果分者。第一乘，即是生观也。空见始生者，空忘智慧始生也。初侵四见果分者，四见果分是本分未果，离障七仙；此生观初侵伏四见未果之分，故士初侵四见果分也。道理生观未能伏，今云伏者，只是结解对，或解生侵，在其分说言侵耳。
　　慈心或来至、慈见亦复如是者。明在生观时，智力既弱，伏或不禁，乍起乍伏，时有时无，慈用不恒，故云或来或不来也。七乘空见慈见亦复如是者，慈见者，慈悲之见；空见者，空忘智慧之见。七仙中缘得少分空理，故名为空见也。明七仙内空，见慈见等亦尽微弱，不复能恒，时有时无，惑去来也。
　　何以故空见者至虽被覆制不能无见者。无所有见者，观一切理空，故云无所有见也。果母者，本分是惑果之母也。故子恒生者，上分已去，及未果等，是惑子也。覆制者，压伏也；明在七及时，惑母既在，其子恒生，虽复压伏，不能得无於四见，故空见微弱也。
　　慈心者为空见作因至慈心不恒者。先修慈悲，方资生空智，故云慈心为空见作因也。亦如本分为嫉妬暴虐作因者，本分是通，惑为万惑之因，嫉妬等是别惑，并从本分生也；明慈悲为空见作因，正如本分为嫉妬等作因也。虽然，解则从别生通，故慈悲别解生於通解也。惑则从通生别，故本分通惑生暴虐等别惑也。以因在故者，以本分惑因既在，故其惑果既生，故慈悲心用不能得恒也。第七两观亦如是者，第七者，老观也；两观者，中小二乘之观也。明老观之内有中小二乘之人，慈心微弱，伏惑亦复不恒也。一解，第七者，从老观下数，以生观为第七也；明生观始入仙流，慈悲未能伏惑，所以其二乘慈悲不恒也。
　　第八精进至具足空见者。第八精进乘，若倾上作语，实未具慈具悲；倾下作语，故云具也。以籍前七仙内，慈悲有解，资发太一，空智得起，断除本分惑想缘，得不定空理，故云具足空见也。
　　何以故第八乘时至证无有见过者。慧命清静者，以断本分，竟得空，忘智慧起，惑不入慧体，故云慧命清净也。无有见过者，无有恶见之过也。一云，无有性见之过。直言无者，此乃克分而论，亦是倾下作语耳。
　　故能毁坏生死大因至证不退乘者。生死大因者，即本分也，四性见王亦本分也。明众生辞空入有已来，起惑必先起本分，系在欲界，为诸惑之王，故云四见王也。又为入生死之大因，故云生死大因也。到安隐处者，即是十乘，通名中安隐也。不退乘者，入初乘，太一智起，更不退作，具缚凡夫，故云证不退乘也。
　　证此乘时至天魔异道不能阻坏者。无上道王者，天尊大果也。若得入十乘，既能断灭诸惑，慈心用恒，故多作智慧之行，举心契誓，决取无上道王也，不为天魔异道之所恐怖阻坏也。
　　又能断截无常根本至不失道心者。无常根本者，亦是本分惑也。道心者，勤深求道之心也。既入精进乘，更不懈怠失念、起诸恶惑，故云不失道心也。
　　决不作二乘七观至故名安隐乘者。二乘者，中小二乘人也。七观者，七仙之观人也。既证十转，故不退入中小二乘七仙等观，作九道众生人，得离於三界怖畏之境，故名为安隐乘也。
　　乘者一种至何以故亦离无上道心者。明乘有二种，即是离与不离等也。离者，度修慈悲，习诸智慧，得证无上果王，离三界五道等也。不离者，与造四见，不持戒行等，不离三涂五苦之报也。然不离中，复有离离中，复有不离，亦悉可解耳。
　　乃至拔出至并名乘者。明乘有多义，乃至拔出、行运逝动去进寸，并是乘义。拔者，从上拔下；出则据果；行运逝动等，则据因也。
　　我有乘者至故得四空者。我今所有乘者，乃名於去乘也；然运载於物，去与四空合德，到不死之处也。此乘乃名戒名慧寸故，得与四空合也。
　　异道杂仙所乘者至故非我乘者。明异道杂仙所行之乘，既非智慧，具足十恶五逆，不能修持十戒之行、四等之心，故堕落三涂，轮回五道也。
　　我乘能得见三千至谓无上道王者。三千大千世界者，还以恒沙为喻，如以一恒沙方广四十里还数，此四十里沙，一粒沙为一世界，一世界是一日月所照；一恒沙为一千世界，三恒沙为三千世界，合此三千世界为一大千世界也。明我之所有乘者，能照见此三千大千世界土地明暗处所，人畜色心见无不明也。
　　若有一一众生至不堕落三涂九幽者。此明若有众生值遇此书，修奉之者，得如是之福也。
　　洞玄灵宝左玄论卷之二竟 
　　洞玄灵宝左玄论卷之三
　　《无上上三十六部经王品》第五者。夫经有三洞，作三时而出。若洞真乃以龙汉元年天宝君所出，主开明；洞玄以赤明元年灵宝君所出，主学士忏谢；洞神乃以开皇元年神宝君所出，主召录百鬼。三洞，洞有十二部，三洞合成三十六部，为诸经之王。若十二部，从卷而数；若三十六部，逐义而分也。
　　我常从师至所谓秘事者。我者，论主自谓。常，恒也。一本作尝字；尝，曾也。云我常从师受学，师乃以学法教我，使我修行此十二部经也；修十七圣乘以作因门，三十六部经以为船舫也。秘事者，秘奥之事也。此之所论，乃说天尊大果，此果乃蕴藏智慧，故云秘事也。
　　所谓十七圣乘至父母乳船者。明此经人为十七圣乘德众作父母乳船，治护运载也。父以喻道，外明父为一家之长，内明道为万道之尊也。母以喻师，外明母养儿子，唯承父教；内明师教弟子，唯承道之经法也。乳以喻经，外明母养儿更无别法，唯以乳哺看养；内明师教弟子更无别法，唯用经教也。一解，通以喻经，明此经为十七乘人，为父母乳船也。
　　善能生长至除灭异道杂仙者。明此经能教人行，行成於无上道王也。除灭异道杂仙者，异道杂仙，修行阴阳星历邪法异术等，此三洞大乘之教，一行则剥夺其教，无所施用。一解，此经一出，即除灭异教，故经云诛罢伪座，即此义也。
　　此法至要至妙故曰作经者。此法者，三十六部经法也。要者，其文要而略，其理深而妙也。真者非伪，亦云无杂也，无有异道杂仙经典文句及世上言辞，间杂其间也，亦不为三界大魔及九道众生之所毁坏变易也。常者，经训常也，常为成道之径路，贤圣之通由，故曰经也。
　　所谓经名字至十二章表者。此出十二部经，名字次弟解释，具在后文也。
　　问曰云何至章表耶者。此自发问，欲晓人也。
　　答曰如至道至名为慧本者。如至道行行名为慧行者，明欲求访至道所行之行，并须修十七圣乘智慧之行，以断伏除灭也。行端正道者，若行此智慧之行，慈悲泛愍，不习邪教杂道、异师法术，故云行端正道也。又能扶将十七乘人到金刚大果智慧之处，故名为慧本也。故论纬云，非愚本而本愚也。非愚本者，即是慧本也；而本愚者，为愚人作法，教之本也。
　　从慧本至四义成文者。慧本既为十二部之本，故从慧本生玉字也。所以名玉字者，具含四义。四义者：一明玉有润，二明玉不受瑕，三明有声，四明有德。明此经喻之如玉，含此四义，故云玉字也。
　　四义者至无上果实者。此即是第一，明玉有润也。若就外解，如山有玉，则林木为之不枯；内明此经能资生善慧根株，得成无上大道，故喻之如玉也。
　　二谓清洁至无上上处者。此是第二，明玉不受瑕也。外明玉有瑕，如现於外；内明此经清洁澄明，无有杂道异仙文辞章诰，及世上凡人章句之所问杂。若有之，即现也。无上上处，即天尊大果也，又能运载众生到无上上仙金刚大果之处也。
　　三谓至微妙声师者。此是第三，明玉有声也。外明玉有锵锵之声，内明此经体有清静微妙音声也。若有善乐，听习音声，众生得闻此经音声者，以其有善习之心，故即得生爱乐无上法声之智也。以其能爱乐无上法声故，故能辨炼一切诸声，还得如微妙声师。微妙声师，即是元始天尊也。
　　四谓一切至喻之如玉者。此是第四，明玉有德也。外解，诸石之中，以玉为贵，故老子云：美玉处石间也。内明诸道之经，以此经为贵，喻之如玉也。我师者，天尊也。及我弟子者，论主弟子方也。
　　亦从慧本生神符至故名神符者。符者，同也，明此经为万灵万圣之所归宗，幽深寂漠，无有穷极端际，最为第一也。既为一切神灵之所归凭，无有乖异，故曰神符也。
　　亦从慧本生妙诀至故名妙诀者。诀於妙事也。故论纬云：非粗诀诀粗，唯妙诀诀妙也。善能分判祸之与福，好之与恶，方於理最为衷当，无有方双也。又一解，衷者，中也，善能分判祸福，方於圣中更无匹双也。诀者，所说之理诀无差谬也。故经中诀不言心造五逆之罪，身口为之畅成，而能得身心乐，无有恼害也。亦复不言归投於小仙杂道，能得破坏生死大因，得断除四见之惑，登於金刚之果也。复能分别辨说一切修道之门、教令修学得去，远九道境界也。又有弟子谘杂仙疑问，善升分判，得理无有差谬，故云妙诀也。
　　亦从慧本生戒律至说於禁戒警防恶见者。戒者，止也，亦善也。律者，法也。凡夫之人具四见者，未入仙品，不能断伏也。不具者，入十乘已能断惑也，如断本分，即是不具也。亦云七仙能伏本分未果，亦是不具也。十乘已还，通是不具也。十乘已还，通是凡夫位，故云凡夫之人具四见、不具四见也。六种心用者，即是六学照色之智也。及造取者，四心也。凡夫心智微弱，不能并缘，以四心方辩缘境也。明凡夫有此六种心用及四心，方为有此四见之惑，所以迷荒倒蹶，纵恣其心，致有堕落三涂五苦也。不能得者，不能速得成无上道也。一云，不能速得无上道心起也。警觉者，警防觉察外境也。天道，大道也。天道有本愿心，故为说经戒正，欲使其警防恶见也。
　　亦从慧本生灵图至故名灵图者。未者，未来也。五道大师者，天尊也。弟子者，天尊弟子也。旧解，图画形像名曰灵。今解不然。明末世众生有几乃在於未来，不能得值五道大师现身说法。天尊弟子撰集天尊所说之事，或说丈八金身、千寻玉貌，现形弱水，示迹长桑，显质火中，隐形珠内，罗列证明，显发圣事之眉眼，故曰灵图也。
　　亦从慧本生於谱录至根源者。谱录者，谱祖也，录记也，如穷讨记录祖先源起之事记，或龙汉赤明方往劫祖始之事，故云谱录也。
　　亦从慧本生方法至得无量观门者。方法者，如说三归，或明十戒，及十七圣乘观四方为入大道之门户，各有於方次也。归身者，以我此七尺之身，归凭大道也。归神者，神即心神，以此心神归凭於道也。身粗易役，所以前归神妙难运。所以后明命者，色以连持不断，名之为命也。以此连持之命，归凭大道也。既色心相连，稍难运役，是故后明也。三种之智既成，能生至信，方得入前二十四观及无量观门也。
　　亦从慧本生赞诵至故名诵说者。旧解，赞者，叹慕也。诵者，从长行之内出，故云诵也。今解未必然，皆是赞美之辞也。如此法实至妙，及无顿顿等，皆是赞诵也。明十方圣众忻慕天尊之法，心生踊跃不能止息，赞咏诵说，故云诵说也。
　　亦从慧本生咒术至降伏无量众魔者。旧解，咒者，祝也。术者，谲也。谲诡成事，名之为术，如刺皮带以为行蛇，结巾以为走兔，皆为诡术。今解不然，皆是诸杂祝术方法，如酆都卫灵方咒，皆是咒术也。威仪法行整者，威者，畏也；仪者，宜也。其威仪法行若整，则能召制十方真仙法众，又能降伏一切众魔鬼魅也。
　　亦从慧本生於记传至通布谓十二部经者。传者，传也，如天尊弟子十方众圣方书写此十二部经，流传於后，故言记传也。
　　亦从慧本生章表至最妙上上经者。旧解，章表者，乃是章辞表奏等，名为章表。今解不然。章者，明也；表者，发也。明此经乃章明表发於圣理，故云章表也。
　　洞玄灵宝左玄论卷之三竟
　　洞玄灵宝左玄论卷之四
　　无上至要道术者。即三洞经也。明此经大慈平等，广度三界五有，舍放遗弃之义，既章明表发，故非隐藏也。上上者，三十六部经是上中之上也。以有此义，故得称十二部无极至真至妙最上上经也。
　　复有问曰至为异同为异也答言至顶顶乘林者。顶顶乘林者，乃是上上智慧之林也；言慧本为根，十一部为枝茎花叶，共成顶顶智慧之林也。
　　复言慧本至十二德耶者。问云慧本何意，但生十一部，不生一部、二部、至无量部也。若然者，无上大果之德不应有无量德，亦应止有十二德也。
　　答言至世行不世行故果者。分别者，十二部经也。无分别者，万德也。世行者，十二部经流行於世。不世行者，万德不行於世也。
　　复言至不从玉字生耶若但从慧本生妙诀方不从玉字生者。令敬施福事，亦应但从慧本生，不从妙诀生也。
　　答言合十一部至作福生者。合此十一部并通名慧本，亦俱能生於福事。若有一一众生能归依信向此经者，不言但慧本生福，玉字方不生福，所以谓三洞十二部经为福之王也。
　　四安隐平等智。夫四安隐者，即是四等慈悲之行也。此四等，於前怨亲境上无有偏党，名为四等也。且四等各有九品，须捉最后第九，始成四等之行也。若初学以下，怨对中亲；若学成以上，怨对上亲。故论文云：若人修行四等见，常安隐也。
　　如经中说至教为慈观嫉妬者。或憎他之有，恚己之无，名为嫉妬。嫉妬是别惑，慈是别解，慈解正与嫉妬或相治。慈名泛愍，亦名怜解，若有慈心，则嫉妬不起也。暴虐多者，今修习悲暴虐者，或心行怉勃，杀父害君，打棒众生。暴虐是别惑，悲是别解，悲解正与暴虐或相治。悲名怜恻，亦名伤悼，若有悲心，则暴虐不生也。
　　二智不住至装严慈悲者。二智，即是慈悲二智也。慈悲既是有解，未能断惑，但能迮伏，常自不禁，有时简起，不能得恒，故云二智不住也。既其不住，缘於太一不定空境，资生智忍；智忍既生，则为慈悲除灭嫉妬暴虐等别。或所以得，慈悲体明方始得住也。
　　排灭三界九道一切行报。夫三界九道众生被四见或问，感生九道。今既修行四等空智，既立既则，能灭除九道众生四见业行果报也。
　　何以故智忍空门至心惑时慈者。在七圣观者，即在凡夫也。尔时空智未立，未见惑之根本，不能断除四见；慈悲微弱，止能迮伏，尚自不恒，有时失念，故云不牢心。或时有慈，或有时无慈也。
　　悲障见时慈悲则不被人者。悲障即是嫉妬暴虐也。此障既现，慈悲不得用，故云不被人也。
　　乃至一切智行心复如是者。明一切诸智并悉如慈悲等也。如精进与懈怠或相治，懈怠若起，则精进为之伏藏；一切诸智并例如此也。
　　所谓非空智忍名空者。非空者，明慈悲是有，智非空智也。智忍始名空智也。
　　名能剪灭至智数中者。能剪灭者，即是初乘空智起，断除本分惑之根本，不使入於智数之体也。
　　是故万智得住名须须乘者。惑既不入智体，所以万智得住，名须须乘也。须须乘，即是精进乘也；以十乘能牵须须之果，故云须须乘也。
　　时未入住者，过历无数处者。未入住者，即是未入十转乘中也。在不住中者，在十转之外也。既未入转中，则感生九道，过历无数处受生也。
　　若在天上至须须乘者。虽报生九道，若能於天上人中修习不倦，故能得证十乘安隐之处也。
　　前二智慧下流功德至上智不藏者。前二者，慈悲也。下流者，被下劣境也。上智，太一智也。若能广修慈悲，则资生太一空智不藏也。
　　若九道众中至作福因缘故者。若九道众中有一人能修四平等一念二念者，即得一切天尊及无量大仙等，并皆恭敬此人。何以故？其能修行四等。四等，乃是一切天尊大圣成道福田大因故也。一念、二念，即是一品、二品，亦云一等、二等也。
　　若有一一众生至所有苦行苗母一切焦枯者。摇动，惊动毁坏也。苦行苗母者，一切惑恶，根株枝叶也。闻有人行四平等，并皆焦枯摧折，不能得生长也。
　　三界六天至一切摧折者。三界六天魔王，并皆啼泣。有三义，一者，人若修善，则度於魔界，魔则畏失其民；二者，又须恭敬；三者，又须传送。以魔不愿人得道，见一人修行四等，并皆啼泣，其所有魔军甲仗，亦皆摧折也。
　　何以故一切诸善至以嫉虐故集者。慈悲是别解，嫉虐是别惑。夫慈悲不起则已，起必带善以利物，故云一切诸善以慈悲故集。嫉虐不起则已，起必带恶以损他，故云一切诸恶以嫉虐故集也。
　　此四平等见无轻重至安隐智门者。见无轻重者，不见尊贵为重、卑贱为轻，亦不见己亲为重、怨家为轻，常自平等也，常得安隐也。门者，四等之门；能行行如此，始名为四等智门也。
　　一切无上天尊至从此门来者。无等等者，明异道杂仙所得之果，不能得等於天尊之果，故云无等等也。上上大果者，即天尊大果也。从此门来者，言天尊大果圣人，并从四等之门而来也。
　　有无量大力至恭敬卫护此人者。弟子，天尊弟子也。明此四等有无量巨大之力，故有一一众生修行之者，十方一切天尊及十方一切圣众等，并皆欢喜卫护此人也。
　　若有一一众生至一切恶鬼不为灾疫者。一品、二品者，一等、二等也，亦云四等各有九品，是其一品、二品也。国君者，有道之君也。瑞谷者，麦抽双穗，禾达两苗也。此言若有一众生所在之处，能行此四平等之智一品、二品者，随其所在土地，灾蝗不起，风雨依时，国君柔和，地丰瑞谷，灾疫不行也。
　　若有二众生至无诸妖云者。前明有一人行平等，其力尚轻，但能使灾星不起、风雨依时。今明有二众生修行四等，智力则大，能得天炁光明，无诸妖怪之云也。
　　雷电不怒至绕匝日月者。夫雷电鼓怒，皆由无人行四等，所以阴阳否结，雷电霹雳鼓怒为声也。今既有人行四平等，所以雷电不为之鼓怒，又能令日月常有，素彩光华，澄明清洁，光锋精耀，绕递日月也。
　　若满三人至到无上大处者。若满三人行此四等者，其功德周备天地，不可言说譬喻也，能为三界九道众生作出生死桥航，传送九道大众到无上金刚大果之处也。
　　故是我师及我弟子至常行此行者。我师者，天尊也。我弟子者，论主弟子也。此行四等之行也，我师及我弟子等，常自殷懃顶戴修行此四等之行也。
　　至我师处犹行此行者。至我师处者，天尊大果之处也。常行此行者，犹行四等之行也。夫行在因，今果地乃云常行此行者，有二意，一欲励於后学，故云我师处亦行此行也；二明圣人有本愿之心，故常行四等以度众生。
　　故来三界一切有处至催驱四见徒众者。有处者，三界一切有境之处也。本愿行者，即是本因愿也。素愿者，亦与本愿相似，是素来有於此愿。亦云行愿者，行也，地有此愿，愿度一切众生也。相资者，众生有机感，我又有本愿心相资，故我常来三界行此四等，涟汲催驱四见徒众也。从上拔下谓之涟汲，从下拔上谓之催驱也。
　　中有杂仙至我心不安者。明尔时座中有杂仙名曰独行，而作问也。云：我学我师经典三十二岁，遍知一切阴阳星历，人伦法用并悉通了，未闻今日论主异说如此，我心不安也。
　　我师及我至勿令屈塞者。独行云，我师语我，天下地上更无有一人能胜於我；若更有一人异我所学者，我须枕折令其降伏。我今故欲难穷此义，须分明解答，勿令有於屈塞也。
　　时无上高上大法师至我为汝答者。无上大法师，即是论主也。无上智师，即指天尊。论主云：我乃从无上智师学得此无上之智资，汝今来所问，我当解之。
　　时独行即问言至非谓具王四义者。此是杂仙独行领论主前所说之义，以发问也。不然者，我谓不如此也。但是有於言语而无义理，则是四败之义，非谓如王等四义也。明论主虽未说四败常说，杂仙经义，有四败。说论已来，杂仙已在彼座，所以杂仙讲论，谓主所说既无义理，是具四败义，非谓具如王有四义也。
　　何以故若日月至故义非谓四平等力者。我云，日月由无云故明，有云故暗，春阳故明，秋阴故暗，此乃由春秋明暗，亦非关行於四等也。龙兴则云起，虎啸则风生，阳震则雷电奋动，阴静则雷电潜，亦非由行四等也。
　　异於我师至亦非谓四平等力者。今闻此说，乃异我师也。我说我师计及我经，并云天子治化，应天则谷稼滋长，地生瑞草，亦非由四等之力也。
　　复言是故我来至云何发言多诸败义者。复言，是故我来常行此事者，既云常行，云何未来之前不来，已来之后复去？既有来有去，何谓常行？仙师如此诸义，非谓四等具王四义，乃是具四败也。云何发言？多作败义也。
　　时高上法师笑而答曰至故不得应天子者。高上大慈，怜其不悟，故笑而答之也。过言者，过失之言也。春夏相反者，如春行冬令，冬行春令也。日月昏蚀者，薄蚀也。钝暗者，重暗也。地卤乾瘦者，地生砂卤，并荆棘也。此皆由无人行四平等之智，彼亦不得应相天子也。
　　四平等智善调阴阳至所作皆善者。此四等智，善能和调阴阳，消伏灾恶，制於凶敌，使邻国不兴甲兵。能行此行，所在皆善也。
　　我以二因缘故来三因缘故去者。二因缘者，一是众生机感，二是我有本愿心也。三因缘者，一是说法竟，二众生机情已谢，三为更久住。恐众生生厌患，故须去也。
　　外藉因缘至来去相资者。外赖因缘，即众生机感也。我内常，即我本愿心常欲济众生也。来去相资者，机与本愿，共相资藉也。
　　所谓二因缘至还於无所在处者。警我者，警防护也，为众生说戒，以警觉慎防也。非我旧处者，谓此应机之地，非我旧在之处也。为具如此三种因缘，故我须还於无所在之处也。
　　是时独行复言至云何欲还往其处者。、此是杂仙问论主无所在处，往还问答也。
　　高上复言曰至故名自然者。二自然者，三界内是一自然，三界外是一自然，故曰二自然也。五自然者，五虚空也。异於处空者，此自然异於五虚空及五道也。不逐系绊者，不为四见惑累之所系缚，故名曰自然也。
　　具足自然至故处无所在者。具足自然，即是天尊大果大安隐处也。无高无下者，果中无有高下、音乐、六甲八卦、五行屋舍等也。六甲五行，并是无常用事，故果中无此也。四无为，即是四无碍空也，与此自然虚空合德，共成方命，故处无所在也。
　　然处非木石至故在处者。然此自然之处，非在木石五数、诸天三界、杂仙境界，故言在无所在处也。
　　其时独行至听其受学无上真言者。世师者，世间之师也。具足痴慢者，无有空有二智断伏，通别二惑，故云具足痴慢也。赐慈悲力者，论主既行慈悲，愿赐慈悲之力，不以见嗔也，愿为弟子赐听受学无上真言也。
　　高上即告其五戒至七圣智乘者。七圣乘，即是七仙乘也。求受学，所以即授其五戒，令修习七仙圣乘之行也。
　　洞玄灵宝左玄论卷之四竟
　　
