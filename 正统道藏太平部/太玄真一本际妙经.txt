太玄真一本际妙经
　　经名：太玄真一本际妙经。简称《本际经》。唐玄巍《甄正论》称：隋道士刘进喜造《本际经》五卷，唐李仲卿续成十卷。今存第二卷《付嘱品》。底本出处：《正统道藏》太平部。
　　太玄真一本际妙经
　　付嘱品
　　元始天尊时在协晨灵观峻嶒之台，与太上道君及十二亿万高真上圣，俱坐白玉师子之座，具宣秘要，开阐妙门。自非天尊同业共行入道界人，不预斯集。是时天尊即放五色微妙光明，遍照十方一切国土，光中演出种种类音，各随风俗，闻者皆解。宣说诸法悉是无常，苦恼秽恶，无自在者，须臾变灭，犹如梦幻。汝等咸应生厌离想，虽复神仙寿亿万劫，终必死坏，三清众圣念念无常，是故世间无可保者。元始天尊为汝等故，权应见身，教导汝等，并得开度。诸未度者，为后世因缘，功成事遂，誓愿克满。今当反神，还乎无为湛寂，常恒不动之处。汝等若有疑网之心，恣来启问，当为演说。是吾最后委诀之辞，宜各及时，勿怀忧悔。复以神力震动大地，周回旋转，惊骇物心。当尔之日，三恶众生皆得休暇，人天之报各蒙增益，无诸苦恼障难之事，莫不一时远近俱集，其众无量，不可胜言。是时大众咸同一心，瞻仰道君，目不暂眴，裁悲止恸，而说偈言：
　　元始无上天人师，今舍大慈离生死。独反善寂妙一源，不住世间染尘滓。
　　真智淳净无碍身，譬喻言辞莫能疑。非是我等所知见，何能观之悟玄理。
　　我等始发上乘心，犹如初生小犊子。唯愿应身大慈悲，法乳饮喂成壮齿。
　　天尊应现无比身，一切含生所怙恃。云何一旦弃本誓，世间孤露失依止。
　　善哉世眼大道君，了达真应无终始。愿为劝请元始尊，覆护众生如父子。
　　太上道君为众生故，从座而起，稽首天尊：唯愿大哀愍伤一切，久留妙应，常在世间教导利益，使得成就，咸蒙启度，普入法门。
　　元始天尊大慈悲心，答道君曰：乃能忧念一切含生，随顺世间，请我住世。道君当语此众之中未入定者，自我得道已来，经无量劫，常在世间，未曾舍离，若应度者，恒见我身，运会迁移，则不能见。此劫众生，机宜所感，当由道君而得度脱。是故我今升玄入妙，汝等肉眼不见我真实之身，谓言灭尽。但修正观，自当见我与今无异。若於空相未能明审，犹凭图像系录其心，当铸紫金，写我真相，礼拜供养，如对真形，想念丹祷，功德齐等。所以者何？身之与像，俱非实故。若能明了非身之身，图像真形，理亦无二，是故敬像随心，获福报之轻重，唯在汝心。贫穷之人，泥木铜彩，随力能办，殿堂帐座，幡华灯烛，称力供养，如事我身。承此因缘，终归正道，必当与我期在大罗。复告道君：若诸大众有疑未了，随意问难，当助教诲，令速悟解，勿使失时。
　　太上道君举手告众：我奉天尊垂慈教敕，令使汝等决所未悟，宜知是事。
　　尔时，太极法师真人徐来勒，於大众中从座而起，到太上前，长跪启曰：臣以有幸，预接尊颜，加见训示三宝洞极，位忝上真法师之任，过泰屏营，未可为喻。今奉告命，上问天尊，诚非愚讷所能启请。然臣既任法师，方宣正道，兼蒙教令，不敢藏情，辄欲谘问。唯愿弘慈指诲可不进退之仪，伏惟诫示。
　　太上道君告来勒曰：汝积功累德，致上圣显征，作大法师，开导后学，有疑请诀，正是其人。尔时来勒敛容正服，安庠雅步於大众中，犹如狮子在栴檀林，从容无畏。承道君旨，往诣天尊，五体投地，叉手作礼，悲感涕泪，上白天尊：向於光中已奉告命，重被道君上宣劝督，不揆愚浅，辄欲谘问，唯愿大慈必赐哀许。
　　於是，天尊欢喜答曰：善哉善哉。欲有所问，甚得机宜，汝今善听。譬如国王统领天下，具足七宝种种库藏。是王有时巡行四海，以自娱乐，普益民黎，储君承统，绍宣洪业，加以委寄有智大臣，赞扬正治，利安臣民。我亦如是，运御一切，为大法王，欲巡至妙升玄之域，以正观心导三清众，悉以正真秘密宝藏委付道君，拯恤贫穷无善财者，班锡功效精进之人。复欲普令诸真大圣，共弘正道，随机所称，各开利益。亦如国王所付之臣，必选深智堪委寄者，然后付之。汝亦如是人，於无量微尘之劫，舍欲守真，精进勇猛，智慧明了，福德熏修，故能发心谘论大法。我以圆足具福慧故，善能释汝疑惑之心，知汝堪受甚深秘藏，辅助道君，弘道利物。
　　於是，太极真人白天尊曰：敢问季世正法流行，所说言辞随从世典，天魔异道添糅真经，语以义乖，云何分别，愿示其要，使将来世无留碍心。
　　天尊告曰：道本无言，亦无文字，但为世间无明众生，愚痴触壁，悬心冥道，无由解悟，故立世典，渐启童蒙，乃寄语言，宣示正道，假借文字，着述经图，语字乃同，非复流俗。子欲识者，当一心听。有十二印，印我正法，若诸教中有此法印，即是正经，无此印者即是邪说。何等十二？一者世间有为之法，皆悉无常，即生即变，即老即灭，逝水电光，骏马飙风，莫之能比，诸天寿限，期满亦谢，随业流传三恶道中。大期死坏，易可知觉，变易无常，世不能了。三清之人，见生灭相，觉无常苦，智明了故，体无相故。以智慧故，能知能觉，忘不着故，不以为苦，而是任放，恬愉安乐，解未圆故，随念生灭。二者一切世法，皆无有我，不自在故，非真实故，相因待故。三者世间有心之法，皆悉苦恼。何以故？可逼迫故，可违逆故，无常迁灭故。苦有二种，一粗二细。云何为粗？一切受生，老病死坏，怨家合会，恩爱分离，所求不称，是名粗苦。云何细苦？即细无常，念念损坏，实是苦恼，人不能知，是名细苦。四者一切世间不今秽恶，亦有粗细，粗者可见，细不可知。如世肉身，皮肤血脉，大小不净，尸形臭烂，是粗不净。烦恼结漏，慧者弃薄，是细不净。五者万物皆是空无，性无真实故，假众缘故。六者出世升玄，至道常住，湛体自然，无生无灭，离有为相。七者一切妙智，自在无碍，神力所为，随意能辩，故名大我。八者离二无常，不受诸爱，心想寂灭，故名安乐。九者真性灵通，离一切相，无染无秽，是名清净。十者至道真实，非伪杂身，是金刚身，故名善有。十一者是世间法，及出世法，皆假施设，悉是因缘，开方便道，为化众生，强立名字。十二者正道真性，不生不灭，非有非无，名正中道。十二法印，定我法门，随有其言，即宜遵奉，无此说者，不可修行。吾以道眼，遥於寂地观察众生，有能分别明了法印，依法行者，我即化身种种，示现人天六道，随宜施作，鲦有欻无，劝示接引，覆护辅持，令无留难。卿当以此法印，普教天人，咸使知识，案法奉行。太极真人稽首奉命。
　　天真皇人避席稽首，上白天尊：我於今日欲有所问，唯垂听许。
　　天尊告曰：善哉善哉，恣随所问。
　　皇人启曰：不审初学未入定位，何所修习以为阶梯？
　　天尊曰：善哉皇人，乃能为诸未悟众生作如是问，凡世男女当得其恩。夫为学者，初修十事以为阶梯，如人缘梯，从初一桄，至第二桄，乃至於顶。升阶亦尔，自下之高，要须先习此十行法，然后乃能深入正观。何等为十？一生善欲，有欲乐心，乃能进取。二近善友，遇善友故，引导其心，深信正道。三造明师，师有妙法，广能宣告，示以要术。四闻正教，能受读诵。五能出家，常行柔弱，以固身命，永断有为，离诸桎梏。六受正戒，防身口心。七隐山林，栖遁独处，永离嚣尘，修寂静志。八念大道真是法王，能度众生越生死海，犹如船师拯济沈溺。九念经教是妙医方，能示众生治烦恼药。十念法师是真父母，善能生我法身慧命。因是十法，能令行人增进正解，入次定位，如陆阶梯，至于极顶。
　　皇人又问：云何名为修习正观登顶之相？
　　天尊答曰：始学之人精修十行，为方便道，学相似空，能解众生无真实体，渐悟微尘亦无真性，悉皆虚假，入一相门，坚固不退，是名登顶。如上高山，至顶得住，而无退堕，知不退已，进更修习，转得胜明，能生真道，力用增益，似於无欲。体滞着故，故名为似；入真法门，故名无欲。甚深正教，能通众生，入无欲道，复名法门，无欲增长，洞解真性，正见诸法无生灭相，转出生死，破诸魔众，心如琉璃，映彻无暗，正中之正，毕竟永断，名转法轮。法轮之体，是真实智，运出三界，超踰玉清，到常寂处，故名法轮。是诸神尊，得是法已，复欲令汝诸众生等，乘此正智，出到道场，方便善巧，如所悟说，因此巧说，令得开晓，转暗入明。由此妙教，是故复名为正法轮。如车有轮，能运乘者随意所至，到安乐处。是正法轮亦复如是，能载行者到解脱处。又如国王有大宝轮，能破怨敌。是法如是，能破四魔异道怨敌，是故复名正法轮也。是名修习正解正观登顶之相。
　　皇人复问：若诸大士於恶浊世，欲教众生，先以何法而成熟之？愿垂告诲，得兼利益。
　　天尊告曰：譬如良医善知治术，然后乃能治一切病。如此经者，即世良医，能示众生治烦恼药病之要术。所以者何？未见此经，不识众生造恶根源，颠倒病相，又不能知治断之术。如遇痴人身婴重病，不遇良医，随心自服诸饮毒药，病既不愈，横夭其寿。始学之人不遇此经，亦复如是，暗习邪道以自救度，既不得度，堕三恶道。是故应当听受是经，识医良术，乃能疗诸妄惑之病，过度神仙。云何为术？行者欲度一切众生，先当入定，察其缘起乐欲，根性差别。若干贪欲偏重，脱身无寄，不净臭秽，诸恶充满，破其染爱念想之心。瞋恚多者，示四等行，使学慈仁，忘我爱物，解其忿对，令无怨恼。愚痴重障，示以法门，方便教诲，令得慧解。散乱之人，示令守一，拘魂制魄，专柔其心，学婴儿行。着诸见者，示以空相，泯其分别计画之心。多憍慢者，示无我相，无自在力，何所恃怙，而起高心，不久磨灭，终必死坏，苦恼逼迫，无暂安时。以无常苦，通治诸病，常念正道，等疗众病，是名成熟众生之相。既成熟已，堪任为说重玄兼忘平等正法，入真实际，是名大乘教化之术。此经如是示善持法，是故我说喻如良医，得此经者，能识众生诸所偏病，及以等病随宜授药，无不差愈。如此人者，亦名医王。依此经故，能消众恼，是故复称为智慧药，能生智慧，离烦恼病，故名慧药。卿等当知名义无量，或说因为果，或说果为因。如说教法为慧药者，是名因中而受果称。何以故？能愈病者，乃名为药，是智慧药，从正教生，是故正教名为慧药。此经非但能治惑病，亦能发生妙善之法，能使学者到常乐处不死之宫。譬如甘露，有服之者，终无横死，长命延年。此经如是，有服行者，必得常恒安乐之
　　命。若有不能善巧方便学，一向作解，而起执滞，更增烦恼，不保长生。譬如有人虽服甘露，不能将节，伤损药性，反致毒伤。是故应当於正法门，深解方便，随宜取悟，证甘露道，是乃名为得法利益。
　　皇人作礼，称善复座。
　　上相青童君内自思惟，天尊所说十种阶梯，为始学者入道方便，如是之相我尚未了，初发意者岂能解耶？作是念已，从座而起，严整衣冠，一心庠序，到天尊前，礼毕长跪，白天尊曰：向闻十法为行阶梯，愚未能解，愿重告示，云何名为善欲之心？
　　天尊曰：善哉，上相问有二种，一者狐疑未解故问，二为一切未解者问。上相己於久远劫来，善解妙门，通达正法，己入道界，沐浴法流，并观空有，善知广略说法之要，为众生故，方便启请。夫说法者有二种相，一略二广。为钝根者，亦略亦广。但开一门，故名为略；若多说者智不堪故，於一事中分别说之，故名为广，以其难悟，指掌殷勤，故名为广。为利根者，亦有广略。备开法门，是名为广；智力堪故，不须曲碎而能具解，粗释一隅，故名为略。我为皇人处中为说，初学下根理所未究，上相慈愍，为来世人启请分别，今当广示。言善欲者，承宿习，因自然，而发信敬之念，愿乐三宝，欲求出世，厌恶世间。一切众生凡所为作，皆因欲生，若欲行善，则能趣善，欲行恶者，便造恶事。是欲所本，由根钝利。福果之人，禀炁纯和，其根利故，能生善欲。钝根罪报，受炁浊辱，其根暗钝，则生恶欲。习欲增积，成性不移，是名分别善欲之相。
　　青童君曰：云何复名近於善友？
　　天尊曰：友亦二种，有败有成。若人劝言，人生受报，任命自然，数尽则终，非关习业。如刺头尖，火燥水湿，谁之所为？凡圣愚智，贵贱贫富，谁作之者？但当守分，达其所禀，从容自足，何须苦行求学善法，矫性自伤，劳而无获，尚无见益，何道之有？作此说者，名恶知识，不可亲近，宜即远离。若有说言，一切果报由业缘来，肉眼不观三世报相，谓言自然。此非实义，汝勿信之，当发善志，寻师问道，修行正教，为来生缘，转入信根，成无上道。如是说者，名善知识，如是之人，常应亲近。何以故？是能生成法身命故，能生二世福利乐故。
　　青童君曰：始闻善友利益之相，云何名为造事明师？
　　天尊曰：师有二种，一华二实。所言华者，内无所解，外见解相，光饰诳物，令使信从，是名愚师，不可归依。所言实者，内解备故，行无缺故，衣弊履穿，谦光晦迹，外若不肖，名大丈夫。若因善友识此师者，宜往服勤，谘禀严训。若说小乘有得之义，生灭相法，有有有无，有因有果，说如是等，名为暗师。若说诸法无修无得，无灭无生，非有非无，非因非果，而有而无，非不因果，巧解因缘，假名中道，示教是法，乃名明师。
　　青童君曰：如是大师，甚为希有，云何名为出家之相？
　　天尊曰：夫出家者，义趣甚深，利益弘远。家有二种，一者恩爱，二者诸有。始学之人，既值明师，志能勤苦，执事奉承，餐受妙训，若在居家，父母妻子，爱累自缠，如处囹圄，不得自在适志从容，远近随师，询请玄业。故求父母，请别妻子，舍离居室，远游山林，依凭精舍，弃俗服玩，黄褐玄巾，舍世荣华，唯道是务，是名初出恩爱之家。既出家已，勤行斋戒，兔离三涂，信根已立，学静入空，离三界爱，登入九清，是名出离诸有之家，是名出家。
　　青童君曰：我今乃离三恶道家，愿得出离诸有家也。不审何者为正教？
　　天尊曰：若有经文具十二印，应三洞者，是名正经。自此之外，皆名邪法，不可受持，当自请师审定分别。
　　青童君曰：云何名戒？
　　天尊曰：戒有二种，一者有得，二者无得。有得戒者，三戒、五戒、八戒、九戒、十戒、二十七戒、百八十戒、三百大戒，止恶防非，未达方便，名有得戒。出离三涂，及人中苦，未入道分。若识诸法毕竟空寂，是名正戒，无持无犯，开正观门，为道根本
　　青童君曰：云何名为隐处山林？
　　天尊曰：是亦二种。下士小心，常畏诸尘之所染污，故入岩阜林薮之间，避诸秽恶，静然端拱，修寂灭行。上士在世，不畏尘劳，虽居世间，无所染污，犹如珠如玉，体性明净，处智慧山，依无相野，是名善解山栖之相。
　　青童君曰：云何名为念道之相？
　　天尊曰：夫念道者，道能制灭一切恶根，犹金刚刀无所不断，犹如猛火无所不烧。念有二种。一念生身七十二相，八十一好，具足微妙，人中天上，三界特尊，是我归依覆护之处。一念法身犹如虚空，圆满清净，即是真道，亦名道身，亦名道性。常以正念，不间余心，是名念道。
　　青童君曰：请事要言。云何复名念经之相？
　　天尊曰：经有三种，大乘小乘，及以中乘。系心受持，常生信慕，存想不移，审知是法，是出世道，无他杂念，是名念经。若知诸法本无文字，正观实相，达其旨趣，亦名念经，是名善解念经之相。
　　青童君曰：云何念师？
　　天尊曰：师者父也，我若无师，不能得道，是故应当远近随逐，心眼观想，恒在目前，不替须臾，无他杂想，是名念师。又当正念：一切得道大圣众真，通是师宝，皆能训我，是良福田，系念归依，心心相续，邪念不起，是名念师。
　　青童君曰：始蒙开明，诸疑永断，来生男女无复疑惑。礼拜毕已，依位而座。
　　元始天尊抗手告众：汝等当知，我之真身清浄无碍，犹如虚空不生不灭，常住善寂大智慧源，虽复窈冥，其精甚信。无量劫来，证此真体，恒安不动，超绝无伦，非圣所知，非凡所解。为众生故，应见受身，游入五道，称缘开度，随宜方便，皆使悟入。应物根性，权示色像，故名应身。而此应身，亦无生灭，无有去来，常住不变，为利一切，隐显不同，发起精进，令无退转。诸所应作，皆已毕讫，所未应行，道君自了。汝诸大众，宜共奉承，勿於我所，生分别念。作是语已，即有飞云丹霄八景玉舆，幢幡宝盖，遍满虚空，天洒香花，神龙伎乐，俄顷之间，一时同至。
　　天尊於是即登玉舆，冉冉升空，大众极目不复能睹。是时众仙哽咽号慕，如失父母，仰空作礼，转拜道君，而说偈曰：
　　无上净妙真智身，寂灭无相莫能睹。但见应身还本源，是故各怀大忧苦。
　　仰赖太上无极尊，犹如失母依慈父。我等没在忧火中，唯愿时澍甘露雨。
　　断绝倒想恋着心，消除诸见灭邪趣。
　　太上道君告四座曰：汝等当知，一切诸法皆空寂相，生死道场性无差别，不应妄生去来之想。若始发意，当识无常，各求自度，离生死苦。天尊遗教，戒劝分明，努力勤修，早求解脱，勿怀忧恼，虚丧善功。说是语已，即与侍从还返玉京。诸余神仙，十方来者，各礼道君，一时而退。
　　太玄真一本际妙经竟
　　
