磻溪集
　　经名：磻溪集。金邱处机撰。六卷。底本出处：《正统道藏》太平部。参校版本：中国国家图书馆藏金刻本（简称金刻本）。
　　目　录
　　序
　　卷一　诗
　　七言律诗六十六首
　　卷二　诗
　　七古闷绝句一百一十五首
　　卷三　诗
　　青天歌
　　吟六首
　　颂三首
　　步虚词二首
　　世宗换词一首并引
　　古调十五首
　　五言短句三首
　　五言长篇五首
　　卷四　诗
　　五言律诗二十七首
　　五言绝句八十一首
　　卷五　词
　　无俗念十二首
　　沁园春三首
　　水龙吟五首
　　满庭芳五首
　　上月霄三首
　　月中仙三首
　　瑶台月二首
　　木兰花慢二首
　　望海潮二首
　　醉蓬莱
　　齐天乐
　　汉宫春
　　留客住
　　梅花引
　　六么令
　　芰荷得
　　喜迁莺
　　卷六　词
　　凤栖梧三首
　　双双燕
　　万年春四首
　　忍辱仙人五首
　　黄鹤洞中仙三首
　　望蓬莱四首
　　青莲池上客二首
　　报师恩四首
　　金莲出玉花七首
　　悟南柯二首
　　炼丹砂
　　清心镜三首
　　玉炉三涧雪四首
　　诉衷情三首
　　解冤结三首
　　玩丹砂三首
　　无漏子三首
　　恣逍遥二首
　　桃源忆故人
　　好离乡二首
　　蓬莱阁二首
　　爇心香四首
　　下手迟二首
　　心月照云溪
　　离苦海
　　武陵春
　　水云游
　　望远行
　　乌夜啼
　　贺圣朝二首
　　磻溪集
　　经名：磻溪集。金邱处机撰。六卷。底本出处：《正统道藏》太平部。参校版本：中国国家图书馆藏金刻本（简称金刻本）。
　　磻溪集序
　　玉峰老人讲经四十年，缘深未断。丙午春，演羲易于条阴之北郊。有三仙者自陇山来谒我祇宫，囊出一篇，乃墦溪丘公长春，举扬玄谛，开诱迷朋而作也。启缄阅焉，其文豪纵，意出新奇，盖匪俗学所能知者。昔玉官李乐然，与玉峰俱出斩秀觉之门，而李自颖悟，玄言惊人，非世才之所能窥。既与序而传之矣，嘉哉！道之聪非世之聪也，道之言非世之言也。何以征之乎？俗学者虽能鼓颊摄毫，不过歌咏情性，搜逻景物。至造理者，明天人之际，助圣贤之教，亦可与日月争悬。夫悟真之士特不斯然，发无言之言，明造化，彰无形之形，下脱死生。信手拈来，不劳神思，空暗自震，奋为雷霆，本文不作，灿成斗星。玉峰老人，今於群仙而证之，不求高而自高，不期神而自神。岂非一气通彻，六窗洞辟，动容无不妙，出语总成真，本来如是非，假他通者邪？如《磻溪集》云：手握灵珠常奋笔，心开天籁不吹箫。又云：顶戴松花吃松子，松溪和月饮松风。又云：徧撮山头三伏暑，都教化作一团冰。又云：有无皆自定，贪爱复何为。又云：酒倾金露猾，茶点玉芝香。又词云：般般放下头头是，选甚花街并柳市。虚空体，本来一物无凝滞。又云：天下周游身不动，人间照了心无用。又云：踏尽铁鞋迷，不出庵门透。略举二三数，读者当广知也。呜呼，今之仙缘，必宿有仙契者乎。昔在东庵与王风仙全真结缘，在长安与马丹阳结缘。去秋浚州人来，与谭仙结缘。唯丘公远处陇上。是数者皆风仙之，今悉得结其缘，非人力之所能致。虽然，丘仙之道，岂为吾而显也。盖光辉之大，世有不可掩者。於是乎亦得与结缘焉。
　　时大定丙午岁五月日，中条山玉峰老人胡光谦序。
　　兰生深林，不以无人而不香。鹤呜九皋，自然有闻而及外。高人胜士，或幽栖穷处，甘枯槁於山樊；或混杂同尘肆，沉沦於尘市。虽室迩而人远，觉心静而地偏。飘飘泛泛，喻孤飞之云、不击之舟，隐起灭於丹霄沧溟之际，将何往而不自适耶。加之玄元为师，泰和为友，遐襟旷迹，渊停谷虚。效内观之达人，法勤行之上士，修真养命，累功及人闲。亦寄兴言怀，高吟大着，遵皇人之紫笔，演大洞之空歌。文辞章句，往往见於世焉。是以兰之吹香，鹤之声闻乎。我仪图之，今长春子丘公，非斯人之徒欤、而谁欤？公本登州栖霞人，与刘公、谭公、马公，俱图学於终南王风子。先生着名海上，远近敬仰，号丘、刘、谭、马。若古《袪惑论》所谓神仙道士，若太上说养性得仙三十六法，寂寞在人间者也。门人弟子齐公所作诗曲杂文，来谒序引。余素未遂观止，临江之表，而获觊雄编。嘉其恬淡闲逸，纵凡俪俚，无所拘碍。若游戏於翰墨畦径外者，不雕不琢，匪丹匪青，土鼓蒉桴之不求响奏，玄酒大羹之不事味享。知音知美，其在斯乎。唐蒋防称静，福山廖冲曰：仙书无文，仙语无词，以心传心，天地不知，放情逍遥，今古为谁？予丘公复云。
　　时大定丁未长至日，文林郎前太常博士兼校书郎云骑尉致仕平阳毛麾序。
　　且夫至道之妙，不得以声色求，而不得以形迹窥，必赖至人为驯致计，摛章摘句，俾得传诵之、歌咏之，而渐能游圣域，而造玄门者也。然而句乏警策，文无渊底，则乌可以饮艳当时，而激励后学者哉。今见长春子丘公《磻溪集》，片言只字，皆足以警聋瞽而洗尘嚣也。宁非生而颖悟，未弱冠而志于道，不寐者余四十载，日记三千言，身行万里地，三教九流贮蓄於胸臆，照耀於神识故也。宜乎声驰丹阙，有纶音之邀，契偶真仙，喜金鳞之得。因知从重阳之役者，无虑千百辈，唯丘、刘、谭、马四公，时为秀出，然翘翘之誉，独有归焉。适有旧友陇西公亨道，自东莱直抵奉城郡署，恳求集序，拜手而加款者数四。自知弓刀簿领之手，不足为形容仿佛。然稔慕风声，恨未披际，况季侯之来，引绳不可挹。故让之无计，而勉书数字。
　　时泰和丙寅岁重午后一日，昭义大将军武定军节度使兼奉圣州管内观察使提举常平仓护军漆水郡开国侯食邑一千户食实封一百户移刺霖题。
　　昔蒙庄着书三十三篇，大率寓言藉外之论。后之谈道者〔亦〕然，以黜聪去羡，颐神养气为本。至於接物诱俗，革顽释蔽，亦不免托默於语。东州高士长春子丘公，世居登之栖霞。未冠一年，游昆嵛山，遇重阳子王害风，一言而道合，遂师事之。王遗以诗，有：被余缓缓收纶线，拽入蓬莱永自由。其深入理窟可知已。久之，与同志马公、谭公、刘公，陪从重阳子游南京。识者目丘、刘、谭、马为林下四友。居无几，重阳子捐馆。四人护丧归殡终南，庐於墓次。服除，各议所之适。惟公乐秦陇之风，居磻溪庙六年，龙门山七年。丐食饮以度朝夕，声名籍甚。大定戊申，世宗皇帝闻之，驿召至京师，赐以冠巾绦服，见於便殿。前后凡四进长短句，以述修真之意。上嘉叹焉。及还山之后，接物应俗，随宜答问，有诗颂歌词，无虑若干首。文直而理到，信乎无欲观妙，深造自得者欤。其徒裒为巨恢，将锓木以广其传，谒文以冠篇首。愚以谓：古隐君子有三槩。或自放草泽，名往从之，人主之尊，犹物色而招访；或持峭行，不屈於俗，虽有所应，终不可縻以物务，使人人想望风采；或资槁薄而乐山林，逃空虚而不返，使天下常高其德，不可加訾。长春子兼而有之，宜乎以野服承圣问，使四方怀想而企慕焉。非如放利之徒，假隐自名，欺愚诳瞽，为得计哉。先生今在栖霞太虚观，未有承颜接膝之期，所以序其崖略者，庶他时邂逅，不以我为生客。
　　泰和戊辰闰四月望日，翰林学士中顺大夫知制诰兼国子司业轻车都尉颖川县开国伯食邑七百户赐紫金鱼袋安东陈大任序。
　　磻溪集卷一
　　栖霞长春子邱处机撰
　　七言律诗
　　秦川
　　秦川自古帝王州，景色蒙笼瑞气浮。触目山河俱秀发，披颜人物竞风流。
　　十年苦志忘高卧，万里甘心作远游。特纵孤云来此地，烟霞洞府习真修。
　　磻溪
　　故人别后信天缘，浪迹西游住号川。宛转风尘过万里，盘桓岩谷泊三年。
　　安贫只解同今日，抱扑畴能继古仙。幸得清凉无垢地，栖真且放日高眠。
　　磻溪凿长春洞
　　峨峨峻岭接云衢，古栢参差一万株。瑞草不容凡客见，灵禽唯只道人呼。
　　凿开洞府群仙降，炼就丹砂百怪诛。福地名山何处有，长春即是小蓬壶。
　　幽居
　　台边水谷尤清旷，野外山家至寂寥。绝塞云收天耿耿，空林夜静月萧萧。
　　扬眉瞬目开怀抱，散发披襟远市朝。自解偷生岩嶂窟，谁能阐化法轮桥。
　　春晓雨
　　雨晴春色倍光辉，风引泉声出翠微。宿乌繁吟朝斗巧，游人远适夜忘归。
　　参差绿树初腾秀，浩汗青苗乍长肥。洞口时闻三岛鹤，天隅来访一蓑衣。
　　坚志
　　吾之向道极心坚，佩服丹经自早年。遁迹岩阿方十九，飘蓬地里越三千。
　　无情不作乡中梦，有志须为物外仙。假使福轻魔障重，挨排功到必周全。
　　自咏
　　自游云水独峥嵘，不恋红尘大火坑。万顷江湖为旧业，一蓑烟雨任平生。
　　醉来石上披襟卧，觉后林间掉臂行。每到夜深云霁处，蟾光影裹学吹笙。
　　答甘北镇孟秀才乃虔州也
　　一别家乡整十年，飘蓬云水入秦川。衣宽放荡秋来补，食饱萧条夜处眠。
　　陕右不干浮世事，天涯曾遇大罗仙。功亏未得长生信，坐待嘉音旷峪前。
　　答李四秀才邀住渭北
　　彼有诗，年前曾许过河来。
　　本来今岁合云游，性劣那堪道未周。故我身心随日月，与他岩壑度春秋。
　　深承虢邑多才士，远访磻溪遁迹流。不在相邀居北郭，此中亦可论真修。
　　道友邀游磻溪太公庙以诗辞之
　　自无狂兴不追游，识破诸余万事休。谁向磻溪消郁闷，闲居岩壑且淹留。
　　昔违海上三千里，鲁涉途中二十州。看尽名山无限景，大都身外没堪酬。
　　磻溪庙觅驰马
　　闻说磻溪隐太公，岩高树密壮祠雄。花朝石窟龙吟雾，月夜山门虎啸风。
　　万载态熊名不朽，三春驰马献无穷。将诗为觅千余疋，染翰聊为度日功。
　　答宰公子许秀才
　　森森绿桧锁天涯，峭壁中藏野客家。碧洞经年无火烛，青山终日有烟霞。
　　虚心实腹唯求饭，待客迎宾不点茶。自乐安闲微得趣，门风何足向人夸。
　　答清河氏
　　神明虽是落凡胎，气直终须有道材。只恐丹砂脐下去，重教白雪耳边来。
　　如何脱免红尘境，似我登临碧嶂台。步步嬉游天汉出，时时腾踏野云开。
　　赠泾州□趺郎中暨刘解元
　　凡为道友欲相寻，不用浮财礼数钦。俗物光辉难买道，人情拘束易劳心。
　　疏慵寡学文章浅，淡泊幽居岁月深。格外闲愁都绝想，云中来听一高吟。
　　赠王周二生见访
　　二公何事挈盘餐，出郭嬉游草莽间。宛转寻村来访道，因循乐道暂偷闲。
　　深知旧有逍遥志，远看虚无幸律山。尽日开怀恣谈笑，夜深同步月明还。
　　众道友问修行
　　余今踪迹任蹉跎，宁论修行事若何。道眼无光慵入市，天心难合且随波。
　　饥时只解巡门乞，饱后兼能鼓腹歌。除此一身愚作外，万般余事不知他。
　　寄道友觅败布故履
　　余在西号六年，未尝一新衣履，每至中秋，唯完补褐衲耳。
　　秋风忽起雨天凉，木叶萧疏草渐黄。褐衲悬鹑唯关补，芒鞋伏兔不能狂。
　　有身易着饥寒苦，无福难逃日月长。但愿诸公怀恻隐，扶持同步入仙乡。
　　次韵银张八秀才
　　郁郁烟霞满谷中，冥冥心迹体虚空。长歌爱履临春水，独坐看云对晓风。
　　远害诚能依道力，施恩未解接神功。经书突奥君常究，返照何须更系东。
　　虢县银张五秀才处借书
　　盛族文章旧得名，芝兰玉树满阶庭。光辉代代生豪杰，讲论时时聚德星。
　　顾我微才弘道晚，知君博学贯心灵。嘲吟不用多披览，续借闲书混杳冥。
　　中秋不见月
　　几年明月不昭彰，玳席虚劳设万方。每恨他时遭雨隔，那知今夜复云藏。
　　仙娥莫是簪花睡，玉兔还为捣药忙。世俗欢娱无所益，冥冥物外且韬光。
　　见月
　　沉沉云退晚风幽，皎皎蟾光奋九州。万里碧天清照夜，四郊黄叶冷飞秋。
　　高空似观虾蟆现，大野还知魍魉囚。脱洒圆明孤且洁，飘飘尘外不淹留。
　　王宅月桂借其义也
　　太原门下景幽深，一簇仙花压古今。根干发从云上面，祖宗来自月中心。
　　香苞灼灼披红粉，茂叶重重锁绿阴。朵朵精神皆异俗，飘然特使众人钦。
　　又 栽月桂
　　匠手亲封月桂栽，幽人自植宝花台。灵根妙绝非凡种，秀气冲和是道材。
　　日月交流千古异，乾坤独王四时开。英贤好顾长春景，莫把群芳一类裁亦作猜。
　　山居三首
　　龙门峡水净滔滔，南激朱崖雪浪高。万壑泉源争涌凑，千岩石壁竞呼号。
　　周流截断红尘境，宛转翻开白玉膏。胜境无穷言不尽，临风时顾一挥毫。
　　不怨深山自采樵，山中别有好清标。幽居石室仙乡近，不假环墙世事遥。
　　饮食高呼天外鹤，摩云仰看峡中雕。时时皂白浮沉景，显贯真空慰寂寥。
　　独自深山益寂寥，闲云作伴屏喧嚣。耽慵不念生涯拙，好静唯便熟境销。
　　着假空贪齐李杜，明真何必等松乔。研穷寿算文章力，岂夺虚无造化标。
　　芭蕉陇山也
　　一叶青笺仰掌开，三漱白浪散花回。山有禹庙下俯三湫。日中有客频来赏，月下无人独自陪。
　　造化乾坤难比大，草木之中唯蕉叶最大。寻常风雨莫教摧。留君日日当金案，与客时时庆玉杯。
　　茅君学道於齐，不见使人，而金案玉杯自来人前。
　　赞丹阳长真悟道
　　马氏谭君达圣朝，疑情万古一时超。云中采药烹金鼎，火后收丹贮玉瓢。
　　手握灵珠常奋笔，心开天籁不吹箫。看看跨鹤乘风去，海上人间影边遥。
　　鹤
　　一种灵禽体性高，丹砂为顶雪为毛。冥冥巨海游三岛，矫矫长风唳九皋。
　　洒落精神超俗物，飞腾志气接仙曹。搏风整翮云霄上，万里峥嵘自不劳。
　　岭北西京留守夹谷清神索
　　东海疏狂犹目断，西京留守未心开。去年奉勑三冬往，今夏斋书九月来。
　　北地官荣何日罢，南山道隐几时回。直须早作彭城计，燕国家风自不颓。彭城乃海蟾公也。
　　易州西山公堂
　　高高云外睒公堂，闪闪云霞照洞光。千仞峰峦排左右，万株松栢互低昂。
　　山翁不解谈今古，野客时来讲混茫。休道一生空打坐，也胜尘世走忙忙。
　　福山县黄箓醮感应并序
　　明昌甲寅秋九月，建黄箓于福山县。二十八日午后，将传符受戒，有鹤十一翱翔乎坛上，终夕不去。越一日设醮，闻天关震响，北极下红光烛地，可辨纤悉，士民靡不见者。
　　华灯照耀积金山，人在蓬壶咫尺间。下士倾心开地府，高真威力动天关。
　　千门列祭严香火，万口同声启笑颜。三界十方功德备，彩云仙鹤自回还。
　　承安丁巳冬至后苦曾
　　时有事北边。
　　冬前冬后雪漫漫，淑气销沉万物乾。出塞马惊山路险，防边人苦铁衣寒。
　　虽愁海北边灵苦，幸喜山东士庶安。日费国资三十万，如何性命不凋残。
　　平山堂四首
　　栖霞太虚观也。
　　年年三伏上平山，山上游人绝往还。目视青霄云澹澹，身横碧落性闲闲。
　　孤高迥出林峦表，旷望殊非海岱间。白日红尘车马客，谁能到此一凭栏。
　　山堂高洁倚天凉，天外清风入坐长。青乌有时来顾盻，白云终日自飞扬。
　　金坛玉宇知何在，绛阙琼楼古未详。争似山家休歇去，身心不动到仙乡。
　　山堂昼静客来稀，匝坐亭亭列翠微。碧汉无瑕红日转，青山不动白云飞。
　　参差万有彰神化，渺邈三灵合范围。终始盖由清净道，人能天地悉皆归。
　　三竿红日眠犹在，十里青山坐对闲。不觉人来幽圃外，时惊犬吠白云间。
　　无心自得成长往，了一何须问大还。只恐逡巡下天韶，悠扬无计乐平山。聊戏之耳。
　　海上观涛
　　大风时起北溟寒，万里惊涛辊雪山。怒色冲天昏气象，雷声出地骇尘寰。
　　江神汹浪潜输欵，河伯威灵溢汗颜。白马素车空有势，非仙无路可跻攀。
　　题诸潘庵
　　登郡西南十里余，大开泉石致幽居。山深海阔相依映，地僻云闲任卷舒。
　　夹道清池通熠耀，倚天高柳挂蟾蜍。呜琴坐对烟霞客，笑指劳生一梦虚。
　　中秋日与道友游诸潘
　　时有将赴秋闱者。
　　爽气清高暑气阑，园林欲变锦纹斑。长风渡海来沙漠，短晷经天下玉关。
　　设席邀宾龙树侧，呜琴待月虎溪间。良朋自得真佳趣，不待蟾宫把桂攀。
　　秋旦与蓬莱道友游西溪
　　临水登山跨晓风，虚心瞪丈证切目俯秋空。云迷海峤沉沉碧，日射天轮灿灿红。
　　游兴不随他物转，和光聊与世尘同。三年四度乘嘉会，又到山西涨海东。
　　途中作
　　明昌二年十月，余到栖霞。三年五月，蓬莱道友相邀度夏，自后数年为例，五月相邀耳。
　　年年五月到蓬莱，麦秀金银花也次第开。野客充饥饶紫葚，行人止渴待黄梅。
　　云头勃勃连山耸，两脚涔涔拍海来。朱夏胜游多壮观，情如天网亦恢恢。
　　送陈秀才完颜舍人赴试二首
　　六合之中万物生，人於万物最高明。能穷物外阴阳数，解夺人间富贵名。
　　自昔丹砂唯九转，而今天路只三程。谓今三试。谪仙才调无留滞，坐看飞腾上太清。
　　丈夫高节气凌云，十载潜看万卷真。满腹诗书虽合道，出群头角未惊人。
　　奔牛计策元无敌，立马文章自有神。异日功成心爽悟，黄粱惊觉梦中身。
　　泰和辛酉清明后三日霜
　　雨后方看丽景韶，风前忽耳万花凋。园林一夜无颜色，气候三春太寂寥。
　　正遇东君时作巧，那堪青女势还骄。生灵跋扈知难免，造化根源尚未超。
　　落花
　　昨日花开满树红，今朝花落万枝空。滋荣实藉三春秀，变化虚随一夜风。
　　物外光阴元自得，人间生灭有谁穷。百年大小荣枯事，过眼浑如一梦中。
　　赴蓬莱狄氏醮踏晓登山
　　鸡鸣喔喔动精神，闭息登山上涌身。路恶才分瞥窃道，林深不辨往还人。
　　披云直下观东海，绝顶孤高映北辰。日用孳孳为善者，虚心牢落且同尘。
　　赴潍州北海醮
　　温迪罕千户请。
　　北极阴风渡海扇，海山风物尽萧然。山阴积雪寒铺地，海上层冰冻接天。
　　鸿鹊预辞千里塞，蛟龙深卧九重渊。道人守拙何为耳，酷冒冰霜赴醮筵。
　　昌阳黄箓醮
　　十月昌阳五谷饶，追思黄箓建清标。华灯羽服罗三殿，绛节霓旌下九霄。
　　法事升坛千众集，香云结盖万神朝。从兹降福禳禳满，一县潜推百祸消。
　　过盖公岘山
　　岘石崎岖马不禁，溪风萧飒虎难寻。山横剑戟参差大，气郁烟霞晻蔼深。
　　道众不游闲景色，天涯都是好丛林。因循北海修黄箓，宛转东莱谒翠岑。
　　避事过盖公岘
　　乘闲杖策蹑仙踪，度石穿林望盖公。西海有云波惨澹，东山初日气蒙鸿。
　　崎岖万壑深港迹，牢落三州暗转蓬。出处自非心染着，从教着棒打虚空。
　　骤雨
　　万迭浓云霭霭屯，千寻白雨下山门。阴阳气激风雷急，草木声号宇宙昏。
　　乌兽相迷烟惨惨，鱼龙交错水浑浑。一时造化惊天地，咫尺中间孰见根。
　　季冬八日大雪二首
　　昨夜南风又北风，晓来天地一蒙鸿。零珠碎玉随高下，万壑千岩合异同。
　　日月不知安顿处，山川塞在杳冥中。返观性命阴阳理，始识虚无造化功。
　　昨夜南风又北风，晓来天地一蒙鸿。山村野店家家异，柳絮梅花处处同。
　　石室松堂云敛后，瑶台琼榭月明中。何须更问丰年瑞，祇此深佳大道功。
　　酬同知定海军节度使张侯雪中见访二首
　　法宇沉沉不下帏，清斋兀兀坐忘机。纷纷满地天花落，浩浩盈山海月微。
　　淡日悠扬金殿晓，冲风散漫玉尘飞。三冬瑞雪真嘉庆，万古何人识是非。
　　瑞雪飘飘野兴浓，开门杖策久从容。贪看六出瑶花坠，不觉三清宝殿封。
　　暗室郊原彰玉马，斜拖阙角隐金龙。高人冷冽寒岩下，莫辨遥山第几重。
　　竹轩太虚观也
　　小轩幽槛不栽花，只种琅玕主岁华。直节自非凡草木，虚心真合道生涯。
　　风吹瑟瑟香还冷，雨洗涓涓净更嘉。不待岁寒方见重，吟窗朝夕思无邪。
　　登临有感
　　陆彼高岗马足跷，观乎大地我心摇。山河气象连天阔，洞府神仙避世遥。
　　白玉黄金终莫守，春花秋月固难饶。百年一觉浮生梦，万事俱非恨寂寥。
　　〔赠刘师鲁〕二首
　　定海军节度使致政，刘师鲁挈其子见访于栖霞太虚观。
　　数骑翩翩出郡城，西风摇荡菊花清。吟诗马上无横槊，访道人间暂濯缨。
　　露下天高秋气爽，金声玉振晓霞明。山堂尽日萧然坐，似觉浮生梦且轻。
　　师鲁先生有宴息之所，榜曰中室。又从而索诗。
　　一阴一阳之谓道，太过不及俱失中。道贯三乘玄莫测，中包万有体无穷。
　　高人未悟犹占僻，下士能明便发蒙。儒释道源三教祖，由来千圣古今同。
　　次韵答奉圣州节度使移刺仲泽佳什
　　忘机不用苦清谈，大隐何烦住小庵。海印发光吞宝月，天心烛物迈寒潭。
　　黄庭雅弄琴三迭，紫府高吟酒半酣。西北文章贤太守，肯将珠玉寄东南。
　　送蓬莱州节度使邹应中移镇兖州
　　人生七十古来稀，不夜功成赋式微。便欲休官栽菊去，还令杖节与心违。
　　行藏未出阴阳数，夙夜难逃变化机。异日挂冠须在早，莫教林下有人讥。
　　赞道
　　造物悠扬气势雄，三光日夜转鸿蒙。冥冥会合阴阳秀，矫矫神奇幻化丛。
　　春去秋来生杀异，天长地久古今同。灵台有个真消息，未悟那堪性不通。
　　达士
　　随机接物外同尘，应变无方内入神。心地出离三界苦，洞天游赏四时春。
　　金丹大药经年久，火枣交梨逐日新。一服定超生死梅，不知谁是有缘人。
　　灵虚观赏梨花
　　妙景从来说武官，周天回斡暮春看。千株白锦霜凝雪，一派香风吐麝兰。
　　羽客徘徊升月榭，高真依约下星坛。神功暗结灵虚秀，化作无边碎玉团。
　　旧游
　　秦川渭水好行程，不问长亭及短亭。西岳云开仙掌白，南山雨过佛头青。
　　丹霄仿髴舒晨彩，碧岫参差列画屏。海上交朋闻我道，虚心侧耳尽来听。
　　磻溪集卷之一竟
　　磻溪集卷之二
　　栖霞长春子邱处机撰
　　七言绝句
　　〔礼正〕
　　关中土民纯质，向善者甚众。道门尚七，释氏转八。每至年交，各大集其众，午后於圣前礼诵经忏，谓之礼正。至一月终方毕。
　　雪霁春光显太平，风和日暖倍鲜明。高歌合会休怀闷，大煮圆焦作礼正。
　　答樊生
　　莫问夭机事怎生，唯修阴德念常更。人情反覆皆仙道，日用操持尽力行。
　　刘二道友索
　　其人爱饮酒奕棋。
　　欢来日饮千锺酒，静处时抨一局棋。白发流年当远鉴，红尘闲事莫多知。
　　警泾阳强居二首
　　隋何陆贾总归空，千古惺惺一梦中。争似忘机合着口，潜心捉住九天风。
　　百年万事一场空，急景浑如过隙中。浮世柰何人不悟，痴心刚待撮春风。
　　寄杨五信士
　　题诗欲寄纸还无，检帙搜文得故书。书后殷勤题一绝，嘱君行善莫踟蹰。
　　还杨五所惠纸扇
　　谢公惠我白芭蕉，山谷多风不用招。城市炎天无爽气，请君执捧自闲摇。
　　答乔生
　　彼新丧偶，欲休心入道。
　　物外归心绝大魔，闲中遣兴益高歌。灵台着欲於今少，健骨乘风已后多。
　　题杨五纸扇
　　突兀高峰上倚天，巉岩绝壁远含烟。披襟自古嵩阳客，傲世从来华岳仙。
　　题王生纸扇
　　自爱寥天夏日长，谁憎酷暑火云昌。三焦毒热多年尽，一握清风万古凉。
　　题乔生纸扇
　　炎炎赤日火云飞，路上行人汗浴肌。碧洞深山无事客，优游松下正抨棋。
　　题王二纸扇
　　蕤宾节后转加炎，毒热熏蒸无处潜。唯有长春碧岩洞，清凉终日自安恬。
　　题周道全纸扇
　　溪风飒飒如霜下，涧水泠泠似雪翻。尽日殊无劳役重，何时更有郁蒸烦。
　　题庞氏藤扇
　　纤纤妙理织银丝，习习轻风散玉姿。秋后虽然飙运爽，待君应也不多时。
　　泺裹陈氏草堂
　　茅堂高结半原阴，乔木参差翠竹深。车马不闻名利远，安闲终日好栖心。
　　段生放筏值水涨漂没空身还归
　　段生放筏下西山，时值波涛尽出关。回首无心怨河伯，高歌且喜脚轻还。
　　飞仙
　　蓬莱方丈及瀛洲，三岛神仙一处游。混合九天无挂碍，飞腾八极信周流。
　　锺吕画
　　无我无人性自由，一师一弟话相投。谈经演法三山坐，驾雾腾云万里游。
　　景福山居二首
　　虎啸烈风港兽愕，魔交长夜睡魂惊。何时朴直道心显，慧日开张天眼明。
　　景福淹沉人事少，龙门闲澹虎溪清。时闻结果加咤语，似听钩辀格磔声。
　　山间一种红鸡，作结果加咤声。入山樵采者，戏语以雪妥也。下去转之钩辖格磔，鹧鸪乌声也。
　　述怀四首
　　我道欲求神自放，龙门时复虎相干。山头烈火三冬炽，涧底阴风五月寒。
　　清虚妙理横天下，大朴淳风满世间。至道有名那见实，通人无语自知还。
　　入道根源唯自许，出尘消息有谁知。南华始遇逍遥乐，北海终投汗漫期。
　　野鹤孤云闲活计，清风明月道生涯。千山磊落收云气，四海光明耀日华。
　　陇州杨氏携月桂栽见访四首
　　汩没尘埃甚可怜，追随俗态几经年。偶因上士游山水，得遇高真伴圣贤。
　　一枝孤秀倚寒山，四海群芳怀腼颜。若遇清风佳气会，天香飘落满人寰。
　　游初禀气得真诠，续艳联芳似火传。世上百花难逮月，人间唯此可穷年。
　　树密山高隐地蟠，风多露少怯天寒。他时复向蟾宫裹，五岳云收四海观。
　　放鹰
　　放去欲齐支遁鹤，笼归宁效右军鹅。虽符庄子能鸣义，恐学茅君着爱魔。
　　陇州堂下清梦轩
　　清梦轩中清士居，清闲高卧养真如。真如养就清无梦，无梦清欢乐有余。
　　答陇州萧防判书召
　　因事别陇山，过亭川届石灰寺，盘桓数日，越起未决。公书忽至，欣然乃还。
　　俄闻宠命发汧涯，便欲安闲卧陇西。黄鹄不思千里举，白云犹恋故山栖。
　　自亭川回路次望龙门山
　　南望龙门一豁开，东迁鹤驭再头回。深知此域因缘重，未许他方道德该。
　　答曹王妃休休道者书召
　　山潜洞壑非高尚，自揣襟怀皇蔽蒙。无益虚名相混杂，不教闲坐养盲聋。
　　答京兆统军夹谷龙虎书召
　　休休道者方归去，赫赫王侯又到来。自愧中心无道术，空教外迹播尘埃。
　　赠云外子孙可道西州行化
　　历历西州向道多，道人行止足乖讹。公当蹇赛寻山郡，紏察无令外道魔。
　　寄扶风荣宰
　　原心自得鱼鳞大，用指何妨马骨高。居室有诚还可信，下堂无智亦徒劳。
　　恻隐
　　狗病无人煎粥汤，驴寒倒地四肢强。为人不解修阴德，转壳何由免祸殃。
　　下手迟
　　日月匆匆顶上飞，光阴匆匆眼前移。回头返顾即成老，下手速修犹太迟。
　　聪明
　　修行大抵要聪明，祇恐聪明同外呈。外假内真两相克，一边败后一边成。
　　弃本逐末
　　一念无生即自由，千灾散尽复何忧。不堪下劣众生性，日夜奔驰向外求。
　　进呈世宗皇帝
　　九重天子人间贵，十极仙灵象外尊。试问一方终日守，何如万里即时奔。
　　答宁海书召
　　雪满群山路不通，天教车马不西东。可怜宁海官民意，目断西山一望空。
　　闻韶起玉阳公戏作
　　三竿红日自由睡，万顷白云相对闲。只恐虚名动华阙，有妨高枕卧青山。
　　春晚登眺
　　残花冉冉飞红雨，落日依依散白毫。遥望西山官堠子，倚天孤耸一拳高。
　　春寒
　　海上春风日日颠，山头春色几时妍。清朋过了朱明近，未有红芳到眼前。
　　阳九百六
　　劫运天灾不可当，高真上圣救无方。直须受尽丰年孽，再得升平入道场
　　公山十四首
　　余乡公山之阳，故作是诗。
　　公山隐隐插苍穹，松影森森锁碧空。顶戴松花吃松子，松溪和月饮松风。
　　松风习习透松烟，习习松烟散九天。天外轻盈笼万象，交光日月共回旋。
　　千寻瀑布清明秀，一派岚光气势雄。时被祥风吹作雨，潇潇溟漠洒虚空。
　　青城华岳与天台，怎比吾山至大哉。一簇峰峦千万仞，威仪真不让蓬莱。
　　公山高隐白云宫，宫压公山第一峰。峰上白云飞不断，悠悠来去惹青松。
　　参差山色有无中，半入幽溟半入空。依约天涯寻不见，飘飘常被白云笼。
　　公山自古白云多，结盖层层入大罗。出没群仙常不见，云中唯听洞仙歌。
　　仙歌缥缈入公山，渐入公山太一坛。坛上诸仙安药鼎，时时烧出大还丹。
　　撞开天汉拂星辰，独坐蟾宫抱日轮。夜牧灵龟朝引鹤，饥餐松实冷披云。
　　山头点起一轮灯，天下妖魔尽不生。唯有堂堂圆觉士，松间独弄宝珠行。
　　公山春
　　闲遣青龙褥月华，同驱白虎种黄芽。黄芽欲发雷霆震，迸出青龙白虎牙。
　　公山夏
　　阳光泼泼火云凝，海底蛟笼即上升。徧撮山头三伏暑，却教化作一团水。
　　公山秋
　　云兴霞烁映天衢，松密山高压地图。绝顶峥嵘人不到，昭昭独放月轮孤。
　　公山冬
　　同云漠漠雪霏霏，凛冽寒风刮地威。吹起山中无限景，瑶花琼萼满天飞。
　　〔牢山吟〕二十首
　　东莱即墨之牢山，三围大海，背俯（或作负）平川，巨石巍峨，群峰峭拔，真洞天福地，一方之胜境也。然僻於海曲，举世鲜闻，其名亦不佳。予自昌阳醮罢，抵於王城永真观，南望烟霭之间，隐隐而见。道众相邀，迁延数日而方届。遂闲吟二十首，易为鳌山，因清畅道风云耳。
　　卓荦鳌山出海隅，霏微灵秀满天衢。群峰削蜡几千仞，乱石穿空一万株。
　　道祖二宫南镇海，谓上清宫、太清宫也。王明三崮北当途。谓太平兴国观道南也。是知物外仙游境，不向人间作昼图。
　　初观山色有无时，十日迁延尚未之。咫尺洞天行不到，空余吟咏满囊诗。
　　浮烟积翠这山城，迭嶂层峦簇画屏。造物建标东枕海，云舒霞卷日冥冥。
　　三围大海一平田，下镇金鳌上接天。日夜潮头风辊雪，彩霞深处有飞仙。
　　佳山福地隐仙灵，万壑千岩锁洞庭。造化不教当大路，为嫌人世苦膻腥。
　　牢山本即是鳌山，大海中心不可攀。上帝欲令修道果，故移仙迹近人间。
　　重岗复岭势崔鬼，照眼云山翠作堆。路转山腰三百曲，行人一步一徘徊。
　　松岩郁崛瑞烟轻，洞府深沉气象清。怪石乱峰谁变化，亘初开辟自天成。
　　因持翰墨写形容，陟彼高岗二十重。南出巨平千万迭，一层崖上一层峰。
　　四更山吐月犹斜，直上东峰看晓霞。日色丽天明照海，金光射目眼生花。
　　天柱峰也巍峨独建标，上穿云雾入青霄。不知日月星辰谢，但觉阴阳气候调。
　　洞有佳名号白龙洞也，不知何代隐仙踪。至今万古人更变，犹自嵌岩对老松。
　　洞有仙名唤老君洞也，神清气爽独超群。凭高俯视临沧海，守静安闲对白云。
　　华盖真人宋太祖时得道者也上碧霄，道山从此郁清标。至今绝壁幽岩下，尚有群仙听海潮。
　　修真野客非才子，行到鳌山亦有诗。只欲洞天观海日，不劳云雨待青词。
　　白发苍颜未了仙，游山玩水且留连。不嫌天上多官府，只恐人间有俗缘。
　　修真却似上山劳，脚脚难移步步高。若不志心生退怠，直趋天上摘蟠桃。
　　鳌山三面海浮空，日出扶桑照海红。浩渺碧波千万里，尽成金色满山东。
　　山川皆属道生涯，万象森罗共一家。不是圣贤潜制御，乾坤那得久光华。
　　可叹巍巍造化功，山河大地立虚空。八荒四海知多少，尽在含元一气中。
　　〔再题牢山〕二十首
　　大安己已胶西醮罢，道众相邀再游鳌山，复留题二十首。
　　上清宫十首
　　醮罢归来访道山，山深地僻海湾环，棹船即向波涛看，化出蓬莱杳霭间。
　　群峰峭拔下临渊，绝顶孤高上倚天。沧海古今吞日月，碧山朝夕起云烟。
　　青山本是道人家，况此仙山近海涯。海阔山高无浊秽，云深地僻转清嘉。
　　怪石嵌空自化成，千奇万状不能名。断崖绝壁无人到，日夜时闻仙乐声。
　　晓日蒙咙渐起云，山色惨澹不全真。直须更上山头看，似驾天风出世尘。
　　巨石森森岭上排，巅峰岌岌到无阶。三秋水冻层冰结，九夏云寒迭嶂霾。
　　海上观山势转雄，清高突兀倚虚空。朝昏磊落生云气，变化皆由造物功。
　　陕右名山华狱稀，江南尤物九华奇。鳌山下枕东洋海，秀出山东尽不知。
　　重重迭迭互相遮，簇簇攒攒竞斗嘉。眼界清凉心地爽，神山自古好生涯。
　　五岳曾经四岳游，群山未必可相俦。只因海角天涯背，不得高名贯九州。
　　太清宫十首
　　烟岚初别上清宫，晓色依稀路径通。才到下方人未食，坐观山海一蒙鸿。
　　云烟惨澹雨霏微，石洞留人不放归。应是洞天相顾念，一生嗟我到来稀。
　　云海茫茫不见涯，潮头只见浪翻花。高峰万迭连云秀，一簇围屏是道家。
　　松风涧水两清幽，尽日清音夜未休。野鹤时来应不倦，闲人欲去更相留。
　　溪深石大更松多，郁郁苍苍道气和。不是历年樵采众，浮云蔽日满岩阿。
　　贯世高名共切云，游山上士独离群。仙卿贵重三茅客，仕族尊荣万石君。
　　西山仰视刺天高，山上仙家种碧桃。桃熟几番人换世，洞中秦女体生毛。
　　清歌窈袅步虚齐，月下高吟凤舞低。谈笑不干浮世事，相将直过九天西。
　　烟霞紫翠白云高，洞府群仙醉碧桃。鼓透碧岩雷震骇，满山禽兽尽呼号。
　　道力神功不可言，生成万化独超然。大山海岳知轻重，没底空浮万万年。
　　中秋诗十五首
　　八月十日自昌乐县还潍州城北玉清观作。
　　西县东来至玉清，金风一扫暮天晴。开怀便赏中秋月，只恐临时晦不明。
　　万木西风徧九州，严光一夜向西流。出尘爽气清人骨，是处歌欢不解留。
　　初离海峤有余清，万国欢心贺太平。但愿宝光无晦朔，不教天质有亏盈。
　　浑金璞玉上天衢，抱雪凝霜耀太虚。四海百川无不鉴，群生万象悉安居。
　　一片清光万里开，无分茅屋与楼台。家家尽得闲吟赏，更有清风助快哉。
　　有客徘徊望太虚，开尊专欲赏蟾蛉。蟾光不解留人意，澹澹青霄只自如。
　　金波昼夜不曾闲，淡荡清辉出海山。素魄高升游物外，恩光下照满人间。
　　碧汉峥嵘自有期，天光照耀本无私。却忧下土昏魔重，不见金轮出现时。
　　团团皓月挂空虚，百炼青铜鉴不如。一切水中皆影现，群魔摘胆尽消除。
　　桂影朦胧下照人，纵横万古不知因。何当跨鹤云霄上，俯视青天白玉轮。
　　云去云来不暂停，朝昏恍惚变阴晴。今宵幸对婵娟质，剩作新诗畅道情。
　　年年此际杀生多，造业弥天不奈何。幸谢吾皇严禁切，都教性命得安和。
　　圣主登基万物安，仁风灭杀自朝端。邦君士庶皆修德，好放蟾光与众看。
　　静夜迢迢起黑云，众生无分乐天真。空中自是云遮眼，天外何曾月避人。
　　百岁光阴瞬息间，中秋几度得闲颜。不如炼性如秋月，晃朗身心自在闲。
　　磻州集卷之二竟
　　磻溪集卷之三
　　栖霞长春子邱处机撰
　　〔古歌吟颂〕 
　　青天歌
　　青天莫起浮云障，云起青天遮万象。万象森罗镇百邪，光明不显邪魔王。
　　我初开廓天地清，万户千门歌太平。有时一片黑云起，九窍百骸俱不宁。
　　是以长教慧风烈，三界十方飘荡彻。云散虚空体自真，自然现出家家月。
　　月下方堪把笛吹，一声响亮镇华夷。惊起东方玉童子，倒骑白鹿如星驰。
　　遗巡别转一般乐，也非笙兮也非角。三尺云璈十二徽，历劫年中混元斲。
　　玉韵琅琅绝郑音，轻清徧贯达人心。我从一得鬼神辅，入地上天超古今。
　　纵横自在无拘束，心不贪荣身不辱。闲唱壶中白雪歌，静调世外阳春曲。
　　吾家此曲皆自然，管无孔兮琴无弦。得来惊觉浮生梦，昼夜清音满洞天。
　　吟六首
　　先天吟
　　空山静夜微云作，淡月疏星寒气错。忽见长庚耀太虚，回观北斗潜寥廓。
　　乾坤舒惨即时改，宇宙纷纶何所托。必有机关默动摇，凭虚反覆相酬酢。
　　大哉无极玄元道，何者不蒙灵应药。点化三光转碧空，滋荣万物开花萼。
　　腾今跨古未尝坏，历险冲艰殊不弱。浩浩洪流自激扬，纷纷大化谁斟酌。
　　混元一气首兴变，无上至尊唯独恶。踏碎虚空出杳冥，擘开混沌生挥霍。
　　阴阳升降作门户，日月纵横为锁钥。暑往寒来昼夜分，时通运塞兴衰各。
　　既而上立乾坤钮，复乃下呜师范铎。建德随方料物宜，因时设教从人乐。
　　三皇五帝皆宗祖，六道四生咸唯诺。至圣文才尚发蒙，犹龙道德何其博。
　　度世吟
　　山深路僻行人少，尽日幽岩听啼鸟。无客相陪皓月中，有时独立青云表。
　　云表孤吟百邪远，天涯一览群山小。调高风急韵悠扬，清绝步虚神缥缈。
　　忆昔重阳泛天角，清吟欲序乾坤朴。钓拔扶风人不知，测量大海余先觉。
　　入神妙致应难辨，出俗玄谈非所学。返观今日道峥嵘，始得他年功卓荦。
　　首及东牟演仁孝，未能化俗开笼罩。五会轩轩立五名，宁海金莲，登州玉华、莱州平等、文登七宝、福山三光。三州兖兖崇三教户出神入梦人惊骇，掷盖投冠予计较。师居东海乃犹龙，马入西秦还变豹。丹阳弘道隆於陕右也。大定己丑夏四月，余与丹阳等数人，从重阳师，自文登如宁海。时迈龙泉，日气稍炽。师令余等前，己执伞在后，距半里许。余忽回顾，见伞腾空而起，余急返走问之，云：搏持扶摇而上，不知其然而然。初伞起东北，望之冉冉，坠於沙间，指其方而觅之，了无所也。时余法眷会阳子王公，隐于东海隅之查山。山到文登一百一十里，文登到伞起处又七十里。伞起乃辰时，及晡堕伞阳公庵前柄内。佥阳子道号，往赐之焉。佥字篇韵本无，乃师之所撰。伞自后查山下翟公家藏之，本宁海范明叔家借用者，范后知往取之，而弗肯。予投冠者，初师之登城北观海，头上竹皮冠忽堕水漂去，已而复还。佥音竹。
　　逍遥吟
　　十洲三岛兮，巨海之中。琼楼绛阙兮，参差半空。
　　松阴密锁兮无畏日，纨扇不摇兮有清风。
　　流金热，佩玉真仙未尝说。水晶宫殿开，宝座星辰列。
　　碧虚悬象绕楼台，清净化身非骨血。
　　本来身，自通神，谈笑忽惊天上人。
　　自在吟
　　瑶台阆苑兮，碧汉之中。祥云瑞炁兮，盈盈满空。
　　群仙出没兮洒清雨，万化开坼兮动香风。
　　炎蒸热，那裹人家不曾说。烟收洞府开，门倚星河列。
　　九天时复会嘉宾，万里不须乘汗血。
　　物外身，自清神，谁羡登楼摇扇人。
　　望海吟
　　余观天下形势壮观，自潼关以东、淮水以北，无出登州。因作《望海吟》，用纪其实。
　　蓬莱僻东隅，壮观天下绝。地邻仙圣域，山枕鱼龙穴。
　　凭高望羲和，目极犹未彻。苍苍天水回，泛泛云霞泄。
　　长风起波涛，万里卷霜雪。凭凌登岛屿，滉漭失丘垤。
　　有时灵气和，变化非常别。森罗无限景，欲辨难措舌。
　　大哉百谷王，沉沉洞清彻。随时潮有信，历代旱无竭。
　　人间顷亩池，是处广开列。比之鲸波大，状若蛙井劣。
　　望平音洋不见端，弥天自严洁。众流莫浑浊，万古超生灭。
　　仙游吟
　　阆苑红尘外，瑶台碧汉间。洞中仙不老、云外客长闲。
　　赤凤吟舟穴，红厖吠药栏。青衣传诏下，白鹤送书还。
　　宴赴琼林会，诗裁羽客斑。浩歌金母殿，长啸玉龟山。
　　果结三千岁，楼高十二环。穆王何日到，方朔几时攀。
　　姑射肌犹洁，双成貌更殷。飞琼投月窟，弄玉华鬟。
　　命驾游三岛，搏风过百蛮。周旋窥海岳，奋掷上天关。
　　荡荡空无极，滔滔兴未阑。恢然超法界，不复恋人寰。
　　颂三首
　　赞道
　　前贤后圣无差别，异派同源化执迷。太一混元开户牖，玄真直指上天梯。
　　去惑
　　他人之言不可听，自己之心但可正。若凭他口是非言，坏却自身功德性。
　　示众戒色
　　劳生有万种，最大无过色。不唯丧命根，复乃销阴德。
　　还能戒此一，酷胜其他百。慕道修仙人，从来是标格。
　　步虚词二首
　　旷荡修真教，飘飖出世门。先师开户牖，归马动乾坤。
　　陋室迥仙观，高名轧帝阍。云朋霞友会，朝礼太虚尊。
　　宝炷成云篆，华灯簇夜光。星河初焕烂，锺磬乍悠扬。
　　醮主承嘉会，虔心祷上苍。诸仙来顾眄，接引下虚皇。
　　世宗挽词一首并引
　　臣处机以大定戊申春二月，自终南召赴阙下，蒙赐以巾冠衫系，待诏於天长观。越十有一日，旨令处机作高功法师，主万春节醮事。夏四月朔，徙居城北官庵。越二日己巳，奉圣旨塑纯阳、重阳－、丹阳三师像于官庵，彩绘供具，靡不精备。后五月十八日，召见於长松岛。秋七月十日，再召见，剖析天人之理，颇惬宸衷，薄暮言归。翌日，迨中使赐桃一盘。处机不食茶果十有余年，过荷圣恩，即啖一枚。中秋，以他事得旨，许放还山，仍赐钱十万。表而辞之。逮己酉岁春，途经陕州，遽承哀诏。时也风尘洞，天气苍黄，士庶官僚尽皆素服，处机虽道修方外，身处世间，重念皇恩，宁不有感。谨缀挽词一首，用表诚恳云。
　　哀诏从天降，悲风到陕来。黄河卷霜雪，白日翳尘埃。
　　自念长松晚，天恩再韶回。金盘赐桃食，厚德实伤哀。
　　古调十五首
　　速修
　　一日一日复一日，短景浑如电光疾。天长地久磨古今，春去秋来变时律。
　　大梦沉沉无昼夜，浮生兖兖差劳逸。人情不断犹着空，我志虽高尚忧失。
　　壳昧游魂如陷弃，心怀嗜欲同怜蜜。蜜甜有味何日忘，阱黑无明几时出。
　　出拔须凭高尚行，修治平音不假虚憢术。但能物我却亲疏，自然神鬼难凶吉。
　　吾身道性未开眼，土塌紫扉且容膝。和光同尘随是非，化声相待无相诘。
　　〔觅纳衣〕
　　时八月间，令人持诗於县中，觅破布袖衣西虢也。
　　白露将残寒露洁，山家冷淡观游绝。树头黄叶坠千林，身上麻袍联百结。
　　旧布重烦七里市到城七里也，衲衣复待三冬雪。城中豪富各仁慈，庶在磻溪长守拙。
　　陇山松
　　我居西山时六年，山西上有松孤然。朝云霏微接关塞，暮雨淅沥交洞天。
　　天生此境为吾伴，隔涧相陪远相看。郁郁苍苍气色佳，萧萧瑟瑟风声贯。
　　连枝合抱垂重阴，受命已经千载深。如何今岁上春月，平地忽遭樵斧侵。
　　斧声丁丁响溪谷，松烟惨惨愁山麓。也知天意我将归，故遣灵岩尔先覆。有夏禹庙甚灵。
　　景亡人散复何陈，空山黯淡悲游人。白鹤高飞失行止，苍龙偃卧无精神。
　　亦知物象终难固，凡百有形皆有数。高歌物外归去来，大隐尘中益开悟。
　　赠潍阳唐括姑
　　乃故丞相之女弟也。予时在陇山，京兆统军夹谷公，专人书召，姑寻至。
　　东莱之姑性玄远，蕴德含章自超拔。未能捞洒今古原，西出长安载脂牵。
　　殷勤邀吾於陇山，余时杖策徐东还。还到长安旧游处，故人不死多苍颜。
　　回头为报姑明取，百岁光阴一寒暑。速抛家业违物情，早作闲人伴仙侣。
　　壶中自游日月长，身外不复衰残殃。跨古腾今别无事，只由大德心开张。
　　因旱作
　　玄元大道统阴阳，造化乾坤万物昌。高下如能各处分，始终即得免罹殃。
　　今之曷故多栽障，盖为人心胡纵放。美食鲜衣器用华，狂明怪侣邪淫王。
　　阴阳交错古来传，恩害相生本自然。迤逦不能廉度日，因循直致旱经年。
　　青霄碧落常无雨，紫陌红尘唯播土。铄石流金万物焦，镕肠裂背群生苦。
　　有时率众取湫科，蛮肉粒盘自噎饥。侮慢加之伤物命，喧呼何足动神袛。
　　哀哉俗态荒声色，个个倾危身反侧。安得人心似我心，免遭痛切临头厄。
　　赠华州沙涧寨刘校尉
　　刘公满室皆行善，供养闲人心不倦。巧行馒天我不为，至心奉道人皆羡。
　　殷勤种德养灵芽，阖郡生民有几家。伫看异日功夫到，共蹑祥云阿母家。
　　憨物二首
　　比岁饥疫相仍之故也。
　　天苍苍兮临下土，胡为不救万灵苦。万灵日夜相凌迟，饮气吞声死无语。
　　仰天大叫天不应，一物细琐徒劳形。安得大千复混沌，免教造物生精灵。
　　呜呼天地广开辟，化出众生千百亿。暴恶相侵不暂停，循环受苦知何极。
　　皇天后土皆有神，见死不救知何因。下土悲心却无福，徒劳日夜含酸辛。
　　六月庚午喜雨
　　我闻东山雨，千载无西行。胡为阅今夏，屡及滂拖霐。
　　昨日午时后，一洗芽甲生。今日申时前，再倾车轴烹。
　　千山日惨惨，四野雷轰轰。平地涌三尺，大河侵五更。
　　蛟龙出池沼，旱魃填沟坑。云汉复何有，天衢从此亨。
　　题刘节使所藏显宗御画庄子
　　显宗好道富年壮，手笔南华古形状。南华去世千载余，状貌风格知何如。
　　只是今人重古道，仿髴气象加襟裾。至人胸中本无待，万窍吹嘘任天籁。
　　杨韩嵇阮心不同，到了各归於大块。
　　冬日郊外闲步
　　草木既凋残，冰霜何凛冽。长空乌飞尽，大海鱼游绝。
　　商旅不行舟，昆虫皆闭穴。谁能丰足外，解把孤贫设。
　　秋风海上
　　蓬莱有客无家乡，身拟学仙游大方。大方洪水浸天阔，东极万里青茫茫。
　　晓来雨过西风急，策杖凭高看呼吸。鸿雁连天剥枣晴，鱼龙戏水操舟入。
　　千尺丝轮直下垂，碧波深处钓鲸统。纷纷鱼龞不肯食，橄接波澜空自迷。
　　挂席未能超彼岸，乘槎再欲浮天汉。天汉高高万象明，白云谁是长生伴。
　　登州修真观建黄箓醮
　　浑沦至道急如箭，反覆阴阳自交战。太极茫茫造化开，平空落落神奇见。
　　群生万象参差出，六合八弦妆点遍。跨古腾今逐日新，流形返朴随时变。
　　有情无情不可穷，大智小智交相攻。不有圣贤开教化，那知动植本虚空。
　　千经万论垂方便，宝岌琅函兴众善。自昔根源发杳冥，迄今道德犹光显。
　　迩来天下教门兴，达士随方化有情。我亦周流三十载，还乡复到海边城。
　　城南磊落修真观，气势清高接河汉。俯视沧茫渤澥深，仰观卓荦星辰焕。
　　城中信士往来多，物外交朋意气和。承安四年冬十月，大兴黄箓演金科。
　　赤书玉字先天有，白简真符破邪久。三级瑶坛映宝光，九卮神灯摛星斗。
　　巉岩破钱酆都山，列峙升仙不可攀。四夜严陈香火供，九朝时听步虚环。
　　千门万户生欢悦，六街三市齐铺设。金花银烛相辉映，表裹光明自通彻。
　　忽闻空外显嘉祥，萧索轮困有异常。玉帝传宣行大赦，仙童骑鹤下南昌。
　　幽魂滞魄皆超度，白叟黄童尽钦慕。天涯好事未尝闻，压尽山东河北路。
　　潍州城北千户新观
　　清闲不在苦幽栖，心上无尘到处宜。北海葱葱郡城角，地多花木景多奇。
　　昔年车马空撩乱，今日翻为玉清观。观中游戏是何人，天下往来都散汉。
　　池塘寂寂锁烟霞，大宝莲开十丈花。借问经营谁施主，袭封千户太均家。
　　题莱州招远县云屯山观
　　云屯山上云冥冥，天风荡摇飞雨零。神奇幻怪不可测，千变万化无常形。
　　云收雨霁杳无迹，但见群山罗翠屏。山高谷深复何有，白石磊磊松烟青。
　　春游浩荡满山谷，直上似欲趣天庭。心虚目极淡天阔，俯视模漠环沧溟。
　　昔居庵地走三郡，登莱宁海人多期拜，今为洞天朝万灵。虚空旧基作新观，人呼旧址为虚空也，万世不朽传佳铭。
　　五言短句三首
　　警世
　　粉黛与珍玩，繁华虚热乱。欲知万事空，须作百年观。
　　登胶水北山
　　凭高望南海，极目天苍苍。天际白云起，凌空飞杳茫。
　　云霁
　　澄澄东海月，皓皓西山雪。残夜忽严凝，清光何皎洁。
　　五言长篇五首
　　示众
　　性逐无边念，轮回几万遭。五行随变化，四大不坚牢。
　　暂假因缘活，空贪岁月劳。不知身是患，徒竞物为高。
　　在事虽能干，於身大没操。六尘飞冉冉，三界走嗷嗷。
　　眩惑疲双眼，贪求逼二毛。刳心无胆气，恋色有脂膏。
　　白首浑如雪，苍颜不似桃。未能从教化，尚自骋凶豪。
　　劲捷穿云鹊，颠狂挂壁猱。有时生狡猾，无事起波涛。
　　罪孽如山积，精神似海淘。无由伴松栢，直待掩蓬蒿。
　　海上述怀
　　海上风清冷，天根水杳茫。冰山虽断绝，暑气自销亡。
　　雅志横高节，虚心适大方。披云游汗漫，鼓棹泛沧浪。
　　独立明千古，周行视八荒。天星非有落，地脉杳无疆。
　　幻化呕千点，浮生梦一场。精神随手变，花木暂时芳。
　　百岁光阴短，三山道路长。求仙悲汉武，失道叹秦皇。
　　采药童应老，乘槎客未详。空余三岛迹，时复显嘉祥。
　　大竹山、小竹山、车牛岛，为之三岛。嘉祥，即海市也。
　　秋日艾山
　　秋风荡山岳，晓日驱云烟。嫩菊黄铺地，明霞翠妇天。
　　登临思海峤，游戏挹山泉。巨石危犹壮，寒松老更坚。
　　岩花香馥馥，涧草绿绵绵。遁迹潜行道，虚心不坐禅。
　　观空虽自在，遇景且留连。放笔红尘外，驰名紫府边。
　　犹惭金母诀，敢道玉皇宣。住世过三乐，安时迈七贤。
　　韬光终返朴，应物且随缘。蝶梦惊千古，神游待百年。
　　人人还得遇，口口自相传。
　　武官梨花
　　白帝离金阙，苍龙下玉京。地神开要妙，天质赋清英。
　　色贯银蟾媚，香浮宝殿清。参差千万树，皎洁二三更。
　　艳杏无光彩，妖桃陪下情。梅花先自匿，柳絮敢相轻。
　　最好和风暖，尤佳丽日晴。游人期放旷，羽客贺升平。
　　未许尘埃染，常资雨露荣。郭西传旧迹，山北耀新声。
　　烂熳莺穿喜，扶疏鹊踏惊。琳宫当户牖，芝室近檐楹。
　　绰约姑山秀，依稀华岳精。会看年谷熟，普济法桥成。
　　登道士谷山
　　淡荡春风暖，暄和晓日迟。寒裳登诘屈，绝顶玩幽奇。
　　北海洪涛阔，南山大泽危。东风青乌下，西岭白云垂。
　　眼界空檬极，烟光缥缈随。精神何洒落，道德自扶持。
　　仿髴丹霄外，参差碧汉涯。那烦采芝术，直赴上仙期。
　　磻溪集卷之三竟
　　磻溪集卷之四
　　栖霞长春子邱处机撰
　　五言律诗
　　博州战姑庭楸诗并引
　　聊城之南，邹氏之室，有战姑者，本蓬莱人。生含巧思，以彩缕纫结乌默鱼虫花草之类，随物变态，不待规模，而应之於手。其精理过於生者远甚。自中年后守寡，信道甚笃，建庵设食，以待四方烟霞之侣，且有日矣。无何，佻薄者构成谤讟之私，用浼松筠之操。姑知不易明辨，即会其戚属，指庭下枯楸而祝之曰：今仙圣在上，妾身若无毫发过，愿树复荣，苟或不然，是妾自负矣，吾誓不与若等共天日。祝后岁几半，宝无朕兆。里人笑而嘲之曰：繄树若生，不特尔之贞，而我亦富且贵矣。姑闻之春梦然。彼楸树者，以大定庚子岁始植，既植即死，风摧雨剥，殆几五稔，形质朽残，固无生理。越明年建巳之夏，即姑始祷之月也。忽尔灵芽笋发於枯树之下，状如朱草，日引修条茂叶，蔽于阶砌。予初在陕右，屡闻是说，然未详所见。逮明昌辛亥，涂经此州，闻闾里赞道。及寓宿于姑之家庭，而后悉其事为不诬。自树之复荣，于今六载矣。高可倍寻，枝干扶疏，异於凡木。其傍枝四出，偃蹇遒劲，森然有拔俗凌云之气象。长春先生曰：至诚感物，明德动天，战姑之谓乎。孰谓道之云远，人病不诚其德耳。因得四十字，用纪不神之应。时某年月日。
　　外口生非谤，虚心祷证明。长楸根已烂，朽卉笋重荣。
　　孟氏悲黄竹，田真叹紫荆。昔年闻孝义，今日表忠贞。
　　答虢县猛安镇国
　　酷爱无人境，高飞出乌笼。吟诗闲度日，观化静临风。
　　杖策南山北，酣歌西坂东。红尘多少事，不到白云中。
　　答虢县李四秀才
　　严冬极潇洒，短晷急周旋。独立红尘外，孤吟碧嶂前。
　　侧身窥洞口，明目注山巅。遥望青峰雪，皑皑白映天。
　　访终南怀道村南之道留宿竹园
　　怀道访之道，据情远世情。安居神自爽，欲睡梦还惊。
　　仙院风光雅，琼林月色清。儒生真得趣，奚恋紫抱荣。
　　赞长生先生
　　法眷我昏耳，仙俦谁福乎。东莱高士杰，西洛大名殊。
　　后获宗乘教，公最后出家，先开道德模。深知童子力，乃感圣贤扶。
　　赞玉阳先生
　　故国真仙子，东方大达人。清高何异俗，爽迈不同尘。
　　表裹天俱赐，行藏世绝伦。时时期祸福，征验默通神。
　　寄题磻溪太公庙
　　一景通高下，三峰镇古今。路穿云洞滑，祠隐钓溪深。
　　出窦飞泉迸，参天古栢阴。快哉清绝地，堪畅野人心。
　　春日登览
　　时出碧云堂，回旋望八荒。云收千里净，风散百花香。
　　欲海愁思远，春山兴味长。榰节登眺罢，深入醉中乡。
　　初雪
　　昨夜雨成雪，今朝地变银。窗明不是晓，野暗即非尘。
　　出海金波淡，弥天玉树新。乍观清入眼，堪动作诗人。
　　秋雨
　　信宿天飞雨，清秋地涌波。沉阴韬日月，浡潏涨江河。
　　紫塞归鸿恨，青山隐士歌。不防居石室，高枕咏烟萝。
　　出都
　　乍出皇都外，高吟野兴驰。开笼鹦鹉俊，展翼凤凰奇。
　　白马翩翩骤，青山隐隐移。长安一片锦，指日到无疑。
　　登易州西山
　　寨裳步不毛，绝顶望秋毫。深谷杳冥峻，乱山重迭高。
　　森森骨髓战，睆睆目睛劳。自笑无心客，何如桂壁猱。
　　题艾山
　　一朵黑云寒，亭亭杳霭间。天垂沧海阔，地镇白云闲。
　　五岳名虽隐，三神道可攀。时观触石化，甘露沃尘寰。
　　望昆仑
　　旧隐昆仑地，东南一望嘉。玉峰排海岳，云锦散天花。
　　气郁锺三秀，神清迈九华。时当春雪霁，盈眼白朱砂。
　　登蓬莱阁
　　一上蓬莱阁，虚心瞪目遥。云移山自长，水到海还消。
　　俯视蛟龙窟，傍观乌鹊桥。何忧远轻举，咫尺近丹霄。
　　望海
　　海色吞天色，风声杂水声。云翻鱼龞骇，雷动鬼神惊。
　　射激千岩险，汪洋万里平。时无钓鳌手，掷瞎引长鲸。
　　山堂雨霁
　　晓日三竿丽，千山一望平。高吟神愈畅，远眺目增明。
　　雨后檐前润，风来座上清。心非同道者，不使过门行。
　　夜深对月二首
　　耿耿中宵月，无人独自行。下连沧海白，高满太虚清。
　　奋迹离三岛，游空照万城。城中多少客，睡重不能惊。
　　耿耿中宵月，无人独自明。天边维斗暗，地上百邪惊。
　　野鹤依稀辨，群龙夭矫鸣。寻常三五夜，未有一般清。
　　初冬括马值雨
　　十月滂沱雨，三更汹涌声。浮云连海峤，激水灌山城。
　　野暗风波急，泥深道路倾。行人兼走马，一夜到天明。
　　初雪
　　行看十月尽，偶见六花飞。散漫回风急，缤纷入夜微。
　　山川淡屏帐，星斗失珠玑。晓色冲天净，银霞烂目辉。
　　游春
　　一夜春风暖，三竿晓日华。有山皆着锦，无地不开花。
　　金谷人多感，桃源路易差。回头皆是梦，说与道人家。
　　春夜雨二首
　　山光犹冷淡，景色未铺陈。细雨偏沾物，轻风不着人。
　　融和三月暖，次第百花新。静夜轩中卧，闲吟海上春。
　　春色来何晚，清明不见花。开轩观翠竹，拨土认黄芽。
　　夜雨微微作，光风渐渐嘉。参差三月尽，桃李满天涯。
　　云峰
　　九夏时炎赫，千山气郁蒸。翔空初漠漠，变态复层层。
　　岌嶪真堪画，孤高不可升。何当仙去也，跨鹤上凭凌。
　　〔筏木得风〕
　　修殿乏材，令工师筏木海北，至滨阻风，殆十余日。秋八月有九日，方西南风，筏木乘之，始达胶东。
　　日落金风顺，潮平筏木开。云帆争岸急，晓日映天来。
　　海北虽多难，胶东幸少灾。不忧成大厦，已见得良材。
　　自述
　　白发年来长，红颜日渐凋。未能明道术，欲去问松乔。
　　罔象如何觅，还丹着甚烧。钦依三洞诀，得使万缘消。
　　五言绝句
　　蓝田
　　万壑舒纹锦，千峰列画屏。雨余蓝水白，云断玉山青。
　　复归陇山二首
　　鹤性还山好，云峰当夏奇。避风权过海，得雨不留池。
　　独坐长松下，孤吟乱石边。夜骑朱顶鹤，时访白云仙。
　　憨物二首
　　皇天生万类，万类属皇天。何事纵陵虐，不教生命全。
　　阴阳成造化，生灭递浮沉。最苦有情物，难当无善心。
　　秋夜二首
　　露气含秋爽，天光照夜明。陇头残月暗，溪上晓风清。
　　玉露夜漫漫，银河秋耿耿。风含水谷清，月耀天衢冷。
　　清晓二首
　　银河初变色，星斗欲翻空。残月半轮白，晓霞千丈红。
　　舞鹤夜初晓，游仙梦始惊。月衔山转大，风度水偏清。
　　清兴二首
　　三冬游海上，六出满天涯。为访神仙窟，经过道士家。
　　酒倾金露滑，茶点玉芝香。神爽得三昧，清和消百殃。
　　造物三首
　　造物通神化，流形满大千。群迷长受苦，万圣不能悛。
　　太混一时剖，空花千古繁。神奇亿万变，道德杳冥存。
　　万花随时出，三光合度明。九霄宫运转，八极自生成。
　　示众三十七首
　　色身元有限，情欲浩无涯。痴似蜂贪蜜，狂如蝶恋花。
　　六根谁是主，贪欲自招殃。一念色心动，百骸秋气伤。
　　外物於身患，狂心不自监。病深方省欲，祸极始知贪。
　　最爱三田宝，难禁五欲情。后生须自重，元气莫相轻。
　　四大本无托，百年还有期。众人皆不悟，三教莫能规。
　　失道本无命，得时元有期。有无皆自定，贪爱复何为。
　　红颜若春树，白发似秋霜。俯仰一时过，驱驰三界忙。
　　繁华媚春雨，衰草淡秋烟。日月暗相逼，古今经几迁。
　　罗绮千箱满，金珠万斛盈。只知他物好，不觉自心萦。
　　厦屋千间峻，泪田万亩平。自心非实相，他物是虚名。
　　世事无穷变，闷愁不测来。志心行言之，门户少凶灾。
　　祸福相生灭，荣枯递献酬。不穷天外乐，那免世间忧。
　　精神多削弱，机巧益巉岩。未及开笼乌，还同作茧蚕。
　　遇战皆奔北，逢迷孰指南。身合多自役，道德有谁参。
　　物裹光阴促，人间兴废多。觉来浑似梦，贪得又如何。
　　彼此众生性，朝昏杂念魔。静观无以救，长叹复如何。
　　假饶身富贵，不及性圆通。道德希夷妙，春秋杀伐空。
　　大梦何时觉，浮生旷劫迷。乾坤无昼夜，日月走东西。
　　妙理无由得，狂心不奈何。念随空变化，精自欲消磨。
　　爱欲时光短，前程地岳深。莫教空度日，切要紧降心。
　　宽容无怨害，柔弱胜刚强。满口齿先落，终身舌未伤。
　　江海无拘容，乾坤自在人。子陵犹傲帝，王霸不称臣。
　　石髓能延寿，丹砂解驻颜。葛洪游大海，王烈遇深山。
　　触情常决烈，非道莫参差。忍辱调猿马，安闲度岁时。
　　真阳加满腹，遐寿可齐天。世事皆虚耗，心神莫倒颠。
　　像教终难入，名言不可求。心中无杂念，境上得闲游。
　　浮华皆是梦，外物岂能坚。若不通三一，如何出大千。
　　可畏风前烛，堪嗟水上沤。百年如反掌，千古暂回头。
　　众生多患难，大道苦希微。不有神仙福，难明造化机。
　　众生皆为口，终日苦劳心。目眩空花乱，身随万物淫。
　　众生心不尽，大道理难明。若要开天眼，须当灭世情。
　　日月交加迫，朝昏返复催。光阴留不住，生死突将来。
　　自然生有漏，谁解入无余。不见眼前欲，方知心上虚。
　　有情知道远，无事觉心宽。造化开天窟，精神柰岁寒。
　　茫茫三界阔，混混百邪深。万古常存道，群生不了心。
　　五福唯高寿，三灵独配人。优游闲卒岁，放浪不拘尘。
　　圣贤非道远，功德在人修。不向此心觅，更於何处求。
　　修道二十首
　　眼耳离声色，身心却有无。自然通造化，何必论精粗。
　　炼气清心士，干云拔俗标。心如山不动，气似海常潮。
　　万缘如嚼蜡，三毒似销冰。既出阴阳壳，那论大小乘。
　　五眼元同体，三身共一枝。寸心无我后，圆觉照空时。
　　自生还自灭，无浅亦无深。不悟身非我，难明物是心。
　　踏碎虚空界，崩开造化权。浮云收静境，慧日照禅天。
　　一言何所在，万事不相干。造化开天窟，精神耐岁寒。
　　眼根虽有用，心地了然休。且向一生梦，聊随万化游。
　　身犹方丈窄，心若太虚宽。四海千山隔，三灵一体观。
　　寂灭无心地，光明耀太虚。瑁璃含宝月，网络贯天珠。
　　登真无浊气，迈俗有清标。急急离长夜，冥冥上太霄。
　　玉鼎丹砂沸，金壶碧酒香。鬼神心莫测，天地寿难量。
　　梦断华胥国，神游紫府天。兴邀三岛客，闲访十洲仙。
　　道因无事得，法为有心生。若解除三毒，应当出五行。
　　道自无为显，心因有法生。混元含万象，太一起虚名。
　　有动缘无动，无为即有为。三光不照处，万象显明时。
　　本自无心得，何劳用意思。五行不到处，万化总归时。
　　月上中天皎，风来半夜清。洞天人不到，闲客自相迎。
　　药圃芝田净，金坛玉宇新。壶中天不夜，物外景长春。
　　十洞高真列，三天上圣居。白云能送客，青乌解传书。
　　赞道十首
　　大道元无极，长生岂有涯。劫终权返实，时运复开花。
　　道德元无象，丹青画不真。圣贤潜济物，今古默通神。
　　道德三纲启，乾坤万象陈。山河蟠地轴，日月走天轮。
　　恍惚神为干，氤氲气是芽。乾坤如长叶，日月似开花。
　　道运阴阳秀，天成造化功。鬼神精不见，山海气潜通。
　　道运阴阳秀，天垂雨露精。三光同照耀，万化悉生成。
　　道运阴阳秀，人沾雨露恩。幽明随日月，造化出乾坤。
　　大朴含元气，无方禀至神。至神通造化，元气合经纶。
　　大圣开天地，长空布日星。回还分昼夜，今古照生灵。
　　日月腾光彩，风雷震杳冥。含弘无作用，变化有神灵。
　　磻溪集卷之四竟
　　磻溪集卷之五
　　栖霞长春子邱处机撰
　　词
　　无俗念#1居磻溪
　　孤身赠蹬，泛秦川、西入磻溪乡域。旷峪岩前幽涧畔，高凿云龛栖迹。
　　烟火俱无，箪瓢不置，日用何曾积。饥餐渴饮，逐时村巷求觅。
　　选甚冷热残余，填肠塞肚，不假珍羞力。好弱将来糊口过，免得庖厨劳役。
　　装贯皮囊，熏蒸关窍，图使添津液。色身轻健，法身容易将息。
　　其二　岁寒守志
　　同云瑞雪，正三冬、郁闭严凝时节。寂寞山家孤悄悄，终日无人谈说。
　　败袖重披，寒埪独坐，夜永愁难彻。长更无寐，朔风穿户凄冽。
　　求饭朝入西村，临泉夹道，玉叶凌花结。陕西有一种草，长二尺许，不知名。秋冬则上茎死，下茎活。晓寒则於半茎之间，结冰二棱，如箭羽状。冻手频呵仍自恨，浊骨凡胎为劣。
　　昼夜参差，饥寒逼迫，早晚超生灭。须凭一志，撞开千古心月。
　　其三　枰棋
　　前程路远，未昭彰、金玉仙姿灵质。寂寞无功天赐我，棋局开颜销日。
　　古相岩前，清风台上，宛转晨餐毕。幽人来访，雅怀闲斗机密。
　　初似海上江边，三三五五，乱鹤群鸦出。打节冲关成阵势，错杂蛟龙蟠屈。
　　妙算嘉谋，斜飞正跳，万变皆归一。含弘神用，不关方外经术。
　　其四　赞师
　　漫漫苦海，似东溟、深阔无边无底。逮逮群生颠倒竞，还若游鱼争戏。
　　巨浪浮沉，洪波出没，嗜欲如痴醉。漂沦无限，化鹏超度能几。
　　唯有当日重阳，惺惺了了，独有冲天志。学易年高心大悟，掣断浮华缰击。
　　十载丹成，一时功就，脱壳成蝉蜕。从师别后，更谁风范相继。
　　其五　蓑衣
　　深溪古岸，到秋来、莎密茸茸无极。拣择修纤归洞府，虚落晴天吹炙。
　　两束丝乾，千条绳就，不假良工识。闲轩亲自，结成渔父装饰。
　　时伴樵牧嬉游，青山绿水，带雨和烟适。妙绝堪珍幽径晚，披雪冲开芦荻。
　　我本忘名，人皆易号，唤作蓑衣客。磻溪皆呼蓑衣先生。他年功满，化云天上无迹。
　　其六　材
　　虚心翠竹，禀天然、一气生来清独。月下风前堪赏玩，嘲谑令人无俗。
　　嫩叶萧骚，隆冬掩映，秀出千林木。英姿光润，状同玄圃寒玉。
　　好事东里田侯，乃东邻庵主也，南溪新种，使我开青目。尽日高吟窗外看，风飐筠梢摇绿。
　　冉冉幽香，萧萧疏影，坐卧清肌肉。云龛闲伴，雅怀惟称仙福。
　　其七　月
　　偎岩傍陇，益音隘长更、萧索昏魔非一。皓月澄澄山上显，天角辉辉初出。
　　露结霜凝，金华玉润，淡荡何飘逸。清临寰宇，发扬神秀姿质。
　　凄怆六合群情，淹沉幽昧，惨怛劬劳疾。大阐良因弘济度，皆得逍遥宁谧。
　　浩气腾腾，余光蔼蔼，至性那亏失。圆明法界，法轮常自充实。
　　其八　暮秋
　　霜风荡扬，舞飘零、木叶斜飞阡陌。极目长郊凝望处，衰菊斓斑犹坼。
　　点点苍苔，漫漫朝露，渐结清霜白。山川高下，尽成一片秋色。
　　潇洒万物摧残，凄凉天气，愁损征途客。水谷云根无可玩，独有苍苍松栢。
　　悟道真仙，忘机逸士，亘古同标格。欺寒压众，自来天地饶得。
　　其九　迷怀
　　群山四渎，暮天晴、挥斥阴魔潜伏。太一岩前风道快，千尺波翻蟾足。
　　怒雪惊涛，冲堤拍岸，雷辊云翻逐。青鸥白鹭，月明江上飞速。
　　高下万迭千群，相呼相召，会合清江曲。宝月神珠时逗引，辊出都忘钤束。
　　踊跃飘飘，玲珑灿灿，价忽连城玉。含弘光大，上天入地翻覆。
　　其十　仙景
　　十洲三岛，运长春、不夜风光无极。宝阁琼楼山上耸，突兀巍峨千尺。
　　绿桧乔松，丹霞密雾，簇拥神仙宅。漫漫云海，水不何无处寻觅。
　　遥想徐福当时，楼船东下，一去无消息。万里沧波空浩渺，远接天涯秋碧。
　　痛念人生，难逃物化，怎得游仙域。超凡入圣，在乎身外身易。
　　其十一　乐道
　　迎今送古，叹春花秋月，年年如约。物换星移人事改，多少翻腾沦落。
　　家给千兵，官封一品，得也无依托。光阴如电，百年随手偷却。
　　有幸悟入玄门，擘开疑网，撞透真欢乐。白玉壶中祥瑞罩，一粒神丹辉霍。
　　月下风前，天长地久，自在乘鸾鹤。人间虚梦，不堪回首重作。
　　其十二　性通
　　法轮初转，慧风生、陡觉清凉无极。皓色凝空嘉气会，豁荡尘烦胸臆。
　　五贼奔亡，三尸逃遁，表裹无踪迹。神思安泰，湛然不动戈戟。
　　信步紫陌红尘，饥餐渴饮，度日随缘觅。物外闲中天地宝，时复玎珰敲击。
　　后约参师，前程归路，自有真消息。鹤书来召，坐升云汉游历。
　　沁园春　示众三首
　　世事纷纷，似水东倾，甚时了期。
　　叹利名千古，争驰虎豹，丘原一旦，总伴狐狸。
　　枳棘丛中，桑榆影裹，乱冢堆堆谁是谁？
　　君知否，谩徒劳百载，空皱双眉。争如归去来兮。
　　放四大、优游无所为。向碧岩古洞，完全性命，临风对月，笑傲希夷。
　　一曲玄歌，千锺美酒，日月循环不老伊！童颜在，镇龟龄鹤寿，罢唱黄鸡。
　　又
　　列鼎雄豪，兔走乌飞，转头悄然。
　　似电光开夜，云中乍闪，晨霜迎日，草上难坚。
　　立马文章，题桥名誉，恍惚皆如作梦传。
　　争如我，效忘机息虑，返朴归原。壶中异景堪怜。
　　是别有、风花雪月天。玩四时时现，祥云瑞气，三光光罩，玉洞琼筵。
　　满泛流霞，高吟古调，骨健神清丹自圆。真堪爱，待功成一举，永镇飞仙。
　　又
　　智慧男儿，速悟尘劳，勿将性疲。
　　但此身彼物，皆名幻化，多虚少实，不可追随。
　　万种缠绵，千般汨没，荏苒光阴老却伊。
　　争如向，太玄真教法，讨论希夷。乾坤荡荡无依。
　　似一片、闲云出世奇。悟性宗合道，恩山易挫，神舟得岸，苦海难迷。
　　行满功成，仙游羽化，物外何如土底归。无他事，要升天入地，俱在心为。
　　其二　心通
　　大智闲闲，放荡无拘，任其自然。
　　寄雅怀幽兴，松间石上，高歌沉醉，月下风前。
　　玉女吹笙，金童舞袖，送我醺醺入太玄。
　　玄中理，尽浮沉浩浩，来去绵绵。奇哉妙景难言。
　　算别是、人间一洞天。傲立身敦厚，山磨岁月，从他轻薄，海变桑田。
　　神气冲和，阴阳升降，已占逍遥陆地仙。无烦恼，任开怀纵笔，狂写诗篇。
　　其三
　　九日虢县修朝真醮
　　晔哗重阳，秀气飘飘，廓周大千。
　　正故庵交会，宾朋浩浩#2，青霄依约，鸿雁翩翩。是处登高，衔杯逸兴，放旷犹如陆地仙。朝真会，赞金风淡荡，玉露新鲜。黄花嫩蕊堪怜。散袅袅、清香满坐传。使众人得味，皆明至道，群莺无语，独王去声秋天。艳杏妖桃，繁华春景，莫与凝霜敢斗坚。乘嘉趣，对芳丛烂饮，一醉三年。
　　水龙吟　西号
　　凤鸣南邑清嘉，大仙降迹行鸾地。琳宫宝阁，星坛月馆，槐阴竹翠。
　　烟盖云幢，影摇寒殿，往来呈瑞。向虚亭东望，平川似锦，洪河泛，渺天际。
　　山秀水甜人义。遍坊村、各生和气。我来不忍，轻归刘蒋#3，天心地肺。
　　须待他时，暗淘真秀，育成丹桂。去长安路上，眠冰卧日，作终身异。
　　其二　警世
　　算来浮世忙忙，竞争嗜欲闲烦恼。六朝五霸，三分七国，东征西讨。
　　武略今何在，空凄怆，野花芳草。叹深谋远虑，雄心壮气，无光彩，尽灰槁。
　　历遍长安古道。问郊墟、百年遗老。唐朝汉市，秦宫周苑，明明见告。
　　故址留连，故人消散，莫通音耗。念朝生暮死，天长地久，是谁能保。
　　其三　夜晴
　　夜晴寥廓初寒，淡天莹彻瑠璃翠。无阴树下，长安楼上，月明风细。
　　百祸潜消，万家同赏，一般清味。见金星朗朗，银河耿耿，交光灿，满天地。
　　流转碧空如水。任纵横、略无凝滞。冲山拍海，倾光腾秀，绵绵吐瑞。
　　达了从兹，宝缾坚固，玉浆时泥#4。把衷情欲诉，何人会得，且陶陶醉。
　　其四　春兴二首
　　吴天空阔初晴，气回万物欣欣茂。亭台俯仰，山川高下，糙成锦绣。
　　碧洞清泉，响闻迢递，一声长溜。更时时注目，悠悠远看，青峰上，白云奏。
　　无限灵禽异兽。慰闲心、不辞柴瘦。含风翠柏，双崖争长，千株竞秀。
　　耀日丹台，四时为伴，百年随寿。任寒来暑往，星移物换，得高眠昼。
　　又
　　洞天春色盈盈，乱山秀出千堆锦。云收雨敛，晓晴烟淡，碧空横枕。
　　高卧怡怡，顿开怀抱，释迷忘寝。看仙花瑞草，迎风照日，腾光彩，异凡品。
　　欢庆时丰岁稔。万邦宁、百邪俱禁。太平国裹，长安陌上，纵横有甚。
　　大道无疑，傍门斜径，不须详审。是从来浩劫，神仙过路，但曾经恁。
　　其五　道运
　　混元南岳初开，瑞云透出昆仑表。星移电转，阴升阳降，红光缥缈。
　　鹤舞鸾翔，看乌龟共，赤蛇蟠远。尽鸿蒙一气，烹成造化，神仙道，片时了。
　　云散十洲三岛。洞天深、月明风袅。此时占得，长生门户，遐龄体调。
　　吟咏从他，海移山变，石枯松老。伴烟霞独向，非非境外，恨知音少。
　　满庭芳　述怀
　　漂泊形骸，颠狂踪迹，状同不系之舟。逍遥终日，食饱恣遨游。
　　任使高官重禄，金鱼袋、肥马轻裘。争知道，庄周梦蝶，蝴蝶梦庄周。
　　休休。吾省也，贪财恋色，多病多忧。且麻袍葛屦，闲度春秋。
　　逐疃巡村过处，儿童尽、呼饭相留。深知我，南柯梦断，心上别无求。
　　其二　警世
　　百尺危楼，千间峻宇，艳歌出入从容。幻身无赖，何异烛当风。
　　旧日掀天富贵，当时耀、绝代英雄。百年后，都归甚处，一日一尽成空。
　　诸公。闻早悟，抽身退迹，跃出樊笼。念本初一点，牢落无穷。
　　幸遇时平岁稔，偷闲好、消息圆融。忘机处，灵波湛湛，独镇水晶宫。
　　其三
　　余因求道，西留关中十五余年，闻乡中善士为葬先考妣，不胜感激。遂成小词寄谢云。
　　幼稚抛家，孤贫乐道，纵心物外飘蓬。故山坟珑，时节罢修崇。
　　幸谢乡豪并力，穿新圹、起塔重重。遗骸并，同区改葬，迁入大茔中。
　　人从。关外至，皆言盛德，悉报微躬。耳闻言，心下感念无穷。
　　自恨无由报德，弥加志、笃进玄功。深回向，虔心道友，各各少灾灾凶。
　　其四　九日
　　塞雁声回，园林色变，暮秋别是风光。练波横地，锦树映天长。
　　过雨云山磊落，迎霜茂、金菊芬芳。佳辰会，千门万户，欢笑庆重阳。
　　嘉祥。谁得遇，吾门四友，极味先尝。乃频沾清露，时倒霞浆。
　　饮罢醍醐灌顶，归来后、月满虚堂。无愁思，陶陶快乐，酩酊入仙乡。
　　神光灿三首　本名声声慢#5
　　悲欢绝念，视听忘怀，从初号曰希夷。不晓根源，刚强说是谈非。
　　百般拈花摘叶，谩徒劳、使尽心机。这些事，算人人易悟，个个难依。
　　不在唇枪舌剑，人前斗、惺惺广学多知。上士无争，只要返朴除疑。
　　冥冥放开四大，把尘劳、一旦纷飞。认得后，管教贤拍手笑归。
　　又
　　推穷三教，诱化群生，皆令上合天为。慕道修真，行住坐卧归依。先须保身洁净，内常怀、愍物慈悲。挫刚锐，乃初心作用，下手根基。款款磨砻情性，余贪爱、时时翦拂愚迷。福慧双全开悟，自入希夷。灵台内思不疚，任纵横、出处何疑。彻头了，尽虚空裁断是非。
　　又
　　修真门户，大道家风，长春境界无边。秀气盈盈，闲裹别有壶天。天中自然快乐，运三光、日日周旋。忘仗巧，任淳风坦坦，圣道平平#6。一念还乡寂处，三宫罩、清灵万派归源。浩浩神光来去，透骨绵绵。行人顿除造作，待功成、指日登仙。未行者，向词中明取一言。
　　上丹霄#7迷惑
　　洞天清，神山秀，少人行。尽贪恋、世梦峥嵘。仙风瑞景，
　　眼前虽顿却如盲。爱河终日，竞浮沉、来往纵横。
　　东方出，西方没，南方死，北方生。四方转、异类翻腾。
　　区区甚日，道眸开阐欲心更。愿将灵质，悟空华、彼岸高登。
　　其二
　　赠京兆府统军夹谷龙虎
　　感皇恩，承天诏，控西南。大门敞、高对烟岚。双权再任，过期无代复登三。
　　晏然军国，事和平，灾害封缄。年将暮，心归道，搜玄路，访清谈。
　　降尊宠、谦下无惭。山人放旷，本来无得有何参。但能慈忍，戒荒淫、名挂仙衔。
　　其三
　　答陇州防御裴满镇国
　　厌尘劳，抛家计，慕清闲。向物外、观照人间。
　　须臾变灭，蜃楼歌欹侧海涛翻。暂时光景，转身休、百岁如弹。
　　掀天富，倾城丽，过人勇，彻心奸。尽逐境、颠倒循环。
　　纷纷醉梦，往来争夺苦摧残。不如闻早，伴烟霞，高卧云山。
　　月中仙　赏月
　　日色西沉，上高台、迥观天地寥廓。疏星隐现，空#8一轮明月，昭昭无着。
　　皓然三界外，似百炼、青铜鉴跃。处处息光被，家家照临，庭户启溟漠。
　　长生万里清风，助乾坤荡摇，云雾难作。仙宫宝殿，正烂霞金碧，相辉参错。
　　大哉销夜景，镇千古、含弘磊落。有志攀青桂，蟾宫兔边看捣药。
　　其二　山居
　　侧磬悬锺，慕巢由、隐沦活计萧索。天然耿介，爱一身孤僻，逍遥云壑。
　　利名千种事，我心上、何曾挂着。幸遇清平世，诸军宴安，刀剑罢挥霍。
　　民歌两穗之丰，教门兴我忘，三岛之约。来宾去友，递日常幽谷，骖鸾骑鹤。
　　洞前无限景，异花秀、香风喷薄。更谢汧源众，分餐助余长啸乐。
　　其三　对松
　　落落长松，倚浮云、大山高占幽僻。亭亭隐士，爱洞天岩穴，深藏虚极。
　　对门开是景，挂猿狖、离罗峭壁。尽日无他事，唯调虎龙，交媾坐盘石。
　　时时鹤听嘉音，动笙簧转流，空外飘激。人明至道，恶管弦幽噎，花间沉溺。
　　出群常羡此，岁寒重、孤凝黛色。炼性超於彼，身闲永同居寿域。
　　瑶台月　自咏
　　平生懒堕。只赢得、无忧一枕高卧。蓬头垢面，不管形骸摧挫。
　　任三光、日夜奔驰，放四大、林泉担荷。深溪畔，幽岩左。
　　青山拥，白云锁。灾祸。雷轰电掣，无由近我。日午起行了还坐。
　　把旧习般般打破。清闲处，唯有这些儿个。
　　倦贪心、乐受贫穷，爱恣意、慵兴烟火。
　　粮无贮，丹无货。萧然唱，洒然和。堪可。
　　神仙未了，优游且过。
　　其二　劝酒
　　浮名浮利。叹今古、悠悠颠倒人泥#9。茫茫宇宙，多少含灵愚智。
　　尽劳生、终日贪图，竞抵死、奔波沉滞。观乌兔，嗟身世。
　　百年寿，一春寐。虚费。争如满酌，流霞送醉。助四大聊壮神气。
　　辨万化休论富贵。时时访，山谷道人游戏。
　　效猖狂、物外高吟，庆滑辣、杯中美味。
　　开怀抱，忘愁击。解其纷，挫其锐。遥致。
　　青松皓鹤，绵绵度岁。
　　木兰花慢　转轮
　　叹灵源旷代，本无极、信优游。自朴散形生，销磨混沌，落入行囚。
　　竛竮四方宛转，向迷津、大海苦淹留。法界群情扰扰，梦魂千古悠悠。
　　沦流。贩骨如山，知何日、是程头。好锻炼真空，三光慧照，万劫云收。
　　终须舍身弃命，更惜头护面几时休。裂碎中间一点，便超得岸神舟。
　　其二
　　西虢作善者多，而感应屡至。
　　伫登临旷望，涌云气、北山兴。旋恍惚阴阳，虚无变化，寥廓充盈。
　　奇峰状如太华，霭棱层、峻极染空青。急雨翻盆泼墨，迅雷激电飞声。
　　威灵。大骋神通，三伏暑、结凝冰。叹是处飘风，良田遇害，厦屋遭倾。
　　唯斯道乡幸感，屡涔涔至也忽然轻。深信皇天辅德，善因恶果分明。
　　望海潮　学道
　　神仙风范，长生门户，从来道德为基。余外万般，留心一念，颠狂造作皆非。
　　真教示开迷。自上古轩辕，龙驾腾飞。代代相传授，至今日，尽归依。
　　虚无千圣同规。盖摧残嗜欲，剖判天机。贪利喻雠，观身是梦，婪耽不整容仪。
　　恬素返希夷。任垢面蓬头，纸袄麻衣。行满都抛却，泛寥廓，步云霓。
　　其二　脱俗
　　坚牢基址，清闲门户，生涯不比尘缘。幽旷大山，通明上士，逶迤仿效神仙。
　　勤动向岩前。缓植桂栽松，药圃芝田。万仞高峰下，伴龟鹤，度流年。
　　吾常志僻心颠。爱箪瓢淡薄，词翰嘲掀。幽洞小溪，开怀取兴，时成短句长篇。
　　驰马胜花笺。任奋笔狂吟，走雾飞烟。放荡如如性，混终日，恣乾乾。
　　醉蓬莱
　　九月十八日西虢刘氏醮
　　乍三清鹤降，万里云收，昊天空翠。玉磬琅琅，动乾坤声锐。
　　尽日修斋，虚堂设醮，庆大仙恩惠。满献霞觥，长歌妙曲，留连师意。
　　二九良辰，菊花开遍，正是重阳，素秋佳气。烂熳香风，健飘飖丹桂。
　　秀景稀逢，上真难遇，幸一时相际。雁影沉沙，蟾光照夜，醺醺同醉。
　　齐天乐　忆法眷
　　自东离海上，元本三州，四人同契。异域殊乡，同行并坐，终日相将游戏。
　　谈玄论妙，究方外清虚，道家真味。唱和从容，一时法眷情何义。
　　如今分头迥然，苦志勤心，磨炼各逃倾逝。既是飘零，难为会合，幽僻关山迢递。
　　乾坤间隔。望落落犹如，晓星之势。再遇何年，驾云朝上帝。
　　汉宫春　苦志
　　二十年间，大魔交正阵，约度千重。狂弓迸箭暗窗，零落无穷。
　　因心睡觉，透历年、无碍真宗。兴慧剑，群魔自然消散，独骋威雄。
　　出入锐光八表，算神机莫测，天网难笼。驱云扫雾荡摇，法界无踪。
　　飞腾变化，任太虚、萧瑟鸣风。巡四海，峥嵘往来，□□几个人同。
　　贸客住　修道
　　四元遇，过华山、共临秦地。咏歌谈笑，暗阐重阳嘉趣。
　　无为自令人化，有幸天使，官磨相间阻。东连海上，奋三公高义，大开门户。
　　教行普。叹我离群，忘形慵举。内省无愆，外患何忧何惧。
　　三光盛衰，交变万化，恩害相生天地数。留身且住。待青霄得志，坦然行步。
　　梅花引　磻溪旧隐
　　无名客，无牵迫。无桑无梓无田宅。古岩前，老松边。
　　长歌隐几，徐徐考太玄。玄中默论无生死，实际何曾分彼此。
　　贯千经，协三灵。包含万化，都归一念冥。行不劳，坐不倦。
　　任行任坐随吾便。晚风轻，暮天晴。逍遥大道，南溪上下平。
　　溪东幸获忘形友，月下时斟消夜酒。酒杯停，月华清。披襟散发，欣欣唱道情。
　　六么令　法性
　　浑沦朴散，天地始玄黄。乌飞兔走渐生，群物类开张。
　　一点如如至性，扑入臭皮囊。游魂失道，随波逐浪，万年千载不还乡。
　　错了鸿蒙体段，憎爱日相望。却认父母形骸，做我好容光。
　　劫劫轮回贩骨，受尽苦和殃。何人闻早，寻他归路，莹然恢廓旧嘉祥。
　　芰荷香　乞食
　　日奚为。信腾腾绕村，觅饭充饥。拦门饿犬，撑突走跳如飞。
　　张牙怒目，待操心、活龈人皮。是则是教你看家，宁分善恶，不辨高低。
　　可叹狺狺此物，盖多生乖劣，一性昏迷。谈科演教，叮咛掐耳难知。
　　虽然太上，驾亲临、无处慈悲。为人早早修持。还到恁时，发愤应迟。
　　喜迁莺　炼心
　　要离生灭。把旧习、般般从头磨彻。爱欲千重，身心百炼，炼出寸心如铁。
　　放教六神和畅，不动三尸颠蹶。事猛烈、仗虚空一片，无情分别。关结。
　　除缧绁，方遇至人，金口传微诀。顿觉灵风，吹开魔阵，形似木雕泥捏。
　　既得性珠天宝，勘破春花秋月。恁时节，鬼难呼，唯有神仙提挈。
　　磻溪集卷之五竟
　　#1此词牌又名『念奴娇」、『酹江月』。
　　#2金刻本此句下有注文：『每年重九日，道友集祖庵烧香』。
　　#3金刻本此句下注『乃故庵村名』。
　　#4#9金刻本『泥』字下注『去声』。
　　#5原本误题『其五神光灿』。据金刻本改。
　　#6金刻本『平』字下注『鼻绵切』。
　　#7金刻本注『三首·本名上平西』。
　　#8金刻本『空』字下注『去声』。
　　磻溪集卷之六
　　栖霞长春子邱处机撰
　　词
　　凤栖梧
　　寄东方学道者
　　天下风光何处好。八水三川，自古长安道。锦树屏山方曲远，天涯海角谁能到。
　　既是抛家须早早。云水登程，莫恋闲花草。直至潼关西岳庙，教君廓尔清怀抱。
　　其二　二首
　　道友见访于磻溪
　　孤僻嵁岩清净界。凿土安身，抱道忘知解。道友相看唯莫怪，贫闲守拙无相待。
　　富贵功名堪倚赖。多是多非，尖崄多成败。玉食馨香终不耐，箪瓢寂淡常安泰。
　　又
　　今日思量当日故。知我前程，迢递时难度。福佑不弘天不助，忽忽欲去无门去。
　　走骨行尸心已悟。魂梦悠悠，且向磻溪住。幸谢街坊豪杰户，时时蓦谓来相顾。
　　其三　述怀
　　西转金乌朝白帝。东望银蟾，皓色笼青桂。渐扣南华排菊会，满斟北海醺醺醉。
　　醉卧终南山色裹。山色清高，夜色无云蔽。一鸟不呜风又细，月有如昼天如水。
　　双双燕　春山
　　春烟淡荡，青山媚，行云乱飘空界。花光石润，秀出洞天奇怪。
　　户牖平高万丈，尽耳目、临风一快。多生浩劫尘情，旷朗浑无纤芥。
　　堪爱。逍遥自在。疏枷锁，抛离业根冤债。风邻月伴，道合水晶天籁。
　　无限峥嵘胜景，尽赐与、山堂教卖。千圣□□宝珠，酬价，问君谁解。
　　万年春#1　土埪
　　土穴秋来，温温渐觉阳和胜。幽栖兴、道家偏称。疏懒多贫病。
　　凛冽天寒，叶落山川净。窗前竞，雪飘风劲。热焙闲吟咏。
　　其二　衲衣
　　衲袄秋来，着身渐觉时相称。霜天净，畅怀游兴。不怕西风劲。
　　百片千条，上下穿联定。宽还正，外疏狂性。内放明珠莹。
　　其三　杜鹃
　　春暖烟晴，杜鹃永日啼芳树。声声苦，劝人归去。不道归何处。
　　我欲东归，归去无门路。君提举，有何凭据。空说闲言语。
　　其四　惊睡
　　秋夜沉沉，漏长睡酷多思想。须依仗，道情和畅。不纵魔军王。
　　打迭神情，物物离心上。虚空帐，慧灯明放。坐待金鹦唱。
　　忍辱仙人#2
　　虢县元押司求
　　物外天机唯不审，人间世事无过恁。纵你英雄官极品。
　　身如赁，贪饕逼迫应图甚。我自饥餐并渴饮，布裘不羡披绫锦。
　　饱暖之余邪僻禁。虚堂任，曲肱展脚和衣寝。
　　其二　春泽二首
　　数载田苗长亢旱，今春雨雪何滋漫。嘉兆分明知过半。
　　将来看，掀天大熟歌讴满。二月花开成片段，千株柳发排堤岸。
　　又待教人装好汉。相呼唤，提壶挈榼争跳窜。
　　又
　　一泽天恩齐庆贺，群生地着无饥饿。愁态眉间都蹴破。
　　还真个，盈街堆亩收田课。酝酒邀宾时唱和，排筵看食重堆棰。
　　醉饱腥擅心不挫。骄矜过，却忧福裹还生祸。
　　其三　春兴
　　春日春风春景媚，春山春谷流春水。春草春花开满地。
　　乘春势，百禽弄舌争春意。泽又如膏田又美，禁烟时节堪游戏。
　　正好花开#3连夜醉。无愁系，玉山任倒和衣睡。
　　其四　声色
　　豪气冲天居列鼎，笙歌聒地排瑶境。玉镫飞虬衫帽整。
　　风流骋，不知扑入瑠璃井。滑壁千寻光似镜，交加出路无门径。
　　饶你玲珑机巧性。难逃命，与他送却头皮影。
　　其五二首　妙用
　　千古圣贤皆一轨，亘初得得从心起。除此逍遥安稳地。
　　无余理，自然消息恬然美。不在劳神并苦己，般般放下头头是。
　　选甚花街并柳市。虚空体，本来一物无凝滞。
　　又
　　天下周游身不动，人间照了心无用。闲把虚空频趯弄。
　　行云从，八方上下轻收纵。兔角锥儿钻骨痛，龟毛拂子敲山重。
　　扫荡邪魔灵物空。清风送，太平国裹乘鸾凤。
　　黄鹤洞中仙#4　赠同道
　　都要奔波走，谁肯坚心守。南北东西总一般，此外无他有。
　　踏尽铁鞋迷，不出庵门透。水到渠成本自然，行满功还就。
　　其二　虢县渭南滦裹
　　此地风光胜，人物俱相应。水竹深藏数十家，户户知天命。
　　我爱清虚景，策杖寻幽径。每日巡村转一遭，信步闲吟咏。
　　其三　自述
　　故里在天涯，海上无名士。因遇终南陆地仙，挈我来游此。
　　素爱断蓬飞，野鹤孤云志。顶笠披蓑人不知，便是风狂子。
　　望蓬莱#5　赠王乔二生
　　王乔地，一曲甚清嘉。古道弯环连水石，垂杨榱橠带烟霞。
　　桃李间桑苏。其中有，崇道两三家。
　　知命固穷皆淡薄，乐天清俭不奢华。随分保生涯。
　　其二　秦川
　　秦川好，一片锦纹华。日出雨晴山色秀，月明风急水声嘉。
　　千里净无涯。余到此，喜庆复难加。
　　天佑时登堪养道，地灵人杰不生邪。时复伴烟霞。
　　其三　南溪竹
　　南溪竹，腾秀入青冥。直节虚心功未显，深根固蒂道先明。
　　霜雪岂凋零。休怅恨，大器晚圆成。
　　自有孤高栖凤质，能教倜傥化龙形，他日看超升。
　　其四　游兴
　　飘蓬客，天赐水云闲。自在行时无日月，相随到处有蓑蛮。风雨亦开颜。
　　修炼事，地轴锁天关。出有入无三尺剑，长生不死一丸丹。名列上仙班。
　　青莲池上客#6　入关
　　重肠羽化登仙路，兄弟如何措。各各勤修生觉悟。
　　通无入有，静思忘念，密考丹经祖。一时浩劫真容露，放荡情怀任诗句。
　　直待人间功行具。云朋霞友，爽邀风月，笑指蓬瀛去。
　　其二　幽栖
　　一从东别长安道，西往磻溪庙。渐扣南山名迹杳。
　　洪沟冷淡，土龛潇洒，北府何曾到。夜深陌上行人悄，独听岩前子规叫。
　　切切松梢啼到晓。声声相劝，不如归去，争奈功夫少。
　　报师恩#7　嘲有髭僧
　　不僧不道不温柔，九百人前不害羞。觉性一时超法界，知身亿劫是吾囚。
　　改头换面人难悟，走骨行尸我不忧。得意忘形还朴去，从教人笑不风流。
　　其二　渭南滦裹二首
　　一方胜景满川稀，水竹弯环四面围。簇槛名花红冉冉，当门幽桧绿依依。
　　争歌稚子春风舞，斗巧灵禽晓树啼。社内人家三十户，崇真修道压磻溪。
　　又
　　一横嘉景日常新，古栢森森四季春。福地清高稀俗事，名坛时复会仙宾。
　　人人尽喜生中国，户户虔心敬上真。唯愿诸公皆省悟，同登无漏出红尘。
　　其三　赠道友
　　神仙缥缈太虚私，世俗无由得见之。幸遇门庭开教化，临逢斋醮莫推辞。
　　担家造孽常终日，作福治心只暂时。更到时来心不谨，终身何以报恩慈。
　　其四　疏慵
　　懒看经教懒烧香，兀兀腾腾似醉狂。日月但知生与落，是非宁辨短和长。
　　客来座上心慵问，饭到唇边口倦张。不是故将形体纵，养成贫病疗无方。
　　金莲出玉花#8　得遇行化
　　重阳师父，昔日甘河曾得遇。大道心开，设教东游海上来。
　　天涯回首，挈得吾乡三四友。魏国升遐，惊动秦川百万家。
　　其二　自述
　　蓬头垢面，不管形骸贫与贱。抱朴颐神，恬恢无忧乐本真。
　　冰姿玉体，到了难逃沉土底。子羽潘安，泉下枯髅总一般。
　　其三　法门寺李生求
　　一团殠肉，千古迷人看不足。万种狂心，六道奔波浮更沉。
　　天真佛性，昧了如何重显证。宝范仙宗，觉后凭君豁蔽蒙。
　　其四　夏旱
　　时当正热，正值天高时雨阙。万里晴晖，云欲生来风旋吹。
　　如炉天地，尽日炎炎镕暑气。物困人疲，忆得前春嫌雨时。
　　其五　西虢南村
　　南村地胜，曲水横斜穿柳径。是处池塘，拍塞荷花映粉墙。
　　高堂大厦，户户如屏堪入画。峻岭崇岗，日日生云遥降祥。
　　其六　青峰
　　云收雨霁，露出青峰寒骨势。野静天空，岌岌高横碧落中。
　　南溪无景，与尔炎天销日永。永日题诗，不赋闲愁只赋伊。
　　其七　虢州与丹阳致魔作
　　登莱潍密，四海皆闻头插笔。爱争多词，不肯饶人些子儿。
　　余今向道，非似从前生计较。好弱都休，脑后如今没笔头。
　　悟南柯#9二首
　　下元醮乔生簪菊
　　白露三秋尽，清霜十月初。群花零落共萧疏。唯有重阳，佳景独魁梧。
　　烂熳真堪爱，馨香不可辜。人人皆插满头敷。试问乔公，簪着一枝无。
　　又
　　烂熳黄金药，轻盈白玉枝。重阳留得下元时。醮谢星官，特地献真师。
　　牒奏三天主，声闻九地司。存亡福庆已潜资。大道洪恩，兼付出家儿。
　　其二　赠裴满子
　　浩浩尘埃境，翩翩幻化躯。中情不解了须臾。任意奔波，颠倒走崎岖。
　　逗引中丹坏，销磨内藏虚。悲愁灾患共萦纡。百便千方，医疗不能除。
　　炼丹砂#10　赠西虢周道全
　　守分莫强图。遣日闲居，乐天知命忍萧疏。万事休论成与败，兀兀前途。
　　失也本来虚，得也何如。百年返覆乃须臾。不似中心存道念，贤圣相扶。
　　清心镜#11二首　警杀生
　　万灵中，人最贵。超群化，数属三才品位。愚夫甚却骋凶顽，便将为容易。
　　杀害生灵图作戏。全不念地狱，重重暗记。一朝若大限临头，与他家恺气。
　　又
　　鬼神擒，鞭挞跪。愁开眼，强欲思量巧计。当头把业镜高悬，那冤家怎讳。
　　拔舌剜心酬快意。全不似旧日，馨香美味。三涂任百毒陵迟，再生人卒未。
　　其二　赠醮众信内一强公病噎
　　建斋筵，须省可。休罗列，看食重重堆种。本来要荐福求恩，却招殃惹祸。
　　强老先生还见么。莫不是受用，於身太过。如今纵百味珍羞，眼相看咽唾。
　　玉炉三涧雪#12
　　劝止同道杨公游海
　　最苦三冬冰雪，难当万里风尘。天涯海角不离身，何处参同心印。
　　况是中丹宛转，徒劳外景因循。争如作伴到青春，看我行藏远近。
　　其二　勤劳
　　物外虽分端的，天心未放玲珑。区区陌上走西东。也学浮生作梦。
　　梦寐更劳数载，岩龛复度三冬。待他消息显真空。放出凌云螮蝀。
　　其三二首　自咏
　　夜宿墦溪古庙，晓登竹径荒村。日中无事馁巡门，淡饭求他一顿。
　　不会深穷造化，随缘且度朝昏。是非人我绝谈论。却返生前混沌。
　　又
　　一性昭彰乍显，二仪混合初融。飘飘法界任西东，到处神光覆拥。
　　万籁寒泉凌顶，八方瑞霭腾空。怡然独向九霄中。坐看浮生作梦。
　　其四　暮景二首
　　杲日西沉远陇，轻飙南起洪崖。飘飘逸兴爽情怀，吹断愁思俗态。
　　渐渐放开心月，微微射透灵台。澄澄湛湛绝尘埃，莹彻青霄物外。
　　又
　　日落风生古洞，夜深月照寒潭。澄澄秋色净烟岚，独弄圆明宝鉴。
　　认得心田要妙，咄回世俗贪婪。自欣山谷卧松岩，情愿披粗食淡。
　　诉衷情　九日后作二首
　　纷纷霜叶乱飘扬，时令过重阳。黄花烂熳依槛，犹自吐清香。
　　秋渐老，夜弥长，道情昌。云庵入定法界，游仙不动凄凉。
　　又
　　孤城寒角韵悠扬，风送入斜阳。池塘菡萏无色，兰畹有余香。
　　秋日短，暮天长，月华昌。空空寂照荡荡，虚心一片清凉。
　　其二　风景
　　长安风景古今奇，吾道少人知。天心地肺时正，生杀按枢机。
　　灵物秀，玉芝肥，射虹霓。山头凝望目下，三川压尽华夷。
　　解冤结#13　赠醮众
　　山河已定，干戈不起，太平时、八方和义
　　。斋醮频修，盛答报、虚空天地。谢洪息，
　　谙中慈惠。千年一遇，神仙出世。幸遭逢、
　　莫生轻易。供养精严，但一岁、胜如一岁。
　　遇良辰、大家沉醉
　　其二　自咏
　　当初学道，凭空炼己，志冲天、人间无比。
　　放旷山林，次后复、逍遥云水。过夷门、
　　又临秦地。飘蓬十载，游程万里。度关津、
　　崎岖迢递。事事谙来，但悟了、般般总弃。
　　只随缘、布裘芒履。
　　其三　觅饭
　　北方一日，南方一日，共东西、四方交日。
　　梦寐沉沉，且往来、游行销日。待他年、
　　道心开日。百年短景，都来几日。暗推排、
　　今朝明日。不觉推排，到圣贤、佳音来日。
　　洞天开、是吾归日。
　　玩丹砂#14　游历
　　云水飘飘物外吟，醍醐默默醉中斟。神仙活计道人心。
　　容易肯争三寸气，寻常不贮一文金。清贫柔弱祸难侵。
　　其二　土埪避暑
　　仙院深沉古相青，森森寒影拂苔轻。萧条终日爽人情。
　　洞冷不知门外暑，心闲唯觉腹中清。达身浑似积冰凌。
　　其三　退道
　　剑树刀山雪刃横，千磨百拷死还生。一辰声流血苦难登。
　　针刺着身犹害痛，钢铓剖性莫非疼。如何淫放不修行。
　　无漏子#15　乐道
　　去年禾，今岁麦。陆地如云充塞。丰稔世，太平年。
　　黎民各坦然。众心安，闲容易。到处逍遥无事。
　　昏告宿，馁求餐，坊村没阻颜。
　　其二　秋霁
　　夕阳红，秋水澹。雨过碧天如鉴。篱菊绽，塞鸿归。
　　长郊叶乱飞。上西山，斟北海。酩酊神游仙界。
　　霜夜冷，月华清。醺醺醉未醒。
　　其三　假躯
　　一团脓，三寸气。使作还同傀儡。夸体段，骋风流。
　　人人不肯休。白玉肌，红粉脸。尽是浮华妆点。
　　皮肉烂，血津乾。荒郊你试看。
　　恣逍遥#16　赠道友二首
　　昔种良因，今生福地。虚空感、上真加卫。开坛阐化，垂恩普济。
　　凡一月、於中建成三会。至日相呼，临时莫避。乘斋且、散心游戏。
　　家中不足，眉头长系。也则是、浮生过了半世。
　　又
　　忙裹偷闲，师前取意。胜如那、苦求庸昧。连朝抵暮，贪生不已。
　　也道我、为人过了一世。假使狂图，兼能巧智。多方便、蕴成家计。
　　儿孙有靠，金珠没底。终比、精神较些憔悴。
　　桃源忆故人　答丹阳二首
　　虚空照耀明如镜，好弱头头皆应。随逐状同形影，稍错还提正。
　　他人谗说浑虚佞，远道狂言无证。切告后来休听，默默依贤圣。
　　又
　　故人别后闲吟罢，寂寞云溪潇洒。百尺孤松影下，独弄周天卦。
　　清风皓月虽无价，妙手奇工难画。欲向世间夸诧，谁是分真假。
　　好离乡#17　迷怀二首
　　独坐向南溪，一事无能百不知。所爱冥冥烟雨后，东西。
　　云绽峨峨列翠微。苍骨太虚齐，冉冉寒光映日飞。
　　何事中心看不足，忘归。似有膏肓病着肌。
　　又
　　乱草独弯跧，鼓腹高歌自在闲。一枕游仙清梦断，怡颜。
　　笑傲声喧碧嶂间。日午启柴关，雀跃徘徊望远山。
　　山下有人来问道，知难。雀跃无言笑却还。
　　蓬莱阁　仙山
　　蓬莱阙，漫漫巨海深难越。深难越。洪波激吹，怒涛翻雪。
　　玉霄东畔曾闻说，虚无一境天然别。天然别。鳌山不动，蜃楼长结。
　　其二　迷怀
　　栖霞客，西游栖在南溪侧。南溪侧。千寻赤岸，万株苍栢。
　　无心只有轻云白，举头不见繁华色。繁华色。空花杂乱，世人贪得。
　　爇心香#19　学道二首
　　大道无形，方寸何凭。在人人智见高明。能降众欲，解断群情。
　　作闹中闲，忙中静，浊中清。情态如婴，怀抱如冰。自蒙笼、觉破前程。
　　吾言至嘱，君耳深听。下十分功，十分志，十分成。
　　又
　　征雁回时，野菊斑斓。向深溪、古洞弯跧。孤吟静境，独炼还丹。
　　被夜萧条，埪局促，坐艰难。一性参差，数载留连。
　　到如今、方露因缘。琼珠达地，宝月通天。便出玲珑，忘机构，没孜煎。
　　下手迟#20　自咏二首
　　落魄闲人本姓丘。住山东、东路登州。
　　自少年、割断攀缘网，从师父西游。兀兀腾腾不系留。
　　似长江、一叶孤舟。任红尘、白日忙如火，但云漾无忧。
　　又
　　物外优游散诞身。似青霄、一片闲云。
　　任虚空、来往呈嘉瑞，但不惹纤尘。八表天游何所亲。
　　会三光、日月星辰。向闲中、别没生涯事，且作伴为邻。
　　心月照云溪#21　乔生丧偶
　　阴阳变化，万古同於此。得失暂时间，又何必、欣生恶死。
　　存亡寿夭，都在百年中，迥头看，北邙山，累累皆相似。
　　身如赁舍，性假权居止。何处是家乡，任六道、循环骊使。
　　觉来放下，不受苦孜煎，非眷属，莫忧他，且要堤防自。
　　离苦海#22　赠西虢周道全
　　知君好事从来慕，争奈染浮华难去。虽然欲意字飘蓬，被击脚绳儿缚住。
　　匆匆顶上旋乌兔，切莫把光阴虚度。神仙咫尺道非遥，但只恐人心不悟。
　　武陵春　渭南杨五生朝
　　新岁才交生万物，时令近元宵。瑞炁蒙蒙降碧霄，方诞谪仙苗。
　　貌态堂堂殊胜敏，归道厌凡嚣。石烂松枯寿更遥，龟鹤等都饶。
　　水云游#23　自咏
　　且住、且住。且向碧岩，忘机绝虑。
　　自知得分薄缘轻，卒难为显露。支离幻化藏名誉，搤年光时序。
　　共磻溪一带豪民，结良因妙趣。
　　望远行
　　因旱赠渭南王坦公醮上诸道友
　　九夏疲天旱，万物伤时热。算都为人心，分外生枝节。
　　斗衣鲜马，壮社火班行引拽。小兄弟虚耗村村结#24。
　　下士无邪正，上帝分优劣。咱心不同，彼志胡漂撇#25。
　　启虔诚修斋念善，因循岁月。望观圣、空裹相提挈。
　　乌夜啼　戒洗面
　　呜呼俗态，行乐恣胸襟。盖论人情，华世度光阴。
　　阴阳返覆，天地有浮沉。福谢殃来，悲痛怎生禁。
　　统年才过，肠胃饱初侵。洗面淘筋，还是竞贪淫。
　　人无远虑，必有祸胎深。祸未萌时，谁解预防心。
　　贺圣朝　静夜
　　夕阳沉后，陇收残照，栢锁寒烟。向南溪独坐，顺风长听，一派鸣泉。
　　迢迢永夜，事忘闲性，琴弄无弦。待云中、青乌降祥时，证陆地神仙。
　　无梦令　诫奢#26二首
　　陕右人人听我，福地好修因果。天下不如斯，贫富一般行坐。
　　轻可、轻可。轻可骄矜太过。
　　皇统年时饥饿，万户愁生眉锁。有口却无餐，滴泪谩成珠颗。
　　灾祸、灾祸。灾祸临头怎躲。
　　磻溪集卷之六竟
　　#1金刻本题下注：『四首本名点绛唇』。
　　#2金刻本题下注：『七首本名渔家傲』。
　　#3花开：金刻本作『花间』。
　　#4金刻本题下注：『三首本名卜算子』。
　　#5金刻本题下注：『四首本名望江南』。又称『王乔二生架屋于渭水之南，颇遂幽旷，因以望蓬莱词赠之。
　　#6金刻本题下注：『二首 本名青玉案』。
　　#7金刻本题下注：『五首本名瑞鹧鸪』。
　　#8此词牌应为『减字木兰花』。
　　#9金刻本题下注：『三首本名南柯子』。又称『西虢刘氏作下元醮时，乔生簪菊满头』。
　　#10金刻本题下注：『一首本名浪淘沙』。
　　#11金刻本题下注：『三首本名红窗迥』。
　　#12金刻本题下注：『六首本名西江月』。
　　#13金刻本题下注：『三首本名解佩令』。
　　#14金刻本题下注：『三首本名浣溪沙』。
　　#15金刻本题下注：『三首本名更漏子』。
　　#16金刻本题下注：『二首本名殢人娇』。
　　#17金刻本题下注：『二首本名南乡子』。
　　#18金刻本题下注：『二首本名秦楼月』。
　　#19金刻本题下注：『二首本名行香子』。
　　#20金刻本题下注：『二首本名恨欢迟』。
　　#21金刻本题下注：『一首本名蓦山溪』。
　　#22金刻本题下注：『一首本名离别难』。
　　#23金刻本题下注：『一首本名黄莺儿』。
　　#24金刻本此句下注：『关西风俗，结年甲相似者为社。春秋杀牲酿酒，赛神取乐。』
　　#25金刻本注：『音飘瞥。轻薄儿』。
　　#26原本误题『其二无梦令』。此据金刻本改。 
　　
