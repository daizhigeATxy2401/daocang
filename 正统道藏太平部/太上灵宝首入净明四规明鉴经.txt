太上灵宝首入净明四规明鉴经
　　经名：太上灵宝首入净明四规明鉴经。撰人不详。四经同卷。底本出处：《正统道藏》太平部。
　　太上灵宝首入净明四规明鉴经
　　章本章第一
　　道者性所有，固非外而铄。孝弟道之本，固非强而为。得孝弟而推之忠，故积而成行。行备而道日充，是以尚士学道，忠孝以立本也，本立而道日生矣。道混乎其同，同於愚智，愚智不谓道而分也。愚者昧，智者巧，昧则不明，巧则不真，不明不真，去道所以远也。知道则廓愚，以为明去智，以成真明，真而信於道，道则为汝有矣。学道以致仙，仙非难也，忠孝者先之。不忠不孝，而求乎道，而冀乎仙，未之有也。比干杀身以成忠，生者人之所甚爱，比干不爱其身，而舍生以求道，信道有备，知其不误，其为仙也。大舜终身以成孝，劳者人所甚畏，大舜不惮其劳，而服劳以求道，信道有备，知其不误，其为信也。忠孝之道，非必长生，而长生之性，存死而不昧，列於仙班，谓之长生。有曰养炁延年，无功而多岁齿者特，未得其一二尔。君子之致乎道，八八极是也。故善卷杀身以成廉，南容复圭以成慎，荣期安贫以成宽，颜回箪瓢以为裕。如是之人，皆冠於仙卿，是岂山泽之癯者哉。后世失道之人，不忠不孝，以乱其国家。国家败，乃无所容其身，乃入山以学道。是犹舍厦屋，而入炎火也。子不见，民之不忠，天生聚敛之臣。子之不孝，妇生败宗之孙。兵戈旱蝗，非国之罪也。君不忠不孝於上，臣民不忠不孝於下，炁感而生，天生兵戈。为乱者，衅积於己，恶心盈而罪贯积，逆乱萌於心。天以此正其罪，假手於其人杀之尔。而曰民之无辜，岂知言哉。吾为弟子，说忠孝为本，立本以成仙，则天下之仙举可数矣。未有不忠不孝，而参天庭奉宸极也。
　　修身章第二
　　忠孝则无罪戾，去祸远矣。服炼则无妄伪，无妄伪则身安矣。服炼者，以心达心，以性达性，心性洞达，其光焕发。回丹田之炁，而归天宫，还元精之炁，而归大海。不以外物累，而形骸不能拘也，荣华不能诱也。知足常足，烦恼远矣。知和而和，是非消矣。身不自有，何有於物。外物不染，何有於妄。其心性真，其精神足，昼则无妄觉，所为者真也。夜则无妄梦，所安者固也。摄意归于身，摄想得乎正。其炁蒸然，其神廓然，其见飞飞然。以神交神，神者自神。以炁夺炁，炁出太空。太空之中，其神卓然。卓然不荡也，不荡之心性也，不荡之性心也。心性调，而符药为筌蹄，而可弃也。上士非必入山，绝人事，去妻子，入旷野、舍荣华，而谓之服炼。服炼心性，心明炁达，孝弟不亏，与山泽之臞童者异矣。知吾道者，不难行矣。以心达心，以性化性。性止於一，心止於神。心性圆融，而自长生。得长生而自变化，上道不难知，上道则甚易也。小人舍易以求难。初入净明忠孝之道，当求其易，得其易则不患其难也。可则心性之明彻，洞达人所固有非伪为也。得真常之道，道斯在也。
　　建功章第三
　　天下有妙道，圣功生焉，神明出焉。神明者，心出为神，性出为明。有功以达，夫道不昧吾之心性也。无功以失乎道，则去心性之道，心不明而性不神也。上士得道之妙，在心性即真，而妄者远矣。远於妄，所以成功也。一思而铅汞生，再想而黄芽茁，三想而虎龙交，宝鼎安矣，庆云生矣，心性之了辩故也。於此，而积所习，知所尚。何谓所尚，尚乎仁义忠孝。忠孝备而成本，可以立功。立功之道，无阳福，无阴愆，无物累，无人非，无鬼责。所以上合於三元，下合於万物也。下士呼符水，治药饵已。人之一疾，救人之一病，而谓之功，非功也。此道家之事，方便法门尔。吾之忠孝净明者，以之为相。举天下之民跻於寿，措四海而归太平。使君上安，民自阜，万物莫不自然以之。将举三军之众，而神於不战，以屈人之兵。则吾之兵，常胜之兵也。以吾之忠使不忠之人尽变以为忠，以吾之孝使不孝之人尽变以为孝，其功可胜计哉。何则有妄有真，惟天下之至真，可以摄天下之人妄。忠者尽忠杀身不畏，孝者尽孝虽劳不恶，则天下之甚真也。上士以真冥妄，妄自清矣。则天下之功成，况於人乎，况於鬼神乎。
　　成终章第四
　　学贵乎始，必有乎终。天事始乎春，至冬而岁成。地事始乎东，至北而化成仙。学始乎孝，至道而学成。上士以文立忠孝，中士以志立忠孝，下士以力致忠孝。昧道者反此，不有於忠孝。何谓上士以文立忠孝，以言为天下唱。何谓中士以志立忠孝，以行为天下先。何谓下士以力致忠孝，以身为众人率。如此者，南昌上宫着名，升籍入仙，而忠孝之道终矣。昧者反之，不孝不忠，故不成乎道。生则犯禁，死则犯科。犯禁者治於官，有典刑。犯科者治於幽，有反报。不忠者有臣祸，不孝者有子祸。不廉者辱，不慎者撗逆，不宽者恼，不裕者贪而常不足。不容者多所触，不忍者自罹其毒。故生而不廉死之魂，为人则侣优，为鬼则顺，为物则牛马。生而不怯死之魂，为人则士卒，为鬼则戮，为物则六畜。凡即此，可以类推也。是以知道者畏之，谨心诚八极。立八极以为基，立基以明立性。心性明，则不期於神，而神自神，谓之净明。净明之习，忠孝以为习，积忠孝之道备矣。何谓净，不染物。何谓明，不触物物。不染不触，忠孝自得。生乎由是，死乎由是。忠孝立，而心性得矣。
　　太上灵宝首入净明四规明鉴经竟
　　
