太上灵宝净明玉真枢真经
　　经名：太上灵宝浄明玉真枢真经。撰人不详。四经同卷。底本出处：《正统道藏》太平部。
　　太上灵宝净明玉真枢真经
　　丹阳子学道於扶桑之宫，悟真于琼楼之城，受丰隆之正炁，饮沆淦之至精，回盻太空，接侍玉清，登洞神之庭，得玉真之经。其言渊澄，了性达心，足以炼炁，足以飞神。唯神悠悠，三界内外，皆可平步而升。孰谓道不可学，唯不倦思微而后至。仙不可求，唯不疑定性而后能。真圣不可见闻，唯诚恪淑洁而后接。虚空不可游泳，唯虚恬端靖而后悟。得玉真之枢者，元纲正。元纲正，则步趋言辩之间，可以参对天真皇人也。
　　夜坐净明心性灵，腾空飞飞上三清。存想星坛在中庭，忽然乘虚身外身。
　　真人传呼金诏明，勑吏瑶爵有玉精。清风飘飘云凝凝，直步大魁入七星。
　　回旋出於荧惑庭，朝东暮西见吾君。轮转无色见仙人，亿兆真仙相送迎。
　　重犯火兮度箕斗，三十二天皆谒了。不知妙理在玄玄，此见宝图在魁躔。
　　更有至微非言传，常思顶上五色烟。烟云溶溶合自然，忽变忽化无停更。
　　或相鹤舞双龙翔，或思天赐玉霞浆。玉真之香真肤肉，骸骨可使归天堂。
　　玉真之炁摇空洞，厨舍可使到上方。玉真之液变异味，百好可使朝天王。
　　上有九玄下七孙，立地可使乘云屯。元纲飞步不可阙，行之既久可转功。
　　元纲不是正西东，或高或低鸢舞风。鸢舞风兮观太空，太空险处是罡风。
　　中有魔王大神通，手携双简腰角弓。不问贤否摄罗酆，须得清净正炁摄。
　　苟不佩箓遭磨砻，弟子记之佩吾戒。八极修为不可怠，苟亏忠孝神不护。
　　送下洞神千万数，莫说净明无寸功。方奏名字升仙公，不知仙公系仙箓，
　　足可步武到神宫。汝不乐道堕五浊，我当奈何为汝哭。分明勤读玉枢经，
　　无使神魂自沦逐。玉真本在想中立，想意要在有端静。是知净明常了了，
　　便是玉真枢要境。
　　太上灵宝净明玉真枢真经竟
　　
