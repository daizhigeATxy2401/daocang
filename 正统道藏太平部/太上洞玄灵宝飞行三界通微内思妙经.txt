太上洞玄灵宝飞行三界通微内思妙经
　　经名：太上洞玄灵宝飞行三界通微内思妙经。撰人不详，约出於南北朝或隋唐。灵宝经目着录未出。一卷。底本出处：《正统道藏》太平部。
　　太上洞玄灵宝飞行三界通微内思妙经
　　太极真人曰：太上灵宝飞行三界隐存上道，能长斋修行，百日之中，诸疾皆除，颜色光明，白发复黑，齿堕更生。行之二百日，髓满骨填，肠化为筋，瘢炙灭去，拘蹇屈伸，喑痾盲聋，能令见闻。行之三百日，出入无间，役使鬼神，腾身虚空，足蹑浮云，恣意所行，去彼昆仑。行之三年，得道成真，游宴八极，骖驾麒麟，白虎援据，青龙掩尘。行之五年，招游三界，位登仙王。兹言之妙，道由人弘，岂其游说，寔皇存弘之，道存人亡。大哉，太上灵宝之韫囿乎。
　　太极真人曰：灵宝太真景阳丹阳感阳登天玉符，太上秘之玉京山金阙上宫。非有仙相，位应为仙王、仙公、仙卿者不传。子若遇之，将宿命玄会，已标名上清，赍信告盟而受也。
　　太极真人曰：师弟子先各斋三十日，又对斋三日，每令恶尽，推求虚灵，亦当有感於当时，然后书符佩服而行事焉。
　　太极真人曰：服食炼炁吐纳精，存神静默带太真。
　　太极真人曰：入室三七见真灵，变化立亡易短长，移源塞流服景阳。
　　太极真人曰：水炼八石定黄金，煎沙腾奏吞丹阴。
　　太极真人曰：思心神道存仙游，期迹希想服感阳。
　　太极真人曰：符虚渺茫望明岳，愿仰看云思天泽，欲升云虚衔登天。
　　太极真人曰：道成尽佩凌华岳，上造天阶乃顿服。服食炼炁吐纳精，存神静默带太真，入室三七见真灵。
　　灵宝太真阴
　　太极真人曰：法用玉囊，请佩之，不得履秽。
　　太极真人曰：修灵宝飞行三界之道，当以甲子、甲戌、甲申、甲午、甲辰、甲寅之日，入斋堂，东向叩齿，心存曰：苍林玄象，流水如何，炎火周身，安能知他，道来归我，冲炁自和。
　　太极真人曰：修灵宝飞行三界之道，当壬申、壬午、壬辰、壬寅、壬子、壬戌、癸酉、癸未、癸巳、癸丑、癸亥、癸卯之日，入斋堂，北向叩齿，心存曰：愿睹天镜，玄滋玉池，还白使黑，常为婴儿，神来归我，五藏相随。
　　太极真人曰：修灵宝飞行三界之道，当以庚午、庚辰、庚寅、庚子、庚戌、庚申、辛未、辛巳、辛卯、辛丑、辛酉、辛亥之日，入斋堂，西向叩齿，心存曰：本子本子，白云本起，〔白云本起，〕 雾合万里，愿灵来归，留与我使，反覆本运，终而复始。
　　太极真人曰：修灵宝飞行三界之道，当以丙寅、丙子、丙戌、丙申、丙午、丙辰、丁卯、丁丑、丁亥、丁酉、丁未、丁巳之日，入斋堂，南向叩齿，心存曰：朱雀丹池，天海地河，愿得不死，饮食至和，寿均二仪，所期万多。
　　太极真人曰：修灵宝飞行三界之道，当以戊辰、戊寅、戊子、戊戌、戊申、戊午、己巳、己卯、己丑、己亥、己酉、己未之日，入斋堂，东向安外，平枕叩齿，心存曰：天道天道，愿得不老，寿比中黄，升日常蚤，愿延其命，与道长久。
　　太极真人曰：修灵宝飞行三界之道，夫六甲之日，魄游玄宫，当此之日，念於心中有一神人，被服白光，状如玉女。
　　太极真人曰：修灵宝飞行三界之道，夫六癸之日，魂在膀胱，伏念肾中神人朱光，形象玉童。
　　太极真人曰：修灵宝飞行三界之道，夫人有五心，其要最密，一名五门子。常念心中若一人，主神仙之元，左手太初，右手太素，左足为朝，右足为暮，皆有赤炁。名曰元公，此是五帝之舍。肺为石室，肝为兰台，心印金，肾印银。
　　太极真人曰：修灵宝飞行三界之道，常以立春之日清斋，东向咒曰：东方青牙，服食青牙，饮食朝华。朝华在唇表，因三咽之。
　　太极真人曰：修灵宝飞行三界之道，常以立夏之日清斋，南向咒曰：南方朱丹，服食朱丹，饮以丹池。丹池在唇内，因三咽之。
　　太极真人曰：修灵宝飞行三界之道，常以四季之月清斋，向王咒曰：中央黄野，昂昂太山，服食元气，饮以醴泉。醴泉在舌上悬膺，因三咽之。
　　太极真人曰：修灵宝飞行三界之道，常以立秋之日清斋，向西咒曰：西方明石，服食明石，饮以灵液。灵液在齿上，因三咽之。
　　太极真人曰：修灵宝飞行三界之道，常以立冬之日清斋，北向咒曰：北方玄滋，服食玄滋，饮以玉饴。玉饴在舌下，因三咽之。
　　太极真人曰：修灵宝飞行三界之道，常以夜半，上思丹池神水、白云五色炁，出来入玄门，下通肾中三道，上行径入绛宫，浮游华盖，还入泥丸。
　　太极真人曰：修灵宝飞行三界之道，常以月朔日、五日、十五日、二十五日、甲午、丙午、戊午日，平日一至日中，向日披发，偃卧暝目，心存视日若太阳，还归绛宫，与我合德，俱养绛宫。於是因念心中有玄盖，盖下有日，日中有一人，名曰太乙玉女，小童之身，赤炁周行，绕日三十周，至日中止。
　　太极真人曰：修灵宝飞行三界之道，当食日之精，常思心中正赤如日，赤炁四布，遍一身体。思念心中有日，日中有玄盖，盖下有三人，左为太初元先，右为太乙南极元阳，中为赤子小
　　童，左为玉女老子夫人，常持金盘玉椀，神酒饮我，神丹芝草食之，久久六丁神来到。常以平旦行之，至日中而止。太玄神上入泥丸，赤炁头中脑，径入口中，绕口九周止，赤炁下入绛宫，径至丹田赤炁，与之合并。
　　太极真人曰：修灵宝飞行三界之道，常食月之精。常念玄光玉女来出神水上正立，白炁在神龟上止，戴大明星，光照身体。夜半行之，至日中止。入於太渊，与太乙合符，灵复来下，人定时，入於弱水中，上昆仑山上，夜半复沐浴丹池中，元炁平行，上神龟上呼吸，名曰元一。晦朔望日时，亦存之，常念肾间有大神龟，文彩五色，状如总丝，上有玄光，下有神水，肾间白炁绕身一周，左日右月，次於上元。常以晦朔八节之日，咒曰：司录六丁玉女，削去某死籍，十二大夫皆言，如灵宝大法科令。
　　太极真人曰：修灵宝飞行三界之道，当食斗之精。常念脾中黄炁，上有北斗七星，黄神玄女，形长三寸，上思北斗太清七星，黄炁入我口中，下匝一身，混沌合并。
　　太极真人曰：修灵宝飞行三界之道，当食星之精，太极中央明星之精。常念绛宫小童赤如日，三人并立，太乙赤炁上升泥丸。因念额三星，大如鸡子赤如日，赤炁入日与神连，黄精入口至太玄。常以甲午、丙午日，日中时。
　　太极真人曰：修灵宝飞行三界之道，当以夜半，上思太极斗中有八星，八魁正圆，中有赤衣人，文彩五色，即吾身也。因念绛宫太一小童子，咒曰：三景弟子小兆某，好道长生，上游三界，凯旋已成。
　　太极真人曰：修灵宝飞行三界之道，当以甲子、甲戌、甲申、甲午、甲辰、甲寅、乙丑、乙亥、乙酉、乙未、乙巳、乙卯之日，平旦正束向，坐斋堂中，念我身正青肝神老君，青炁上与天连，太清元炁下入身中，思行某炁，周遍一体，至日出后止。
　　太极真人曰：修灵宝飞行三界之道，当以丙寅、丙子、丙戌、丙申、丙午、丙辰、丁卯、丁丑、丁亥、丁酉、丁未、丁巳之日，禺中之时，入斋堂俯心，因念心中太一小童，赤如日，一身正赤炁，上与天连。赤炁下入身中，思行赤炁周遍一身，至日中止。
　　太极真人曰：修灵宝飞行三界之道，当以戊辰、戊寅、戊子、戊戌、戊申、戊午、己巳、己卯、己丑、己亥、己酉、己未之日，食时，入斋堂俯心，因念脾中黄炁上与天连，中黄炁下入身中，思行黄炁周遍一身，至日西时止。
　　太极真人曰：修灵宝飞行三界之道，当以庚午、庚辰、庚寅、庚子、庚戌、庚申、辛未、辛巳、辛卯、辛丑、辛亥、辛酉之中晡时，入斋堂俯心，因念肺神太和正白白炁上与天连，太始元炁下入身中，思行白炁周遍一身，至日入时止。
　　太极真人曰：修灵宝飞行三界之道，当以壬申、壬午、壬辰、壬寅、壬子、壬戌、癸丑、癸酉、癸未、癸巳、癸卯、癸亥之日，人定之时，入斋堂俯心，因念弱水黑炁郁勃上与天连，太玄元炁下入身中，思行元炁周遍一身，至夜半时止。
　　太极真人曰：修灵宝飞行三界之，当行泥丸。常念头中紫云出如紫盖，布之稍稍大，弥於天际，翩翩紫盖，炁径入太极中。念绛宫小童、太一玉女凡三人，紫盖下坐，持玉盘，金杯酌酒，神丹、芝草食之。常存不老，上游三界，仙皇斋考。
　　太极真人曰：修灵宝飞行三界之道，当行太极三皇。常念额上有北斗，斗上有三星，状如连珠，大中鸡子，混沌三色。黄精入口，下至绛宫紫房丹田中。精炁正赤，上入目中，九十息止。
　　太极真人曰：修灵宝飞行三界之道，当行太清之道。常以甲子之日平旦之时，入斋堂静思心中赤炁从口出，击齿上根，翩翩绵绵。五色青黄径入太清中华盖中，九十息止。常以平明行之至日中止，常念耳中各有一人焉。
　　太极真人曰：修灵宝飞行三界之道，当行太初。常以月一日、三日、五日、十五日、二十五日、甲午、丙午、戊午日，平日一入斋堂，东向日，至日中正南坐。亦可被发俯心，咒曰：太一小童玉女，常居绛宫。瞑目念心中赤炁，上与日精同光，日精赤炁来下，入鼻口中，咽之三九而止。又咒曰：日君太阳，神乎神乎。还归绛宫，与我合德。俱养绛宫小童。毕。
　　太极真人曰：修灵宝飞行三界之道，当以月七日、八日、庚申、戊申之日，晡时，食肺之精，入斋堂，念肺中白炁来上，出至口中，咽之三七。毕。
　　太极真人曰：修灵宝飞行三界之道，当以甲子、癸亥、晦朔望日，夜半时入斋堂，思肾间白炁，从两肾孔中出云，上游华盖，径入泥丸，下入涌泉，周遍一身。毕。
　　太极真人曰：修灵宝飞行三界之道，当行老君。常以甲子、甲寅、壬子、壬寅、丙子、丙寅之日，平旦之时入斋堂，念肝炁正青，从泥丸上出，径入太清。太清元炁下入其身，思行青炁周遍一身，至食时毕。
　　太极真人曰：修灵宝飞行三界之道，当以戊辰、戊寅、戊子、戊戌、戊申、戊午之日，入斋堂，念脾中黄炁人正立，形长三寸，黄炁上升，径入中极北辰星中。辰星中黄炁下入体中。毕。
　　太极真人曰：修灵宝飞行三界之道，当以甲子、甲午、晦朔之日，夜半之时，入斋堂，念丹田着脐，方圆六寸，正赤如日。元阳五童炁若怒云，左青，右白，黄炁在中，中有赤人长九分。白炁覆之，赤炁绕之，黑炁复周其表，内见其人，精通绛宫。止。
　　太极真人曰：修灵宝飞行三界之道，当行明堂之道。以鸡鸣、食时、日西之时，入斋堂，日三为之。因念太仓胃脘中，正白如膏，黄炁郁勃填满。毕。
　　太极真人曰：修灵宝飞行之道，当行中极。常以八节之日，立春、春分、立夏、夏至、立秋、秋分、立冬、冬至、腊正、除夕，人定时，入斋堂北向高座，礼三宝十方。先北方，次东方，次南方，次西方，次西北方，次上方，次东
　　北方，次东南方，次下方，次西南方，方一拜。次又礼大圣众，四方，方三拜，回旋都毕。言曰：三景弟子某甲，少好大道，愿得长生，今日愿太一北君、司命、司录削去某死籍，更着长生录籍。於是因卧念五城十二楼，十二大夫在中央，衣朱衣，河水流通，分布四肢。又咒曰：司录六丁玉女，削去某死简，更着长生神仙玉籍。度名青箓，於今必获迈迹三界，遨游九外。毕。
　　太极真人曰：修灵宝飞行三界之道，当先行江河。常念怒云郁勃，徘徊为江河，大肠为江，小肠为河，胞为弱水，人生之根，玉水玄妙，江河至神。毕。
　　太极真人曰：修灵宝飞行三界之道，当行元炁。常以癸亥、甲子、晦朔之日，夜半时，下思弱水怒云纷纷，上出肾间，白炁并合上行，经历五宫，上入泥丸，下入涌泉，周遍身体，因念玄光玉女正从中道来上，上戴明星上行，身中皆明，元炁四布，至鸡鸣毕。
　　太极真人曰：当行易益之道。当以甲子、癸亥、八节之日，立春、春分、．立夏、夏至、立秋、秋分、立冬、冬至，夜半之时，入斋堂，念弱水中元炁郁郁漂漂，出上华盖，云行雨施，周遍一身。於是便因念太一小童玉女，凡三人，紫房道君下灌丹田，玉池青水，上生华光。乃念太清元炁纷纷如云雾，来下入身中，郁郁如云入山，万世常存。毕。
　　太极真人曰：修灵宝飞行三界之道，当行门户。常以月朔一日至十五日，入斋堂静思，手十指为门户，元炁径注至十指，皆热。魂从中出，引使来还，九十息止。从十六日至月晦思之，十指元炁下至足十指，皆热，九息止。
　　太极真人曰：修灵宝飞行三界之道，当行玄化。常以癸亥之日，人定之时，入斋堂下，念玄太文中倒住人，方长七寸，思行玄卯乾燥如黄，因复念玄来正黑，行引其色，润泽有光，至夜半止。
　　太极真人曰：修灵宝飞行三界之道，当思日中黄精赤炁来下入口中，咽之三九止。止便咒曰：日帝君，月夫人，神乎神乎，还归绛宫，俱养小童，太一玉女，无离其宫。凡三咒文，思肺中白炁来上至口中，咽之三七而止。又咒曰：鸿达得道，太白子期，与我合德，长生不死。三过毕。
　　太极真人曰：修灵宝飞行三界之道，常当思心中有十二芝茎，正赤玉色，上与肺连，名曰思箭。以意把之，太一引怒，心中正圆，名曰威喜。此乃天神太一、道太一。常存守百思，可精念之。
　　太极真人曰：修灵宝飞行三界之道，常当思心赤炁下行，与肾相连。常念肾间白炁上入心中，心中赤炁下行入肾，间中有白炁上行，万世不绝，名曰阴阳元炁也。
　　太极真人曰：修灵宝飞行三界之道，常当存太一紫绶金印，带玉华符。印名威喜，天帝信玺。凡有七人带剑持符，行在前，止在后，坐在左，卧在右，恒念存之。
　　太极真人曰：修灵宝飞行三界之道，常当行中极。存脾上黄人，形长三寸，两手中各有一黄人，黄炁上通天，下入身体，即见其神，便咒曰：黄裳子，黄裳子，黄庭真人在吾己，为我取醴酒肥脯、神仙芝草、诸可饮食者。便引咽之，三五而毕。
　　太极真人曰：太上灵宝隐游飞行三界上道，非有真，莫能求，非有道，不能学。若精修五年，克得超游三界，上登玉京，盖三洞之至妙，道冠众经矣。修之者，宜淡泊其心，外累都尽。如其不尔，虽复积之於年稔，亦不能有所得，徒劳天年以游视，不亦哀哉。
　　太极真人曰：传授盟信，如五称旧科，玉诀要言。但别赍上金三两、本
　　命纹缯随年尺丈。子能勤学，克为太上之宾，游盻金阙，高仙列位。可不勖哉。可不勤哉。
　　太极真人曰：若违盟而妄传，又不依年限、及不盟而传妄为，罪及七祖链蒙山之石，填积夜之河，万劫不原，己身亦殒，仙何可期乎明慎之焉。
　　太上洞玄灵宝飞行三界通微内思妙经竟
　　
