上清道类事相
　　经名：上清道类事相。唐王悬四卷。底本出处：《正统道藏》太平部。
　　上清道类事相卷之一
　　仙观品亦曰道场亦曰玄坛亦日精舍亦曰靖海。
　　《本相经》云：天尊以龙汉之时，於北陇玄丘七宝馆内炼其真文，天景大混题馆四面也。
　　《三洞科》云：起靖馆宫堂，乃引律日安靖，治於天德。天德者，甲乙丙丁地也。民家曰靖，师家曰治，皆长一丈八尺，广一丈六尺。凡佩仙灵符录，皆须安靖治也。
　　《法轮经》云：若见台馆，思念无量，普瞻八极，身与我神，洞见幽微。今谓观则瞻，观八极。八极者，八方也。人若能安神定志，则通彻微妙，洞见幽玄。幽玄与微妙者，太玄真一之极果也。故五千文上经云：常无欲观其妙，常有欲观其微也。今经本微字错作徽，此则字之相类，传写之误，其来日久矣。
　　《上清变化经》云：西台之馆，二真服御之处，刻录之所。
　　又云：九玄之馆。
　　又云：太极观，上元上真变化处也。
　　又云：紫上观，太灵真文秘在其中。
　　《上清经》云：协晨灵观，玉晨道君居之。
　　《真诰》云：易迁馆协晨夫人居之。
　　《三元布经》云：元始天王於明霞之观，将上真玉检下授三天玉童也。
　　《灵书经》云：北方郁单之国有洞灵之馆，高与云齐，其处暗冥，四面无光。别有洞灵之馆，朗然而现，四面洞彻，如日中景也。天尊封天文於此馆中，故名之为洞灵之馆。
　　又云：太上道君时於南丹洞阳上馆栢陵舍中，稽首礼问元始天尊，为说《罪根上品经》也。
　　《灵宝隐语》云：合景北灵馆，云上携手飞。
　　又云：常融天有紫微之馆，处乎玉清之上，焕乎紫虚之中。
　　又云：过度三界之庭，升入太灵之馆也。
　　《太上飞行经》曰：道君逍遥羽阴之馆，息乎洞豪之门。
　　《八节谢罪经》云：八节之日，上皇太帝君乃登广寒上清之境，上清灵宅太空之阙，丹紫之台，长绵玉楼，群仙集于太微之观，议定天下万民之罪福也。
　　《道学传》云：吴猛，字世云，登山诗曰：仰瞻列仙馆，俯察玉神宅。
　　又云：许玉斧玄孙灵真，梁代在茅山敕为立嗣真馆，以褒远祖之德也。陶隐居所住朱阳馆，即是许长史旧宅也。
　　又云：孔灵产，字彦灵，会稽山阴人也。深研道要，遍览仙籍，宋明帝於禹穴之侧，立怀仙馆，诏使居焉。
　　又云：陈高祖於义仙馆发讲。兰陵人萧子祎，字虔华，被褐起座，舍所造织成经巾，以充供养。祎后卒，法式经书悉入公家，安国馆经巾，至今犹存也。
　　又云：梁世祖於天目山立太清馆，招诸道众同来憩止也。
　　《太洞经》云：元龟山有九灵之玉馆，太帝玉妃之所在也。
　　《本相经》云：高阳国中有长乐舍，方圆一丈二尺，其舍表裹悉有天景大混文字，题在四面，营卫此舍也。
　　《皇人守三一经》曰：峨眉山皇人以苍玉为屋，黄金为局脚状也，五色为垣也。
　　《登真隐诀》云：燕口山亦名方源馆，昔孝明於此合神丹而升玄洲也。
　　又云：古人曾合九鼎丹於此也。
　　《十洲记》云：瀛洲有金銮之观，饰以众瑶，直上峰云，中有青黎瑶几，覆以云执之素，刻水碧为倒龙之状，悬火精为日，刻黑玉为乌，以水精为月，请瑶为蟾兔，於地下为机捩，使昏明弦望不亏，时时有香风泠然而至，张袖受之则历纪不厌矣。
　　《凤台曲素上经》曰：月朗西华馆，意合广寒宫。婆娑紫凤下，萧条九岭峰。流盼无穷野，仰观劫刃中。
　　《上皇先生紫晨经》曰：金童攀云而侍轮，玉女蹑虚而卫灵。东游碧水之馆，洞渊浩灵，极清之源。
　　《登真隐诀》云：大茅山西立华阳上下二馆。
　　又云：方山下有宇幽馆，多有学道人居之。
　　又云：宋景王立馆，馆主王文清也。
　　《上清三天正法》云：清微馆，三天颂文出其内。
　　《八术神虎隐文》云：太真之馆，太微天帝君受消魔智慧神虎金符处也。
　　《三九素语玉精真诀》云：高上玉馆，三九素语隐在其中。
　　《玉帝七圣玄纪经》云：景霄观上帝君之所处。
　　又云：紫虚玉馆，皇人相期处。
　　《三道顺行经》云：紫霞内观，《八素真经》在其中。
　　《玉光八景经》云：玉虚之观，太上道君反寂之处。
　　《玉精真诀》云：高上玉馆在紫虚之天，《三九素语·玉精真诀》封在其内。
　　《大洞真经下》云：映天洞观，金真玉经在其中。
　　《大洞经下》云：道君登碧水之虚台观，沧洲之紫馆。
　　《三天正法》云：九玄帝君歌曰：结芒太霞馆，流盼无穷龄。又青童君歌曰：蔼味上清馆，岂觉有余滞。
　　《大有妙经》云：龙吟絁宅府，凤啸太霄馆。
　　《大洞玉经注》云：帝君乘丹霄而启道。太冥披绿霞而明微，焕乎金塘之馆也。
　　又云：金琅馆在玉清天中，上皇真人治其中。
　　又云：昆仑山上有九灵之馆，上接纵玑之轮，下在太室之中，西王母之所治也。
　　《龟山元箓》云：上游五岭峰，群翔太华观。
　　《七转紫晨君上经》云：上皇先生颐神神州之阙，萧条无崖之馆。
　　《上清八景飞经》云：太上大道君萧萧太龟之上，放浪於无崖之外，各反玉虚之馆
　　《真诰》云：桐栢真人歌曰：写我金庭馆，解驾三秀畿。夜芝披华峰，咀嚼无长饥。
　　《真诰》云：领略三奇观，浮景绝翔冥。
　　又云：郁蔼非真墟，太无为我馆。
　　《真诰》云：紫阙构虚上，玄馆冲绝飙。
　　又云：翳蔼紫微馆，郁台散景飙。
　　又云：受精玄汉，故改容於三阴之馆。
　　《升玄经》云：有浮云观，天尊游行之所也。
　　《大洞真经》云：森朗都有中黄太一上帝之馆，始元童子在其内。
　　《龙飞尺素隐诀》云：太真丈人游赏紫虚之馆。
　　又云：蔼沫太虚馆，灵风散奇香。
　　又云：栢成子、谷希子、广成子、青真子，游三素八轮绮异之观也。
　　《白羽黑翮经》云：太真丈人盘游紫虚之馆，息驾无崖之端。
　　又云：太真丈人，北到朔阴洞玄之馆，寒水之乡。
　　《上清变化经》云：南极长生司命君，游金洞素灵之馆，遇九灵金母。太素三元君，受龟山元箓。又登太一上帝之馆，得《太霄琅书》。
　　又云：皇上度紫石於丹灵，刻录西台之馆，定礼於东华之方，合变於三素之气，仰披晨登之光。
　　又云：上引紫虚之气，下观混混之源，心注九玄之上馆，目罗中真之颜也。
　　《飞行羽经上》云：太上道君，昔游於北天，策驾广寒，足践华盖，手排九元，逸景云宫，遨戏北玄，息乎洞豪之门、羽阴之馆，盻纵玑以召运，促劫会以舞轮，叹万物，而雕丧，俯天地而长存。
　　《神州七转七变经》云：紫晨上皇先生怡神神州之阙，萧条无崖之馆，匡制三五之运，拯化承唐之难。
　　又云：明梁之馆，变白为青。
　　又云：豁落丹霄观，幽寥冥运彰。
　　又云：上晏九霄馆，萧登玉清宫。
　　又云：高上俨龙驾，宴景紫霄馆。
　　《玉佩金珰上经》云：太上隐玄宝章，处於玉清之馆。
　　又云：上清阴景内真之经，处上清之馆、太霄之中也。
　　《太霄紫书》云：朝游西台馆，夕憩扶桑宫。
　　又云：豁落紫虚馆，庆云随化消。
　　又云：执契太霄馆，归真玄文章。
　　《外国放品经》云：青童君，逍遥紫虚之馆也。
　　《上清投词仪》云：晏寝太常馆，峻嶒阿母庭。
　　《空洞灵章》云：虚明天有，梵行大馆，元正临止，司命执算。
　　《升玄经》云：太上於昆仑治中，进登天首大治七宝道德观，上以告张天师云：吾道出於无先太初之前。
　　又云：身居虎豹之薮，心在福德之观。
　　《洞玄经》云：紫微太灵馆，梵度天中内音书其上也。
　　又云：扶桑司灵馆，元洞天中内音书其上。
　　又云：北灵上馆，翁重天中内音书其上。
　　又云：北灵馆，七曜天中内音书其上。
　　又云：紫阳馆，文举天中内音书其上。
　　又云：洞灵元阳馆，在太玄都玉京山，元始、灵宝、南天大圣众至真尊神、无极大道南上赤帝、丹灵老子、太和玉女、长生司马好生君、司命司录、南极度世君、万福君，常以月二十三日会此馆，集校天人禄命长短。
　　《洞真经》云：金洞素灵馆，九灵金母、太素三元君所居。
　　又云：清微上馆，元始天王之所居。
　　又云：蕊珠日阙馆，太上高圣玉晨道君所居。
　　《道迹经》云：月上馆元始天王出皇民士叫录於其内。
　　《五炼生尸经》云：昔善忍国有道士晃信然，得道为元灵老君，南官书其道迹在紫微之馆也。
　　《内音玉字下》云：紫微馆处乎玉清之上，中有陀丘之众，驻亿万人。陀丘者，是新得度受灵之人也。功德未备，故停散其中。又有太灵之馆，梵度天王治其中。
　　《大洞玉经三十九章》云：九天之之上有金墉之馆，玉帝之所处也。
　　又云：昆仑山上有灵芝观，上接璇玑之轮，下在太空之中，西王母之所治也。
　　《后圣道君列纪》云：豁落丹霄观，清寥冥运彰。
　　《八素阳讶九章》云：放曹太微观，峻嶒九玄所。中有执寂贤，洞啸静冥处。
　　又云：北辰结朱馆，疑峙九虚岭。
　　又云：郁仪清虚观，结璘绝烟际。
　　又云：洞游无名馆，龙旅回琼轮。
　　《三皇经》云：峨峨皇极观，赫赫琼林房。
　　又云：相随龟山馆，歌啸扶桑林。
　　尹喜《 楼观本记》云：昔周康王闻尹先生有神仙大度之志，乃拜为大夫，因号喜宅为楼观，在后周穆王为修此观、召幽逸之人为道士，置其中，自尔相承，至令不绝。
　　《老君圣纪》云：周穆王又为镐京人杜冲字玄逸修观，置冲为道士於其中，冲后得为太极真人也。是知人间置观起自周康王也。若置道士於观中，又发自周穆王也。若是道士之名，先起自於天地两判初分之日也。仙观之号，又先起天地两判四天之前，在大罗天。大罗天上有玉京之山，玄都之仙观也。
　　《道学传》云：宋文帝为陆先生置崇虚馆，刘法先为馆主，封国师。董率法，彭城人也。宋明帝征为崇虚馆主。
　　又云：梁天卧十五年，为陶隐居建太清玄坛，以均明法教也。
　　又云：张允之，吴郡嘉兴人也。少而出家，依随师友，五年被敕为茅山南洞崇元馆主，后馆前别地为金陵馆，静隔人物，修习至道焉。
　　薛彪之，晋陵人，齐高帝时往茅山结宇，松餐涧饮，弥历年岁。齐高帝时，革命访求道逸，知彪之守志丘壑，不顾荣位，乃敕於此山为金陵馆主也。
　　成童孙，字安仁，义兴国山县人也。性识沉敏，独立不草，少年出家，长斋蔬食，远近赏揖，莫不增信。梁天监十六年，敕为静心馆上座，仪轨一众，甚有风德也。
　　孟智周，丹阳建业人也。宋朝於崇虚馆讲说，作十方忏文。
　　薛彪之，晋陵人也。齐建武二年，停东川，采访真秘，三年乃反，启救於大茅山东岭，立洞天馆也。
　　蒋负刍，义兴人也。去来茅山，有志栖托，齐高皇帝於山造馆，建元二年敕请於宗阳馆行道也。负刍又於许长史旧宅立陪真馆，应接劬劳，乃以馆事付第二息弘素，专修上法也。
　　东乡宗超，字逸伦，高密黔陬人也。乃舍所居旧宅为希玄道观，乃萝草结庵，编蓬捶槿，躬与门徒自运筋力，虽未雕削，不日而就也。
　　梁简文时，庐陵威王在镇大为起造房宇，廊庑莫不华壮，供养法具咸悉精奇，唯先生所居茅茨，不改衣服，林帷务存简率，常坐一圆枯移榻，遂有膝痕，卉冠菅席穿决不换也。
　　又云：道士张法猛。鼋潭石渚之阳，立石渚馆，请贾棱於馆，三年讲说。梁帝於石渚馆，令严寄之於其中，厨醮悉以菜也。见《贾棱传》也。
　　宋初长沙景王就许长史宅地之东，起道士精舍。梁天监十三年，敕贸此精舍立为朱阳馆也。宋明帝召陆先生权住骡骑航扈，客子精舍，劳问相望，是知精舍通在三教称之也。
　　殷法仁，字兹道，陈郡阳夏人也。少而出家，勤习诵，长斋菜食。有陈文诃，京师富室，起义仙馆，请法仁居焉。
　　九真馆，晋陵曲阿人王灵玙字善宝之所住，专修上道也。敕给馆民二百，馆户金缯香药，事事丰多。
　　谢暄，字元映，陈郡阳夏人也。长斋菜食专务修道。上虞山剪棘开路，成立山馆，有若神功也。
　　苲定，字叔安，信义南沙人也。好神仙，弱年入海虞山师谢暄。暄见其有志，令住元阳馆，看视朱公经也。又於元肠馆右别立精舍，绝人行也。
　　陆修静，字元德，吴兴东迁人也。於庐山东南瀑布岩下，起观名曰简寂，处所幽深，构造壮异，见者肃然，兴昆阆之想，后人因以修静号曰简寂先生。
　　王僧镇，梁州晋寿人也。乃於判州安陆起福堂馆，还过郢州又起神王馆，并极华整。又於衡岳起九真馆。
　　荆州有始兴馆，颖州庚承仙讲道经於其中。
　　褚伯玉，字元璩，吴郡钱塘人也。隐南岳瀑布山，妙该术解，深览图秘，采炼纳御、靡不毕为。齐高祖诏吴会二郡以礼资迎，又辞以疾。俄而高逝，高祖追悼，乃语於瀑布山下立太平馆。伯玉好读《太平经》，兼修其道，故为馆名也。
　　孙岳，字玄达，东阳永康人也。齐永明三年，敕征为兴世馆主，遂密修至道、殷勤诱接，伏膺受业者常数百人。
　　又云：太守王亮、县令顾撝，永明中启台於郊，为晋陵人李景游字慧观立栖真馆，将欲缔构之夕，梦见淹成王施柱二十，助立道场，寻至城中水处，即见柟柱满水，取既满数便没。俗言他淹成王是战国时人也。
　　许明业，扶风赤岗人也。少年出家，长斋蔬食。梁太清中为州刺史南平王请出城北神王馆供养，值乱因入武昌青溪山立馆，远近崇仰之也。
　　杨超，字超远，东海人。梁时入吴包山为林屋馆主，门徒盈千人。又为华阳馆主，於华阳之东别立招真馆焉。
　　冯法先，字法远，晋陵曲阿人也。陈时茅山起崇元馆，莫不壮丽。陈武帝初，晋陵有一僧，死得七日云：天堂有一处正构立大堂，云拟茅山冯先生。此僧更活，欲来山中访觅，验其所见於山下见山中人出，访问知有此公，犹在世也。
　　张裕，天师之十二世孙，少小出家，梁天监中於虞山起招真馆居之，能致仙道也。
　　史袭先，字继道，吴人也。舍妻长斋，起馆。梁武帝嘉之，赐名曰大通玄馆也。
　　又有徐师子，字德威，东梅人也。出家蔬食，陈武帝立宗虚大馆，引师子为其馆主也。
　　王远起，太原人也。善礼忏，领集真馆主。三周行道也。
　　淳于普洽，字法洞，吴郡人也，少出家。市北有石名生，舍宅为馆、名为崇信，以普洽为馆主也。
　　张元妃，字净明，居曲阿蔡坡村，后出都造至德馆於东府城北。梁武时也，又请以后屏迹茅山，复於南洞造玄明馆，绝谷休根，专事吐纳也。以永定三年往海虞山，於南沙丘馆告化，还葬茅山也。
　　又有李令称者，庐陵女人也。少出家离俗，入庐山，於千福乡延静里造精舍，名曰华馆。
　　梁元帝时人律曰安靖，治於天德。天德者，甲乙丙丁之地也。民家曰靖也，师家曰治也。长一丈八尺，广一丈六尺。凡佩仙灵符箓治职，皆须安治法座也。
　　上清道类事相卷之一竟
　　上清道类事相卷之二
　　楼阁品
　　下文仙堂中有七宝庄舍。
　　《洞神经》云：蓬莱山有金楼阁，高六百四十里。
　　《内音》云：登阤楼之上，八望三界之乡。
　　《大洞玉诀》云：列金门於太素丹楼。
　　《大洞玉经》云：太元在空洞之表，太素在幽玄之上。九空列金门於太素之天，丹楼沓十重於太元之庭也。
　　《太一洞真玄经》云：飞阙天道宝殿之间，内有金房，中有太真，号曰天皇。
　　《玉经》云：诸受仙真玉箓者，皆登此金华之楼也。
　　《大洞真经》云：层楼万里，三气成烟。玉阙虚静，丹门幽深。金牌玉柜，符籍五篇。
　　又云：有帝图於紫府，刊仙名於金阁。
　　《洞真经》云：有太一金阁。
　　《七星移度经》云：北帝落死，南阙注生，东华金阙，得上我名，无穷之愿，与我齐并。
　　《紫度炎光经》云：骨命以定玄阁录宇，已有生名仙籍故也。
　　《太一金真记》引《素灵玄洞经》曰：上皇太帝君玉尊陛下，乃上登清灵，宅太虚之阙，丹城紫台，长绵玉楼，太微之观，上开九天之门，请诸九天之真、太上三老君、北极诸真乃八海大神，下命五岳名山诸得仙者，灵尊万万，并会于寥阳之殿，共集议天下万民之罪福，记诸吉凶，学道勤懈也。
　　《飞行羽经上序》云：阳明星上有青城玉楼，据斗真人，号曰九晨君也。阴精星有五色玉楼，攀魁真人，号曰北上晨君也。真人星上黄台玉楼，真人玉楼真人号曰仙华晨君处之。玄冥星有朱台玉楼，步斗真人号玄上飞盖晨君处之。丹元星有素台金楼，蹑纪真人号曰金刚七晨君处之。北极星有玄台玉楼，步纲真人号曰北辰飞华君处之。天关星有九层玉楼，乘龙真人号曰总灵九元北盖晨君处之。辅星有紫气玉楼，游行三命真人号曰帝尊九晨君处之。
　　《洞神经》云：览观元化人，累劫曾息楼。千年卧复起，毕竟无终休。
　　《五胜符》云：东胜之符，秘於玄瑶青林之楼，崇丘兰琼之室。
　　九华真妃曰：远升辰楼，飞星掷光。
　　《本行经》云：胄那国王有百口登楼也。
　　《洞玄经》云：紫微长楼在禁上，天中内音书其上。
　　《洞真经》 云：金华楼，仙真玉箓在其中。
　　《洞玄经》云：玄都长楼，皇曾天中内音书其上。 
　　又《内音王字下》云：九层之楼，结云气而成在，太黄翁重之。夫亦有内音在其中。
　　《太洞玉经· 三十九章》：太清天中有金华楼，诸受仙真玉箓者皆在此也。
　　《八素真经》云：玄名碧书，早刻琼阁。
　　又云：九宫之中，唯有太玄玉书金阁也。
　　又云：九宫之中，住有太玄符。
　　《金书玉字上经》云：骨命已定於玄阁录字，已有生名仙籍，故八素阳歌。
　　《九章》云：玄台结九阁，丹棑落翠精。
　　《道学传》云：陶弘景，字通明，魏郡人也。明帝时栖憩锺岭隐居，更造楼，深自潜匿，以修道也。
　　又云：刻州长史柳悦启，割城西栖霞楼下罗含章台为国家造馆，留梁州晋寿人王僧镇为馆主也。宋世宗明皇帝开岳以礼真命，筑馆以招幽逸，乃钻峰构宇，刊石裁基，耸桂榭於霞巘，架椒楼於烟壑，风闺伫凤，月户怀仙，求道望於海隅，简素德以居之也。
　　又云：王道怜，彭城女人也，志愿出家，乃入龙山货贸衣资，自造馆宇，名曰玄曜重阁，连房不日而就，壮而甚速，有若神助也。
　　《南岳夫人内传》云：太极已注夫人之名，东华之阁丹文录籍，应为紫虚元君也。
　　《赵文和传》有七宝楼阁也。
　　仙房品
　　《本相经》云：仙房者，道士服气之室也。
　　《赵文和传》有四镇房舍。
　　案《九华经》云：琅轩朱房内，上德焕绛霞。
　　《太真科上》云：有阴仙房，又有青升房、万福房，皆天师教化处。
　　《太真科下》云：有七宝华房，高上太真居之。
　　《玉晨明镜经》云：有金华洞房，三素元君坐之。
　　《大洞真经》云：有无名之房。
　　《大洞真经》在其中。《真人八素阳歌》有玄丘房，令受当仙之人。《上清经》有蕊珠之房，玉晨道君居之。又有积霄房，扶桑大帝君居之。
　　《道迹经》云：此房在八淳山上清之境。
　　《三元布经》云：元始天王於太霄云房，以上真玉检下授三天玉童也。
　　又云：九曲丹房，上元君主之。
　　《大洞雌一篇目》云：读帝君隐书於三素洞房也。
　　《道迹经》云：盼观七曜房，朗朗亦冥冥。
　　《灵宝隐语》云：景霄仙人披九玄之房，驾三色之云，更生法轮之门。
　　《灵宝隐语》又云：披长夜之户，明九幽之房，度身之界，进入寂庭也。
　　《登真隐诀》：有玉清琳房，玉札紫文在其中也。
　　《元始五老赤书玉篇》云：天尊引众真入九光华房也。
　　《大洞玉诀》曰：三华之房在玉清之内，阳安元君之所处也。
　　又云：三元元君入流逸之房也。
　　《茅君内传》云：白玉灶山有朱紫之房，西王母处之。太上黄素方白赤气之王，入五道之玉房也。
　　《大洞玉诀》云：昆仑山，一曰积石瑶房。
　　王子年《 拾遗记》云：昆仑山南有丹密云房，望之如丹霞也。
　　《洞玄经》云：通真房在皇崖天中，《内音书》在其内。
　　又云：玉房，《五老宝经》及《十二愿》、《玄母八门》、《三十九章经》藏其内。素灵房，《三九素语》、《玄丹止化三真洞元之道》藏其内。金房，太微天帝君秘九丹上仙之所，元始五老又秘五篇真文於其内。金华紫房，五老秘文藏其内。朱映房，化应天王治其内。九曲房，波梨答和天王治其内也。
　　《洞真经》云：琼房，高上玉帝藏《金玄羽章》，《万神隐音》藏其内。三华房在玉城内，阳安元君之所处。
　　《中书律》：七映紫房，上道宝经藏其内也。
　　《内音第三》云：天有七映之房，道君所都也。太玄都中宫。
　　《女青律文》云：上真宝符，藏於高上七映朱房，琼林紫户也。
　　《登真》云：此房在上清境。
　　《南岳夫人传》云：若俗中读《大洞真经》者，则三官北帝微乱其音，不得声参紫极之灵房也。
　　又云：方诸青童歌曰：盼观七曜房，朗朗亦冥冥也。
　　又云：清虚真人歌曰：解襟墉房裹，神铃鸣蒨璨。
　　《登真隐诀》第一：有玉字洞房，上清中真品经在其内也。
　　《三元真一经》云：玄丹洞房，道诀隐其内也。
　　《三元玉检经》云：紫烟运霄軿，乘风荡玄房。
　　又云：灵都北房，有天书玉字，方一丈也。
　　《玉光八景经》云：玉宝琼房，《玉光八景经》封其内。
　　《金根经》云：九老仙都之房，《上清内观上法》 封其内。
　　《大有经上》云：素灵房中，《三九素语》秘在其中。
　　又云：金华洞房，《大洞真经》在其中。
　　《太一帝君真玄经》云：太上六合紫房之内，《太丹隐书》在其中。南极元君主之。
　　《三元布经》又云：雌一洞房，三素元君在其中。
　　又云：金华雌一，洞房所在也。
　　《玉清隐书》云：金华房，太微天帝君闲居之处也。
　　又云：上元禁君超玉虚之天，启五真之房也。
　　又上皇玉帝君云：寝晏颐缘房，飞步秀玉京也。
　　又云：上皇玉帝盼眸於琼华之房，又命太微帝君使坐引万灵於房轩，散香华於玉室，陈天钧之广乐。
　　又云：琼霞房者，《上皇玉慧玉清隐书》、《金玄隐玄羽经》在其内。
　　《玉经注》云：元虚黄房，其晨仙君所治处也。
　　《登真隐诀》引《苏君传》云：北极紫房，上帝尊神之房也。又有玉霄琳房，在玉清之境也。又有丹微房，在上清西王母所居。
　　又云：灵射丹阙黄房，在上清境方诸东华山上，青童君所居。
　　《真诰第二》紫清内宫传妃玉观香歌云：驾欻遨八虚，徊晏东华房。阿母延轩观，朗啸蹑灵风。又紫微夫人歌曰：列坐九灵房，叩璈吟太无。
　　《真诰甄命第四》云：方诸宫东华上房，有灵妃歌曲也。
　　《上清九真中经内诀》云：九晨帝君，坐在大极紫房也。又有九天之房，《太上郁仪赤文》封其内。又有八景上房，珠景赤童在其内，吟玉晨之词。
　　《汉武内传》云：紫翠丹房、紫霄绛房，西王母居之。
　　《大洞经》中卷：玉清王咒曰：遂隐上清室羽明帝一房也。
　　又云：明出穷开阴，入精六合房。
　　又云：列坐震灵席，混合五日房。
　　又云：镜心丹玄熙，紫气泥丸房。
　　又云：福积丹玄内，发光泥丸房。
　　《大洞真经》：无名房，《大洞真经》在其内。
　　又云：栢成欻生与鳌台西母，登龙台，入隐室，飞爵□，酣金液，留连於晨光之房，掇隐芝以荐馔，拾月凤以俎脯，震檀馥於灵郊，广乐响乎八海。天津有停徊之波，八风扇神轩之羽。遂芝白欻生而促席矣。
　　《文始内传》云：流云七色之房，无上真人之所居。
　　《道学传第二》云：龙威丈人入洞穴於玉房之中，见一卷素书，字不可解也。
　　《灵宝诫三十六仙内科》云：神童玉女身还太素之房。
　　《九赤斑符上经》云：北岳恒山君，注我名於紫简之房。
　　《大洞雌一篇目》云：金晨以冠玉童之颜，焕明畅於积感之房。
　　又云：三素元君在天华之房。
　　《太真科上卷》云：青升房，天师朝礼处也。
　　《四极明科》：有金华房，又有大有之房，《五帝神诀》秘在其中。又有玄都玉房，《太微黄书》八卷秘在其中。
　　《上清变化七十四方经》云：南极长生司命君登玄瑶之洞，隐岩之房也。
　　又云：《元始宝箓》秘於九折洞房，经三万劫一传也。
　　又云：元始天尊乘碧霞九灵流景云兴，上登太空琼台寒灵紫殿黄房之中，以授南极长生元君上清变化七十四方解形之道。
　　《三元布经》又云：南极长生元君未能重登玄圃金牖之房也。
　　《飞行珊经上》云：太上大道君登云景之上丹灵朱房，清斋三月也。
　　《飞行羽经升玄上记》云：上造朱房，役使万神。
　　《神州七转七变舞天经》云：丹灵启碧室，绿庭披五房。
　　又云：无英落云资，结秀玉阳房。
　　《消魔秘户诀》云：《太素洞经》藏高上虚皇丹房之裹也。
　　《外国放品经》云：青童君徘徊青华之房也。
　　《赤书玉诀下》云：元始下元天四司真人，常以月二十九日上会高皇天太玄都玉京黄房，以朝天真也。
　　《上清投词仪》云：朝济碧海波，飞轮辞绿房。
　　《八术经下》云：金兰紫房，《真皇道君玉讳》藏其中。
　　《众为篇经》又云：中演玄洞符，坦明八幽房。
　　《空洞灵章》云：七曜焕上清，郁仪晞琳房。
　　《道迹经》云：黄华英房，元始天王命五老上真仙都仙公，出解形之道《三元布经》授南极长生司命君之所。
　　又云：九玄玉房，《大洞真经》秘其上。
　　《洞玄经》云：九光华房，元始天尊引众真入其内。 
　　又云：玄都紫房，极风天中《内音书》其上。
　　《道边经》云：南极紫房，上相青童君藏《 七星移度经》 於其内。
　　《内音玉字下》云：宛都房，都监神之所治，总众真黄简之文。
　　又云：紫微宫中有神缨之童，灭度之户得神缨之童一歌无量之章，立得反形於三练之房，身受自然之气，欢乐无穷之龄。
　　《二十四生图》云：时降金霄人，解袴三素房。
　　《大洞玉经三十九章》又云：三便者，太上金房之名，五老延日以曲照之。
　　又云：上元天有五道之玉房，名书仙简，入其中。
　　又《后圣道君列纪》云：道君育气於丹素之房。
　　《金书玉字上经》云：丹瑶玉房，存九星之人，得往其中。
　　《八素阳歌九章》云：朝入希林宇，夕宴丹微房。
　　又云：玄丘房中，神童神女所歌处也。
　　又云：齐骧八落外，高步阊阖房。
　　《奔日月二景隐文》云：《郁仪赤文》，结璘黄童秘在九天之房也。
　　又云：《玉清隐书》藏琼瑶之房。
　　《三皇经》云：峨峨皇极观，赫赫琼林房。
　　《 四极明科》云：《大洞真经三十九章》，秘於高上大有之天九玄玉房之内。
　　又云：《大有妙经》，秘於九天之上大有之宫，金台玉室素灵房中也。
　　又云：《消魔智慧经》七卷，藏於玉清之阙，高上虚皇丹房也。
　　又云：《 飞步天纲》，秘在高灵玉虚紫房之内。
　　又云：《三天正法》，秘於九天之上，玉清金房紫户之内。
　　又云：《五行秘符》，秘於玉京玄房也。
　　又云：《玉佩金珰太霄隐书》、《七圣玄纪》，秘於九天之上七宝紫映之房也。
　　上清道类事相卷之二竟
　　上清道类事相卷之三
　　宝台品
　　《本相经第十六》云：七宝玄台，高於地上一百余丈，上下九级，周匝八面，级有一治，各有金格玉格，磬八十一枚，昼夜六时自然而唱，八十音同声而发，微而疏朗，其声和雅宛利，国土莫不闻声，一切众生皆望其音，叉手擎拳，向音而礼。第十一云：黄玉台，神铃悬空，自然而鸣也。
　　《法轮经》云：若见台馆，思念无量，普瞻八极，身与我神，洞见幽微。
　　《玉京山经》云：岧岧天宝台，光明烂流。
　　《日注》 云：天宝台，九层玄台也。
　　《升玄第三经》 云：八面宝台，其台极高妙，种种庄严，善胜大士之所乘也。
　　《五胜文》云：南胜之符，秘於玄琼之台，凤林之丘，丹霄之景。
　　又云：驾龙飞腾於西华之台，谒拜帝真。
　　又云：西胜之符，秘於紫凤崇台之室。
　　又云：胜于晨晖，垂曜於顺北之台，谒拜帝真。
　　又云：北胜之符，秘於清玄兰卤琼宝之台。
　　又云：玄文飘飖玄治崇台。
　　又云：中央之符，秘於玉京之下，崇台之中。
　　《赤书玉诀经下》云：元始五老常以正月、三月、五月、七月、九月、十一月会於上上三天灵都宫元阳紫微之台，集算天元，推校运度。
　　又云：元始北天大圣，常以月八日上会灵宝玄都，北上玉山阴元台，以朝天也。
　　又云：元始东南天大圣，常以月十八日会灵宝太玄都玉京山洞灵丹台，以朝天文也。
　　又云：太玄上宫太素真人，常以春分之日会诸仙官於昆仑瑶台，校定《灵宝真经》。
　　又云：阳台真人，常以立冬之日会诸仙官玉女於灵宝阳台之上，校学道簿录。
　　《本行经》云：有寻真玉台，阎浮利国宛王为女度明之所造也。
　　《法轮经》云：法轮藏於太上六合台。
　　又云：紫兰台，琼文紫字在其中。
　　又云：吾开八门，偈出太上玄台也。
　　《众篇经》云：天尊引众真入太空金台也。
　　《空洞灵章》云：紫微焕七台，骞树秀玉霞。
　　《九天生神章》云：《生神章》秘之大有九重金格紫阳玉台。亦见《五炼生尸经》。
　　《本相经第十八》云：至德上楼台，常乐无上宾。
　　又云：七宝紫金室，淡泊常乐台。
　　第十九云：紫气结治合紫气之台，金门玉户开张纳众也。
　　第二十经云：天运当促真文收还大罗之外玉芒玄台。
　　又云：习仙招魂神台，南海外阿阤加国王女名好求，学道之处。女於此仙去，王即於其处更起集灵台、三师堂、说文室，以为广度，一千人在其中。
　　《金房度命上经》云：南极总司禁君，於洞虚凤京紫台，请问天尊度命之方也。
　　《升玄经》第六云：容预玄都台，稽首礼太无。
　　《内音玉字》云：九层之台，处乎玉京之山，焕乎玄都之上。飞天常散百合之香，流五云之华。台上有太真玉郎，一日三回十绝之旛，一周则诸天上朝，绕台三匝，诵咏洞章。
　　又云：馥朗天中，玉京玄台之别号，西灵真人常诵无量洞章，游行其上。
　　又云：升乎玉清之中，上朝紫微之台。
　　《八节谢罪经》云：上皇太帝君，以八节之日登于丹紫台，议定万民之罪福也。
　　《大洞玉经三十九章》云：德刃者，九天之台名。又云：明真之台，亦在九天，有三日出焉。地上之音呼明真，曰凤生也。
　　又云：玉清天中有绮合台，下有万津之海也。
　　又云：龙山者，是玉清天中高台之名，地上之音呼秀朗，为明堂也。
　　又云：西田之夜台，亦太帝所处，台临流汨之池，方圆百里，高仙来游，三元回驾，此台在太初天中。
　　《赤班符》云：元始天王藏九赤班符於上清斑瑶台也。
　　《茅君内传》云：玉清天中有散华台，是四斗七晨道君之所治也。
　　又云：晨中真人带迎延真符於沧浪之台。
　　又云：太帝君作扶桑抄会方之台也。
　　《后圣道君列纪》云: 后圣彭君治在灵上光台也。
　　《金书玉字上经》云：西玄洞台有金书，《洞房经》也。
　　《太元上经》云：玉景上元大虎符，在太元西瑶台也。
　　又云：威王之咒，藏於九天玉清之上，太元西灵之台。
　　《导引三光经》云：三光耀八会，落落九玄台。
　　又云：定光真人皇曾天绝观台中，导引元气。
　　又云：九变真人在玉貌天诰阳元台中，导引元气。
　　又云：导仙真人在何童天华林荫云台中，导引元气。
　　又云：云华真人在平育天玄唱宝台中，导引元气。
　　又云：阳玉真人在文举天回阴太真台中，导引元气。
　　又云：法气真人在摩夷天云结飞台中，导引元气。
　　又云：泽婴真人在越衡天无量极观台中，导引元气。、
　　又云：流精真人在蒙翳天十绝九华台中，导引元气。
　　《三光八素阳歌九章》云：玄台结九阁，丹排落翠精。
　　《奔日月二景隐文》云：隐璘黄章，藏之丹瑶之台也。
　　又云：高上台，金柱玉壁，刻《郁仪结璘经》 之篇目也。
　　《本相经第十一》云：扶桑之地，有元始法堂，堂中有七宝经台，五部尊经苞之其内者，一曰《大洞真经》，苞之於青玉函；二日《灵宝真经》，苞之於赤玉匮；三曰《无量三昧经》，苞之於白玉函；四曰《道德神真经》，苞之於黑玉匮；五曰《本相天景经》，苞之於黄玉台。神铃悬空，自然而鸣。仙童玉女，手持花香宝符供养，于今不绝也。
　　《洞真回元九道经》云：抗辔玄羽台，飞行九玄所。
　　又云：空生九灵台，焕精曜太霞。
　　《三百观身大戒经》云：七宝流霞台，太上天尊治其中。
　　《起尸度亡人经》云：峨峨紫凤城，岧岧九天台也。
　　《道学传第十八》云：宋长沙王为东海丹徒人倪道存起淳栢经台也。
　　第二十卷云：传礼和北地人，汉桓帝外甥侍中传建之女也。得道度入易迁宫中，为含真台之主也。
　　《列仙传》云：修羊公者，魏人也。置石羊於通灵台上，云不知所之。
　　《太平经》第一百十四云：灵上光台，太师彭广渊治其中。
　　又云：太空琼台，太平道君处之。
　　《大洞真经》云：阆风玉台，总司学道仙籍也。
　　《七十四变化经》云：紫微台，下元八景符秘在其中。
　　《本行经》云：真君玉台，高百丈，浮利国宛王女度明处之。
　　《上清经》云：广桑山始晖庭希林台，扶桑太帝君居之。
　　又云：灵上光台，保皇道君居之。六云衡山朱台，上真君居之。
　　《真诰经》云：方丈室昭灵，李夫人治此台也。
　　又云：含真台，协晨夫人居之。
　　《真诰经》云：白玉龟台，九灵太真元君封於此也。
　　《元始五老赤书玉篇真文序》曰：太空金台，天尊坐处也。
　　《龟山元箓下》云：元箓在南极之台也。
　　《本相经》云：太清玉宝台，法静真人说《元阳经》处也。
　　又云：天尊於东方大浮黎国中清玄玉台，说《灵宝真文》也。
　　又云：天尊於无量国中九合玄台，升於七宝凤机师子座上，说《本相妙经》。
　　又云：天尊於无量国中，紫气浩浩，合成六合紫气之台，金门玉户，开张纳众也。
　　又云：於清灵始老国清玉九合玄台，说《本相经》。
　　又云：东华九合玄台，累玉而成也。
　　《灵宝隐语》云：九都者，九层之台，处于玉京之山，焕乎玄都之上。
　　又云：馥朗天，是玉京玄台之别号，西灵真人常诵《无量洞章》，旋行其伤上也。
　　《五铃仙上符》曰：太微天帝君登九玄虚生之台，五符空映，若存若亡。
　　《登真隐诀》有上清仙台，金书在其中。
　　又云：太极九玄台，霄碧简文在其中。
　　又云：方诸拂那台，刻上生名之所也。
　　又云：玄都丹台，白玉金名在其中。
　　《三道顺行经》云：后学得仙，登九凤之台。
　　《元始五老赤书玉篇》云：天尊引众真入太空台也。
　　《太丹真经》云：绮合台，在玉清天中也。
　　《大洞经下》云：《黄老元君经》封素瑶台及北寒金台。
　　《本行经》云：通阳之台，皇妃学道处也。
　　《真诰》曰：朱孺子吴未入赤水山学道，道成乘五色云车登天，今在积石台。
　　又云：含真台，洞天中张微子汉昭帝时人，好道入於此也。
　　《大洞记》云：昆仑山，一曰玄圃台也。亦见《十洲记》也。
　　《元始宝真经》曰：西王母静斋龟山，登华琼台，朝礼玄文也。
　　《洞玄经》云：始阳台，在阮乐天中，内音书在其中也。
　　又云：元阳紫微台，在上上三天，天老尊神、诸天帝皇、妙行真人，一岁六会於其上，集算天元，推校运度。
　　《洞真经葱万：玄灵台，《五老宝经》 及《十二愿》、《玄母八问》、《三十九章经》藏其内。金台者，《三九素语》丶《 玄丹化三真洞元之道》 藏其内也。
　　又云：高上藏《三元玉格》、《三元布经》於其内也。
　　又云：无鞅玄台，郁单无量天王治其内。七宝琼台，上上禅善天王治其内朱宫琼台，寂然天王治其内。九层玉台，不骄乐天王治其内。紫琼玉台，迦摩天王治其内。
　　又云：九层玉台，在九天天天关之上，有上皇太真高帝玉名及后圣真人簿录，太虚玉晨监典之。六层玉台，在九天天关之上、有金简玉札及紫凤丹章十万篇，太上冥冥玉郎典之。三层玉台，在九天天关之上，有太清宝经三百卷及真人学仙簿录简目，大帝监真玉司郎典之。
　　又云：瑶台者，高上帝藏《金玄羽章》、《万神隐音》於其内。
　　又云：七映紫台，蹑步天纲，空常内名藏其内。
　　又云：绮合台，龙山台、秀朗台，地皇上真之所游处。
　　《洞玄经》云：阳台者，贾弈天中，内音书其上也。．
　　《四极明科》云：帝誉之时，九天真王驾九龙之舆，降牧德之台，授帝此真文也。
　　《本行经》云：那林昌玉台，太上道君所封之处也。
　　《上清三天正法》云：三元玄台，六天符在其位。
　　《三元玉格》云：三玄台，《玉格紫文九天真书》在其内。
　　又云：西沙方台，上真三元之检在其中也。
　　又云：晨灯之台，飞天检文在其中，昭明九天之上也。
　　又云：金墉之台，《三元玉格》刻题其中。
　　又云：凤生之台，太真金书在其内。
　　《金简玉字经》云：洞天阳台，《玉佩金珰经》 在其内也。
　　《玉光八景经》云：玉宝台，太空之章封其内。
　　又云：太上道君还登峻嶒之台，九曲之房。
　　《太上大有经上》云：太玄灵台，《玄都九真明科》在其内。
　　《玄母八门经》曰：东晨之台，无极高真之所处也。
　　《大洞经下》云：北寒金台，龙华玉女在其内。
　　又云：弥梵罗台，在玉清之天，太上玉皇明上大道君掌高清太无极上道隐之符处也。
　　《洞房经》云：无极高真徘徊九天，高会七虚，乘空洞之流軿，辔太霄之图车，出安黄房之内，入登东晨之台，游戏丹田之下，寝宴陵青之霞也。
　　《大洞玉经》云：欢熙於徊风之交，鸣玉於九灵之台也。
　　又云：龙山，是玉清天中高台名也，天帝玉字在其中也。
　　又云：秀朗仙台者，玉清天中仙台也，地上呼秀朗为明堂也。
　　《玉经》云：玉真天中有明气之光，洞照三元之台也。
　　又云：会方之台，太帝君之所治也。
　　《茅君传》云：盈命飞飙之车，诣衡山之朱台，谒太虚真人也。
　　又云：金台者，上真内经封其中。
　　《太上金简内文》曰：玄羽台者，下有采真童仰招玉晨侣。
　　又云：九灵台者，玉霄映北朔，琼条隐林柯，空生九灵台，焕精耀太霞。
　　《上清元君道经》云：朱火之台者，太极元君乘陵羽之车，鸣钟以升之。
　　《玉京山经》云：仰观劫仞台，俯眄紫云罗。
　　《上皇玉灵君道经》曰：德仞者，天之台名，地上之音呼德仞曰生华。
　　又云：明真之台，焕乎九霄之上，有三日出焉，地上之音呼明真曰风生也。
　　《上清八景飞经》云：玉宝台，三元君之所登也。
　　《登真隐诀》第四云：玄真白龟台，《明堂玄真经》在其中。
　　又云：昆仑瑶台，西王母之宫，所谓西瑶上台，天真秘文尽在其中。
　　《登真隐诀》云：上清之境有丹城紫台，上皇太帝君玉尊陛下集群真於其中，以定天下万民之罪福也。七灵台在上清境，玉晨道君所居。灵上光台在上清境，太师彭君所居。明真台在上清境东海八停山上，太帝所居。拂那瑶台在上清境方诸东华山上，青童君所居。方丈台在东海方丈山，昭灵李夫人所居。隐元台在丹龙土南阳洛山内。
　　又云：上清境有希林台，太帝道君居之。
　　又云：承华台何元字次道，晋尚书令，有阴德，得道在其中。
　　《真诰第五》云：东海青童君，常以丁卯日登方诸东华台，四望，向日再拜，曰出行之，可因此服日精也。
　　又云：峨媚台，涓子受五斗内一之法於此。
　　《真诰第二》云：方丈台，东宫昭灵夫人李灵飞治之也。
　　《真诰甄命第四》：方丈左台，昭灵李夫人诗云：飞轮高晨台，控辔玄龙隅。
　　《真诰》第二云：弹璈北寒台，七灵紫晖霞。
　　《真诰第七》云：存方台，仙人蔡天生隐其内。又有积石台，朱孺子得道居之。
　　《升玄第六经》云：玉清台，仙圣上游行之所。
　　《真诰第十》云：封昭台，豁落符在方隅山洞间。
　　《上清九真中经内诀》云：太上宫高上台，有《太上玉晨郁仪奔日赤玉文》及《太上玉晨结璘奔月黄景玉章》，此二经刻以玉简，书以金字也。
　　《大洞雌一篇目》云：《大洞真经》秘在九天之上，大有之宫太玄灵台。
　　《大洞经中卷》云：晨登九景台，夕入神霄门。
　　又云：长寝羽台上，固神五老室。
　　又云：斗中真人，散华玉清之台也。
　　《大洞真经》云：青林千白丘有金毋台，少野童子在其中。
　　《七星移度经》云：帝君常居朗玄之台。
　　又云：帝君上登太极琼台也。
　　《紫度炎光经》云：太微天帝君，啸歌九玄台，崖岭凝凄端。
　　又云：解衿玄阆台，适我良愿会。
　　又云：太微天帝君受气之始，玄象初分，登九玄虚生之台。
　　《太真科上》云：祟玄台，天师朝礼处也。
　　《四极明科》云：《四极明科》封於金阙紫台也。
　　又云：东方太明阳台，青帝玉司君姓梁讳叔度，治其中，主人生死之命。
　　又云：《三华耀景经》秘在九天之上，大有之宫，金映七宝之台。
　　又云：三宝玄台，《上清隐书》 秘其中。
　　又云：玉京七宝之台，行紫凤赤书之人策龙驾虚而升之。
　　《上清变化七十四方经》云：上清南极长生司命君，藏瑶台丹灵云宫，又在兰庭云台。
　　又云：登绝空之中紫碧玄台。
　　又云：九色焕明，高台峻嶒。
　　又云：元始天王与南极元君登太空琼台，命五老上真、仙都左公开郁森之笈、云锦之囊《上清变化七十四方解形之道》、《三元布经》，以授於君。
　　《飞行羽经上卷》云：《太上飞行羽经》，藏之玉清上宫七映紫台也。
　　又云：控辔玄羽台，飞行九元所。洞灵深幽邃，云纲乘空举。下有采真士，仰招玉晨侣。
　　又云：玉霄映北羽，琼林翠隐阿。空生九灵台，焕精曜太霞。
　　又云：若有玄名朱台，当得知北上晨君内讳，飞行太空。
　　《神州七转七变经》云：紫晨君南造朱陵太丹极炎流火之乡，太阳琼宫九帝玉台也。
　　又云：上皇七转之道，绛简紫书，秘於紫虚元台也。
　　又云：上皇七转。
　　《玉佩金珰上经》云：郁森之笈藏於太素经台。
　　又云：众真登太空琼台，清斋三月。
　　又云：忆玄宝章处太霄之中，清光纯纯，洞照三光之台。
　　《太霄琅书》云：第八梵迦摩夷天.王治紫琼玉台也。
　　又云：携衿玉景台，解憩戏凤城。太玄都左宫女青。
　　《四极明科》云：赤帝玉司君，姓王讳景度，治南方朱阳之台，领南岳霍山仙官也。
　　又云：《雌一玉检五老宝经》、《灵宝紫文》秘在九天之上大有之宫，太玄灵台也。
　　又云：《神州七转七变舞天之经》，秘於紫天元台也。
　　《南岳魏夫人内传》云：丹垄之南有隐元台，魏夫人得道处此也。
　　又云：夫人遨宴扶桑之台，总神仙之录也。诸经中台名大有，此不具录之。
　　上清道类事相卷之三竟
　　上清道类事相卷之四
　　琼室品
　　《清虚真人王君内传》云：君讳褒，字子登，处静密之室，隐形清斋也。
　　《内音玉字下》云：《内音》封於南河洞室石柜之中也。又有诸经柜作硕也。
　　故《五符》云：九天灵书，犹封於石顼是也。
　　又云：九天灵书，三天真宝，夏禹撰为灵宝文，一通藏石柜中，一通藏幽洞室中。
　　《玄母八门经》云：散花玉室，三素元君在其内也。
　　《本相经第一》云：超登无上道，清净长乐室。
　　《三元真一经》云：琳霄之室，东海小童受经处，在上清境方诸东华山上也。
　　《真诰经》云：大有宫，司马季主隐处也。
　　又云：寝静之室，涓子坐处也。
　　又云：玉华室，丹景玉文在中也。
　　又云：紫堂金室，有刻石真人。
　　《上清经》云：峻嶒之室，玉晨道君居之。
　　又云：丹帏绿室，太元真人居之。
　　《本相经》云：七宝室，静老天尊说法处也。
　　又云：玄滋玉室，静老天尊在此，为尼乾说法也。
　　又云：天尊於赤明国中朱阳之室，说《大洞真经》也。
　　又云：天尊游法明玉国五色玉室，师子宝榻鸣玉凤机高座之上，激扬道教度一切也。
　　又云：今闻我师於此七宝紫室，阐扬道教也。
　　《太真科上》云：燕仙室，天师教化处也。
　　《玉晨明镜》：有太玄玉晨金华雌室，三素元君居之。
　　《灵宝隐语》：有黄房之室，众龙所掘山也。
　　《玉诀经下》云：南圃丹霍之阿，三元洞室，封题玉碽之也。
　　《三元真一经》云：玄精之室，身中三一尊君栖息处所也。
　　《大洞玉经》曰：有上华之室，室中青气自生，号为反香之烟，逆风三千里，香气犹彻紫宫。
　　又云：玉晨大道君解襟带於玉映之室也。
　　《大洞玉诀》云：三元君入流逸之室也。
　　《大洞经下》云：玄云羽室，黄老元君经封在其中也。
　　《本相经》云：天尊於赤明国中朱阳之室，说《大洞真经》。
　　《汉武帝内传》曰：方丈之阜，为理命之室也。
　　《十洲记》云：沧海岛上有积石室，多石，象八石，脑石、桂英也。又有紫石宫室，九老仙都治处也。
　　《真诰》云：衡山张礼正、治明期二人学道，乘虚升天，今在方诸飙室为上仙。
　　《五老宝经》曰：声驰於五老之室，神举於三清之上。
　　《大洞玉经》注曰：秀华山，太极真人呼曰圆明丹室，五灵真君所处也。
　　《大洞玉经》注曰：青童君登云波之山，入东华之室也。
　　又云：青精君登紫空之山，化玉室之内也。
　　《十洲记》云：昆仑有琼华室，西王母所处。
　　《洞真经》云：玉室者，三九素语玄丹上化三真洞元之道藏於内。
　　又云：高上藏《三元玉检》、《三元布经》於其内。曲室者，太微天帝君秘九丹上仙文之所，元始五老又秘五篇真文於其
　　内。
　　《四极明科》云：龟山西室，王屋南洞天经备足也。
　　《五千文十纬经》第五云：玄盖之玄，上圣真人在其中。
　　《上清智慧经》云：协晨灵观，层陵之室，太上大道君闲居之处。
　　《上清三天正法》云：乌日之室，元始三天正法除六天之文封其内也。
　　《三元真一经》云：琳霄之室者，三真元一之法藏在其内也。
　　又云：黄阙紫户玄精之室，身中三一尊君常栖息处所也。
　　《玉帝七圣玄记》云：昆仑之室，北洞之源，回天九霄，白简青录在其内也。
　　《三道顺行经》云：南洞之室，王君封三道经在其中。
　　《金简玉字经》云：方诸室，高上太素君住处也。
　　《大洞玉经》云：又有东华之室，青童乘玉雕之耕，御圆殊之气，而入此室也。
　　又云：太老之室，在上清之天，八皇老君乘广琅之车而入之也。
　　又云：流刚山上有晖景之室，西王母之所治。
　　《龟山元箓》云：玉华之室，丹景玉文在其内。
　　《神咒第五经》云：中有九合之室，太上在其内，端坐思惟，何国苦乐，劫数近远，众生悠悠，何所趣向也。
　　《登真隐诀》云：东海劳盛山北阴之室，有霍林仙人韩众，撰服御之方也。
　　《真诰第七》云：仙人郭四朝歌曰：高皇齐龙轮，遂回北华室。四朝为玉台执盖郎，故云高皇齐龙轮。
　　又云：方隅山下有洞室名曰方源馆，幽人居之。
　　《大洞经》中卷玉清玉咒曰：遂隐上清室，羽明帝一房也。
　　又云：解带玉映室，乘素入四明。
　　又云：受福东霞室，反胎朱火度。
　　又云：长寝羽台上，固神五老室。
　　又云：浑合帝一室，五老变孩蒙。
　　又云：上朝帝一室，解带皇一阶。
　　又云：反胎朱大室，更受洞中生。
　　《大洞真经》云：阳山寂洞有元虚三瑶之室，栢成芝高隐处也。
　　又云：世世解结，上生帝房人保飙之室。
　　又云：五帝之气无於阴极之室。
　　《飞龙隐诀》云：北极真公治於北极广灵之室。
　　又云：《飞行羽经》封之峨媚山金台室。
　　《大洞雌一篇目》云：三元君在元虚之室。
　　《上清变化七十四方经》云：南极真人藏上清经於瑶台丹灵云宫九折洞室，室有通明自然之光。
　　《飞行羽经》上云：太上飞行空常变化隐文，秘於九洞之室也。
　　《飞行羽经》、《升玄上记》云：峨眉山金台之室，飞玄羽经秘其内。
　　《洞神经第十二》云：控量太霞室，齐轮九天庭。
　　《五胜符》云：东胜之符，秘在玄瑶青林之楼，崇丘兰琼之室。
　　《本相经》第八云：东方浮黎国，有九合之室，天尊登此焚身形之所。
　　《本相经第十八》云：玄台六合室，自然登举行。
　　又云：变化紫气室，目睹不得入。
　　又云：神弘恒熙悦，七宝紫金室。
　　《第二十经》云：南海外阿阤加国王，有女名好求，仙去，王即於其处起集灵台，造神仙宫、三师堂、说文室，以为广度，一千人在其中。
　　《第一经》云：仙人范则子於西那王国浮罗岳中肃台室，说太清中品六百卷也。
　　《三皇朝仪》云：列列广寒庭，辽辽燕山室。
　　《海空经第一》云：习观三相，明了四意者，则为入智慧室也。
　　《高上虚皇君道经第一》云：羽明帝一房，遂隐上清室。
　　《内音玉字下》云：宗飘天宾黄房之室，一各玉客之堂，真晨道君治其中。
　　《大洞玉经三十九章》云：道君解襟带於玉状之室，乘八素八於四明之门。四明之门者，上清玉帝之南门也。
　　又云：化玉室，青精君所游处也。
　　又云：太虚之天，太霞之中有彭墟之室，结白气以造构，令九云而立宇，紫烟重排，神华所聚，故号曰彭墟之室。太虚元君之所处也。
　　又云：青童君登云波之山，东华之室也。
　　《八素阳诃》九章云：静翳九灵室，动周二度变。
　　《三皇经》云：既入空洞室，何忧道不成。
　　《起尸度亡人经》云：辽辽玄中堂，窈窕无上室。
　　《三元品戒》云：罪福简录封於九源洞室。
　　又云：功过薄录封於九河洞室。
　　又云：罪福报应封於汤泉洞室。
　　《本际经第四》云：引进我等，令入法墙处，无为室也。诸经中室名大有，此不具录之也。
　　宅字灵庙品
　　《本相经第一》云：仙庙者，神仙所居之堂也。
　　《第二十一经》云：东华国王造神仙七政之庙，女人居之修道也。上法二十八宿也，其宫室二十八门也。
　　《大劫经》云：北方玄录真人，行过玄谷上宅也。
　　又云：魔罗大千宅，众真三界徊。
　　又云：上相高皇宅，下有沐浴池也。
　　《太真科下治含钟鼓品》云：凡受箓，治皆有经典，所在号曰道门。立正法，化民行教，号曰道门。治舍之左前经台之上，皆悬金钟玉磬。
　　《真诰甄命第四》：玄垄紫微夫人歌云：拂袂云林宇，结鬓还童婴。萧萧寄无宅，是非岂能营？
　　《庄子·杂篇》云：宇泰定者，发乎天光。
　　《内篇》云：体至一之宅，会乎必然之府。
　　《真诰第四》：右英夫人歌云：风缠空洞宇，灵音触节生。手携织女舞，并衿瓟瓜庭。西城真人王总真歌云：轮，但苦心犹豫。
　　太元真人诗云：八风缠绿宇，丛烟豁然散。
　　《真诰第二》云：夕宴郁绝宇，朝采圆景华。
　　《真诰第七》仙人郭四朝歌云：遂造太微宇，挹此金梨浆。逍遥玄陔表，不存亦不亡。
　　《灵书经》云：绛宅曜朱童，万劫而不凋。
　　《真诰第八》云：凡人卧宇室，当令洁净。洁今则受灵气，不净则受故气。故气之乱人室宇者，所为不成，所作不立。一身亦尔，当数洗沐澡洁，不尔无异也。
　　《真诰第九》云：仙人丁玮宁诗曰：形况北塞宇，三神栖九天。
　　又云：所谓室者，一曰茆屋，二曰万溜屋，三曰环堵也。
　　《真诰第十》中候夫人告云：令种竹於北宇也。
　　《太洞经中卷 云：幽寥生帝宇，携此景中人。
　　《大洞真经》云：八风超绝宇，幽蔼绿耕间也。
　　又云：解襟玉皇宇，与感会明真。
　　《金书仙志》云：愿陵翮以飞仙，朱灵安绛宅也。
　　《紫度炎光经》云：紫烟缠曲宇，丹晖绕彩軿。
　　又云：天为我屋，地为我床。五岳山川为我桥梁，玄斗元精为我衣裳。
　　《内真金章经》云：兆常能诵曲素诀词於寝静之宇，以摄不祥源泽之神。
　　《上清变化七十四方经》云：浩浩玄虚，金室琼庐。三元启运，六气散敷。
　　《飞行羽经上序》云：九晨不降於灵宇，夫人欢悦於寝席。
　　《神州七转七变舞天经》云：遗界翳虚轮，绝宅自冥通。
　　又云：妙吹九晨飙，超登仙公庐。
　　《裴君内传》云：上皇大帝君乃登广寒上清灵宅，议学道之勤懈。
　　《元阳童子净土经》云：修多童城，纯以水精为壁，纯金为梁柱，莲华覆楼层，珊瑚为椽，白银为栿，黄金为檀栌也。
　　《隐元内文》云：青童君延万帝於曲宇，讲宝诀於妙章。
　　《上清投词文》云：八风起绝宇，幽蔼绿軿间。
　　《本行经》云：有丹陵之舍，神人授维音八字真文之所。
　　《空洞灵章》云：玉阜秀琳宫，生死福德庐。
　　《本相经第十九》云：南土国王造神仙灵庙，周回房舍，莫不成就也。
　　《第二十经》云：南海之外阤随加国王有女名好求，年十五学道於习仙招魂神台，得仙升于玉清之宫，王即於其得仙旧处，造神仙宫集灵台、三师堂、说文室，即下诏天下有能出家者，於是国内得一千人来入此庙也。
　　《第一经》云：仙庙者，神所居，非人室也。
　　《第十二经》云：拘尼之界，野马之池，有圣贤之堂，铜壁铁柱，银克簿上，学士修行之处。
　　《内音玉字下》云：恶缘并尽，逍遥欢乐之舍，与飞天而合真也。
　　《五符》云：皇人在峨媚山北绝岩之下，以苍玉为屋也。
　　《五号先仪》云：三师遨游七宝之壁也。
　　《众真戒第三》云：高振玉宇，携辔秀真，可谓邈乎其奇，落绝之视也。
　　又云：大方诸山，对会稽之东，上有天仙宫室，以金玉琼瑶杂为栋宇也。
　　《八威召龙经》云：福首三台宅，今号位真悲忘。
　　《八节谢罪经》云：八节之日，上皇大帝君登於上清灵宅，议万民之罪福也。
　　《二十四生图》云：身度水火宫，名入九天庐。
　　《大洞玉经三十九章》注云：玉皇之庐者，清虚真人之逸宅也。
　　又云：太霞之中，合九云而立宇，太灵元君之所处。
　　《导引三元经》云：身入虚迹宅，纵体归是宗也。
　　《五称符上经》云：求神仙长生不老於精舍，经图静庙中佩灵宝文也。
　　《八素阳歌》九章云：朝入希林宇，夕宴丹微房也。
　　又云：穴绝广寒宅，至灵道妙同。
　　又云：齐首峻嶒宅，莫检形与名。
　　又云：朱宇凤构，明光映轩。
　　《奔日月二景隐文》云：太玄宫、高上台、蓬莱府，皆金柱玉壁也。
　　《本相经第十一》云：扶桑之地有元始法堂，以白银为壁，真珠为基，黄金为梁，以铜为柱，五玉为椽，琉璃覆之，水精为阶，珊瑚薄之也。
　　又云：法堂东北复有太和舍宅，子孙在其中，传世不绝也。
　　第二十一卷云：习仙神宫，上下九级，一百二十丈，基面九尺，方圆一百二十步。又有神仙之庙七政者，上法二十八宿也。
　　《变化七十四方经》云：飞霄郁玄梁，神变无迹庭。
　　《三皇经》云：长栖太一宇，归命礼三尊。
　　《本相经第三》云：见一天堂，琉璃为壁，黄金为梁，青玉为柱，琉璃覆之。
　　又云：见一天堂，琉璃为壁，紫玉为梁，赤玉为柱，黄金覆之，飞烁周匝也。
　　《本相经第九》云：西方有大堂国，中有长乐之舍，上高三百丈，天景大混之文题馆四面。
　　《道学传第二》云：洞室中有金城玉屋，真文所在也。
　　又云：四方有玉柱，题曰九泉洞庭之墟。
　　《道学传》云：吴猛，字世云，登山诗云：仰瞻列仙馆，俯察玉神宅。
　　《道学传》云：万流屋者，乃项托之所居。
　　《清虚真人王君内传》云：王君不能弃有竦玄，超登九天，造太空之丘，谒玉皇之庐也。
　　《内真金章》云：兆常能诵曲素诀词於寝静之宇者，则五老之宾也。
　　《本相经第四》云：长乐舍，方圆一丈，表．裹悉有天景大混文字也。
　　《灵书经》云：比舍在大福堂国，天尊於此说灵宝真文，出法度人也。
　　《本行经》云：度明於阳丘之岳，丹陵上舍，栢林之中，朱凤侍卫，神龙翼轩也。
　　《五符经》云：苞山洞室有金城，玉屋云厦陵天也。
　　上清道类事相卷之四竟 
　　
