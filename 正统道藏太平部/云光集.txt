云光集
　　经名：云光集。金王处一撰。四卷。底本出处：《正统道藏》太平部。
　　目　录
　　卷一　诗
　　七言律诗八十九首
　　七言古诗
　　七言绝句四十四首
　　卷二　诗
　　七言绝句二百四十九首
　　卷三　诗
　　五言律诗三十四首
　　五言绝句五十八首
　　颂十二首
　　四言诗九首
　　三言诗七首
　　金丹诀
　　歌三首
　　吟十三首
　　卷四　词
　　沁园春
　　满庭芳二十一首
　　神光灿
　　满路花四首
　　木兰花幔
　　一枝花
　　软翻鞋
　　青玉案十五首
　　前后带喝马一声
　　江神子三首
　　蓦山溪五首
　　归朝欢五首
　　踏云行七首
　　行香子九首
　　苏幕遮十六首
　　望蓬莱四首
　　云光集卷之一
　　圣水玉阳王处一撰
　　诗
　　〔七言律诗〕
　　承安丁巳，受第三宣，於六月二十五日到都下天长观。七月初三日宣见，赐坐。帝问《清净经》。师解之。次问北征事。师答云：戊午年即止。后果应。次问全真门户。师一一对答。帝深嘉叹。留连抵暮方出。翌日赐紫衣，号体玄大师。仍差近侍传旨，赐崇福、修真二观，任便住坐。每月给斋厨钱二百镪。时在修真观，作此一篇。寄呈老母洎圣水道众。
　　修真观下信逼通，往复祥光透碧空。昔遇明师开正教，今蒙圣帝助玄风。
　　玉阳自此权行化，法众从兹好用功。稽首慈亲毋少虑，皇恩未许返乡中。
　　按察使夫人患病求痊
　　天生天长顺天修，不论尘寰俗骨骰。四假岂能朝凤阙，三尸那得赴瀛洲。
　　悟真内照忘新触，达本灰心灭旧忧。无色真空超彼岸，稳乘自在大神舟。
　　赠祖庵吕知观
　　大悟威光朗太空，先天真瑞信匆匆。虚无清净全今古，至道流传正祖宗。
　　三界十方通一致，千经万论子无穷。忘情自现天元主，透出阴阳造化中。
　　赠潍州观主太夫人
　　有谁遭遇活神仙，的养灵明透碧天。玉藏抽添真水火，瑶宫凝结瑞云烟。
　　形神俱妙人难会，空色都除理怎传。四海回光齐奉教，自然功德满三千。
　　赠助缘道众二首
　　深谢吾门广助缘，始终如一苦精研。存神默默尘无染，养气绵绵道自然。
　　开阐本元清净主，化生玄象舞胎仙。游玑斡运真三宝，不动慈光满大千。
　　固穷守道道无名，全在人心运志诚。一气循环清宇宙，三光会合聚神明。
　　玉坛瑞象埋仙迹，宝鼎祥辉隐化生。说破内丹真口诀，妙功舞住自圆成。
　　〔咏玉清观〕
　　师之旧隐璕岩朱北玉清观，号曰小圣水，实为胜地。故有是诗。
　　此岩胜地古今稀，缓步烟霞昼景迟。三界圣贤垂顾盼，一方道德尽精持。
　　双双童子擎花节，对对祥鸾舞玉墀。炼就大丹归不久，有缘相伴到瑶池。
　　福山王押司因病求教
　　绵绵细细养冲和，寂寂修心出爱河。增长谷神常不漏，流传血脉永无痾。
　　全真发道忘生灭，见性通灵绝障魔。劫劫盖因功德正，万神齐捧出娑婆。
　　留五舍人过夏
　　好同我处觅清凉，聚结灵砂天外香。四大回还清气候，双泉灌洒玉容光。
　　调神不动灾为福，遇物无私阴复阳。别有生涯闲度日，宝经披论两三行。
　　脱世网二首
　　顺天功德化生来，法体光明徧九垓。慧目澄澄无稍着，神珠朗朗绝纤埃。
　　五方灵耀冲天出，一朵心花拂日开。浩劫真容重显现，始知处处是蓬莱。
　　脱离世网没萦缠，已得丹成道自然。紫府飘飘飞玉雪，瑶台渐渐吐金莲。
　　神宫段段圆明结，法性虚虚照耀全。内外炼成金玉体，盖因一遇大罗仙。
　　术怀二首
　　浊酒狂歌数十年，空身放荡梦游仙。存心救拔通三界，全体光明彻九天。
　　世外生涯唯我晓，壶中珍宝有谁怜。东方云海玉阳子，度脱愚迷不妄传。
　　我当开化混三阳，屯迭烟霞满十方。炼出宝珠含法界，化生灵耀接穹苍。
　　虎龙蟠绕攒金鼎，日月飞腾照玉堂。比及乘鸾归紫府，太平国裹且和光。
　　门人张志明问日用事二首
　　咄假搜真若琢磨，体天法道养冲和。三光影裹搏心印，万法门中悟蜜多。
　　两道清风穿紫府，六天如意出娑婆。无无有有成圆相，指日升腾上大罗。
　　辉辉玉性晃晴霄，本是无为福慧招。玄理通融真自在，妙光澄彻恣逍遥。
　　一声仙乐朝金阙，两道灵泉灌瑞苗。认正本来真面目，依师且作度人桥。
　　道理因缘
　　遇师决破好因缘，与物无私合上天。五道光明攒慧性，万般霞彩簇丹田。
　　清音空外传真趣，苦海波中运法船。无证无修真了了，本来功行自周全。
　　居尘不染
　　虚无凝秀结灵胎，虽在尘寰道眼开。酒色气财佗活计，精神血脉自根荄。
　　都教元海同居住，任使昆仑恣往回。此个因缘真得得，无为清净到蓬莱。
　　自咏二首
　　东方云海小风风，终日无为话苦空。一点圆明真了了，两回遭遇性融融。
　　三田锻出留年药，九载修成越世功。每向朝元仙路看，全真光彻大罗宫。
　　铅汞相投结大丹，服之立可变童颜。色身混彻阴阳数，真性超离生死关。
　　八脉通流元气海，万神攒聚玉京山。周而复始重罗列，无极天真自往还。
　　示门人二首
　　特为同流指胜缘，始终如一志常坚。清闲暗使真真济，饱暖须教事事蠲。
　　更向人间为实行，还同火裹长青莲。云霞引步朝元去，功满三千及大千。
　　一切高明共结缘，沈沈苦海种金莲。出尘香艳离诸秽，照体光明射九天。
　　开阐从初真道眼，修成无上大罗仙。腾今跨古真灵性，了了都无一法传。
　　仙境
　　仙境巍巍世莫猜，满空异馥杂琼埃。霓旌绛节朝金阙，羽盖云旗映宝台。
　　三界圣真同际会，五方童子久徘徊。古今不改谁能见，除是通灵道眼开。
　　全真
　　我师弘道立全真，始遇纯阳得秘文。性满虚空凝皓彩，丹成表裹结祥云。
　　顿超法界留玄教，传化人天赞圣君。救拔群生诸苦难，自然寰海普知闻。
　　遇师传授
　　我尝遭遇活神仙，的养灵明透碧天。心入绛宫冥照耀，气嘘丹鼎自回旋。
　　形神俱妙烟霞锁，动静都忘性命全。普愿尘寰通此理，一时同泛度人船。
　　赠众道友二首
　　清贫柔弱喜颜红，本性翛然慕正宗。更愿全神投内补，便当弃假悟真空。
　　灵源固济无诸漏，神剑挥腾杀九虫。炼熟丹砂明火候，坐看乌兔任西东。
　　天和地理与人安，三教三才共一般。性烛光明常不昧，灵童踊跃自追欢。
　　浮云消散禅天净，外事含容觉海宽。放荡逍遥观自在，本来模样永相看。
　　答人问安乐法
　　虚无大道全真诀，富国安民没可越。解脱灵宫万化生，冲和气海千痾灭。
　　定超无漏大神舟，辊出长空秋夜月。一性圆明道自成，周而复始重罗列。
　　赠新出家
　　回头欲觅长安道，内外全空心上扫。绝尽机关达杳冥，抽添水火明颠倒。
　　炼烹四象与三才，咄出七情并六耗。一性辉辉晃太虚，玉京自有金书报。
　　示门人校勘功行二首
　　劝化行缘志在坚，尽心皆与我同然。金关启锁玄风透，铁树开花大道传。
　　威摄万灵齐庆贺，报通三世没灾愆。十方众友宜搜获，一悟真空总了仙。
　　天然一境实恢洪，应合希夷理自同。生育无名清净体，变通不坏杳冥宗。
　　旌幢闪闪排云汉，环佩珊珊下太空。接引圆明真了了，法轮常转运玄风。
　　造化二首
　　妙行真功满十年，普同法道炼真仙。温温铅鼎神光绽，赫赫灵砂火候全。
　　两赓玄风通岳顶，一溪寒玉降芝田。擘开混沌观无极，豁达灵根养浩然。
　　保身清雅虎龙吟，寂寂真慈转古今。太极本宗开造化，始清玄象走浮沈。
　　神收五脏邪难入，性灭三彭道自寻。一粒大丹成熟后，宝华圆满出瑶岑。
　　法眷
　　玉京仙眷我心交，福注兴隆祸不招。地狱变成传道会，火坑化作度仙桥。
　　闲听法鼓喧灵岳，便整云舆泛紫霄。元始垂光弘救济，混元三界恣逍遥。
　　兴题
　　前驱紫凤舞云光，后引青鸾入帝乡。七宝洞天常不夜，九清科法普传方。
　　五行四象明交泰，万劫千生灭祸殃。二物混成无漏体，一灵真性达穹苍。
　　出尘
　　跳出轮回入道来，玄机默默满胸怀。顿超内外诸尘网，不落周围众苦崖。
　　一点灵光无缺漏，四般假物任沈埋。佗时跨鹤朝元去、复返天宫步玉阶。
　　赠益都统军
　　本是虚无一点真，降临中国作贤臣。威加远塞无边事，忠佐清朝用至仁。
　　不外玉阳同庆会，每於福地结良因。百年定作神仙客，善德从今日日新。
　　泰和辛酉韶赴亳州作普天大醮赠众
　　圣帝传符出洞天，金门演教庆无边。大兴妙供因缘普，永保洪基海岳坚。
　　欣乐太平齐庆贺，尊崇道德悉周全。太清宫下同参事，应是皇恩第四宣。
　　劝众化缘二首
　　闻说诸公广化缘，莫辞宠辱苦精研。颐神和畅同修炼，养志安恬合自然。
　　开阐清虚观性月，斡旋造化舞胎仙。了真默默俱无漏，不动慈光满大千。
　　立志宁心普化缘，各酬洪愿爇香烟。宜搜道理重开悟，好把尘情一并蠲。
　　五脏辉辉生玉蕊，三田涌涌吐金莲。十方灵宝腾空起，一性通朝不夜天。
　　劝人弃假归真
　　藉形托化仗前缘，宿孽推临事逼煎。宝鉴神珠遭汨没，风灯石火不牢坚。
　　诸公好把轮回咄，一志宜将性命全。收拾光明投内补，悟真达本复周圆。
　　寄呈母亲
　　子母修真同出家，体天法道作生涯。化绿处处神明助，劝善重重福寿加。
　　俗眷恩情都不论，玄门道德永无差。内灵升化投真，异日功成蓬岛夸。
　　劝众内外动修
　　内躲轮回外救忙，外持内照两无妨。助缘助教功勋着，扶困扶危寿命长。
　　一朵金莲离垢秽，两般玉貌出昆冈。随时庆贺升平主，密布慈云满十方。
　　赠潍州千户信道子
　　往昔重重结胜缘，心香袅袅透诸天。尘中养就真如体，火裹长开不谢莲。
　　普愿搜真登彼岸，各须弘誓灭前愆。丹圆果满神光聚，总达无为契自然。
　　赠内侍局司丞二首
　　好生济物道心浓，不必浮华错用功。自己琢磨心垢净，佗时留驻内颜红。
　　常行忠孝无私曲，应有神明指正宗。不觉脱离生死海，十方三界显家风。
　　洪恩不断古今稀，悟彻尘情总不为。积德归依无上道，累功去了自心欺。
　　万神涌涌超生灭，一性如如弗动移。佗日乘鸾游紫府，六铢衣挂受天禧。
　　赠远来道众二首
　　同道知音任往还，经游圣水涉千山。洗心妙论通玄趣，绝虑迥光究内闲。
　　金玉堂前烹凤髓，烟霞洞裹炼阳关。清风皓月真空体，悟理明宗顷刻间。
　　咄尽尘根一物无，清清冷冷下功夫。素光渺渺开心月，红艳辉辉覆性珠。
　　既得元初真了干，任他四大散无拘。将来功满承天诏，稳驾祥云赴玉都。
　　别道众
　　修真道众嘱丁宁，休逐轮回死复生。一切物情皆可绝，万般尘事不堪争。
　　身心和畅千痾散，神气冲融四序平。了了了时无可了，玄玄玄处证圆成。
　　天毒节作醮
　　精修黄箓启真诠，无限官民祝万年。普运丹诚须荐福，同行真孝必通天。
　　香烟袅袅超三界。功德巍巍贯大千。一切有情登道岸，太平圻乐遇良缘。
　　仗李寿卿化木植
　　寿卿贵族莫辞难，仁义通开生死关。大藏因缘非小可，玄门消息好追攀。
　　增添福禄凭具行，保养形神使内闲。一志无私天地顺，善根光结古容颜。
　　安丘陈县君出家求教
　　来住清朝法梅中，去游蓬岛不空空。饥餐内宝真元秀，渴饮丹霞玉性红。
　　一气周流清净体，万神齐会绛霄宫。回颜换质无衰老，开化人天正祖宗。
　　请惠先生修殿
　　惠仙能辩古今文，师旷深闻性不昏。学我逍遥观宝月，愿君猛烈断根尘。
　　两朝圣帝开仙路，一举玄科享道恩。四大随缘游陆地，阐扬清净好家风。
　　赠日照县水车沟会众
　　水车灌出道芽新，渐吐灵光透紫宸。二气根元成造化，满天枝叶拂星辰。
　　玲珑霞彩通三界，踊跃圆明出六尘。结就本来真面目，因师开发悟全真。
　　赠安丘县令
　　安丘山水最清明，特感忠良治此城。和睦人民天地喜，丰收田斛廪仓盈。
　　因公正直无私曲，是处歌欢乐太平。助国爱民功就日，好穷道德了前程。
　　公姑问修行
　　公姑皆说道心浓，不可奢华谩落空。且悟真修忘彼我，勿令外觅走西东。
　　气神欲得朝元海，猿马须教锁绛宫。统摄群魔无障碍，逍遥自在了仙功。
　　赠文山刘彦充王仁美兴丹霞观
　　彦充仁美各高明，起建丹霞志转新。东海文山真古迹，西秦师祖旧良因。
　　周全外行含空界，混合玄功出世尘。更把浮华都一擎，回头便作个中人。
　　赠关西清元充宁海威仪
　　清居宁海列冠裳，绝顶蓬壶是故乡。密考丹经穷造化，安存灵物免悲伤。
　　焚香祝寿功无失，报德酬恩道自昌。动静应和天地理，他时云步礼虚皇。
　　寄莱阳宋二先生
　　书寄莱阳宋二仙，旧人用事必精专。迩因几处修斋醮，速可同来结胜缘。
　　莫把勤劳如世务，须知清净种金莲。全真内外功圆聚，万里回光透碧天。
　　买查山上清观
　　东方云海访诸公，各愿丹成立祖宗。三界十方通一化，普天众圣演真空。
　　皇天后土垂洪福，吉事遐龄表善功。拯救人伦弘大道，递相开度好家风。
　　示众
　　修真法会信深洪，布祝先天大道通。无内化生闲活计，有中变炼好家风。
　　清音历历冲云汉，玉性灵灵话正宗。传报世间明子细，东方云海证圆融。
　　赠李节判明威二首
　　既叩吾门访道流，勿令愚昧度春秋。日魂月魄依时取，汞髓铅精用力收。
　　都集神明朝玉帝，重开慧目赏琼楼。丹成内外齐升降，有个无为笑点头。
　　清心内炼一轮光，演道开真满十方。积德任教神鬼敬，颐真休被物情伤。
　　阴阳颠倒人难见，性命圆成世莫量。法界灵明俱透彻，亘容天外自飞扬。
　　赠文山修观道众
　　体天法道做修行，天地人伦一化平。若运肯心常不退，决明玄理悟无生。
　　葛洪万卷终归道，惠子千箱谩数程。争似一超真实地，本来功德自圆成。
　　随哥问修行
　　清净身心养气神，烹金炼玉出迷津。三田暗种留年药，一旦欣逢不死人。
　　五道天光明闪烁，六阳地气发逡巡。熏蒸关节透肌骨，定是朝元谒紫宸。
　　长栏于二郎退道赠之
　　初入吾门众尽钦，谁知无分作知音。青霄路远年光近，黑簿名高地狱深。
　　范蠡张良非易学，镬汤剑树不难寻。将来受着无情苦，悔纵颠狂一片心。
　　卢宣武问道
　　一气升沈合大丹，始知灵物自回还。收藏宝壁归中位，剔拨天机注内颜。
　　光绽九宫观世界，道成永劫列仙班。青鸾稳跨腾空去，从此清标镇海山。
　　赠卜者
　　推穷天理甚分明，特与时人决困程。解察阴阳时否泰，能通日月数亏盈。
　　顺行九曜灾难及，复变三阳祸不侵。莫待无常天限至，和贤尽总落深坑。
　　商河县会众求教
　　商河真遇自回光，步步玄风贯故乡。云路交参天浩渺，阴魔消散性昭彰。
　　清音历历惊山鬼，灵耀团团满玉堂。一旦出离尘世外，蓬莱永永得清凉。
　　都下张镇国问修真
　　灵明纳在性怀中，固蒂探根谨用功。有宝莫令他物盗，无心且与世尘同。
　　包藏微密真如显，补惜精华法海空。瑞迹仙踪无断绝，了然直赴大罗宫。
　　北青州船户张长者有问
　　一棹空舟越世间，飘飘云路列仙班。运持灵秀攒金鼎，把握阴阳转玉环。
　　永出洪波离爱海，就挥利剑劈恩山。蓬壶阆苑仙游处，一念心灰尽可攀。
　　赠门人南吕哥
　　旷劫根源子细搜，须知此个好因由。千祥丹谷收真彩，万派银霞注逆流。
　　金木河车搬凤髓，癸丁炉灶炼霜球。周天数足神丹结，五色威光簇十洲。
　　泗州任哥问性命事大
　　圆融性命不为难，孽尽光生道往还。定息绵绵通正理，安神默默锁玄关。
　　收藏真秀丹须结，打破虚空性自闲。一颗灵光超造化，云车搬载玉京山。
　　赠蒲台县徐上押
　　念身四大足虚浮，藉假修真别有由。至道希微无断灭，元神脱洒不淹留。
　　温温铅鼎金光绽，寂寂灵宫玉焰收。有个主人当面立，相逢拍手笑无休。
　　示门人
　　虚无清净立金坛，拨剔轮回生死关。情性调和如止水，气神交结若回环。
　　灵珠灿灿腾云外，鹤驾飘飘出世间。直到大罗天界上，凭时归正好容颜。
　　寄莱阳长涧孙四翁
　　书寄贤有孙四访，微微锻炼我家风。澄澄察察身心净，冷冷清清事物空。
　　细细绵绵还大孝，惺惺了了返云宫。愿公齐力弘真教，普化人人悟正宗。
　　登州会众游圣水赠之
　　法眷知音任往还，云游圣水涉群山。暂离百结尘埃网，时叩重玄秘密关。
　　性上发生真智慧，壶中认得古容颜。全身放下无诸念，便是逍遥自在闲。
　　赠宁海州王－翁化为醮首
　　请公目下细斟量，既遇良缘便可当。家道兴隆因建德，福星临注必除殃。
　　愿人有幸扶玄教，学我无为达上苍。四海存亡都一化，立教地狱变天堂。
　　宁海太守屡尝书召以诗奉答
　　信香不断累相招，自肯存心养瑞苗。禁制奸邪因德政，恤怜老幼显歌谣。
　　常蒙帝阙恩光降，足表忠心福行昭。伏望功成名遂日，也来林下论逍遥。
　　赠明水公殿试
　　心灵神喜悟真常，日日无私达上苍。休殢儒门求外显，好搜道理惜元阳。
　　万尘根断超三界，一举功成贯十方。试把前程相比校，为官何似到仙乡。
　　答沂州赵知法问修行
　　云踪不断瑞阳开，悟彻尘缘心自灰。但觉身中清一气，渐看鼎内聚三才。
　　青龙白虎鸣哮吼，赤凤乌龟战往来。罗列周天同际会，道成自有紫书催。
　　赠扬都目化缘都下干当教门
　　助缘诸物顺时来，都下光明转转开。不惮辛勤成好事，须逢吉庆远非灾。
　　旧庵坼了重修葺，善气将残复接栽。深谢圣恩功德力，愿祈洪祚等天台。
　　别远来道众
　　清晨目下别相知，普化人天处处齐。若解壶中交日月，便超空外步云霓。
　　未归蓬岛朝真圣，聊向尘寰度执迷。好恶是非都不挂，任他乌兔走东西。
　　赠修真观厨张
　　厨下清河志的端，莫令抛撒谨修完。精严每感诸仙喜，节俭能招百行攒。
　　既向福田常润益，自然心地永舒宽。他时功满离尘土，一颗神珠始得看。
　　示门人藏头拆字二首
　　□开法眼内无忧，□肯精持百行周。□吉遇遭金口诀，□言叮嘱道宜修。
　　□田上下通来往，□气循环任自由。□载仙班云外列，□圭服了恣遨游。
　　□升火降内观修，□是人非物物休。□性却临金地旺，□魂还向月宫囚。
　　□传丹诀真师见，□显灵光玉液周。□庆无涯真得得，□丝不昧任优游。
　　张五郎问修行藏头拆字
　　□友才闻真道德，□田不觉悟清凉。□山玉璞离尘土，□性芬芳天外香。
　　□裹金鸡常显瑞，□头丹凤每呈祥。□年成就无为理，□篆金书度五郎。
　　赠杨解元攒三字
　　□□来问古真宗，□□相知尽始终。□□子居尘世裹，□□我离有无中。
　　□□信受明真理，□□三光话苦空。□□垃超真造化，□□出现赴蓬宫。
　　〔七言古诗〕
　　徐福店小宫姑毁容截鼻，虔志慕道，赠之。
　　毁容截鼻志弥坚，为脱尘缘结道缘。一着根源超等辈，两通盟誓透青天。
　　三光密照开灵慧，四大冲和道渐传。光绽五明常不夜，六波罗密吐金莲。
　　七情除灭圆明聚，八洞神仙同受宣。九曲明珠穿顶过，十方世界任周旋。
　　海市诗并序
　　暂别东牟，西游登郡，渐叩古黄西皋，遇海市垂光显异，乃与道合真也。故曰：皇天发泄，大道舒张，披三光而下降，禀一气而上升，万化人间，莫知其道也。是乃长养诸天，大地冲和，四序炎凉，洞焕太空，化生玄象，混同万法之根源，符合大罗之眼目。因借东坡韵述怀。
　　水晶宫殿锁晴空，万象澄澄碧海中。月裹姮娥观宝鉴，日中仙子玩珠宫。
　　乾坤斡运明真理，混沌重开越胜工。万道毫光攒坎虎，千条赤气罩离龙。
　　满空圣众扶圆盖，玉女金童策主翁。紫雾红霞才绽处，玲珑七宝现威雄。
　　神风静默惊山鬼，万化参差世莫穷。光压水天无势力，吾真三界得冲融。
　　放心天下无违碍，四大神洲饮几锺。虽说东坡真上士，足知大定胜元丰。
　　古今诸胜钓鳌手，不论泥沙碎铁铜。以道治身功行满，大罗天上一家风。
　　复用前韵
　　混元三界俯观空，隐隐仙山巨海中。和气流传生瑞象，清风明月透灵宫。
　　天男天女从空有，绛阙琼楼匪世工。滚滚波心生玉虎，炎炎火裹走朱龙。
　　泥丸公子鸣天鼓，紫府真人舞醉翁。聚集万灵同庆会，飞腾八极示清雄。
　　掣开今古神方秀，劈碎虚空理不穷。永永长生超造化，明明无相自圆融。
　　上令百代登霄汉，遂享洪恩过万锺。助阐玄门扶内教，方今清世乐真丰。
　　仙胎道骨居尘境，恰似良金混锡铜。直待紫书亲诏唤，恁时显出我家风。
　　〔七言绝句〕
　　守道
　　金精玉髓结神胎，夹脊光明两道开。灌顶醍醐生万象，二输日月射瑶台。
　　绵绵若存
　　认得虚无动静功，流精宝璧赏无穷。周而复始重罗列，仙韵琅琅聒太空。
　　返朴守拙
　　本源无漏定长生，千叶金莲耀日明。心性了然同一体，希夷大道自圆成。
　　温温铅鼎
　　一气清虚摄万灵，万灵都会见圆明。明明内外天光结，决证蓬莱没死生。
　　光透檐帏
　　纯阳开化上冲天，放出神光养瑞莲。道气周流通子午，桂花吐焰照无边。
　　造化争驰
　　两肾堂间风雨吼，龙虎争驰乌兔走。刀圭入腹鬼神惊，大地草魔齐拱手。
　　虎龙交媾
　　五色天光聚本容，虚无运度杳冥中。玉阳到处仙歌聒，随步金莲晃太空。
　　清浊两分
　　顺气流行观自在，迎风歌曲醉冲融。清凉境裹神光灿，渐转虚无大道通。
　　王公问如何学道决了生死
　　虚无元气结神丹，开辟轮回生死关。拔度十方三界苦，一灵真性自归还。
　　又问如何体天法道
　　大道不离开化数，迅雷无失自然功。推穷此理皆同体，应变人天弗落空。
　　赠门人王哥
　　修行拍碎我人山，脱俗超凡绝往还。平等常持心正直，他时升入碧霄间。
　　张公问顿悟
　　达道空无一物形，随机应感度群生。重逢浩劫天元主，了了轮回十万程。
　　游行
　　闲观山水游蓬岛，满地白云风自扫。暗想浮生极苦辛，谁能修此无衰老。
　　得物
　　乌飞兔走入中央，恍惚灵源得妙方。一粒刀圭通九转，升腾变化满穹苍。
　　悟真
　　悟来切切认真欢，灌顶醍醐一气宽。大道冲和通子午，内灵光辊出泥丸。
　　办道
　　清浊浮沈复往来，昏昏默默口难开。双眸不欲观乾象，耳鼻通灵吸秀胎。
　　顺化
　　颠倒循环似醉人，不忧不喜内全真。精神动处灵波滚，三界清虚绝点尘。
　　归真
　　悟彻根源一点深，灵台颐养紫芝金。金光涌涌超生灭，玉性辉辉了古今。
　　救生
　　会救空身一大灾，轮回生死不能该。灵源神水透玄谷，四序仙花火裹开。
　　养道
　　昔年东海会初真，多谢明公管顾恩。欲返仙都听紫诏，斡开玉户入金门。
　　传善
　　功圆行足自朝元，莫越清时结众缘。普愿愚迷归至道，助修真福满无边。
　　通光
　　众立丹阳显异碑，端文仙迹妙雄威。包藏微密超今古，补惜先天造化机。
　　达本
　　虚心实腹志精专，捉马擒猿觅了仙。清净无为行大道，不须苦苦问青天。
　　识讳忌
　　十二时中善恶童，录抄名件覆天公。校量功行无亏失，决补仙阶不落空。
　　黄县女冠刘志妙问日用
　　搜详日用苦精研，触目回光百行全。损己炼真弘大道，前程自可灭诸愆。
　　四会开化
　　七宝金莲瑞气浓，玉华平等我家风。三清上帝通真德，一派光明处处同。
　　答文登七宝会下见召
　　深蒙宠召布桥梁，讲论无生不死方。七宝金莲同结秀，诸天庆会满空香。
　　刘公求三宝真诀
　　全身光结紫金丹，须得灵明认内闲。会合玉田真口诀，聚神一撞过三关。
　　金莲会众求教
　　法会因由道自然，沈沈苦海种金莲。温温铅鼎神光绽，辊出丹砂射碧天。
　　复和
　　复本还元达自然，虚无清净变金莲。通融四大心丹结，万道霞光出洞天。
　　了真
　　黄金藏裹翻身出，玉秀瑶池一点开。风月飘飘天外境，住行坐外是蓬莱。
　　赠福山仁寿保柳枯
　　今古真慈设大功，三天始遇信忽忽。欣荣渐渐通玄妙，得一方知道合同。
　　〔寄呈丹阳公〕
　　大定十五年，有门人初志，常欲往关西参丹阳公。师曰：何必远去，他日此处相见。然不可慢汝之志，作是一绝，寄呈丹阳公。到彼展视，言泄天机，后果东还。
　　山东东路有真修，木德为邻自兔愁。一二二三连一二，九阳光满向东流。
　　观游历道众
　　道行仙功心上求，莫随波浪逐轮流。爱河苦海翻身出，一点灵光达岸舟。
　　登舟李会首乞孝道颂
　　天地虚无生育恩，出家须认道之根。龙吟虎啸明真秀，女姹婴娇惜至尊。
　　赠门人于了一
　　宿无灵骨谩修仙，达本方知道自然。缄口忘机绝视听，亘初面目可周全。
　　杨先生索守道诗
　　始初守护日精华，暗种芝田养瑞芽。渐透玄关冲顶过，满空光结紫金砂。
　　敬三教
　　三教同兴仗众缘，真空无语笑声连。放开法眼全玄理，莲叶重重作渡船。
　　舍俗投玄
　　绝尽尘情一点无，自然无相下功夫。明收四序先天景，混沌三光结六铢。
　　咏查山石芝
　　日月精华结瑞苗，玄光真气内含包。能滋五脏生金液，暗补全身肌骨牢。
　　赞黄箓精严
　　星坛月殿溢香风，走凤飞鸾间玉龙。赞动三天诸圣降，度魂皆得步仙踪。
　　赠乐安药铺王二翁
　　神农本草非为贵，天上芝兰味莫穷。好把神丹超世药，山头医取主人翁。
　　门人初小仙乞守－法
　　一点灵明认的端，一轮皓月永相看。一身神气呈祥瑞，一性腾腾万化安。
　　赠北青州道众
　　出家道众谨参详，皆可蓬壶认故乡。攒聚精神离苦海，放开心月养和光。
　　云光集卷之一竟
　　云光集卷之二
　　圣水玉阳王处一撰
　　诗
　　大定丁未十一月十三日初奉宣韶
　　上腾和气彻三台，下布祥云徧九垓。
　　化出空中清雨降，道横四海一声雷。
　　〔奉旨起行〕
　　到沧州无棣县新丰村，皇亲四官人道庵盘桓。续奉圣旨，委天长观大德。宣至十七日，复委棣州七驸马，支起发钱二百贯。临行赠众。
　　诸天仙眷满空浮，带我容光西北流。统摄万灵澄浩渺，翠光拨弄紫云头。
　　入天长观
　　入得天长正位宫，交参殿宇映重重。金坛玉壁朝元像，七宝玲珑显圣容。
　　朝真
　　香散云霞接太空，祝延震动绛霄宫。群仙共集烟深锁，大德清朝讲正宗。
　　入静位
　　法门玄教锁云空，四大和光静位中。门化诸天真妙道，收神明月与清风。
　　宣韶
　　恭惟悚息定神光，闭目祈闻圣语详。伏愿天皇万万岁，回心三宝结嘉祥。
　　赐小童侍伴
　　天恩不断尺宣差，特赐灵童运圣怀。仰谢吾皇功德力，敕修道院谨修斋。
　　赐紫登坛作醮
　　飞龙走虎下天来，光满金坛紫宴开。入洞瑶池空裹降，升沉天地一齐回。
　　〔赠皇亲〕
　　戊申八月告暇还山，复经沧州，皇亲四官人请为黄录济度。
　　恰如残雪遇春光，一切诸灵罪已亡。万物欣荣逢道化，瑞云洋溢满穹苍。
　　〔梦中得句〕
　　在圣水本观，梦中得此一绝。后经七日，重宣。
　　紫府真人玉路催，诸仙云集走轻雷。满空光显琼瑶象，策命金书自往回。
　　〔奉旨催行〕
　　世宗寝疾，因忆，特差近侍内族诣圣水玉虚观传宣，令乘驷马车速来。
　　八月中秋得暇回，洞天游赏恣徘徊。戊申腊月重宣至，驷马轻车昼夜催。
　　至己酉正月初三日到都，世宗已於初二日崩，少主即位，宣使不敢奏见，遂乃还故。
　　先帝升霞泣万方，洪恩厚德岂能忘。公卿不敢当今奏，却返云踪入故乡。
　　众官员索
　　清廉正直应仙方，福注兴隆寿自长。一一云收心月现，宝光攒聚紫芝香。
　　黄箓满散赠众醮首二首
　　性灵空界别行香，上祝皇恩彻万方。欣乐太平齐设教，宝华圆满自清凉。
　　亡者生天更不疑，见存姻眷受洪禧。既知真圣垂加护，莫作欺谩度岁时。
　　随朝众官员索
　　清时一气静乾坤，万寿无疆祝至尊。四海尽修无上道，普天俱报圣明恩。
　　赠刘先生
　　万般方术都归假，千种机关总是空。唯有灵明常不坏，百年随手一团风。
　　赠昆仑山东华契遇二庵道众
　　东华悟得谨修持，契遇方能种紫芝。目下不离清净境，将来一会赴瑶池。
　　内照
　　一点灵明自得知，莫从外假恣驱驰。住行坐卧心无病，有个真人紧厮随。
　　三人同志住庵学道
　　三人同志叩玄关，认彻无为炼大还。功满脱离生死海，各携云朵赴仙山。
　　了道后经半月空中忽现真异
　　仙语灵灵报下方，想知央是马丹阳。飞神救拔诸州难，满国欣荣坐道场。
　　仙期
　　龙转洪波去便休，虎奔岩下是程头。凡人证果神仙位，行满功成没恋留。
　　黄录醮抄亡灵
　　递相随处广抄灵，正直无私绝爱憎。孝子顺孙同荐福，拔亡解苦尽超升。
　　赠胶水孙哥
　　咄假搜真自琢磨，精持无漏养冲和。万愆灭尽灵珠现，稳蹑祥云上大罗。
　　乳山巡检丁忧告别赠之
　　哀书一到痛悲伤，千里区区返故乡。我即昌阳当济度，不能攀送亦回惶。
　　宁海于公处乞钱买酒得四十六
　　买酒乞钱四十六，通流五藏润玄谷。三田滋养妙精华，般运周天万颗玉。
　　福山张会首告出家
　　脱尘仙路好追寻，背境观心绝外音。业尽道生通秘密，周天闲采紫芝金。
　　示游走道人
　　无限机筹总是空，先天真瑞不相同。本源觉性成抛废，谩打轮回一梦中。
　　范用之索
　　轮回苦海何时彻，即可回头持猛烈。爱子怜妻度岁华，百年冤苦空凄切。
　　王六翁问学道
　　父母元阳谨谨留，休教泼水再难收。探根固蒂无生灭，暗解黄泉万古愁。
　　释门张善友索二首
　　一点真阳混始初，仙家还有世人无。神光万象皆罗列，日月飞腾大药炉。
　　晨参夜礼转金经，雪白莲花心土生。更愿悟真投内补，进修百行证圆成。
　　偶题
　　修真暂请别云轮，无质心香喷九天。光发内灵除染滞，玄功妙行满三千。
　　焚烧船网
　　救生戒杀契真修，百祸消亡福注留。心上化成玄妙理，自然神气得通流。
　　赠邓库官
　　支收诸物细区分，处正无私没一文。养浩又能通秘密，始知内外总超群。
　　文登李公问真日用二首
　　聚集灵烟入玉壶，锻回铅锡出神炉。剔开玄道金关节，火候仙丹过尾闾。
　　悟真暗把内丹烧，寂寂玄风养瑞苗。渐透灵台穿顶过，了知平地上青霄。
　　咏桃园
　　红芳映日赏桃花，此是人间景没加。奉劝诸公归物外，洞天深处更堪夸。
　　黄箓大醮破用无私
　　支收买觅事纷纭，各体无私抱正真。内外都教忘懈怠，存亡方得出沈沦。
　　登州染韩－翁索
　　会染青红皂与黄，其余杂彩压同行。不如内炼真颜色，赫赫天光晃十方。
　　〔悼丹阳〕
　　大定癸卯季冬二十二日，丹阳蜕质升霞。故题。
　　走电飞雷击太空，先天大器恣威雄。妖精魔怪随风散，独显圆成道德功。
　　登州京王三翁出家赠之
　　不露玄机不出家，出家心冗像尘沙。本源觉海空抛废，怎得冲和发道芽。
　　棣州崔殿试索
　　玄元大道不难通，横志清刚万法空。一气包含天地髓，了真直赴大罗宫。
　　牛殿试施简板求教
　　物物洪纤总合真，都缘方寸得良因。从教混迹浮华境，透体金光不染尘。
　　田殿试索
　　虚闲境裹种芝田，撮集精华结瑞莲。万化内投清净主，洞观无碍了真仙。
　　演州高官人索
　　欲脱轮回生死关，始初一点绝回还。忘情内炼真三宝，赢取逍遥出世闲。
　　乐安药铺王二翁索
　　仙药蓬壶不远深，时时内炼水中金。宝光发散冲三界，便是灵明了古今。
　　滨州七官人病愈赠之二首
　　虚无元气结成胎，清净光明转往来。会合三田无漏泄，遇真一点可回骸。
　　米麦精华发道芽，玉堂烹煮紫金砂。三才四象空轮转，九载携云蓬岛夸。
　　赠莱州李孔目
　　事物洪纤总必知，官司堆裹纵旋为。前程若到身危险，悔不学他张令资。
　　令资乃唐时吏人，遇纯阳出家了道是也。
　　叹世
　　贪爱欺谩不歇心，心无真用祸须临。本来神气都消散，虚打轮回战古今。
　　邹郎哭妻求教
　　深藏内秀朝仙阙，败散灵根落土丘。两路教君知损益，了身方术细寻搜。
　　赠于宅结怨无劝和
　　结成大怨如山岳，万祸临头犹不觉。累子害孙坑祖先，轮回苦海争头角。
　　赠福山由官人
　　倏忽经年二纪余，外容臧乏内精枯。无常催逼头如雪，悔不修完大药炉。
　　莱州刘大官人索
　　悄悄心停万事休，凄凄无相把根收。澄澄观察无中有，稳稳孤乘般若舟。
　　关西董先生索二首
　　搬精载髓过关来，夹脊光明万道开。灌顶醍醐生瑞象，二轮日月射瑶台。
　　这个灵明不外求，玉堂绝学万神留。乌光兔静重罗列，赤凤青鸾笑点头。
　　梦游仙
　　醉卧高空玩大罗，谁人会我养冲和。瑶宫紫府亲曾到，玉印常持剿万魔。
　　赠莱阳二将军
　　将军遭遇活神仙，返祸成恩福慧迁。更愿收神投内补，本源清净得延年。
　　丹阳致炼无上道
　　丹阳致炼无上道，东海西秦通受教。复返云宫度岁华，这回了了全真效。
　　化俗
　　顿抛俗海慕仙风，扫荡尘缘万法空。道遇先天清净主，如如不动自威雄。
　　化六亲
　　物物般般尽打回，勿思宠辱自心灰。情忘爱绝琼花绽，灵宝光明一点开。
　　化蓟州玉田县田先生
　　玉田灵宝结神胎，天地光明内往来。四大无生真了了，方知处处是蓬莱。
　　赠在都修真观大众
　　固穷守道苦叮宁，触目无私绝爱憎。一切女男如父母，自然心地得澄澄。
　　出身
　　三界空虚一主人，脱离天地俏难伦。常垂万化钦玄德，普钓鲸鳌出苦津。
　　福山姜姑问修炼
　　学道犹如火炼金，真金炼出紫光深。玄宫运用身三宝，一颗圆明了古今。
　　赠李赵白三人作道伴
　　各悟浮华到底空，三人同志积真功。通诚内论希夷趣，以道相传正祖宗。
　　叹人未悟
　　人人不悟道根基，日用张罗没尽期。耗散圆明无倚托，死生灾厄紧相随。
　　赠于公在家修行
　　万般尘境任铺张，千种浮华莫论量。正己存心行大道，性灵何处没三光。
　　赠圣水山脚
　　圣水周围奉道流，好於法会细搜求。修成内宝仙无老，洗涤身乘般若舟。
　　赠李讲师手炉
　　禀邀真圣祝三光，发散祥烟满十方。摄化本源无有性，虚无浩浩自馨香。
　　会真
　　始青县象在其间，聚散三神一粒丹。元是大罗天上得，有时相会各欣欢。
　　咏冶
　　二气沈沈在混冥，五光浩浩运无停。刚风摇动红炉炽，铸就人间万物形。
　　充本州黄箓济度赠李讲师
　　九朝法事谨宣扬，供献诸天礼十方。士庶官僚同荐福，立身行道垦心香。
　　济南府张哥索
　　济南西北药山间，阳气升腾合大丹。何不故乡餐玉秀，却来我处觅芝兰。
　　中都张监副问躲生死
　　本无衰老与来生，只为尘寰染俗情。惹绊精神留苦海，性灵无路得圆成。
　　赠本观高道人
　　玉洞收藏真玉髓，金炉锻炼紫金丹。三田既济谁能悟，五脏通明自得看。
　　谢人寄物
　　公书香果已亲收，回奉俱无阙拜酬。有相因缘当绝尽，无形富贵好搜求。
　　戏题乡人多不信事
　　金莲七宝我封栽，光贯清朝处处开。非是玉阳无道德，灵山尚不重如来。
　　因丹阳一联续成
　　清净斡开壶内境，无为踏碎洞中天。灵明混合诸天地，大道空无一法传。
　　谢于公惠炭
　　二气炎凉万物昌，三秋锻炼去皮傍。玲珑五色腾空起，灭尽尘缘性骨刚。
　　因别乐安空中忽有灵异响报
　　三界云舆聒洞天，经於耳目不凡然。慧人把握玄钩线，钓出轮回决了仙。
　　随姑问心王
　　心是诸尘大法王，莫教颠倒逐飘扬。自然内外真空结，却反蓬莱认故乡。
　　赠滨州大妙坚
　　清净仙功决不难，损心物物事休干。神宫运度真三宝，七返圆融换骨丹。
　　赠无棣县林孔目
　　黜辩藏辉道自生，内停真遇性灵灵。气神交结还元海，寂寂无形出有形。
　　赠蒲台徐上押
　　保持精秀骨中砂，引虎调龙养瑞芽。无相宝瓶晶火聚，冲和四大步烟霞。
　　登州小谢在病以此寄之
　　汝可频频进饮汤，满怀贫乐绝悲伤。苦缘受尽天开眼，有分徐闻仙路香。
　　劝众道士
　　宽着肚皮弘大教，放开心月转虚空。任从一点空升降，不打轮回无有中。
　　赠刘从真
　　修真劫劫劫重修，累积玄功得岸舟。大志冲天无坚导，渐通仙路任悠悠。
　　赠沙河道友
　　妙道真空塞世间，俗流不认是还丹。生身立性因元气，养浩都离万苦端。
　　赠蒲台刘四官人
　　吾官福德已清高，更接云根固济牢。海底火行天上水，虎龙交媾列仙曹。
　　赠鹿山会众
　　鹿会众莫沈埋，内照三光性烛栽。真化自生无苦厄，宝华圆满上天来。
　　小心
　　幼慕清虚学软柔，无心世路问踪由。只忧生死无门躲，独倚空山觅彻头。
　　遇师
　　蓦闻高道抵山州，三教通连一路搜。万法尘情俱绝尽，草衣木食契真修。
　　投师
　　宿契心交见便休，了真师弟勿言留。玉堂同会无生忍，不露玄机笑点头。
　　述怀二首
　　大道元无一法传，悟来拍手指青天。性灵密与虚空合，始觉光明满大千。
　　化生天道恣逍遥，玄谷嘉祥舞六么。日用循环清宇宙，了知平地上青霄。
　　腊月二十二日斋忆丹阳
　　奔迸玄光宇宙空，大丹一粒醉云峰。仙兄今日朝元去，图画昌阳显异踪。
　　赴沧州朝元公请二首
　　黄河泛溢接诸方，随处生灵尽被伤。即赴朝元同会话，急修黄箓祷穹苍。
　　孤心一点结知交，方外清名转转高。通阐内丹光满后，道成宗祖出天曹。
　　功成
　　大丹光满自通天，守假盈躯待圣宣。三界之上玉帝宣也。外济十方三界苦，内朝无上大罗仙。
　　寄云中录并此－绝献金紫夫人
　　清音妙行无私曲，滴水之恩难忘足。密向仙宫迁紫陌，姓名预备云中录。
　　王妙真索
　　透骨绵绵道进程，静中时遇性灵灵。兼修百行无回转，独舞胎仙宴玉庭。
　　太原张哥问收心
　　心生心灭在心休，心上光明谨谨收。心性了然同一体，虚无大道自圆周。
　　赠道众
　　了心心外显真修，敢把红尘一拂休。搜正本源清净主，同乘法海大神舟。
　　徐公告救治
　　昨霄来日与今朝，催促轮回福祸招。不若澄心常默默，依时养种玉芝苗。
　　赠蒲台胡四翁二首
　　先天之道细精搜，全体光明上下流。炼就圆成遭济度，便乘丹凤入瀛洲。
　　孝无不顺上天和，更爇心香透骨肌。救拔阴囚离苦厄，志诚自得道扶持。
　　莒州王哥索二首
　　一气潜通万化荣，满空吹散紫霞轻。摸开天地真心药，拍碎虚无道自成。
　　仙韵琅琅出洞庭，桂花香散满空馨。回颜换质无他事，服了刀圭自有灵。
　　勉刘三立身
　　人天之道立身难，莫与凶邪共往还。百行不离真孝道，未明如隔万重关。
　　赠莱州路会首二首
　　蓬岛莲宫没托生，亘初一物怎通灵。三田九鼎光难聚，七宝金容岂见形。
　　透骨流光心月香，心香流注结真祥。三灾五苦随风散，百炼冲和昼夜凉。
　　马大翁索
　　扶持内教性灵灵，五色金莲叶叶荣。日用脱离诸苦厄，道芽仙福自然生。
　　朝元公索
　　黑水红云化度真，冲盈血脉益精神。龙蛇蟠绕光明聚，白马嘶鸣身外身。
　　赠招远三宝庵道众二首
　　三宝腾辉出土来，暗中换却旧形骸。仙风道骨端严秀，有分朝元步玉阶。
　　勿违国法莫欺心，三宝光明自照临。认正本来无相物，一轮圆耀出瑶岑。
　　徐公求口诀
　　日落西山性命枯，速修速炼下功夫。灰心渐得无衰老，阴尽阳纯药一炉。
　　夏悟真
　　本来面目向心开，黑白金精尽点回。颠倒循环真火候，无中自觉产婴孩。
　　庞哥说道赠之
　　一团顽矿未曾磨，雪刃冰锋讲蜜多。臭烂皮囊呼不二，腥膻脏腑作天和。
　　济南张悟道索
　　不在频频问玉阳，大家性命自搜详。玄宫仙药朝元诀，法海心珠了道方。
　　外人相噱
　　登莱潍密谩称扬，悟达贤明在裹厢。日用进修真大道，普宣教法满诸方。
　　赠牟平胡村刘大翁
　　时时用意细看详，心友无过择善良。参透玄关真实事，立身行道免灾殃。
　　叹赵守－业重
　　业通三世罪冤深，急急修真小着心。祸灭九阴除外假，福生十地善缘临。
　　周抱－问生时候
　　保生炼出水中金，迸掷神光妙行深。抱一无离澄正觉，九阳都会尽除阴。
　　自咏二首
　　超世清闲自得知，了心同达上天梯。虚无灵宝圆光现，照破昏衢永不迷。
　　教门喜事一重重，法会因由渐渐通。信士往来常不断，递相传授演真空。
　　宫哥索
　　玉鼎金炉炼道芽，翻腾今古小仙家。万神集向无生路，异日功成蓬岛夸。
　　莱阳望石神庙户孙大翁
　　市民不住送名香，荐福祈恩降言祥。昔日真仙留古迹，引人登此望仙乡。
　　〔赠道友〕 
　　每年季春三月三日，圣水聚会。是日道友请说教，遂作。
　　圣水三三聚贵豪，志诚祈福不辞劳。为忧生死同参论，演大因缘化一遭。
　　李大翁年老言日前错了修行
　　欲把枯根复接栽，世间万事便心灰。从前邪气离身去，无限神光入腹来。
　　谢王六翁惠香茶二首
　　深蒙颁惠好香茶，同愿迥光养瑞芽。雷震一声分造化，琼浆玉掖溉丹砂。
　　三纪回还访故人，十无八九可伤神。光光水泳重明秀，道化依前日日新。
　　寄长春丘公
　　身心内外结真祥，杳杳玄科透骨凉。凡圣同源真喜庆，人天宽布降仙方。
　　赠内族县丞
　　功臣内族格清高，无限天恩同遇遭。孝道双全人罕及，他时林下访仙曹。
　　赠陈内奉
　　古今立法莫亏公，念念无私演正宗。澄察本来真面月，不违天理道相同。
　　福山请主醮二首
　　长春高荐请书来，便可奔驰免复催。官吏市民同会话，莫知心印有谁开。
　　吾乡信士递相传，札率名公结胜缘。孝子顺孙同荐福，新亡远化尽生天。
　　赠宋解元
　　掷钩曾钓大鲸鳌，播荡沧溟滚怒涛。但愿有缘相济会，从之无不列仙曹。
　　劝出家小童
　　第一须亲德行人，殷恋进道勿辞辛。争功夺行存终始，方可通灵悟本真。
　　福山高万户被差北征索
　　存忠竭力发威雄，一撞麾关显大功。收得江山归圣主，嘉名称赞满寰中。
　　赠文牟新出家众
　　传报清音满故乡，文牟法会愈恢张。递相弘阐真空理，七宝金莲处处香。
　　赠关西王遇真戒乃丹阳公小仙
　　戒付关西王遇真，好凭妙理养灵根。有缘靠着真师范，代代流传道德恩。
　　文登小崔欲出家二亲虽许不放
　　出家彼此福星临，争柰顽愚不尽心。一点俗情无断制，故违天道罪根深。
　　本观三清暖帐化缘
　　兴修须假众因缘，故向人间立福田。更愿回光搜密妙，方知内外普风全。
　　赠杨都目
　　都月精持道念深，教门有分做知音。添神补寿光明聚，退志违余祸必临。
　　禅门求教二首
　　真禅真道发真功，真善真慈真苦空。真乐真闲真自在，真修真炼显真风。
　　真心真觉得真欢，直行真功做一攒。真悟真玄真了了，真空真化永真安。
　　本观书催还乡
　　他方缘厚回程晚，到处因深起发迟。大抵不离弘教化，此身行止任推移。
　　中秋二首
　　八月中秋昼夜凉，周而复始本真常。明开天地无瑕宝，一气清宁显玉阳。
　　秋云消散碧天晴，一颗寒光海内生。照透玉壶神彩结，三田流注自圆成。
　　了真
　　了真决作大罗仙，却向人问普化缘。搜觅鲲鳌朝上帝，荡摇浮世降重宣。
　　赠张先生馈酱
　　阴阳精秀发神光，得法调和一味长。普劝人间依此做，若还食了永清凉。
　　赠郑先生
　　尘缘物物莫推穷，用度千般总是空。搜正本源清净主，翛然犹见自家风。
　　丘王焦三小童顽劣以此示之
　　忽起狂心觅出家，愚顽乖劣度年华。因何恣纵难调伏，都为根源福不加。
　　赠古县陈公三首
　　万法皆空莫乱猜，元初一点绝尘埃。还同出水青莲朵，时吐幽香远远来。
　　道化三才天地人，谁能达本复全真。休迷陋舍空衰老，下手修完身外身。
　　出世登真本不难，万缘无碍肚皮宽。三宫运度留年药，七宝圆成换骨丹。
　　赠崂山郑先生
　　志坚心稳住嵘山，华盖古时真人曾兹炼大丹。无限峰峦深掩映，自然尘事不相干。
　　按察使夫人因疾求教
　　古今生育道之常，争奈人皆背此方。不惜本来清净主，色身那复得安康。
　　述怀十二首
　　大道无形生育我，运行玄理出昆冈。三光泼泼流真彩，一气炎炎化玉阳。
　　无无有有道真常，寸步香花贯十方。大悟灵明满天地，住行坐卧睹三光。
　　一点灵光空裹开，空来空去没轮回。怀包日月通今古，混沌无名任去来。
　　浩劫容光不动移，体天法道道无为。自然变炼真三宝，生育乾坤万化垂。
　　顿觉冲和发道芽，渐凝真气结丹砂。三才四象通颠倒，方信蓬莱是我家。
　　载般灵物体真闲，把握圆明认内颜。跃出元神超造化，飘然一撞过三关。
　　无相容光内照真，先天先地作良因。清心裹面神明会，一颗金丹出六尘。
　　跳出轮回造化间，满空真圣列云端。十方三界堪游赏，随步天光辊玉坛。
　　认得元初一点灵，无修无作了无生。混同大道真空体，步步逍遥赴玉京。
　　本源觉海聚神灵，万物同归一化生。要复本源归觉海，无为功满自圆成。
　　光明攒簇一神灵，千叶金莲衬足生。出离十方三界苦，不劳修习自圆成。
　　悟真达本慧根通，应化丹诚演苦空。般若波罗无挂碍，希夷大道悉圆融。
　　宝光圆满欲情枯，一切浮华过眼空。炼就金丹无打算，神仙何处不如如。
　　题潍州石桥
　　七窍玲珑凑玉泉，法桥大度我同然。搬今载古谁能悟，为向人间接有缘。
　　对月
　　真空境内现青霄，宝鉴何曾有动摇。若解凭斯为体用，方知神性本昭昭。
　　题云光洞二首
　　昔日云光炼大丹，丹成顷刻变童颜。上祈浩劫天元主，下拔轮回生死关。
　　日月交飞射紫霞，清虚朗朗彻天涯。明开道眼人难识，顿觉蓬莱是我家。
　　门人韩道温往乡中给公据求教
　　金花玉蕊结神胎，横志清刚别有阶。金骨炼开真玉性，化生无相不沈埋。
　　赠福山牟城柳二翁
　　一点真空没处猜，个人心上把芝栽。周围种下金莲子，自有良时道眼开。
　　赠门人王守正
　　轻骨回颜立本初，清音妙行达无余。还元一点开真性，跃出神灵晃太虚。
　　赠李志诠住白龙洞
　　白龙入腹化生来，万振天光浩劫开。日月升沈当目下，坐观依约见蓬莱。
　　〔别玉田县官民〕
　　庚午年，师在蓟州玉田县，因醮罢，谓众曰：北方道气将回，空中有神明往来，刀剑击触之象，莫非生灵将受苦邪。作诗与官民为别，继乃北边有事。
　　大道光明一并回，十方云阵走星靐。皇天后土垂真象，世务浮华一点灰。
　　悯世
　　世凡不悟道根基，生化乾坤应物机。会得此般玄妙趣，自然神气达幽微。
　　赠莒州千户二首
　　一炷心香达上清，无为妙道渐圆成。高县宝鉴尘难昧，照透前程万劫明。
　　虚无一气化生来，天地阴阳结秀胎。浩劫真容超造化，碧空县象绝纤埃。
　　圣水洞南涧下澡浴请众去垢作二首
　　大众皆当赴浴池，脱离尘垢绝昏疑。各持精爽成修炼，千古如如不动移。
　　脱垢明清出浴时，人人方表没瑕妣。涤除内外身心净，一点真空步步随。
　　赴山前醮
　　苦海奔波出离难，了真随处布香坛。登山涉水无辞诉，拔度存亡此愿宽。
　　谢宰公惠郭州薄荷煎丸
　　洒顶醍醐一粒丹，滋开千古好容颜。芳华郁畅灵明显，撞透轮回生死关。
　　无争
　　古往今来几变更，难逃生灭契无争。无争自是人稀悟，若悟无争道即成。
　　灵童三首
　　出家一片始终心，褊体光明照古今。渐透灵台冲过顶，回还妙道罕知音。
　　玲珑玉焰一丸丹，都出心田万化关。补足仙功通道行，太平端坐赤城山。
　　喘息冲和万化通，真空迥出有无中。冥符道德真常理，都在巍巍一性宗。
　　别登州
　　云收雾卷好闲游，已人圆成又复周。明有大罗真指示，便承此理别登州。
　　赠莱州李节判有意出家二首
　　脱俗搜玄自得知，亘初一点合天机。吾门自有修仙诀，显武先生依不依。
　　证明三宝作生涯，天地冲和养日华。盖世功名都绝念，玄霜结就紫金砂。
　　本州同知觅苍朮赠之
　　日月流光秀结成，补添肌骨渐轻清。能收四季神光聚，夺得仙丹变化生。
　　和张殿试诗
　　万尘渐断志刚刀，真行真功造物饶。炼就宝珠超世网，大罗天上恣逍遥。
　　赠修真堂女众
　　无论老幼作真修，各阐清闲到岸舟。光满十方离苦厄，永居天外最风流。
　　劝门人校量心地
　　心目澄澄内校量，物情堆裹别真祥。收神养气为功行，尘事般般任短长。
　　文山郭解元求药赠之
　　欲觅长生换骨丹，旋除尘事放心闲。闲中认得真消息，脱了轮回生死关。
　　查山宋少翁施经作醮
　　修斋设教复抄灵，拔罪消愆自有凭。普济亡魂资道力，尽离冤苦得超升。
　　空有
　　缥渺云霞空复空，内师天道本源宗。依空又被空漫昧，从有还遭有蔽蒙。
　　叹迷惑
　　东来西去觅真诠，自己灵明总未全。万法万缘如万象，须知同是一般天。
　　赠大策杨先生
　　一点无生混杳茫，托胎顺化养和光。缘深悟得全真理，法道开宗处处香。
　　因门人不语
　　百行枢机总五常，不言之教满空香。潜心观察真玄妙，默默昏昏理最长。
　　忆莱阳宋二先生
　　鹤驭云軿信不通，几时回步玉虚中。松窗雨过琴书静，终日无人话本宗。
　　劝行孝道
　　一心孝道顺三光，苦志精研灭旧殃。今古昏魔都绝尽，炼真去假变清凉。
　　本州醮罢赠众道友
　　雅命相邀入本州，醮筵预备广圆周。志诚修累真功德，同往蓬壶看十洲。
　　密州千户请为黄箓济度师醮罢赠之
　　清廉孝道鬼神惊，上祝诸天摄万灵。圣水甘膏同普济，沈魂滞魄出幽冥。
　　密州官员市户举请修完佑德观
　　佑德兴隆总不难，预观和气已回环。始终如一功圆就，有分仙阶列上班。
　　劝化大众兴修
　　并力齐心勿诉难，兴修福地会仙坛。争功夺行迁云职，触目无私暗结丹。
　　赠密州李都目
　　都目先生厌世尘，丹诚佑德结良因。其间供养蒙周备，福庆从来赐吉人。
　　叹人未悟
　　十类群生苦海中，痛嗟谁肯立仙功。指迷幸有全真理，随处修完道合同。
　　诸王醮罢示众
　　无相无为一点真，普同供养大罗尊。万灵庆悦承超度，出离阴囚五苦门。
　　示门人
　　透体光辉照室明，一轮圆相没亏盈。方知便是真元祖，永脱沈沦应化生。
　　密州崔道常猛烈出家赠之
　　舍俗投玄悟道常，回心保护内容光。炼开万古真灵性，不谢仙花处处香。
　　答人问三宝
　　古之三宝气精神，都会元田别有因。光满十方丹就也，大罗天上列仙真。
　　大众求教四首
　　道本无名绝外求，灵台丹谷细精搜。五情六欲都消散，万道光明颠倒流。
　　大悟贤明事事除，脱离尘网达元初。三田灵宝光圆聚，一派清歌聒太虚。
　　物情堆裹绝沈埋，正觉心珠渐渐开。照见本源清净体，悟真达本应仙材。
　　全体光明合大丹，冲和返老变童颜。逍遥自在真欢乐，便觉升腾碧落间。
　　赵德静索
　　德静心清乐出家，顿更凡骨养丹砂。玉堂结聚真三宝，产个灵童天外夸。
　　赠杨殿试二首
　　千古云收朗太空，先天真瑞信忽忽。内灵光散丹无漏，一指清虚大道通。
　　生生世世善根芽，悟理明真度岁华。功行无亏通道德，他时归去步云霞。
　　〔戒魏志明〕 
　　宋州海阳县张二郎，出己钱物，买观额度牒，告立知观。遂令门人魏志明充当。
　　戒付滦州魏志明，体天布德顺缘行。清心建立诸方所，救物哀人道自成。
　　登州郭下小王仙在病求教二首
　　心香芬馥接青霄，法海通光养瑞苗。若悟真空清默默，千灾万祸一齐消。
　　玉鼎金炉炼日华，飞腾真秀走河车。万神集向泥丸裹，撞透天门未足夸。
　　赠莱州西海郑村李道义
　　慧灯明射古容光，悟理通真达上苍。今日重重叮嘱尔，别闻天外紫芝香。
　　指迷
　　心地光明变化深，尽随缘业极升沈。人人不悟无生理，谩打轮回战古今。
　　病者索
　　人间若要识仙方，休纵尘心向外狂。爱念忧愁都绝尽，全身永永得安康。
　　〔示北京官民〕
　　大安己巳七月，师在北京华阳观。时久旱，在城官民恳祷於师曰：苗将槁矣，安得重苏。师乃闭目良久，复谓众曰：虚空许雨一尺，降於来日。众未纯信，翌日果验。官民政谢，作此绝以示之。
　　腾腾瑞气接穹苍，化育群生大道昌。光变十方常不夜，一时普济满空香。
　　泰和癸亥诏赴亳州作普天大醮
　　无作无为出洞天，普天法道荐良缘。东方云海玉阳子，特授皇恩第五宣。
　　外国使谒辞不相见
　　只倦心拘身不安，百骸上下聚成团。这回不话人间事，全体光明都内观。
　　赠通真散人
　　通真万事喜颜红，养气全神不落空。海纳百川诸罪灭，自然地狱变天宫。
　　赠邓先生
　　保惜云霄火一团，一身全德四肢安。温温铅鼎神光绽，万古灵明悉并攒。
　　赠莱阳浦裹于先生
　　悄悄心停福注留，冥冥无相把根收。澄澄悟彻无中有，稳稳孤乘般若舟。
　　赠莱阳高姑
　　心是菩提大法王，莫成颠倒逐波忙。自然一点灵空结，却返蓬莱入故乡。
　　赠李都监
　　倦随尘俗恣矜骄，一志清刚别立标。内蕴灵光含庆悦，功成天外永逍遥。
　　谢人惠李果
　　大道元和莫损伤，万灵真秀竞芬芳。自然滋益精神别，百味玲珑透骨香。
　　赠赣褕县徐福店酒监
　　不舍尘情去又来，拔亡救苦免凶灾。化缘济度开心月，四序金莲火裹栽。
　　赠陈守元
　　青鸾赤凤火云飞，集向玄宫饮玉池。夺得阴阳真造化，方知脱了死生危。
　　棣州张姑求教藏头拆字
　　□生大道自然香，□有真师细校量。□路上通仙信息，□灰方得性舒长。
　　唤高庵主二首
　　□传要诀道怀包，□觉心田真遇遭。□日化公休隐迹，□登云步转清高。
　　□人空裹禀真搜，□把灵烟玉露收。□喜神丹俱内结，□系不断道圆周。
　　赠关西老马先生
　　□公切切认予交，□母恩深万古牢。□绊马牵难苦海，□恬浪净运风骚。
　　登州姜权问心地藏头迭字
　　〔心〕地光明变化深，〔深〕穷内炼水中金。〔金〕铅玉汞真三宝。〔宝〕满朝元因了心。
　　鞠四翁问传授口诀
　　〔天〕然妙理不能传，〔传〕化人间外结缘。〔缘〕福合和真大道，〔道〕生光满大罗天。
　　又问初会修真若何
　　〔仙〕友初知大道源，〔源〕流神彩结芝田。〔田〕圆尽是三光秀，〔秀〕气烧丹决了仙。
　　云光集卷之二竟
　　云光集卷之三
　　圣水玉阳王处一撰
　　诗
　　〔五言律诗〕
　　赠李局令
　　立德崇三宝，修真括万方。化生真水火，攒聚内容光。
　　混沌明交泰，尘凡任短长。他时功行足，归去赴仙乡。
　　搜玄立功
　　四海搜真趣，三山择妙玄。禀持心解悟，和合道因缘。
　　浩浩升仙职，明明出洞天。玉虚通一化，随步结金莲。
　　玄通
　　人事都除尽，修真赏一阳。运行常道德，变现旧嘉祥。
　　性月辉三界，神珠耀八方。妙玄通正觉，浩劫喷天香。
　　太上出现像回奉阳信县道士李伸达兼请往中都
　　功德回将去，李公早早来。道恩无断绝，仙位稳栽培。
　　法性通天悟，玄光拂日开。阐弘真大教，处处是蓬莱。
　　悟理
　　金容超造化，白首跨青羊。大道因缘普，玄门况味长。
　　三才归鼎器，一点出昆冈。浩劫仙花绽，随风处处香。
　　赠毕道判二首
　　道判行慈孝，吾心恰一般。若能明运度，全胜外相看。
　　悟理精神爽，通真道德安。光辉无不徧，归去跨青鸾。
　　熟境重重灭，灵光渐渐生。清神除罪苦，静性补圆明。
　　玉液时时润，心花叶叶荣。了真超造化，风月满蓬瀛。
　　赣榆县诸王村下元黄箓醮赠众
　　谨设三元醮，同兴祝圣筵。香烟腾碧落，法事礼诸天。
　　荐福遵黄箓，修真步白莲。存亡皆快乐，功德普周全。
　　述怀五首
　　一点真空性，虚无自往还。根源深洞达，动静悉安闲。
　　处世头头悟，回光事事删。飘然归物外，端坐上方山。
　　累世无边业，今生入道场。魔军皆溃散，心地现嘉祥。
　　四海腾金液，三山发紫光。炼成真玉体，云步泛穹苍。
　　法法尽归空，心真万化通。栖神虚旷裹，付性杳冥中。
　　升入圆明藏，完全无漏功。度生超万类，了道体皆同。
　　四大任天然，真空妙东传。二仪分造化，一气自周旋。
　　赤凤窥金鼎，青鸾饮玉泉。前程明了了，撞透九重天。
　　一颗清心镜，光明塞两间。度生缘且立，悟理事都刚。
　　消尽多生业，唯存浩劫颜。时时堪内赏，龙虎正交关。
　　宫先生问修行事
　　大道无移变，生成自有时。三花空裹结，一点世难知。
　　宝鼎存真性，琼浆满玉池。指迷还悟解，只此更何疑。
　　徐法师索
　　认取此良因，空飞日月轮。玄关通造化，宝藏积珠珍。
　　混沌潜真火，昆仑出至神。一时超世外，万劫景长春。
　　王遇仙索
　　玉树琼花绽，青童笑语传。结成真庆会，占得好因缘。
　　一鼎光明聚，三身智慧全。碧天风月下，证果大罗仙。
　　登州高左衙索神灵诗
　　灵灵无相物，悄悄独歌欢。默默重玄悟，停停万化安。
　　盈盈离九地，了了入三坛。浩浩朝元去，腾腾跨彩鸾。
　　赠田小二好事
　　先祖皆修德，儿孙必定贤。善根随气长，家道逐时迁。
　　吉庆常招集，神明暗报传。昨朝真圣过，今日复迎仙。
　　郝官人索
　　物物了然休，般般绝外求。虚名皆是妄，实行最堪修。
　　炼气超云外，颐神到岸头。灵芽穿紫府，心月辊空流。
　　滦州刘悟真问疑心
　　随物捉心鬼，观空入妙玄。调神投内补，见性灭前愆。
　　默默流琼液，冥冥绽碧莲。全真功德备，光耀满无边。
　　答人惠笋菜
　　宿赋玲珑性，清虚绝点埃。纯阳明运度，天道化生来。
　　玉洞传真秀，金坛发迅雷。片时分造化，万劫不轮回。
　　劝辛先生再出家
　　辛公曾出家，日望跨云霞。争柰俗缘重，翻成道理差。
　　速回前过犯，再接善根芽。达者无先后，功圆蓬岛夸。
　　劝善
　　正直神仙会，皆逢化诱权。恶缘宜省减，善事好周圆。
　　秉住三光秀，修成一点鲜。遇师亲决破，迤逦道相传。
　　铜岭姜二翁施法鼓赠之
　　法鼓会群仙，人天喜化缘。身心同舍施，福德自升迁。
　　响拔阿毗狱，声开大洞天。显扬真孝道，功满步云軿。
　　全道
　　养道千痾散，修真万法空。气神交结处，性命杳冥同，
　　光发玄元体。精持罔极功，撮收真造化，明月与精风。
　　谢斋
　　十方诸道契，清信布香斋。正念时时接，真功密密排。
　　百灵含庆悦，千载起枯骸。了了超生灭，朝元步玉阶。
　　中都蔡校尉索
　　达道超生死，轮回自执迷。瑶花开紫府，仙药满曹溪。
　　龙沼存金虎，蟾宫看日鸡。些儿还悟得，只此上天梯。
　　劝堂下道众
　　堂下诸局次，精持日用功。内真须洒落，外行亦圆融。
　　老幼相提挈，朝昏各敬崇。尽能弘孝道，揭谛悟真空。
　　请诸处道众
　　盖造玉虚观，须当各用功。同流心至恳，施主力深洪。
　　段段如铺锦，层层远接空。共扬真正道，方外显家风。
　　复示众二首
　　一点古容光，人人不忖量。生身因造化，回首是无常。
　　悟道心神秀，开真寿命长。运期天地净，物外紫芝香。
　　顿晓希夷趣，无为守内颜。飞腾浮世外，混合大罗间。
　　日月攒金鼎，精神耸玉山。道同师弟训，一撞万重关。
　　早秋勉众二首
　　出伏渐秋凉，清神转骨刚。一灵宽自在，二气顺舒张。
　　四大俱调摄，三关结瑞祥。五明重运度，六脏自安康。
　　有个妙玄方，诸般罪业亡。神丹俱同结，出世更和光。
　　表裹无形迹，虚空显道常。本来真面目，法界自清凉。
　　诠道
　　玄元传大道，灵宝结芝田。水火符升降，乾坤合倒颠。
　　澄神观性月，随步舞胎仙。千日真功就，光明射九天。
　　〔五言绝句〕
　　寄长春丘公
　　赵州团正觉，商水赞希夷。玉阳不能去，长春自得知。
　　门人刘悟真问疑心
　　万事都休想，千魔总是空。布修真德行，仙佛体皆同。
　　棣州三清观上元醮作
　　一就上元节，消灾拔苦亡。照临天地静，福禄自然昌。
　　勉众
　　既作出家儿，功行莫延迟。尽心真复实，勤苦道相随。
　　劝众助缘二首
　　侧近诸堂下，相烦共救忙。建兴真古迹，磨炼内容光。
　　世世善根芽，生生福力加。神天同救助，功满步云霞。
　　回李讲师
　　书信忽忽急，真心不转移。雅怀无彼我，云外作交知。
　　赠滨州店户赵会首
　　来迎三岛客，去送五湖宾。教遇重阳会，嬉游四序春。
　　张广威施宅修庵赠之
　　公宅改仙庵，清心绝外谈。内灵含庆悦，知命不贪婪。
　　都下柴库官索
　　正觉悟心王，情枯万虑忘。神光穿紫府，丹熟满空香。
　　修内司马校尉索
　　心善性舒宽，包容内化安。灵空清默默，忘假得真欢。
　　重阳节斋后会众求教
　　法界同真会，斋余歇晚凉。千门簪瑞菊，万户庆重阳。
　　文登县张村邢四翁久别再会
　　旧友重重喜，真容渐渐开。昏魔宜遣去，静性可收来。
　　赠朱解元
　　好继丹阳业，了真四大安。九玄登上会，一点跨祥鸾。
　　三州五会
　　七宝金莲子，三光从玉华。常持平等行，步步是仙家。
　　　文登王会首问道术
　　精持真大道，达理性飞腾。一点通今古，金光自降升。
　　赠密州孙悟明
　　一壶藏万化，二物炼神丹。悟得超生减，携云步玉坛。
　　莱阳县东长直庵结冬
　　印经买纸墨，结冬在长直。补接日精华，搜藏玄妙理。
　　赠设贫会众
　　老幼一般看，扶缘道德宽。始终无变异，所履自平安。
　　睡中有感
　　五色祥云裹，三天圣众诠。神明侧耳听，劝化谨修仙。
　　张小仙求教
　　舍破尘劳网，跳出是非坑。宝鼎存真秀，心花吐月明。
　　房志明索
　　补惜真空体，炎精炼玉堂。倒颠高坎位，续续紫芝香。
　　李大达索
　　认正本元道，般般心上扫。灵明透肌骨，宝鼎祥光罩。
　　敕修新道院与众尝李果
　　此果美甘香，灵空真味长。虚心非冷淡，惟愿众仙尝。
　　董官人问如何通悟
　　大道不难通，心灰丹自红。抽添木上火，补塞蕊珠宫。
　　莱州张志真问收神定命之理
　　收神定命基，方可应玄微。进火添丹鼎，朝元指日归。
　　霍会首问三教归一
　　无生真妙道，达本体同然。吾教冥归一，通融理自全。
　　孙一翁见子出家大哭故赠之
　　贩骨如山岳，时来暂托生。保朝不保暮，出离是前程。
　　题丹阳百不歌
　　百不如意处，茅卢土穴潜。静清消旧业，一味道中恬。
　　试睡语
　　一气号玄精，全真自降灵。回还无漏泄，步步到天庭。
　　赠刘真一
　　巧使千端计，阴公暗折磨。不施平等行，回首梦南柯。
　　赠中都赵知观
　　顿忘天下欲，渐赴大罗乡。日月交光绽，灵明满十方。
　　于周问吉凶
　　逐处有凶吉，心乖赶避难。百年随手过，觉则道中看。
　　自在
　　处世如虚空，浮生似梦间。悟真超造化，步步出尘寰。
　　杨公出药求教
　　壶中一粒丹，心肾两相关。水火真加减，服之见本颜。
　　于志常问清闲
　　平等元神定，逍遥玉性闲。心空观自在，一脱万重关。
　　孟知常合药索
　　性若金刚利，心如大藏宽。结攒元气髓，和合紫金丹。
　　买文登七宝堂观额
　　七宝丹霞观，通光结胜缘。万灵同庆会，百福自周圆。
　　贸宁海州金莲堂观额
　　宁海龙祥观，金莲顺化生。福星都结聚，道德自然成。
　　禅师问道
　　悟达真空体，无生自往还。物情俱丧灭，唯现亘初颜。
　　赠滨州高官人
　　天堂非路远，俗眷岂能长。悟道归真理，全神纳伯祥。
　　劝棣州崔殿试入道二首
　　存心养道芽，尤胜度仙槎。聚合真三宝，丹成步彩霞。
　　催行真大道，遇理起生涯。一片清虚境，逍遥度岁华。
　　赠福山刘－翁
　　善恶两还报，贤愚不并酬。百年随手过，都在眼前头。
　　赠道士张守道
　　归依无上道，守得水银红。性命还元主，清音聒太空。
　　谢人施物
　　善性崇三宝，真恩彻九霄。全家重志庆，似我乐逍遥。
　　中介于少翁命禄尽祷余接寿
　　大海无根树，令余苦接栽。舍身难用力，石火岂回来。
　　赞火德星君
　　混元一气主，化生天地人。明真超法界，济物妙通神。
　　明天道
　　恢恢天道大，不与物情同。悟达真如理，归源却返空。
　　行化
　　东海西秦去，南京北阙来。客尘都不染，端坐是蓬莱。
　　嵘山采药
　　放荡真如性，逍遥养内丹。寸灵无彼我，百草变芝兰。
　　〔赠郝公门人〕
　　太古郝公升霞，门人送道袍，不受。以此赠之。
　　彼物回将去，分文没往还。一灵真性在，脱尽死生关。
　　述怀
　　亘初无相物，默默独歌欢。动静还元主，玄风幸得观。
　　文登择福地作丹霞观二首
　　三宝兴缘地，诸公可察详。不唯身富贵，更得性清凉。
　　万事信天然，随方结善缘。一壶藏造化，四序景新鲜。
　　顺天者昌
　　好事如山岳，精持每用功。立身弘大道，法性自圆融。
　　逆天者亡
　　奸懒心机巧，顽情不顺天。教门真患害，地狱苦因缘。
　　出尘
　　一点真如性，居尘不染尘。虚无元体段，脱洒度天人。
　　颂
　　〔警示〕
　　昔在牟平县沽水庄迟二翁宅，说教大露天机，全家跪听，皆如聋者。及见迟公寿数不长，故以言警之。
　　休把黄泉戏弄，全体内怀珍重。违天百祸临身，达道万灵感动。
　　宣在都下众官赠衣物并鞍马不受
　　欲躲生老病苦，叮嘱宜修仙举。忘情绝了尘缘，万化还归本主。
　　〔赠朝元子〕
　　朝元子刘公精诚奉道，施惠过多。欲因此颂，激励出尘之心。
　　欲求长生之因休心，欲了自然之道拂袖。欲修真实福田济人，欲作扶缘演教和光。
　　泰安州王禀告全家入道
　　异哉王禀全家，各修清静根芽。分别争逃死路，炼烹日月精华。
　　述怀
　　昔日区区守道，今时真圣应报。大罗玉簿名句，后学修仙早早。
　　卢宣武索
　　大道开辟以来，无相化生万类。人还物我同观，返照深根固蒂。
　　行化至薄台县失马寄呈朝元公详察
　　失马虚空一化，的望朝元清雅。欢心体用仙机，别有祥鸾稳跨。
　　赠棣州防御七驸马
　　为官王事所拘，学道虚空掌管。四民各艺争忙，达者不论长短。
　　赠马悟真
　　悟真全然去假，缚住心猿意马。宝宫虎斗龙蟠，赤凤青鸾稳跨。
　　马智真索
　　内炼本容变化，一气冲和上下。脱尘认得圆明，皓月清风会话。
　　寄东乡道众
　　稽首东方法会，道要真心不退。各怀一志精专，照破万缘无昧。
　　因小辈讪谤作
　　小儿尖唇利舌，不欲人前分别。皆因泯绝是非，故得出离生灭。
　　缘兹加遇三宣，独步清风明月。莫待拂袖云归，的有含悲哽噎。
　　赠诸处道众
　　既作同流，莫学奇怪。四序炎凉，三光否泰。
　　清净教风，勿令懈怠。道弟道兄，洗心宁耐。
　　竭力奉公，事缘洪大。外谢神天，内持真戒。
　　全体光明，并除阴债。绝尽旧业，洞观无碍。
　　入众妙门，炼真无坏。个个投真，人人悟解。
　　升入无形，徧含法界。一点灵光，古今常在。
　　赠老王先生二首
　　龙虎坎离，铅汞婴姹。异像无穷，一气自在。
　　龙行雨施，拂座香随。人怀道德，万化扶持。
　　得道二首
　　大道本宗，天地否泰。出离我身，混元三界。
　　灵宝金丹，颠倒循环。壶中日月，轻骨回颜。
　　劝缘
　　伏望诸公，好事推穷。一心齐力，大教兴洪。
　　杨先生问本来模样
　　无形无相，化生心上。趁有着空，本来模样。
　　初守道住庵求教
　　学道同初，抱守神珠。证明三宝，不动如如。
　　于了一问心地
　　心是汝师，莫放东西。其中一点，莲出青泥。
　　　姜哥问住庵三首
　　独坐茅卢，般若灵虚。手传日月，安在鼎炉。
　　世事一拨，推穷本末。物外全真，心死命活。
　　修真体道，洪护正宗。三教万法，普济无穷。
　　赠滨州李四郎七首
　　心是道，道是心。心合道，古今通。
　　心办道，性然香。真一点，出昆冈。
　　心了悟，性灵明。真自在，达圆成。
　　心无影，性无形。神光绽，辊金精。
　　心守道，性持斋。行与俚，是蓬莱。
　　心了了，性休休。真无漏，住悠悠。
　　人我死，物情休。真大道，了无忧。
　　〔五言排律〕
　　金丹诀
　　酒色财气绝，世事般般彻。三尸阴魄消，六贼十恶灭。
　　魔山竭底摧，都休乱扭捏。乞食纸布衣，顿把心猿歇。
　　一意不真常，慧刀分两截。动静两俱忘，不得夸清洁。
　　性命稳栽排，深藏精气血。万神自欢谐，灵风透骨节。
　　上赓朱灵宫，下通龙虎穴。保养气精神，慎勿轻心泄。
　　四海发云光，三山落白雪。际会玄元宫，绵绵无断绝。
　　水火自抽添，周天自摆列。神气自然灵，真师自提挈。
　　百骸自豁畅，容貌自然别。日月自循环，金丹自然结。
　　婴儿自然欣，姹女自欢悦。五气自朝元，四大俱调摄。
　　玄理自然通，万神自超越。大道自然成，陆地自然别。
　　定正个中真，暗把心香爇。光散化成神，神光如电掣。
　　锻炼大丹成，现出家家月。一撞过三关，仙班云外别。
　　开廓天地清，阴灵飘荡彻。日月交光转，参罗碧凛冽。
　　圆光满世间，说中非有说。九转大丹成，永永超生灭。
　　清歌聒太空，浩浩朝金阙。混元三界中，嘱付叮咛切。
　　东牟王一书，传此金丹诀。
　　歌
　　朝元歌
　　灵宝堂，金刚纂，不假浮沉空漫漫。默运天心不动移，投神一点空无绊。
　　辊金精，自浇灌，凑聚烟霞天外伴。开关纯阳运化生，玄宫法界都穿贯。
　　喜颜红，真无乱，万古精魂都着岸。混沌重开显正宗，玄元宝壁时堪玩。
　　感皇恩，明诏唤，两帝三宣功德案。紫衣师号朝圣明，万灵庆会都来窜。
　　透三光，昭洞焕，一体通融无间断。杳杳虚空道自然，五明攒罩清凉馆。
　　走云光，金雷散，诸地诸天呈手段。赫赫神光晃太虚，亘容浩浩超云汉。
　　皓月堂，圆明观，玉象金狮游内院。下振黄泉竭底清，太平涌涌神交换。
　　归去来，无打算，三界十方光渐满。四大空无一点尘，留传大道谁当管。
　　会真歌
　　会真歌，会真歌，宿骨灵光事若何。不论物情真富贵，无穷无漏道根科。
　　真一点，没言多，空色色空莫问他。心灭情忘离幻境，撮挐性命上高坡。
　　真妙用，养冲和，抱一无离谨琢磨。混洞赤文超造化，无形水火出娑婆。
　　真内宝，绝沈痾，暗度清琳九曲河。二十四锤金锁骨，尾闾关节枕鳌哦。
　　频烹炼，莫蹉跎，日月流光出黑波。颠倒循环清宇宙，须知回首看南柯。
　　重清爽，涤昏魔，一颗圆明世莫过。守壳盈躯随分饱，不亲世上假偻罗。
　　金雷吼，玉人呵，脱体全空一剎那。无极诸天洪正教，十方三界普周罗。
　　普救歌　和丹阳韵攒三拆字
　　□□三人遭大遇，□□性命安闲处。□□清裹得真欢，□□相投真实语。
　　真实语，□□铅散汉锺吕。□□结就紫金丹，□□汞中得真趣。
　　□□神气永绵绵，□□明中自歌舞。自歌舞，□□重阳居环堵。
　　□□道论量仁马，□□出现真龙虎。□□回光三界中，□□下方来济度。
　　□□我度出幽冥，□□从此离尘土。□□锺声更莫言，□□问之归紫府。
　　归紫府，□□信受没为拒。□□闻说我宗风，□□天人无譬誉。#1
　　吟
　　得道吟
　　自从一得长生诀，万里天光如电掣。日月精华补漏源，真空水火凝交结。
　　运行真气结灵砂，道骨仙风碧凛冽。七宝金莲晃太虚，三宫朗照秋天月。
　　顿开万法没言诠，浩劫之家莫可越。盖古腾今一点真，诸天济会同参谒。
　　养浩吟
　　虚无一气浩然新，四假包罗无价珍。仙命莫令尘惹绊，苦空不得话艰辛。
　　颐真养性存精秀，聚汞烹铅守谷神。一气升腾超造化，二仪变炼会初真。
　　周天加减留年药，全道滋荣妙色身。斡运内丹凭火候，载般乌兔走蟾轮。
　　三田应化灵宫雪，五脏冲和甘露津。内宝完全无漏果，纯阳混合古今因。
　　清音历历动山鬼，云宴喧喧聒海滨。会遇诸天弘大教，时逢圣帝御严宸。
　　惟祈忠佐千秋岁，仰祝皇基万万春。大德大功成大道，大罗重会旧交亲。
　　妙化吟
　　普化清心公，清心道合同。般般心上扫，物物莫推穷。
　　定性存今古，颐神续祖宗。遇师亲说破，默默步云踪。
　　妙物腾空起，玄珠落绛宫。绵绵调玉虎，细细运朱龙。
　　赤凤舒金翅，青鸾舞太空。神炉烹玉貌，金鼎铸朱容。
　　表裹光明结，丹台雪暖红。了真超造化，明月与清风。
　　开化吟
　　无为清净内修完，始遇天元道不难。自得无生相混合，玄都灵物锁幽关。
　　炎炎大气空升降，赫赫天光辊玉坛。寂寂万神空裹坠，亭亭元宝接昆山。
　　攒攒玉姹投玄谷，聚聚金婴列瑞班。处处青莲开满日，空空玄象始归还。
　　腾腾五色圆光台，灿灿流霞万化攒。细细神风轻缥缈，灵灵金相自妆銮。
　　清清宝璧盘桓住，净净灵砂透骨欢。默默了真非有说，明明全道事都删。
　　玄玄守护真三宝，妙妙功成一颗丹。浩浩银霞常覆罩，辉辉玉性自追攀。
　　飘飘舞袖超三界，混混朝元显内颜。朗朗闲如秋夜月，炜炜常在玉霄间。
　　惺惺了了仙家乐，湛湛澄澄道性闲。旷劫真容离苦海，古今圆象出波澜。
　　大罗一会同归去，悟理明真子细看。
　　显道吟
　　芸芸悬象满空飞，应报人天万化机。绝妙神仙留秘诀，须知父母未生时。
　　阴阳造化全真理，一点灵光总不知。混沌变通超物外，内灵随步蹑云梯。
　　先天圆觉真空体，性命含光天地齐，百骨通灵心悦乐，无情童子笑微微。
　　洗心法雨明浇灌，开道光明出污泥。般运珠珍通上下，抽添水火并东西。
　　玄元四大开心印，秘典灵文越世奇。句句只敲心髓病，言言直指达无为。
　　逍遥叮嘱长生理，暗合天真不动移。传道洪缘玉阳子，济危拔苦度愚迷。
　　真一吟
　　真孝真慈真校量，真心真遇聚真凉。真师真诀通真炼，真行真功真道场。
　　真静真清真大道，真玄真妙结真祥。真明真悟真无漏，真语真言合上苍。
　　真虎真龙真造化，真山真水养和光。真闲真乐真无染，真圣真贤满十方。
　　真性真容真洒落，真禅真道显真常。真天真地布真德，真圣真仙处处香。
　　青童吟
　　寂寂寥寥一醉中，萧萧洒洒喜颜红。清清静静全真理，默默虚虚守内容。
　　细细绵绵吞紫瑞，澄澄察察饮霞风。盈盈聚聚天光结，杳杳冥冥立祖宗。
　　遇遇遭遭超彼岸，端端的的话真空。灵灵俏俏仙家乐，喜喜欢欢度岁丰。
　　回光吟
　　告暇得回归，修真不动移。化缘离苦厄，贤友作交知。
　　随处同参论，人天度众迷。六尘通旧塞，三宝妙精持。
　　空外玄光聚，神明不敢欺。清风贯四大，皓月整容仪。
　　白首全今古，金身括四维。儒童皆拱手，真相等头齐。
　　法本空无住，真功自不亏。运朝天地静，乌兔任东西。
　　变化真灵性，朝元自有期。诸天来稽首，三界悉归依。
　　悟者投真趣，修仙绝妙机。无生出混沌，道俗显尊卑。
　　玄真吟　敕修新道院住持作
　　宣住真仙院，情乾绝外非。恩童赐一小童侍奉作伴供两饭，灵物饮刀圭。
　　四大俱调摄，三光不暂离。六尘无染着，八脉自通微。
　　一句金丹诀，都超万化机。七明通一聚，九转不难知。
　　十地圆明结，真空话祖基。大通观自在，一点镇无为。
　　放旷天衣禄，逍遥绝世羁。化生真水火，日月两交飞。
　　悟彻先天理，升腾自有期。冲融明了了，道德实希夷。
　　授教吟
　　师游东海道方行，从此玄门日日兴。至教人天扶圣化，法言空外契黄庭。
　　壶中密炼全今古，斡运游玑宇宙清。气化本源无漏体，神真一点碧霞精。
　　冲开玉藏通三宾，放出圆光射五明。洞达虚空方自在，回还养拙渐神灵。
　　慧风飘荡千痾散，真一冲和万化生。宝璧流辉投玉海，真祥变炼结朱婴。
　　纯阳加减天光绽，水火浮沉道进程。灌顶醍醐人怎晓，出尘手段世皆惊。
　　山呜谷吼连天喜，揭地轰雷发笑声。得道无为真了了，周而复始自圆成。
　　搜真吟　　
　　浩然无极真空体，落在迷囚不辨真。酒色气财摧本柄，忧愁思虑丧元真。
　　悟来掣碎眉间锁，省后修完性内真。玉洞云封堪养浩，丹台雪暖渐全真。
　　千重宝焰攒神室，万道天光罩本真。皓月清风同一体，无为无漏自朝真。
　　脱尘吟
　　大道留传小小真，下方云海遇良因。仲尼蕴行同成侣，白首金容可作邻。
　　三界十方归一化，千门万法妙通神。盖因缄口清心地，运转精光日日新。
　　万万灵明常守护，千千鸾鹤自相亲。诸天诸地皆通彻，未肯轻传与世人。
　　元命吟
　　真一善人，唯德是辅。广演慈悲，拔亡济苦。
　　养浩通灵，真祥反哺。积庆无涯，福星临注。
　　俗契恩深，投胎父母。化成身体，补修根祖。
　　苦行实心，包怀今古。接众指迷，百灵加护。
　　内炼真空，普施甘露。混世光阴，莹然而住。
　　万变定基，俱无作做。地狱天堂，从人所慕。
　　解脱羁缰，誓无回顾。日月流光，每遭真遇。
　　养火投玄，祥光敷布。透入晴空，展开云路。
　　法界周旋，万神攒聚。跳出轮回，满空歌舞。
　　洞焕太空，我之门户。玉簿书名，一闻千悟。
　　上达诸天，下开冥府。法道通真，皇天后土。
　　金液还丹，洗心坚固。拟学神仙，莫存能所。
　　自遇真师，专凭养素。皓月知音，清风伴侣。
　　朗照无边，欣逢正主。四大五常，回光返补。
　　了了无为，尽朝元去。
　　云光集卷之三竟
　　#1此诗原本窜乱，难以卒读。以上参考《洞玄金玉集》卷六所载马钰同名歌诗，整理校读成篇。
　　云光集卷之四
　　圣水玉阳王处一撰
　　［词］
　　沁园春
　　予自七岁，遇东华帝君於空中警唤，不令昏昧。至大定戊子，复遇重阳师父，因作此词，用纪其实云。
　　元禀仙胎，隐七岁玄光混太阳。感东华真迹，飘空垂顾，悟人间世梦，复遇重阳。密叩玄关，潜施高论，皓月清风炼一阳。神丹结，继璇玑斡运，羽化清阳。欣欣舞拜纯阳，又虚妙天师同正阳。命海蟾引进旌阳。元妙古任安，尹喜关令丹阳。大道横施，驱云天下，绝荡冤魔显玉阳。诸仙会，讲无生天理，空外真阳。
　　满庭芳二十一首
　　住铁查山云光洞作
　　俯视沧溟，屏山掩映，万重松桧森然。金波滚滚，云锁翠峰巅。昼对清光浩渺，更阑显、月印新鲜。圆明聚，红霞影裹，捧出洞中仙。元初真面目，如今了了，高卧云轩。为丹炉无漏，颐养三千。圣祖垂光下降，诸天举、婴子朝元。功成也，金书紫诏，常在玉皇前。
　　中夼于大郎索
　　一点灵光，无中显现，太平高步烟霞。清风皓月，流注玉京砂。五气三元结秀，升腾处、云辂交加。蓬瀛会，瑞光缥渺，盈座散香花。堪夸。真妙用，仙丹一粒，洞焕东华。满太虚寥廓，清境无涯。认得元初至性，因修炼、清净根芽。圆成也，玉蟾影裹，稳赴大罗家。
　　上京刘朝真索
　　四大容仪，三田灵秀，炼成九转丹砂。虚无自在，以道作生涯。净土祥光瑞彩，玲珑贯、天外烟霞。冲和处，乌飞兔走，同运紫河车。真仙开妙趣，菩提佛果，一理无差。指玉清境界，此际何赊。伫听金书紫诏，人间事、元没交加。当归去，庆霄高会，风景向谁夸。
　　赠卢宣武二首
　　日裹金鸡，月中玉兔，变通玄象盈亏。无形斡运，三界现慈悲。长养诸天大地，资三教、天下归依。真明了，观天之道，清净更无为。十方诸道众，回头猛悟，拂袖云归。养神胎灵骨，锻灭阴尸。定是回颜易质，通玄奥、物外精持。丹圆满，根源了了，皆作度人师。
　　又
　　心爇真香，神排妙供，满空逼送丹方。收藏灵宝，嘉瑞自呈祥。一点穿联浩劫，两仪内、反复阴阳。全真乐，团团性月，光散满空香。搜详玄妙理，根源无漏，道德芬芳。聚神砂玉液，无致倾亡。结果真仙妙道，超三界、无极清凉。全家悟，颐神养浩，皆得到蓬庄。
　　赠莱阳县宰刘显武
　　今古相传，昌阳胜地，好修六度三坛。休心绝虑，颐养紫金丹。玉洞收归万化，昆冈上，风月珊珊。云光聚，三田结秀，返老变童颜。玄关牢锁闭，金婴玉姹，仙诏追攀。挂六天如意，复采芝兰。杳杳长天高举，飘飘聚、罗列仙班。君知否，缘深行广，达道本非难。
　　〔丹宠山〕
　　因福山县王远村北丹灶山，道友聚话，论及此山乃方平修炼之处，话间空中忽有报应，遂作。
　　丹灶为冈，清洋蟠绕，昔居王远家庄。八山耸翠，四水聚贤良。五彩祥云覆罩，三天上、仙韵琅琅。金童报，九霄传送，无外我容光。空生初请问，真如善应，大法空王。演苦空般若，左右圆方。立教分乘引度，通十地、诸圣行藏。虚空裹，希夷大道，浩劫永无疆。
　　赠出家众
　　米麦精华，冲和恬惔，自然造化成神。无生妙道，迤逦变良因。既得长生久视，明颠倒、月伴风邻。先师教，颐真了性，富国更安民。清新。腾朗耀，天威扫荡，馘灭祆氛。布大慈甘露，广被人伦。却返生前混沌，重加遇、枯朽逢春。方知道，三田宝满，一性免沉沦。
　　〔奉敕作〕
　　三宣到都，住持天长观，复敕修新道院，乃作。
　　诏赴天长，敕修堂宇，道弘一布归真。我师玄化，谭马并加恩。七朵金莲显异，清朝喜、优渥惟新。重宣至，车乘驷马，祝谢圣明君。皆成。诸法会，亲王宰职，裹外忠臣。遇太平真乐，道德洪因。更望参玄众友，遵三教、千古同欣。齐回向，吾皇万寿，永永御枫宸。
　　赞丹阳公
　　久宦东牟，清门高广，自然别有行藏。吕真遗训，一指遇重阳。拂袖西秦顺化，真功就、复返吾乡。朝元去，回颜换质，处处显嘉祥。昌阳。留异迹，普天设教，劝爇心香。得灵源开悟，独处清凉。宝鼎丹成九转，明颠倒、返照回光。同成道，称扬盛德，呈上满庭芳。
　　〔祈雨〕
　　黄县久旱，请作黄箓醮，得饱雨，作二首。
　　暂别东牟，西游登郡，万灵遥列金乡。无穷仙眷，空外总呈祥。休道蓬莱路远，诸直圣、都会芝阳。星坛下，凉天静夜，云宴礼虚皇。十方同法会，丹诚对圣，出罪行香。度九幽离苦，悉睹三光。见在俱蒙福佑，沾甘露、同免灾殃。逍遥乐，圆坛罢散，齐唱满庭芳。
　　又
　　龙转西江，金光摇曳，踊身飞上穹苍。兴云吐雾，威力大施张。槁稼俄逢饱雨，人心尽、欣喜洋洋。将何喻，如收瑞宝，恰似到仙乡。真阳。胜朗耀，虚无象外，剔现容光。住混元三界，永劫无央。深荷三清降福，为东南、云海行香。休言破，太平随喜，以道证真常。
　　赠范明叔
　　寸步西流，冲开牛斗，清风皓月容光。满空圣众，把我好相将。俯赐鸾骖凤驾，献金鼎、丹药馨香。天河转，星坛月殿，端的景非常。老来云汉去，皮囊脱下，一别吾乡。返玉京金阙，仙路悠扬。稳挂天衣可体，灵风散、环佩玎珰。朝元会，十方三界，齐唱满庭芳。
　　示门人令往文登设贫
　　彭李刘哥，三人一志，能和满县知交。宁心效力，相助各坚牢。今日文山去也，设贫会、无论卑高。严冬苦，迎风冒雪，认取莫辞劳。搬柴并运水，依时救济，粒米休抛。禀合堂高意，宠辱含包。灭火须凭法忍，除阴鬼、全仗禅刀。真阳动，烹金炼玉，永永列仙曹。
　　赣榆县诸王庙黄箓醮罢赠众
　　海郡行缘，赣榆阐化，良因复显诸王。谨修黄箓，特地召嘉祥。万里云收雾卷，微风息、灯烛荧煌。星坛上，步虚声举，月下正悠扬。频频施拜跪，虔诚仰彻，列圣闻香。降无边恩惠，普救存亡。从此皆成快乐，离阴府、升上天堂。开云宴，保生接寿，齐唱满庭芳。
　　抄化孤魂经纸
　　杳杳穷魂，冥冥长夜，沉沉莫辨年龄。全无知识，何处问亲情。一自飘零浩散，空愁苦、宁得超升。同垂救，巡门拜覆，乞纸复抄经。明公宜省察，慈悲愿广，福利咸增。感三天诸圣，悉副微诚。火翳翻为莲沼，恩光射、枯骨回灵。皆遭遇，永除愆过，悉得悟圆明。
　　述怀
　　苦海奔波，刻山劳役，欲求宝璧嘉祥。周而复始，瞥地悟真常。两凑玄关运度，升灵曜、飞出扶桑。回光看，璇玑万象，一一现明堂。人还穷此理，尘缘悉屏，世梦都忘。觉身心和畅，无限清凉。万化收归鼎内，红光进、丹熟馨香。吞服了，还童返老，出自满庭芳。
　　丹阳升霞作黄箓醮罢忆师遂作
　　的祖纯阳，随时显异，密传师父仙宗。重阳悯化，遗教马扶风。斡运玄机顺应，真功就、三界圆融。垂光降，亡灵济度，都在碧霄中。诸公还悟解，顿抛俗海，体道皆同。聚玄珠丹宝，返老还童。定是超凡入圣，腾云外、光满山东。真无妄，汞成九转，直赴大罗宫。
　　赠出家
　　厌贵辞荣，甘贫慕道，谦和柔弱行藏。通真内炼，随步变清凉。一点灵空顿晓，明显现、千古嘉祥。因缘济，玉阳自此，同保见重阳。心香。通内外，氤氲遍彻，三界十方。感大罗仙众，俯降恩光。总救九玄七祖，离幽夜、高赴仙乡。天元会，万神庆悦，齐唱满庭芳。
　　赠广陵镇散人
　　圣诀仙方，玄机妙理，无文口口相传。幸蒙师诲，说破未生前。默把周天斡运，见参罗、万象推迁。成造化，真龙真虎，真汞与真铅。黄庭交会处，五行颠倒，八卦穿连。仗玉炉金鼎，巨火烹煎。九转功夫数足，丹成也、阴尽阳全。长生道，非遥非近，非缺亦非圆。
　　满庭芳攒三字
　　□□三光，□□从道，□□神守清凉。□□悟正，遥唱满庭芳。□□上朝归去，□□性、□□光泛纯阳。□□觑，□□闻者，同我证真常。□□我开化，□□信顺，福寿延长。□□仁丹结，四大圆方。□□明中叫笑，□□出、通阐嘉祥。□□语，□□道德，随步飘扬。
　　神光灿（声声慢）
　　石中隐玉，蚌内藏珠，须凭匠手功夫。裹面真光显现，恰似元初。欲要明心识性，把般般、打破空虚。清净处，见天如玉案，秋夜蟾孤。自是十方明彻，握阴阳枢要，尘垢难拘。古往达人因此，妙入无余。谕甚千枝万叶，与儒门、释道同居。常归一，证圆成了了，得赴仙都。
　　满路花四首
　　普天诸道众，的可认真修。九关无漏果，万神留。金铅玉汞，水火自添抽。三田云浪滚，般载金丹，玉人稳驾神舟。乾坤净、日月交流。功行悉圆周。一灵真性在，任遨游。满空仙眷，接引按云头。浩然超法界，应化人间，大罗玉簿名收。
　　赠三州五会善众
　　文山崇七宝，宁海涌金莲。三光同照耀，玉华天。能持平等，结果好因缘。五方清雅致，和气盈盈，化成瑞霭祥烟。吐仙花、四季新鲜。光焰射云轩。收藏天地髓，上朝元。金婴玉姹，不语内传言。万神皆伫听，都会龙祥，大金东土神仙。
　　寄朝元公
　　深蒙频见召，惊悚可奔驰。三州缘未尽，不能离。诸方主醮，叨忝度群迷。忽承佳翰至，不久亲来，再同一话玄微。善称扬、大道根基。开发众心疑。前程关要处，谨精持。玄珠收得，时复饮刀圭。宝华圆满后，透过晴空，玉京别有嘉期。
　　赠文山周先生
　　仙花常烂熳，不减四时荣。因凭真水火，锻金精。功圆丹结，步步彩云轻。满头风月爽，一粒刀圭，太虚仙路亲行。任消除、万劫尘情。别有好前程。这迥无老死，得长生。仙风道骨，自觉太孤清。万派银河转，拨弄天关，大罗真性圆明。
　　木兰花幔
　　赣榆县诸王村三殿庙黄箓醮罢作
　　恣逍遥豁畅，乃容膝小金山。用妙力加持，兴洪大醮，真圣临坛。恩光徧施下界，救存亡、离苦列仙班。明贯从容法体，宴居一味萧闲。回还诱演幽深，将内外事都删。聚五菔清凉，天宁地静，撞透三关。皇天助弘大道，度群生、万类不为难。指日金书语下，永辞俗海尘寰。
　　一枝花
　　药方
　　普劝门中友，妙药时人有。先师亲说下，与君修。一味真心，击缚休教走。柔弱为引子，低下服之，论甚食前食后。大忌气财并色酒。闹处稀开口。忘情恩爱断，罢忧愁。依方修合，更不伤怀袖。谨服三五载，返老还童，管得长生不朽。
　　软翻鞋
　　谢人助缘
　　清信出宽怀，都莫乱参猜。累蒙施惠宴重开。又百无回奉，相酬赛，春深去，夏归来。斋会好编排，增福更消灾。始终如一不生乖。守无为清净，真功满，离尘世，赴蓬莱。
　　青玉案十六首
　　初宣作
　　奉宣请住天长观，圣语何曾断。特赐恩童为管伴。随机赏宴，百端严备，举上云霞唤。玉楼金殿空中满，万象相交贯。一颗明珠光灿烂。瑶池仙会，万神都聚，永永居霄汉。
　　第三宣作
　　自从得遇真空伴，独把顽心锻。现出天如青玉案。神宫起火，内丹光满，了性真无乱。三宣赐紫天长观，一阐清风岸。扫荡妖灵无打算。十方三界，化生清净，天外无拘管。
　　韶赴太清宫普天醮作
　　上天容许清贫汉，随处香风散。万祸千灾真不乱。宁心行教，普开心月，了悟回光看。太清宫下重游玩，万事俱无绊。仰答皇恩酬本愿。逍遥回步，密州安化，复隐元居观。
　　谢师恩
　　谢师提挈沉沦外，生死难交代。不堕轮回超法界。诸天运度，化生无相，一点圆明在。荡摇浮世常安泰，闲把琼芝采。护法神君威力大。流铃掷火，扫尘千里，摒尽诸魔害。
　　赠皇亲四官人
　　出尘同结逍遥伴，更不争长短。自有元初真容面。增延福寿，妙通玄奥，品位重迁换。静调龙虎常交战，灵宝攒心转。四大光明同一炼。升烟降雾，电驰雷震，瞥地神童现。
　　赠众道友二首
　　玉阳一遇疑云断，不落升沉绊。试问青州云侣伴。俱怀妙用，每持斋施，步步心香爨。福星空外明昭焕，应化真无乱。宝璧瑶花通内观。金丹结就，紫书来诏，指日登云汉。
　　又
　　随缘顺化行方便，岂敢微生倦。唯望英豪皆向善。遵崇内教，外施洪行，各把顽心炼。两肩童子相攀恋，报应头头显。家道兴隆多喜宴。同跻福寿，永除灾障，勿昧修真愿。
　　请观额度牒
　　须知尘世光阴短，当种福兴仙观。浩劫长存功德案。添名注寿，补还愆过，出了阴司管。庆云缭绕恩无断，霞友云朋唤。共赏仙花香烂熳。流霞泛饮，醉归何处，宴息蓬莱馆。
　　赠福山县仁寿保善众
　　福山仁寿堪予羡，各各施方便。感得天公垂照管。迁恩布德，灭愆消过，福禄随年转。搜真去假心无变，渐渐通修炼。俱得挐云亲手段。先亡往逝，尽令超度，满却平生愿。
　　李悟真索
　　大都七宝真如体，不可空抛弃。玉藏常收无根水。纯阳锻炼，滴成珠露、变化真祥瑞。三般妙物腾空戏，雪暖金花丽。无色神容方显异。鸾骖凤驾，一升霄汉，占断清凉位。
　　答皇亲见召
　　三冬凛冽彤云布，六出飘飞絮。地凉天寒难进步。满途冰雪，唤回童稚，且向茅庵住。贵州大醮无推诉，必要功圆聚。远逝新亡皆济度。加持妙道，展舒云宴，一会朝元去。
　　警俗回心
　　好儿好女心头气，生死难相替。不侧无常先到你。皮囊臭烂，骨骸分散，空惹冤家泪。悟来不使心猿戏，慧剑磨教利。六贼三尸都趁离。炎炎紫焰，载般丹宝，上献三清帝。
　　文登丹霞观二首
　　市民官吏同兴观，立志皆无倦。起建丹霞功不浅。修真养浩，绝除贪爱，一点重明显。混元三界光辉满，了了登云汉。下拔存亡都着岸。施弘正道，永超无碍，有个灵童唤。
　　又
　　保身功德须圆满，认取元初面。早把前程同了干。三田运度，二仪交泰，上下光明贯。知音推举相邀唤，此理诚幽远。皆作天元真法眷。神超云外，更留名姓，记在丹霞观。
　　赠赣褕善众
　　神光欲列真仙位，道德休轻弃。默养玄珠无玷类。五般光彩，一输圆相，见了生惭愧。两条玉路分天地，个内呈嘉瑞。跃入云霄朝玉帝。永无生灭，到兹方契，般若经中偈。
　　前后带喝马－声
　　就中偏许通音耗，一例谁能晓。有个人人灵复俏。攒星步斗，暗符颠倒。金书报，升降朝元道。碧虚仙眷重迁号，方喜圆明了。皓月堂前天风扫。晴空来往，我从玄教。仙无老，超越蓬莱岛。
　　江神子三首
　　述怀
　　青天为被地为毡。覆灵源，照心田。玉汞金铅，两脉吐流泉。自是道芽横碧汉，频浇灌，再新鲜。云朋霞友暗相传。意绵绵，运胎仙。密销玄关，光透九重天。丹就万神齐庆贺，真灵性，复朝元。
　　进道
　　神光涌涌透穹苍。奏灵阳，悟真常。般运三车，都会聚明堂。撞过天门归紫府，无衰老，免危亡。寄身浮世效风狂。性芬芳，骨坚刚。了了圆成，不假暗遮藏。八表飞腾无挂碍，随万物，显圆方。
　　投真
　　本源真性静寥寥。任飘飘，恣逍遥。便是虚空，天外显灵苗。独乐闲闲无彼我，呼皓彩，吸清飙。青莲池上瑞光摇。赴层霄，玉名标。慧剑挥空，除怪斩群妖。开阐古今清净道，洪普济，法轮桥。
　　蓦山溪五首
　　示门人
　　出离苦海，须要明修炼。渐渐灭尘情，默默神功斡旋。虚无造化，丹鼎紫芝香，金花结，玉泉流，全体神光满。千灾不染，万病都消散。七窍总冲和，通八脉飞升内院。九宫十地，六贼杳无形，三光显，二童传，一性无移变。
　　　赠都下门人
　　都城吾辈，办道休生退。百行勿相违，常体三光不昧。天玄地妙，真慧撮灵明，亲益友，论长生，此理应无赛。太平逸乐，亘古真无坏。一粒化生珠，两道光明作对。人天法界，随处爇心香，超造化，越娑婆，稳赴瑶池会。
　　于二翁染疾求教
　　青山渌水，独我为生计。百病总消除，一性圆明不讳。丹成果满，都会玉虚坛，观自在，乐逍遥，别有神仙位。公还猛悟，万事俱抛弃。细细数前程，速速超离浊世。结成仙眷，积累大功深，通妙理，脱凡笼，永永无倾逝。
　　赠刘七翁
　　清心静坐，自是天加护。处处鬼神钦，复感仙贤救助。善星罗罩，黑部绝尸各，常快乐，永安闲，千载成遭遇。心香不断，丹恳重敷露。目下显嘉祥，贵子贤孙云聚。若还回首，别有好生涯，清养浩，静颐神，决得真师度。
　　赠卑一翁
　　欲通微妙，听取些儿活。性定乃神留，一颗圆明运化。灵宫起火，深鼎玉泉流，喷紫焰，辊金丹，表裹光明射。银河灌顶，满面天风洒。空外走蟾轮，摆弄周天八卦。双关撞过，真性达穹苍，忘世梦，出阴阳，自在逍遥也。
　　归朝欢
　　继古韵五首
　　业尽神生光一簇。颐养长生真面目。心明还似月当天，神清有若风摇竹。醉唱仙部曲。更令般载瑶台玉。透昆宫、星坛月殿，日射喷红绿。不向人间贪福禄。时得诸天常整覆。五方霞彩结成雯，洪波裹面金丹漉。灿烂明胜烛。七宝九宫光透熟。转玲珑、刀圭入腹，不论惊荣辱。
　　又
　　四大圆光攒一簇。明月清风开慧目。法身养就道根芽，仙童手执天花竹。会弹弦外曲。本性莹若刻山玉。乐真欢、闲昤碧洞，闪出祥烟绿。苦尽甘来天赐禄。日月交官真反覆。无中别有好家风，兔投胎舍重捞漉。性灯常照烛。应化太虚通纯熟。个灵明、包罗万象，出离生死辱。
　　又
　　玉姹金婴围绕簇。玉蕊金莲清骨目。金光笼罩玉鳞龙，玉泉浇灌金棱竹。玉锋鸣胜曲。玉楼金殿金间玉。玉金交、玉炉金鼎，焰迸青黄绿。玉饭金浆非世禄。玉兔金乌常往覆。玉山玉海玉乾坤，玉人玉性无淋漉。玉蟾明匪烛。玉树蟠桃仙果熟。玉京丹、玉阳服了，不被诸仙辱。
　　又
　　无限神光常围簇。瑞霭祥云盈满目。青鸾赤凤舞仙宫，不投尘世栖凡竹。性珠明九曲。静中炼金并炼玉。做生涯、坐观浮世，几度黄河绿。天女天男天衣禄。仙语仙言仙禀覆。谢天谢地谢神祇，免教玉性拖泥漉。圣真常照烛。不亏功行丹渐熟。透晴空、太玄之外，无宠还无辱。
　　又
　　羽盖霓旌满空簇。暗合朝元真数目。逍遥自在乐真欢，何须一振喧丝竹。洞仙歌雅曲。佩环时响清韵玉。做奢华、琼浆玉醴，不让金杯绿。宴罢高真重阳禄。从此灵明无盖覆。回嗟尘世谩贪饕，皆将根本成波洒。不知昏性烛。盖因那边光景熟。怎超升、复投幽暗，刻地遭凌辱。
　　踏云行（踏莎行）七首
　　一得冲和，重观幽胜。乌飞兔走交相应。化成天理任纵横，丹炉万道金光迸。开度诸天，祝邀真圣。升腾发显如如性。福生无量见元初，这回了了无修证。
　　赠刘妙真化缘
　　普化行缘，心清步稳。通玄路上同参论。丹诚修炼灭凶顽，建成大福相资润。拔度昏迷，点开心印。十方父母皆巡问。今生既得遇全真，归期自有神仙引。
　　赠文登王志明
　　个个修真，人人办道。玄机妙理须寻讨。时时常爇宝瓶香，朝朝每把心田扫。步步清凉，神光覆罩。十方贤圣加恩报。紫霞堆裹玉容光，长春境界无衰老。
　　登州阎一翁索
　　神气冲和，光明集聚。三日上下流琼素。闲中时复饮刀圭，金铅玉汞攒然住。女姹婴娇，云朋霞侣。无生无灭乘空步。教传四海奉全真，功成有个师来度。
　　赠登州韩一翁
　　咫尺蓬莱，三山相叩。金波玉浪鸣哮吼。翠光摇曳接穹苍，清风皓月笼星斗。万派银蟾，圆光并凑。玲珑七宝真祥斗。人还似此作修持，玄元大道皆成就。
　　咏铁查山石芝
　　四海云膏，三山灵秀。采芝须要忘形友。充饥济渴养琼苗，添神益算光明透。鸾凤翱翔，虎龙战斗。金狮玉象鸣哮吼。已曾携去献高真，人还服了无衰朽。
　　赠道人
　　砖瓦高行，冶炉妙性。琴棋书画妆銮并。錾锤绳墨与熏缝，接栽出药俱邀请。速踏云行，蓦山溪岭。长思仙路重相等。西江月下望蓬莱，逍遥乐处全真省。
　　行香子九首
　　遇师
　　定八年间，得遇重阳。感真慈、诀破心王。清中诱化，静裹斟量。见紫霞生，祥风至，聚云光洞也。抱一无离，应物圆方。唤东牟、得道婴郎。丹成果满，披挂霓裳。便见三清，朝玉帝，普行香。
　　赠滨州小胡
　　有个真方，谁肯承当。聚烟霞、馥郁清凉。冲盈法体，补益神光。定本根源，无生忍，返嘉祥。元气充餐，渴饮霞浆。混玄精、与道为常。碧莲自绽，琼萼芬芳。结紫金丹，清真果，满穹苍。
　　谢圣水会众
　　独倚蓬门，作个行香。赞虚无、道德清凉。穿金透石，空外呈祥。便饮刀圭，添丹鼎，炼真阳。廓散长空，得遇仙方。谢诸公、颁赐衣粮。重开道宴，补惜灵光。自享霞龄，增福慧，远悲伤。
　　赠莱州刘小童
　　无相容光，莫放飘扬。散玄珠、宝颗真祥。随情流转，定落空亡。更道难成，功难就，业难当。处志精诚，把握阴阳。遍灵宫、宝殿行香。金童作对，玉女成行。得五门开，双关透，出昆冈。
　　劝人改恶迁善
　　欲躲灾凶，心喜颜红。把般般、万事休穷。当持净念，钦慕玄风。每乐真欢，搜真趣，悟真空。朗月当胸，照破邪踪。有云朋、霞侣相逢。同超法界，共返仙宫。礼大罗尊，诸天圣，玉虚宗。
　　谢公主惠香二首
　　悚息回惶，广启心香。谢清颁、檀髓沉香。金炉篆起，法界飘香。献玉虚尊，诸天帝，普闻香。仰祝吾皇，稽首焚香。赞金枝、玉叶馨香。一人布德，万国传香。显本来真，元初性，自然香。
　　又
　　一点圆光，妙洞真香。恣逍遥、三界行香。冲和道体，浩瀚天香。得大良因，长生果，性灵香。清净仙香，无价名香。遇清朝、远近钦香。太平逸乐，花卉偏香。愿大功成，朝元去，满空香。
　　观徐老奉善
　　苦海茫茫，深可悲伤。个风风、稍悟真常。衣冠不整，俗业消亡。乃了真功，忘彼我，没参详。身入圆光，宝现嘉祥。瑞烟笼、七朵莲芳。重开玉蕊，复结银霜。透太虚中，无衰老，永清凉。
　　赠不语王哥
　　真乐闲闲，口过删删。养冲和、屏荡愚顽。圆融法性，复变童颜。便出三乘，超十地，不为难。五彩回环，烹炼金丹。看仙炉、虚绕龙蟠。阴阳数足，撞透天关。就蹑祥云，朝元去，列仙班。
　　苏幕遮十六首
　　诫道人相争
　　出家儿，须决断。自己搜寻，不论他人短。性命休令尘惹绊。谨谨修持，独把顽心炼。养冲和，神不乱。点滴灵砂，般载登云汉。玉姹金婴呈手段。无作无为，物外真空伴。
　　宁海赵信武索
　　五明宫，三光照。八脉婴儿，九转通玄妙。七宝林中常舞跳。十地玲珑，一个真欢笑。杳冥冥，冥杳杳。今古诸仙，永永同相召。外道天魔都未晓。方喜圆成，了了还重了。
　　述怀
　　我风狂，真九百。豁荡乾坤，爽气犹嫌窄。大道通融非有隔。地静天清，寸步轻轻蓦。晚云收，秋月白。万象参罗，灿灿流清色。休道东牟无羽客。妙用玄机，得得真常得。
　　丹阳祠堂
　　彦明姜，锺子政。文举先生，三友於中省。各发丹诚用得正。助阐玄门，转化昌阳境。玉阳王，为袖领。外诱诸公，结果全真行。工匠同流须至敬。感动扶风，专向蓬莱等。
　　姜锺二公法名
　　锺守中，姜守静。接引丹阳，济度诸灵性。志恳心坚人尽敬。远近闻风，一布钦真圣。到如今，谁复听。工匠艰难，倒把锋芒骋。多少良材皆弃屏。先要交钱，不敢违他命。　　
　　徐公问困果
　　守灵芽，般瑞果。七宝金莲，应结长生果。无作无为成道果。出离凡笼，决证真仙果。老来修，难成果。透漏真元，败坏祇园果。拍手空回没因果。譬似无常，速炼全真果。
　　请丹阳法体往西关
　　叹乖夫，违正道。巧使机谋，谗佞奸邪狡。败坏宗风无处告。破镜鸱鸢，和我难分晓。到如今，谁敢保。密裹藏砒，反辱全真教。东海西秦皆被恼。曹贾莱为，须有天神报。
　　示李梁张三人
　　李张梁，听少告。休恁踌躇，纵得心颠倒。每恨玉阳无答报。似此修行，何日归蓬岛。大唐僧，九度老。万种艰辛，一志终须到。东进佛经弘释教。相契如来，证果真常道。
　　劝休网罟
　　我生来，元怕死。固蒂深根，方证长生位。一切含灵无稍异。普愿安全，此是天公意。运慈悲，呈雅瑞。赫赫云霞，万道祥光起。三界高真兴法喜。佑护人人，各各无灾沴。
　　劝迷徒
　　叹迷人，如大醉。敢使机谋，争眼譊天地。杀盗邪淫咒神理。一向无知，不顾临时罪。气归空，形委废。性识区区，走入幽牢裹。无限冤魂谁放你。鞭棒摧身，蛇狗争吞噬。
　　劝船户
　　劝诸公，当发誓。网罟休施，善处寻生计。自有神明照察你。福寿重增，别享甘甜味。得真欢，除浊秽。一性圆明，万法都捐弃。静看灵源生雅致。返老还童，占断清凉地。
　　劝修炼三首
　　识三田，通八脉。九转光明，一点无尘隔。放荡真慈通杳默。丹宝灵芽，般载青黄白。透昆宫，仙桂宅。进出神珠，空外呈红赫。奉劝尘寰寄宿客。早早收心，了取真功德。
　　又
　　做修行，须体究。把握灵源，莫遣丹砂漏。此个功夫世罕有。内得神全，外得身长寿。辨冲和，明交媾。玉液琼浆，吞咽三光秀。上下循环通九九。撞过天门，永作烟霞友。
　　又
　　白莲池，金液沼。龙戏明珠，紫雾常围绕。虎撞群羊山下阑。惊起白牛，九曲江边跳。赤鸾飞，朱凤啸。海底婴儿，抱定龟蛇笑。长就黄芽通节要。阴裹生阳，几个人知道。
　　赠蓬莱李一翁
　　说修行，蒙见许。端的回心，恋甚妻儿女。好汉不教人数赋。苦海奔波，觅个前程路。脱尘寰，出幽府。七祖先亡，救拔升云步。既没轮回真渐悟。行满功成，决应三清举。
　　行化
　　遇行缘，逢知友。法水浇心，滴滴灵明透。收在炉中无外走。二气升腾，颠倒祥辉凑。贯泥丸，通肘后。昼夜殷懃，不许纤毫漏。夺得玄珠呈好手。云步青霄，大道方成就。
　　望蓬莱(望江南)四首
　　寄朝元公
　　朝元子，偏共道相亲。宿契良因今日现，未来妙果再铺陈。日日转清新。通造化，空外走蟾轮。认正本来清净主，瑶台阆苑四时春。方称个中人。
　　示门人
　　修真子，物外细搜求。既得出家须惜福，各增功行度春秋。诸事一齐休。持内照，心月按云头。二物冲融成大药，三关流转旋添抽。元海把根收。
　　赠小童
　　诸童稚，谨意学文章。万事不令心散乱，忘情缄口养和光。开悟内丹方。添清爽，一性转温良，大抵儒风并道理，若能运用两无妨。了了赴仙乡。
　　述怀
　　天之道，妙用不虚传。一点生成真法性，二仪炼就出尘仙。随步结金莲。明了了，颠倒显根源。四大扶持真水火，五光照彻九重天。七祖尽朝元。
　　云光集卷之四竟
　　
