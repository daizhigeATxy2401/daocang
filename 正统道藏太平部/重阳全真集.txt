重阳全真集
　　经名：重阳全真集。金王哲撰。十三卷。底本出处：《正统道藏》太平部。 
　　目　录
　　序
　　卷一
　　七言律诗
　　一字至七字诗
　　七言长篇
　　五言律诗
　　五言长篇
　　藏头七言长篇
　　卷二
　　七言诗
　　七言绝句
　　七言绝句诗
　　五言绝句
　　五言绝句
　　五言律词
　　卷三
　　词
　　卷四
　　词
　　卷五
　　词
　　卷六
　　词
　　卷七
　　词
　　卷八
　　词
　　卷九
　　歌词诗
　　卷十
　　诗
　　卷十一
　　词
　　卷十二
　　词
　　卷十三
　　词
　　重阳全真集序
　　全真之教大矣哉。谓真者，至纯不杂，浩劫常存，一元之始祖，万殊之大宗也。上古之初，人有纯德，性若婴貌，不牧而自治，不化而自理，其居于于，自适自得，莫不康宁享寿，与道合其真也。降及后世，人性渐殊，道亡德丧，朴散纯离。情酒欲殽蠹於中，愁霜悲火魔於外，性随情动，情逐物移，散而不收，迷而弗返，天真尽耗，流浪死生，逐境随缘，万劫不复，可为长太息也。重阳悯化妙行真人，博通三教，洞晓百家，遇至人於甘河，得知友於东海，化三州之善士，结五社之良缘，行化度人，利生接物。闻其风者，成敬惮之，杖屦所临，人如雾集，有求教言，来者不拒。诗章词曲、疏颂杂文，得於自然，应酬即办。大率诱人，还醇返朴，静息虚凝，养亘初之灵物，见真如之妙性，识本来之面目，使复之於真常，归之於妙道也。或问真人者曰：人生天地间，虽曰最灵，亦万物中一物耳，孰能逃阴阳之数，孰能出造化之机？有始必有终，有生必有死，此自然之常理也。不禀异气，仙不可求。不契夙缘，道不可学。岂可苦身约己，如击影捕风，镂冰雕朽，为必不得之事，求难成之效哉。真人喟然叹曰：长生妙理人具，仙林孰不可求。有怠而弗成者，显而至多；有勤而取验者，隐而甚少。世人以多见为信，以不见为疑，遂以仙事茫茫，为不可期也。试以物理验之，矿之锻炼，可以为铁，铜之点化，可以为金。鱼超吕梁而为龙，雉入大水而化蜃。冰之易消者也，藏之可以度夏；草之易衰者也，覆之可以越冬。人能割爱去贪，守雌抱一，游心於恬淡，合炁於虚无。亦可以高举远致，蹑景登虚，逍逼乘御寇之风，往来飞应真之锡，骑鲸而游沧海，跨凤而上青冥，千年化兮如辽东之鹤，望日朝兮若叶县之凫。与安期羡门之流，洪崖洞玄之属，同列仙班，不为难矣。古今得道轻举者，不可胜数。子谓无征，如聋者不闻有丝竹之音，瞽者不知有丹青之色，彼浅见謏闻，乌足以语道哉。问者屏息汗颜而退。真人开方便门，示慈悲海，出人於炎炎火宅，提人於浩浩迷津，识性命之祖宗，和气神之子母，有无会於一致，空色泯於两忘。使入是门者，如南柯梦觉，由是路者，似中山之酒醒。返我之真，无欠无余，复入於混成；归我之宗，不坠不失，复同於太始。真一之性，湛然圆明，变化感通，无所而不适也。真人羽化之后，门人裒集遗文，约千余篇。辞源浩博，旨意弘深，涵泳真风，包藏妙有，实修真之根柢，度人之梯航也。京兆道众聚财发椠，虽已印行，而东州奉道者多以去版路遥，欲购斯文不易得也。长生刘公，教门标的，仙宗羽仪，为一代之师真，作四方之教主。谓全真之风，起於西，兴於东，徧於中外，其教广矣，大矣。乃命曹瑱、来灵玉、徐守道、刘真一、梁通真、翟道清等化缘，特诣吾乡，求序於怿。以真人文集分为九卷，载开版印行，广传四方。俾后人得是集者，研穷其辞，如凿井见泥，去水不远，钻木见烟，知火必近。使人人早悟而速成，实仁者之用心也。噫，自古修真之士，或诉足寻师而师不遇，或断臂问法而法不知，至于皓首穷年，莫知所措，虚过一生，深可惜也。今全真文集，散落人间，妙用玄机，昭然易见。学者宗之，大修则大验，小求则小得。士之志於道者，适遇斯时，何其幸也。大定戊申清明一日，宁海州学正范择德裕谨序。
　　重阳全真集卷之一
　　终南山重阳子王哲撰
　　七言律诗
　　结物外亲
　　一侄二子一山侗，连余五个一心雄。六明齐伴天边月，七爽俱邀海上风。
　　真妙裹头拈密妙，晴空上面蹑虚空。东西南北皆圆转，到此方知处处通。
　　一弟一侄两个儿，和余五逸做修持。结为物外真亲眷，摆脱尘中假合尸。
　　周匝种成清静景，递相传授紫灵芝。山头并赴龙华会，我趁蓬莱先礼师。
　　先生於宁海军装伴哥，街市乞化。背纸一大幅，上书此二诗，以诱马钰同去乞觅。
　　圈眼王三乞觅时，被人呼作害风儿。五般彩色於身见，一点灵光只自知。
　　贴观一收八句字，指期须显七言诗。长街两面诸豪富，不道蚕归是阿谁。
　　白为骸骨红为肌，红白装成假合尸。昨日尽呼重阳子，今朝都看伴歌儿。
　　别躯异体皆非悟，换面更形总不知。世上枉铺千载事，百年恰似转头时。
　　孙公求问
　　於身切莫论贤愚，好对三光认太初。剔正四门通教化，弼端一性便开舒。
　　清凉境介逍遥住，闲暇光阴自在居。夺得仙丹超造化，有余真乐证无余。
　　答战公问先释后道
　　释道从来是一家，两般形貌理无差。识心见性全真觉，知汞通铅结善芽。
　　马子休令川拨棹，猿儿莫似浪淘沙。慧灯放出腾霄外，昭断繁云见彩霞。
　　吕公欲退吏求问
　　掌条行法每兢兢，恰似临渊履薄冰。三径好归投侍奉，一身从妙做清澄。
　　静中煅炼开心月，得处光明放慧灯。自有真师来度汝，玉峰山顶去升腾。
　　王公问五门
　　五蕴山头阐五门，气神交结碧桃浑。决令见性灵兼慧，定是於真莹不昏。
　　外物青霄应久聚，空中朗月永长存。青童捧出金丹妙，唯许元初自讨论。
　　马公问平等
　　往来须认定盘星，出入还应辨斗清。见彼过如余口过，愿人灵似我心灵。
　　自通天地神尤爽，得睹乌蟾性转馨。便是修行真妙诀，若能依此达天庭。
　　张姑求问
　　九叶金花永展舒，八渠琼水任相於。七门得得俱通达，四象明明总寂虚。
　　一粒神丹归正路，二条银线结元初。光辉灿烂知分付，果证无余乐有余。
　　磨镜
　　磨镜争如磨我心，我心自照远还深。鉴回名利真清净，显出虚无不委沉。
　　一片灵光开火道，万般莹彩出高岑。教公认取玄玄宝，挂在明堂射古今。
　　和落花韵
　　不谋轻举望升飞，碧洞无劳闭玉扉。久厌世情名与利，素嫌人世是和非。
　　须知谨谨修心地，何必区区街道衣。门外落花任风雨，不知谁肯悟希夷。
　　题红白牡丹
　　红白绞绡剪作团，青罗帐上稳排安。清香远喷无差别，异质虽殊各正端。
　　尘世久遗三岛种，时人休作两般看。我今折得同归去，步步云霞代彩鸾。
　　迟法师注道德经
　　遵隆太上五千言，大道无名妙不传。一气包含天地髓，四时斡运岁辰玄。
　　五行方阐阴阳位，二耀初分造化权。窈默昏冥非有说，自然秘密隐神仙。
　　刘仙求问
　　悟彻韶华六己通，能将一己会飘蓬。闲闲不用焚香火，得得何须看教风。
　　好把灵明开远近，便令性曜出西东。投真换假光辉至，步步莲花接上宫。
　　邢公问七十二岁修行可否
　　便如百岁未为迟，只在心中换过时。今世不能全了达，来生应许做修持。
　　临行一点须搜正，收取三光亦复随。只是投新遗旧舍，能除新舍得灵芝。
　　示学道人
　　修行只被巧心多，却把金刚唤何矬。外貌人前夸俊雅，内容目下愈蹉跎。
　　性中难以开金诀，真理焉能悟玉科。枉把妻男空弃舍，将来罪业看如何。
　　赠柳蒋张夷仲
　　为受张良讲道经，便游胜景得清泠。足穿水石通涟路，面瞰云山展画屏。
　　万户人家三乌莹，百般花草一般馨。我今回首公休怪，却趁中南碧洞庭。
　　春雨
　　一泽如膏贺太平，天垂瘾佑洽民情。行云作盖三光射，和气呈祥万汇生。
　　涤出慧心尤寂静，洗开道眼愈分明。携筇便踏云霄路，请个清闲倒玉輄。
　　训愚鲁
　　学仙英俊喜逢遭，态鲁应当苦煮熬。开暗须吹心上火，发蒙难淬笑中刀。
　　如能省悟从余训，若肯归依是我曹。吉吉吉人王譶总，无思无虑乐陶陶。
　　化造铁罐钱
　　若使於身灭黑禋，八都山上认三田。静来便是归虚寂，闹处那由觅妙玄。
　　木上如求金上虎，水中须养火中莲。诸公要识刀圭法，愿助王风铁罐钱。
　　题逍遥轩
　　逍遥逍遥这逍遥，笑煞松篁信任敲。从此白云来洞口，不须绿水远山腰。
　　溺江才子空嗟浊，投阁词人谩解嘲。还识这般知这个，龟毛兔角一齐抛。
　　杨公求问
　　七尺堂堂假合亲，衣餐恰恰比三人。莫夸骨格寻常貌，便认金容丈六身。
　　觉悟四方通妙用，晓明东度结圆因。化形千尺应无碍，好向凡间转法轮。
　　送军判弟求安乐法
　　欲求要乐禀良因，须是心开离垢尘。闹裹莫令萦损气，静中应许食全神。
　　自然认得三光秀，决定通和四序春。外假莹明内真乐，凡人不觉做仙人。
　　上兄
　　同胞谁悟水中金，己卯壬辰各自寻。顾我已归云水老，劝兄休起利名心。
　　恩山爱海何时彻，火宅凡笼每日侵。莫为土坡牵惹住，蓬莱别有好高岑。
　　修行助饥寒者，唯三事耳。乞觅上，行符中，设药下。空如此无作用，亦未是。
　　乞觅行符设药人，将为三事是修真。内无作用难调气，外有勤劳易损神。
　　不向本来寻密妙，更於何处觅元因。此中搜得长春景，便是逍遥出六尘。
　　王公求放生
　　知公能作自身观，物命於人没两般。只是形骸分别异，便令飞走复全完。
　　仁同山岳横恩岭，德洽江河注福湍。阴理无差皆尽报，捧其仙寿在仙坛。
　　题麻真人观
　　躬参真圣望昆嵛，峦影岚光锁太虚。秀气锐招闲客至，害风堪与彩云居。
　　黄金铸就真灵性，白玉装成旧始初。休说终南山色好，神仙何处不如如。
　　问龙虎交媾
　　莫问龙儿与虎儿，心头一点是明师。炁调神定呼交媾，心正精虔做煦熙。
　　平等常施为大道，净清不退得真慈。般般显现圆光就，引领金丹采玉芝。
　　孙公问三教
　　儒门释户道相通，三教从来一祖风。悟彻便令知出入，晓明应许觉宽洪。
　　精神炁候谁能比，日月星辰自可同。达理识文清诤得，晴空上面观虚空。
　　任公问本性
　　如金如玉又如珠，兀兀腾腾五色铺。万道光明俱未显，一团尘垢尽皆涂。
　　频频洗涤分圆相，细细磨揩现本初。不灭不生闲朗耀，方知却得旧规模。
　　木鱼
　　无腹无心挂殿庭，个人敲击响珰叮。种成因果能招饭，唤起僧尼使念经。
　　水难不容垂饵线，火灾犹未脱身形。忽朝月夜清风至，吹断攀缘一任馨。
　　咏慵
　　自哂疏慵号可勤，梦中因笔记良因。与人还礼宁开口，见饭怀饥不动唇。
　　纸袄麻衣长盖体，蓬头垢面永全真，一眠九载方回转，由恐劳劳暗损神。
　　钟
　　取像西风铸作形，空中悬起显身荣，八十一下阳爻数，一百八敲阴德名。
　　遂使道家分子午，亦令释子辨虚盈。傍人若肯长为力，便是能明自己声。
　　麦粥
　　蜜团云子白於霜，雅称清明别有香。宝刃轻轻分玉片，银匙旋旋沥琼浆。
　　金童捧出瑶芳莹，仙客嚼开雪彩光。五脏尽令更改正，从前永永得清凉。
　　鼓楼
　　黄昏拂晓角声哀，急鼓同祛疫疠灾。水滴按时分刻正，铮呜应点定更回。
　　百年光景宵宵逼，一世韶华夜夜催。奉劝索诗人早悟，莫教耳内五更来。
　　姜公建钟楼
　　精蓝三宝实心依，结构重楼愿显明。图使响音空外响，任教清韵世间清。
　　徧闻一颗真金吼，击动十方自己声。大小尽能归仰处，总令一一证圆成。
　　问禅道者何
　　禅中见道总无能，道裹通禅绝爱憎。禅道两全为上士，道禅一得自真僧。
　　道情浓处澄还净，禅味何时净复澄。咄了禅禅并道道，自然到彼便超升。
　　赴登州太守会青白堂
　　青白堂中一水泉，清灵澄湛又深渊。源源滚处流无竭，泼泼来时润有缘。
　　窗外透光穿玉液，门飙撒影弄金莲。馨香满室灵波聚，捧出明珠上碧天。
　　晓达
　　搜开本有自分明，放出真光灭尽情。三宝决然钻正觉，一灵何虑不圆成。
　　得通妙用通澄湛，会认玄微认净清。凡体化为云外客，长生路上步前程。
　　游兴庆池
　　信脚闲游兴庆池，元来只是这些儿。雨翻荷叶珍珠迸，风卷筠梢佩玉枝。
　　春绿夏宜红菡旧，秋澄冬显碧琉璃。琉璃清彻源流处，问着源流总不知。
　　禅门初洪润乞无相
　　修行须是辩西东，勘破凡躯物物同。白雪岭头搜正觉，红霞山上弄虚空。
　　此般消息春光裹，这个因缘月影中。休泥庭前栢树子，自家真性是家风。
　　老僧问生死
　　平生已得正摩诃，玉韵金声总处和。正觉途中登迥岭，菩提路上出高坡。
　　慧灵俞达白莲果，真性还超祗树柯。从此不生应不灭，定归般若与波罗。
　　善友问耕种助道
　　世间凡冗莫相於，清静精研礼念初。慧照时时频剔拨，心田日日细耕锄。
　　增添福炷油休绝，剿剪烦苛草尽除。登莹苗丰功行满，登苗携去献毗卢。
　　苏公求退吏清闲
　　人人若论识清闲，除是蓬莱第一仙。无极云霞为伴侣，半空风月作因缘。
　　用通要到飘然到，使慧如迁即便迁。公把凡躯仍脱了，请来此处话长年。
　　梦
　　嬉游外景日相亲，每到中宵睡裹真。七魄乐随魔鬼转，三尸喜逐耗神津。
　　心猿紧缚无邪染，意马牢擒不夜巡。四假身躯贩白昼，算来何异寐时人。
　　吕善友索金刚经偈
　　金刚四句首摩诃，其次须寻六字歌。仗起慧刀开般若，能超彼岸证波罗。
　　识心见性通真正，知汞明铅类蜜多。依得此中端的义，上腾碧落出娑婆。
　　于公求自幼不食五毂
　　此因只在玉京山，不必盘餐注貌颜。养气每凭真水润，颐神长似白云闲，
　　行功盈满超中位，铅汞相投出此间，直待外边滓秽尽，甚时光彩始回环。
　　问清闲
　　心中澄湛莫煎熬，性上恬然举慧刀。挫碎红尘搜得得，劈开黑洞认陶陶。
　　穿峰明月为吾友，过岭孤云是我曹。作伴为邻归去后，任游三岛访蟠桃。
　　人戏言欲盗脚引
　　幸中有幸遇乡侯，岂肯将余脚引偷。你等不遭三毒苦，我咱已出九幽雠。
　　心如朗月天心运，性似清风道性流。短引再蒙长引在，管教东海一灵周。
　　阎都监问长生
　　阎公忠显问长生，方是高楼打一更。时刻分明全五气，甲庚颠倒炼三彭。
　　愿求当日黄金器，须出今朝赤火坑。认取蓬莱真正路，瑶台稳坐泛琼觥。
　　宋公问修行
　　剔正心灵事事通，便令生出玉花丛。三田珍宝迎朝露，一粒丹砂衰晓风。
　　艳艳红辉还沬白，明明白曜复殷红。自无实相虚应显，空裹依空现本空。
　　修行
　　这个修行总不知，元来只是认真慈。赤衣上士游山水，乌帽先生入火池。
　　白马嘶时金亦吼，青牛耕处玉无玼。冲天柱地霞光照，龙罩翕婆最小儿。
　　大器修行不厌华，冷珑颠傻属吾家。清风裹面全真气，明月前头结宝砂。
　　常把旧容常点检，便将新相便拈拏。一通掷在青霄上，透过虚空显像芽。
　　龙吟引起虎咆哮，雪浪兼风旋旋抛。涤荡一灵添到莹，调和二气便相交。
　　乌龟行向海中戏，赤凤飞来顶上巢。明月一轮光灿灿，玉峰高处照三茅。
　　自从一得见天真，今日方知旧日人。离俗复为云外客，脱尘不作土中宾。
　　盖缘往昔擒朱汞，全是当初定水银。一点灵明归静界，圆光裹面转金轮。
　　玄关夺得不追寻，炼就重阳灭尽阴。从此频添木上火，由斯再煮水中金。
　　万般神应还谁见，一个真灵只自钦。聚则为形散为气，晴空来往永无心。
　　胎仙舞出做神仙，都为从来得正端。何用丹田金虎绕，不须宝鼎玉龙盘。
　　叱迥铅汞应清静，换过阴阳愈喜欢。一段红霞生岳顶，回光明郎照青鸾。
　　断云飞尽月光明，返照神舟傍岸行。水火相逢开正路，木金间隔定长生。
　　黑铅赤汞分南北，白虎青龙换甲庚。依此修持真了了，空中结就玉丝棚。
　　既然朗照绝搜寻，不必区区论浅深。正坐的端通子午，迥头又复见丁壬。
　　五般彩色频频步，一个玄机每每侵。捉住虚空真妙景，应将此景作嘉音。
　　吸呼喘息妙非粗，养就从来一颗珠。子母相随真彩结，气神攒聚异光殊。
　　倒颠交媾分机密，上下冲和得要枢，好向深山最高处，怡然独放月轮孤。
　　从初更会捏风颠，撒向瑶池种玉莲。生出一枝偏皎洁，拂开五叶各团圆。
　　昔能已见通玄妙，今则还知得自然。既没四时催逼去，长春境上不排年。
　　修行须用九阳图，认得阳图事事苏。智者便知超造化，愚人枉了下功夫。
　　得来勘破无中有，成后何如有若无，无有有无无有相，有中无相达天衢。
　　能知下手免三涂，咄了从前这匹夫。入火肯教成烩炽，渡河难以溺漂浮。
　　日中精艳长生莹，月裹琼林永不枯。此个大丹归物外，逍遥来往入虚无。
　　永学道人
　　虚夸修炼炼何曾，只向人前衒己能。难晓儒门空怯士，不通释路却嫌僧。
　　色财丛裹寻超越，酒肉林中觅举升。在俗本来无一罪，盖缘学道万重增。
　　心中端正莫生邪，三教搜来做一家。义理显时何有异，妙玄通后更无加。
　　般般物物俱休着，净净清清最好夸。亘劫真人重出现，这回复得跨云霞。
　　果然慕道没牵缠，孤僻身躯独自眠。静裹静生唯得妙，闲中闲至决投玄。
　　恁时放肆知恬谈，度日清凉禀圣贤。休望神仙休说了，教公自坐白花莲。
　　去年宁海军中坐，今岁文登县裹行。两过岁除寒复暖，二经年节暗还明。
　　这般颠倒谁同晓，此个阴阳我独精。一两真金才出火，不须团打自圆成。
　　好相如知莫外持，心神便是汝真师。古人公案须搜获，自己家风要骋驰。
　　细细得通前觉性，盈盈澄正旧慈悲。慈悲清净俱双立，顿悟全无物物縻。
　　认得心花便害风，玲珑玄妙汞铅通。三千内用千朝法，十载中传九转功。
　　彩艳万重铺洁白，明光一点吐殷红。虚空返照虚空影，照出真空空不空。
　　几个同流会养躯，我今独自街痴愚。饥来蛎饭长哺啜，寒后粗衣任盖铺。
　　诗句不能分密妙，心间难以认惺苏。岂唯得得时须守，应是还他父毋租。
　　一字至七字诗
　　咏茶
　　茶，茶。瑶萼，琼芽。生空慧，出虚华。
　　清爽神气，招召云霞。正是吾心事，休言世味夸。
　　一杯唯李白兴，七椀属卢全家。金则独能烹玉蕊，便令传透放金花。
　　酒
　　酒，酒。恶唇，脏口。性多昏，神不秀。
　　损败真元，消磨眉寿。半酣愁腑肠，大醉摧心首。
　　於己唯恣猖狂，对人更没惭忸。不如不饮永醒醒，无害无灾修九九。
　　色
　　色，色。多祸，消福。损金精，伤玉液。
　　摧残气神，败坏仁德。会使三田空，能令五脏惑。
　　亡殒一性灵明，绝尽四肢筋力。不如不做永绵绵，无害无灾长得得。
　　财
　　财，财。作孽，为媒。唯买色，会招杯。
　　更令德丧，便惹殃来。积成三界苦，难脱九幽灾。
　　至使增家丰富，怎生得免轮回。不如不要常常乐，无害无灾每恢恢。
　　气
　　气，气。伤神，损胃。聘猩狞，甚滋味。七窍仍前，二明若沸。道情勿能转，王法宁肯畏。斗胜各街偻罗，争强转为乱费。不如不作好休休，无害无灾通贵贵。
　　七言长篇
　　咏酒
　　云朋霞友每相亲，滑辣清光养气神。满坐谈开三教语，一杯传透四时春。
　　如知自在亭中景，便是逍遥物外身。默默昏昏风作伴，冥冥窈窈月为邻。
　　异香旋旋虚空过，翠雾层层上下伸。清静并无生爱念，醉来舞袖复寻真。
　　全真堂
　　堂名名号号全真，寂正逍遥子细陈。岂用草茅遮雨露，亦非瓦屋度秋春。
　　一间闲舍应难得，四假凡躯是此因。常盖常修安在地，任眠任宿不离身。
　　有时觉后尤宽大，每到醒来愈爱亲。气血转流浑不漏，精神交结永无津。
　　慧灯内照通三曜，福注长生出六尘。自哂堂中心火灭，何妨诸寇积柴薪。
　　吕公求指诀
　　礼念焚香作福山，不干入道道中玄。外边假合开中宝，裹面真人认得贤。
　　处处无心为煅炼，家家有性现精研。一条白线坚还洁，一粒金丹莹又鲜。
　　两路相随成曲调，双关共透显诗篇。莲花出水腾颜色，叶叶分明是个仙。
　　文山程法师问内事
　　从来分得三光秀，扑入凡躯土底攒。结性不能超造化，於身偏会做饥寒。
　　如通须是搜元有，要见还应只内观。莫泥水升兼火降，休推虎远与龙蟠。
　　神精气住超双阙，日月星旋做一团。便是修行真捷径，碧霞裹面衰金丸。
　　修行
　　下关牢固火能然，雅气无侵渐至坚。一九住时添秀丽，二关通后得完全。
　　既能已结成初有，复透中间认始先。直要真清真寂静，更令役染没萦牵。
　　须臾概济同相见，项刻冲和共自传。稳坐明堂拈宝炷，复游金洞赴琼筵。
　　饥寒脱了堪来往，生死捐除会倒颠。有个青童持紫韶，请公永永伴神仙。
　　述怀
　　慧刀磨快劈迷蒙，到碎家绿割已空。火焰高焚端子午，水源深决润西东。
　　上中下正开心月，精气神全得祖风。既见旧时亲面目，更无今日假英雄。
　　五重玉户光生彩，一粒金丹色变红。自在真人归岳顶，手携芝草步莲官。
　　茶言汤语是风哥，芝草闲谈果若何。不可人前夸了了，须知物外笑呵呵。
　　赤龙搅海添离水，紫焰安炉养坎河。木马还能从水虎，金翁须是娶黄婆。
　　汞铅亘昔交加作，儿女今朝婴姹多。坐客同归回首度，教君也得出高坡。
　　和传长老分茶
　　坐间总是神仙客，天上灵芝今日得。采时惟我识根源，碾处无人知品格。
　　尘散琼瑶分外香，汤浇雪浪於中白。清怀不论死生分，爽气每嫌天地窄。
　　七椀道情通旧因，一传禅味开心特。荡涤方虚寂静真，从兹更没凡尘隔。
　　和玉长老古调
　　慧观缘空绝升沈，瑞气杳袅开遥岑。此地常过三山客，往来相随九皋禽。
　　重楼清泠洒甘雨，洗涤自没凡尘侵。神水撞透紫金窟，莹莹宝洞尤邃深。
　　洞前古梧青且缘，状若月中蟾部林。树下间祖西来意，口不言答提裾襟。
　　既已彼此聪明了，定中达达那搜寻。无身无为亦无漏，勿论实腹并虚心。
　　教君一通晓这个，八脉婴儿缠锦衾。有谁能令胎仙舞，唯我三迭鸣心琴。
　　五言律诗
　　早行
　　正做真间客，前程道路通。长途无晓暗，促步任西东。
　　谁识中宵月，独知半夜风。为行平等会，不与利名同。
　　咏宁海军
　　宁海军中景，清虚道富豪。依山知饮浅，近水觉居高。
　　善膳能滋味，仁人得遇遭。回光通返照，相从吃蟠桃。
　　了了修行
　　慧剑空中举，光芒射太虚。剿除马院篇，斩断水乡蕖。
　　兔苑金花绽，鸡官玉蕊舒。黄辉白耀显，此个是毗卢。
　　游香严院
　　锺韵知金吼，鱼音听木声。火灵香炷引，水住宝瓶盛。
　　四事谁能悟，三乘教愈明。达斯玄妙理，便是证圆成。
　　僧净师求修行
　　依旨念弥陀，清凉气候和。要全三曜照，须认六波罗。
　　般若常令显，菩提每见多。真如应得悟，欢喜出娑婆。
　　述怀
　　一个好门儿，关关善护持。金童赍玉锁，玉女捧金匙。
　　闭后无人见，开来只自知。常常肩与辟，出入紫灵芝。
　　要见菩提相，应当识蜜多。结成三藏宝，显现六波罗。
　　物物无头脑，般般有脚窠。介然通颖脱，玉液润金波。
　　气壮神清爽，心闲性逸安。重楼传玉液，双阙炼金丹。
　　了了通三道，圆圆做一团。不无红焰进，兼有紫光攒。
　　这个为根本，灵光要至诚。搜穷物外景，灭尽世间情。
　　四序传中气，三光在上明。如通颠倒法，何虑不圆成。
　　道在性长在，身愁心不愁。黄芽徧地长，白雪满园收，
　　姹女尤欢喜，婴儿最乐优。刀圭第一法，此外更何求。
　　会步修行路，应先上宝台。仰瞻超廓落，俯看免轮回。
　　清净真灵现，玲珑慧眼开。须凭颠倒法，怎得倒颠来。
　　五言长篇
　　上登州知州
　　方面蓬莱路，朱婶喜色通。车行行德雨，扇动动仁风。
　　前拥双旌贵，旁驰万骑雄。栽棠齐召伯，阐化类文翁。
　　政治灵光显，言尊性理融。位登槐府后，应与我心同。
　　述怀
　　功成王四父，风害第三孙。瞥地回头处，认得自来惛。
　　擘开真道眼，跳出是非门。已作空中客，那为地下魂。
　　名山三座总，好景四时温。物物非非是，非非是勿论。
　　眼暗耳双聋，明声总不通。劝伊休唱峪，举事便和问，
　　不去钦贤圣，何劳重害风。般般俱是妄，物物尽皆空。
　　妻女千斤铁，儿孙万秤铜。怎知投黑暗，尚自骋般红。
　　恶业常穿积，良因怎得蒙。身边夸体段，心下若飘蓬。
　　几个知元本，何人忆祖宗。肯忧归地府，曾话上天宫。
　　只会贪财色，无非灭视聪。如行平等意，走入五花丛。
　　藏头七言长篇
　　继赠王子容都院
　　□此华宗字子容，□风雅颂好相从。□端锦绣尘凡物，□马猪羊世俗虫。
　　□是九条蠲出户，□为三个赶离胸。□生宝璧开心曜，□迸丹丸壮肾宗。
　　□祖若知通造化，□神稍悟得和邕。□中莫恋超三境，□底休寻上二峰。
　　□举昆仑山顶现，□闻林屋洞天封。□光返照元初路，□下方堪击玉钟。
　　重阳全真集卷之一竟
　　重阳全真集卷之二
　　终南山重阳子王哲撰
　　七言诗藏头
　　别坟
　　□凡修道本如然，□灭烟消占得先。□兀腾腾慵谴戏，□虚寂寂懒狂颠。
　　□心故别坟前土，□性须成物外仙。□上不唯余显迹，□令七祖尽生天。
　　赠僧肇法师
　　□地因缘离土丘，□心作解得真修。□分道眼高罗汉，□溉灵根越赵州。
　　□利天宫升局宝，□京山上拂云头。□皮黑去黄芽现，□个青牛吼白牛。
　　赠傅太丞
　　□云傅说类桑君，□辩心灵过古文。□定膏盲别有按，□存性命役差分。
　　□圭善用阴阳字，□午能交水火纹。□细失无功行得，□非星碍便携云。
　　述怀
　　□三一味独馨香，□日闲中道眼光。□兀不侵除郁闷，□门俱得觉清凉。
　　□传三教谁能看，□觑三光我细详。□说世人惟好贿，□谁认得这风狂。
　　赠王道人
　　□来月往愈身轻，□是云车稳又平。□目怎知云水贵，□仙相聚气神荣。
　　□牛运用人难鉴，□虎咆哮我有声。□远是非心乐道，□先胜地赏清明。
　　和纯阳真人韵
　　□人到此弄清泉，□洗尘劳物外天。□是人非难汨汨，□生日没往千千。
　　□年修炼方归旦，□日应成自恍然。□裹白莲今已见，□神正得大罗仙。
　　劝化
　　□失人身万劫休，□人不悟百年愁。□怀爱海长思忆，□恋恩山每怅惆。
　　□备般般方入道，□先个个总淹留。□中珍宝谁能置，□待荒郊卧土丘。
　　喜再到醴泉
　　□火相逢溉济全，□三缘此养丹田。□年功行为中士，□日清闲作上仙。
　　□谷幽居虽灭闹，□廛大隐得真诠。□神知命皇天覆，□喜今朝到醴泉。
　　终南刘蒋姚二官设醮
　　□谈心应遇佳时，□下修成大醮仪。□俗喜逢真吉善，□今虽有最慈悲。
　　□怀道德洪禧助，□拔先宗胜广施。□谢圣贤多拥护，□入名姓已天知。
　　自述
　　□分修进有何凭，□下明珠炼要精。□麦哺餐全藉荫，□阳运转莫生情。
　　□无杂念除思忆，□不胡游处净清。□火相逢成溉济，□将婴姹贺升平。
　　□公诗债接金科，□米须将白面和。□齿吃时滋味别，□圭分处往来磨。
　　□头女子分明说，□□婴哥返复呵。□意要知颠倒法，□看一首没言歌。
　　赠学正来彦中
　　□金间隔有谁猜，□目高朋道眼开。□外三光宁就觑，□中四假肯心灰。
　　□坑跳出归蓬岛，□顶闲居胜殿魁。□语质言今谨示，□人专上彦中来。
　　王德昭求学道
　　□谈舌举却牵情，□印真灵道自生。□性本来圆又满，□仪能辩浊分清。
　　□从上善归烧炼，□起中丹得去程。□麦要公心裹悟，□闻此理并无名。
　　□裹无么万事和，□中有口百般多。□昏一片灵光振，□显三重白气波。
　　□肉血筋休起念，□肝肾肺不生病。□谁能运兼能转，□问先生会得么。
　　和鄠县杨清叟绿猗轩
　　□皮皮显缘猗坡，□上青青叶叶□。□射云轩真净洒，□浇玉干肯相欺。
　　□中直节通三昧，□后虚心旺四时。□下和诗唯似瞎，□风独过万重陂。
　　述怀
　　□诵将来出世廛，□豪乞觅且随绿。□来线去成真拙，□有入无任自然。
　　□裹白莲金露滴，□中红焰玉绳牵。□儿不见芒儿去，□看一轮明月圆。
　　□时有幸做婴孩，□后须将宝剑裁。□下明珠人不悟，□中丹药孰能猜。
　　□龙木上无惊怕，□虎波中没怯摧。□入泥丸如得得，□无坚碍到蓬莱。
　　赠终南主簿赵文林
　　□金相隔事无侵，□是人非总伏钦。□税一方蒙大荫，□因千行积洪音。
　　□修仁德皇天眷，□下恩禧圣主临。□位最高谁可议，□咱先保赵文林。
　　谢南伯公
　　□谢前亲慧道粮，□蔬珍馔总馨香。□高膳罢投新墓，□裹安身是故庄。
　　□髓益筋颜驻艳，□神定气眼生光。□谁似得王夫子，□了残余好并尝。
　　□心乞食谢喉粮，□麦须知胜异香。□觅三餐滋臭腐，□完四假处冥庄。
　　□肥身体勤行善，□朴形躯老渐光。□兀腾腾功行广，□婆嫁我味谁尝。
　　开德府柬傅公送别以诗赠之
　　□着余心十里因，□凡送路越红尘。□牛哮吼精光锐，□马嘶鸣造化匀。
　　□物含和功行旦，□灵明爽气神真。□人傅友真惺酒，□出阳关有故人。
　　赠道友
　　□此幽居我屡来，□方取正道眸开。□前琼树风前燎，□裹金莲水裹猜。
　　□目人人瑶性广，□芽个个玉灵恢。□中清净长无有，□下交伊上宝台。
　　道友索如何是修心定性
　　□灵慧照得真修，□要心头裹面周。□庆先成归庇应，□阳脱后没淹留。
　　□中莹宝光频出，□上明珠焰不休。□马搬驮归净界，□然超过大神舟。
　　道友作醮篆符简
　　□抵良辰集众仙，□将玉篆遂同编。□丝不断依从古，□口相传各取阗。
　　□字金书谁敢悟，□田丹诀我惟先。□然水木火金土，□一灵符便奏天。
　　天长观王师求
　　□遇华宗理性宽，□公真妙彩光完。□初面目分明旭，□转灵根自在攒。
　　□德火生红焰锐，□花水涌紫芒寒。□般已结今先贺，□脉婴儿饮大丹。
　　文登韩公索修行
　　□凡修炼妙中玄，□裹通么道可传。□把五行无用作，□将四象有新鲜。
　　□能离水金鳞骋，□解迎风玉腕全。□喆诗词须谢蒋，□公同处洞中天。
　　赠马钰名
　　□询修炼好追寻，□寸飙光寸寸金。□得果成无漏果，□分音韵有缘音。
　　□辉月耀三田荫，□魄阳魂九转临。□位玲珑真性钰，□花台上倚瑶岑。
　　海
　　□方大水敢谁猜，□浪银涛类大才。□正三鳌金体现，□初九曜锦纹开。
　　□通瑞气明蓬岛，□放祥岑耸玉台。□此波心无地陌，□川东注傲然来。
　　赠道友韩茂先
　　□兀腾腾任自然，□中认取水中莲。□绵俗冗何时尽，□器尘劳每日牵。
　　□子拽回无一笼，□儿见处有三田。□分清净公休挫，□上言谁韩茂先。
　　七言绝句
　　遇师
　　四旬八上得遭逢，口诀传来便有功。一粒丹砂色愈好，玉华山上现殷红。
　　奏期
　　害风害风旧病发，寿命不过五十八。两个先生决定来，一灵真性诚搜刷。
　　端午
　　离上新池逢端午，不知谁会伏龙虎。白云翠雾得逍遥，劝公好把三光睹。
　　兄死作
　　人人只会哭家亲，谁肯能哀自己身。若把己身哀得恸，无生路上作闲人。
　　知县邀余拜亡灵余不从
　　师僧鼓钹赞亡灵，唯有王风独自醒。若是骷髅从拜礼，不从拜礼没骷形。
　　和武功赵清明
　　三百六十金骨节，段段圆明有分别。地雷震雨出山头，浣濯黄芽调白雪。
　　不饮酒
　　醒来不饮尘中酒，达后别传物外杯。莫衒白云随处有，自然举步到蓬莱。
　　金丹
　　本来真性唤金丹，四假为炉炼作团。不染不思除妄想，自然衰出入仙坛。
　　警知天命
　　得势那堪更得时，得时全不畏阴司。也宜积行修因果，恶业堤防有满时。
　　烧庵
　　茅庵烧了事休休，决有人人却要修。便做惺惺诚猛烈，怎生学得我风流。
　　诫潘十四郎省语
　　王喆今逢潘利宾，他能绮语敢相亲。想君舌窍非皮肉，银裹金楞铁口唇。
　　一轮明月绝纤埃，一片灵光照玉台。一粒金丹人不识，一生性命有谁猜。
　　赠四梧公
　　七松处士绝嚣尘，五柳先生脱爱津。知县将来名遂后，随余堪唤四梧人。
　　四株梧树惊还讶，两本薇花笑似瞋。坐久清风来召我，今宵却与月为邻。
　　赠董德夫
　　乘闲随步复寻真，冷淡清虚作主人。光远正堪夸缘鬓，德夫依旧走红尘
　　赠京兆杜先生
　　休言白雪与黄芽，莫说铅银与汞砂。试问杜公修大道，昆仑山属甚人家。
　　赠刘蒋村僧定院主
　　玉名慧定定根芽，不灭无生证麦麻。颠倒若能谈定慧，圭峰好景属公家。
　　赠赵资深戴月桂
　　此花谁悟四时开，细细清香远远来。不是娥娥曾下界，肯留仙种世间栽。
　　赠京兆税院冯五郎
　　身贤认得得真贤，便是逍遥陆地仙。一点清虚归本位，红霞长锁白云巅。
　　山边人立便为仙，口诀十分得宝田。兑地言来震地说，一中大悟便升天。
　　纸鸢放起线长牵，断了方知出世缠。空外清风来驾驭，一冲直上大罗天。
　　尘泥莫使污行庵，促住清风好放憨。明月过来须访我，三般滋味一般甘。
　　修行须是默中言，养气无劳静裹喧。占得长春真境界，百花香裹给孤园。
　　活死人引子
　　先生初离俗，忽一日自穿一墓，筑冢高数尺、上挂一方牌，写王公灵位。字下深丈余，独居止二年余，忽然却填了。
　　活死人兮王喆乖，水云别是一欢谐。道名唤作重阳子，谴号称为没地埋。
　　生来路口不忘怀，行瓒须是挂灵牌。即非惑众窥图利，为使人知递攒排。
　　活死人墓赠宁伯功
　　活死人兮活死人，自埋四假便为因。墓中睡足偏湦洒，擘碎虚空踏碎尘。
　　活死人兮活死人，不谈行果不谈因。墓中自在如吾意，占得逍遥出六尘。
　　活死人兮活死人，与公今日说洪因。墓中独死真嘉话，并枕同棺悉做尘。
　　活死人兮活死人，火风地水要知因。墓中日服真丹药，换了凡躯一点尘。
　　活死人兮活死人，活中得死是良因。墓中阒寂真虚静，隔断凡间世上尘。
　　活死人兮活死人，害风便是我前因。墓中这个真消息，出水白莲肯惹尘。
　　活死人兮活死人，须知五谷助身因。墓中观透郑如理，吃土餐泥粪养尘。
　　活死人兮活死人，昼眠夜寝自知因。墓中有个真童子，笑杀泥团尘裹尘。
　　活死人兮活死人，空空空裹是空因。墓中常有真空景，悟得空空不作尘。
　　活死人兮活死人，活人珠玉问余因。墓中境界真家计，不免临头总化尘。
　　天地高探覆载人，人心奸巧不凭因。只知名利为身宝，不悟身为物裹尘。
　　寻思到岸下船人，笑指白云便是因。丹橘在身无价宝，自然光耀绝纤尘。
　　人人不作是非人，远此无由地狱因。三界超升灵物在，仙宫那得有飞尘。
　　有个逍遥自在人，昏昏默默独知因。存神养浩全真性，骨体凡躯且浑尘。
　　人能弘道道亲人，人道从来最上因。若把黑云俱退尽，放开心月照繁尘。
　　风月为邻也是人，水云作伴得真因。便携鸾鹤归蓬岛，此去无由却堕尘。
　　忽然认得岸头人，不可思量议厥因。谓甚便教成一曲，曲中识破隙中尘。
　　我今嗟彼世间人，来路前生作甚因。但恐性乖来路失，归时转转入灰尘。
　　胎生卵湿化生人，迷惑安知四假因。正是泥团为土块，聚为身体散为尘。
　　酒色昏迷恼杀人，用斯浊恶转推因。将来失脚轮回去，甘作沈沦泉下尘。
　　外人不识裹头人，唤出门来得此因。明月清风休笑我，这回似你远红尘。
　　笑杀愚迷枉做人，人人皆说养家因。家人便是烧身火，乾了泥团却变尘。
　　我今欲劝世中人，正好追寻道果因。稍悟这般知这个，风前扬却一堆尘。
　　阳人不合恋阴人，都被阴人损善因。炼取纯阳身七宝，无生路上不生尘。
　　闲来默坐睹常人，个个钻寻无路因。恰似水鱼鱼恋水，只知尘体体投尘。
　　世上轮回等等人，各分神性各分因。百年大限从胎死，五蕴都归尘下尘。
　　稳驾青牛古圣人，白牛支叶出斯因。儒医夫子成三教，垦辟愚迷怕落尘。
　　生来死去万千人，善果良因间有因。嫉妬怪贪夸富贵，我今与你不同尘。
　　谁识廛中这个人，无为无作任其因。白云接引随风月，脱得尘劳出世尘。
　　往往来来人看人，人心厮算各论因。三光尘外分明鉴，昭尔身形尽土尘。
　　述怀
　　水云游历到西方，拾得真金坚又刚。放在绛宫封闭了，满官明耀现霞光。
　　金丹顷刻剎那成，不在三年九转行。同辈若能先悟此，碧霞深处是前程。
　　翛然独对正峰前，瑶蕊琼花景致全。一粒金丹成大药，并无下事不须煎。
　　玄机妙理不难穷，只在无言静默中。搜出从来端的事，休分南北与西东。
　　会修真药按名方，搜得玄微理渐长。从此乌龟投碧海，火炎山上喜朱郎。
　　一团真宝渐生光，四象方能尽属阳。五叶金莲开烂熳，万丝琼蕊密舒张。
　　午前子后正交锋，夺得金精显战功。一颗人头当下落，提来欢喜献丁公。
　　金莲一朵自生来，只许高人道眼猜，吸取清香频服饵，合和二气结成胎。
　　万神精锐没魔军，战胜千邪不用宾。独显光明辉日耀，方知此处有珠珍。
　　玉峰山上采灵芝，壮气全神主本基。一点光明尤灿灿，五般霞彩不相离。
　　静中勘破五行因，由此能捐四假身。返见本初真面目，白云稳驾一仙神。
　　於身四假乃为宾，裹面灵真是旧亲。独住三峰谁作伴，清风明月共三人。
　　能知戈戟肯轻狂，虎战龙争独敢当。夺得光明珠一颗，便令消尽九冬霜。
　　白云堂下夜深深，细雨霖铃滴滴金。好醉蓬莱须品令，声声慢唱凤箫吟。
　　修行先要识偏傍，南北东西接四方。水火木金俱不用，明珠一颗出中央。
　　内观一得见知音，明月山头自在吟。万首诗成谁会解，若教会解总无心。
　　紫灵芝甲始先萌，采得来时旋旋烹。玉液琼浆和合了，重楼咽下便长生。
　　自从收得水中金，便用刀圭剖尽阴。一朵琼花开向日，晶阳返照运天心。
　　马猿捉住是修行，物物皆亡总不生。肯向画楼击更鼓，天明那用打铮铮。
　　修持如会识金丹，只要真灵本性全。请看昆仑山上景，碧霞光彩接秦川。
　　姓王名喆知明字，道号重阳四味全。一性易为风害做，千金难买日高眠。
　　从此擘开真铁网，今朝跳出冗尘笼。便将明月堪拏弄，拨断繁云好害风。
　　玄机妙理最幽深，乾了银霜死了心。驾取铁牛耕戊己，满园尽许种黄金。
　　莫希夺舍学投胎，便向瑶池下手栽。生出白莲花一朵，清香直许透天台。
　　真修得得易非难，道用观天合上天。占取二山真境界，王花蕊裹结因缘。
　　瑶池裹面看黄芽，琼蕊金枝绽玉花。朵朵玲珑清气上，叮珰声韵属吾家。
　　一生清净养三田，今则方能论寂然。光莹明珠归岳顶，云霞捧入大罗天。
　　便做能寻空外响，直饶会捉水中泡。千机百计随心转，怎免临头这一交。
　　为人不作乡中鬼，指日须归物外仙。这个自然知去处，那般消息便精研。
　　唤出元初子细看，莹然结就紫金丹。明明圆妙应无比，五道霞光做一攒。
　　能衣白布水中争，会戴青巾火裹行。四味合和成一味，绵绵永永得长生。
　　唯余会养紫金丹，煅炼成珠故不难。放出光明尤灿灿，万般霞彩一时攒。
　　玉液流时无个识，琼浆涌处有谁知。今朝独灌金花树，放尽馨香满四维。
　　唯余会吃青鸾肉，独我能餐白马肝。两段合和归一处，傍人遥见各心寒。
　　蓦然捉住这元初，幻化方知不属余。一个光明真了了，五般彩艳自如如。
　　汞铅相见入长途，性命坚牢得永苏。摆彻水泉传火气，拨开烟焰指水湖。
　　甘水镇图题
　　谁识终南王害风，长安街裹任西东。间来矫首沧溟上，钓出鲸鲵未是雄。
　　再知
　　一轮明月一清风，内外交驰西复东。
　　一表出昆仑山顶上，昭一吹明爽自为雄。
　　赠丘处机
　　细密金鳞戏碧流，能寻香饵会吞钩。被余缓缓收轮线，拽入蓬莱永自由。
　　赠桑公之子
　　桑公积行久深洪，铸此儿郎事事通。稍悟内欢非外乐，好求月上弄清风。
　　唐公求修行
　　修行切忌顺人情，顺着人情道不成。奉报同流如省悟，心间悟得是前程。
　　学道修真非草草，时时只把心田扫。悟超全在绝尘情，天若有情天亦老。
　　赠诸生
　　诸公在坐尽高才，俊又聪明道眼开。莫为功名牵系住，也应随我到蓬莱。
　　宁海乞化书纸旗上
　　害风人问有何凭，术法俱无总不能。每日作为只此是，上头吃饭下头登。
　　赠登州奉道
　　一论明月吐光辉，桂树香传十九枝。正到中更当子午，放开灵耀射瑶池。
　　赠马钰
　　先生尝於陕西作此诗，及到宁海军，马钰初相见得姓名再书以赠之。
　　一别终南水竹村，家无儿女亦无孙。三千里外寻知友，引入长生不死门。
　　自画骷髅
　　此是前生王害风，因何偏爱走西东。任你骷髅郊野外，逍遥一性月明中。
　　赠皇哥
　　多收慧草广添油，一点明灯在裹头。照见五门皆洞达，教公拍手笑无休。
　　赠孙二姑
　　二姑乃马钰室家，先生两次以梨剖割，与夫妻分食之，意欲俱化也。钰从化一年许，孙氏亦出家奉道。
　　分梨十化是前年，天与佳时主自然。为甚当时不出离，元来直待结金莲。
　　在家只是二婆呼，出得家缘没火炉。跳入白云超苦海，教人永永唤仙姑。
　　马钰从化以此赠之
　　掷下金钩恰一年，方吞香饵任纶牵。玉京山上为鹏化，随我扶摇入洞天。
　　无常钟
　　钟不依时听者愁，定知人世此时休。数声又逐斜阳去，遣客无言暗点头。
　　冯先生求问
　　百年光阴总不同，回头便是出迷蒙。教公对景知颠倒，擘碎微尘踏碎空。
　　圆相
　　一轮圆相自家知，王哲於中正是时。衮出昆仑山顶上，爽邀风月到天池。
　　织造人
　　织造之人得也么，街前犹自骋机梭。若还似我逍遥客，争肯千头万绪多。
　　雪
　　六花偏与我相违，飘落人间压是非。碧洞自温无四序，肯教点污六铢衣。
　　题竹
　　人言潇洒月明中，我道清虚本意深。不是害风来到此，怎生引动此君吟。
　　题净业寺月桂
　　谁将月桂土中栽，争忍尘凡取次开。折得一枝携在手，却将仙种赴蓬莱。
　　七言绝句诗藏头
　　赠莱州平等会首徐守道
　　□来乞觅意何如，□口言公善事舒。□内珠珍常自守，□心先祖姓其徐。
　　赠仁法师讲忏
　　□能消忏劝人初，□利天中自展舒。□利佛前香篆起，□知师父作真如。
　　赠京兆冯五郎
　　□休弃业莫别妻，□姹儿婴自有时。□把心香频热爇，□将名姓达瑶池。
　　□言可语没人磨，□内深藏玉润和。□纳甘津公莫怪，□家也得唤凭哥。
　　京兆来学正觅墨
　　□中松宝号陈玄，□一幽微贵远烟。□裹炼成三个字，□来便是大罗天。
　　赠张曲通
　　□已仁人号曲通，□乎者也有奇功。□田不悟清凉境，□道先生守固穷。
　　骊山
　　□常访饮乐真闲，□间金花镇远山。□自神仙来此地，□知身在白云间。
　　文官花
　　□时春景好频看，□观群花不一般。□岸得超堪可赋，□官园裹见文宫。
　　赠京兆杜先生
　　□要直兮行要清，□源澄澈称知明。□中见黑银蟾吐，□苦心甜显志诚。
　　□吹玉笛舞婴哥，□面金花莹不磨。□女唱时休占认，□中拍手笑呵呵。
　　因茶坊贾四郎换茶
　　□灵木德岁新芽，□舌甘津别有华。□得风生胜杖柱，□翁欢喜换新茶。
　　剔灯杖
　　□妙身生百草丛，□来折得浸油中。□端会把昏灯拨，□出灵光显尔功。
　　邀客赏清明
　　□人王喆趁华筵，□寿诸公尽醴泉。□洗清明真可爱，□逢此景会神仙。
　　警史四哥
　　□道非常道不和，□甜心苦把人磨。□中火焰谁能觅，□有从邪史四哥。
　　守时堂
　　□常到此并无思，□爱前亲每作诗。□说街中虚六案，□时堂裹见安时。
　　和迟法师韵
　　□直弓弯射有为，□中水涌两相宜。□通道德遵公注，□意无为只自知。
　　道友请食饼
　　□上津生床饼粘，□中秀气我新尖。□抵三餐真个别，□圭滋味自然甜。
　　请史四歌啜茶
　　□金间隔并无邪，□正其心趁彩霞。□段接生云外物，□儿回首得新茶。
　　学公击钟
　　□重言语好相容，□口教公莫放慵。□裹猿儿先捉住，□人欢喜击金钟。
　　□风火水已相忘，□内灵根降吉祥。□尔一言真个妙，□年有分白云堂。
　　题净业寺云版
　　□言击此众僧闻，□内新声法雨分。□利天中振教响，□音谁悟铁生云。
　　劝崔彦横
　　□叶无风秋气清，□天不语甚分明。□乌月兔长飞走，□我休争劝彦横。
　　题韩茂先药铺
　　□时性不似斯孩，□午身躯是死灰。□灭烟消悟真拙，□笼便是见蓬莱。
　　题木鱼
　　□根清净尾尤赪，□洁身躯别有名。□内衔珠能会食，□辰须响腹中声。
　　题温凉扇
　　□为柄子绢为腮，□尔劳劳救热灾。□院已离君莫怪，□余别有好风来。
　　□仪作用觉心宽，□热招风冷复攒。□竹柄儿堪执捧，□君无暖亦无寒。
　　赠浴堂
　　□见公家澡浴堂，□埪成就得清冻。□心便是清凉境，□要凿埪作洞房。
　　见董知县会客坐上叹落花
　　□道王三已弃家，□羊滋味久相趖。□中贵冑皆春寐，□肯将心悟落花。
　　赠道友
　　□从认得便休寻，□步移来动好音。□在公家如可见，□人自处水中金。
　　仁法师说三六弟子，王哲小名十八郎，遂悟一十八戒。
　　□三二六不相干，□八郎来子细看。□下仁公传妙语，□今已得兔饥寒。
　　五言绝句
　　〔赠马钰〕
　　化马钰未肯从，欲锁庵门坐百日，示家风以化之。钰问先生寒冷否，遂以此赠之。
　　莫虑王风冷，王风自不寒。百朝飙地过，出路你咱看。
　　述怀
　　宝结三田聚，莲开五叶全。蕊珠宫裹看，见个白光圆。
　　有钱须得使，不使太憨痴。莫待荒郊裹，临风咬齿儿。
　　攒三拆字并七言引子
　　如要读时莫要思，三言翻作七言诗。
　　若交日裹金鸡叫，须养蟾中玉兔儿。
　　五言绝句
　　赠马钰
　　□□马相见，□□喆相恋。□□处庵中，□□做方便。
　　五言律诗
　　□□王风子，□□总不求。□□分子午，□□旭春秋。
　　□□炎离坎，□□出虎牛。□□铅与汞，□□结成休。
　　□□重阳子，□□仙岂求。□□恩大洞，□□问中秋。
　　□□槌金虎，□□锯木牛。□□初午得，□□子时休。
　　□□重阳子，□□咏好吟。□□从有口，□□喆无心。
　　□□千篇就，□□万首临。□□出去也，□□卧高岑。
　　□□重阳子，□□分正仙，□□铅得镇，□□汞凭泉。
　　□□煦开卦，□□见彻绿。□□神气出，□□光升天。
　　藏头诗
　　书纸旗引马钰、谭处端教化。
　　□呼知已亦如然，□灭烟消去觅钱。□地种成黄器壁，□峰长就白花莲。
　　□连直访海边友，□访终南山下贤。□脉婴儿麦田整，□邀风月五人圆。
　　重阳全真集卷之二竟 
　　重阳全真集卷之三
　　终南山重阳子王哲撰
　　词
　　黄莺儿
　　堪嗟浮世如何度。酒色缠绵，财气沈埋，人人都缘，四般留住。
　　因上上起荣华，节节生迷误。总夸伶俐惺惺、各斗机关，皆结贪妬。
　　今古，几个便回头，肯与神为主。
　　任从猿马、每每调和，无由得知宗祖。
　　唯转转入枯崖，越越投深土。大限直待临头，难免三涂苦。
　　心中真性修行主。锻炼金丹，津液交流，浇淋无根，有苗琼树。
　　常灌溉润瑶枝，密叶黄莺语。莹灵声韵明眸，正觑婴儿，兑方骑虎。
　　堪诉，姹女跨青龙，四个同归去。
　　本元初得、静裹还辉，回光使胎仙舞。应出上现昆仑，得复蓬莱处。
　　我不妄想云霞，鸾鹤天然与。
　　花心动
　　紧锁心猿，悟光阴、尘凡百年遗遄。下手顿修，元本真灵，此日要除骸屋。居家坑堑先须跳，将身己、便令孤宿。静无触、气财色酒，一齐填逐。
　　俗景般般绝欲。要舍尽、爷娘共妻骨肉。自在逍遥，落魄清闲，认取裹头金玉。琼英瑶蕊花心动，放香味、满空馥郁。异光簇、祥辉结成九曲。
　　玉堂春
　　得得修行，能令捷径走。子午俱无，何须卯酉。只用两珍，於余堪厮守。铅汞从教结作球。恁则成丹，般般尽总透。摆正真风，名传不朽。搜出元初，那个为的友。到此方知是彻头。
　　又　锁门
　　玉性金真，人人皆可化。玉液金丹，频频迎迓。玉兔金乌，光光根次亚。照玉栏干种玉芽。琼蕊金茎，长长生不谢。玉女金童，常常看舍。玉锁金匙，门门开辟下。赏玉堂春对玉花。
　　有个王风，时时频睡卧。无梦无眠，无灾无祸。白虎青龙，自然交媾过。水火相逢上下和。这个因缘，元来真打坐。试问诸公，应还会么。似我修待，交君得功课。不在劳形苦已多。
　　蓦山溪　赠文登县骆守清
　　守清守净，各各开明性。两两做修持，你个个、心头修省。虚虚实实，裹面取炎凉，寻自在，觅逍遥。渐渐归禅定。教言教令，一一须当听。急急上高坡，便稳稳、寻他捷径。玄玄妙妙，子细认天衢，行得正，立来端。步步莲花并。
　　又　于公索神龟词
　　洪波浩浪，澄湛源流遂。此处隐神龟，敢吸尽、西江大水。任眠任睡，喘息几曾闻，能服气，会吞霞，自在长游戏。异光殊彩，进出真祥瑞。火焰正炎炎，便走在、当中取利。任烧任烙，旋旋聚清凉，能曳尾，会摇头，独上白莲蕊。
　　御街行
　　玉芝一味通贤圣。这药治、真灵性。虚空臼内稳铺排，金刚杵、捣成精莹。摩诃般若蜜多和，炼熟后、搓为铤。大悲千手丸来正。太阳火、烹炮定。堪宜下使用黄芽，八琼水、共煎清净。从兹服了得长生，便永永、成功行。
　　烛影摇红
　　烛影摇红，暗垂珠泪如言语。无情本不起斯因，转使余频悟。劝汝何须忧虑。已当日、终南遭遇。拂开眸目，剔正心神，东临琼路。占真闲水，云游历成霞步。天涯海畔是前期，此处堪停住。等候明明师父。阐玄妙、长生门户。彩霞光裹，现出蓬莱，相随归去。
　　八声甘州
　　处清凉界，迥然二间，别开一家风。得闲闲闲裹，真甜美味，甘露应同。洗涤三焦六腑，五脏尽玲珑。流转无凝滞，颠倒皆通。白气充肠盈满，助起初本有，唯要深穷。待时时分朗，来往识西东。恁方知、惺惺容貌，这般形状出高穹。圆成显、放光明照，永住晴空。
　　红芍药
　　这王喆知明，见菊花坚操。便将重阳子为号。正好相倚靠。每常却要，缀作诗词，笔无停、自然来到。心香起、印出仙经，便实通颠倒。便实通颠倒。早得得良因，速推推深奥。玄玄妙妙任穷考。又更餐芝草。白气致使，上下盈盈，金丹结、炼成珍宝。恁时节、永处长生，住十洲三岛。住十洲三岛。
　　留客住
　　但人做。限百年、七旬难与。夺名争利强恁，徒劳辛苦。金飞玉走，催逼老死，还被兄孙拖入土。余今省悟，舍攀缘爱念，一身无虑归去。云水长游，清闲得遇。识汞知铅，气满精牢神聚。金翁却期，黄婆匹配，能养婴儿姹女。刀圭足数。又蓬莱客，至上仙留住。
　　醉江月（念奴娇）
　　正阳的祖，又纯阳师父，修持深奥。更有真尊唯是叔，海蟾同居三岛。弟子重阳，侍尊玄妙，手内擎芝草。归依至理，就中偏许通耗。至今自在逍遥，金丹传得，一点灵明好。皆出幽微俱助正，本有清虚颠倒。复住晴空，还居杳邈，此事成须到。将来去后，想时公等知道。
　　本初面目，禀三光精秀，分来团聚。得得成形唯自在，应占逍遥门户。一个灵明，因何堕落，扑入凡胎处。输回贩骨，几时休歇停住。搜获虚幻身躯，荣华富贵，莫也非坚固。顿悟如如缘合后，深谢真师垂顾。秘诀亲传，依从做彻，达了凭遭遇。云朋霞友，并归蓬岛琼路。
　　摸鱼儿
　　叹骷髅、卧斯荒野。伶仃白骨潇洒。不知何处游荡子，难辨女男真假。抛弃也。是前世无修，只放猿儿傻。今生堕下。被风吹雨浥日，更遭无绪牧童打。余终待搜问因由，还有悲伤，那得谈话。口衔泥土沙满眼，堪向此中凋谢。长晓夜。算论秋冬年代，春和夏。四时孤寡。人家小大早悟，便休夸俏骋风雅。
　　戚氏
　　冻云昌。出入缭邈徧舒张。直上玄凝，满空浓密，现嘉祥。六花妥瑶芳。轻飞缓舞恣飘扬。须臾渐渐俱缟，物物因迹尽均妆。选甚高下，那拘遥迥，一同不辨偏傍。更新鲜洁静，添素加彩，增至辉煌。唯观晃养无方。应是瑞气，接引在中央。成佳致、自然盈尺，岁稔时康。显青苍。间点碧汉云归，片段日放晶阳。任溶任聚，正是流酥，独许仙客堪尝。淡味偏能好，浑如这，玉液与琼浆。细想虽无馥郁，便深宜、寂暗藏香。别生景趣盈盈，再腾妙妙，静裹开真相。复作冰、为宝玲珑状。风剪剪、声韵珰珰。夜静来、转觉严凉。运星斗、皓月岂寻常。最相当处，明明莹彻，返照交光。
　　抛球乐
　　此来玄化尘世，搜获藏善。忽长天、嘉气瑞瑞，蕾买浪滔滔，暂然敷徧。聚叆叇、浓结成雯，渐淅沥、文横飞霰。广布列列严凝，凛凛寒威，抛掷真堪羡。似玉英瑶萼，琼花璧屑，也知都被，风刀细剪。撒迥遥轻舞，任他颁形如铺练。最均平同色，宁辨上高下低深浅。正比贤圣慈悲，尽施救、普与行方便。奈晴空，开日曜，返照消残旧面。又还复故，元丑般般皆见。福薄分微重业，目迢遮了，重重现。劝汝懑急急，舍彼就斯，回头总愿，修持煅炼。功行两双全，诚远胜，六出时间。显么则好归，十洲清选。
　　沁园春
　　自问从初，少年如何，每每所为。好细寻重想，当时做作，恐违天地，或昧神祇。及至如今，恁貌颜将耄，限尽临头着甚医。还知否，有圣贤三教，莫也堪随。阒中认这慈悲。更长燕、名香寝见知。把净清灵，密耀明显，一齐速炼，下手修持。口印金科，心传玉诀，旧业除消诚未迟。搜前路，得归依玄妙，证道无疑。
　　王喆惟名，自称知明，端正不羁。更复呼佳号，重阳子做，真清真净，相从相随。每锐仙经，长烧心炷，水火功夫依次为。堪归一处，阒然雅致，有得无遗。偏宜用坎迎离。聚珍宝、成丹转最奇。结玉花琼蕊，光莹透顶，碧虚空外，捧出灵芝。定作云朋，决成霞友，自在逍遥诗与词。盈盈处，引青鸾彩凤，谨礼吾师。
　　玉蝴蝶
　　捉住玉山赤凤，神舟同泛，激浪漂浮。便使乌龟，开口显出嘉谟。吸洪涛、枯乾北海，吐巨波、浇溉西湖。自舒敷。水纹花面，皆是金铺。光珠。盈盈照耀，恰如明月，晃晃方隅。普偏腾辉，尽成霞彩覆环纡。见圆珠、深深渐现，结宝丹、空外超踰。得琼途。大罗天上，永永惺苏。
　　南乡子
　　好纸造成鸢。占得风来便有缘。放出空中云外路，无边。休恋桩儿用线牵。端正莫教偏。仰面人人指点贤。从此逍遥真自在，如然。断却丝麻出世缠。
　　永遇乐　抽文契
　　失笑王三，元当幼小，典了身体。直至如今，四十八上，方是寻归计。独担辛苦，为谁欢乐，决要捡抽文契。这工钱，不曾取过，从前并无绾击。锐然走出，没人拘管，欣许深根固蒂。水畔云边，风前月下，占得真嘉致。惺惺了了，玲珑清爽，复入烂银霞际。一团儿，红〔火〕炎炎，就中妙细。
　　正好回头，堪当下手，搜寻密妙。此个圆成，无教沈溺，须是令分晓。火坑休认，凡笼莫入，两事锐然先跳。惺来后，嬴取三光，时时顶戴长照。灵明一点，常随五彩，九转便通关要。透出昆仑，莹传清净，朗听金鸡叫。月华辉耀，星生盈满，此处玉花香袅。得玄玄，玄裹真宗，这翻了了。
　　水龙吟
　　若修仙子圆成，永真诚做他上士。明明了了，惺惺洒洒，搜寻妙旨。决烈回头，是自不肯，拖泥带水。便斩钉截铁，尘缘悉屏，无墨碍，做清泚。得长生久视，更盈盈、行功齐至。频频嘱付，一灵耀、金光早起。五彩同如此，相扶助人丹霄裹。有青童接引，前来迎近，执琼瑶蕊。
　　川拨棹
　　酆都路。定置个，凌迟所。便安排了，铁床镬汤，刀山剑树。造恶人有缘觑。造恶人有缘觑。鬼使勾名持黑簿。没推辞，与他去。早掉下这尸骸，不藉妻儿与女。地狱中长受苦。地狱中长受苦。
　　蓬莱路。显自在，逍遥所。现长生景，琼花玉叶，金枝宝树。作善人得观觑。作善人得观觑。童子青衣掌仙簿。行功成，上升去。结就一粒金丹，探谢婴儿姹女。永不遭三界苦。永不遭三界苦。
　　调笑令
　　调笑，说玄妙。姹女婴儿舞跳。青龙白虎摇交叫，赤凤乌龟鐇绕。蓦然鼎汞召，性命从兹了了。山峭，日光照，碧汉盈盈圆月耀。森罗万象长围罩，一道清风袅袅。真灵空外天皇诏，住在蓬莱关要。
　　画夜乐
　　便把户门安锁钥，内中更蕴奇略。安炉灶、煅炼金精，养元神修完丹药。一粒圆成光灼灼，虚空外往来盘礴。五彩总扶持，也无施无作。冥冥杳杳非投托，占盈盈、赴盟约。蓬莱路永结前期，定长春、瑶英琼萼。等接清凉光徧烁，放馨香自然雯作。裹面礼明师，现真欢真乐。
　　又　锺公云镜能照他人不能照自
　　百炼青铜圆又小，平平正吐灵耀。向人前、相对相观，别辨容颜分晓。好丑媸妍并老少，尘凡一齐勘校。彼此假中来，怎生通内貌。别有辉辉亲密要，焕心镜、主玄妙。偏能会显古腾今，又能鉴、从前虚矫。艳艳光辉宜自效，把当初性珠返照。裹面得全真，永明明了了。
　　瑶台月　违终南山
　　携云放肆，投闲路，清风明月长载。回光返照，莹彻澄彼青黛。仿髴裹、远望嘉山，静至收归宁海。前生约，今生在。遇明了，便明对。相爱，熙然景致，颐然聚会。这个密妙堪赛，内外须常常顶戴。香烟起盘袅，尽成雯盖。每从依、仙伴同游，定处看、霞轩神□。凭三曜，通三昧。论交友，交泰无碍。灵明一点，逍遥自在。
　　修行便要，寻捷径，心中长是清净。搜摧妙理，认取元初瞻听。四象内、只用澄鲜，湛湛源流端正。探深奥，观遥迥。戴三曜，依三圣。功并，仍兼行满，俱凭悟省。玉润金锐光莹，吐彩艳重重永定。灵明现圆相，一团红映。向虚空、冥香腾辉，在物外、悠悠能整。从来性，本来命。归云路，出山顶。堪庆蓬莱岛，遣青谨请。
　　满庭芳　　刘公问贵贱
　　今世丰华，此生贫窘，算来总是前缘。荣枯好丑，无党亦无偏。只在灵明布种，唯招召，善恶相传。花开谢，开为福地，谢是祸心田。英贤，如速省，时臻命至，臧势藏权。若能还使尽，却复如然。好把根源取正，休着染、也莫孜煎。推真妙，不论贵贱，便是大罗天。
　　又　刘公索
　　贤智慧皆全，痴顽总至，两般自是殊方。一能明哲，一个性迷荒。尽是灵中分定，各分别，此理昭彰。还知否，上人九窍，下没膏肓。彷徨，思这事，暗中积行，便得贤良。稍胡为做作，愚戆来匡。奉劝诸公速悟行平等、永永清凉。真诚显，唯邀本有，前路趁仙乡。
　　又　於京兆府学正来彦中处觅墨
　　毛颖归余，褚生从我，陶泓三事奇瑰。陈玄不止，尚未得相陪。日夜搜神定思，在何处，多隐文才。谁堪访，高明上士，唯有彦中来。浑材，如见慧，便教磨出，云浪恢恢。书灵符宝篆，救苦消灾。愿使家家奉道，人人悟、总兔轮回。成功行，前程路稳，同去宴蓬莱。
　　又　未欲脱家
　　未欲修持，先通吉善，在家作福堪当。晨参夜礼，长是热名香。渐渐财疏色减，看分寸，营养爷娘。擒猿马，古来一句，柔弱胜刚强。从长，凡百事，先人后己，勤认炎凉。与六亲和睦，朋友圆方。宗祖灵祠祭飨，频行孝、以序思量。逢佳节，欢欣访饮，齐唱满庭芳。
　　又　欲脱家
　　既欲修行，终全阒谧，出离尘俗相当。莫凭外坐，朝暮起心香。须是损妻舍事，违乡土，趖却儿娘。常归一，民安国富，战胜又兵强。长长，潇洒做，搜寻玄妙，认取清凉。又凭空渺邈，大道无方。只在圆光自照，明来后、堪用衡量。重阳子，迎霜金菊，独许满庭芳。
　　又　修行
　　阴尽阳纯，命停性住，先须汞识铅知。白坚黑固，土马木牛随。卯酉常从子午，甲庚聚，用坎迎离。刀圭至，震龙兑虎，赤凤斗乌龟。堪宜，真水火，癸丁炉灶，丹结何疑。漱琼浆玉液，神水华池。滋润灵芽瑞雪，日鸡叫，月兔推移。金翁喜，黄婆立便，养姹女婴儿。
　　又　文登张公邵公要起玉花社
　　王嘉身留，玉花社举，此因都为张侯。迤而邵氏，庵舍不能修。后悔人人猛悟，兔儿起，抛甚砖球。还知否，断弦无续，覆水定难收。休休，各处分，我虽眷恋，诚没回头。愿诸公心内，念忆同流。别意离悰已动，金莲子、光满西州。当归去，文〔登〕胜景，不复再重游。
　　西江月
　　养甲争如养性，修身争似修心。从来作做到如今，每日劳劳图甚。
　　好把幽微搜索，便将玄理思寻。交君稍悟水中金，不肯荒郊做想。
　　忆王孙
　　人云口是祸之门，我道舌为祸本根。不语无言没讨论。度朝昏，便是安闲保命存。
　　苏幕遮
　　少烦人，稀赴会。我自无恩，莫把他人怪。廉俭温良身自在。□莫追陪，兔得常耽债。有钱时，人见爱。及至无钱，亲也全疏待。且见世情如此态。察尽人心，暗想除非外。
　　金鸡叫　警刘公
　　占得虚空呈俊俏，玄中玄，妙中绝妙。自然五彩通灵照。一颗明珠，万道霞光罩。净净清清，泠泠晓晓，昏昏默默，冥冥窈窈。森罗万象辉辉耀。月裹蟾鸣，日裹金鸡叫。
　　桃源忆故人
　　瑁璃枝上琼花皓，蓓藟间成玛瑙。乌玉叶儿偏好，四件谁能讨。静中认得真家宝，艳彩诚非草草。唯有个人知道，共得归蓬岛。
　　重阳全真集卷之三竟
　　#1原本词牌误作『黄莺儿』。
　　重阳全真集卷之四
　　终南山重阳子王哲撰
　　词
　　南乡子
　　物物要休休。打破般般是彻头。认得本来真面目，修修，一个灵芽稳稳求。　火裹好行舟。焰裹白莲素脸幽。馥郁风前通远迥，悠悠，透过青霄得自由。
　　又　诫人礼拜
　　堪叹这顽夫。空恁区区用力粗。五体相逢投地面，休愚，尚自劳劳礼假躯。　大道本虚无。玄裹藏玄妙不敷。内有元光人不识，唯吾，日日观瞻自吸呼。
　　物物不追求。摆手行来事事休。返照回观亲面目，无忧，自在逍逼岂有愁。　乘此大神舟。玉棹琼槔渡正流。剔出急波俱绝尽，机谋，超上十洲三岛游。
　　又　于公索幻化
　　幻化色身绕。电脚余光水面泡。忽有忽无遄速甚，如飙，过隙白驹旋旋飘。何不悟虚嚣。早早迥头养玉苗。苗上金丹光泼泼，彰昭，透过云衢入碧霄。
　　又　邵公索要下手修行
　　我命不由天，熟耨三田守妙玄。甘雨泽深先布种，金钱，徧地黄芽最色鲜。养就玉花莲。叶叶分明永永坚。琼药被风吹撒动，香传，一道灵光任自然。
　　又　风琴
　　妙手喜新成。十六条弦别有名。挂在宫中云外路，风迎，便许能招自己声。不入俗入聆。占得仙音讲道经。唯我傍边全善听，叮咛，携尔蓬莱在玉庭。
　　小重山　喻牛子
　　堪叹犊儿不唤牛。性如湍水急，碧波流。只知甘乳做膏油。长随母，摆尾摇头。路，入溪沟。渐渐骋无休。奔驰山谷未从缰绊恣因由。贪香草，怎晓虎狼忧。
　　堪叹寰中这只牛。龙门角子稳，骋风流。身如泼墨润如油。贪斗壮，牵拽不回头。苦苦几时休。力筋都使尽，卧犁沟。被人嫌恶没来由。闲水草，难免一刀忧。
　　刮鼓社
　　刮鼓社，这刮鼓本是仙家乐。见个灵童，於中俊俏，自然能做作。长长把玉绳辉霍。金花一朵头边烁，便按定五方跳跃。早展起踏云脚，早展起踏云脚。会戏谵，正洽真欢乐。显现玲珑，玎珰了了，徧体缨络。遂引下满空鸾鹤。迎来接去同盘礴，共舞出九光丹药。蓬莱路有期约，蓬莱路有期约。
　　恨欢迟#1
　　名喆排三本姓王，字知明子号重阳。似菊花，如要清香吐缓缓，等浓霜。学易年高便，道装，遇渊明语我嘉祥。指蓬莱，量买路如归去慢慢，地休忙。
　　山亭柳
　　急急回头，得得因由。物物更不追求。见见分明个把，般般打破优游。净净自然莹彻，清清至是真修。妙妙中间通出入，玄玄裹面细寻〔求〕。了了达冥幽。稳稳拈银棹，惺惺驾大法神舟。速速去超彼岸，灵灵现住瀛洲。
　　武陵春
　　天地唯尊人亦贵，日月与星临。道释儒经理最深，精气助神愔。四个三般都晓彻，丹结变成金。衮上明堂透玉岑，空外得知音。
　　甘草子
　　尘所，不肯修行，个个贪欢聚。转转恋荣华，怎肯将心悟。直待阴公教来取，便急与相随去。早被儿孙送归土。金玉谁为主。
　　迎仙客
　　或曰：既是修行，因何齿落发白？答云：我今年五旬五，尚辛苦为收获耳。
　　五旬五，过半百，诸公把我频搜索。眼如遮，耳如闻，口中齿豁，类上髭须白。外容苍，内容黑，金花地上真粟麦。秆儿彩，穗儿桥，三车搬过，便是迎仙客。
　　惜芳时
　　诸公学，休胡别。且莫放猿颠马劣。闲中认得玄机设。无言说、自然欢悦。净清便把虚空拽。待问你不生不灭。答言功行须交彻。有真师、分明来接。
　　甲龙入火分明看。庚虎在水中游玩。往来相送同为伴。自然是、两家拘管。善能调养成片段，裹外更使成交换。空中有个青童唤。恁时节、一冲霄汉。
　　点绛唇
　　先生锁门及十旬，将启户，又以梨一枚，割做十分，与马钰夫妇二人食之。既启户了，唯钰舍家缘做弟子，至此耳，又以词赠之。
　　十化分梨，我於前岁生机构。二人翁母，待教作拏云手。用破余心，笑破他人口。从今后，令伊依旧，且伴王风走。
　　俊蛾儿　劝吏人
　　见个惺惺真脱洒，堪比大丈儿。莫睎灯下俊蛾儿，坏了命儿。早早回头搜密妙，营养姹女婴儿。道袍换了皂衫儿，与太上做儿做儿。
　　南柯子
　　白鹭江心立，乌龟水底钻。红鸡翡翠竹间攒，四件将来锅内炼成丹。
　　五味调和美，重楼信任餐。充盈六腑得宁康，养就真神跳跃入仙坛。
　　会叹风中烛，能嗟水上沤。一生一灭几时休，恰似轮回来往业沦流。
　　知有驴和马，非无骡与牛。等闲扑入怎抽头，幸得人身急急做真修。
　　夜游宫
　　身向深山寄寄，步青峰、恣情如意。冷即草衣慵即睡。餐松，渴来后，饮绿水。　养就神和气，自不寒、不饥不寐。占得逍遥清净地。乐真闲，入红霞，翠雾裹。
　　江神子
　　虚中空外认盈盈。喜前程，看分明。占得真坚，慧照助新声。五座门开通出入，任来回，好游行。　高峰上，便纵横。结云棚，势峥嵘。一表出灵光，一点似朱樱。彩色般般笼罩定，处清凉，永长生。
　　贺圣朝
　　修行须是身衣布，受寂寥餐素。道心不与众心同，绝忧愁思虑。内中认取金乌聚，并开明玉兔。赤鸾抱住黑龟精，这些儿谁悟。
　　长思仙#2
　　邹公问识心见性
　　莫哦吟，莫追寻。这个玄机奥最深，如何识本心。好钤擒，好登临。明月孤轮照玉岑，方知水裹金。
　　苏幕遮　滕奇放龟
　　此神龟，深谢放。厚德深恩，杳杳冥冥广。毛宝当时还岸赏。答报於公，别有明明相。戏金莲，通揖让。千载遐龄，就寿增嘉况。返顾精神添莹朗。一气烦公，送到云霞上。
　　又　秦渡坟院主僧觅
　　善看经，能礼忏。金面胭脂，正好频频蘸。转转殷红红不淡。色裹全真，真裹成清湛。　仗铅刀，擎汞錾。劈暗凿昏，进出银霞艳。万道霞光攒一点。般若波罗，得得无增减。　　
　　莫端身，休打坐。摆髓摇筋，嘘咽稠黏唾。外用修持无应和。赢得劳神，枉了空摧挫。　要行行，如卧卧。只把心头，一点须猜破。返照回光亲看过，五色霞光，覆焘珠明颗。
　　五台峰，三耀剎。八识俱明，四象灵光匝。罗汉回头看菩萨。佛果圆成，这裹无言答。　证虚无，腾可恰。清净全扶，澄湛尤相洽。休衮神珠分等甲，彩色传辉。再现黄金塔。
　　又　寄与谭哥唐哥
　　训人人，休碌碌。搜寻密妙，长修福慧慧。明灯参性烛。谨谨营躯，食食牟平禄。　拜风风为叔，叔两两。侄贤莫恋，余相逐切切。依从新格曲了了，唐琳达达真谭玉。
　　又　赠京兆药市衔赵公
　　赵公邀，吃水饭。颗颗珍珠，粒粒灵芝蔓。食就圆明生园苑。开阐琼花，不作凡躯楦。　合三光，分四宪。壮起精神。宝鼎童儿健。五色霞光同一建，此则充盈，得得平生愿。
　　又　劝化醴泉人
　　醴泉人，都作善。急急光阴，似水还如箭。荣贵虚劳休自羡。四假凡躯，恰似蚕知缘。　各缚缠，夸做茧。裹了真灵，直待锅儿煎。这个王三行方便，不信之时，不见害风面。
　　又　劝化诸弟子
　　兄弟懑，安脚手。擘破微尘，跳出三山口。月出东方日入酉。焜耀明星，三个相随走。　气传清，神运秀。两脉通和，真行真功就。冲上晴空光猛透，方显无为，始见归无漏。
　　又　赠京兆府王小六郎
　　这仁人，武伶俐。问我修行，便出非常意。怎奈时间家事累。更有一般，妻子应难弃。　劝明公，休出离。日爇名香，谨把三光贵。万事心怀方便起，岁举时臻，也到云霞裹。
　　又　劝修行
　　莫行功，休打坐。如要修持，先把心猿锁。黑气收归无漏破。慢慢升腾，保养灵真么。　姹娘嬉，婴子卧。搬上中田，总向明堂过。折得白莲花一朵，携去虚空，放出珍珠颗。
　　又　劝同流
　　教门人，听我告。清涕稠津，吃了成虚耗。五谷滓余难化造。恰是喂□，惹甚闲烦恼。　会修行，知颠倒。别有一般，滋味天然好。神水华池通正道，灌溉丹田，指日归蓬岛。
　　又　赠打车
　　木无情，生有作。都被良工，妙手成躯壳。黑犊黄健惟挽索。牵入红尘，难兔轮回脚。　静中忙，闲裹作。怎得逍遥，自在真欢乐。直待白牛来跳跃，一朵莲花，万道霞光烁。
　　又　劝世
　　叹人身，如草露。却被晨晖，晞转还归土。百载光阴难得住。只恋尘寰，甘受辛中苦。　告诸公，听我语。跳出凡笼，好觅长生路。早早回头仍返顾，七宝山头，作个云霞侣。
　　望蓬莱#3
　　烧了庵作果有二弟子自宁海来复修盖住。
　　重阳子，物物不追求。云水闲游真得得，茅庵烧了事休休。别有好归头。　存基址，决有后人修。便做玲珑真决烈，怎生学得我风流。先已赴瀛洲。
　　又　醴泉觅钱
　　醴泉好，偏爱养贫儿。为破婵□虚华业，余从捉住傻猿儿。无女又无儿。　街两面，愿助小钱儿。同共买成金麦饭，三时喂饱铁牛儿。耕种老婴儿。
　　真大道，能结坎和离。认取五行不到处，须知父母未生时。此理勿难知。　须速省，下手便修持。上有三光常照耀，中包二气莫分离。采得玉灵芝。
　　修炼者，须要觅前程。窈窈冥冥除我相，昏昏默默绝人情。真裹正中贞。　方晓悟，闲至净中清。物物般般都打破，头头脚脚便分明。圆曜自然成。
　　修炼事，子细好铺陈。外做四肢安乐法，内观五脏倒颠因。便是得全真。　坚守定，营壳要申申。二气合和开本性，三田搬运助灵神。只此唤仙人。
　　真大药，要见甚昭然。二气包囊三迭妙，双关封锁九重玄。自晓岂相传。　古仙颂，两句最精研。凡骨渡河诚用筏，圣功到岸不须船。越越害风颠。
　　猿马住，性命自然知。一粒刀圭开四象，两般枪法杀三尸。神水溉华池。　公看取，便是坎和离。土马赶回金虎子，铁牛耕出玉龙儿。方见遇明师。
　　真锻炼，驱惑去迷昏。踏碎月明通正路，劈开风景入玄门。方显道家尊。　无把捉，一点出昆仑。复住空中超造化，得归物外越乾坤。那论若亡存。
　　重阳子，饮水得良因。洗涤尘劳澄净至，灌浇根本甲芽伸。兹养气精神。　恬淡好，甘露味投真。滴滴润开三教理，涓涓传透四时春。流转一清新。
　　能下手，便晓这元元。为甚得通三一法，都缘悟彻五千言。立起本根源。　重着脚，跳入水晶盘。唤出那人人不识，至今有自自扬掀。越越害风虔。
　　回首处，便要识希夷。锻炼须将情灭尽，修行紧与世相违。勘破是归依。　蟾玉走，认取个金飞。交位东西通地髓，冲和上下合天机。方得妙中微。
　　修炼者，四事倒颠论。地水火风应化去，色声香味怎生存。方是显良因。　全得得，窈默与冥昏。慧性来回清净路，真灵出入妙玄门。空外九光浑。
　　真大道，滋味不相饶。明月光中腾莹莹，清风飙上出么么。从此见芝苗。　无狭阔，又岂有迢辽。圆现圆成成自在，一能一得得逍遥。方显见彰昭。
　　莺啼序
　　莺啼序时绕红，树应当做主。骋嘤嘤、莹莹声音，弄晴调舌秤羽。潜身在、朱林茂处，愈绵变百般言语。喜新铅，新汞俱齐，叫归宗祖。　唤觉呼惺，顿晓本元初，天然规矩。定分他、甲乙庚辛，九宫八卦门户。驱四象、通推七返，用千朝、炼成文武。这金丹，由些二年，渐令堪睹。　婴儿跨虎，姹女骑龙，白云招翠雾。各各擎、钢刀慧剑，接刃交锋，隐密藏机，两家无惧。乌龟赤凤，前来降伏，和合罢战休兵戍，被灵童、结构同相聚。从兹慢慢，搜寻宝贝完全，要见便教知数。　明珠万颗，吐出神光，倒颠笼罩住。迸一条、银霞袅袅，撞透清霄，晃耀晴空，徧开琼路。中间独现，真妙真玄，星冠月被端严具，把双眸、高举频回顾。观瞻了了清清，湛湛澄澄，害风得遇。
　　啄木儿
　　观浮世，为人贵。舍荣华，全神气。保养丹田绝滋味。便将来，兔不讳。
　　自谙自讳，修取长生计。自誓自誓，今朝说子细。且通边际开灵慧，酒色财气一齐制。做保根，永固带。　怎生得虎龙交位，如何令姹婴同睡。把尘劳事俱捐弃，二道合和归本类。想玄玄，寻密秘。
　　自行自行，见性不用命。自惺自惺，黑飙先捉定。使倒颠并唯堪咏，两脉来回皆吉庆。辨清清，与静静。　
　　乌龟儿从兹警省，放眼耀光明焕炳。恣水中游涛间逞，望见赫曦山上景。转波恬，又浪静。
　　自住自住，离宫受坎户。自悟自悟，汞中建铅库。好频频顾长相觑，上下冲和知去处。渐渐入，云霞路。　
　　赤凤儿飞来振羽，饮尽乌江见水府。与神为主作宗祖，只把刀圭长安抚。方能教，子伴午。
　　自坐自坐，木上见真火。自哿自哿，从前没灾祸。雨东方妥诚堪可，润叶滋枝成花朵。结团团，宝珠颗。　翠雾腾空外徧锁，白露凝虚上负荷。换构交睡同舒他，性命方知无包裹。不由天，只由我。
　　自卧自卧，西方憩息么。自佐自佐，灵台聚真火。
　　发庚辛课相应和，物物拈来都打破。元来现，此一个。　
　　跳出后无小无大，敲着后不刚不懦。便却如这音声那，响喨玎珰明堂过。
　　遇玲珑，共庆贺。
　　自知自知，只此分明是。自此自此，得一并无四。
　　在虚空裹撒金蕊，万道霞光通表裹。复元初，见本始。　
　　要炼正灵真范轨，更不用木金火水。把良因垒从心起，方寸清凉无忧喜。
　　证长生，并久视。
　　重阳子，害风是。王喆名，知明字。说修行旨没虚诡，啄木词中开真理。向诸公，取知委。
　　重阳全真集卷之四竟
　　#1此词牌疑有误。
　　#2此词牌应为『长相思』。
　　#3此词牌应为『望江南』。
　　重阳全真集卷之五
　　终南山重阳子王哲撰
　　词　
　　探春令　锁庵门化马钰
　　要知端的，默默细想，须凭因果。至今喜悦，投归玄妙，便把门儿锁。
　　惺惺了了真堪可，有自然香火，静中寂阒，分明一个，师父来看我。
　　美醪奇馔，信任恣饮，丰餐最好。醉经饱德，唯歌自舞，□喜乐论道。
　　频频拈弄灵芝草，使异香来到。云霞覆焘，鹤鸾前引，却赴蓬莱岛。
　　月中仙#1　自咏
　　自问王三，你因缘害风，心下何处。怡颜独哂，为死生生死，最分明据。转令神性悟，更慵羡、人夸五袴。愈觉清凉地，皮毛无用，那更忆丝絮。
　　浑身要显之时，这巾衫青白，总是麻布。葫芦贮药，又腋袋经文，拯救人苦。竹携常杖柱，侍自在、逍遥锺吕。道余归去路，烟霞侣。
　　阮郎归
　　蓦然撞着阮郎公，无何两目红。盈盈翳瞙碍非通，如何见宝瞳。  真妙药，便修崇，良医显行功。金篦一刮直缘空，三光本秀同。
　　又　咏纸衣
　　蔡伦助造阮郎归，於身显纸衣。新鲜洁净世间稀，隔尘劳是非。  琼表莹，玉光辉，霜风力转微。寒威战退达天机，白云自在飞。
　　喜迁莺　赠道友
　　问公为善，这大道无言，如何回转。猛舍浮华，搜寻玄妙，闲裹做成修炼。认取起初真性，捉住根源方便。本来面，看怎生模样，须令呈现。  亲见，堪相恋、请向绛销，宫裹开琼宴。会上明明，霞辉万道，射透玉丝瑶霰。一粒宝珠晶莹，衮出光同飞电。彻中央，大罗天归去，永除迁变。
　　归朝欢
　　天地初分何处寄，父母无生名甚字。须将这个要分明，推穷此理宁论是。细细传不二，一能仍究从前自。往来频，不知迷迷，甚日得言赐。  忽尔真灵前面至。认得元形欢喜示，惺惺觑着甚端严，辉辉返照通容易。见时唯密秘，妙玄微雅中深遽。出圆光，五般颜彩，复本总祥瑞。
　　减字木兰花　辞世
　　凡躯四假，便做长年终不藉。水葬鱼收，教你人咱业骨骰。这回去也，一颗明珠无有价。正是真修，稳驾逍遥得岸舟。
　　又　自咏
　　小名十八，读到孝经章句匝。为庆清朝，爱向樽前舞六么。  呼卢总会，六只骰儿三没赛。傻得唯新、刮鼓丛中第一人。
　　七年风害，悟彻心经无坚碍。信任西东，南北休分上下同。  龙华三会，默识逍逼观自在。要见真空，元始虚无是祖宗。
　　时当五九，道用谪仙三盏酒。彩仗风流，为示农耕击土牛。  东君德厚，放尽山梅并岸柳。得得真修，一颗明珠出玉楼。
　　青山绿水，自与今朝长是醉。绿水青山，得道之人本要闲。    清风明月，占得逍遥无可说。明月清风，共是三人我便同。
　　心低大小，细细搜寻玄裹妙。大小心低，酉上为东卯作西。     心高火出，走了三田饧与蜜。火出心高，转毂轮回又一遭。
　　神清气爽，乐处清闲堪一唱。气爽神清，鼓出从来自己声。清神爽气，长就黄芽缘溉济。爽气清神，认得前程这个真。
　　又　赠王家饮店
　　凉淘要结，妙手轻团如握雪。要结凉淘，琼蕊纷纷入宝槽。    挨刀细切，椀内银筋挑玉屑。细切挨刀，又分随余采碧桃。
　　又　化破帛
　　长居海畔，非帛衣身应不暖。海畔长居，温燠凡躯性自如。    於公愿管，转化多人为首赞。愿管公於，养就仙胎得展舒。
　　浪淘沙
　　唐秀才索春寒秋热词
　　气色做交加，四序无差。上凝下出两相磨。暖律欺寒寒逼暖，易位难趖。    恰似这浮华，人做生涯。得时温燠失来邪。贫富热寒应不定，浪裹淘沙。
　　和气欲超升，寒色沈凝。清凉内爽亦能腾。却被外炎相伏定，春冷秋蒸。    阴照复阳登，阳喜阴增。人当衰处转夸能。天欲明而仍暂暗，祸福交承。
　　又　叹虚飘飘
　　石火不相饶，电裹光烧。百年恰似水中泡。一灭一生何太速，风烛时烧。    公等在浮嚣，悟取虚韶。福油好把慧灯挑。光焰长生明又朗，返照芝苗。
　　人要悟黄芽，忽恋荣华。俗家出了做仙家。物物拈来都打破，藉甚婴娃。    蓬岛现光华，翠雾红霞。长春园裹看灵葩。覆焘清光仍自许，得得休夸。
　　蓦山溪
　　玉堂三老，唯识王三操。复许辨三台，更能润、三田倚靠。自然三耀，攒聚气精神，运三车，依三教，永没沈三道。须通三宝，方见三清好。真性照三峰，陡兔了、三焦做造。休论三世，诸佛现前来，得三乘，游三昧，莹莹归三岛。
　　修行学道，切莫凭婴姹。只是这些儿，把尘俗、般般不惹。自然萧索，寂寞与他依，餐残饭，着粗衣，饱暖休相舍。    常从坦荡，守养身躯假。闲裹得真闲，觉清凉、惺惺洒洒。暗中功行，直待两盈盈，灵明显，做逍遥，师父看来也。
　　水中沤起，来往相随走。旋旋被风吹，便生灭、暂无还有。忽亡忽聚，遄速没人知，如浮世，不坚牢，名利难长久。    诸公早悟，休要迷花酒。养聚气和神，更认取、三光灵秀。朝昏调摄，保护结金丹，添真莹，放明光，永得逍遥寿。
　　又　赠刘哥会剃头面
　　公能力镊，将彼姿颜接。刮削与提得，甚停当、心洽意惬。如描似画，眉秀鬓须齐，添嫩貌，减衰容，又更增言捷。    内灵和协，无质无腮颊。妙手有何述，敢把此、分明拈捻。若还会得，慧剑便磨聋，呈白刃，显青钢，剃出圆成晔。
　　燕归梁
　　这个修行理最深，水裹淘金见。清净处细搜寻，唯风月，是知音。    绵绵永永，无令歇如，捞得称嘉吟。一从携去上高岑，方能显，道人心。
　　挂金灯　刘蒋庵
　　好池亭，华丽於中莹。善修外景，装成内景。这两事，谁能省。谨按黄庭缉整，表裹通贤圣。水心炎炎，火焰猛劲。溉炼出，真清净。
　　金蕉叶
　　扑入尘凡世俗，这思牢、更兼爱狱。被玉杻金枷紧束，受无穷不足。百岁光阴迅速，更朝磨、夜磨催促。早离了家缘孤宿，结神仙眷属。
　　武陵春#2　咏骷髅
　　无事闲行郊野过，见棺函板破。裹头白白一骷髅，独潇洒愁愁。为甚因缘当路卧，往来人诽谤。在生昧昧了真修，这回却休休。 
　　定风波　赠马钰
　　万万人中这个人，忽然自悟说良因。恰似白莲花一朵，尖新，泥沙脱了出迷津。邀住清明开嫩脸，朗窍明月作毗邻。住向空中腾馥郁，灵真，此回占得四时春。
　　〔浣溪沙〕 
　　空裹追声枉了贤，水中捉月事同然，隔靴抓痒越孜煎。纽石作弦何日抚，钻木待火几时然，恰如獗地觅寻天。
　　耕熟晶阳一段田，九还七返五光全，清清净净显新鲜。物外闲人云外客，虚中真性洞中仙，晴空来往步金莲。
　　浮世都怜假合身，劝人认取裹头人，本来面目好相亲。返照回光知去处，逍遥自在乐天真，锐然颖脱出嚣尘。
　　江梅引
　　宁海范明叔邀饭览月桂花。
　　凌晨静至乐倍，倚栏隈，观奇材。正是蟾宫余影世间来。遂得睛空甘露力，润根荄，发修条，伟又瑰。    能绽粉苞加红艳，按周天，四序开。蕊撒黄金，腾馥郁、道眼堪猜。岂许姿陆地、混尘埃。呼取好风同引去，上瑶台，复灵根，月裹栽。
　　金鸡叫　宁海军结金莲社
　　社结金莲都不晓，金盘献、七珠明了。金陵河裹知多少。要现金光，须得金匙搅。牵过般密妙，金风内、好香笼罩。金枝玉叶同成俏。唤出金翁，便做金鸡叫。
　　又　警刘公
　　识得希夷方见妙，自然是、无烦无恼。妻男孙女长缭绕。爱狱恩山，把身躯紧缚抓。若要玲珑於已俏，把慧刀、快磨频挑。万斤铁索都碎了。奉报刘公，省悟我金鸡叫。
　　感皇恩
　　丁亥年十月初一日，先生要化马　　钰，故锁门百日，欲令钰见家风而肯从。
　　百日锁庵门，擒颠缚傻，闲闲澄中静养真假。个人叹问，直想如斯潇洒。我咱知得也，诚清雅。    别有一般，分明好画，频频亲擎出暂悬挂。那满要看，万斛珍珠酬价。恁时传说下，些儿话。
　　瑞鹧鸪
　　长春景致等长年，不夜乡中永不眠。自在从容除我想，逍遥来往有谁权。   唯知物外浑无物，独看天中别有天。五彩霞光长作伴，金花围绕大罗天。
　　修行莫炼外容红，只要当中起赤心。从此能生木上火，自然养就水中金。   瑶芳宝树同相守，玉叶琼枝共厮侵。休去他方寻伴侣，个中真个是知音。
　　修行孰是炼金丹，炼就方知两事全。七返不容开四户，九还应是转三田。   气神交结为珍宝，灵性分明作大仙。今日却归元本路，自然清静永恬然。
　　惜黄花
　　昨朝酒醉，被人缚肘。桥儿上，扑到一场漏逗。任叫没人扶，妻儿总不救。猛省也，我咱自咒。儿也空垂柳，女空花秀。我家妻，假作一枚花狗。我谨切堤防，恐怕着一口。这王三，难为闲走。
　　豆叶黄
　　奉报英贤，早些出路。卜灵景，清凉恬淡好住。开阐长生那门户。便下手修持，真功真行，真性昭着。姹女骑龙，婴儿跨虎。把珠玉琼瑶，颠倒换取。正是逍遥自在处。结一粒、明明金丹，金镜金耀攒聚。
　　圣葫芦
　　这一葫芦儿有神灵。会会做惺惺。占得逍遥真自在，头边口裹，长是诵仙经。 把善因缘，却腹中盛。净净转清清。玉杖挑将何处去，紧随师父，云水是前程。
　　憨郭郎　或问难免憎爱心
　　深憎憎愈甚，探爱爱尤多。两般都在意，看如何。他欢如自喜，他病似身痾。心中成一体，各消磨。
　　郭郎儿慢
　　日放银霞，甘雨滴成珠露。召清风、气神同助。便致令、相守镇相随，更宝种三田，九转灵丹聚。    碧虚前，徧生玉芝金树。绽瑶花、满空无数。烂慢开，琼蕊吐馨香，正馥郁当中，一点光明住。
　　自在逍遥，清静恣闲行走。拄灵杖、慢垂宽袖。任彩霞、缭绕紧相随，更远远香风，翠雾同来诱。    忽昂头，蓦观莹景添秀。见青衣、半空招手。便唤余、休更别追寻，指白云深处，这裹神仙有。
　　受恩深
　　性乱因醪误，精枯缘色妬。眼神伤败，被财役住。鼻浊如何，只为气使馨清去。俘世人难悟，唠四事相牵，沦落苦处。    达士怡然殊不顾。上净真心，於下元阳坚固。左养取青龙，右边白虎咆哮做。都总来攒聚，便成结金丹，大罗归去。
　　折丹桂
　　气财色酒相调引，迷惑人争忍。因斯染患请郎中，鬼使言，你且尽。    不须把脉休频诊，死病今番准。这回须去没推辞，复勾追，交帖紧。
　　进来阴府心寒懔，对判官详审。高呼鬼使急挐拏，不凌迟，更待甚。    镬汤浴过铁状寝，铜汁频频饮。哀声祷告且饶些，后番儿，不敢想。
　　木栏花慢
　　论修行锻炼，只元是，这些儿。也勿取翁婆，姹女婴子相随。休言木龙金虎，更何须黑赤坎和离。奉报诸公入道，莫令形苦神疲。    堪宜正好搜寻时，坦荡准希夷。放落魄清闲，任云任水，真静真兹。灵然养成内宝，聚玄机密妙不难知。开阐当中一点，莹然明照无为。
　　河传令　知县董德夫小
　　德夫知县，坐上将余便，索河传令。堂下落花，你咱分明亲见。稍知空，这攀缘，都不恋。争如修取来生善，早悟光阴，急急同飞箭。足爱前亲，好心长行方便。若回头，随我访，神仙面。
　　虞美人
　　先生尝云：余尝从甘河携酒一瓢，欲归庵，道逢一先生明云：害风肯与我酒吃否？余与之。先生一饮而尽，却令余以瓢取河水。余取得水授与先生。先生复授余，令余饮。余饮之，乃仙酎也。
　　害风饮水知多少，因此通玄妙。白麻衲袄布青巾，好模好样真个好精神。    不须镜子前来照，事事心头了。梦中识破梦中身，便是逍遥达彼岸头人。
　　又　战公索修行
　　安炉烧出清凉景，捉住风飙影。轻中盈满得逍逼，自然心月空外显彰照。    当初元约惺尤省，天诏应邀请。仙音一派莹声招，此时还许返本上丹霄。
　　恣逍遥#3
　　若要修行，须搜子细。把金关、玉门牢闭。上下冲和，位交溉济。得来后、惺惺又同猜谈。    衮入虚空，却投根蒂。毫光在、烂银霞际。玉色新鲜，真灵莹腻。分明彻、净清阅然细细。
　　摆脱浊醪，凭传清水。这滋味、香甜真美。过得重楼，全无滓秽。五门开、浇淋就中忒锐。七宝滋荣，三田溉济。十分用、刀圭和秘。结作真晶，明明殊丽。山峰上、风月共邀出世。
　　临江仙
　　每日行持都不是，今朝顿觉舒宽。和交媾聚成团。婴儿投姹女，虎绕与龙蟠。    四象同房搓玉线，一穿透过金丹。自然光艳出泥丸。有言言不尽，无说说非难。
　　又　大葫庐先生出常背此贮酒也
　　每向街头来往走，谁人识此葫芦。长盛美酒岂须沽。时时真畅饮，日日不曾无。    自是於、身唯了事，相随肯暂离余。杖头挑起趁江湖。一船风月好，千古水云舒。
　　系云腰#4　自咏
　　终南山顶重阳子，真自在，最逍遥。清风明月长为伴，响灵呶，空外愈，韵偏饶。    蓬莱稳路频频往，只能访，古王乔。丹霞翠雾常攒簇，弄轻飙，系云腰，上青霄。
　　迎仙客
　　做修持，须搜索，真清真静真心获。这边青，那边白，一头乌色，上面殷红赫。共同居，瑠璃宅，琼苞琼蕊琼花折。玉童歌，金童拍，皇天选中，山正是仙客。
　　这曲破，先入破，迎仙客处休言破。勘得破，识得破，看看把我，肚皮都龞破。    会做么，是恁么，奈何子午贪眠么。说甚么，道甚么，自家暗裹，独自行持么。
　　这害风，心已破，咄了是非常持课。也无灾，亦无祸，不求不觅，不肯做墨大。大仙唱，真人和，全真堂裹无烟火。无忧子，共三个，顿觉清凉，自在逍遥坐。
　　重阳全真集卷之五竟
　　#1此词牌应为『月中桂』。
　　#2原本词牌误作『祝英台』。
　　#3此词牌应为『殢人娇』。
　　#4此词牌应为『系裙腰』。
　　重阳全真集卷之六
　　终南山重阳子王哲撰
　　词藏头
　　满庭芳
　　□问修行，□家住坐，□金木水相当。□中起火，五事并施张。许神仙全气爽，□都是、绝尽嵩荒。□原正，□传妙用，两液味堪尝。□浆，频做作，□通琼路，显现嘉祥。□金丹真耀，莹彩辉光。□兀腾腾渺邈，□游处、声韵琅琅。□辰见，□人得得，出自满庭芳。
　　又　与战公望字复拆王字
　　□论修行，□翁唤住，□人须要开张。□推密妙，玄裹细消详。□默真功永固，□淳厚、实行堪当。□中宝，□花馥郁，上下似银霜。□望，□喆觑，口中一点，便是明光。□谁会白黑，青赤兼黄。□脉俱通九转，□搬运、透出昆冈。□头看，□前琼蕊，合此满庭芳。
　　又　京兆辛吉甫见枰棋者遂书此
　　□斗枰棋，□心万转，□情注意完□。□神搜思，彼此巧生奸。□道铺机关争，□如会、自己双关。□留住，□人这着，默断破痴顽。□颜，□好看，□前敲打，闹裹清闲。□从庚虎，哮吼在高山。□道分明不识，□白黑、知守交颁。□前胜，□中仙桂，谁与我跻攀。
　　又　邵公杨公为家缘拘系告词
　　□论饥寒，□公来问，□中怎奈爷娘。□牵儿绊，妻室恼愁肠。□卦分明有说，□田正、震地清凉。□南看，□前一点，何不趁时详。□琅，□序至，金木水火，□放炎光。□然见真景，本有舒张。□睹红霞出入，□开后、慧刃挥钢。□花绽，□系接引，永永满庭芳。
　　又　赠母希扬
　　□话虚无，□中莲出，□人得遇希扬。□高胜我，事事总晖光。□兀腾腾自在，□风动、与道相当。□藏宝，□花开后，空裹撒真香。    □傍，□银浪，淼逢烟焰，暑气成霜。□青芽金叶，片片清凉。□兆城南岭立，□字得、天外铺张。□生忆，□怀词曲，须唱满庭芳。
　　又　留别京兆
　　□劝韩公，□归东路，□人子细消详。□谈教我，须要写词章。□地慈尊几旦，□轮显、圆相明光。□谁得，□心无碍，吉庆好施张。□长，□真善，做心灵点，常使玎珰。□声敲振动，响尽琅琅。□友须凭行果，□花绽、金蕊馨香。□乌朗，□蟾现处，正照满庭芳。
　　又　黄邑于公乞修行
　　□论修行，□翁甚喜，□津堪作琼浆。□清火赫，颠倒吉还昌。□显金乌甚朗，□中现、玉兔精详。□□□、□谈正处，暑气变成霜。□当，□内宝，□珍珠璧，一一收藏。□尤良善善，性烛施张。□现灵明愈耀，□中土、本有直光。□冥点，□烟散尽，堪庆满庭芳。
　　蓦山溪
　　□猿捉整，□是修真格。□各得其门，□长闲、便归阳陌。□年光景，悟此得清凉，□兆有，□中仙，□下贫人忆。□蒙书诲，□日频搜索。□意上来闻，□边声、怎生掩间。□前朦事，别是一家风，□尸没，□和松，□敢溪山蓦。
　　喜迁莺
　　□门开悟。□此去难为，双眸回顾。□得云軿，怡然稳驾，飙外乐声堪睹。他旧朋霞友，舞袖前来谈吐。□中素，□知余唯有，慈悲公据。□主，□风做、□里不能，□重步离上。□已清凉，圆明返照，□出自家园圃。□吉瑞祥嘉庆，今也宿於何处。□诚露，□非遥欣指，朝元观所。
　　瑞鹧鸪
　　□黄麦秀变随秋，□内烧身日日忧。□被儿孙长与便，□遭妻女每添愁。□中戚戚多般恪，□内孜孜少得休。□弃金花如觉悟，□今专劝早回头。
　　临江仙
　　□此殷懃求一诀，□传清静奇瑰。惊神骇目自残摧。□公入药镜，□照道眸开。□外邪魔都尽剿，□能治病禳灾。□红水绿一声雷，□田田内，宝印到蓬莱。
　　又　发牒
　　□外庭中呈玉翰，□衣列行齐分。□圭已许奏新文。□词同转，□把信章焚。□焰起时云雨至，□神递送无纷。□系接引达天君。□传回语，□道圣知闻。
　　又
　　□白简书金诀箓。□他名姓亡魂。□惊神骇各思存，□蒙追荐，□你爱生门。□户别开玄妙做，□人同和天尊。□光一点永无昏，□辉月照，□水出昆仑。
　　定风波#1
　　□裹闲人户外闲，□方游历白云间。□射日临光景媚，□□，□前明朗见昆山。□得怡然诸事略，□中珍宝好跻攀。□裹金花开馥馥，□馨透过玉门关。
　　如梦令　赠僧子哲
　　□口中校祖叶，□德茶香点爇。□灭与烟消，□似圭峰秘诀。□切，□言，仞利天中子哲。
　　永遇乐
　　与登州安闲散人二首。
　　□位妆变，□乡取瑞，□性分朗。□满心中，□端布政，□理尤清爽。□凡五马，□他辅弼，□性感恩舒畅。□身处、安闲散神，搜寻道家珍藏。□因好讨，□光明射，□裹真丹有。□况户长，□烧门频，□溉得堪依仗。□生须要；□男交会，□下且休貌状。□时间、方面了了，待为宰相。
　　□子来观，□人欢趣，□笔词做。□友琅琅，□朋密密，□每遥瞻觑。□空耸现，□琼楼景，□兆妙玄同所。□门开、风月清明，四序长春堪度。□宜纵酒，□时卯上，□醉还醒复悟。□逸怀摅，□消情减，□喜讴吟处。□诚致祷，□延彭祖，□助本元坚固。□今有、真乐神仙，到斯永遇。
　　又　邹公索
　　□得呈钢，□花吐瑞，□药香烁，□炼清泉，□浇红焰，□尽财俱削。□圭一粒，□精麦髓，□变俗容消却。□山头、游玩四时，长春酒频斟酌。□同卯共，□方澄静，□看婴为姹作。□喜调和，□传津液，□夜光明错。□年有幸，□分豆旭，□转结成灵药。□长生、久视蓬岛，遇遭永乐。
　　又　郭法师求
　　□绿烟红，□丝不断，□斧通圣。□制先依。□非莫管，□法心头整。□行真箓，□地名姓，□死自教分定。□端财、金宝於身，一一不须受领。□公精莹，□花开阐，□甲洁严修省。□下灵符，□来有则，□剑惺中惺。□辰月日，□头顶戴，□象转迁仙径。□游处、天然欢乐，遇遭永永。
　　卜算子　黄庭经上得
　　□子知公莹，□在廛中骋。□意猿心不肯收，□论荣华命。□齿存真性，□处清中静。□向虚无境内寻，□步蓬莱景。
　　〔卜算子〕前后各带暍马－声
　　□算词中话，□上甘津洒。□养灵烟火养莲，□意马，□爰俱齐舍。□内丹无价，□在山边挂。□有屯蒙玉线缝，□野马，□月同安下。
　　苏幕遮
　　□坑休，□显貌。□脉婴儿，喂饲长令饱。□定真元诚俊俏。□似清风，明月玄中妙。□如麑，□若豹。□勺归期，见地谁堪昭。□吐桃花香杳袅。□内珍珠，全得三光照。
　　又　焦姑求
　　□听闻，□阐户。□灭虫亡，炉灶堪安固。□粹常纯空外觑。□彻清清，寂静无思虑。□频忘，□按住。□结金丹，透入明堂所。□斧长施钢剑锋。□荐真元，直趁蓬莱路。
　　又二首　李法师求
　　□人谈，□焰助。□与泉源，交结相同怙。□木真元牢锁住。□掌扶持，精气长坚固。□中甜，□上素。□小婴儿，姹女频看觑。□外空边诚雅趣。□入祥云，便得神仙做。
　　□静青，□黄烛。□灭烟消，白黑红光旭。□转灵丹令沐浴。□囗长生，五彩从前簇。□宗评，箓法箓。□写金书，拯救灾回福。□及归依功行足。□现金丹，衮出昆山玉。
　　武陵春　忆道友
　　□业云涯别有景，□曲武陵春。□日清闲没苦辛，□载得全真。□是人非俱不管，□爵肯相亲。□史哥时说一新，□斧断迷津。
　　□日醍醐长灌顶，□丙反相亲。□有琼浆与玉津火养精神。　　地醒来寅地醉，九按三巡子於金，得味衠赏武陵春。
　　又　京兆赵公劝酒不饮　　
　　□处林泉别有酒，□卯按篇章。□二层楼饮玉浆，□裹火生光。□兀陶陶频醉醒，□夜最堪尝。□味来回转转昌，□出趁蓬庄。
　　恣逍遥#2
　　□气全神，□神燕坐。□来与、四方聚课。□说灵根，□坤对过。乎想么、么妙自无人我。　　□戟锋交，□平相贺。□中宝、结成一颗。□是惺惺，□清没和。津负荷、须用这个那筒。
　　又　承杜先生传语
　　□识攒上，□身憔悴。□难解、怎生远体。□元固壮，□还养气。精麦髓、骰润任缘欢喜。　　□诵经书，□捐名利。□圭法、且休整理。□锤金锁，□窠紧闭，关要洗、须认分中闲贵。
　　渔家傲　咏铁□先生出外常携之
　　□住灵台清净观，□公四假须温暖。□日便教携□。□窑畔，□和米面琼浆按。□灶为炉频炼煅，□烧铅汞长煎□。□动饥肠白气满。□中看，□前一点真堪玩。
　　又　付京兆杜先生
　　□陕高名身姓杜，□金间隔从来做。□寿年方七十五。□能住，□人百岁超尘虑。□净归清明又着，□常认得梨花数。□行已知藏洞府。□仙簿，□功元入蓬莱路。
　　又二首　李公求
　　□圣老子元姓李，□今正是遗风起。□向他方求出离。□明位，□从坎暗清凉地。□便施仁兼富义，□还略叙闲中意。□内无心真活计。□分美，□都水火须交济。
　　□德修真年七十，□从鹤发童颜出。□上灵泉流得急。□如密，□尸去尽肠充实。□道穿虚同入室，□令铅汞成丹粒。□便逍遥万尤静谧。□休诣，□人常与神仙集。
　　河传令　赠京兆赵公
　　□心合眼，莹耳聪意静，鼻通舌辩。□说山头，一派清流落涧。□中烹，□焰兄，紧不慢。□西金解东方版，□片便令，虎龙同打盼。□得明珠，诸般不教兴贩。□春来，□金生，花复绽。
　　又　赠京兆席句押
　　□衫败易，处俗情正好，知白守黑。□院脱离，好把明珠怜惜。□年时，□因绿，怎生积。　　□心约己为规则，□圭一粒，细思非难觅。□性识真，便是神仙端的。□明公，□专上，都押席。
　　踏莎行
　　□道修真，□人会叹，□中说得终无断。□刀磨出慧锋开，□头自有仙家赞　□动光明，□常圆满，□清泉莹堪教看。□前只是这些儿，□心认破山头玩。
　　□说修持，□文词雅，□生玉璧光辉射。□中交焕汞和铅，□传甲木唯惺洒。　□火翁婆，□男不写，□公别指清凉话。□根甘液是真因，□都得此丹无价。
　　□守丹田，□分恁么，□公认正真无堕。□包四象立虚名，□言千日成功课。　□作良缘，□丝缠锁，□花开处琼英妥。□人返得丈夫身，□身风了千千个。
　　又　别道友游白鹿观
　　□要吹灯，□中有作，□离暂别休疑却。□游白鹿观头看，□前便是成行脚。　□要归来，□宵为约。□丝不断真嬉谵。□诚语朴决重欢，□间紧把猿儿缚。
　　醉蓬莱
　　□时间有吏，拱手前来，谨传台旨。□晚难参，□俟辰先起。□至庭阶，□争通报，□上人心喜。□出尊谈，□推学道，须留妙理。　□液琼浆，□生三宝，□脉光门，□华丽美。□抵神清，□俾气无睡。□下知州，□圭休禀，□自然仙瑞。□现灵芝，□游宝洞，蓬莱一醉。
　　又　咏雪
　　□然间云雾，密布长天，徧空呈瑞。□屑飘飘，舞风前轻坠。□面凝酥，山头铺粉，又爽兼鲜媚。□姹婴儿，相将拥手，同来游觑。□裹全真，□实中迎，□宝满插，琼花荣贵。□脉和明，更三光分锐。□地生辉，震方通耀，放烂银霞起。□见师呼，仙童邀我，蓬莱一醉。
　　重阳全真集卷之六竟
　　#1原本词牌误作『定风波』。
　　#2此词牌应为『殢人娇』。
　　重阳全真集卷之七
　　终南山重阳子王哲撰
　　词
　　解佩令
　　庵中住坐，尘劳越大。贪米面、看待经过。赶杖按刀，磁碗五瓦盆个。匙筋杓、甑没堆垛。  扫田刷釜，点灯遏火。入门关、出门安锁。本要清闲，被许多、日常殃我；难为驾、五色云朵。
　　转调丑奴儿
　　苦苦劝愚人，被财色、投损精神。利缰名锁休贪恋，韶华迅速如流箭，不可因循。  早早出迷津，乐清闲、养就天真。性圆丹结，方知道、蓬莱异景。元来此处，别有长春。
　　解佩令#1赠马钰
　　扶风宜甫，听余教旨。你从前、入道未是。终有洪禧，旧交朋、陆山复至；一一须、听他玄理。  山头休去，此中居止。兼乞觅、庵粮便利。直待盈盈，恁时节、同将师礼；住十洲、大家欢喜。
　　如论性命，须搜夕昼。光明照、有甚肥瘦。日月西游，当中斡、枢机北斗；天花绽、异香无漏。  空空皆出，虚虚尽透。清冻处、逍遥交媾。自在跻真，轻飙外、任飘精秀；聚云朋、更兼霞友。
　　又　茶肆茶无绝品至真
　　茶无绝品，至真为上。相邀命、贵宾来往。盏热瓶煎，水沸时、云翻雪浪；轻轻吸、气清神爽。  卢全七椀，吃来豁畅。知滋味、赵州和尚。解佩新词，王害风、新成同唱；月明中、四人分朗。
　　又　爱看柳词遂成
　　平生颠傻，心猿轻忽。乐章集、看无休歇。逸性据灵，返认过、修行超越；仙格调、自然开发。  四旬七上，慧光崇兀。词中味、与道相谒。一句分明，便悟彻、耆卿言曰：杨柳岸、晓风残月。
　　菊花天
　　此药神功别有欢，专医性命完全。名唤紫金丹。服之一粒，永保康安。
　　宝结三田搬运过，明珠透出泥丸。五彩九霞光，共至并攒，捧入仙坛。
　　又　风
　　此药神功别有华，专医徧体顽麻。下事是三家。不拘温酒，选甚盐茶。
　　服了便令筋骨换，亦教结就丹砂。顿觉神清气爽，最嘉最嘉，步步云霞。
　　又　眼
　　此药神功别有名，专医两目多情。一点变澄清。自然仰面，认得前程。更用金篦轻掠刮，便教换了尘睛。观俗缘空朗照，至精至精，三辉腾明。
　　又　嗽
　　此药神功别有情，专医肺裹讴吟。治正水中金。教公免了，分外声音。
　　伤重寒风并热冷，五般无复重侵。节色减财摄养，古今古今，性命来寻。
　　又　食
　　此药神功别有方，专医五脏膏肓。一服下随汤。即时传透，便得安康。
　　更使真玄推妙诀，诸公子细消详。养气全神保固，寿长寿长，永处清凉。
　　卜算子　妙觉寺僧索
　　妙觉证慈悲，便入菩提路。日日常开方便门，慧照生灵炷。  坐雪释迦尊，面壁达摩悟。观此在缘行果成，兜率天堂住。
　　〔卜算子〕前后各带暍马－声
　　信任水云游，欣放灵猿傻。要去随霞恣害风，乘良马，稳坐香罗帕。  南北与东西，选甚高和下。处处来回得自如，呈弓马，会把明珠射。
　　一疋好骅骝，精彩浑如画。却被银鞍缚了身，着绊马，怎得逍遥也。  不若骋颠狂，掣断无挂。摆尾摇头廐枥违，做野马，自在游冶。
　　此个真真也，莹彻灵灵也。出入虚无缥缈间，骑风马，信任飘讽也。  占得惺惺也，光辉明明也，来往晴空碧落中，乘云马，自在逍遥也。
　　赶退日中乌，捉取月中兔。便着晶光覆了身，金马住，方是重阳做。交位显真功，换质成真趣。到此还知自在游，玉马去，走入云霞路。
　　前后〔各〕带暍马一声#3　寻知友
　　有个害风儿，海上寻良份。只为心头忒紧图，意马隘，惹出浑身疥。  款款细搜求，日月年时赛，遂得中央四宝珠，禄马快，走入关西界。
　　卜算子　开门了化出马钰
　　你待坚心走，我待坚心守。百日扃门化出来，方是余开口。  开取四时花，绽取三春柳。认取元初这个人，共饮长生酒。
　　卜算词中算，卦象分爻象。海岛专寻知友来，堪把扶风唤。  莫怪频磨难，只要分明灿。决定坚心没恼愁，永结长生伴。
　　又　雪中作
　　谁识这风狂，谁识斯三哲。恰遇炎蒸得清凉，正寒也成温热。  因仰至人言，遂获真仙诀。九九严凝花正开，三伏中却下雪。
　　又　叹世迷
　　堪叹世间人，谁肯望天觑。北斗南辰日夜移，飞走乌和兔。恁地被煎催，尚自生贪妬。忽日酆都勾你来，着甚词因诉。
　　修炼不须忙，自有人来遇。已与白云结伴俦，常作词和赋。  静裹转恬然，欢喜回光觑。一个青童立面前，捧出长生簿。
　　渔家傲
　　跳出凡笼寻性命，人心常许依清静。便是修行真捷径。亲禅定，虚中转转观空迥。  认得祖宗醒复醒，红红赫赫如金定。渐渐圆明光又莹。通贤圣，无生路上长端正。
　　又　兄去后赠侄元弼元佐
　　元弼前来并兄佐，尊亲递攒还知么。昨日笑兄心转破。休摧挫，后番决定安排我。这个传来唯这个，轮回生死如何躲。弃墓趖坟离枷锁。除灾祸，无生路上成因果。
　　谁识王三能买卖，道心坚处难为退。每把三光频顶戴。频顶戴，擘开世网居尘外。  害得风来风得，今朝钱觅人休怪。占得逍遥真自在，真自在，携云却赴蓬莱会。
　　又　赠道友
　　这个王风重拜见，珍珠水饭诚堪羡。盈腹充肠白气显。白气显，今朝专问梨花片。  有说之时开一徧，言对后馨香善。满树高高真玉现，真玉现，月明正照清凉院。
　　又　赠宁生
　　夫唤三郎妻九姐，两橡合得一间舍。骨作樯梁皮做瓦。休夸诧，父娘成就伊居也。  儿愿室家女愿嫁，舅姑修茸何时罢。日日功钱难答谢。听余话，长行孝顺酬斯价。
　　又　京兆道友
　　得得中间寻得得，王三默诀惟王六。若要清静如白玉。独自宿，余自须要除情欲。  这个灵童明似烛，惺惺能唱无生曲。日住公家公不识。休寻觅，心澄便是真消息。
　　又　昆仑山石门庵
　　入得石门山上住，弟兄手脚无安措。一日三时长厮睹。厨裹去，搬柴运水投锅釜。若劝同流疾作做，心头一点休教误。我待分明说一句。从开悟，天机不敢轻彰露。
　　五更出舍郎
　　反会做他出舍郎，便风狂。成功行，到蓬庄。奉报那人如惺悟，好商量。五更裹，细消详。
　　一更哩啰出会郎，离家乡。前程路，稳排行。便把黑飙先捉定，入皮囊。牢封系，任飘扬。
　　二更哩啰出舍郎，变银霜。汤烧火，火烧汤。夫妇二人齐下拜，住丹房。同眠宿，卧牙床。
　　三更哩啰出舍郎，最相当。神丹就，养儿娘。一对阴阳真个好，坐车厢。金牛子，载搬忙。
　　四更哩啰出舍郎，得清凉。重楼上，饮琼浆。任舞任歌醒复醉，愈堪尝。真滋味，万般香心
　　五更哩啰出舍郎，没堤防。无遮碍，过明堂。一颗明珠颠倒衮，瑞中祥。昆仑上，放霞光。
　　认得五般出舍郎，黑白彰。当中赤，间青黄。哩啰啰□哩啰哩，妙玄良。玲珑了，便玎珰。
　　丑奴儿#4　咏棋
　　两人斗胜俱夸会，路路相违。子细挨依，劫尽方知解了围。  愚迷不晓双关意，各自藏机。孰是孰非，却被傍观冷笑微。
　　又　迷怀
　　廛中有个修行子，火院难离。只被推辞，恁不回头候几时。　　今朝不保来朝事，大限谁知。可愚痴，直待荒郊咬齿儿。
　　昨宵独卧冰棱道，三耀常观。自在心安，愈觉清凉不觉寒。　　尾闾过来夹脊上，辘辘长搬。透入泥丸，返老长生别有欢。
　　曹溪一路人难悟，怎舍妍妻。难受孤俩，独自眠时越越迷。　　分明有个长生路，孰是能跻。说甚东西，谁肯抽身出污泥。
　　凡人若会通三耀，便结良缘。搜见真玄，方信虚空出大仙。金丹一粒无为漏，得怒精妍。明莹光圆，万道霞光簇上天。
　　如梦令
　　宁海人人省悟，此别何时再遇。唯愿重金莲，好把良因作做。归路，归路，满目白云翠雾。
　　又　赠县令
　　日日此中开宴，食肉诸公总善。唯有害风王，莫怪频来见面。知县，知县，正好与人方便。
　　又　蒙友惠词
　　明月古今长有，怎奈华宗海口。黑窟裹头居，黯暗不分夜昼。吾友，吾友，问你如何下手。
　　杨柳枝
　　梦悟青霄月正高，射蟠桃。一枝白笔得逢遭，更兼刀。  应手诗词随写染，运风骚。玉笺上面起云涛，任陶陶。
　　一息来时衰气球，骋风流。不来一息破胞抽，这回休。  若要依前常建贩，复从头。胞儿裹面气重收，再罗偻。
　　谁识天边一井金，紫光侵。朝朝日日眼前临，没人寻。惟我静中知去处，自堪任。尽斤尽两入珠林，出高岑。
　　捣练子
　　猿骑马，呈颠傻，难擒难捉怎生舍。哩啰□，哩啰□。　　慧刀开，齐下杀，教君认得根源也。哩啰□，哩啰□。
　　水兼火，坎和离，两般消息怎生知。哩啰□，哩啰□。　　休烧炼，莫修持，元来只是这些儿。哩啰□，哩啰□。
　　捣练子，害风哥，一身跃出死生波。哩啰□，哩啰□。　　便是逍遥真自在，没人拘管信吟哦。哩啰□，哩啰□。
　　用刀圭，剖昏迷，合和一处怎生携。哩啰□，哩啰□。　　人头落，现虹霓，白莲花朵出青泥。哩啰□，哩啰□。
　　名利海，是非河，王风出了上高坡。哩啰□，哩啰□。　　才候十年功行满，白云深处笑呵呵。哩啰□，哩啰□。
　　三丹宝，难分剖，昏昏默默怎生保。哩啰□，哩啰□。　　在虚空，长怀抱，绯衫裹子新乌帽。哩啰□，哩啰□。
　　踏莎行
　　莫骋儿群，休夸女队，与公便是为身害。脂膏刮削苦他人，只还儿女从前债。　　悦目亭堂，哀心念爱，直饶铁打坚牢。多多罪业自家耽，一朝合眼如何戴。
　　又　别家春
　　妻女休嗟，儿孙莫怨，我咱别有云朋愿。脱离枷锁自心知，清凉境界唯余见。　　步步云深，湾湾水浅，香风随处喷头面。昆仑山上乐逍遥，烟霞洞裹成修炼。
　　又　自咏
　　人被钱迷，钱由人使，一来一去何时已。顽铜尚自有消磨，凡躯着甚逃生死。　　闻早回头，疾搜妙旨，细推休道无师指。腹中两路显然开，心头一点分明是。
　　汞裹泉清，铅中火赫，倒颠浇溉传甘泽。虎声震动甲方青，龙吟唤出庚方白。　　认正田原，分门阡陌，金桃亲种亲收摘。玉童掌内任擎来，琼筵会上堪分擘。
　　大道无名，害风有作，踏莎行裹成欢乐。因缘脚脚修炼成，莲花步步相随着。　　透出清泉，上冲碧落，成雯结盖须磅礴。外馨接引好辉光，内明照耀真丹药。
　　不识惭惶，要人津送，情生念起般般动。心神指引乞为缘，三餐饱后休胡用。　　岂许医看，莫交人重，行符咒水良因种。哩□哩啰啰哩□，长随走蓬莱玉洞。
　　又　奉酬人惠
　　毡袜余留，木盔分纳，微诚用表相酬答。百般荼饭任经营，千般滋味堪呜咂。恬淡真人，朴纯菩萨，都缘此物成超达。好将铅汞裹头收，须教盈满休抛撒。
　　又　赠友生
　　前岁麻收，去年麦觅，一麻么麦传消息。左边金饼一阳生，右傍银器纯阴匿。　　偏党无私，倒颠有则，心灯朗彻缘挑剔。终南街裹不游行，京东路上知端的。
　　又　咏烧香
　　身是香炉，心同香子，香烟一性分明是。依时焚爇透昆仑，缘空香袅呈祥瑞。　　上彻云霄，高分真异，成雯作盖包玄旨。金花院裹得逍遥，玉皇几畔常参侍。
　　又　赠友人
　　一点灵明，两条坦路，怎生下手如何做。好教稽首上天堂，莫令失脚游阴府。　　日转金乌，月生玉兔，森罗万象同躔度。劝君休要泥长生，时时牢把金精固。
　　又　昆仑山团庵
　　做就圈模，且休盖椽，诸公怎晓余方便。水符不向此中行，因缘己到文登县。　　各谨持修，速归煅炼，内容显现亲头面。如今款款渐投玄，恁时得得频相见。
　　又　烧庵
　　数载辛勤，谩居刘蒋，庵中日日尘劳长。豁然真火瞥然开，便教烧了归无上。　　奉劝诸公，莫生悒怏，我咱别有深深况。唯留煨土不重游，蓬莱云路通来往。
　　睡裹搜寻，眠中做作，目蒙认正恒欢乐。想成三宝自神灵，结成九转真丹药。　　攒聚祥云，往来碧落，后随前引唯鸾鹤。白光万道逵园生，红光一点当中铄。
　　重阳全真集卷之七竟
　　#1原本词牌误作『又』。
　　#2言曰：原本误作『言田』。
　　#3此词牌应为『卜算子前后各带喝马一声』。其『寻知友』三字是词题。
　　#4原本词牌误作『卜算子』。
　　重阳全真集卷之八
　　终南山重阳子王哲撰
　　词套数
　　如梦令
　　如知九九妙中谈，明月分明照碧潭。会得双关真个理，前三三与后三三。
　　九九明词要正，修整亘初元性。须是返阳阴，决作清吟雅咏。
　　贤圣，贤圣，容许陈如梦令。
　　九一初寒有自，朔气任从开肆。是处蛮严凝，正遇中冬节至。
　　藏异，藏异，内隐新阳欲施。
　　九二玄阴凛凛，白雪徧铺缘甚。还许润灵根，接引黄芽悉审。
　　如恁，如恁，北海神龟畅饮。
　　九三隅维积洚，水面尽为凌冻。奇性最坚贞，任放明光出众。
　　遥送，遥送，返照天涯螮蝀。
　　九四寒风似箭，威势徧行方便。射追这群魔，言庆嘉祥得见。
　　堪羡，堪羡，隐显晴光一片。
　　九五天池尽泮，淑景渐令堪玩。识看岭头梅，冲暖已成烂熳。
　　香案，香案，独占真阳一半。
　　九六舒张莹气，上下冲和溉济。周匝普流通，正显道尊德贵。
　　经纬，经纬，欲放琼苞宝卉。
　　九七门开八脉，洞达永无相隔。浑似吐氤氲，运转周回素白，
　　难测，难测，一点当中堪赫。
　　九八般般洽协，普徧尽归调燮。处处见光辉，灿灿尤增炜烨，
　　相接，相接，长出瑶枝玉叶。
　　九九八方端锁，团聚光明如火。焰焰做红霞，裹面天花偏妥。
　　成裹，成裹，莹莹明珠一颗。
　　九九荣词已彻，谁做姓王名哲。雅字称知明，道号重阳子别。
　　欢悦，欢悦，一粒金丹永结。
　　西江月　四假
　　堪叹火风地水，为伊合造成形。教人受苦日常经，扑入味香视听。
　　独我摇头不管，朝朝居止黄庭。自然阒寂聚真灵。五色霞光覆定。
　　又　四民
　　堪叹工商农士，各夸本业多能。就中机巧日翻腾，限至依然斗胜。
　　独我摇头不管，唯将淡素常凭。清如澄水结如冰，自有圆明果证。
　　又　四害
　　堪叹酒色财气，尘寰被此长迷。人人慕唠似酰鸡。乱性昏神丧慧。
　　独我摇头不管，介然甘守孤恓。粗衣砺食淡黄齑，养就胎仙既济。
　　又　四方
　　堪叹东西南北，迷途役损行人。任来任往走红尘，只为名牵利引。
　　独我摇头不管，静中精固形贞。陶陶团结气和神，永乐天真有准。
　　又　四时
　　堪叹春冬秋夏，奇葩异卉争开。流年不觉暗相催，事到头来怎悔。
　　独我摇头不管，唯将内彩追陪。青红黄白黑纯皑，覆焘真金鼎鼎。
　　又　四宝
　　堪叹笔砚纸墨，结绳制度规模。寻常写染永成书，偏称文房注疏。
　　独我摇头不管，教大记录元初。灵光一点便开舒，复把真如返觑。
　　又　四物
　　堪叹琴棋书画，虚中悦目怡情。内将灵物愈相轻，怎了从来性命。
　　独我摇头不管，有缘淘出无名。长生路上证圆成，空外灵光隐映。
　　又　四景
　　堪叹风花雪月，世间爱恋偏酬。追欢赏玩几时休，不悟阴公等候。
　　独我摇头不管，内将玄妙寻搜。莹然显出那因由，正是余家本秀。
　　又　四渎
　　堪叹江河淮济，长长运渡迷愚。洪波急浪接天衢，只是西来东注。
　　独我摇头不管，轮流玉液琼酥。三田浇灌结成珠，七宝山头便住。
　　又　四苦
　　堪欢生老病死，世间大病洪痾。伤嗟戆卤强添和，怎免输回这个。
　　独我摇头不管，时临还与他么。玉花丛裹睹琼科，五色云中稳坐。
　　又　六首赠友修炼
　　米面随时加减，汞铅依此抽添。三光真秀转甘甜，不请生情起念。
　　七子便铺金簟，九门各看银蟾。香烟盘绕玉峰尖，方得长生证验。
　　常把内真频看，休教外景长侵。尖竿尖上细搜寻，正见婴儿弄影。
　　雅咏高吟叫笑，清风皓月吹临。分开转作紫芒金，酆进千花万锦。
　　酒饮清光滑辣，果餐软美香甜。两般每日做抽添，八味依时给赡。
　　信步六街走徧，须寻七宝妆严。三田九转似银蟾，一性孤灵有验。
　　人要修行猛做，我心除尽堪为。不将筋力谩胡施，闲裹真清渐自。
　　白雪变成姹女，黄芽养就婴儿。两般消息有谁知，悟彻分明便是。
　　酒饮清光滑辣，肉餐软美香甜。世间迷误总无厌，个个临头路险。
　　独我悟来口远，唯余省后心嫌。十分戒行愈精严，没分酆都赴点。
　　悟彻儿孙伟貌，夺衣曰夺飧肴。笑欣悲怨类咆哮，正是材狼虎豹。
　　不与同居打闹，回头便载青包。任随云步访三茅，同话清虚道教。
　　行香子
　　一鼓才鸣，水德行香。看乌龟，波上呈祥。
　　鼻全喘息，眼眩昭彰。会戏澄涛，游澄浪，隐然江。
　　黑雾凝凝，充满皮囊。牢封击，信任飘扬。
　　冲和上下，流转边旁。便变成雯，结成盖，积成霜。
　　二鼓才交，金德行香。虎儿上，坐个婴郎。
　　腰悬白刃，手执青钢。把百魔驱，千魔剿，万魔亡。
　　广现林罗，徧吐银芒。斗辰端，拱正魁罡。
　　西南的位，指出芬芳。得善因开，良因阐，吉因昌。
　　三鼓才分，火德行香。月初端，正照心王。
　　红红赫赫，炜炜煌煌。见本真生，灵真慧，太真匡。
　　三处均匀，一路平康。睹青天，瑞霭舒张。
　　纵横攒聚，能罩圆方。早弄珪环，持珪璧，执珪璋。
　　四鼓才平，木德行香。青龙上，坐个娇娘。
　　口喷赤气，身挂朱裳。更戴琼花，餐琼蕊；饮琼浆。
　　往来谐欢，交媾相当。欣然用，颠倒阴阳。
　　冲开卯甲，日放晶旸。衰大明珠，通明焰，过明堂。
　　五鼓才成，土德行香。偏能将，四象包藏。
　　如今尽显，聚在中央。役白归青，红归黑，不归黄。
　　已证空虚，跑便出昆冈。金童来，秘语宣扬。
　　天皇赐诏，授与风狂。永处清闲，常清静，得清凉。
　　又　自咏
　　有个王三，风害狂颠。弃荣华，乞化为先。
　　恩山爱海，猛舍俱捐。也不栽花，不料药，不耕田。
　　落魄婪耽，到处成眠。觉清凉，境界无边。
　　蓬莱稳路，步步云天。得乐中真，真中趣，趣中玄。
　　又　赠弟子
　　再索新词，不写藏头。分明处，说个因由。
　　诸公不省，尚自相求。被风流事，常汨没，几时休。
　　悟取玄机，认取持修。丹成后，神气精收。
　　前程稳路，三岛十洲。你早回头，应与我，共同游。
　　如要修持，依恁相当。出真慈，真慧无方。
　　上从父母，下顺儿娘。待放琼花，飘琼屑，饮琼浆。
　　做就金园，建起瑶房。这朱郎，常爇心香。
　　命声响□，性韵玎珰。便得清泠，成清净，处清凉。
　　要饮香律，唾尽稠黏。将华池，神水相兼。
　　东西浇溉，上下抽添。便景星呈，明月正，太阳暹。
　　渐入亨通，方识甘甜。器珍成，不用锤钤。
　　闲中转寂，静裹加恬。得住晴空，居物外，出山尖。
　　得道阳#１
　　得道阳来得道阳，自然碧洞隐云房。玉诀灵符清气爽，金丹大药胜衣装。
　　岂似人间轻薄郎，徒夸黄白满箱筐。我宝三田常运转，吾家一性没惊惶。
　　正月寒威渐渐回，灵花九叶向东开。玉液流时专益气，宝芝采处物生爹。
　　养就重阳现两脸，蟠桃嫩脸笑琼钗。七魄三尸随腊去，五方九转逐春来。
　　二月还知水气和，风生木德自然歌。兀兀转生离内女，怡怡笑杀月中娥。
　　耿耿分明天下河，我今回首出高坡。三万六千神曜聚，重楼十二液津多。
　　三月清明灭尽烟，百花堪绽艳阳天。姹女聚柴新焰畔，婴儿弄水旧池边。
　　宝鉴当胸只自悬，翁婆媒合好因缘。朱雀腾云方出众，青龙驾雾得高迁。
　　四月朱明和气清，心花七宝愈分明。教你会时独自语，请公休慕百禽声。
　　火焰纤长渐渐生，从兹万木得嘉名。十干位中吾独走，五行宫裹我先行。
　　五月炎蒸阳气嘉，正堪端坐问南华。这个不能夸肝木，那人偏爱放心花。
　　烦恼俱无远叹嗟，日当卓午不教斜。玉兔过来添白雪，金乌显处吐黄芽。
　　六月纯阳尽入庄，阴魔赶退出街坊。壬癸北方添肾水，丙丁南岳爇真香。
　　鬼魅妖邪尽总忙，群魔难聚没堤防。子后看时知日短，午前坐处觉宵长。
　　七月庚辛海水深，一轮明月运天心。饭熟须知薪趁火，衣成不离线因针。
　　修就无为七宝身，还令当日到如今。白虎吼时频擒捉，黑龟行处转思寻。
　　八月清凉白露句，万民安乐养真身。窈窈冥冥云外客，昏昏默默月中人。
　　虽是居尘不染尘，也无喜怒亦无瞋。既处逍遥生莹滑，自然聚散去皮皴。
　　九月苍天爽气高，重楼复降雨潇潇。搅海赤龙真自在，迎风木马肯无寥。
　　每向尘中作击腰，六铢衣挂胜红销。醉后恣眠青苏塌，醒来频采玉芝苗。
　　十月红霜又更清，黄婆得半入深溟。乾尽水银唯我健，复生神气更谁听。
　　有纬须知先有经，织成纹绮便堪行。离火便生红芍药，坎泉倾下雨霖零。
　　十一月严风作威，月中玉走日金飞。结就三三三处宝，得披六六六铢衣。
　　乘凤携鸾跨雾归，上天降勑不相违。功满三千缘业尽，行成八百落尘稀。
　　十二月圆成锦绣，四时枝叶不乾枯。看取火中频取水，自然水裹却安炉。
　　龙虎龟蛇认吸呼，百骸俱满立须臾。一颗明珠三下有，三般恶物一齐无。
　　已得灵符万事休，百冤退尽任他愁。好把琼浆添满腹，更将金髓灌盈头。
　　都为十因得此由，翁婆婴姹住绸缪。教我擭将三直柄，请公认取一弯钩。
　　红窗迥
　　五千言，二百字。两般经秘隐，神仙好事。
　　灵中省、悟彻玄机，结金丹有自。
　　得一惺惺通不二。处逍遥景致，超然永遂。
　　共红霞、同彩云归，罩笼住祥瑞。
　　五更令
　　一更初，鼓声傻。槌槌要敲着，心猿意马。
　　细细而、击动铮铮，使俱齐擒下。万象森罗空裹挂。
　　泼焰焰神辉，惺惺洒洒。明光射、入宝瓶宫，早儿娇女姹。
　　二更分，鼓声按。匀匀打自然，虎龙交换。
　　精气神、各住丹房，也并无错乱。撞透重楼知片段。
　　这玉液琼浆，往来浇灌。便须教、溉出黄芽，渐生来好看。
　　三更端，鼓声正。冬冬响韵音，转令鸣莹。
　　其中便、聒现灵根，会通贤道圣。
　　慢慢来回游捷径。传银箭这番，穿成雅令。
　　用亲镝、镝上红心，现清清静静。
　　四更高，鼓声锐。忽然间振动，天花徧坠。
　　前面却、有个真人，戴星冠月帔。得此妙玄成吉利。
　　望北斗杓星，西南正指。看看底、剔绽琼花，做祥祥瑞瑞。
　　五更终，鼓声闲。被那人擂动，做成颠倒。
　　金盘内、托出神珠，放霞光万道。
　　窈窈冥冥真个好。从此复通他，当初至宝。
　　如今却、归去何方，住十洲三岛。
　　雨霖铃
　　东方甲乙，见青芽吐，早应时律。
　　南阳正现红焰，初将炽、炎炎浓密。
　　西动金风飒飒，致清爽、往来飘逸。
　　北气候、祁寒严凝，聚结成冰瑞中吉。
　　肝心肺肾勿令失，四门开、莹彻都归一。
　　金丹辕在空外，明耀显、五光齐出。
　　上透青霄，唯占、逍遥自在宁谧。
　　到此际、还得无为，永永绵绵毕。
　　重阳全真集卷之八竟
　　#1此词牌应为『玉楼春』。
　　重阳全真集卷之九
　　终南山重阳子王哲撰
　　歌词诗
　　了了歌
　　汉正阳兮为的祖，唐纯阳兮做师父，燕国海蟾兮是叔主，终南重阳兮弟子聚。为弟子，便归依，侍奉三师合圣机。动则四灵神彩结，静来万道玉光辉。得逍遥，真自在，清虚消息常交泰。元初此处有因缘，无始劫来无坚碍。将这个，唤神仙，窈窈冥冥默默前。不把此般为妙妙，却凭甚么做玄玄。禀精通，成了彻，非修非炼非谈说。惺惺何用论幽科，达达宁须搜秘诀。也无减，也无增，不生不灭没升腾。长作风邻并月伴，永随霞友与云朋。
　　竹杖歌
　　一条竹杖名无着，节节生辉辉灼灼。伟矣虚心直又端，裹头都是灵丹药。不摇不动自闲闲，应物随机能做作。海上专寻知友来，有谁堪可教依托。昨宵梦裹见诸虬，内有四此能跳跃。杖一引，移一脚，顶中进断银丝索。攒眉露目震精神，吐出灵珠光闪灼。明艳挑来固乐然，白云不负红霞约。
　　窈窈歌
　　人人只要生，害风只要死。生则无着摸，死则有居止。不恋皮肉脂，不恋骨筋髓。藉甚发眉须，藉甚舌牙齿。安用脚手头，安用眼鼻耳。小肠能成水，大肠能成米。水米太茫然，昼夜何时已。认破丑机关，须当分彼此。别般二物合和真，元来一道分明是。这个在何处，这个在那裹。教公会得时，也饮清凉水。直待正纯阳，方称重阳子。
　　元元歌
　　父虽父，母虽母，论着亲兮没说语。只为当时铸我身，至令今日常怀古。儿非儿，女非女，妻室恩情安可取。总是冤家敌面雠，争如勿结前头苦。我咱悟，我咱补，唤出从来清静主。要见玲珑好洞庭，须开端的真门户。便知宗，便知祖，了了惺惺归紫府。离凤空陪北海龟，甲龙枉伴西山虎。仗灵刀，擎慧斧，劈破昆仑将宝数。万颗明珠戴玉冠，无穷彩艳衣金缕。古这元元，回光睹，五五不离二十五。依此行持依此修，姓名预录长生簿。
　　得得歌
　　阴变为阳只自审，冰钻结火能唯恁。有缘搜见古今真，无始却来呼个甚。呼个甚，唤神仙，窈窈冥冥不记年。撞着良因五劫祖，相随直入大罗天。大罗天，通妙景，放开明耀须臾顷。盈盈一粒任绵绵，寂寂圆光传永永。传永永，做灵灵，处此清凉绝视听。何用醍醐香馥郁，不夸环佩响珰玎。响珰玎，声灭歇，别生彩艳重超越。自然莹莹宝中珠，返照辉辉天外月。天外月，走蟾轮，怎此如如没价珍。正一悉除生灭相，端严坚固妙玄因。妙玄因，诚秘诀，那曾瞑怒并欢悦。虚空空上达晴空，言说说前非有说。非有说，愈昭彰，得得歌中现道场。旷劫未分新雅致，从今传出这名方。
　　惺惺歌
　　谓何四大复牵缠，汨汨当时那个仙。好把圆成从雅正，莫将假合做因缘。殷红再结双关宝，洁白重开五叶莲。得得先须修九转，盈盈首上养田。养三田，为定寿，金毛狮子频哮吼。日端午上看玄阴，夜半子时分莹昼。常食休穷万物机，运神夺取三光秀。外容焉用显光华，内貌多方频整救。频整救，是元初，此事今应信有诸。游历先逢太赤祖，归来还见黍中珠。七般珠户通开阐，六道银光任展舒。百宝台头唯仰觑，这遇亲现这真如。这真如，实不错，逍遥服饵灵丹药。辉辉灿灿甚分明，了了惺惺尤洒落。迎日堪夸翠雾身，临风透出红霞脚。昆仑顶上玉峰前，一朵琼花为誓约。
　　劝道歌
　　修行便发好枝条，不会修行枉折腰。经教岂曾穷义理，香烟只会谩焚烧。苦心苦力多忧虑，劳体劳神愈悴憔。没智强搜无漏果，未通闲想有缘桥。他人公案长传说，自己家风敢摆摇。静裹邪生神鬼位，执中迷入散凡包。谨持符水唯端正，却被衣餐做谕要。夸诧清虚干淡薄，尊隆高大眩彰昭。风花雪月为愁景，酒色气财是业苗。烦恼门开谈觉悟，是非路阐说逍遥。晨昏嗽咽增空耗，子午功夫谩飒飘。已上般般皆勿用，从今字字最堪消。自然清静真功着，信任慈悲实行超。寂阒恬淡宣洁白，杳冥昏默受和调。虎龙莫放游三界，婴姹休教舞六么。壮矣根源能应拍，孤然灵物善吹箫。二仪交泰同泥捏，五欲捐除类木雕。捉住空中真响喨，咄回性上假咆哮。一双女子投金矿，两个童儿入玉瓢。折取木梢重煅炼，次开泉水再淋浇。亭亭颜色难装点，簇簇形容怎采描。貌态玲珑通眼目，光辉灿灿射琼瑶。放归仙馆称嘉号，只许吾门唤阿娇。得得得中长得得，任诗任曲任歌
　　谣。
　　自叹歌
　　嗟余幼年父母惜，长思孝养当竭力。情知难报罔极恩，区区眷恋惟多积。如今不肯自焦劳，一味贫闲肯卖高。喜得逍遥真自在，日中打睡恣陶陶。愚迷不识余家意，晓夜忙忙空斗智。四般拘执尽贪婪，酒色更兼财与气。争如风害便抽头，无虑无愁更远忧。云水青山待乐游，愿归三岛赴十洲。出凡笼，入碧洞，假合身躯休戏弄。恁时猿马总归空，一轮明月唯余用。
　　秘秘歌
　　刀圭刀圭好刀圭，几个能通尽执迷。便做悟来知去处，怎生安羁怎生携。这刀圭，又能饮，洗涤中间十样锦。万叶千花转转新，五方颜色皆分品。白通刀圭，亦团团，透出灵光只自攒。泼艳艳兮无可比，也知赛过紫金丹。这刀圭，刃子快，历劫已来不曾坏。智者见时放慧辉，愚人昧了愈疑怪。这刀圭，真是钢，空中自在吐光芒。唯有害风敢拈弄，便令分出本清凉。心这刀圭，缘亘古，不是阴阳不是土。只是一般哩□啰，哩□啰上开宗祖。
　　定定歌
　　修行便发好枝条，不逐轻飙信任飘。翠绿常蒙雨露润，软柔宁惧雪霜凋。由斯活乐津方大，似此滋荣气渐调。休倚散丸求德行，莫凭符水望升超。古人公案须通透，自己家风好摆摇。外景勿侵外事绝，内容搜出内香烧。娉婷女子投金矿，俊俏郎君入玉瓢。一则矿中栽宝树，一唯瓢裹种芝苗。双头厮见归三秀，两体相逢舞六么。十指纤纤能击鼓，七门阐阐喜吹箫。炎炎猛焰波中进，泛泛洪波焰上漂。正觉途新除垢腻，圆成路莹出尘嚣。红霞覆焘凝青汉，翠雾盘旋住碧霄。妙妙玄玄无罜碍，惺惺了了永逍逼。
　　逍逼歌
　　简声频，简声快，休妻别子断恩爱。往昔亲情总休怪，害风不把三光昧。酆都鬼使已回头，黑府除名无追对。口能言，心能行，蓬莱稳路是长生。
　　玄玄歌
　　崷崒峰安万丈杆，杆尖有个婴婴走。清风裹面骋狂颠，明月前头夸好手。旋旋拈挈码碯丸，频频趯弄珊瑚斗。丸与斗兮失落无，等闲失落费功夫。拨开银浪观琼浦，正见金鳌在玉壶。气艳氤氲喷琥珀，眼光灿烂射明珠。孩儿方是下杆来，夺得明珠言誓约。不教骊龙领下藏，样入云霞投碧落。杳杳冥冥不记年，从兹顿觉无为作。
　　达达歌
　　修持便要发佳谟，会做搜寻广摆铺。二八佳人安手脚，六分公子下功夫。娉婷朱貌知金矿，俊俏乌颜看玉壶。自饮自沽醒复醉，任歌任舞笑还愉。撞开阳路传珍宝，通过阴关出辘轳。渐上昆山呈片玉，复归巨海弄明珠。般般拈捻齐玄旨，处处游行见坦途。琼萼满头藏妙有，瑶花盈足趁虚无。能教面目长来往，养就根源是吸呼。周正元初真等觉，的端豆始大惺苏。孤然朗照何曾异，五道光辉总不殊。缘诗黄花成一得，如乔赤乌化双凫。清清三岛应同去，莹莹十洲合共趋。寂问云衢唯洞达，逍遥永永列仙途。
　　赠友歌
　　海之秀气谁能讨，宁海军中邹正道。金浪银涛洽本源，来迎复看蓬莱岛。蓬莱岛，在何方，杳杳冥冥接上苍。自在逍遥孰同处，唯公与我住清凉。住清凉，真个有，青童捧出长生酒。便令传透四时春，明珠一颗光如吼。光如吼，吐红霞，覆焘晴空显异华。直下灵波澄不动，腾高霄汉邈无涯。邈无涯，诚可见，妙妙玄玄容显现。再阐云车入碧虚，大罗天上成修炼。成修炼，得元根，便是无为大道门。唯愿回头通此着，果登无漏绝谈论。
　　铁罐歌
　　铁罐歌，铁罐歌，一从打造按金科。腹内空虚成妙果，这般消息孰知么。铁罐成，铁罐成，频添玉液满盈盈。火煅炼时抛雪浪，水澄清处贺升平。铁罐携，铁罐携，响声敲动振愚迷。若要响声人会得，不分南北与东西。铁罐新，铁罐新，内光外耀自相亲。添鼎须凭津液水，调和全藉气精神。铁罐宽，铁罐宽，气腾腾处雪漫漫。方遣虎龙蟠绕定，便将铅汞裹头安。铁罐深，铁罐深，凡尘俗垢不能侵。作用焚烧木上火，行持煎煮水中金。铁罐光，铁罐光，三光照耀瑞中祥。每到用时能造化，欲将歇处便清凉。铁罐烧，铁罐烧，昨宵今日与来朝。按节安炉全藉地，依时养就玉芝苗。铁罐能，铁罐能，能中兀兀与腾腾。杳杳冥冥风作友，昏昏默默月为朋。铁罐坚，铁罐坚，虚心大肚贮幽玄。内外炼成金玉体，一冲直上大罗天。
　　西江月
　　堪叹西南地顺，烧柴都是真银。火中烙迸两般身，一半金花绽尽。　　认得斤星有准，即时分付良因。西江月裹弄精神，显出灵童真印。
　　堪叹水流一道，须凭添鼎千遭。海心万丈袅竿牢，定后尖生芝草。　　会得功夫早早，自然快乐陶陶。西江月裹采芝苗，携去十洲三岛。
　　堪叹离门坎户，须邻甲地庚途。暗中拍手笑相呼，款款合和一处。　　既把金关锁住，白羊队队成珠。西江月裹玉蟾孤，朗照长生稳路。
　　堪叹云生顶上，腾空别有嘉祥。幽微玄妙总生光，鼎内煎成银浪。　　惭渐炼成金相，瑶花朵朵飞扬。西江月裹饮琼浆，万道红霞分朗。
　　堪叹木金相间，甲夫庚妇开颜。笑声美处水潺潺，一派清流出涧。　　滋润黄芽无限，便教白雪循环。西江月裹我跻攀，步步银蟾顾肸。
　　堪叹日时更改，频频拂拭灵台。明光一点绝尘埃，莹彻那分内外。　　占得逍遥自在，笛声散尽寒梅。西江月裹桂花开，香引清风一会。
　　堪叹白莲吐秀，三车齐驾金牛。自然红艳覆山头，不在勤劳做就。　　全藉精光护佑，丹成照耀神舟。西江月裹看瀛洲，一振仙歌共奏。
　　堪叹这般曲调，感他石女吹萧。山头谩说水频浇，海底虚言火燎。　　遭逢圆明正照，真风广布清飙。西江月裹吃芝苗，味味将来了了。
　　堪叹一灵真性，得来笑杀惺惺。不烧香火不看经，走入这条捷径。　　便把那人喝定，今朝说与叮咛。西江月裹最分明，堪用家风清莹。
　　堪叹青霄碧汉，高空景致尤宽。今朝清爽有余欢，拈出我家公案。　　方显平生手段，腾身便入云端。西江月裹跨祥鸾，直上虚无仙馆。
　　悟真歌
　　余当九岁方省事，祖父享年八十二。二十三上荣华日，伯父享年七十七。三十三上觉婪耽，慈父享年七十三。古今百岁七旬少，观此递减怎当甘。三十六上寐中寐，便要分他兄活计。豪气冲天恣意情，朝朝日日长波醉。压幼欺人度岁时，诬兄骂嫂慢天地。不修家业不修身，只恁望他空富贵。浮云之财随手过，妻男怨恨天来大。产业卖得三分钱，二分吃着一酒课。他每衣饮全不知，余还酒钱说灾祸。四十八上尚争强，争奈浑身做察详。忽尔一朝便心破，变成风害任风狂。不惧人人长耻笑，一心恐昧三光照。静虑澄思省己身，悟来便把妻儿掉。好洗面兮好理头，从人尚道骋风流。家财荡尽愈无愁，怕与儿孙作马牛。五十二上光阴急，活到七十有几日。前头路险是轮回，旧业难消等闲失。一失人身万劫休，如何能得此中修。须知未老闻强健，弃穴趖坟云水游。云水游兮别有乐，无虑无思无做作。一枕清风宿世因，一轮明月前生约。
　　赠弟子颂
　　谭仙入道，慧刀能举。弃妻割爱，舍了男女。却要随余，余应便许。羡公决烈，羡公显露。我吐真诚，却有少诉。入道非难，亦非易做。苦中寻闲，闲中没苦。休觅婴姹，莫搜龙虎。只要真清，要识真趣。绝尽人我，绝尽思虑。或饥或饱，或寒或暑。便戴青巾，便衣纸布。决要上街，觅钱乞去。些小绢帛，些小绵絮。遮藏微体，长令淡素。三人同行，三人同处。常用一心，不得二慕。只是兄弟，并无师父。惟谈惟笑，共歌共舞。落绝清闲，任诗任句。如在庖厨，大家管顾。不可独劳，也无独措。自有金乌，自有玉兔。认得真闲，长生门户。
　　自在亭颂
　　自在自在真自在，不论高低及内外。照见五蕴即皆空，咄了八方无呈碍。维摩笑我因何退，我笑维摩尚礼拜。教公认得这害风，大家总赴龙华会。
　　四果颂
　　果来海角天涯，果应师指希夷。果得前生知友，果然会我心机。
　　指迷颂
　　无无有有有无端，有有无无有有攒。无有有无无有相，有无无有有无看。
　　剑颂
　　这口剑，真有力，无始劫来人不识。今朝撞箸害风儿，吐出光芒颠倒织。两道明辉只自知，三峰顶上呈红赩。到斯不肯落凡来，样入晴空端又直。
　　传神颂
　　灵昏性昧着凡体，自画自描自传起。借他俗状做形躯，攒聚火风并地水。阳作骨骸阴作肤，眼耳鼻前安个觜。四般迷执各夸强，浑身便用肉山垒。我今省悟达玄微，却认初真不用你。若还只恁累我神，扑人坈中教见底。来自何方，去由何路，一脚不移，回头即悟。假合形躯诚是假，何劳更恁重描画。诸公莫使达人知，惹得一场大笑话。
　　赠道友
　　自然消息自然恬，不论金丹不论仙。一气养成神愈静，万金难买日高眠。红红火焰三峰秀，白白莲花五叶鲜。勘破行功无作用，於斯便可认玄玄。
　　四时睡颂
　　子时睡，子时睡，玉绳抨下端严遂。一轮明月过天庭，照破中宵暗昧事。卯时睡，卯时睡，缘空直看真嘉致。当中一点皎然灵，莹裹光明精又锐。午时睡，午时睡，香烟正撞於炎位。自然馥郁任拈拏，透入晴空传不二。酉时睡，酉时睡，恬然饮尽西江水。便令浇溉出风流，一朵琼花呈玉蕊。
　　赠友入道颂
　　若是要随余去，绝尽平生思虑。心中物物不着，尘事般般休序。饥后粗细皆餐，寒来只消纸布。常睡莫起忧愁，如行休生恐怖。不得言是谈非，不得辞辛道苦。长怀平等之心，人痾须要救护。长把假身搜获，永将内真正顾。直待消尽旧业，万事般般勿做。行功堪可证明，有个真师来度。
　　四不得颂
　　不得受人钦重，不得教人戏弄。不得意马外游，不得心猿内动。
　　四得颂
　　得汞阴消尽，得铅阳自团。得命颠倒至，得性见金丹。
　　玉花会疏
　　切以能全呼吸，定喘息，实非难；会养气神，调冲和，应甚易。性凭三曜，命变五行，出阴阳造化之端，在清静虚无之上。要开金蕊，须种玉花。馨香吐而透入晴空，明艳显而朗舒碧汉。得自然而轻九转，得自然而没七还。自结大丹，自通玄妙。既为脱壳，便是登仙。愿露赤心，请题芳号。
　　金莲会诗
　　诸公须是助金莲，愿出长生分定钱。逐月四文十六字，好於二八结良缘。
　　长生永结〔金〕莲社，有始有终无谄诈。诸公不可半途止，直待王风去则罢。
　　劝君莫恋有中无，无无休失无中有。有有养出玉花头，头头结取金莲首。
　　辞世颂
　　地肺重阳子，呼为王害风。来时长日月，去后任西东。作伴云和水，为邻虚与空。一灵真性在，不与众心同。
　　重阳全真集卷之九竟
　　重阳全真集卷之十
　　终南山重阳子王哲撰
　　诗
　　赠王俊
　　害风故故谒华宗，三教唯公道话同。
　　此际遇逢齐上下，中间会聚各西东。
　　须知冬至青和白，认取春分绿间红。
　　急急三光如可悟，忙忙四假尽成空。
　　圆明一点皆能有，物裹千般总被蒙。
　　觉性自然通水湛，达心那入百花丛。
　　般般打破仍归妙，个个还回便见终。
　　饭食充饥机两妙，面前相对玉玲珑。
　　赠道众
　　尽知长与道为邻，搜得玄玄便结亲。
　　悟理莫忘三教语，全真修取四时春。
　　养成元气常充满，结住灵神没漏津。
　　十九圆光如我愿，敢邀相伴乐天真。
　　咏霄
　　得其真趣绝搜寻，物物般般总不侵。
　　碧落湛澄非有意，白云来往本无心。
　　盈盈明月增佳致，细细清风送好音。
　　举目慵观潘岳赋，怡颜懒抚伯牙琴。
　　外除花卉游人静，内蕴芝苗只自临。
　　决要三田归至宝，亦令一性上高岑。
　　养成幻体如光莹，舞正胎仙似啸吟。
　　杳默昏冥长作伴，寂虚永保水中金。
　　问多梦
　　捉住心猿治住神，自无梦恼内中真。
　　尾闾不动全精气，肾海长添乾水银。
　　内则愈能增觉性，外来应是养生身。
　　广行法箓频施救，便是逍遥得岸人。
　　于公求诗
　　无思无虑是真修，养气全神物物休。
　　亘劫容颜须要见，元初光彩决重收。
　　莫将外景心中蕴，好把灵丹性上求。
　　依此自然超彼岸，都缘清净大神舟。
　　诸散人求问
　　修行须藉色身修，莫殢凡躯做本求。
　　假合四般终是坏，真灵一性要开收。
　　聚成无相成无漏，结作丹丸作备周。
　　五道光明同是伴，能超净今大神舟。
　　赠王哥
　　修行学道并无师，只要心中自己知。
　　净处常常生智慧，闲居每每起慈悲。
　　搬柴运水唯闻做，观相存思各自为。
　　减食忘情为慷慨，任欢取乐是修持。
　　救人设药功尤大，戒酒除荤行最宜。
　　直待开门观宿性，宿缘堪可便相随。
　　问内事
　　修行事理说叮咛，只要心中静裹明。
　　眼界不生龙自住，鼻门无闭虎长停。
　　舌根退味心神悦，耳内除声肾水清。
　　南北冲和同一体，东西交媾灭三彭。
　　木金厮仗盘桓处，婴姹相随自在行。
　　结就金丹出顶上，五光射道彩云棚。
　　吃酒赌钱
　　心游闲散乐浮华，放肆开怀是产涯。
　　饮酒莫教离孝顺，赌钱休要坏居家。
　　道门好入时时重，王法须遵可可奢。
　　平等能行方便事，也教随我伴烟霞。
　　学士劝学
　　宰予昼寝不堪看，惜取光阴倦睡餐。
　　瓮牖勤劳非取辱，茅堂修进敢求安。
　　隔窗映雪心常乐，闭户悬头性自欢。
　　大志不须持一宝，孙公正好学倪宽。
　　问晓达
　　搜开本有自分明，放出真光灭尽情。
　　三宝决然攒正觉，一灵何虑不圆成。
　　得通妙用须澄湛，会认玄微贵净清。
　　堪做无为云外客，长生路上步前程。
　　自述
　　殷红玛瑙阒中悬，清静玄中在眼前。
　　便把瑁璃安甲室，更将琥珀顿庚田。
　　四般珍宝牢收取，三耀光中谨密传。
　　此法得时空外去，彩霞深处步金莲。
　　问生死
　　常常知足善纵横，莫要深深恋火坑。
　　性上分明开两路，午前认取打三更。
　　一真自显灵光结，七窍皆通瑞气盈。
　　正合慈悲超法界，清凉路上得长生。
　　友人献酒
　　登途上路不由吾，云雾相招本性苏。
　　万里清风常作伴，一轮明月每为徒。
　　山青水绿程程送，酒白粱黄旋旋沽。
　　今夜一杯如有意，放开红焰照冰壶。
　　友求清静
　　黑云散尽月偏明，照耀尘寰灭有情。
　　烦恼不生全妙理，是非去彻出深坑。
　　山头别有微风至，心下重将小雪迎。
　　面壁散人知此味，逍遥路上证圆成。
　　荣华不着是良因，远远非非眼界新。
　　八识精研通不夜，五门光显照长春。
　　由斯更许超三界，依此应灵出六尘。
　　一朵金莲归上界，圆成永不堕迷津。
　　赠友人
　　大道无言不可闻，禅宗坦荡乃同群。 
　　两般打坐谁能悟，一炷香烟孰会分。
　　夺得三光真秀气，便消四大敢纷纭。
　　团圆耀彩投空外，方得逍过似白云。
　　友人求问
　　自然消息自恬然，不论金丹不论仙。
　　一气养成神愈净，万金难买日高眠。
　　红红火焰三峰透，白白莲花五叶鲜。
　　勘破行功无作用，于斯堪可认玄玄。
　　咏眼
　　如日光明似水晶，烛人鉴物愈惺惺。
　　只观粉貌空虚景，肯览黄庭内外经。
　　眸子正安难见道，童儿端坐不瞻形。
　　教公若遇金篦子，刮尽尘睛慧目明。
　　自悟
　　齿落发华现老躯，本灵犹自恋痴愚。
　　市中来往干人禄，山上清虚负月孤。
　　摆彻水泉团火气，拨开烟焰指冰湖。
　　从兹舒展红霞脚，踏碎纯阴这辘轳。
　　咏剑
　　惺惺宝剑最分明，越砺磨聋对我呈。
　　高举劈开新道眼，一挥斩断旧心情。
　　朝生莹净浑无染，夜吐光芒更有声。
　　战退妖魔邪气力，尽投空外化成形。
　　仲正宅
　　今日清明赏水厅，堪为住宅总康宁。
　　儿孙女妇浑家庆，德行荷莲一道馨。
　　退己进人唯仲正，休心积善胜看经。
　　时来同处青山外，万顷白云作画屏。
　　昨宵梦请八神仙，便付鸾衣降玉编。
　　数幅蛮笺铺锦绣，一枝象管走云烟。
　　广留教法开心地，善写词诗种福田。
　　秘密天机谁得悟，害风风害独能传。
　　闻莺啼
　　今朝三月二十八，耳边忽听莺声发。
　　惊开道眼一观瞻，羽翎新用黄金刷。
　　见予转转弄清吟，他意还应会我心。
　　恰似琴声初调品，无情风月是知音。
　　初春
　　世网擘开肯染尘，名园恰似洞中春。
　　问公还识逍遥客，顾我堪为自在人。
　　坐上诗篇俱济济，醉中酴醋任频频。
　　四时不老花芳别，唯有清香一盖均。
　　凡笼跳出垃无尘，此日谁知物外春。
　　对景肯从捂绅者，将身已作散闲人。
　　诗缘毛颖传来速，酒泛芳卮转得频。
　　认取祖宗真实地，黄芽浇灌满园均。
　　留题友人楼
　　深羡孩儿乐使牛，不须装裹急梳头。
　　清闲自是亲香火，劳役谁知远佚优。
　　咫尺蓬莱人不见，逍逼紫府我先酬。
　　爱河猛舍尤清净，别驾轻轲泛十洲。
　　赠友咏雪
　　密布彤云惨白沙，舞空乱目闭天涯。
　　嘉祥自是封盈尺，应瑞依然结六花。
　　景外画图归钓叟，莹中清净属仙家。
　　晚来皓月开浓雾，一派流光射素霞。
　　赠侄
　　一首新诗赠七哥，予言切记莫蹉跎。
　　遵隆国法行思义，谨守军门护甲戈。
　　饮膳共为通揖让，言谈歌出用谦和。
　　先人后己唯长策，伫看归来唱凯歌。
　　上兄寿
　　祥云瑞霭生贤哲，五百时臻遇三月。
　　十一日辰尤最奇，三千年见蟠桃结。
　　莫辞金学酒频添，好把玉炉香满爇。
　　仰祝遐斝无可比，有弟今朝细分说。
　　若比金玉均可缺，若比江海亦不竭。
　　若比铁石俱可裂，若比松相皆可折。
　　未若兄之愈眉寿，永永绵绵不可绝。
　　日中已过艳阳天，嫩绿微红是禁烟。
　　恰到清明真火得，不迷浊酒道心坚。
　　自知一性通长寿，何耻凡躯挂旧毡。
　　燕语呢喃全姹妙，莺啼睍睆觑婴贤。
　　三田谁识虚中宝，四假予知岭上看。
　　但把五行颠倒使，便教他日遇神仙。
　　述怀
　　闲闲闲得染章篇，显出文房内四贤。
　　乌帽婴儿添砚水，朱衣姹女运陈玄。
　　白颜公子传银筦，绿鬓佳人铺锦笺。
　　九转铺排真玉漾，一挥写就宝珠圆。
　　明光荣集千般莹，彩艳团团五色鲜。
　　亲自擎将空外去，十分堪献大罗仙。
　　害风王喆远山隈，信脚同云近海垓。
　　八百行成双树果，三千功满一声雷。
　　更无意马游情色，那有心猿探世财。
　　财色两能长灭绝，色财尽许不追陪。
　　永除失脚黄泉去，久得回头道眼开。
　　任处碧霞光熠耀，朗随风月过瑶台。
　　赠李道友
　　见公逸乐乐无涯，道在真全去世华。
　　雅句分明谪仙子，遗风正是老君家。
　　须知文苑高韩愈，垒作琴堂感伯牙。
　　有个王乔还识否，同归蓬岛跨云霞。
　　又继韵
　　云根上起任天涯，到处临风弄月华。
　　对水双鹤由我跨，辋川一景属吾家。
　　清虚益气凭师教，恬淡通津愧易牙。
　　占得逍遥真自在，何须服药与餐霞。
　　咏赤目
　　耳中何事转加聪，两目如盲烂烂红。
　　恰似禅僧初入定，正如大道始行功。
　　内思不出澄神住，外想俱无忘闭空。
　　意马心猿重捉住，顶门玉路自然通。
　　咏碳磨
　　磴大驴微力不胜，喝驴人早便生嗔。
　　一心发恨嫌行慢，两手扶鞭打得频。
　　只为不知轻与重，更交转受苦中辛。
　　伊能见么无仁德，只此分明后世因。
　　师父锁庵化马钰，有治平寺无名和尚将为守静，有颂曰：开闭深藏有甚因，无言静坐去贪嗔。高楼画角如春梦，释海波清见本真。了了了时心便了，微微微处水澄清。为观俗事愚痴子，故守禅堂不出门。师父每句复酬三句，完之为八绝，按八识。
　　开闭深藏有甚因，都缘眼界绝红尘。
　　白驹点点难相染，野马纷纷任自申。
　　无言静坐去贪嗔，耳内繁华勿我亲。
　　不鼓声音唯作伴，无弦曲调自为邻。
　　高楼画角如春梦，鼻息冲和言不用。
　　此别分明善果生，这回只把良因种。
　　释海波清见本真，舌中五味不登唇。
　　三时恬淡唯清净，一味甘甜没价珍。
　　了了了时心便了，身中一点圆光小。
　　从兹默默与昏昏，又更冥冥还杳杳。
　　微微微处水澄清，意尽心忘灭尽情。
　　无漏无为登正觉，不增不减证圆成。
　　为观俗事愚痴子，妄想难除生与死。
　　回光返照这裹来，识心见性投玄旨。
　　故守禅堂不出门，并无烦恼性中昏。
　　未酬救彻众生愿，好把玄谈细阐论。
　　赠释友号无名
　　法师今已得清凉，一性昭然显瑞祥。
　　却把无名为雅号，释迦元住在何方。
　　友人求问
　　青春应是好看书，义理昭然觉自如。
　　若赴选场须决胜，荣家显已挂金鱼。
　　阎学士写上四句续和十二句
　　轮回生死如何兔，认取亘初真正面。
　　三珍五彩一齐攒，长生路上霞光现。
　　欲爱贪财甚法离，真清真净是精持。
　　般般物物俱无着，一个圆光上玉池。
　　过隙光阴能久矣，人人总悟非行使。
　　闲中等取真个真，得后逍遥共欢喜。
　　衰颜宁再去年时，裹面真人本不衰。
　　莫恋外容着假合，婴儿相貌示无移。
　　赠钓翁
　　这个鱼儿耍更颠，锦鳞泼泼跃清泉。
　　金钩三掷吞香饵，一掣神仙几案前。
　　赠童子修行
　　白袍青包宿世因，有缘遇我脱迷津。
　　虽然未达玄中妙，已作蓬莱小道人。
　　赠修行友
　　跳出阴阳造化关，一心向道莫回还。
　　净清便是神仙路，只要闲中养内颜。
　　纸旗上书
　　占得风来便有缘，朝朝赢得日高眠。
　　饥时街上来求乞，只要人间自肯钱。
　　和道友韵
　　夺得真容不问年，满炉香火五千言。
　　翛然燕坐通恬淡，独哂明灵出玉轩。
　　赠刘四友
　　常把镜中人别辨，莫教珠上起尘埃。
　　有缘体貌捐新业，无相身躯产旧孩。
　　梦裹逢予睡没言，须知正访害风虔。
　　公还要得频谈论，认取冰中冷处暄。
　　命中福浅少因缘，只为劳生日业牵。
　　若是要居闲散地，长令清净没忧煎。
　　稍留片语轻提耳，直待一身无一事。
　　此时方可共逍遥，路遇仙人谈不二。
　　一指长生路上迁，待公性分有因缘。
　　亘初那个分明见，何患将来不作仙。
　　一想前言是没缘，在公只要志牢坚。
　　推心朴实无偏党，未作神仙已做贤。
　　寻思遭遇幸然间，怎会闲中那个闲。
　　人不堪忧方是乐，恁时与我共跻攀。
　　胜如不见先生面，只要公心长作善。
　　臧吉嘉祥不离身，明珠一颗分明现。
　　梦裹逢师是睡仙，从公知道这因缘。
　　若教足下还如此，也没惊忧自在眠。
　　佳时三月此花开，檀作斯心玉作腮。
　　折得一枝冠上插，也应随我到蓬莱。
　　画骷髅警马钰
　　堪叹人人忧裹愁，我今须画一骷髅。
　　生前只会贪冤业，不到如斯不肯休。
　　为人须悟尘劳汨，清净真心真宝物。
　　夺得骊龙口内珠，便教走入昆仑窟。
　　咏月
　　上弦金月下弦银，上下金银各半斤。
　　被我合为十六两，内中星分怎生均。
　　咏矮槐
　　无极真人种矮槐，清阴覆地有谁陪。
　　今朝对此成欢悦，记得当时是我栽。
　　游白鹿观
　　观有清冻号集仙，台名白鹿昔升天。
　　我来到此君休笑，已在白云洞裹眠。
　　无何霍氏太言深，昨日天晴今日阴。
　　天意若教人数得，不高不广似人心。
　　不寒不暑好风吹，金饼团团照我衣。
　　武曲星临文曲位，上元节比下元时。
　　题友人池塘
　　孙氏池塘似汉陂，前瞻波面静无声。
　　转头却见潺湲处，流落轮回为不平。
　　六月闻蝉
　　皂衣脱了觉身轻，便作金蝉树上呜。
　　已得清风真伴侣，谁人此日悟新声。
　　退下乌躯体便轻，高槐美荫喜长呜。
　　逍逼枝上亭亭坐，自在风前款款声。
　　咏中秋月
　　怪来天气逼人寒，涌出金盘宿雾残。
　　不比寻常三五夜，劝君休作等闲看。
　　剔灯杖
　　轻微纤细烬为邻，长在油中污本真。
　　爱把灯光频剔拨，怎知红焰返烧身。
　　咏竹
　　夜月照时金琐碎，清风拂处玉玲珑。
　　岁寒别有非常操，不比寻常草木同。
　　咏茶
　　昔时曾见赵州来，今日卢全七椀猜。
　　烹罢还知何处去，清风送我到蓬莱。
　　以扇赠侄洗尘
　　是人洗拂酒兼羊，我有霜执与七郎。
　　除垢招风开道眼，教儿永远得清凉。
　　和十五夜月
　　日暮云收爽气寒，冰轮辉映向更残。
　　清光此夜分明别，休与凡常一例看。
　　题茶坊
　　已吃蟠桃胜买瓜，此般风味属予家。
　　真须换假全真性，指路蓬莱跨彩霞。
　　叹世
　　堪叹世间名与利，朝贪暮爱没休时。
　　悟来恰似观棋者，迷后浑如败者棋。
　　急急修行急急修，我今题写此骷髅。
　　从来世上争名利，不到而今未肯休。
　　欲东行被友偷了引相留
　　脚引谁留慢慢收，元来不用这凭由。
　　今朝已得前程路，便是逍遥达岸舟。
　　脚引伊将诚见察，扶风真行成搜刷。
　　足知王结得因缘，会要修持遵国法。
　　闲意
　　一轮明月一清风，内外交驰西复东。
　　滚出昆仑山顶上，照吹明爽自然雄。
　　对镜
　　谁知将镜异中观，分出南山与北山。
　　我把灵台频自照，不须别辨好容颜。
　　自咏
　　从此擘开真铁网，今朝跳出冗尘笼。
　　便将明月堪拏弄，拨断闲云好害风。
　　咏出笼鹦鹉
　　画成鹦鹉不嘤嘤，跳出牢笼离死生。
　　告你鲍蝶休弄侮，如今不向此中行。
　　离亲咏
　　心净神清鬓不华，水云便是我生涯。
　　休交死后浑家送，赢取生前出离家。
　　五月一日
　　奉白金莲社裹人，蕤蕤宾月一起良因。
　　诸公若悟灵山食，暗换长生不老身。
　　五月十五日
　　闱家安乐吉祥先，次后心头用火然。
　　烧见本来真面目，望中观喜看团圆。
　　玉花金莲社
　　劝君莫恋有中无，无无休失无中有。
　　有有养出玉花头，头头结取金莲首。
　　赠钓叟
　　钓罢将归又见鳌，亦知有分列仙曹。
　　呜榔相唤知予意，跃出洪波万丈高。
　　崔千户求聪明以诗赠之
　　秀气要清清，於中性用贞。自然开智慧，应是出聪明。为教同其闵，延年共比彭。并通三教理，远远得期程。
　　郝升化余打破罐因赠二绝
　　扑破真灰罐，却得害风观。真待悟残余，有个人人唤。
　　欲要心不乱，般般都打断。子午卯酉时，须作骷髅观。
　　闲吟
　　自哂这风狂，因何喜和光。随缘消旧业，无复造新殃。
　　意马须牢系，心猿切紧防。道修如急急，日日得馨香。
　　叹骷髅
　　此是这王喆，前生心性劣。脱了你骷髅，现出中秋月。
　　咏清凉
　　清凉何所似，不与苦寒同。半夜临潭月，初秋过雨风。
　　赠范才甫
　　有侄唤作王五郎，其妻唤作我侄女。二人做取好因缘，两个休遭破疾苦。若便寻思这汞铅，便令调养真龙虎。真龙虎，人不识，赤凤山傍各一只。守定巢窠共结成，东西换过成交易。成交易，正好行，丹田界上杀三彭。无人会得双关义，有个灵童打五更。打五更，传消息，一派甘泉正好契。便是醍醐灌顶来，此中惟我知端的。知端的，休休休，侄女侄儿急急修。若还不肯听予言，荒郊定作两骷髅。
　　金莲社开明疏
　　窃以慧灯永照，须凭玉蕊之光。性烛长明，抉得金莲之耀。内沐三光之秀，外消四假之名。步虚蹑空，探玄搜妙。洗来莹净之乡，出入芳馨之路。各怀珠璧，共捧琼瑶。显要全神，须令养气。稍通斯诀，请挂芳衔。
　　玉花社疏
　　窃以玉化乃气之宗，金莲乃神之祖。气神相结，谓之神仙。《阴符经》注云；神是气之子，气是神之母。子母相见，得做神仙。起置玉花金莲社，在于两州，务要诸公得认真性。不晓真源，尽学傍门小术，此是作福养身之法，并不干修仙之道。性命之事，稍为失错，转乖人道。诸公如要真修行，饥来吃饭，睡来合眼，也莫打坐，也莫学道，只要尘冗事屏除，只要心中清净两个字，其余都不是修行。诸公各怀聪慧，每日斋场中细细省悟，庶几不流落于他门。行功乃别有真功真行。晋真人云：若要真功者，须是澄心定意，打迭神情，无动无作，真清真净，抱元守一，存神固气，乃是真功也。若要真行者，须是修仁蕴德，济贫拔苦，见人患难，常行拯救之心，或化诱善人，入道修行，所行之事，先人后己，与万物无私，乃真行也。伏愿诸公早垂照鉴。
　　重阳全真集卷之十竟 
　　重阳全真集卷之十一
　　终南山重阳子王哲撰
　　词
　　酴醾香
　　自在随缘，信脚而无思没算。清飙，邀皓月，同为侣伴。步长路，欢乐，唇歌舌弹。忽经过、洞府嘉山，堪一玩。正逢着、祥瑞频赞。异果名花，滋味美馨香撒散。对良辰，虽好景，难为惹绊。任水云，前程至，天涯海畔。便遭遇、清净神舟，超彼岸。这回做、真害风汉。
　　鹤冲天
　　迷祛惑去，正好修行做。清静是根源，真门户。切莫他寻，恐遗遗，望仙路。闲闲更闲处。灵根元明，转转愈为开悟。功圆行满，唯有红霞聚。往昔得遭逢，亲师父。此则专来教，长生诀，频频顾。方知今得度。便许相随，永永共携云步。
　　望远行
　　晴空日照，逢澄夜、月吐银辉星莹。运三光处，五彩腾明，做作静中瞻听。察见真修，真炼气神攒聚，便许密游良径。这盈盈、功行於斯已定。端正，应是细搜细刷，现出个、本来元性。叶叶皆灵，枝枝总秀，精莹永成清。云外青童、持诏传言，授取天皇宣命。谢十洲三岛，神仙来聘。
　　又　咏雪　
　　祥敷瑞布，琼瑶妥、片片风刀裁下。密抛虚外，徧撒空中，顷刻粉铺檐瓦。锁缀园林，糙点往来樵径，真个最宜图画。报丰登、珠宝应难比价。清雅，鲜洁尽成滉漾，更爽气、愈增惺洒。万壑都平，千山一色，遐迩不分原野。恰似予家，仙景澄彻，莹莹蓬莱亭榭。现自然光耀，长明无夜。
　　满庭芳
　　选子奇瑰，依时耨种，自然生发灵苗。风滋雨润，渐渐引枝条。长就方能钐刈，池隍呕、日变青梢。令人羡、新鲜净洁，款款起皮膘。须教，轫作线，织成密布，一任槌敲。待伊家熟软，裁剪缝缭。做就仙袍甚稳，谁能挂、唯我堪消。成功行，六铢衣换，方显尔功超。
　　又　吕先生作醮托请泾阳道友
　　平昔开怀，今朝阐醮，就中别有清欢。风朋霞友，皆至垃擎丹。唯许泾阳旧契，俱澄净、眼界敷宽。专邀请，诸公上士，总愿赴仙坛。同攒，崇大道，不须笺乳，何用沉檀。把心香爇起，众圣来观。察得功圆行满，还应是、齐在云端。修真事，兹宵并喜，一一尽乘鸾。
　　又　战公求问
　　逸志清虚，放心坦荡，莫令烦冗萦牵。修身养性，随分乐因缘。便是崇真奉道，甲丹内、长爇灵烟。通闲趣，恬应得味，定许处长年。如然，须了了，兔除苦苦，煅炼流传。便优游自在，做作新鲜。直待元根渐莹，恁时节、功行完全。还知否，蓬莱路到，见且是人仙。
　　又　赠友人问题
　　院落荒芜，庭树潇洒，就中墙璧颓疎。自云妻丧，父子奈何如。王喆闻言大哂，天分付、独乐清虚。公还悟，火坑里面，休更觅红炉。萦纡，须剪断，攀缘爱念，截割如无。作风邻月伴，正是吾徒。前趁蓬莱稳路，超生灭、不入三涂。真端的，白云深处，别有洞天居。
　　又　赠侄
　　非乐英材，都缘业重，奈何学父相陵。暗思揣己，亘昔并无能。最苦於身学浅，生徒拥、战战兢兢。来咨问，心中说得，恰似履薄冰。宁曾，为模范，果然当死，偏得人憎。又番成羁绊，早晚超升。拂袖崇真向道，前程访、霞友云朋。真消息，蓬莱路稳，相从去须登。
　　黄河清
　　根固源澄冥锁户，清清坚守深洞。转加温暖，悉屏严凝寒冻。别是风流雅致，顿知得、超升管中。自然开悟长生遇，玉花正好拈弄。元初本有真灵，明明处、这回搜见铅汞。便令结成，一粒金丹堪贡。显现祥光瑞耀，更来往、随鸾引凤。十洲三岛，神仙喜庆迎共羾。
　　又　按一百八数
　　九鞠黄河分九转，洪波大浪清净。九江共同，合就俱来归正。九鼎中间显现，九宫阐、端流一定。玉翻金泼盈盈处，倒侵九耀开影。九霄翠碧相齐，九皋有、鹤呜迎接精莹。九光洞明，返照灵晖堪并。九曲神珠跳跃，九仙至、如然游泳。湛殚澄彻，成功行九天通圣。
　　汉宫春
　　正好修行，得深深幽密，玄玄微妙。枢机是兹，仗此便成关要。惺惺了了，更做就、风流真俏。颜内少、元从亘昔，圆聚那般辉耀。三光起初朗照，却於今认见，当本声调。清音洽浃响喨，转动七窍。昆仑出去，为一个、青童来召。金线钓灵明，授取天书紫诏。
　　夏云峰
　　做修持，应不在、端坐子午双时。铅汞自然要结，只用真慈。捷中玄径，谁会得、独我怡怡？密妙放、闲闲坦荡，微细推移。渐令灵曜吐奇，变霞彩、光艳还照相随。盖缘昔堪宜。白云深处，元正是、地肺明师。便许共、丹霄直上，同处无为。
　　守株林，无作用、空外独卧高岑。石枕草衣偃仰，极目观临。水桃山杏，随分吃、且盗阳阴。款款脱，尘躯俗状，三迭琴心。舞胎仙论浅深，自然见、不须重惫搜寻。已通玄妙，得步琼林。玉花丛里，从此便、养透真金。莹静与、清风皓月，长做知音。
　　瑶台月
　　闲闲景致，真闲悟，清清方可分付。元来那个，本有须令坚固。便结作、一粒金丹，五色明霞敷布。同相守，能相聚。回光射，返光顾。遭遇，圆成决得，真师举度。此则助正鲜素，更永永绵绵向慕。应知道还处，亘初存住。逐莹莹、瑞彩祥辉，珍宝珞、玦琏衬步。胎仙舞，神仙路。金童引，玉童谕。堪赴瑶台，月照琼筵雅聚。
　　声声慢
　　金关叩户，玉锁扃门，闲里不做修持。杳默昏冥谁会，舞弄婴儿。睡则擒猿捉马，醒来后、复采琼芝。每依时，这功夫、百日只许心知。自在逍遥做就，唯舒展、红霞光彩敷披。罩定灵明，方见本有真慈。一粒神丹结正，三重焰、紧紧相随。过瑶池，透青霄顶上无为。
　　绛都春
　　天然省悟，此一遇转增，清凉尤憬。定里铅汞，结就都缘壬逢丙。元初面目成琼颈，返照长生安静。速令归去，前程已许，久通坚永。好景，光传焕炳，见空外、万道银霞齐整。渐渐近来，相接相迎须臾顷，蓬莱路阐神仙境。有个金童邀请。谨持玉诏亲教，害风受领。
　　二郎神
　　观尘境，尽总把、浮名修整。此假合形骸皆不悟，犹然待、巧糙驰骋。百岁韶华能有几，到七十、难逃逝景。隳里面、真真罪业，愈重无由祛屏。如省，当初一点，莹清明炳。速认他从来呼甚么，元是圆成光影。又唤金丹仍灿灿，好做主、重令永永。愿凡世人人，个个回头，浇淳休逞。
　　上平西#1
　　向终南，成遭遇，做风狂。便游历、海上嘉祥。闲闲得得，任从词曲作诗章。自然神炁，共交结、认正心香。真清静，唯清湛，还清彻，处清凉。赤青黑白又兼黄。五般彩色，近来围罩宝珠光。这回应许，碧霄上、明耀无方。
　　齐天乐
　　做修行要知捷径，如何置炉安灶。便把丹田，宝贝万象，森罗总齐祈祷。都归此处，向蕊珠宫前，尽教开导。拥出灵明，一颗神珠衮颠倒。得得晴空上面，玉皇宣诏，青童谨捧金诰。此则缘功与行，两两双全，瑞祥敷焘。绵绵永永，在大罗天中，执携芝草。了了真玄，顿觉无为越三岛。
　　登仙门
　　归也归也，本元归也。两郡人，没观瞻也。被清风白云，全日常招也。王害风，此翻去也。劝诸公，寻玄妙，更休思也。看假躯，不如无也。到今方超彼岸，我咱知也。要重见，这回难也。
　　醉蓬莱
　　整六十三岁，三月良辰，十一日贺。瑞气祥云，香烟重锁。此际高穹，选降星郎，又天花乱妥。冰玉形容，神仙标格，有谁知那。谨告贤兄，今为见在，名利荣华，石中明火。猛出凡笼，顿悉除人我。自在逍遥，全真真乐，把无□趖。爆摘蟠桃，蓬莱旧路，同行则个。
　　雨中花〔慢〕
　　金菊初开，银蟾渐显，新药皓色为俦。绽清芳空外，素魄深秋。便谨按中央雅致，又应当、望夜圆周。称予家赏玩，正许邀枝，迎照琼楼。堪餐秀色，细艳好铺，明外影、两两相酬。顿省悟灵英，玉兔因由。馥郁盈盈喷喷，婵娟莹莹悠遇。重阳七八，香传三岛，光满十洲。
　　转调斗鹌鹑
　　一个灵明，作仙子材。响彻瑶宫，蕊金自开。为武玲珑，出蓬莱，降下来。谪在凡间，托生俗胎。只恐身便，酒色气财。混一回风流，此心便灰。复悟前真，兔轮回，没甚灾。看看却得，重上玉台。
　　满路花
　　元初由大道，遇理做生涯。卜居风月伴，舍荣华。盈盈白气，旋旋结红霞。五般真彩艳，射透圆成，里头褊吐黄芽。三千同八百，数满更无差。路中添雅致，放金花。枝枝秀丽，朵朵聚奇葩。杳默昏冥外，一撞晴空，异香拥上丹砂。
　　蓦山溪
　　观公形貌，俊爽偏清秀。慷慨又雄豪，你肯把、清闲拯救。只知名利，前路做荣华，论文章，说佳吉，衣紫金章绶。肯来随我，闻早植休咎。切虑逐波流。但肯还、迷情恋酒。稍知玄妙，略得悟逍遥，明月里，弄清风，蓬岛同携手。
　　人人不省，日日光阴急。崄路是轮回，前途事、暗中似漆。观公风貌，俊格最青春，多清净，少贪求，善事休交失。虚情娇态，恰似蜂便蜜。晓夜采花忙，合和成、谁人啖汁。若还悟此，目下便回头，蓬莱路，彩云端，有分相随入。
　　一灵真性，二物包囊定。三寸主人翁，四方游、各来邀请。五情六欲，七窍总相连，八山耸，九宫深，十地如何证。十分修炼，九转通贤圣。八道涌琼浆，七门开，洞通清净。六街五彩，四象尽归依，三光照，二夜从，一颗明珠莹。
　　修仙慕道，为甚都担阁。妄想太虚高，皆由骋、外缘欢乐。内中珍宝，未晓是无为，只夸强，又夸能，夸里还销铄。非知下手，怎会重安脚。每谩度饥寒，争似把、阴阳做作。白纯红赫，光艳灿然殊，一方圆，十方明，方现真丹药。
　　公寻做作，认取乌随兔。上下要冲和，更左右、交加龙虎。搬传大药，须是入红炉，成煅炼，变银霜，一朵金花聚。清香远远，透过昆仑去。袅袅上青霄，结雯光、辉辉堪睹。玉堂里面，参从大罗仙，自怡喜，得长春，正处逍遥路。
　　笔兼纸墨，砚子同为事。甲乙紧相随，缺一物、难能作使。闲来静坐，屈指细寻思，要为书，不时思，须用清泉水。恰如四季，春夏秋冬是。温热与凉寒，相结就、年何拟议。元来就上，别有妙玄微，按真玄，合天机，闰月方成岁。
　　凝神遐想，始固铅中雪。滋长是黄芽，使金乌、相攀朗月。黄婆匹配，别是一家风，龙昤啸、虎咆哮，此个谁分别。人还去欲，酸辣餐须节。滋味要堪尝，任清虚、五神畅悦。元肠守定，育养得神灵，功成就，去朝元，住世无休歇。
　　凡躯四假，正好堪论讨。有限是因缘，却何不、修行早早。尘劳不染，别显一家风，没牵萦，无击绊，於己除烦恼。稍能悟晓，财色难相挠。养就本元神，这真理、真灵倚靠。昆仑山上，一点处逍遥，对红霞，成自在，鹤引携芝草。
　　解红〔慢〕
　　叹嗟浮世。被荣华、驱策名和利。人人斗作，机心起百般奸计。嫉妬愈增，侥巧重生俱相效。皆贪爱，何曾停住，常若是。各衒女夸男孙奉侍。更酒迷歌惑望长遂，还知七十应难值。便百年限来，无有推避。早早悟，前途不如意。急回头、便许脱了生死。投玄访妙，搜微密察幽秘。管取自然神气双全分明见，元初个、真真圆性诚恁似，玉貌琼颜奇又异。莹宝光、瑶彩吐祥瑞。金丹结就虚空萃，处清静，大罗天上仙位。
　　冻云凝住。积琼瑶、祥瑞唯同遇。轻抛细舞，风刀剪旋旋敷布。顷刻徧铺，原野山川并溪渚。兼沟阳，长桥孤渡，皆一睹。对此景暮江堪画处。见三两渔人笑相觑。披蓑荷笠歌声响。指酒旗招台，投饮欢聚。广锁缀，园林与樵路。更能迷、迥邈点点鸥鹭。鲜胜皓鹤，宜夺白鹇素。晚霁雾开，微显斜阳银霞着。门迎照、浑如仙趣罗玉户。自有个祝融，来吐耀。射虚外、昆仑列琏璐。方当夜静清霄莹，放一轮明月，光彩交互。
　　尾犯
　　举世总痴愚，贪恋财色，无不迷错。一个丹诚，趁轻肥为作。三耀照、宁曾畏慎，四时长、追欢取乐。越频频做，恰似飞蛾，见火常投托。光中方省悟，体烂怎追却。悔恨迟迟，已遭逢烧烙。能远害、焉今祸患，会全身、那经灼烁。请於身看，只被利名荣华缚。
　　解愁
　　堪叹。世间迷悮，转转增隆，怎得趖难。被他同等，一例相赞。每每攒头聚复散。总做作，百端缭乱。这鬼使、暗里常常把你细算。待临头看。痴汉。越骋惺惺，伶俐高强，欺慢无惮。大遇尤罔圣，昧神厮玩。此则看看业限贯。怎生躲避，也难逃窜。见追帖、个个添烦恼共。尽阴司断。
　　绿头鸭#2
　　叹平生，景光奔走尤遄。利名牵、休空劳攘，不须频苦孜煎。这荣耀、趁时显现，似风烛、终勿牢坚。走玉常催，飞金每促，更兼愁恼紧缠绵。睹浮世、推来暂处，四序换流年。齐捐舍、争如善根，结取良缘。慧刀开、劈回猛烈，智锋举、刺转英贤。自家声，能调雅趣，旧奇韵、堪应斯弦。认取元初，搜寻本有，幽微密妙总投玄。得归一、长春景致，还也任如然。无来去、蓬莱岛中，作个神仙。
　　惜黄花
　　大仙师父，常来救苦。且作凡间人，说些宗祖。地下一声雷，震动山头雨。怎知道、铁牛耕土。坎离并子午，擒龙捉虎。这般事，无一个，与心为主。越斗巧机关，大限数来取。看你得、那个门户。
　　人须猛省，人须猛悟。独不省独不悟，巧机越做。有日阎王知，差着个特俏措。崄巇、赴我来去。行到半路，泪珠无数。告鬼使，这里且暂停住。小鬼喝一声，莫要埋冤苦。对判官、你尽分诉。
　　主人居屋，绛宫长住。日行持，常关锁、闭门封户。里面种金钱，个个堪分付。好缘顾、即时觉悟。行到清凉处，并无思虑。妙中妙，机密目通玄语。来时复还来，去后复还去。再休回、入蓬莱路。
　　又　重九日
　　万红憔悴，秋光独锐。别有番，颜色按、中央殊丽。时分惜黄花，九日同天意。冒浓霜、放开金蕊。篱畔渊明喜，白衣来至。忽然间，走出个，重阳小子。应手揽清香，认得头间瑞。插三枝、蓬莱一醉。
　　这重阳子，今来生此。是非去，烦恼退、逍遥自遂。摆脱一炉香，何用三叩齿。又不用、那道家活计。暗笑俏措的，暗笑伶俐。暗笑他，将相并，工商农士。唯我静中清，唯我闲中肆。要到处、跨云便至。
　　花心动
　　渐渐东方，渐冲和、鲜明秀灵相接。渐次转迁，南陆阳晶，炽赫暑炎光晔。渐令西境金华聚，渐轮在、北相凝浃。渐成悟、渐见四时，怎生拈捻。渐渐须臾岁业。渐别作、仙家景堪招摄。渐把气神，炼变真丹，就上愈加调燮。渐知行入前程路，渐分朗、足开云蹑。渐无做、渐高道成德猎。
　　迎春乐春日
　　兹晨瑞气阳和早，泥牛示、古农曹。风流彩杖轻轻考，谁似我、重耕道。赏宴怀中珍和宝，滋味广餐芝草。便许结金丹，复归去，蓬莱岛。
　　曾梅春#3
　　衬尘世，人人尽总斗芳容。衒珠珍金玉，绫罗锦绣情悰。儿女妻学共团聚，管弦歌舞趁时从。没休歇，昨夜今宵，来晚重重。颙颙，日常做，怎得回头，省悟深洒。直待阴公，取来恁则方忡。千状悲颜钉心剑，百端愁思敛眉峰。见追帖，兹番悔恨，难已藏踪。
　　凤栖梧
　　禀性清闲归寂寂，占得风程，云水长游历。搜出明珠频洗涤，更将霞彩重开剔。任坐任行还在觌，静里亲知，有个相寻觅。每每遭逢金露滴，蓬莱稳路投端的。
　　茶瓶儿
　　孝顺先知金母，更无能、背爹寻父。朝朝供养排簋篮，便认得、自家宗祖。呼儿女，骑龙虎，正好与、神为主。惺惺奉侍归紫府，也管录、姓名仙簿。
　　柳梢青
　　天然米精麦髓，谁得悟，予知奥旨。保养冲和，增添灵慧，更兼神水。三光秀气通传，应助正、真阳本始。结作金丹，明明归去，亘初家里。
　　解佩令
　　金郎察察，玉娘揠揠。堪同寿，方年二八。住在何方，一居水、一居山北，入离门、坎户皆劼。时时相拉，频频搜刮。九条街，坊坊俱达。寻得灵珠，取琼浆、神水浇抹，放光明、万道旋斡。
　　害风王三，前时割税。为酒爱、饮中沉醉。往往来来，眼前事、全然不记，与仁人、当街打睡。腋袋头巾，尽皆遗弃。有经文、里面诀秘。深谢明公，发善心、与予拈起，解佩令、报贤好意。
　　山亭柳
　　能置田注，买得浮桑。蓬莱路，做清凉。渐渐成作用，昆仑上别有嘉祥。每岛各开三户，殊名号九般房。渐见初阒寂生祖，次通长聚见元阳。流转过明堂。好看炎炎景，这毗邻现出毫光。处此安居已定，住瀛洲是仙乡。
　　春景精研，花草新鲜。夏日赫，绽红莲。忽然秋早至，见山亭柳上鸣蝉。飙地朔风来到，飘白雪徧山川。百岁光阴如捻指，一灵真性好搜玄。得后总周全。养就神和气，结成丹灿灿团圆。五道耀明齐聚，簇拥上大罗天。
　　性本慈悲，要觅玄机。妙理上，欲寻思。一身无可脱，被家缘火院驱驰。爱欲猛捐样下，怎奈向那妻儿。此个丹成分两处，若教行坐总相随。但恐不由伊。双全全举得，人人尽学取无为。清静到头各就，只庞居士同知。
　　耍蛾儿
　　不会修行空养肚，肾肺心肝脾祖。五团臭肉怎为主，先把黄婆咄去。赴退青龙兼白虎，不用婴儿姹女。诸公要觅长生路，别有一般门户。
　　如会修行寻捷路，开阐全真门户。汞知铅见作宗祖，管取性停命住。便是阴阳颠倒数，今日分明说谕。只依四个字儿做，指日得归仙去。
　　七骑子
　　真个重阳子，得个好因缘。因缘待做，做做神仙。神仙惺惺诚了了，了了金丹一粒圆。圆圆祥云送上天。上天明师，更与白花莲。花莲莹最，最最新鲜。新鲜辉辉清洒洒，清香馥郁妙玄玄。玄上长生玉帝前。
　　纵步闲闲游，〔游〕阮出郊西。见骷髅卧，卧卧沙堤。问你因缘由恁似，为恋儿孙女与妻。致得如今受苦酒。
　　眼内生痧，口里更填泥。气气应难吐，吐吐虹蜺。雨洒风吹浑可可，大抵孩童任蹈跻。悔不生前善事稽。
　　重阳全真集卷之十一竟
　　#1此词牌应为『金人捧露盘』。
　　#2此词牌应为『多丽』。
　　#3此词牌应为『雪梅香』。
　　重阳全真集卷之十二
　　终南山重阳子王哲撰
　　词
　　迎仙客
　　做修持，须搜索，真清真静真心获。这边青，那边白，一头乌色，上面殷红赫。共同居，琉璃宅，琼苞琼药蕊花坼。玉童歌，金童拍，皇天选中，正是迎仙客。
　　这曲破，先入破，迎仙客处休言破。勘得破，识得破，看看把我，肚皮都鳖破。  会做么，是恁么，奈何子午贪眠么。说甚么，道甚么，自家暗裹，独自行持么。
　　这害风，心已破，咄了是非常持课。也无灾，亦无祸，不求不觅，不肯做墨大。  大仙唱，真人和，全真堂裹无烟火。无忧子，共三个，顿觉清凉，自在逍遥坐。
　　香山会
　　白光生青艳至，红辉总好。腾玄耀妙黄深奥。般般彩色、把明珠覆焘。晴空外来往仙道。封成永号，便受玉皇宣诰。云霞裹上真惟到。香山会聚、发琼言阐道。同归去长住三岛。
　　红芍药
　　唯会做惺惺，便能夸可可。诤清消息见得那。正好孤眠卧。这子午，致使运转精神，宝瓶宫、肯教放过。堤防取、玉户开时，把金关紧锁。把金关紧锁。  永不遇淫风，也非遭业火。六道轮回总趖躲。自在逍遥个。上下尽是，白气冲盈，一粒丹、结成金颗。空中早、仙乐来迎，感天花徧妥。感天花徧妥。
　　塞孤
　　自家声，唱出谁能测。有个头青容白。正是石娥来应拍。身窈窕，腰如搦。偏柔软，舞婆娑，金璧珠都索。要皆令尽，酬此功格。才闻玉蕊香，正是琼花坼。两段藓藓同色。便使灵童令采摘。相合就，堪怜惜。呈妙妙，出玄玄。超碧汉，分明顾。动新音、永作仙客。
　　双雁儿
　　奉劝伊家去西州。放散诞，做云游。恁时教你永无忧。这愁烦，渐渐休。  款款牵回六只牛。认水草，便风流。浑身白彻得真修。上逍遥，达岸舟。
　　又　自述
　　意马心猿休放劣。害风、姓王名喆。一从心破做颠厥。恐怕、消些旧业。  真性真灵有何说。恰似、晓、风残月。杨柳崖头是清彻。我咱、恣情攀折。
　　愍郭郎
　　清闲真道本，无事小神仙。谨修增些福，兔黄泉。  愚迷都不晓，只爱几文钱。一朝大限至，告苍天。
　　迷神引
　　偶暇追游无凝碍。独望锦波青岱。回头处、忽见荒林外。一堆儿骷髅卧，缘莎内。孤惨谁为主，与排赛。空衒双眸阐，土尘塞。雨洒风吹，日晒星光对。转业增添，重重载。异乡殊域，甚方客，何年代。牧童来，频频打，欲零碎。前世贪财色，从恋爱。遭遇迷神引，怎生奈。
　　红窗迥
　　刘悦道，诚有力。平等社，识来不识。便是道德根源，为清静利益。  愿公早把良因积。向真道，心中寻觅。夸则夸、秤秆端停，且莫令点滴。
　　磨着墨，木砚瓦。窗前竹，我看真个潇洒。试问点茶人人，得行行行者。  慈悲慈悲不可舍。作善缘敲盏，何须音哑。试问自在逍遥，教积善得也。
　　观貌好，堪我相。空提去提来，道违家向。能藏薄醋菜盐，蔬干成面酱。  奉报张公稳收掌。切莫令失手，扑在地上。百杂碎，片片分离，恁时节掉样。
　　七十三，三十七。恁时节思量，王吉王吉。崖畔险也兀底，却堤防脚失。  奉劝回头休要执。戴包巾只在，来年元日。若依前，意马心猿，管终寿九十。
　　但为人，须仗福。莫慢天欺地，衣食自足。今宵却、有个王三，伴父母独户宿。  也不往来无被褥。和衣睡静中，肯教动触。觉来后，愈觉清凉，唯言诗曲。
　　到明年，大费熟。这崄巇心中，全然不烛。越越底，劫劫波波，贪名利逮运。  地变黄金由未足。因何却不种，来生好福。岂知两两三三，看五五六六。
　　把兄嫂，好供养。便是我见在父母，谁人敢向。这裹却、有个王三，更中朝夕思想。  哥哥嫂嫂休悒怏。休烦恼，好把心来涤荡。热名香，三教俱看，得善芽增长。
　　这王三，风得赛。便咄了气财，色游三昧。因何却，不断香酿，我神仙也爱。  独自行来真自在。要到处掩然，悉除百怪。多心经，记得分明，无坚碍无里碍。
　　王喆。我从来，有些施设。道日日勤持，搜秘诀。地府不愿瞥。天堂上，自然欢悦。蓬仙岛如归，修做彻。
　　夜行船
　　王喆害风都不管。乐清闲、恣情慵懒。纸袄麻衣，教人说短，我咱自知凉暖。一炷名香经十卷。三千日、行成功满。稳驾祥云，独通霄汉，尽你夜行船赶。
　　水云游#１
　　平等，平等。复过莱州，须行救拯。害风儿、阐化匀均，化良归善肯。　　二仪三耀常为正。察人心恰如□秤。若不高更没於低，也神仙有应。
　　小重山
　　堪叹犊儿堪叹牛。若还省我语，是同流。性如灯烛命如油。相滋引，明焰出山光。　　照破一斋休。前程除险路，没深沟。这回与你说根由。成功行，蓬岛永无忧。
　　世上人人做有为。荣并并富贵，衒能为。锦衣肉饭斗多为。饶君会一品，又奚为。王喆不施为。麻衫兼纸袄，自堪为。随缘粝食日常为。唯长久，真外认无为。
　　一个麻囊一个飘。我咱三口子，过清朝。饥来长采玉芝苗。克肠腹，水向火中烧。舞袖拂风飘。青鸾前引路，蹑云梢。蓬莱须访旧王乔。重相约，同共上丹霄。
　　又　迷梦
　　梦见街前一只牛。偏能行得稳，性温柔。绳来牵拽便回头。高峰上，迹月最风流。随我任遨游。　　调和真逸乐，没忧愁。浑身白彻正堪留。超灵岸，相从入瀛洲。
　　失笑迷阴化不来。愚顽心锁硬，怎生开。直饶富贵没殃灾。天年限，终久落输回。鬼使早相催。儿孙难替得，有何推。恳时悔恨哭声哀。方知道，学道是仙材。
　　又　道友求问
　　养性休教起怒嗔。外身须认正，裹头真。日施方便做慈因。清凉至，只在气精神。财色莫相亲。自然通大道，觉申申。金丹结就出迷津。登云路，玉洞看长春。
　　菊花天
　　肉衒花糕酒衒油，肥躯润己那休。儿女共嬉游。金银财宝，垒似山丘。何不道前程将不去，限终鬼使来勾。方悟平生总错，点头点头，悔恨无由。
　　苦劝伊家省自煎，须知每每居廛。赢取日高眠。卖花天气，别有玄玄。　　这个元来磁味好，自然灭火消烟。要入无生路上，赵仙赵仙，只在心田。
　　又是春来虚不空，今朝斗撮和风。使我得飘蓬。前游云水，大路长通。　　虽是心慵身莫懒，但予好药名芎。服了身轻体健，积功积功，须上穹窿。
　　临江仙
　　游历都京并府郡，更兼县镇坊村。垃无术法役谈论。一般真个好，六业铁声浑。
　　莫怪时时清韵响，人人唤出家门。磨伊心镜不教昏。满轮明月莹，光射透昆仑。
　　正己修行无息堕，推心上应天机。内容整肃吐光辉。灵真搜得莹，方可许瞻睎。
　　谨谨授持专一守，静中清裹归依。法凭条制不相违。九玄并七祖，连汝共升飞。
　　掌法遵条常谨守，饶人蕴德尤先。孝心自许合神天。
　　长长能后己，永永瞻家缘。便是修行真实路，正端无党无偏。
　　放开心月照金莲。馨香冲碧汉，堪献大罗仙。
　　又　说四象
　　性命阴阳如可论，心脾肾肺刀圭。更兼南北与东西。甲庚丁与癸，雀武虎龙齐。
　　子午冲和连卯酉，春冬秋夏相携。白青赤黑吐虹蜺。坎离并震兑，水火木金跻。
　　又　咏葫卢
　　一只葫芦真个好，朝朝长是随予。腹中明朗莹中虚。贮琼浆玉液，滋味胜醍醐。
　　日日饮来依旧有，自然不用钱沽。杖头挑起入云衢。三清前面过，参从黍米珠。
　　绛帐今朝重到此，榴花对景先开。坐间谁悟害风来。四梧知我意，三耀散予灾。
　　既得相逢休酩酊，洞中别有樽垒。才倒一盏免轮回。自然云满目，举步到蓬莱。
　　又　道友问修行
　　洁己存心归大善，常行恻隐之端。慈悲清静亦频观。希夷玄奥旨，三教共全完。
　　别子休妻为上士，悉捐财色真餐。长全五脏得康年。功成兼行满，直性入仙坛。
　　太一混元真法箓，清心精锐行持。先擒自己那虫尸。二香烟通上界，威力暗施为。
　　救拔亡魂消旧业，见存广得洪禧。鬼惊神骇惧勾追。行功惟显着，指日彩云随。
　　吸取西江金浪水，朝朝用此盘缠。循环流转复清泉。肌肤偏莹净，寿算得迁延。
　　北斗自然拘姓籍，南辰生注长年。减财节色是因缘。作为依上帝，弃世做神仙。
　　又　目贻
　　为甚风狂偏爱酒，非干愚意多轻。此般道眼最分明。顶门三路显，得伴道人行。
　　三教幽玄深远好，仍将妙理经营。麒麟先悟仲尼觥。青羊言尹喜，舍利唤眷莺。
　　又　题赠道友
　　□□杜公寻妙诀，□□道本先求。□□认得急持修。□□恩爱断，□□便回头。
　　□□黑烟都去尽，□□出得无愁。□□云友与霞俦。□□蓬岛路，喆同游。　　　
　　□□翁婆成匹配，□□跨虎擒龙。□□结帐作三重。□□夫妇美，□□好相从。
　　□□午前并子后，□□炼就殷红。□□住在绛房中。□□云外路，□□到蓬宫。
　　□□昌时须默默，□□清彻名澄。□□总弃总无能。□□轩好景，□□便依登。
　　□□赵州茶味好，□□悟晓如水。□□云友与霞朋。□□分别得，□□正升腾。
　　定风波
　　每日闲游西复东，随缘且过住尘中。杳杳冥冥今古在，蒙害，风风裹得飘蓬蒙。
　　公且只知浮蚁动，我今偏爱满堂红。昭一破当年昏暗事，空空，灵台一点透穹窿。
　　昔日嘉山第一程，今朝臣海载清清。重泛瑶池真得得，盈盈，昂头堪认自家声。
　　玉浪银波别景致，琼涛朱溜作高名。涌出白莲花一朵，呈呈，馨香直入大罗城。
　　剔银灯
　　今与重添惺惺。只是那、亘初元性。
　　急急修持，盈盈圆满，子细剔开周正。
　　通玄传令。炼煅出、自然清静。
　　一颗明珠堪敬。就上揩磨精莹。
　　不则本师，三真共至，更有虚空贤圣。齐来俱庆。
　　这仙子、此中前定。
　　风马令
　　意马擒来莫容纵。长堤备、当滴瑠玎。
　　被槽头、猢狲相调弄。攒蹄举耳早临风，当滴瑠玎。
　　桩上缰儿紧缠鞋。这回你、珰滴瑠玎。
　　待驯良、牵归白云洞。逍遥自在更不肯，珰滴瑠玎。
　　卜算子〔带暍马〕
　　初见青钢剑，尸内曾加点。木上安来出一丝，乾马占，害后随风台。
　　得此修行渐，日日频频捡。暗喜欢时只自知，天马瞻，与我长生验。
　　又#2谒友不遇
　　曩者见张公，索写词中信。王喆今朝故故来，甚没个人相近。
　　回首跨清飙，随足云霞趁。却入全真复旧堂，把一点灵明认。
　　特地新
　　天地人生，同来相遇。应将甚、昭彰显务。
　　道门开，释门阐，儒门堪步。识元初，习元本，观元辰，元阳自固。
　　日月星辰，齐旋躔度。唯临莅、虚空照布。精关扃，气关达，神关超露。
　　禀三才，立三教，得三光，三丹宝聚。
　　又　劝世
　　骋俏多能，身呈体段。把衣衫、频频脱换。
　　穿茶坊，入酒店，总夸好汉。
　　蓦然遇天高，这精神，早减了一半。
　　奉劝风流，惺惺早断。保元阳、休教素乱。
　　稍回头，开道眼，金莲长看。
　　玉花放，异香来，吐光明，满空炳焕。
　　上林春令#3
　　云水王三悟悟，甘河镇、祖师遇遇。
　　元本灵明便惺惺，也真个，诗词做做。
　　丹药内中频顾顾，逍遥处、三光觑觑。
　　全得当时害风风，□真个、神仙去去。
　　青玉案
　　上元佳致真堪看，更片片、行云散。
　　现出天如青玉案。放开心月，慧灯明照，两曜交光灿。
　　球装七宝玲珑焕，把性烛、当中按。一对金童呈手段。
　　琼杵推转，顺风归去，衮入那蓬莱观。
　　〔又〕带马行#4
　　亘初独许能骑坐，这骏驷，从牵拖。
　　直走盘旋双庆贺。三山骨健，力筋偏大，马辅佐，万丈红崖过。
　　谢伊驰出深坑祸，衒玉辔，金缨亸。喊雾嘶风游水火。
　　月华前面，四蹄轻锁，马负荷，与我成因果。
　　元初一得从初遇，便端正，昭彰着。
　　转作重阳晨彩煦。晴空来往，碧霄堪住，琼马腑，引入长生步。
　　灵光不动神光聚，便攒簇，银霞护。满插金花频返顾。
　　青衣鸾鹤，共同来赴，瑶马驻，般在清凉路。
　　〔又〕#5
　　既要修持心不晓，这火院，须先跳。
　　猛把家缘都不要。元初一点，认来真所，做个惺惺了。
　　欲要妻男固处妙，且只在，红尘罩。节色微财应事俏。
　　慈悲广施，作均平也，决定分分晓。
　　又#6缘化子弟
　　□□锁户真成也，□□百朝，甚惺洒。
　　□□冰餐非苟且。□□玄妙，就中超亸，□□马，□□眸粘惹。
　　□□恩爱俱齐舍，□□□，闲游冷。□□教余同幽雅。
　　□□仙子，共成修写，□□马，□□明星下。
　　瑞鹧鸪
　　昨朝今日与来朝，饮水无加只自浇。醉后怨铺金藓甲，醒时复采玉芝苗。
　　锦衣公子谈三岛，皂帔佳人舞六么。一曲合成玄妙处，白云片片恣飘飖。
　　我咱别有赤穷穷，物物俱无事事通。清裹清来全寂阒，闲中闲至住虚空。 
　　能邀迥照堪亲日，会捉轻飙便害风。此际黑云何处去，莹然衮出一团红。
　　三才剖判做辉华，三教分明吐甲芽。三宝炼烧红焰宝，三车搬运紫河车。
　　三峰影裹观真宅，三耀光中是本家。三岛十洲堪捣药，三清十极聚青霞。
　　今朝细细问朱郎，因甚常眠黑鬼房。得与青龙为伴侣，亦令白虎助清凉。
　　便将铅汞堪成宝，好把刀圭更入钢。斫断乌龟四只脚，爽邀风月上昆岗。
　　堪当姹女嫁丁郎，认得婴儿住癸房。幸有甲田知出入，不无兑地做炎凉。
　　铅刀起处通神妙，汞剑开时仗慧钢。杀却三尸阴鬼尽，一团红焰覆琼岗。
　　白灵根蒂长晴空，碧绿枝条袅细风。叶禀月华添雅翠，花凭日气蘸殷红。
　　四般颜色虽然异，一道馨香分外浓。透过丹霄归甚处，便教收在蕊珠宫。
　　石中火隐怎生昭，水裹金藏要却遭。石火须凭心火取，水金决得肺金淘。
　　火教煅炼真铅汞，金要增添快剑刀。二件相投成一件，大罗天上列仙曹。
　　这回捉住四时春，夺得温和养本真。跳出世情居异世，尽教人道不凡人。
　　何须苦苦调精气，不在区区嗽液津。莹处晴空开日月，锐然特放九光新。
　　踏莎行
　　东海汪洋，西山详审，金钩钓得欢无恁。一头活乐大鲸鱼，万鳞灿烂铺白锦。
　　随我遨游，水云信任，青山绿水相过甚。张公吃酒李公来，李公夺了张公饮。
　　又　干友打斧
　　版斧如求，那由选拣，良工欲造无钱换。今朝专礼我华宗，慈悲为首诸公辨。
　　若得坚钢，劈开道眼，灵台熠耀持金简。腰间柯烂决忘归，白云路上成家产。
　　又　咏镢
　　铁镢神灵，我心有则，随身应手开端的。种成大药称伊功，栽生善果凭君力。
　　锉倒恩山，打摧爱狱，是非烦恼频频雕。锐然敲碎赋玞顽，便令发出昆仑玉。
　　又　总咏
　　斧锲堪擎，随缘斫冲，钢全生就令分局。一司管刮水中金，一司管伐山头玉。
　　窍子方长，攀儿圆促，头头柄柄常相逐。劈开金母紫芒攒，判通玉祖红光簇。
　　又　咏宦途无定
　　名路求高，宦途无定，一来一去缘心性。稍知分守得优游，能通止足参贤圣。
　　莫使偏颇，须存直正，花开须是依时令。日轮耀处吐光辉，月华朗后添清莹。
　　渔父咏（渔家傲）
　　北海馄鲸人不识，金风长是传消息。予把钓车宁费力。堪怜忆，香钩掷下离滩侧。
　　吐出神珠光焰赫，化鹏展起垂云翼。日在扶摇无有极。能搏陆，青霄一举应端直。
　　又　咏假俏汉
　　奸点人人常不逊，外装内喜能谈论。艳色衣裳香远喷。频整顿，重重结裹粗如囤。
　　眼去眉来常骋俊，前攀后拽夸身分。我便去前·亲去问。休风韵，遮藏臭腐并堆粪。
　　又　闲题
　　生死轮回何太速，改颜换面人难识。有个风狂常自足。常自足，逍遥处处孤眠宿。
　　愁煞诸公欢折哭，恰如堂下三间屋。屋底你咱烦恼黑。烦恼黑，堂中我且燃灯烛。
　　又　赠友人
　　□□名宦为盐判，□□室内同公案。□□闲心各一半。
　　□□赞，□□分过如何断。□□好将云水伴，□□夫妇山头看。
　　□□清风明月唤。□□玩，□□结就无涯算。
　　河传令
　　竹冠顶按，更竹作水瓶，至今常将手盥。
　　竹杖竹篮，竹笠竹车竹攒。竹林中，竹笛呜，声自唤。
　　木鞋衬脚真热暖，木做盘儿，镜磨明圆满。
　　木筋木匙，木杓木盔木椀。木阴间，木牛耕，田三段。
　　营躯手段，这饥寒未免，上街须当唱唤。
　　提个净清，了了惺惺铁□。觅残余，声声叫，道摄乱。
　　极承贵府人悯叹，唯愿诸公，心怀常照管。
　　选甚冷吃，将来腹中煎□。炼重阳，方堪看，害风汉。
　　害风落魄，便飘蓬信任，到处并无篱落。
　　游历水云，管甚身躯零落。觅残余，傍人家，闲院落。
　　众皆笑我贫沦落，教他骨头，无福长流落。
　　看你不知，将来何方下落。免伊忧，恁时节，超碧落。
　　凡躯莫藉，把惺惺了了，自然明明构架。
　　行住坐卧，须要清清闲暇。气神和，结成珠，堪教化。
　　张弓举箭能亲射，红心正中，赶退周天卦。
　　垛贴中间，进出霞光无价。五行违，脱阴阳，超造化。
　　惜芳时
　　缘重下手并安脚。顿得来真真没错。金炉立起琼花作。烧炼出、这般丹药。
　　三田九转明光烁。八脉上四门开却。虚空一点成灼灼。无言说、自然邀约。
　　诸公学道应徒甚。细细把玄机苒荏。头边认取清凉枕。当风月、莹然成寝。
　　刀圭滋味频频饮。渐渐放千花似锦。馨香如要详还审。惜芳时、曲中评品。
　　又　咏紫燕
　　我观紫燕泥巢垒。便下卵朝朝抱子。雏儿喂大辞窠起。背父母、分飞去离。
　　为人养小还如尔。明知得攀缘越炽。争如修取长生理。乐清闲、好游云水。
　　又　友索说阴阳
　　未分混沌何方有。直待定天高地厚。乾坤一判三光秀。在身中、冲和奔走。
　　水中火起频频斗。又白虎青龙交媾。儿婴女姹休相守。王害风、别有朋友。
　　燕归来#7
　　扶桑祥瑞生芝草，便移在、蓬莱岛。金枝玉叶自然好，昆仑上、变珍宝。
　　霞光四面添玄奥，明焰裹、通颠倒。青童捧诏添嘉号，无为处、这回到。
　　探春令
　　兀然真性，杳杳默默，无微无大。一团莹宝，光明围绕，五彩同随那。
　　逍遥自在堪经过，有玉童相贺。满空馥郁，盈盈裹面，来伴神仙坐。
　　南乡子
　　百载镜中容，仰手为祥覆手凶。生死荣华今在目，休逢。疾速回心认祖宗。
　　得得妙相从，灭尽三尸九个虫。一气浩然调养正，冲融。兔击精蓝过世锺。
　　重阳全真集卷之十二竟
　　#1底本此词牌误作『黄莺儿』。
　　#2此词牌应为『卜算子』。
　　#3底本此词牌误作『画堂春』。
　　#4此词牌应是『青玉案带马行』。
　　#5此首词牌应为『青玉案』。
　　#6此词牌应是『青玉案带马行』。藏头词。
　　#7底本此词牌误作『抛球乐』。
　　重阳全真集卷之十三
　　终南山重阳子王哲撰
　　词
　　望蓬莱（望江南）
　　听我劝，公莫谩风流。
　　猿马不闲空践野，光阴虚过度春秋，怎得免荒丘。
　　如省悟，急急把心收。
　　对景直须抛妄想，於身若是少贪求，何用道人头。
　　醴泉好，风物雅幽幽。
　　须把恶缘如省悟，宜将善事急持修，闹裹莫投头。
　　予省也，遂把内丹收。
　　对景摅情横写字，有时归去到骑牛，道号号无忧。
　　又　纸旗上书
　　边境静，乞觅得便宜。
　　战鼓复为韶乐鼓，征旗还作化缘旗，便见太平时。
　　那减舍，第一莫迟迟。
　　王喆害风无忧子，当三折二小钱儿，伏愿认真慈。
　　又　咏馎托
　　食店好，赙托最奇瑰。
　　玉屑无穷搏作块，琼瑶一片细匀开，须使宝刀裁。
　　呈妙手，用意稳安排。
　　椀内梨花新贴样，筋头银线稳挑来，餐了趁蓬莱。
　　又　咏劝道友
　　赵公好，伟貌正青春。
　　莫把光阴虚度却，愿将功行实相亲，与我作比邻。
　　清闲在，认得出迷津。
　　稍悟浮生除爱念，如知幻化绝贪嗔，便是洞中人。
　　未入道，休要执中迷。
　　先且牢擒劣马子，切须缚住耍猿儿，款款做修持。
　　如省悟，勘破女男妻。
　　自在假身常煅炼，逍遥真性得推移，应是上瑶池。
　　词谨劝，见在好持修。
　　浮名浮利何日了，劳神劳气几时休，尘世莫淹留。
　　须早悟，三教理玄幽。
　　摆脱恩山祛爱海，得归蓬岛赴瀛洲，只在此心头。
　　词意悟，就上好修修。
　　意马心猿都捉住，攀缘爱念一齐休，善事莫迟留。
　　三教好，妙理最深幽。
　　摆脱浮生并世事，这回前路赴蓬洲，此个是归头。
　　又　题杏花
　　春景好，艳杏吐红腮。
　　笑日仙姿真美丽，倚风嫩脸最奇瑰，不羡腊前梅。
　　人岂识，唯许对予开。
　　折得一枝应在手，馨香满袖任还回，携汝到蓬莱。
　　武陵春
　　叮嘱阎公归故里，传语醴泉人。
　　可可贪求莫恨嗔，赢取好精神。
　　只此堪能为大道，何必苦寻真。
　　稍稍诸公悟此身，便是出嚣尘。
　　南乡子#1　咏别道友
　　王喆已东迁，经过甘河上众贤。
　　性内饥寒由未免，盘缠，乞觅诸公自肯钱。
　　得得递相传，慧我同为出九莲。
　　多少各人心意会，怜怜，此去如来本气传。
　　我已入南京，甘镇人人个个听。
　　敬重三光须要认，休轻，五谷中间得致精。
　　此去决前程，写尽平生自己声。
　　若是却来重一过，灵灵，总看真形一气清。
　　富贵与身贫，肯把荣华只取仁。
　　前定缘由今世用，心纯，自是阴功福自臻。
　　休更苦中辛，恶业休贪作善因。
　　奉劝愚迷须省悟，休嗔，万事由天不在人。
　　苏幕遮
　　少烦人，稀赴会。我自无恩，莫把他人怪。
　　廉俭温良身自在。莫强追陪，免得常耽债。
　　有钱时，人见爱。及至无钱，亲也全疎待。
　　且见世情如此态。察尽人心，暗想除非外。
　　性为真，身是假。认取圆成，可可频占惹。
　　自是康强惺复洒。静裹搜闲，急急投婴姹。
　　说良因，谈道话。开廓灵明，拯出根源也。
　　一颗神珠无有价。衮上瑶台，永永长游治。
　　会传杯，经每醉。能吃残余，得饱长长睡。
　　眼裹清闲祥又瑞。时复观瞻，白黑黄红翠。
　　出虚空，无堕坠。琼蕊玲珑，显现真嘉致。
　　赑赑灵神来望视。移入金盘，天上夸奇异。
　　女休猜，儿莫识。情欲偷精，盗髓飧隳力。
　　奉劝回头寻歇息。认取身中，三个真端直。
　　姹娘亲，婴子得。专委黄婆，鞠养成渊默。
　　畅饮刀圭通十极。四句同归，随步云霞险。
　　又　买费笼
　　柳条柔，麻线细。妙手玄功，密识牢缠系。
　　合格身儿都捏腻。堪与王风，背上成家计。
　　水云游，灵性慧。应用衣餐，裹面深根蒂。
　　脱下凡躯猜得谜。了了超升，全是伊相济。
　　又　点化道友
　　个人人，常守铺。翁裹合头，铁索缠缚住。
　　怎识从来光耀处。元是神仙，何不开心悟。
　　觅清凉，搜稳步。若要飘蓬，除是风狂做。
　　也肯依凭云水去。占得清闲，走入逍遥路。
　　个人人，二旬八。勿肯回头，性命成搜刷。
　　扑入沉沦常坠压。镜子前来，着甚言谈答。
　　是神仙，何不察。劈破凡心，认取佛菩萨。
　　一颗明珠频擦抹。七宝宫中，垒起真金塔。
　　又　赠同友
　　这华宗，能顺我。净意清心，认取逍遥卧。
　　日日凡仍便躲。管取教公，快乐无摧挫。
　　早回头，休漫过。灭尽无明，远了寻常火。
　　一点灵光山上锁。稳驾白云，五色霞中坐。
　　又　咏友人叹身
　　省其身，钤其口。赢得清闲，自在逍遥走。
　　随分为生应永久。不义之财，且缩拏云手。
　　少追陪，微饮酒。节色搜身，新认元初秀。
　　认正三光兼孝友。不祝神祇，也得长春寿。
　　又　白告友人
　　正青春，红貌聚。苦肯回头，这下分明觑。
　　愿得回头心早悟。与道为邻，也处逍遥所。
　　善缘来，恶缘去。搜见真容，知向灵台住。
　　七座门开通的祖。跳出之时，便入长生路。
　　又　赠于道友
　　要修行，须发愤。除了忧愁，破尽情怀闷。
　　□仗慧刀挥五蕴。劈开双关，稳稳成三分。
　　没商量，休厮问。只把前篇，日日频搬运。
　　好向家中搜土粪。拨见明珠，携入清凉郡。
　　又　咏赠道友
　　善修文，能应举。九转金丹，何不搜寻取。
　　若肯回头时暂觑。两足轻狂，走入云霞步。
　　按三光，随师父。别有一条，稳稳长生路。
　　自在逍遥开玉户。好与王风，指日同归去。
　　又　训徒众
　　弟兄懑，争下手。与世相违，日日长钤口。
　　休论汞铅并卯酉。开阐绛宫，自在逍遥走。
　　二仪真，三耀秀。我欲亲传，未肯相成就。
　　直待同流观得透。款款停腾，敢把天机漏。
　　问真修，听我断。莫着凡躯，物物频思算。
　　打破般般常内看。坐卧行住，须作骷髅观。
　　渐令成，常谨按。八亩琼田，别有新条段。
　　性上分明堪正玩。量得无差，便到清凉岸。
　　道无言，禅没说。两道白光，唯许红霞设。
　　真玉山头常摆拽。泼滟滟兮，返照灵峰雪。
　　愈玲珑，尤皎洁。射透晴空，莹莹神光别。
　　到此玄玄玄妙彻。一朵金花，裹面金丹结。
　　又
　　□邢公，□分剖。□举恩情，割断灵光照。
　　□内莲生真可要。□姹婴娇，和会通玄妙。
　　□忧愁，□ 乐道。□气收来，结作成珍宝。
　　□玉牢藏五彩耀。□透昆仑，日月真修造。
　　浣溪沙
　　大道无名似有名，达磨面壁九年清。释迦坐雪六年精。
　　夺得真空真妙用，一通门裹出圆明。大罗天上聚圆成。
　　会看虚空七宝园，能开寂静六华轩。希夷微妙在坤乾。
　　理透阴符三百字，搜通道德五千言。害风一任害风虔。
　　绿水傍边上雪山，锐然跳出玉门关。虚中空外一开颜。
　　渺邈那边归正路，的端便是稳居间。白云难比此清关。
　　又　重九日
　　金虎咆哮金马传，金公重九撒金钱。金风过处舞金钿。
　　金地徧成金蕊泛，金童折得步金莲。金盘裹面献金仙。
　　一个词儿十二金，修行谨按日时寻。急将猿马紧牢擒。
　　五户自然开阐尽，玉花丛裹洞门深。旧来那个是知音。
　　又　咏笔
　　毛颖从来意最深，江淹梦裹莫生心。班超投处好追寻。
　　放逸真闲攞雅致，诗词不写自高吟。这回捞出水中金。
　　忆王孙
　　四宵得得并无寒，深谢孙公青顾看，霞袖分开拂雾端。
　　入长安，回首教贤结大丹。
　　长安为甚便归来，使我莲花五叶开，别有清光旧镇醅。
　　独倾杯，免了轮回九狱灾。
　　又　赠马钰
　　人云口是祸之门，我道舌为祸本根，不语无言没讨论。
　　度朝昏，便是安闲保命存。
　　离别难
　　游历水云两郡，人休起无寥。看清轮、认取风飙。
　　晃琼瑶、嘉气满丹霄。玉花吐馥郁，金莲馨香，二物谁消。
　　随缘从、覆焘红霞缭绕，翠雾不相饶。
　　时得得，日昭昭，准蓬莱、定信频招。
　　见空中、彩凤来往，又金童、前捧紫芝苗。
　　此却要、再觊吾颜，除非能续，弦断重调。
　　劝汝等、各各修持，一去洞天遥。
　　昭君怨
　　奉报早离火院，奔了一家攀恋。目在水云前，乐安然。
　　便结长生煅炼，得做上仙亲眷。搜出碧潭玄，月团圆。
　　捣练子
　　捣练子，十怎生，闲来闲去好修行。啰哩□，哩啰□。
　　若逢迎，得圆成，从头一一说前程。啰哩□，哩啰□。
　　一为人，做凡身，四般假合怎生真。啰哩□，哩啰□。
　　搜玄路，出迷津，静中调养气精神。啰哩□，哩啰□。
　　猿骑马，逞颠耍，难擒难捉怎生舍。啰哩□，哩啰□。
　　慧刀开，齐杀下，教君认得根源也，啰哩□，哩啰□。
　　此圆通，住虚空，冥冥杳杳怎生穷。啰哩□，哩啰□。
　　分南北，看西东，悟来只在笑谈中。啰哩□，哩啰□。
　　重阳子，全真理，阴阳颠倒怎生使。啰哩□，哩啰□。
　　这头行，那头止，冲和上下分明是。啰哩□，哩啰□。
　　用刀圭，剖昏迷，合和一处怎生携。啰哩□，哩啰□。
　　人头落，现红霓，白莲花朵出青泥。啰哩□，哩啰□。
　　从来性，本来命，无形无质怎生惺。啰哩□，哩啰□。
　　汞中明，铅中莹，霞光裹面通贤圣。啰哩□，哩啰□。
　　水中金，忒幽深，玄玄妙妙怎生寻。啰哩□，哩啰□。
　　从初得，到如今，西风时复送清音。啰哩□，哩啰□。
　　三丹宝，难分剖，昏昏默默怎生保。啰哩□，哩啰□。
　　在虚空，长怀抱。绯衫裹了新乌帽。啰哩□，哩啰□。
　　水兼火，坎和离，两般消息怎生知。啰哩□，哩啰□。
　　休烧炼，莫修持，元来只是这些儿。啰哩□，哩啰□。
　　开心日，圆皎洁，人前教我怎生说。啰哩□，哩啰□。
　　净清水，玲珑雪，交光朗照知明喆。啰哩□，哩啰□。
　　捣练子，真了了，闲行闲坐任歌叫。啰哩□，哩啰□。
　　我咱知，人难晓，曲中有个三光照。啰哩□，哩啰□。
　　潭底月，雪中霜，有人会得便风狂。啰哩□，哩啰□。
　　泉底拢，水中金，尖竿尖上细搜寻。啰哩□，哩啰□。
　　搜芳翠，哂轻盈，暮然听得卖花声。艳阳天，气侯明。
　　朝云白，晚风清，遮藏吹转蕊珠精。放馨香，满树荣。
　　点绛历
　　可惜娇儿，惺惺伶俐聪明作。灵台廓，圆明光烁。我许蓬莱约。
　　断却麻绳，正好修丹药。如今却，买条铜索，缚住踏云脚。
　　又　赠友人
　　观公形貌，青春伶俐真惺洒。偏幽雅，自然婴姹，莫放猿儿耍。
　　认取清闲，异日成嘉话。之乎者，便休书写，养就丹无价。
　　玉楼春#2　咏拾菜人
　　昔日人言拾菜郎，根爹芽甲总盈筐。春夏秋冬闲不得，温炎凉冷镇长忙。
　　今日予言截彩郎，能为斡运做经商。愿静一心休作用，好将四季细消详。
　　春季裁量十四郎，风流玉貌好轻狂。每夜房中怜美妇，常时腹内痛饥肠。
　　以此街前来背箱，　　利多扑入彩帛行。刀尺使时无作念，妻儿爱处越馨香。
　　夏季裁量十四郎，炎炎火焰越忙忙。百巧场中夸意锐，万人丛裹用心刚。
　　丝绢罗纨铺内藏，金银珍宝架头光。独做辛勤心自苦，浑家登足业谁当。
　　秋季裁量十四郎，忧愁思虑动凄怆。陡改红颜衰体瘦，渐生白发老容光。
　　腰曲头低力不刚、耳聋眼暗泪汪汪。日往月来添疾病，妻嫌女怨受恓惶。
　　冬季裁量十四郎，百端廷瘁早枯床。五脏受寒内结积，三焦发热外生疮。
　　一息不来四假僵，儿孙攘出卧丘荒。七魄有缘归地府，三魂无分上天堂。
　　争似休休事事忘，虚无境内觅清凉。若是会探潭底月，便教认得雪中霜。
　　共我为邻住洞房，凭经作伴爇心香。不日修成功与行，骑鸾跨凤入仙乡。
　　恣逍遥（殢人娇）
　　物物拈来，般般打破。惺惺用、玉匙金锁。
　　沥沥澄源，炎炎焰火。盈盈处、上下倒颠换过。
　　妙妙神机，玄玄性果。清清做、静中堪可。
　　现现虚空，灵灵真个。明明衮、光莹宝珠一颗。
　　千秋岁
　　汨汨尘寰扰，苦苦尤深窈。长击绊，不分晓。
　　日生还恁地，夜梦魂惊杳。听分表，都缘劫劫波波绍。
　　急急心开肇，早早俱除剿。回首处，见明瞭。
　　一般真个好，万道银霞绕。这番了，秋潭皓月波光晶。
　　巫山一段云
　　对月成词句，临风写颂章。一枝银管瑞中祥，随手染清凉。
　　玉洞门开深浅，宝树花分篆香。蓬莱仙岛是吾乡，宴罢后琼堂。
　　侍香金童
　　大道修持，物物俱尽悔。莫起黑烟生叆叇。
　　云水净清须慷慨。逸优游，做成奇骇。
　　垒这功行，便恰如山与海。得阒裹、真闲诚自在。
　　一块红霞笼宝排。化玉成形，转生光彩。
　　菊花新
　　对月无何添雅致，丛绿花黄偏有异。
　　正是遇重阳，霜露冷、宜呈祥瑞。
　　清香覆我如言志，害风来、且休攀视。
　　应共到蓬莱，琼筵上、众仙颁赐。
　　木兰花令
　　鹤儿每每常相聚，点点苍苔啄食觑。
　　青霄空外唳天时，明月光中频警露。
　　逍遥鲜洁理毛护，自在游行惟顾步。
　　怡然呼取舞风来，六个随余蓬岛去。
　　虞美人
　　四郎须是安炉灶，莫把身心闹。
　　玲珑便是本来真，气精养住便得好精神。
　　汞铅得得知颠倒，方见无名道。
　　今宵饮酒是何人，认取清风明月日相亲。
　　又　以嫂为见在父母
　　害风王诗遵隆道，自在逍遥好。
　　除眠之外总无知，百花笑我不会见便宜。
　　功成行满仍须早，云步归蓬岛。
　　好同见在赴瑶池，共摘蟠桃往昔结实枝。
　　月中仙（月中桂）
　　遭遇中秋，近初更气爽，风定云散。
　　虚空露降，阐万里晴天，显青玉案。
　　举头瞻海岸，涌出金盘烂烂。
　　不特门门焕，人人共喜，贫富总争看。
　　谁能晓悟清辉，这银蟾裹面，深隐阳算。
　　星稀宿罕，使鹊乌飞去，与离为伴。
　　一轮圆又满，正当午、恰分子半。
　　愈放光明灿，庵前召我冲霄汉。
　　金蕉叶
　　名利牵缠怎彻，谁肯把、善缘总结。
　　在火宅居常炙□，尚穿联恶业。
　　斗巧争如守拙，早离了、机心切切。
　　稍能悟三教秘诀，也无生无灭。
　　杨柳枝
　　性命须将自己观，细详看。
　　一刀项下好疼酸，最艰难。
　　不信且将针略试，痛多端。
　　发心要吃觉心寒，远佳餐。
　　刮鼓社
　　刮鼓社，这刮鼓食中拍。
　　且说豌豆出来后，却胜如大小麦。
　　便接着五方颜色。青红黄黑更兼白，又同那五方标格。
　　蒸炒煮烧生吃，蒸妙煮烧生吃。
　　刮鼓社、这刮鼓食中饱。
　　我看豌豆将来后，且圌起须入窖。莫收多不须收少。
　　上头自有三光照，似象棋何劳打炮。
　　有几个人知道，有几个人知道。
　　西江月
　　於己搜寻臧善，虑思绝泯为先。
　　减财节色保丹田，对景须行方便。
　　老幼自然有禄，且休苦苦孜煎。
　　放开一朵白花莲，管取西江月现。
　　王喆心怀好道，害风意要离家。
　　攀缘悉去似团砂，不怕妻儿咒骂。
　　好对清风明月，宁谕海角天涯。
　　来来往往跨云霞，此个逍遥无价。
　　养甲争如养性，修身何似修心。
　　从来做作到如今，每日劳劳图甚。
　　好把幽微搜索，便将玄理思寻。
　　教君稍悟水中金，不肯荒郊做恁。
　　川拨棹
　　这修行诀，便安排得有次节。
　　把清静天机，今朝分明漏泄。使人人玉花结。
　　从头一一稳铺设。向五更裹看摆拽。
　　将此脱壳神仙，玲珑玎珰做绝，害风儿怎生说。
　　一更裹瞥，看参罗万象列。
　　搜出那坐正星，内中位貌偏别。向地方也玉花结。
　　银素将来细得热。把乌龟牢缠绁。
　　然后四只脚，狞狞子一齐打折。害风儿怎生说。
　　二更裹瞥，看天河流无竭。
　　忽见耿耿洪波，泼滟滟底昭彻。向西方也玉花结。
　　灌出黄芽色非涅，甲尖上搏白雪。
　　有此一个灵童，摆手亲自去折。害风儿怎生说。
　　三更裹瞥，看银蟾圆不缺。
　　吐出一轮光明，满天莹然有别。向南方也玉花结。
　　白鹿前来行得窃。便衔他新皎洁。
　　将去圭峰山头，独自口中啮啮。害风儿怎生说。
　　四更裹瞥，看斗斗光如爇。
　　照遍满空清虚，放尽灵辉凛洌。向东方也玉花结。
　　攒烛三山似电掣。熠耀如琼瑶屑。
　　被这惺惺了了，一齐中宵盗窃。害风儿怎生说。
　　五更裹瞥，看魁□无差缺。
　　正合天心斡运，堪作上天喉舌。向中央也玉花结。
　　捉得清虚这回决。便永永除生灭。
　　此个自在逍遥，唯予独会拈捻。害风儿怎生说。
　　曲中词彻，把来历事亲堪说。
　　住京兆府外县，终南方孤云白雪。自观得玉花结。
　　活死人兮放些劣。没地埋真欢悦。
　　道号重阳子，字知明姓王名诂。害风儿怎生说。
　　〔缺题〕#3
　　性问伊家命要嫁，这束头儿郎驰骋，昌肌肤莹昌肌肤莹。
　　铅汞合和正转气，神定天上面急敲，金锺玉磬李真仙省，李真仙省。
　　憨郭郎
　　牛子却如浇墨，牵拽不回头。向川原贪水草，骋风流。
　　禁得这茫儿躁，加力用鞭勾。浑身都打徧，变霜球。
　　醉江月（念奴娇）
　　放心坦荡，乐闲闲、应使虫消尸去。
　　清静长施凭雅正，封宝瓶口守护。
　　阐辟双关，非能运转，也得全精固。
　　三阳相见，五神分朗团聚。
　　由此虽寝无眠，颐颜养浩，洁白盈盈数。
　　直待澄鲜方是彻，愈觉真灵开悟。
　　性结成丹，圆光耀赫，决遇明师度。
　　红霞缭绕，恁时迎引归去。
　　梅花引
　　少无福，早孤独。憔悴一身无告嘱。
　　日常思，日常思。此事分明，皇天便得知。
　　见远促，见远促。侍来偏亲增汝禄。
　　孝心推，孝心推。致感神明，洪禧得共随。
　　为人福，生中国。衣饭阴公注定禄。
　　命中无，少嗟嘘。天与之贫，不得富安居。
　　寻思人似草头露。争奈保朝不保暮。
　　莫刚求。莫刚求，假使强图，入手却还休。
　　随缘过，随分乐。恶觅惶贪都是错。
　　贵非亲，富非邻。矜孤恤老，取舍合天真。
　　当权勿倚欺凌弱。须防运去相逢着。
　　减欺慢。减斯慢，不论高下，平等一般看。
　　苏莫遮　荷叶杯
　　认得之时休送。碧宕深洞，玛瑙耀光希。
　　龙蟠虎绕玉花垂。西江水上，来往见乌飞。
　　直待青童交位。恁时休去，顶戴翠华冠。
　　浑身锦绣那人谩。方知此处，有个永相随。
　　丑奴儿#4　道友问变化
　　堪嗟万物阴阳内，造化因功，休论西东，只在三光秀气中。
　　公如会得疾安脚，便做飘蓬，脱了凡笼，一个真灵入碧空。
　　又　昆奇山
　　扶桑日出分明照，蓬岛相邻，若要亲亲，除是清闲只一身。
　　逍遥无事方能到，俯瞰迷津，炼就重绕，顶上孤峰现宝珍。
　　浪淘沙
　　事事少相侵，物物无心。固精养气本源深。
　　得得先人添恻隐，猿马牢擒。
　　玉树可先临，花绽黄金。清香窈袅出高岑。
　　万道银霞攒簇住，方得嘉音。
　　又　火裹生莲
　　阳气透苍天，照照绵绵。地户猛焰亦如然。
　　发出水中直觉性，一朵红莲。
　　早早认清泉，结取因缘。乌龟口内吐灵烟。
　　助正丹田香馥郁，业业新鲜。
　　又　卖状附口写文
　　附口做生涯，休写交加。
　　凭他实语莫虚哗。便是於身增福禄，赡己荣家。
　　见似浪淘沙，若劝深嗟。若还不使到厅衙。
　　两主休和欢又喜，公跨云霞。
　　锦堂春
　　试问修行，才登户牖，应是下手何如。
　　便先令、欢乐於己开舒。
　　待款款寻来，的当端正，意灭情祛。
　　做嬉嬉坦荡，更认闲闲，闲裹安居。
　　从前一一细想，好搜玄揣妙，时复亲书。
　　顿省悟、怡然超出，苦海迷衢。
　　这番见、真真那个，唯分明、本有元初。
　　却还旧处，返光回照，独证无余。
　　瓦盆歌
　　你敲着，得急响声大。无祥瑞，没灾祸。
　　元谁知得那。外唇有口能发课，内虚有腹成因果。
　　贵贱贤愚细思量，人人放一个。
　　这风狂悟斯，不肯争人我。除烦恼、灭心火。
　　日日随缘过。逍遥自在任行坐，功成行满携云朵。
　　带壳升腾恁时节，方知不打破。
　　贺圣朝
　　仲冬佳节灵童来，报阳气初升。
　　黄芽齐吐、玉浆浇溉，荣布层层。
　　甲方琼秀，庚方金彩，相间星能。
　　把明珠祥艳瑞光迎，在云外腾腾。
　　画夜乐藏头
　　□金相隔休教错，□年间怎生作。
　　□前头，说甚惺惺，□辰下重安手脚。
　　□被蟾光晷运交，□平时从根摸索。
　　□事有神功，清强气跃。
　　□下於予寻倚托，□文上，没丹药。
　　□天知命惟高中，□谈谈，□中别着。
　　□公决要觅清凉，□兆府城南登阁。
　　□各得其宜，□昼欢暮乐。
　　重阳全真集卷之十三竟
　　#1原本此词牌误作『又』。
　　#2原本此词牌误作『又』。
　　#3此首词牌原缺，疑为『刮鼓社』。藏头词。
　　#4原本此词牌误作『巫山一段云』。
　　
