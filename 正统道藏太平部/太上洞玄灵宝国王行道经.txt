太上洞玄灵宝国王行道经
　　经名：太上洞玄灵宝国王行道经。撰人不详，约出於唐代。劝国王行道施舍。底本出处：《正统道藏》太平部。
　　太上洞玄灵宝国王行道经
　　元始天尊告太上道君曰：吾念万兆愚迷，分灵布化，遍满十方无极世界，天上人间一切国王，说经演教，随代浅深，导引众生，令归善路，永去烦恼，登解脱地，入正法门。是故变身，应其缘感，因机散景，顺俗和光，抚接人天，善劝方便，劳谦忍苦，安乐众生。或见大身满虚空界，或见小身入细微尘，或为国主，或作天王，或应世师，或居宰辅，贤人道士，博学儒宗，牧伯大臣，储宫妃后，忠良贞正，翊赞君王，设法教人，劝化愚鄙，普令离苦，咸入信根，转向至真，成无上道，永登常乐，安住湛然，同彼虚空，无生无灭，十方众圣，从此归根。
　　太上道君稽首问曰：众生劣弱，识见未深。虽观经文，不能信解，如何
　　开悟，得断众疑。　　
　　天尊答曰：众生愚痴，根性暗弱，犹如孩子，智慧未明，当渐导引，方便使悟，岂得顿尔即入正真。谕如慈母，养所爱子，渐渐教训，智慧增明，转处人间，无事不解，学业超胜，成大丈夫。劝诱凡愚，亦复如是，转展增进，令人升玄。
　　太上问曰：欲以经教付与国主人王，其意云何。
　　天尊答曰：吾所以周遍十方，教化说法，劝导天人，分诸境域，国界方所，立君置主，顺俗随时，轨仪制度，善巧方便，祇欲安乐众生，开悟一切。而国主人王者，或请圣真仙应身下代，教化人间。诸天帝王，托生凡境，作人父母，或星精降世，或气象垂灵，或宿福报来，或先因授得，人中天上，统御群司，摄化众生，是其教首，一切经法，咸付国王，敬道度人，皆由之耳。云何今日，而有此疑。
　　太上道君启曰：昔从天尊游历十方，教化国王，说法度人。经戒轨仪，虽传於世，使国王行道，而未见嘱付人君，所以今日敢此谘问。伏蒙大慈，广为弘演，经教兴废，莫不由之。愿从今后，一切圣教，悉付与之。
　　天尊告曰：吾今普告十方天上天下无极世界，诸天帝王及诸国王、储宫妃后、宰辅大臣，统御人首，行王教者，当各从吾此言。吾过去，后，应以经教付嘱於汝。汝诸国王，弘道救物，开度天人。
　　天尊告曰：国主人王，先当立观度人，住持供养，引诸男女，令归正道，永舍苦因。勑宰辅大臣，储宫妃后所在之处，建诸法座，百千万数，广召道士，明解经教，常敷妙义，讲说大乘，三洞幽微，七部玄旨。使远近开悟，一切闻知。愿国土安宁，人民快乐，存亡获果，地狱休闲，男女贤明，普令离苦，克成真道，长庆自然。
　　天尊曰：次当造诸形像，真应化身，过去未来见在三世、十方三界得道天尊、仙真圣品、仙童玉女、金刚神王、左右香官、龙虎君等，随其所有，金银珠玉，绣画织成，刻木范泥，凿龛琢石，雕牙镂骨，印纸图画。一念发心，大小随力。庄严朴素，各尽当时，如事我身，至诚供养。随心获福，果报不差。普使人天归依礼拜，幽明享祚，功德难思。
　　天尊曰：次当抄写诸经三十六部，金书玉字，建碣立碑，纸素精微，隶篆巧拙，各随心力。远近流通，标轴庄严，函笥藏举，比字校定，卷目齐同，分布人天，传授男女，常令转读，愿国安宁。使诸道士讲习妙义，敷扬大化，普遣闻知，一切众生悉令悟道，识身浮幻，聚散须臾，不浮臭秽，妄想烦恼，昼夜相煎，念念无常，生老病死，世间名利，本悉是空。内观我身，元无有处，当依正道，制伏迷心，永断愚痴，长登解脱，远超生死，常住湛然。
　　天尊曰：常当造诸堂殿，楼阁台榭，斋厨别院，诸杂屋宇，师房讲室，福地所须，修创营建，补缉旧居，护持破坏，永令常住，不使丘墟。广度人民，勤心保护，劝诸男女，礼拜归依。愿国安宁，道教隆盛，功德无量，不可思议。
　　天尊曰：常当造诸锺磬，幡花帐座，供养法具，床席茵褥，香炉澡罐，帕复函箧，如意几拂，幢盖节舆，香山宝树，一切器具，金银珠玉，供养及诸经法出家道士。愿国安宁，劝诸男女，普发善心，平等归依，永无二想，供养功德，不可思议。
　　天尊曰：常当造诸法衣法服，冠履剑杖，乘床坐褥，卧具帐帷，食器匙筯，巾刀栉笥，出家法具，供养道士。愿国安宁，常为众生绍隆正法，施诸良药，救疗人民，普上法桥，脱生死海，共诸男女，同登玉清。
　　天尊曰：常当布施金银珠玉，绫罗锦绣，衣服器具，车舆驼马，田园屋宅，僮仆玩弄，香花灯烛，饮食滋味，米麦之属，入诸常住，供养天尊，及以经法，山栖道士，出家法身，斋戒中食，贫穷老病、囚徒行役、鸟兽虫鱼，普施一切。愿国安宁，百谷丰登，人民欢乐，天下开泰，国土太平，功德巍巍，不可称量。
　　天尊曰：常当慈悲，放生赎命，开宥囚徒，免人死罪，救拔危苦，医疗女男，广设福田，惠诸斋会，放其仆贱，更使出家。行大慈悲，安乐一切，及诸鸟兽草木虫鱼。愿国安宁，普皆快乐，功德至重，不可思议。
　　天尊曰：常当施诸香油於玄坛灵观，及圣真化迹有经像处，供养虚空十方得道无量天尊，过去未来三世仙真圣众，普皆注念。愿国安宁，当愿香花遍照三界，十方道境，五亿诸天，若圣若凡，咸蒙明净，普闻芳彻，俱睹光明，男女有心，同诚归向，永离黑暗，长享自然。
　　天尊曰：常当修造尊像经法，玄坛圣迹，使相好光明，文字齐整，殿堂妙丽，基址宽平。若洗拭真容，装演卷轴，常令清净。愿国安宁，百姓欢娱，兆民庆悦，男女端严，相貌如华，过去受生，六根具足，聪明智慧，寿命无穷，天下太平，一切安乐，十方三界，称赞善功，享福长生，共成真道。
　　天尊曰：常当於诸灵观然长明灯，使昼夜不绝，佐天光明。愿国安宁，兵戈不起，水火消除，妖怪潜亡，疾病平复，诸灾永殄，众祸不兴，算命延长，国土安乐，诸天称庆，圣众监临，生死蒙恩，人天享祚。
　　天尊曰：常当供养道士，给其所须，香油饮食，法衣法具。愿国安宁，仁义自兴，礼教自行，男女昌乐，欣国太平，嘉祥日见，善瑞同臻，甘露醴泉，充满郊甸，兆人欢庆，百谷丰登。
　　天尊曰：常当召诸道士，建三洞众斋，行道礼忏，烧香然灯，悔谢存亡，无量罪业。愿国安宁，生死同庆，男女欢欣。四天帝王十部威神烧香散花，浮空而来。条牒罪福，列功上清，普天快乐，国富人丰。
　　天尊曰：常当以月朔中晦、十直八节、甲子庚申、三元五腊、本命三会吉辰，建斋行道，供养三宝，施散贫寒，开放囚徒，免人死罪，放赎生命，出贱从良，广行慈救，大设福田，造诸功德。愿国安宁，天人称庆，仙圣降临，风雨顺调，疾病不生，男女昌炽，国土兴隆。
　　天尊曰：常当朝晡，礼拜十方三界得道诸天尊等，无量众圣，忏谢存亡宿罪，一切重愆，乞除死录，注名长生，烧香散花，勤心不怠。愿国安宁，年命延续，祚历无穷，子孙贤孝，智慧聪明，祭祀不绝，天下太平。
　　天尊曰：常当召诸道士，转读三洞一切众经，及抄写校定。愿国安宁，刀兵止息，水旱消除，百谷熟成，兆民欢乐，男女欣庆，疾病康和，灵芝神草，生於宫庭，四时合度，星宿光明，妖灾殄灭，祯瑞繁兴。
　　天尊曰：常当诣道士，请受三洞经诫符箓，佩带在身，检持心口，调正身神，依科修奉，旦夕勤行，普为一切。愿国安宁，三界敬护，五帝扶迎，魔王束手，万邪虔恭，诸天福佑，注名仙宫，飞行上清，长享自然。
　　天尊曰：常当劝诸男女，就道士法师受戒忏悔，止罪防非，消除罪累。愿国安宁，善神保佑，众恶消亡，疾病平复，男女贞良，君信臣忠，上下和平，三光合度，四气循常，草木滋茂，国富人丰。
　　天尊曰：常当以正月、四月、七月、十月一日，於宫中庭阙，都治城郭，通衢迥路，廛市坊巷，门亭众所，玄坛灵观，建大宝轮，然万卮神灯，法诸天象。凡十五日，召道士法众，行道礼拜，烧香散花，立百座千座，讲说三洞众经。愿国安宁，使兵戈不起，疾病不生，灾怪潜伏，厄难消除，星辰合度，日月光明，水旱虫霜，众灾不兴，男女昌乐，存亡受恩。
　　天尊曰：常当以天之八正日，烧香行道，建大斋供，诵读真经，敷演妙义，讲说大乘，然灯散花，忏谢重愆，注名八天黄箓白简，削死上生，供养道士。愿国安宁，君臣一意，上下忠良，百谷滋茂，兆民兴隆，男女欣乐，天下太平。
　　天尊曰：常当以正月十五日、七月十五日、十月十五日，三元考校罪福之辰，当先七日，召诸道士，敷百法座，讲说众经，行道礼拜，散花烧香，然万卮灯，作玄都大献，采诸花果，名衣上服，七宝珍奇，绫罗锦绮，玩弄调度器具，饮食香药杂物，随世所有。米麦车舆，幡花幢盖，卧具几杖，瓶盂茵褥种种。发心建玄都宝盘，大小多少，惟在厥诚，罗列供养，上献天尊、十方诸圣、虚无道镜一切真仙；中献天上天下应化威灵，下及三涂五苦受苦幽魂，一切男女诸众生等，遍皆享祚，俱舍恶因。愿国安宁，普天庆乐，生死蒙恩。
　　天尊曰：常当以八正、甲子、本命，三元八会之日，投告山水献，龙璧环钮，简名列词，削罪三官，录字上清，启告诸天。愿国安宁，祚历延长，寿算无穷，天下昌乐，欣国太平，人民欢泰，疫疠消除。
　　天尊曰：若天地否革，日月乖违五星失度，七曜差移，兆民疾疫，水旱不调，兵戈四起，鬼哭山鸣，妖怪潜兴，万祸千凶，当立百座千座，讲说三洞一切众经。行道礼谢，散花烧香，然万卮灯，上法天象，念诵赞叹，设斋布施，广行慈救，大建福田，放生赎命，开宥囚徒，兔诸死罪，拯济危苦，施惠贫穷，度人造观，铸像抄经，於国八方，及有灾分野，五岳名山，造八方天尊、仙真圣众，安置供养，保镇国土，降福消灾。使国土安宁，星宿合度，日月贞明，百姓安乐，疫疠消亡，一切凶寇，应时殄灭，谷稼丰登，男女欣泰，普天和平。
　　天尊曰：吾常当以大慈平等，怜念众生，开度一切，令离诸苦，使得安乐，入众妙门，成无上道。但众生愚迷，不从我教，背正向邪，动犯诸恶，妄想颠倒，烦恼缠身，自落地狱，谓吾不慈。是故从劫到劫，遍历十方，天上人间，随代变见，真应化法，抚接因时，善巧机宜，和光救物，济度一切，广设因缘，演法说经，普行开度。及诸弟子数若尘沙，充满人天，行吾经教，救拔危苦，弥历世间，万法千方，本期入道。是诸男女，当各至诚，从法观心，从心取法，明心了法，悟道成真，自粗入妙，由近至远，转转增进，智慧圆明，升入无形，会乎空寂，湛然不动，方证至真。未阶此地，须建大功，从有相中，次第修习，勇猛精进，勤苦至诚，念念发心，吾悉知觉，凡诸举意，造众福田。天上世间，仙真圣众，善恶童子，金刚神王，三界四司，五帝官属，随其起念，记录抄条，罪福因缘，毫分不失，计功补过，罚罪赏功，积恶灭身，累善隆德，犹彼影响，以应形声，又如鉴照随形，好丑终不差也。汝诸男女，宜各慎之。
　　天尊曰：凡人修善行恶，皆诸天鉴照，众圣闻知，而国主人王，又复审之，举动施为，悉天应之。吉则应善，凶则应灾。观其兆象，以诫其身，清净无为，天地和平，扰荡阴阳，烦浊人鬼，水旱灾疠，草木荣枯，唯国王感之。故为人主，当顺天化人，教以道德，爱民养物，寡欲少私，清净无为，则身长久，国祚安也。
　　太上道君及诸会众，烧香散花，围绕天尊，一时礼拜，同声称善，天地振动，山海波荡，草木飘扬，一日一夜。天人恐怖，不知所由。於是天尊放五色光，遍照十方，如正中日，天上天下、地上地下、照耀明彻，洞观无碍。一切男女，有缘无缘，咸睹天尊，犹日中像，清净希有，微妙第一，不可思议。当尔国中诸男女等，身相明了，众恼消除，智慧增进，咸得长生。时诸圣众，稽首而退。
　　太上洞玄灵宝国王行道经竟
　　
