太上灵宝净明天尊说御殟经
　　经名：太上灵宝浄明天专说御殟经。撰人不详。一卷。底本出处：《正统道藏》太平部。
　　太上灵宝净明天尊说御殟经
　　尔时，太上灵宝净明天尊，於己酉岁六月庚戌清旦，大会众真，演说无上浄明秘法。时新学弟子惠文真人，侍立於前，面有忧色，神思悲酸，心情舛错，若有所失。天尊深知惠文真人尚牵多忧，犹住凡世，不脱邪见，未契真理，不知所以存神却炁含养恬和、救护群品之法。而曰：惠文真人，了何面有忧色，得无有不可意。惠文真人稽首顿首再拜，号泣而言：弟子幸生人世，获遇真师演兴大教，以弟子为法会首领，尚此不免灾危，法会弟子俱同其苦，切闻凡佩宝箓之人，皆得离脱一
　　切灾横。今弟子所住乡里，疫毒流行，不论善恶，均被其害。忝在天尊胜会，同诸弟子习学仙法，不曾敢怠，而家有小弟小女与众弟子，各中疮疹，痛苦难忍。凡诸投法向善，欲求免灾。今既不能免，是以有忧。方欲俟间发此大问，乃蒙天尊下问，弟子不觉流涕。天尊先以大教付弟子等与行，而各身自不脱灾祸，十恶之人，刚强心志，毁道败法，不可教化。愿天尊特以开度，以御弟子等四时瘟病之灾。
　　於是天尊升座，含悲为惠文真人等演说上法曰：天地无私，陶铸万物，本元善恶。世间人者自私，故至灾祸。上帝悯斯民之坠，败、聂性。於是立太上灵宝法，教其长生。有时瘟疫疠之灾，责其违背。各有鬼神，主掌其中。为善者可以欢，而为恶者可以惧。譬如有人设一大路，花砖砌结，坦然可行。一人於旁，设其槛阱，以捕虎兕。行者不顾大道，望望而行，误触其机，乃言设路者非正路。汝既行路，非可触机，机不为人而设，人误触之。设路设机，善恶本异。今弟子或违慢教法，存想不真，服炼不时，饮食不忌，则护卫正神悉皆退散。善既已掩，过则有闻，司罚之神得而窥测，布此毒炁。一级成疾，成疾之后，不悟愆尤，又怨道咎师，不能保护，甚其疾苦。又有家中之人，不能同道协心、修行觉悟，多行非道，背主所修，则鬼神亦伺其间，阴有诛责，非无公道，亦以恶劝善。既蒙罪戾，尚怀二心，乃曰其主修道行法，不保妻子。行其淫邪，祠设淫鬼，则吾岂佑之。大凡四时调养，务在适中，佩箓传经，以旌上善，服药吐纳，以生正炁。我有宝箓，使日夜佩服，令百鬼畏惧，善神随守。又有仙方，使其服炁，吐纳存想百般，以救其苦。如宝箓救治之符，赤散雄丹之剂。春宣、夏补、秋敛、冬收之意，不为不多。而汝等曾不究其理，乃亟藏之，谓我今为太上弟子，合免斯难是。何异不耕而欲禳，不蚕而欲衣。吾今复有御瘟神符秘篆、赤散雄丹，一切佩受服食之法，择日授汝。兼有秘咒。
　　咒曰：
　　唵旖乌可切。暮秪音只混嚩音马。□音履。。音饮。
　　右每日能斋而诵之，即帝君神将，日夜护卫。殟毒百神，皆知其为太上弟子，而畏敬之。诵经百遍，百鬼头破脑裂。其或不能行之，吾无汝何也。於是，惠文真人再拜稽首。九州高明大使，丹笔书之，将择日以方术，教弟子信受奉行，九天高明大使神功妙济真君驱殟遣疫消灾真符。
　　咒曰：
　　洞天赤文，丹灵耀虚，驱殟摄毒。奉命天书，金箓玉简，鬼鬼悉驱。太上有勑，元君安居。急急如太清紫虚勑令摄。
　　太上灵宝净明天尊说御殟经
　　
