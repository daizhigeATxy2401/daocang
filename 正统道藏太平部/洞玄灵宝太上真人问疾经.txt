洞玄灵宝太上真人问疾经
　　经名：洞玄灵宝太上真人问疾经。撰人不详，约出於隋唐。言世人疾苦缘由，劝人斋戒行道。一卷。底本出处：《正统道藏》太平部。
　　洞玄灵宝太上真人问疾经序
　　如是一时，灵耀宝藏天尊於北龙玄几仁贤世界，龙牙山中骞华树下，与十方大圣众，有若干千亿万众，俱会法座，论讲说议，研详大乘经，詺曰五千文。终日竟夜，共美之味，常如不足，不厌不劳，不倦不懈。四方得道，及次道果，未得道果，已得道果，如此之众，亦如尘沙。及四天王，梵炁天王，诸天帝释，十方千亿昆仑王，一切昆仑所统，三十二天诸梵天王鬼神，诸天魔王，山海神王，旸谷神王，有若干千亿万人。三界众生，人非人类，是含血之类，有若干千亿万众。外道诸生，有九十八种，外道诸鬼神，复有若干千亿万众。复有转轮圣王，复有日月天子，十方世界诸天子，有若干千亿万众。各各身居骑乘，及其宫殿，妻妾俱到骞华树下，听天尊说法。大乘经义，其义渊奥，难可寻详。如此诸众生，莫能解者，虽不能解，然心意欢喜，忘诸尘污，各各散诸香华，供养天尊，愿解明了。
　　天尊言：我说大乘经，及言三达之事，非所能解。众中有常住高真，及过去高真、见在高真，亦有若干千亿万人。其有众中大明了大乘弟子，有八万六千人。其名曰元始真人、天皇真人、太极真人、高皇真人、上皇真人、太一真人、太平真人、太素真人、太始真人、景皇真人、长夜真人、正一真人、定光真人、罗翘真人、妙音真人、留罗真人、太虚真人、玄妙真人、智称真人、大通真人、无量真人、玄寂真人、自在真人、统三界真人、大力真人、无量力真人、相好真人、明了真人、智慧真人、无常真人，导师真人、破恶真人、保长真人。如此等真人，并皆明了大乘经法，是其先劫中修学上业，致居是真。众中小劫身，其数如沙尘，当其先身时，不乐大乘法，是居小劫身，闻说大乘经，心意亦欣然，未有敢问者。众中第五弟子无始真人而起作礼，上白天尊言：今说大乘法，不解者众，未能有
　　知，不堪受此，但使常供养，心愿果后，成无上真。
　　天尊言：我今说大乘法，汝等悉明了，后劫诸众生，未能解是趣。遂举左手，指第五弟子、第六弟子，无始真人、定光真人，汝二人当於贤劫中而为导师，汝当受号为无始天师，定光受号为定光天师。又指第七弟子正一真人，第八弟子玄妙真人，汝等当於浊劫中导我三乘法，正一真人当受号为三天法师，玄妙真人受号为六度法师。汝等四弟子，累尝经当来过去见在，经粗入妙，及因大人国家法王之子胎孕之恩，皆导诸群生，济地狱诸苦，化诸天大运，勤为用心，令贤浊之中，使得知明了我法趣。我今分身分号，其成百千亿万，是我病痛故耳。夷是第一名，希是第二名，微是第三名，是三乘之首，一名三洞之始，其中分散，亦为千亿品经。后第一劫为玉清宫，天宝君是我第一名；后第二劫中为紫微宫，灵宝君是我第二名；后三劫中为太极宫，神宝君是我第三名。詺曰：当来之劫，第一住玉清，第二散灵宝，第三制魔精。灵者是我第一号，是万物之父，能成万物。宝者是我第二号，是万物之母，能生万物之子。而为灵宝法，以度后劫中浊世诸众生，明导如是法，记文於虚皇。我又有十名，一为当来，二为过去，三为见在，四为常住，五为导世，六为慈悲，七为清净，八为虚空，九为有无，十为天地，汝等当知敬受我言，忆识此数。时诸真等，及四方一切真，及诸天子，诸王鬼神，人非人等，咸共起作礼，同称善哉，愿我当知。尔时无始真人又问：如今所说，法分为千亿万，亦难可解，难可了，弟子自当知浊世中诸众生，卒未究了，愿以细者近者而言，使一切众生咸得明了。天尊常有诸病苦，愿为分别说之，何故有斯病疢，痛恼如是，难堪如是，遂致死变，死非常死，变非常变，大圣所不兔，弟子常自忧虑，常自愁煎，虽非愁毒，要有是苦。天尊含笑，八色之光从口出，状如密云，於是弹指告众：未有如是问，今有此大弟子，善能问我死病之恼，死事难知易知，今当告病之由，而为说之，一切静心，我生诸病，从有劫至无劫，亦如流沙无数入无数，不足以为多，常自忧恼，皆以我有身，有身则病。
　　洞玄灵宝太上真人问疾经
　　问疾品第一
　　於是天尊言：后世学仙士，外披法服，内怀阴恶，是我大病；外饰华竞，内无专信，是我大病；不常行道悔过，是我大病；不念济众生，是我大病；不慈一切，是我大病；心意懈退，是我大病；传授至法，不关天地，是我大病；传经不究仪格，是我大病；以害身任行受戒，是我大病；为魔所试不过，是我大病；国王臣民居高自骄，是我大病；富贵不以道理，是我大病；悭贪是我大病；杀害贪味，是我大病；室家不睦，六亲不和，是我大病；不孝父母，不慈妻子，是我大病；不行仁义，是我大病；毁败静舍斋堂，是我大病；不信三宝，是我大病；不畏鬼神，是我大病；为偷劫盗，是我大病；谋图君主，是我大病；不顺君父，是我大病；君父无道，是我大病；轻慢星辰日月，是我大病；先世恶根未尽，中遭轗轲，还被冤家尤人咎道，是我大病；背师恩爱，是我大病；欺诈义友，是我大病；轻师忽友，是我大病；笑师非是，是我大病；不爱弟子，是我大病；不教悟弟子，是我大病；藏真出伪，是我大病；贪着声色，是我大病；弃法入伪，是我大病；贪着小乘，是我大病；愿乐外道，是我大病；事饲邪神，是我大病；嫉能称己，是我大病；不让德於他，是我大病；唝嗃自是，是我大病；未知云知，未解云解，是我大病；未见云见，欺诱贫人，是我大病；换贷不还，是我大病；出债长取，大斗入小斗出，轻秤出重秤入，是我大病；恶口骂詈，是我大病；非实妄语，是我大病；饮酒过量，是我大病；衣食过量，是我大病；啖血鱼腥，是我大病；贪食五辛，是我大病；出入行来卧息，不起慈悲，是我大病；诸天斋日嗔恕恚妬，是我大病；吉斋之日杀生，是我大病；夫妻阴阳，不依科法，是我大病；呵风骂雨，是我大病；笑薄贫病，是我大病；言人得失，是我大病；憎人成败，是我大病；秽污清流道路，是我大病；杀生葬死骸，是我大病；爱惜财宝，不肯受法，以解其先身罪根，立善因缘，是我大病；伤胎去子，是我大病；伐斫树木果林，是我大病；不信宿命，是我大病；云天地无有鬼神，是我大病；不知布施一切，是我大病；布施追吝，是我大病；骂逐乞儿，是我大病；聚积衣服珍宝，是我大病；论薄人为善恶，是我大病；不救穷厄饥急，是我大病；不过一切死败，是我大病。我有此等七十二病，弥劫不脱，不能免之，是以故变形散气，化神分身，以成七十二圣。圣中有真，真中有品，品中有章，章中有句，句中有辞，辞中有气，气中有象，象中有微，微中有细，细中有无，无中有有，是谓微妙。妙中上气无气而成真身，下气有气而成肉身，故有水火风地，合成四大身。我身大病者，为有四大，无此者有何患哉，我实无四大，有何大患。以知我身，则是我身，弗知我身，则非我身，知我身则长存，不知我身则夭伤，痛毒於地狱，长更於五道，轮转於无穷，故我以此变也。自非大业，莫能夺之，夺之之法，如说闻之。我死苦者，以老病故也，生必有死，盛必有衰，人物一统，无生不终。物生於春，长於夏，秋枯冬凋。事成有败，高则有危，安则有悲，乐少苦多，孰能知乎。死者烦毒，精神难化，沈弥积夜，苦哉由行，诸天虽乐，长忧无常，精神散者，四大难会，故宅难还。我有此苦，实非我苦，我死非死，我生亦非生，我老亦非老。苦哉有之，有之者非我身，无之者是我身，詺曰我死，詺曰我生，生死之对，我免之，不免者众生是也。座中大众，有悟及未悟，一时愿得时解，而起作礼称善。
　　天尊言：修大乘以解缚者，每行斋戒，佩三洞大符，带三洞大箓，及契策，依法行道转经，六时不倦。所以制作六时者，人受四大生於六情，六情不去，要有罪源，一时除眼，二时除鼻，三时除口，四时除耳，五时除心，六时除手，能昼夜行之，六情自消，六慧便通，六度行也，则无复有阂，神通众魔，自在具足，长生久视，无诸苦毒忧恼。然灯者，光映长夜之府，以解七世父母，天下父母众生之暗，烧香者，以除三界中臭秽，使地狱还香洁。犹之如苹香之草，一名鬼药，一名薏兰，方圆四百里中常扬气，以熏三界众生，使成诸气，病以沈水栴檀熏陆等香禳之，三界地狱还香洁，魂神得化，众生得苏，天下欢心，六情消灭，五常自息。五常自息，能报五德，一者父母，二者师徒，三者主人，四者国王君父，五者百姓父母，恩爱师徒，关津主人，供养国王，抚恤镇爱百姓孤穷，是谓五德。数中明之，明之自知，言如所说，非以虚妄，真实之语，众生可知可学，谛思谛思。
　　治耳戒神通普闻品第二
　　闻上真吟啸声，七宝宫殿自然妓乐声，诸天说法讲诵声，龙凤啸歌声，灵风散华声，魔王谣乱声，仙童玉女从真和音声，天鼓自然鸣声，众圣上朝声，五帝度仙品声，北帝校死籍声，南斗定生录声，中斗注仙简声，三界分别善恶声，太山判罪网声，国王宫殿妓乐声，耀兵教武声，文思诗章说议声，诸道士行香礼愿声，讲习通义声，教化童蒙声，救疾度厄声，童男童女声，山林河海鬼神言语善恶声，隐士幽谷中耽味至经声，地狱饿鬼东西乞食声，地狱魍魉鬼被考掠苦恼呼唤声，责役三官勤苦求死不得声，阳官囹圄考对苦痛声，六畜为人所杀苦唤声，禽兽鱼鸟更相啖食声，斗争牵引鬼神声，杀生祭祀邪神声，鼓音钟铃声，嬉戏悲哭哀悼声，贫人称怨声，疾痛呻昤声，富贵自骄声，劫盗杀害声，奸淫色味声，天上天下如此种种之音声，皆悉能闻知，犹不乱耳根，皆治戒所得神通故也。
　　治眼戒神通普见品第三
　　见诸天宫殿中上真说法时，十方高圣安然不动时，日月分景时，宫商相和时，阴阳相生时，龙凤啸鸣时，飞天散华时，天尊空中导引时，大会道场教化诸天时，三界度仙真品时，五帝记名时，国王臣人嬉戏时，道士讲论经法时，悔过行道时，生死别离时，悲哭哀悼时，地狱苦魂恼毒时，阳官囚徒痛剧时，饥渴不得饮食时，禽兽鱼鸟更相害食时，杀生祭祀鬼神时，淫色花落时，妄语非实时，阴恶谗嫉时，懈退称怨时，天上天下如此种种时，皆悉能见，犹不乱眼根，皆治戒所得神通故也。
　　治鼻戒神通普闻香品第四
　　诸天自然香，陀罗微妙香，沙摩泥鳞香，波提漫华香，风生密河香，青华白华香，紫华赤华香，苍华黄华香，两地阴云香，金刚色名香，十方高真身形之美香，诸天彩女之气香，栴檀沈水香，高凉青桂香，安息雀头香，艾蒳蓒蒜香，虫蜱菎档香，熏陆安息香，芝草明兰香，美水药品香，畜华真形香，人头鸟羽香，童男童女香，毛鲜轲月香，口气柔嫩香，天上天下如此种种之香气，皆悉能闻知，犹不乱鼻根，皆治戒所得神通故也。
　　治口戒神通普知味品第五
　　诸天甘灵味，咽日服华味，引月餐精味，食无吸光味，罗生映玄味，绿水黄精味，英草美薤味，玉玺通玄味，风生玉石味，松柏甘口味，无生生熏味，天上天下如此种种味，皆悉能美知，犹不乱口根，皆治戒所得神通故也。
　　治手戒神通普通力品第六
　　手不取自足，不动自盈，不摇自丰，不移自平，不运自力，不执自来，不握自举，不把自满，与神手同，皆治戒所得神通故也。
　　治心戒神通普妙品第七
　　心能摄三界，能运太虚，能使魔灵，能伏众精，能为宫殿，能为阴阳，能导日月，能戏道场，能游上真，能为光华，能入细微，能为大象，能为水火，能为风地，能济天地，能救地狱，能过诸厄恼，能解诸形，能同万物，种种悉能为，犹不乱心根，皆治戒所得神通故也。
　　天尊言：此是受四大之体，能顺法治戒者，见世今身普得神通，虽未证道真，且令神足，从此进学，渐入微妙，从一至三，克果之期，便是久视之道，虽远三恶，无诸愁恼烦毒，六者既通，则与一神为合，则俱然飞腾上清也。
　　语来生学仙－切人求欲果报品第八
　　若欲变化飞行，修诵是经，果而如愿；若欲服药自炼求道，修诵是经，果而如愿；若欲餐精咽气，身在无为，修诵是经，果而如愿；若欲导引吐纳，去远忧恼，修诵是经，果而如愿；若欲讲读大乘经，以求升腾太空，修诵是经，果而如愿；若欲乘景轮之车，游戏太虚，修诵是经，果而如愿；若欲戏龙凤击节，修诵是经，果而如愿；若欲入常住正真，修诵是经，果而如愿；若欲作自然妓乐，修诵是经，果而如愿；若欲入当来过去，修诵是经，果而如愿；若欲破大魔军，修诵是经，果而如愿；若欲能无能有，修诵是经，果而如愿；若欲能成能败，修诵是经，果而如愿；若欲能大能小，能妙能微，修诵是经，果而如愿；若欲能天能地，能山能海，修诵是经，果而如愿；若欲能寒能暑，能和能柔，修诵是经，果而如愿；若欲见十方常住众真，而为说法，果后而见是真；若欲见过去众真，而为说法，果后而见是真；若欲见见在诸真，而为说法，果后而见是真；若欲见空中自然宫殿，而为说法，果后而见此官殿；若欲见诸天妓乐，而为说法，果后而见此妓乐；若欲见一须弥所统三十二天帝，而为说法，果后而见此天帝；若欲
　　见梵炁天王，而为说法，果后而见此王身：若欲见转轮圣王，而为说法，果后而见此王身；若欲见天大将军身，而为说法，果后而见此将军身；若欲见诸梵天王，而为说法，果后而见此王身；若欲见十方千亿须弥王身，而为说法，果后而见此王身；若欲见十方世界诸天子，而为说法，果后而见此天子身；若欲见十方世界诸天王身，而为说法，果后而见此王身；若欲见魔王宫殿，而为说法，果后而见此宫殿；若欲见三界鬼神身，而为说法，果后而见此鬼神身；若欲见旸谷神王身，而为说法，果后而见此王身；若欲见五帝身，而为说法，果后而见此帝身；若欲见龙凤诸兽身，而为说法，果后而见此龙凤诸兽身；若欲得聪明智慧身，而为说法，果后而得是身，若欲去离穷厄，而为说法，果后而为福身；若欲转女为男，而为说法，果后而为男身；若欲求转男为女，而为说法，果后得为女身；若欲为隐士，而为说法，果后而为隐士；若欲为导师，而为说法，果后而为导师；若欲制役魔精，而为说法，果后而能制魔精；若欲世间求安，而为说法，而见世得安；若人宅墓不宁而为说法，而得潜宁；若恶缘未断，居家轗轲，死丧不止，而为说法，而获消散，还得利贞；若欲断世间禁忌鬼神为祟，而为说法，而得解释不为祸累；若欲朱门荣宦求得通达，而为说法，果如所愿；若欲治生供衣食之用，而为说法，而如所愿；若欲免冤家之责咎，而为说法，而得解断；若欲常生福德之国，有道之境，而为说法，而如所愿；若欲宗庙胤长，多嗣辑睦，而为说法，而如所愿；若欲生国王家，而为说法，而后生国王家。众生闻不解，不知我真实之语，常能香灯饭食珍宝宝盖华旛缯帐衣服床席高座堂屋供养法师，志行如是，果报克至，种一获万，如田稻之实，善自力励，勿生疑惑，失汝因缘，堕落长夜，转转五道，此悟量难也。
　　前劫时众生为功德受报品第九
　　天尊言：前劫中诸众生，学无上道，供养三宝者，早已成真道；诵咏洞经者，早已成真道；修行斋戒者，早已成真道；吞精咽气者，早已成真道；服御导引者，早已成真道；八节奏简於五岳三河者，早已成真道；供养法师衣服者，早已成真道，劝助香腴众乏者，早已成真道；发愿随喜大乘者，早已成真道；布施放生者，早已成真道；助人营精舍静室者，早已成真道；种植果林供养法师堂宇者，早已成真道；助人读诵经者，早已成真道；助人营斋运力者，早已成真道；观听行道悔过发信解者，早已成真道；信心唱句善哉者，早已成真道；检身畏敬法者，早已成真道；出入卧息坐起常行慈悲者，早已成真道；放生度死者，早已成真道；不嫉妬志学者，早已成真道；常叹善佳者，早已成真道；不念杀生者，早已成真道；赐乞贫穷者，早已成真道；救厄恤急者，早已成真道；然灯照夜者，早已成真道；善明护法者，早已成真道。有如此之功，真人得道甚多，略言其事，皆记名金格玉简，皆前劫时发是因缘故也。
　　德覆譬喻品第十
　　天尊言：我是众生之父母，怜汝爱汝，慈愍一切，覆育一切，润泽一切，一切物得我，如鱼之得渊，如儿得母，如饥得饭，如渴得饮，如病得医，如民得王，如恐得旅，如溺得船，如贫得宝，如刑得赦，如绝得苏，如败得成，我法普度众生，如大云弥天，布叆叇细雨，无不蒙泽。众生知我不，我成汝生汝养汝育汝长汝愍汝，汝等何不知慈悲以报我恩，行诸善行。而见我经法不知悔立缘，趣堕恶道，沈落地狱，可痛可哀。明各修励，以得免罪根，果报长乐，如我所说义。
　　众生本行因缘受不善报品第十一
　　先身诛人灭族，今报其无后；先身杀人小儿及伤胎去子，今报其有子多夭伤，成冤家之子；先身憎人丧祸，今报其常婴轗轲；先身憎人得失，今报其常被诽谤；先身笑人贫，今报其此厄；先身偷劫，及富贵无道，诱取贫贱，及换贷不还，今报其为牛之身，常负重担，但念水草；先身出债一求偿十，今报其常苦乏；先身憎人病疽疥癞瘫瘘，今报其此疾；先身嫉人聪明，今报其愚暗；先身着履上静堂宇，今报其脚折及无间关，行出不便；先身夜入人家奸盗，今报其无眼，亦憎人盲也；先身居富室独食，假借不通，不恤危急，仁义不达，轻慢贫贱，今报其生边夷之国，非人之类；先身不闻云闻，及憎人聋疾，今报此疢；先身淫色中外骨肉，今报其驴马身；先身杀害含血之类，贪食其肉，今报其生六畜及野兽之身，为人所害，以酬先冤；先身杀生葬死骸，今报其所杀之形；先身杀人壻，今报其无壻；先身杀人妇，今报其无妇；先身憎人成败，今报其常婴凶祸；先身人至学，今报其不知学；先身为臣吏人，更相憎嫉，谗害无道，致令横败，冤对相牵，今报其为人所谗害；先身饮饲鬼神，今报其常不足流弊世间；先身恶二骂詈，今报其常为人所骂憎恶，为狗犬身；先身饮酒无节，过量犯恶，今报其性理倒错；先身不孝父母，今报其生不孝之子；先身不慈爱兄弟妻妇，今报其为家不厚，常自斗争，为人所笑薄；先身愿人为己奴婢，今报为奴婢。有如此缘甚多，今略言其一，粗令悟知也。众生勿发如是愿，如是行，善恶之报，立在信然。若无是缘，俱是生人中受四大同一，而有愚智相去何；若才不才相去何；若高贵贫贱相去何；若明不明相去何；若六情完具及不完具相去何；若谈讲论及议及不议相去何；若为人所敬爱及不敬爱相去何；若尊礼及不尊礼相去何。若斯等略言其事也。
　　众生行业受善报品第十二
　　居世富有，从先身布施中来；居世为人王，从先身供养三宝中来；居世为法师，善能导化，从先身思念大乘中来；居世聪明智慧，从先身敬信学问经法中来；居世为人所敬畏，从先身戒慎三宝中来；居世衣食有足，从先身济诸穷乏中来；居世仕宦朱门高达，从先身不伤物夭中来；居世六情相好具足，从先身不毁三宝中来；居世言谈无误，从先身讲大乘经教中来；居世为一切人所依栖，从先身抚恤一切中来；居世行遇善座人所推让，从先身行善愿人得成中来。有如是之报，今略言其理，因缘甚多，善恶之根，受报如日月之光，大海之涛，如四时之转，五行之移，如车之轮，众生汝知不，汝悟不，汝解不，汝了不，汝行不，汝信不，汝慎不，汝能受不，吾今说是善恶之事明也。一切大众咸皆欢喜，作礼而称善，愿得解了。
　　无始真人言：天尊所说要事，斯妙极之，足令众生回心，其中品目有亿千，众生未能解了，惟道与道，对共解道，惟真与真，对共解真，惟无与无，对共解无。我受号后劫中，当为无始天师，导太上大乘法，自究今言，诸大众中未悟此真实，其数亦多。
　　天尊劫身犹如旸谷宫殿，有水灵之台，方圆八十万里，等高亦然，中有金沙，沙大如芥子，满其中，万龄一枚自消，如此消尽。以为天尊小劫身，其犹如北方有一百八十昆仑所统，三万八千世界中，山陵丘瓦土地林木，一时末为细尘，若於大虚空中扬之，其数犹如天尊身。大劫一周，众生未悟也，不信也，座中四众小乘身，小劫身，诸天子诸天王诸天帝，亦复不知闻，今说之，亦咸有疑，何况浊世诸众生发有疑惑，是以说之，自可明了。信者亦难，知者亦难，悟者亦难，受者亦难，遇者亦难，见者亦难，奉者亦难，则是我身之难，我为导师，犹难之以为难，为难审无有难。
　　无始真人言：五千文是灵耀宝藏天尊五体中神，神亦为老子诏曰五百，老子共集此义，灵为众生之父，宝为众生之母，耀为太阳之光，以明泽一切，藏为包含，万物而生其中，我亦尝经之。
　　天尊瞻千亿须弥中诸世界众中善恶，学与不学，人及非人，一足两足，四足多足，浊生湿生，卵生胎生化生，如是诸恶，悉皆我眼前从身生，常去眼数寸耳。众生云不知不见，不见其真父母，或云真圣高远，或云无有神明，能孝父母，则灵气降，不孝父母，则祸罚至，胎生父母是因缘寄孕，其义一等，孰能知乎。学大乘为缘，但愿生非是至愿果得道者，及功德未足，复应轮转寄生，而福根常不绝，后生常在贤贵富有，德为人尊，相好具足，动为善神所导，学遇明师，葬遇吉山，妻遇好女，出遇食禄，凶神敢干。不乐与三宝为缘，不信有圣言，恶声骂詈，所为不善，常生下贱，学遇暗师，葬遇凶山，妻遇粗妇，出辄失财，县官相连，举向不利，善神不佑，凶神所牵。皆由前缘宿命所为，各各星主之，善者属善星，恶者属恶星，生死有对，甚有分明，自非大乘所济，莫能免也。众生知不，而敬信外道，诸述书籍，此迷误可哀将深。有百九十八种道者，亦是天尊身。所以尔者，十方世界中众生心行各异，不知有鬼神，故恶以化恶方便导之，善劝悟之，随顺其本心，渐令知道，悟审上道。为正一者，无内无外，无表无裹，无精无粗，无二亦无三，无十亦无百，以行求之，求之由心，幽明之理，甚有微妙。诸众生见不见，常如见，畏不畏，常如畏，慎不慎，常如慎，行不行，常如行，受不受，常如受，爱不爱，常如爱，修不修，常如修，要使如是三百六十契令，是真非真，是一非一，如我所说明之也。
　　此经是天尊金口所出，不得轻毁，轻则祸罚，崇则福宥。若有志大乘之子，必能耽向供养读诵，思详是义，以解见世之罪，以灭先缘之恶，以释九祖之殃，以济一切之苦。将来求道，使精神澄正，鬼神拥护，魔王敬礼者，赍金宝，质心长斋千日，然后而付焉。
　　无始真人言：我受无为以万物之气息也，始者是万物结精气也，生死之理，我身是也。一名龙牙山，二名龙身，三名龙肝，四名凤鸣，五名师子头，六名小劫，七名常住，八名见在，九名当来，十名过去，此山方圆八千亿万里，骞华树下方圆四百亿万里，上圣高真一劫而降此山，说大乘经，集会大众。
　　天尊尔时种种说法，一切各各自知，悟其语种类相随，无误谬鸟蛾之王，俱同一解，起於此山，山以黄金为坛，白银为阶，七宝为树，庆云为华，龙凤天兽所依栖，众中诸众生亦有未尝见遇。
　　天尊开大宥而为见其山形，亦是先身之缘，诸是学者，勤修大乘法，果后得会此山。其山亦有七宝宫殿，自然妓乐，是国无春秋冬夏，阴阳气候，自然常存。大乘经其一耳，支散为千亿万，龙车所不能载，东井不足为汋。一者，五千文是也，是空也，是虚也，是无也，是有也，是天也，是地也，是万物也。十方常住高真，共所思议无厌也。厥一字者，天尊内名常示世间，众生弗悟耳，后世众生有得道果者，及至贤圣聪明智慧儒学之人，而思惟是义，或用为外教虚谈，亦善也。此经是大圣之身，内引气灵，外敷妙义，莫能究也，过去劫中诸众生思惟是趣，各各信言，其意此已消也，言谈是理非理，得与不得，知趣及不知趣，我亦能纳受，不责於人，顺百姓之心，詺曰以百姓心为心也。
　　无始真人言：道家治身之法，如恒河沙，非可尽学，但令执一者耳。服符道引，吐纳隐薮，先功未满，其不能也，可勤供养是经，礼拜祝愿，读诵修研，善心信向，无有疑惑，懈退怠倦，志意日新，亦克得飞腾策驾龙车，九祖同轮，善自思之，是经者，五千文也。
　　元始真人勤学颂，其辞曰：
　　妙哉无上道，道真五千文。空无本无迹，有迹霞散分。分者难思测，三一合帝君。三乘无有二，虚皇敷导宣。众生多疑惑，说法悟以传。解根恶缘逮，去离老病烦。长生居久视，果业乘景云。逍遥太虚中，高圣乃齐群。亿劫由朝晨，未有忧恼冤。顾看后学子，懈退信不专。平相称嫉妬，那得同升辕。沈灭九夜下，考楚是汝魂。转轮三涂中，善缘不复闻。
　　无始真人言：前劫时人学上仙长生之道，不死之法，不念居世，居世则多想，多想则有忧，有忧则累心，累心则忘道，有妻子则忧妻子，有财宝则忧财宝，有疾病则忧疾病，有死丧则忧死丧，有贫穷则忧贫穷，诸有此行，岂离死痛，与长生便乖。有一身者不知忧，不知忧则道法长存也。后世学惑也，惟知爱惜身命，不知保爱精神，形是四大之屋室，为屋岂能长久，人去屋则不立，使精神散，精神转轮不灭，不沈不绝。愚人厚营广冢大材，杀生葬送，以此为孝慈，不知应有长夜之对，惑哉惑哉。其不愿为太上宾，趣为国王民，此之谓苦也。圣人有子弟者，非其子弟，是前人有福寄其圣姓耳，圣人无有种学者，要令解之至如解。前劫时其功未满，学上道仙品，未足运应灭度，身经太阴，有子弟请诸法师，及其义友亲表，为行三七斋，转五千文，十过以拔其魂神。夫学上道之士，求转轮速腾，不必有年寿，如世间凡人愚者，保爱命长未悟耳，既未悟，则有哭，有哭则见身之病也，可哀世人本有成败，长短有哭。所以三七斋者，一七水官除罪，二七土官解过，三七三界度生，离地狱苦，无复有对，便得速化。竟三七日，营法是佳，弗者日数中节，节亦善也，六时勤苦，以过命者先。所有众物为信，供养法师三宝，善思之焉，斯妙矣，并是后世一切人之惑也，生时不知为善，立福田之业，死时所有衣服众宝珍物埋送棺冢之中，益为亡者恼累，不知以为作开度其死者，津涂其亡者。生人不忍者，自可寒夏各一通，不须有长此忘众生之实。明思我言。
　　无始真人言：当来之世，众生心多粗恶，不悟善缘，不如今生朴实，自当有后贤智者告诸法则，礼教之文，夫因缘之理，则生父母兄弟伯叔姊妹姑姨六亲之义，有哀服之科，此是为一切凡人之施，非学上道之士所可同其科也。父母以下命终，每发为功德之心，愿同更化生其真父母前，不复生死，无祭灵之目，益为丧道心。詺曰而乱之一首，善详之焉。
　　无始真人言：后学之子，最忌非分贪婪，枉遏人理，而强为己润，为人所怨责，唤告鬼神，虽受经法服符，导引吐纳，斋戒行道，及服灵药，节食饮，徒自劳形体於外形，仙亦无所感致，更被考速耳，粗事不能奢，挟此学道，詺曰求竞世间，非谓真实也。见世为恶鬼所杀不觉，死时既如此，精神沈堕地狱，受对难明识我言。学者行心入虫蚁中，亦使和心入六畜中，亦使和心入鸟兽中，亦使和心入鬼神中，亦使和心入好恶人中，亦使和心入林木中，亦使和心入一切，万物同善其行，无分毫恼责之心，如此克为鬼神所拥护，三界所保举，自然成真。
　　无始真人言：天尊及我身观未然及过去见在之事，朗然如在我心。
　　天尊尔时即放额顶之中紫毫相光，普照十方千亿昆仑三万六千大千世界，其中种种众生，无有不见了然，其光如金色，光中有百千种音声，众生乐闻，从光中寻之，不觉至骞华树下，一切善得而闻说法因缘之根，是天尊喻取一切大威神故也，一劫一遇耳，宜监临后学，善自行焉。
　　天尊有大威神力，是勉济诸众生，故其犹如三界中，无形有大声，无形大力，有揽之不得，如虚空中日月星辰，玄居不着，下至自然，运转人身亦尔。所以气通神力，如是人存真，真存人，人敬神，神敬人，人爱灵，灵爱人，人忘气，气忘人，人忽道，道忽人，故曰有善缘，从明入明，从见入见，从解入解，从乐入乐，不为善缘，徒过入过，从冥入冥，从苦入苦，其对有斯，是众生之本，后劫中能信能行，能奉能修，能善能勤，有为是法师，善说我语，而为导师，劝一切令入法门，行斋修经，悔过祈请，以救生死之缚，其仪律甚多，要用后圣所撰集详行焉。立功嚫愿，从一至十，从百至千，从千至万。集缯宝物，以施斋官，中分为三，一分供养灵宝三师，二分供养至真上圣，三分供养善缘。果报之理，亦如有无，有无中真，从此为之。
　　真人言三分者，一施斋官，一施供养法师，一年三年一施供养度师祖师，二师不存，以付籍师，传送依三天法，为之如此也。
　　夫真人之号，其有仪格，去上道犹远，是神通自在，不复退落，役鬼使神，犹尚有为，勤为大功，历劫入微，渐至上道，诸有如此，比例皆是。前劫中学道之人，而为其真，非卒可求，希生为缘，系着幽冥，自然不忘，忽为懈怠，被试退落，方复沦沈五道，未有反时。明识我言，我受天尊教勑，后劫中为众生父母，教子生长之缘，避恶之人，善慎详我之言。
　　夫导运应开之劫，惟天师出世，其在一也，非为圣圣所出，经戒亦无大小，亦无前后，亦无高下，同为一耳，其有品格，詺品等帙，圣圣各有为者，为众生故也。非二非三，同如我身，学者善能解之，玄都旧格，玉清三十一卷，紫微三十六卷，太极三卷，其品及部数各有盟，有盟以为身宝，保其气故也。夫死者皆从内起，非外入，既从内发，外便有应，有应则致大灾，内固不动不耀，湛然安神，詺曰默神神自居。故曰上学无为，无为气治，下学有为，有为则身心同劳，同劳则宿缚披散，渐至气治，非为默神，行罪既消灭，自然神静，神静便久视，其功未满，默神亦不立，要令劳身苦体，救济万物，不倦其苦。国王有灾，修诵是经；君父不安，修诵是经；疫毒流行，修诵是经；人民死病，修诵是经；日月失昏，修诵是经；星宿错度，修诵是经；劫运有终，修诵是经；风雨不时，修诵是经；师友疾病，修诵是经；室家终亡，修诵是经；五谷不熟，修诵是经；盗贼多有，修诵是经；众生相诅，修诵是经；学退不固，修诵是经；骂詈嗔恚，修诵是经；诸天斋日，修诵是经。行斋诵经，声彻太虚，举响有降，令为梵音，梵音微妙，感应众圣，魔王敬礼，诸真称善，有如此之功，上与天真齐德，渐入神定。身中三十二相，自得具足，发青长，项紫光，眉月形，耳玄听，目明精，鼻涕泠，口方圆，齿濡刚，白银洁，数四十，细等平，舌灌泉，引月精，洨宫津，喉娄高，柱强坚，手柔握，内外揽，脚力强，步玄空，心正安，制魔王，肝耀明，入岱宗，肺气素，着华阴，肾发力，观恒山，脾受气，蔼嵩高，胆威声，振灵响，诵通微，入无间，此皆是学所得，非自然也。
　　洞玄灵宝太上真人问疾经竟
　　
