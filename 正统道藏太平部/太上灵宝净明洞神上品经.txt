太上灵宝净明洞神上品经
　　经名：太上灵宝净明洞神上品经。撰人不详。二卷。底本出处：《正统道藏》太平部。
　　目录
　　卷上
　　无上始青篇第一
　　天官列次篇第二
　　入道真品篇第三
　　入道修己篇第四
　　修己奉教篇第五
　　奉教修真篇第六
　　升真识神篇第七
　　行浅尸假篇第八
　　列班升籍篇第九
　　列班入等篇第十
　　成道志学篇第十一
　　天道秘书篇第十二
　　灵书上品篇第十三
　　灵书下品篇第十四
　　灵书释梵篇第十五
　　图书可入篇第十六
　　妙有宝图篇第十七
　　卷下
　　佩服宝箓篇第十八
　　天地户咒篇第十九
　　召神品篇第二十
　　三五飞步篇第二十一
　　朝天见帝篇第二十二
　　修功成实篇第二十三
　　褒祟秘格篇第二十四
　　玉律真机篇第二十五
　　洞识生前篇第二十六
　　回生起死篇第二十七
　　幽都考形篇第二十八
　　净明正印篇第二十九
　　浄明灵宝符篇第三十
　　度脱六亲篇第三十一
　　服炼身形篇第三十二
　　救治百病篇第三十三
　　束缚百邪篇第三十四
　　安镇呼召篇第三十五
　　太上灵宝净明洞神上品经卷上
　　无上始青篇第一
　　太极无上，大罗始青。中有真人，不死不生。天中之尊，是名三清。玉清宫中，元始天尊。上清宫中，灵宝天尊。太清宫中，道德天尊。是为三景，各有真人。为之典丞，左右丞相。玉童玉女，典经典吏。掌籍学士，释文誊籍。法官御史，中丞总领。宇宙主宰之君，是为玉皇。承三清之命，察紫微之庭。侍卫之官，承受三清。紫微之庭，枢纽百灵。小事专掌，大事申呈。玉皇之宫，以定章程。执事之臣，上应三清。外有加贠，一一有名。南北二斗，生杀之君。左有太微，右少微君。玄都主判，天枢纪纲。七十四司，喉舌之官。都录录事，紏察善良。名曰会府，尚书五部。太微少微，玄都宰主。是为三省，是为六曹。行坛判官，亦如前数。知其名位，可以觉悟。修吾道者，可应贠数。参侍玉宸，三五飞步。
　　天官列次篇第二
　　大道统御，森列天官。天官之星，朝迎帝乡。修吾道者，上达玉皇。名位若此，超俗离常。或以文品，或以武官。左右朝列，金佩珠珰。参玉帝之舆，侍紫微之傍。或以官署，诸天丞相。左日右月之曹属，二十八宿之掾官。皆名真人，得步流纲。黄白黑道，必识其机。知吾道者，可平步云飞。何名金公，何名木妻。修真炼炁，以得玄微。倬倬孝弟，忠义不亏。虽无大药，亦可以悟。法名列巍巍，或行符咒水给药度危，是为下品。皆未若吾，以孝弟而服炁，事双亲，养一身，不尸解，即超真，此孝道服炼，所以列次於天人。天人非难，人自难之。为仙之非难，则不危其身，不忤其亲，所以善济於人。不治身，不事亲，是日贫而欲黄金。天官列次，不易书名，不难书名。不难不易，至道之精。若夫朝礼求神，此未易明，而皆出於炼形。
　　入道真品篇第三
　　人之初生，父母遗体。知其所养，知其所贵。知其所事，父母之身，天尊之身。能事父母，天尊降灵。欲拜星辰，友恭弟兄，兄弟之身，诸天真人。凡知此者，可以烧丹篆符，百鬼畏名。不能此者，未可入道以奉三清，夜叉食其肉，魔剎戮其神。虽有丹书万卷，未可以升真。符篆万箧，未可以役鬼神。百魔万怪，一切妖精，皆笑而欲吞噬之。及其死也，酆都考戮，百断千刑，刑之又刑。安有魂神，南宫上仙，恶闻其名，掩鼻塞耳，切齿不听。唯知忠孝，可以学道，道甚易知，不为难也。悔悟学道，是为上善。不孝为孝，可全至孝。至孝非难，过而即改。前日犯亲，不敢再犯。今日之后，誓以不犯。如此，则上帝遣真人降於世，授之真诀，修身济物，积行以为仙。不悟此，则是无筏而欲济，永劫轮转，沈於下鬼者也。
　　入道修已篇第四
　　夫道甚夷，未尝不易。迷於向背，遂隔流纲。爰有入道之序，兹为弃俗之门。固有父母同升，夫妻同列。忧身行孝，惟以为忠。本自性根，固於山岳。凡夫摇荡，遂此颠危。轻於养炁，昧於事亲。元炁沦亡，大恩泯绝，又安能事於君上，而自弃於帝衷。所以罪积如江河，冥官考核者也。凡我赤子，愿听我言。我如欺君，使我双目盲，两耳聋，鼻塞口喑，手足不仁，不履帝庭，不上升云，亿千万世，酆都考形。但愿我赤子，孝顺长在心，居家奉父母，在朝忠於君。不为贪淫行泄散精，与神福来如流泉，派派自然。明日夜念此经，魂炁自然灵。或有骨肉灾病者，自然平。或荐诸魂爽滞魄，脱幽冥。念念天尊力，天尊度世人。世人昧生理，五逆存於心，心既存五逆，天尊泪如倾，天尊非弃汝，汝可察我诚。
　　修己奉教篇第五
　　紏察三界，五岳三官。日游神君，十天魔王。总簿罪福，天枢都录。佐有七人，统七十四负之曹属，无大不载，无细不遗。三元三会，申呈南北之司，南北定其轻重，以上紫微。其小者，送于二十八宿、十二宫辰、三十二天，同为别明。大则玉皇专达，或处断于三清，如镜之明，如水之平。修吾道者，持戒而成。既以事亲为骨髓，炼形为皮肉，救度如毛发，功德为衣服。如有贪财、贪色、阴险、巨毒，推而下之，心贪食肉。他人之财，如君王之粟，汝不可私蓄。他人之妻女，如己之母女，汝不可淫欲。他人之善，汝敬事而不可惨毒。下至百兽，与夫六畜，各念之如子，忍食其肉。是以我愿学仙，真童十善具足，全兹五福。生为陆地仙，死入黄金屋。不食烟火，不食五谷。魂在朱陵，受炼停蓄，履兹玉虚，神仙为属。
　　奉教修真篇第六
　　学道有基，升仙有梯。必知秘诀，方达玄微。身乃无所愧，心则无所疑。无为寂寞，夜冥静思，五脏神君，一一腾飞。上造天枢，会要之司。过既无有，功亦可知。昼服日精，夜餐月液，魂魄澄炼，自然有益。飞神三五，上朝天极，自然名达天魁。南北之君，以子之名，以子之身，引见于宸庭。天门不敢逆，天枢百僚迎。以此上蒙巨福，而后下积元功。书符召雨，叱咤云风。生则遥授真职，死则正入仙宗。不坠恶道，不系幽司。身为上天真宰，管勾下界攸司。上光九祖，亦登无倪。下荫九孙，皆有仙资。不受冻馁，自然福随。无以吾言秘，不使人知。教我赤子，各改是以去非。念诵此经，以上升真。或为国王帝主，上消兵戈。或为父母、兄弟、亲属，预种宿缘。或为死者，以度尸形。皆得如意，以从尔心。尔心不退，可以学道。学道之子，谨奉吾教。
　　升真识神篇第七
　　学道升真，乘云飞升。天书来降，仙宫奉迎。仙官为谁，诸位真人。双龙御车，力士捧节。前呵后卫，大力天丁。玉童玉女，执绶执印。银珰小臣，口传帝命。於此无悸，於此无惊。自然魂魄，受炼朱陵。朱陵大将，流金火铃。入天之界，天有四门。东华之门，门管之司。中有主宰，日直元君。中有主判，录事尊神。中有主阍，金刚力士。三位真仙，问子名字，考汝罪犯，第汝功绩。不谬不错，子方可入。录事二人，引子上升。南斗北斗，各有真君。录事既退，真君奉迎。次第奏达，紫微之庭。於此之时，仙道已成。稽首大罗，元始玉清，吴天玉皇，三景天尊。不可以见，唯睹祥云。玉童传勑，彷佛可听。赐汝丹药，金佩珠缨。汝如得之，礼拜舞抃。自有真仙，教汝朝见。此经真妙，故说其略。心宜存思，慎无乖错。念念真经，神官赐药，上受天爵。
　　行浅尸解篇第八
　　末学道浅，尸解升仙，於未死时，必有善缘。尘劫已尽，东岳落籍，西岳落名。社令神君，中有二使，追引魂神。汝於此时，长记汝因，既见冥官。冥关之庭，中有刑狱，可畏可惊。汝无畏惧，直述汝情，道其缘由，无隐实诚。恶簿无姓，善簿有名。中有东极救苦真人，问汝好辞，欢喜而迎，同上玉舆，辎軿四轮，左右之神，一如升真。当识其姓，当识其名，送汝神魂，受炼朱陵。次第阶列，逍遥上升，登天之门，入紫微庭。或有丹药，或有真经，玉童传诏，一似飞升。汝之骸骨，块然遗形，如蛇蝉之蜕，臭腐而馨。曰子曰孙，葬以尽诚，盖遗恩爱，未易离人，习气尚尔。时归一临，子孙啼哭，不见子形。子於此时，未能忘情，当以尘寰是念，不入幽冥，不受埃尘。割情舍爱，立汝道基。尔子尔孙，或得赖之。仙超蒙癊，亦升仙梯。仙梯在目，而人不知。
　　列班升籍篇第九
　　尸解云升，同道异路，皆曰超凡，名书真簿。或有在生遥授，或因死后超注。遥授而不超注者有矣，未有超注而无遥授者也。有在天枢吏职，有在天枢铺陈。各有入等，出无上始青。中有所载，中有所名。上品以孝，中品炼形，下品救度，皆出世尘。元纲流演，自然列班。升籍记名，简而不繁。左右二司，太妙禁坛。中有近禁，紫微青坛。中有要地，金阙赤坛。三清侍臣，左右之丞。三十二天，亦有上相。为有寰局，文武之官，文武之勋。大使微使，使名杂使。真人统军，六职十二。上帝加恩，各有秘字。以少为贵，其言不华。切当尔心，不能疵瑕。云车云马，三清之家。如玉就琢，如金去矿。可以陶成，器类不就。毁斥者也。诸名上仙，仙位之列。文武有籍，自然分别。太上简易，不必纸墨。念念真经，心不生惑。魂神既熟，自然有得。
　　列班入等篇第十
　　人有先后，上学通真，中学积行，下学着功。或为九宫清职，或作下位吏贠。补任以力，名在诸军。三天河源，六府吏兵。不论强劣，男子女人。念念随缘，得此胜因。玉童光显，上等女人。其在下者，亦作女兵。有自然艺，有自然灵。善因学起，学以戒成。初修戒慎，无为力役。习此文艺，积其诸德。在生所学，死后之力。云路列班，幽冥授职。各遂其长，自然无惑。其上有善，不能而能，不识而识，不知而知，十善之力。是以或虚，淡然自养，名在散官。上帝符下，委事看详。或列禁近，或作冗官。或为玉童，晨极帝房。或为典者，奔走殿廊。有作力士，甲盾生光。上将军位，统兵作行。或作将军主掌，或作卒伍之乡。八九福地，六六洞天。河海山岳，皆有其名。随功而受，毫发无私。天枢典籍，都录主事，稽考出入，百事不违。
　　成道志学篇第十一
　　成道之人，亦当志学。不私不曲，不犯邪欲。有一念之，冥官考戮。天宪神机，本自幽微。坚固其形，无荡无遗。保其长命，不堕尘世。尘世之人，帝王之身，百僚贵戚，以及农人。凡在下界，亦各有因。随业以受，或贵或贫，或贱或富，不出于心。诸天之神，亦即世人。世人学道，即为天神。天神失学，复责世尘。学以不堕，守戒能循。五十万劫，天蓬尊神。二十四劫，真武将军。一千万劫，救苦真人。一十五劫，日直元君。此非化身，世上之人。死而为神，仙而上升。天官记姓，地官录名，水官记功。天枢都府，录其官爵。有功无过，经劫不落。三元考第，名在异等。玉皇之命，高其德行。如此大仙，多不可记。略举一二，以述吾意。凡我后学，志学无替。天中有文，天中有籍。可以兴功，可以赎罪。幸有镃基，母或自弃。饿鬼畜生，各非其异类。亦各本人，罪犯而致。地狱天狱，不可轻视。
　　天道秘书篇第十二
　　凡学上仙，必知所止。天中隐名，天中隐字。太上三清，空同赤耳。玉皇紫微，致远仲智。南北二斗，三台所记。子辛子寅，庚戊丁壬，子癸之神。孟叔孟良，仲宝仲卿，季玉季乾，是乃二庭。三台之中，云育齐景，奉良请乞，四圣神君。太阳太阴，日月尊星，其名晅朒，五行之神。是亦别称，水星名衍，火星名荧，木星名苗，金星名坚，土星名镇。重领诸权，二十八宿，三十二天。恭华摇伯，杨管倘玄。目局紫台，阿那洞玄。亶法长驾，职后衮腾。砂劫那丑，回负阳邅。此其隐名，字载度人。诸宗立鞠，传统魁轮。乔资美禁，首善特灵。岳什宝驾，逢虑注延。稗捧德淑，此其经星。五星纬列，有其化身。天枢之主，是谓道陵。该括地象，皆是主首。五岳四渎，皆有其机。具列灵书，念之消灾，百鬼所畏。沙河人名，不出其纪。
　　灵书上品篇第十三
　　怛他苏伽俱知瑟尼勃地鞞弊娑合啰婆迦喃卢鸡波那羯哩陀弥底提离瑟勃□悉多毗地奴抄诃帝野拏盘遮三慕般刺悉泥毗俱茶输西那曳都翳昙扬岐啰□啰比计叱陀你利般哩耶儜菟□忏啰都嚧虚遮瞻婆那它么多罔迦毗刺那盘遮摩地扇遮波剎那啒补稚视多拏虎嚧雍波瑟悉地腾崩伽梵阿弊跋夜茶余阇夜檐讫埵弥泮咤弊乂演吉合曳乾曳乾质闭隶药叉乌什伐罗输蓝质多地栗刺咤瑟质夜那夜波沙提瓮莎尼钐那俱只他嚧呼呜唵句底那罗刀底剎那云风居那合苏噜那昙迦青那弥嚧合耶青莫嚧牯伴居诃耶悉但赖耆弥哩婆诃
　　灵书下品篇第十四
　　轨糜享钐跢揭毖□刺飘嚂咤赭儜啒菟掘罂粹蒿堙昵辫桦诅天刳蠢蠕虾枭块胤缺累钻陷涎复毅滥搅忤悃鹤钺挝戮促摝愗馁溃士魃愗硙魇蛊俍诬殚熠枢纽湾缀秉岐妓霰褫驱邪割暴忿坦毳涎靴揖詈诛咄怛吽嚩密罗婆诃唵户卢尾引摩怛他刀哩本蚬魁鬼歆呵飘笼那谨谨沙那铜蛇竭那风轮火车帝居怛诃风火交加梵翳微销九梁横枭揖卮泄诛靴詃弦诃詈奸吽嚩只知那怛哩拏加三炁陀罗帝利蛇阇云目帝那吠伽婆帝翳婆伽多只岐啰挝毗只知他翳帝夷帝罗义底南喝喝剎娑鸡利女诃风轮火车
　　灵书释梵篇第十五
　　太上混沌，中有神仙。神仙之中，诸位大仙。森罗列宿，四象周贠。本在人世，修习真诠。赫然成功，忽尔飞腾。天帝命官，赐之几筵。上帝赐名，灵书隐玄。灵书之纪，仙之主司。怛他苏伽，是为其先。念之一篇，解释恶缘。闻汝呼召，一时至前。或乃云衣彷佛，或即玉佩铿然。或有道士，或有官贠。或作力士，或作虎贲。护尔念经，经义甚玄。玄之又玄，闭目静思。三十二天，升真识神。魂魄既熟，自然入局。我有宝图，后有宝箓。有能行此，自然道足。炼形之方，修真之术。救人之药，教人之福。本乎孝弟，以至辅翼。天中之光，天中之精。天中之丹，天中之英。行此而后，汝可得之。诵之万遍，身在南宫，名闻上帝。乘风驭空，翛然往来，或西或东。有诸后学，愿听而从。
　　图书可入篇第十六
　　诸学仙童，必知凝神。凝神谓何，变化身形。可以炼养，自然升真。升真谓何，必乃识神。何以识神，得我宝图。元炁之本，流演之纲。升仙之药，升仙之方。得之云何，何为之因。何为之因，孝弟六亲。能孝弟者，可行吾书。吾书非常，上帝之符。带符步图，忽然乘虚。日月之华，五星之精。合而为丹，以养汝形。日月之锐，五星之锋。铸而为剑，以保汝身。身形既固，以安性命。复有灵符，可以辟鬼。鬼邪不侵，道已成矣。用救下民，用超生死。天中之官，天中之职。天中之衣，天中之食。耳有仙药，目有仙花。逍遥上天，三清之家。中有定官，中有近臣。天中之尊，天中之神。天中之职，得而列名。诸学仙童，无败吾教，谨而行之，修吾至道。如有善人，学以质心，盟书黄金，祝於神明，无妄付人。
　　妙有宝图篇第十七
　　何为宝图，升真机关。背南面北，存作星坛。坛高为何，九尺有二，日月左右，二斗前后，华盖在上，复有朱雀，白虎青龙，玄武同一，乾坤艮巽，列位无差。存神驭炁，搯彼卯文，身衣法服，如所度箓。直诣人门，丁罡而入，丁罡三步，升一级坛。自坛左行，念吾神咒，直向地户。复亦左行，念吾神咒，直入天门，入天之门，如有仙人。仙人二人，玉童玉女，侍香传言，以度於汝。长跪闭目，若有神人，乘五色云，服衣上清，传玉帝符，呼子之名。复有一人，执彼瑶爵，瑶爵之中，有玉霞浆。北斗之中，有一黑炁。南斗之中，有一赤炁。日月之中，有彼红炁，有彼白炁。华盖之中，有五色炁。流入杯中，汝能受之，再拜而饮。放诀下坛，右旋而出，出念吾咒，自然有益。庚申甲子，三元三会，勤而行之，则元纲流演之括秘也。
　　太上灵宝令明洞神上品经卷上竟
　　太上灵宝净明洞神上品经卷下
　　佩服宝箓篇第十八
　　天尊救世人，佩箓行流纲。升坛三级后，得复饮霞浆。下坛右转出，步斗成魁魒。六星覆其头，回身入斗口。行行步无色，历箕旋斗罡。回度五常讫，悠然之帝乡。遂见金阙尊，吾已游十方。去天受天爵，魂魄自然安。欲知吾宝图，二篇故可见。欲知吾宝箓，宝箓有真诀。取彼玉皇文，望斗书丹砂。每於甲子日，篆之於其家。一日服一道，自然生津华。佩之不可舍，可以成仙家。仙家固非遥，元纲可升遐。
　　天地户咒篇第十九
　　谁能学仙，学仙有方。仙方非难，在吾宝图。佩箓行图，自有神护。前有宝箓，可以吞服。佩之云何，依彼法术。烧香存坛，坛高巍巍。上坛请神，下坛步罡。凡人之魂，必有秘咒。咒之云何，日存地户。念彼咒曰：
　　仙道渺莽，元始之家。我欲升坛，清神变虑。愿得太上，赐我流霞。流霞之浆，布炁芬芳。我得服之，可以步罡。五藏神君，直日香官。闻吾秘咒，亦各以安。
　　后入天门，亦有秘咒：
　　无上大罗，大罗玉清。玉清之宫，度法真人。闻吾秘咒，度我尸形。取彼玉霞，以浄我神。我今步罡，行之帝乡。行之帝乡，上谒玉皇。后念秘咒，以下星坛。其咒有在，二篇灵书。灵书之中，百神之名。三十二天，二十五分。主宰之神，皆来奉迎。引子之神，以周以旋。上到金阙，乃无上玄。
　　召神品篇第二十
　　浄明之经，诸法之宗。行之有道，役使鬼神。去病除祸，召雨行云。以出生死，以救万民。行持宝图，佩箓行罡。道满功成，名在帝乡。何神不从，何鬼不藏。有都元帅，有都使者。有曰外坛，有曰内坛。内外之坛，统三十六将。捉鬼枷鬼，缚鬼考鬼。蓬头药叉，牢头黄头。有曰火轮，四方威德。灵官五郎，十二药叉。有曰游奕，有曰照捉。有曰急捉，有曰追魂。如此之将，各有副将。乾元亨利，图叉郭天。召彼生魂，及彼死魂。回有雷车，又有雷部。各有天枢之节制，有在天罡之所部。用之之法，各有呼召。各有呼召，声随炁至。炁与神交，自然见前。可以役使，天将吏兵。各有贠数，梦寝报应，不失时刻。此所谓三五飞步，洞神役使鬼神之要术也。
　　三五飞步篇第二十一
　　三五飞步，流纲之总。天英天任，天柱天心。天禽天辅，天冲，天内。达于天蓬，是为七变。上应於天，如彼元纲，亦其至妙。三台六步，出自斗口。七七之数，左环成火，是谓正真。东行九九，以成太阳。八八西行，是谓太阴。右旋复左，左复右行，凡及七反。左行向东，以历十方。十方之星，二十八宿。每宿丁罡，一十有二。自箕旋斗，旋斗入箕，直望大魒。左旋南向，四十九步。是谓交锋重犯火星。经於太阴，六六之步，成於水宿。由水东行，至於太阳之侧。左行成木，六十四步。再回而行，是为无英。公子犯水，借罡复出月傍。以为金星，白元尊神。细行而至中，达于斗口。三十五步，以成于土。由土总炁，借金之罡。还于水宿，入于木辰。凡望于北，八步八景，以朝天阙。而三五之法，特其要略。推而大之，则其记数不过于三五之数。如是，则可召诸神而使之矣。
　　朝天见帝篇第二十二
　　天英八景，皆曰朝天。三清上帝，紫微吴天。叩齿五通，咸在目前。无所不白，无所不言。此所谓之，以步斗朝天。可以治病救祸，可以养真修行，可以全吾至孝，可以役使鬼神。天蓬四圣，诸位真人，莫不奉迎。於此之时，天有灵丹。左得七缚，以为日君。右得七煞，以为月君。吞咽呼吸，是为真丹。有奇有耦，有阳有阴。阴阳之丹，服之长生。或得长命，尸解成真。或能洞视，细考百灵。天中之诀，天中之经。天中之官，天中之职。各得於身，非必师授，出於天成。天成云何，朝天之法。可以妙入无上，而自达於始青。於此之时，十天魔王，长生大神，五方真帝，卫护身形。如彼日月，久而愈明。如彼五行，轮转不停。或得父母升天，子孙福癊。实所谓炁，入玄玄者也。
　　修功成实篇第二十三
　　孰不欲得仙，学仙於少年。少年事忠孝，积久成善根。复以炁血完，升降在丹田。持符救人病，阴德可超然。修行用吾法，何忧不升天。吾有净明经，诵之学忠孝，兼以炼形质。神明来赞助，遂可治百病。於此兴元功，可以致仙域。脱彼烦恼门，入于清明界。乘彼玄鹤云，自然飞凌空。其欲使鬼神，乃如童仆从。六甲与六丁，此法出其宗。修功但成实，以此相磨砻。自然得吾法，百日见鬼神。何以助上帝，遣以来助汝。汝善能奉道，其或诸妖魔，亦欲朝於汝。盖由忠孝质，仍以真炁全。有功在群品，位列于仙班。不能行此道，得法必须难。纵然得吾法，此术必不灵。忠孝匪在心，炁血因利丧。仙道日愈远，得法如蒸砂。蒸砂以作饭，劳力不可熟。既有火炁热，热以不可食。南宫诸上仙，未闻一不孝。行孝以学仙，学仙当易成。　　　
　　褒崇秘格篇第二十四
　　上帝列职，诸天之官。天官真职，各有其妙。由其所学，故奖以秘字，合为佳称，用成上道。顺事二亲之谓孝。敬事君主之谓忠。和于兄友之谓弟。睦于亲族之谓和。养于性命之谓真。达于教典之谓道。勤於正心之谓德。役使鬼神之谓圣。克於至圣之谓神。明于见闻之谓慧。慧而发扬之谓灵。德行不变之谓定。定而不变之谓应。勤奉道法之谓恭。守於戒律之谓行。德足发扬之谓显。显而不渝之谓光。光辉甚盛之谓喆。魂魄受炼之谓白。役使无私之谓毅。多收灵书之谓会。质而可用之谓文。德行不邪之谓征。兼爱不倦之谓仁。美而可嘉之谓休。有诸善缘之谓果。钦敬不倦之谓肃。凡此之类，或以千千，或以万万，具在典籍。诸学道者，勤而行之，则褒崇秘格，有自而入也。
　　玉律真机篇第二十五
　　玉律真要，紫庭鬼青。有自然义，有自然明。勤修正教，大道乃成。昧而颠迷，恶贯自盈。清浄不污之谓洁。戒慎忧惧之谓勤。欲而未得之谓真。欲贪而未得之谓真贪。取不取，盗非盗，淫非淫，逆非逆，顺非顺。顺逆逆顺，善恶恶善。悔悟学道，谓之上善。矫情非道，谓之大恶。生非其生，杀非其杀。掩善为弊，隐恶为欺。杀欲其生，此其好生。见之欲杀，此名好杀。怨父母者，不可得生，虽生可杀。故真孝者不死，至孝者得仙。仙道易，鬼道难。善人之常，恶人之伪。善本善习使成恶，恶非恶改即为善。故泄慢受赏，秘收蒙戮。以伪劝善曰信，以诚文过为欺。阴过大，阳过小。发於内而不露者，罪已重。为於外而有愧者，罪已释。无抑人善，抑人善者背道。虽夺人好，夺人好者向道。天光发地，火照人光，鉴可以知也。
　　洞识生前篇第二十六
　　明真不昧，洞识生前。得其宿习，以成善根。无舛无错，以学神仙。仙道云何，灵性所至。惟可洞识，乃臻玄科。玄科甚明，见吾旧学。与彼旧学，既可再犯，既可再致，自然成真。成真非难，学而后至。永劫不易，真识不迷，是为洞识。由彼洞识，达于洞神。由彼洞神，故能洞视。谓之洞者，幽明悉察，明暗罔移，是谓上智。飞神三五，游宴诸天。诸天之上，各有真人。真人之术，其义甚明。涤其脏腑，养其精神。自然之药，符咒甚灵。有彼天鼓，击之甚鸣。有彼玉泉，取之而盈。玉泉之来，华池之津，其旨如蜜，其味最真。咽漱鸣鼓，六六而毕。以存吾神，浴月洗日。日月既朗，天地以明。万象开辟，神魂超然。此明洞视，以察鬼神。可以烛万里，可以照一身。鬼神所护，达於微冥。
　　回生起死篇第二十七
　　唾易修摩，抚炁合神。五天大魔，万神之宗。召之以还，中有真人。保命生根，收引魂神。还其宅宇，不荡不摇。制之不散，枯木再华。混沌冥合，总於泥丸。泥丸之中，通於绛宫。绛宫之神，还即返真。是以枯骨，可以更生，皆起而成人。方是之时，有曰魔泥，有曰法宗，有曰还真，有曰懜愡，有曰郁罗。为五天之使，是为赵孟吴。使飞魂腾魄之鬼，召之有诀，使之有方。为一身之总领，而度死之法王。又有正炁，布于内外。内外既浃，达于关节。不荡不摇，忽然自得。即说咒曰：
　　回生真人，救苦真人。唾易修摩，总炁合神。魂魄再返，死箓脱名。五天大魔，度其尸形。使某甲再生，急急如律令。
　　若夫诀目关节存在秘书，复遇缘合之人，即得受持也。
　　幽都考形篇第二十八
　　酆都之山，有牢有狱。有大帝君，主判其狱。万千罗魔，考伐邪鬼。百千万死，死而又生。经劫轮转，方作六畜。问其何因，皆以不孝。不孝五逆，上根於心。心愚不悛，旋以不弟。不弟不孝，变为不忠。贪财贪色，贪酒贪淫。以是因缘，变生多故。干犯阴阳，触忤天地。十二时辰，录其罪犯。上达天庭，天庭行下。付于天枢，系其魂神，死后入于酆都。有能念此经，罪恶自消除。念经行孝弟，改行悔终初。得为神仙人，自然升天衢。天衢自难升，行之有秘法。秘法不难求，行孝自然至。当会明达人，悟汝以法意。会晓勉力行，即脱酆都行。不持释旧犯，可赎祖考魂。顺心行孝弟，不必念此经。此经悔愚昧，用以度沈沦。愿我诸仙童，孝弟不离心。
　　净明正印篇第二十九
　　净明诸法总，终始四十篇。以孝为祖，以身为宗。唯孝可以学，於此升天宫。天宫本在目，由我法不行。念此净明经，兼行净明法。法可消千灾，兼治万魔精。功满自圆成，千劫不丧身。堂有百年翁，家内无偏亲。仍有白发孙，戏笑於中庭。此总元炁，入于玄玄。玄中之科，三十五分。复有妙说，灵书二篇。可以寿千百，可以见鬼神，可以铸金玉，可以召风雨，可以救亡魂，可以消兵革。唯以坚守吾教，念吾此经，自有神仙，以此三篇，教汝讽诵读之，即能成上真也。真人非难学，学之先以孝。孝弟非难行，顺事父母心。父母本天尊，汝其悟於心。
　　净明灵宝符篇第三十
　　念我净明经，复行净明法。可以先行孝，次学炼身形。身形既以安，正炁摄百鬼。救护诸众生，可以成功勋。功勋非难积，善学净明经。净明有宝符，诀目甚分明。中有灵宝尊，灵宝大真人。天枢都录事，日直太元君。掌法行秘科，行之自然灵。复有大神将，十天大魔王。四圣大将军，内外十六将。四直直符吏，为子行灵符，为子兴功艺。不孝行此法，如彼雪投汤，罪犯自消释，不孝变孝诚。孝诚成第一，复能救世人。功积着上天，仙道自然成。欲知行孝人，复念净明经。行此净明法，如龙足生云。龙足既生云，风雷皆汝御，净明宝符灵。
　　度脱六亲篇第三十一
　　前一道符，如有人能受持，於父母六亲。本命之日，用朱砂书符，恰诀存身，为孝道明王。念咒书符，与其人吞服，自然父母六亲长寿。后一道符，如有人能受持，於父母六亲。身死之日，用朱砂书符，恰诀存身，为孝道明王。念咒书符，烧化和泥，置於亡者心上，即亡者托此法力，回生起死，魂魄受生，自然超度。已上二符，能至力行持，即道果有基，方可修炼服炁。又逐日书符各一道，烧则生者蒙福，死者得仙矣。永为生死解脱之本也。
　　服炼身形篇第三十二
　　前付道符，可以飞升天耳。第二道符，可以开明天目。天目天耳，达乎泥丸，则服炼身形之要法，所谓化生诸天。有能恰诀念咒，书符二道，每日朱砂写而吞之，则日月五星之真炁注身也。服之不饥，自然长生。写时存为孝道明王、灵宝净明天尊，则天尊降真炁，存于汝身也。
　　救治百病篇第三十三
　　前一道回死为生，后一道保命生根。凡有疾病者，闭目静思，取朱砂恰诀念咒，存身为孝道明王、灵宝净明救苦天尊，丸符咒水以服之，则病者自安。救治疾病，谓之道力。以力行道，谓之细积。以法行道，谓之达道。以孝行道，谓之上道。道有上中下三品，此其下也。然救治百病，愈人疾苦，亦可得仙。诸行孝服炁，功已圆矣。得此，则行孝炼炁之羽翼也。
　　束缚百邪篇第三十四
　　右符束缚百邪。凡有坛庙五通作怪之物，为民害，如门户开阖、塘池破坏，皆急取此符念咒恰诀，朱书镇贴，即自消散。书咒符篆之时，面北存身为孝道明王、灵宝净明天尊，四圣执符而行。
　　安镇呼召篇第三十五
　　凡一切呼召风雷、社令、天地一切鬼神，书符烧之，七日即至。如欲禳谢，用大石书符埋之。此太上孝道明王、灵宝净明天尊秘篆。凡书符，存身为其本像。自有灵书三卷，得遇至人传授。
　　太上灵宝净明洞神上品经卷下竟
　　
