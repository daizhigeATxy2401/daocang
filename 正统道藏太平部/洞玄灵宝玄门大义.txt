洞玄灵宝玄门大义
　　经名：洞玄灵宝玄门大义。又名《玄门大论》或《道门大论》。撰人不祥，约出於隋唐之际。据《道藏缺经目录》着录，原本二十卷。现仅残存一卷。底本出处：《正统道藏》太平部。参见《云笈七签》卷六。
　　洞玄灵宝玄门大义
　　正义第一
　　夫十二部经者，盖是通三乘之妙典，贯七部之鸿规。寻之者知真，玩之者悟理，出生死之津梁，入大道之途径者也。故《正一经》云：三乘所修各十二部。
　　释名第二
　　夫十二部义通於三乘。今就次乘为释，余例可知。十二部者，第一本文，第二神符，第三玉诀，第四灵图，第五谱录，第六戒律，第七威仪，第八方法，第九众术，第十记传，第十一赞诵。第十二表奏。言本文者，即三元八会之书、长行原起之说，其例是也。《真迹》紫微夫人云：三元八会之书，太极高真所用。本者，始也，根也。是经教之始，文字之根，又为得理之原，万法之本。文者，分也，理也。既能分辨二仪，又能分列法相；既能理於万事，又能表铨至理。如木有文，亦名为理也。又名真文者，十二义通三乘真文。教主中洞，非通义也。神符者，即龙章凤篆之文，灵迹符书之字是也。神以不测为义，符以符契为名。谓此灵迹神用无方，利益众生，信若符契。玉诀者，如《河上》释注之文。玉诀，解金书之例是也。玉名无染，诀语疑谓，决定了知，更舞疑染。灵图者，如含景五帝之象、图局三一之形，其例是也。灵，妙也；图，度也。谓度写妙形，传流下世。谱录者，如《生神》所述三君，《本行》所陈五帝，其例是也。谱，绪也；录，记也。谓绪记圣人以为教法，亦是绪其源起，使物录持也。戒律者，如六情十恶之例是也。戒者，解也，界也，止也，能解众恶之缚，能分善恶之界，防止诸恶也。律者，率也，直也，栗也，率计罪愆，直而不枉，使惧栗也。威仪者，如斋法典式、请经轨仪之例是也。威是俨疑可畏，仪是轨式所宜，亦是曲从物宜，为威法也。方法者，如存三守一、制魄拘魂之例是也。方者方所，法者节度，修行治身，有方所节度也。众术者，如变丹炼石、化形隐景之例是也。众，多也；术，道也。为趣至极之圣道也。记传者，如道君本业、皇人往行之例是也。记，志也；传，传也。谓记志本业，传示学人。赞颂者，如五真颂、九天旧章之例是也。赞以表事，颂以歌德。故诗云颂者，美盛德之形容，亦曰偈颂也。偈颂者，以四字、五字为句也。表奏者，如六斋启愿、三会谒请之例是也。表，明也；奏，凑也。谓表明心事、上凑大道。通言部者，以部类为义，亦以部别其义，类以相从也。无方#1释义十二，玄通制别，意如前解。然十二部内，唯本文有通相、别相，以十二部皆是文字，为得理之本文，犹是经之异名。十二既通名为经，是通相本文也。於通相文内别出一部，是《五篇真文》 ，有生天立地之能，是一切法本，为别相本文也。不可言十二部，是玉诀别出一部，是别相玉诀也。余部例然。其又有长行为偈，本称本文者。余二乘经，望此可知。
　　出体第三
　　十二部经通皆以文为体，名味往寻，自有全以文为名者，自有全以诠理为名者，自有文理合为名者。有四部，但以文名别体，即是本文、神偈、符颂、灵图等也。按此四名，无的明义，但以文为其体。灵图乃不是文，既言象相，类亦从文摄。次有四部，全以诠理之名别体，即是威仪、谱录、记传、表奏等也。威仪是容上之法，谱录是祖系之源，记传序其功名，表奏启其心迹，故皆就理事工能为体也。次有四部，通以文理之名别体，即是戒律、玉诀、方法、众术等也。戒律则通心与教。戒是心善，亦通戒勑；律是言语铨量，亦通心之秉直也。玉诀即道事理解。玉诀，文之理事方也。诣事处法，该文理术。通经术，故为文；众智数，故为理也。
　　明同异第四
　　体同异者有四句：一者异，二者同，三者亦同亦异，四者非同非异。异句者，此十二部并得异体，四文体别，故不得同。八工义殊，数自成异。然八工不离四文，而言十二异体者，有二义故然。一者，自有四文，无八工能；二者，玄望若以工能，在一文中，则与三文异体；若在三文中，则与一文异体。故皆得不同也。同句者，十二部无离通相，本文皆同体也。亦同亦异句者，有别相本文，有通相本文。别相本文即是一千一百九字为体，其二百五十六字意观似与谱录、记传、赞颂同体，其六十三字与众术同体，其一百二十二字无注解者，是所未详。通相本文者，即是长存之经，为偈本之本文也。此与八工体同，三文体异也。神符有得与玉诀同体。何者？若玉诀变此符字为隶者，此符与玉诀同体。若不变字形，虽解符义，不得同体。余例可知。望解注灵图则并非同体。非同非异者，文学相空，无可论同异也。曲论如此大意者，同则皆是文，异则十二文事合，故亦异同不可定，故非同非异也。
　　明次第第五
　　本文是生法之本，数自居前。既生之后，须即扶养，故次辨神符。八会云篆、三元玉字，若不谙炼，岂能致益？故须玉诀释其理事也。众生暗钝，直闻声教，不能悟解，故立图像，助以表明。圣功既显，若不是其祖宗物情，容言假伪，故须显其谱录也。此之五条，生物义足，将欲辅成，必须鉴戒，恶法交弊，宜前防止，故有戒律。既舍俗入道，出家受戒，簉於师宝，须善容仪，故次明威仪也。又前乃防恶，宿罪未除，故须修斋轨仪，悔三生恶也。仪容既善，宿根已净，须进学方。学理期真，当假道术。道术之妙，显乎记传，论其习学，以次相从也。亦是学工既着，名传竹帛，故次记传。始自生物，终乎行成，皆可嘉称，故次有赞颂。又前诸言教，多是长行散说，今论赞颂，即是句截偈结辞。既功满德成，故须表申灵府，如斋讫言功之例，故申奏也。又前十二部明出世之行，后之表奏祛世间之灾，如三元、涂炭、子午请命之流皆关表也。
　　详释第六
　　即为十二重，一释本文。前就洞玄为释，若具足为言名空释。赤书景皇，真文圣应，唯是一文之经，随五帝所当，开为五篇。帝之与篇，各有名字，出《真文》上卷。东方安宝华林青灵始老帝君名灵威仰，所掌真文，名曰《生神宝真洞玄章》，一名《东山神咒八威策文》。南方梵宝昌阳丹灵真老帝君名赤熛弩，所掌真文，名曰《南云通天宝衿》，一名《九天神咒》，一名《赤帝八威策文》。中央玉宝元灵元老帝君名含枢纽，所掌真文，名曰《宝劫洞清九天灵书》，一名《黄帝灵威策文》。西方七宝金门皓灵皇老帝君名耀伯宝，。所掌真文，名曰《金真宝明洞微篇》，一名《西山神咒》，一名《八威召龙文》。北方洞阴朔单郁绝五灵玄老帝君名协光纪，所掌真文，名曰《元神生真宝明文》，一名《北山神咒》，一名《八威制天文》。《五老玉篇》皆空洞自然之文也。委释此文如彼流，本文大意正是天书。今泛论古今，变文凡有六种：一者阴阳初分，有三元五德八会之炁，以成飞天之书，后撰为八龙云篆明光之章。陆先生解三才，谓之三元，三元既立，五行咸具。以五行为位，三五合和，谓之八会。为众书之原。又有八龙云篆明光之章，自然飞玄之炁结空成文，字方一丈，肇於未天之内，生立一切也。按《真迹》紫微夫人说三元八会建文章之祖，八龙云篆是其根宗所起、有书之始。而先生云，八会是三才五行，便在既判之后。《赤书》又云，《灵宝赤书五篇真文》出於元始之先。即此而论，三元应非三才，五德非五行也。此正应是三宝丈人之三炁耳。有五德。故《九天生神章》云：天地万物，自非三元所育、九炁所导，莫能生也。又曰：三炁为天地之尊，九炁为万物之根。故知三元在天地未开、三才未生之前也。一家同宋法师，八会只是三元五德。三元者，一曰混洞太无元高上玉虚之炁，二曰赤混太无元无上紫虚之炁，三曰冥寂玄通元无上清虚之炁。五德者，所本有三，即阴、阳、和。阴有少阴、太阴，阳有少阳、太阳，就和中之和五德也。篆者撰集，云书谓之云篆，此即三元八会之文、八龙云篆之章，皆是天书。三元八会，则五文八字之例是也。云篆明光，则《五符》、《五胜》之例是也。八会本文凡一千一百九字。其《五篇真文》合六百六十八字，是三才之元根，生天立地，开化人神，万物所由。故云有天道、地道、神道、人道，此之谓也。《玉诀》云，修用此法，五篇皆分字数。各有四条：一者主召九天上帝，校神仙图箓，求仙致真之法；二者主召天宿星官，正天分度，保国宁民之道；三者摄制酆都六天，内音天有一八字之气；四者勑命水帝，制召龙鱼也。其诸天内音天有八字，三十二天合二百五十六字，论诸天度数、期会大圣、真仙名讳、位号、所治宫府、台城、处所、神仙变化、升降品次、众魔种类、人鬼生死、转轮因缘。其六十三字是五方元精名号、服御求仙、练神化形、白月升空之法。余一百二十二字，阙无音解。二者演八会为龙凤之文，谓之地音、地书。此下皆玄圣所述，以写天文也。三者轩辕之时，苍颉傍龙凤之势，采鸟迹为古文，以代结绳，即体也。四者周时史籀音宙变古文为大篆。五者秦时李斯变大篆为小篆。六者秦后程邈变小篆为隶书，有云汉谓隶书曰佐书，此乃程邈狱中所造，出捉徒隶，故以隶为名。此即为六也。就第二中，又有云篆明光之章，为顺形梵书文，别为六十四种，播於三十六天，令经书相传，皆以隶字解天书，相离而行也。
　　释本文第一
　　初传古文者有邯郸淳。又有八体：一曰大篆，二曰小篆，三曰刻符，四曰虫书，五曰摹印，六曰署书，七曰殳书，八曰隶书。王莽时使司徒甄酆校定文字，复有六书：一曰古文，孔子壁中书；二曰奇字，古之异者；三曰篆书；四曰佐书，即隶书也；五曰缘篆，所以摹印也；六曰鸟篆，所以书幡也。苍颉始书，已应有笔。《诗》云彤管，则是笔者也。而言蒙恬造笔者，恬为秦将，三世有名，制笔精能，独擅奇名也。汉和帝时，蔡伦始造纸尔，前唯书简牒。牒者，诠牒语事也；简者，在简略恐是文字不繁也。但知本是天书金简，余地书已下八体六文皆从真出，外学者自更详之。又未知何时书於此经，在纸作卷。今谓劫初己自有笔，太真所书，何容无纸，及以八体六文等耶，以而尊造化，具一切法故也。后人承用，自有前后耳。
　　释神符第二
　　一切万法，莫不以精炁为用，故二仪、三景皆以精炁行乎其中；万物既有，亦以精炁行乎其中也。是则五行、六物，莫不有精炁者也。以道之精炁，布之简墨，会物之精炁，以却邪伪，辅正真，召会群灵，制御生死，保持劫运，安镇五方。然此符字本於结空，太真仰写天文，分置方位，区别图像、符书之异。符者，通取云物、日辰之势；书者，别析音句、铨量之旨；图者，书取灵变之状。然符中有书，参八图像；书中有图，形声并用。故有八体六文更相显发。六文者：一曰象形，日、月是也；二曰指事，上、下是也；三曰形声，江、河是也；四曰会意，武、信是也；五曰转注，考、老是也；六曰假借，令、长是也。八体者：一曰天书，八会是也；二曰神书，云篆是也；三曰地书，龙凤之象；四曰内书，龟龙鱼鸟所吐；五曰外书，鳞甲羽毛所凤音载；六曰鬼书，杂体微末；七曰夏书，模范云篆；八曰戎夷书，类於昆虫。此六文八体，或今字同古，或古字同符，更相加减，共成一法，合为一用，故同异无定也。而三洞经中，符有作今字者，此以《古文尚书》中有与今字同者耳。
　　释玉诀第三
　　此别有经二卷，太上道君於南丹洞阳上观为学士王龙赐说此灵文玉字之诀，但未知定是何代所注。学者寻之。又说诸修行、符图五方、思存禳灾等法，正是解诀八会之文，而就本文理中复有明理，如解《真文》中更明感通之理，《定志》又出思微之义；事中复有事，如玉诀中复明传经及盟授威仪之事。然诀中凡有解诀，皆通谓之玉诀也。
　　释灵图第四
　　图书之作，俱出形声。至於玄圣着述，各有功用。图以传有，书以传无。无者，言之与理，无有形迹，定志局等之例是也。有者，有形之与迹，八景及人鸟之例是也。书图亦可通於有无，以如前出思之也云。或镇藏五岳，以保劫运；或宣被十方，开化周普；或秘之金格，以示禁重天文；或藏之名山，明会乃出；或题之官阙，随行处所安；或书之空林，显神通力用；或行之五国，表缘所宜；或及之三清，辩升沈异域；或宣之上古，拯物之迷；或传之下世，哀物之苦。皆大慈之德，隋病设方；大哀之心，赴缘说法也。
　　释谱录第五
　　如《生神章》前三宝君及《本业》道君自序宿世根本之例是也。录者，条别神明，位次名讳，八景及内音之例是也。谱者之为用、众生或谓生死之理，倏然而有，倏然而无。如彼草木，无所缘起，故述本宿因，令其得悟。录亦是条牒名领，以付学人，令其领录存思以自防，保举人身以升天也。大洞所明，即上皇玉录之例是也。
　　释戒律第六
　　戒法者，即止恶也；止者，止恶心口，为誓不作恶也。戒之为义，又有详略。详者，《太清》道本，无量法门百二十九条，《老君》及《三元品戒》百八十条，《观身大戒》三百条，《太一》六十戒之例是也。略者，道人三戒、录生五戒、祭酒八戒、《想尔》九戒、《智慧上品》十戒、《明真科》二十四戒之例是也。律者，终出戒中，无更别目，多论罪报宪法之科，如天师老君《玄都律》、《女青等律》是也。斯则戒主於因，律主於果；戒论防恶，律论与罪故也。然或空中而下，或口内传授，皆随机而作，授受不同。同如上品戒，则弟子向东，定志戒则弟子向南，《金箓简文》则天尊北向。若东向者，向阳位也。依《三元品戒》，则东方、南方为左官，属太阳；西方、北方为右官，属太阴。初先谢罪求度，故向太阴，所以北向，回礼十方。次请生求义，故向太肠，所以东向而受也。《定志》所明，法师居南，弟子向师，幕侧首向之。以理而推，则法师居多向北，与《金箓》同。上品戒弟子向东，定志戒弟子向南，此皆使弟子向生气也。问《生神章》及《二#2十四生图》法师向南向北，与此不类，复何义耶？答：此经于时天尊面命三天真人，传《二十四生图》 与道君，命九天司马、侍仙玉郎传《生神章》与飞天神王，飞天神王及道君于时北向，请天尊，使者衔天尊命，从天尊边来仍授，但是传经简，异於授戒，不得为例也。
　　释威仪第七
　　三元本有威仪俯仰之格三千四百条，龙汉之后，文多不备。今所出有二百四十条，此以末世不堪，故略不传耳。论斋功德者，宋师旧举六条，今家大明二种：一者极道，二者济度。极道者，《洞神经》云：心斋坐忘，极道矣。济度者，依经总有三箓七品。三箓者，一者金箓斋，上消天灾，保镇帝王；二者玉箓斋，救度人民，请福谢过；三者黄箓斋，下拔地狱、九玄之苦。七品者，一者三皇斋，求仙保国；二者自然斋，修真齐道；三者上清斋，升虚入妙；四者指教斋，禳灾救疾；五者涂炭斋，悔过请命；六者明真斋，拔幽夜之魂；七者三元斋，谢三官之罪。此等诸斋，或一日一夜，或三日三夜，或七日七夜，具如仪轨。其外又有六斋、十直、甲子、庚申、八节、本命、百日、千日等斋，通用自然之法。其六斋月，正月、三月、五月、七月、九月、十一月也。又有三长斋月，即正月、七月，十月是也。十直者，月一日、八日、十四日、十五日、十八日、二十三日、二十四日、二十八日、二十九日、三十日是也。八节所谓，立春、春分、立夏、夏至、立秋、秋分、立冬、冬至。其诸斋日等，更不曲辩。
　　释方法第八
　　旧云大略有九：一者粗食，二者蔬食，三者节食，四者服精，五者服芽，六者服光，七者服气，八者元气，九者胎食。粗食者，麻麦也；蔬食者，菜茄也；节食者，中食也；服精者，符水及丹英也；服芽者，五方云芽也；服光者，日月七元三光也；服气者，六觉之气，天地四方之妙气也；服元气者，一切禀三元之气，太和之精，在于太虚也；胎食者，我自所得元精之和，为胞胎之元，即清虚降四体之气，不复关外也。粗食止诸耽嗜，蔬食节诸肥腴，节食除烦浊，服精其身神体成英华，服芽变为芽，服光化为光，服六气化为六气，游乎十方，服元炁化为元气，与天地合体，服胎气反为婴童，与道混合为一也。此之变化，运数改易，不复待舍身而更受身、往来生死也。今意方法，未必止是食事，其或是方药或按摩等事可寻也。
　　释众术第九
　　无所不通，大而论之，略有五事：一者思神存真，二者心斋坐忘，三者步虚飞空，四者餐吸元气，五者导引三光。此皆心气相使，而神道冥通。论其变化，凡有三种：一者白日升天，二者尸解，三者灭度形不灾也。白日升天者，功成道备，三万六千神及三一、帝一混合为体，体成妙一，故能与神俱游，即身而升天也。又诵《大洞经》及《人鸟山》，不须服御而得云舆迎者，其身亦已化，又上诣朱陵受炼也。二尸解者，如位业义明。三灭度者，如太一守尸，或经年岁，尸还成人也。
　　释记传第十
　　记则追志过去之事，亦有传记未来之事。凡圣神之体，有二事：一者自然，二者学得也。《大洞经》者，从死得生，从生得道，从道得仙，从仙得真，从真得为上清黄老君，如三十九真、二十四帝、百八十道君、天尊，上圣亦有自然妙气应化所作，亦有修习后成，自然、后学合为一也。然此圣真阶次万品，略言大意，如位业科，其《七真列纪》道君等传谱记传也。
　　释赞颂第十一
　　四言可象四时、四气，五言以法五行、五德，七言以法七元、七曜。此有本文赞颂，如《九天生神》之流，以三洞飞玄之炁，是本文赞颂也。后诸经中，或有道君、真人、诸天赞颂，此皆玄圣所作，共在经中。凡天书玉字虽本出梵音，至於行教说经，亦随类得解。如书真文，本是三元八会梵天之音。今以隶书，又以此音译传书，则篆、隶两存，译则此显而梵隐也。及《九天生神章》则本文不传，梵音不出，但有隶字而此音也。至於《内音玉字》，则有异同：同者，亦以隶字传篆书；异者，不以此音译梵语，故文单复不可解也。而天真皇人演之，仍用大梵之音而语此问，即以此间之物合玄都之事。故知真圣之音，音可以通施众物也。
　　释表奏第十二
　　此条正一偏多。但一切万机，其迹各别，故圣人垂法，制之以事。然道在人心，而方须以表奏者，既未能冥会，则因事而显，事显则心明，故尽其形迹也。夫人心无质，运之有境，境净则心明，心明则行洁，行洁可以交神灵，心明可以会天道。故登坛告盟，凭章表奏，启心形俱，尽人神合会也。《章信科》云：输物明信，信道舍财，消灾散祸。多名。其要有三者，赐与凡夫，爰及鸟兽、蠕动蝖飞，皆同布施。二者供奉三等，崇饰三宝，周给圣贤，同曰供养。
　　明教第一
　　以明三十六部之义
　　三乘之中，乘各有前十二部，故合成三十六部也。论其相摄者，一往大乘具有三十六部，中乘具二十四部，小乘唯十二部。何者？以大得兼小故也。又，大乘得学为徧行也，小不得兼学大，止十二，中乘可知。此远论男内化门意也。用论三洞，即是会前三乘，入此一乘，故三洞大唯一乘耳。而又约三洞开三，欲示一乘之内无所不包。故自后明三亦示一，三不三，三一不一不三，正义也。
　　问：会三归一，三乘在不？答：元在不在，若不在，何所会？若在，何名会耶？
　　明行第二
　　有二经不同：一者，《太玄都老子自然斋仪》，玄经有三条：一曰天经，天真所修；二曰地经，洞天所习；三曰人经，世间所行。三境之法相通而一一品曰三乘，三乘之用各有十二条，交会相通，总曰三十六部。十二条者，一曰无为，二曰有为，三曰无为而有为，四曰有为而无为，五曰续爱，六曰断爱，七曰不断不续，八曰分段，九曰无分段，十曰知微，十一曰知章，十二曰通用。当境而言，亦曰十二部。隐显兼施，则有七十二部。今谓此文所出前之三经，经自可是教，后之十二意在行也。二者《正一》所明十二者，一者心迹俱无为；二者心无为，迹有为；三者心有为，迹无为；四者舍家处人间；五者携家入川泽；六者出世，与人隔绝；七者与世和光同尘；八者断欲斯断；九者不断；十者游空中；十一者在地下；十二者住天上。三乘皆有十二，故成三十六。都释文意，已在位业义科。但此两经名味不同者，亦当教，自是一途之说耳。但太玄所出多据於心，正一所明通论心迹。但太玄十二中第八一事，言分段者，事如涉迹又显。
　　洞玄灵宝玄门大义竟
　　#1『无方』之前疑有脱文。
　　#2『二』，原作『一』误。今改。
　　
