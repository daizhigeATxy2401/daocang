洞玄灵宝玄一真人说生死轮转因缘经
　　经名：洞玄灵宝玄一真人说生死轮转因缘经。撰人不详，似出於唐代。一卷。底本出处：《正统道藏》太平部。
　　洞玄灵宝玄一真人说生死轮转因缘经
　　尔时，仙人云度以景元元年正月二十日，於昆仑金台玉室请问三天法师玄一真人曰：自以卑下谬遭皇恩，积学二千八百余年，虽得乘云驾龙逍遥太空，未得登天之任。阴阳之事，来去之缘，事非所关，理不得知。近而未审人生死因缘，为父、为母、为兄、为弟，姊妹室家，为世世常会，复有分别，各随功德，先世之人，为生后世与不，其罪福多少，为轻为重，尽受何形，其道异同，师友交会，皆缘何因？愿为分别，释所未闻。
　　真人曰：子之所问，微乎远矣，来去之事，将亦未闻。运度当周，事不容藏，今为子说之，秘而奉行。道常一也，无极无穷，古天所奉，今天所宗，其一无二，但诸天人，言音不同，号之为异。大归一也，师亦一也，但随世变易，出化於世，匠成万物。先世之人，轮於太阴，后各随功受生，是今世之人也。天地一阖，人随运灭，天地一开，人随运生。日月星辰，亦随运转。是故因缘不绝，天地与人、日月星辰，亦不重易，但缘展转以相生。父母、妻子、兄弟、姊妹，皆非常会，各随福德，来暂寄胎於父母也。后复各随功德，运转散离，无有常定；或先世为父母，后生为子孙；或先世为兄弟，后世为父母，轮转去来，更生更死。师者，传世不绝，常为师也。故师，我父母也，为常生之匠。父母兄弟，本亦无亲，但随福德来寄生，父母养成人。故圣人制法，孝顺以报育养之恩，以致孝心。若不孝不顺，王法诛之，天亦伐之。兄弟暂共生於父母，当相亲爱，共致孝心；父母终亡，祖葬礼毕，以报生养之恩。四时祠杞，以为慈孝之法，传告后世，使知有孝养之恩。夫妇亦鲜相事，易重恩爱，弃父母之姓，就夫之姓。未嫁系命父母，既嫁击命於夫，夫亡系命於子。妇死夫存，门户由成，夫死妇嫁，血脉断绝。故男属父姓，女属母生，无名无姓。人生世间，如春草之华，生无定日，死有常分。生时暂共为室家，死各随因缘归所系属，不复会也。有福者，更生天堂，或生贵家王候之门。有罪者，系於长夜，涂若谪罚无极。唯四时五腊时，或聚会相见，亦复欢喜，念生时恩爱，既别之后，各还所属，永相去失，不复忆之。须鬼功竟，随谪轻重，各随因缘，或生为人，或堕五道六畜、边夷之中，先日之缘，冥然绝矣，无复有亲。人生有子孙，阴阳之礼，会乐天地之间，死亡，精魂在天，但有谪罚，无复阴阳相生之义。故生以为人，死以为鬼，生死之间，但易名而已。生之为乐，死之为苦，故令生人不得知地下鬼事，死人为鬼，知地上之事。为鬼皆乐生活，但不能自，须罪竟过，轻者得还生人中，更随功多少，寄胎生为人。生为恶者，死为鬼，求生终不得生，方充长徒，寒苦无极；罪尽，当作六畜形，或边夷之类，或生六疾，盲聋癫痴，为男女臭秽，可憎之极，为人所不友。生受饥寒，冻饿至死，苦毒后，又生六畜之中，未有脱期。或生奴婢下贱之人，驱使畏人，常苦饥寒，笞杖在身，观人俛仰，任人杀活。尔时，魂神不复自知从何来生，唯考鬼知之。生有善功，死为鬼君，欢乐之堂，天给厨食，逍遥无为，须功竟后，生天王之门，或富贵之家，财禄自然，适意自足，与善人相会，恒值圣世，贤人结缘，福路日生。身后命终，径生天堂。若能供养三宝，心慕神仙，必降致仙人，白日升天之道。若但修常善之行，不经泰山地官，七祖同庆。生死之事，明如日月，贤者独见，愚人不识。谛受精思，自然朗察。弃放恶心，以善为业，天地冥冥，功过无脱，毫毛悉载，无有漏失也。
　　真人曰：凡人生死，上古之时悉皆由心，天帝门下校定名录：应死者，削除生名，更上鬼字；应来生世，削落鬼字，更上生名。然后随其福德轻重，轻者生贫贱之家，生世涂炭，备经六极至死，寒苦流曳，卖身饴口，恒不饱足，衣服恒不盖形，有人之形，无人之禄功。重者生贵盛之门，或生财禄，不要自来，万向良合，衣食自然，不经辛苦，恒值善人，贤圣交会。今下古未传，运气当终，人生无有定寿，天选人身，自有主生神，又有主死神在人身中。生世好生，则生神护之；生世好死，则死神伐之。好生之人，则与生券之中；好死之人，则与死券之下。皆结约分明，而人不觉知也。生世积善，则与圣人相值，名入左契。生为人主，死为天堂之宾，七祖同欢，后生或为王侯之子，或生世聪明圣达，为天人之师，四海人神宗奉，功满白日升仙。故功德不绝，世世常与贤圣结缘，巍巍之功，莫有比者。生世为恶，则与恶人相宜，名入死籍右契之中。在世常与善人相远，众不定会，福德之处常所不受，死入地狱饿鬼之中，七祖相牵，冥冥长夜，未有出期。是为善恶，相去何若。生世为善之人，天选善人来生为其子孙，使父母得其恩福，皆由善功之报。生世为恶，天选恶逆子孙来生其门，堕地难保，既得成大，为人逆恶不孝。或轻淫偷盗，劫贼杀人，恒为父母重忧，罪轻役身，重则没身；或贫贱穷寒，有朝无暮，为人走使，常苦饥冻，衣不盖形，杖罚不去於身，不识昔缘；或痴聋喑痖、盲目筋挛，或朝生夕死，或三岁十岁垂及成人而死，或为人及毒兽所害而死。或恒为官狱囚系无已，令父母忧愁叹息而行；或多生女无男，至老孤独穷厄。如此，皆先世行恶之报，更相牵对为父母子孙。其理分明，不可违犯，犯者不原。真人说生死去来因缘竟，而颂善缘来生，其辞曰：
　　大道体本无，二气幽绝冥。阴阳和三德，天地运机张。生死随运转，罪福不偏婴。积福种善功，善人来相生。福缘善来会，去来身受荣。生出为世主，或为天人宗。命过天堂宾，福禄恒随身。策龙辔朱凤，逍遥戏上清。或为诸圣王，封掌於十天。七祖同受庆，南宫更受生。永与恶缘绝，世世常光明。
　　真人又颂恶缘来生，曰：
　　天地虽无无，可以期相生。生世不念善，为罪重积盈。死受涂炭苦，风火不去形。罪竟还生人，恒托寒贱门。抱病婴重疾，聋盲癫且狂。罪逆自来会，众恶不去身。形系鞭笞杖，鬼病岁不空。父母长叹息，生死地狱中。冥冥沦恶道，望善永无缘。
　　真人曰：道以归善，如水投渊。恶人之难化，如高树之标，无良地之源。虽闻善道，当时知有，因顾已忘，如雨堕高林，当时虽润，回即已燥。善人闻道，如大江之渊，大海之源，惟受不逆。道教难闻，圣人难值，贤者难遇，自非天地运度当交，经道不出，圣人不见。帝王有道，圣人生国，大运当交，期度将会。天运转促，至末世之后，朔旦冬节，金氏之世，经道方明。其时当暂太平，数十年中，人民五分，四分知道。至金马之末，天运交周，水龙之岁，李君出治。其时圣世，生死善恶将分，善心男女，逆作善功。至时，当有圣人出世度人，有遇值者，便是宿功报应，或身得超度，或一门同庆，得入福中。当恶之人，常与善乖，闻圣人说法，谓之为无，此非善人之根，天闭其心，使不与圣人相宜。故善恶异流，天地永隔。运交之际，道德虽兴，愚者甚多，知道者少，万中有一，以为多也，各各教化，不寻本源。其时当有鬼黠之子，因是犹豫二心，不信大法，亦不能分别真伪，将是期度欲交，天使之然。有心男女，善则勿退，退则失尔；前功一失，贤人万劫不会。夫贤人出世，难得平奉，或托痴聋，或清或浊，或廉或贞，或隐或见，或是或非，或弃薄天人，或偏有所爱，入境之始，恶当有异。若是圣人，其行不移，虽诸变化，久故恒清，与凡有别，是为不杂常俗。既见之后，恐不可得奉，其当潜隐，或去於境邑，或绝踪无迹。若与是乖，万劫永隔；尔与贤人结缘，则坐享福祚，七祖登天，死升天堂，衣食自然。如此，皆先世有缘，道使之然。无缘之子，虽居茸贤人之篱，坐贤人连席，其缘不会，非可强求。明知罪福，毫分不失，纵复遇会，或婴罹众祸，因是不集，此皆前世无缘，天迷其心，鬼闭其意，不使得与善会，故有殊隔，使其更致重离，去善日远。若人之欲善，因会遇害，因心不退，福必来会。言毕，於是也传与贤人，勿令漏泄，具如经法，盟乃传焉。
　　洞玄灵宝玄一真人说生死轮转因缘经竟
　　
