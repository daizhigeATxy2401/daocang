太上灵宝升玄内教经中和品述义疏
　　经名：次上灵宝升玄内教经中和品述义疏。撰人不详，约出於唐代。系《升玄内教经》第七卷之注疏本。一卷。底本出处：《正统道藏》太平部。
　　太上灵宝升玄内教经中和品述义疏
　　是时 ，天师张道陵拜手太上老君道前：愿闻修道明诀、得道原由、次第品格，谨敬之法、中和之科、长生之教、禁戒之仪。道陵末预之贱，未悟内教。愿垂哀愍，披陈甘露，使天人男女咸闻灵音。道言：道陵所问诸法甚是胜理，最真第一，无上要义，外教《五篇经》中未有此说。吾今当敷演，谛受之焉。
　　夫《中和经》者盖是登真之妙诀，入道之要方；理贯重玄，义该双遣。修之於己，升玄之趣可穷；蕴之於怀，真一之门洞启。所言中和者，中是非外之名，和是顺从之目。摄心於内，呼之曰中；顺道无违，乃受和称。所以此《中和》之科而次《开缘品》者前。善恶因缘，令人拾恶行善。恐其滞於善恶，故说中和之科。不唯令其拾恶，亦乃令其思善，思善拾恶，名曰中和。就此中和一号，开为六别：第一、劝修中和行；第二、吾观十方，下劝修离过行；第三、天下男女，下劝立善功；第四、道告道陵，下劝修法；第五、夫色欲败事，下劝持五诫；第六、奉法修道，下明持经修行得益。前文为二：初明天师请入道之方，次天尊为说中和之义。就请文中，又为二意：初正请，后出所请之意。今先辩天师请时，天师至禁诫之义。是时者，即是机缘感会之时。天师者，是三天法师之号，张是其姓，道陵是其名。拜手道前者，夫请益则起，授业则起，既欲谘论妙义，是故拜手道前。愿闻修道明诀者，欲闻修道分明要诀。得道原由者，成真得道行法原由。次第品格者，问行位阶差、成真次第。谨敬之法者，谨慎恭敬之法。中和之科者，中和顺道之科。长生之教者，得道长生之教法。禁诫之仪者，科条禁诫之轨仪。此明天师请讫，下出所请之主。道陵末预至言咸闻灵音，天师令谘请妙义，意在利他，故先悦色和颜，毕辞自逊，弟子鄙贱之躯，预在法末，至如内教之理，是所未通，愿垂哀愍之心，披陈甘露妙法，当使天人男女同闻灵善教音。
　　上来至此天师请入，道要方说，自此以下，太上为说中和妙法。就此文中，分为二别：前叹请许说，后正为开示。前文又二：初叹请，次许说。今即叹请，道言道陵至未有此说，太上称叹天师，汝向来所问得道明诀、禁诫之仪者，此等诸法甚是胜理、最上至真、微妙第一、无上难思要诀妙义，《灵宝五篇经》中未有如此之说。此叹请讫，下许说吾今当敷演谛受。吾是自在之名。太上语天师云，汝向所问甚合我心，今当为汝敷陈演说，好宜谛受，奉而行之。
　　上来至此叹请许说讫，自此以下，正为开示。就此文中，分为三别：第一离得道阶差；第二明入道要行；第三天师领解。就前文中，又为四别：第一举三品；第二列三种名；第三依名解释；第四结劝修行。
　　道言：吾布教施诫，具有明诀，得道之品，莫不有三：上得神仙，中得泥丸，下得延年。神仙成真，自然登天，白日乘景，上造紫晨。头生肉髻，金刚之身。玉童散花，天女和烟，左右凤歌，前后龙吟，威仪严妙，悉是天人。泥丸灭度，得免地官，魂神澄正，得升天堂。或补仙品，或生圣王，更相转轮，储积德行，行满福立，云舆乃迎。受度积功，非唯一生。志意不倦，克成仙王。延年之法，康壮不死。绝谷清肠，休粮无滞，服食草木，以却尸鬼。寿终命极，免隶北酆，得为地下主者，检摄人鬼生死之目。经三百六十岁，进为仙人。於此计功，或附胎生，转轮不灭，与泥丸同根。然此三者，皆须修身，中和炁性，反俗所行，断绝荣色，与道合行。如此之戒，其义有五：一者，不得淫泆、志念在邪，劳神损精，魂魄不守，正炁离去，邪来合前。二者，不得情性嗔怒，心涌发愤，口泄扬声，咒诅骂詈，振动天地。神不佑人；身中真官上诉三天，注名罪目，万不得仙。三者，不得含想毒念，嫉损於人。天神紏笔，地官奏言，注名黑薄，考至杀身。最不可犯，害及子孙。四者，不得饮酒迷乱，荒浊秽身，变易常性，不崇诫文，不畏官法，不敬父君，不识骨血，为欲淫牵。魂魄悲号，秽注五神，骂詈恣口，反逆不顺。天遗其殃，身受祸患。五者不得贪利钱财，财为粪壤#1，而赍刀行。世末多伪，人情凶毙，或於便宜，动谋贼害。财为身雠，何用财为？有而不积，当种福地。空堂清室，名为仙家。有此五者，不可一犯。喻如履冰之险、蹈空之危，罪定考至，而不觉知。贤者坐起卧息，深用自戒，身无反动，福报明矣。若有不信之人毁疑经法，不从五行者，现世殃至。吾今所言所说，真实不虚。传授之始，必得其人。道陵拜手#2，唯诺奉行。
　　布教者，宣布经教，施为科戒，具有分明要诀。至如得道阶品，莫不有於三种。此举数讫，次列名者，上得神仙至延年，神仙者，飞行自在，变化多方。或策驾而谒玉晨，乘云车而游宛利。若仁安之化冑，王子晋之辞周帝。泥九者，灭度而证无为，捐尸而升彼岸。若释子假入涅盘，仙公诈留空椁。延年者，年命长远，智力康疆。若方朔之寿九千，彭祖之年八百。此出三种名讫，下次第解释神仙成真至悉。是天人神仙，得成真道，自然轻举，升天白日，腾景乘云，上至紫微殿下，谘问玉晨大道，朝拜元始天尊，头自然肉髻绀，无劳梳栉，身受金刚之质，灾害不敢毁。玉童侍在其傍，散花若乎飞雪；天女而焚百和，遐郁不异升云。左右鸾啸凤歌，前后龙鳞，围绕威仪，侍者严丽，并是天仙。此释神仙讫，下释泥丸灭度至克成仙王。泥丸灭而得度，免离地下鬼官，魂神澄正清凉，而升天堂净国，或补神仙之位，或生圣王之家。更须储积善功轮转，常修经道，三千之功斯满，九万之德将圆，故致云舆来迎，神龙捧接。或轮转更灭，积诸善功，策厉精勤，志意不倦，克成仙王之位，控御一切灵官。此释泥九讫，下释延年。延年之法，康壮迟死，至与泥丸同根。夫延年之道，勇壮康强，要须绝谷清肠，餐霞吸炁，茹青松，饵紫栢，味白术，服黄精，却三尸九虫，除四魔兵贼。至如寿终之日，得免北帝酆都，迨为地下鬼官，检录生死之目。凡经三百六十岁，即得进为仙人。或复计功未充，更遣附胎轮转，於是没而不殆，遂与泥丸同根。此释三品浅深义讫，以下结成。然此三者皆须至，与道合行。欲证前之三品者，皆须持戒修身，气性柔孺，中和所行，动与俗反，断绝荣华色利，方当与道合同。上来至此辩三品行位浅深讫，自此以下，次释中和要法。就此文中，开为五别，初举数，次列名。第一、第二、第三举喻以戒，第四明迷者有损，第五结劝传授。今先辩戒数。如此之戒，其义有五者，如此和之，或事有五条。此举数讫，下列名。一者不得淫逸至邪来合前，第一不得纵情淫逸，志念在邪，劳费精神，伤损魂魄。正离去已，身恶即来侵慢。所云魂魄者，魂即三魂，魄是七魄。三魂者，一爽灵，二胎光，三幽精。此解第一竟，次出第二。二者，不得情性嗔怒至万不得仙，不得恣情争竞、嗔忿，口泄扬声，咒诅马晋，恶响振天，怨声动地。其罪深逆，神不佑人，即被身中三尸奏言，三天注之罪目。既被所谴，万不得仙。所云三尸者，彭琚、彭质、彭矫。此第二讫，次第三。三者，不得含想毒念至及子孙，不得含怀恶想，毒害凶谋，嫉恶贤能，妬损胜己而被天神纠笔、地官奏言，列其罪名，注之黑簿，非唯考至杀身，亦乃殃流后胤。此第三讫，次第四。四者，不得饮酒迷乱荒狂至身受祸患，不得耽荒于酒，浊秽五神，变易常情，违经犯戒，不忌君王宪钢，不识师父，亲疏悖礼，谋图不轨。宁知魂魄号泣，藏府沸腾。而更骂詈，恣心返逆，不顺上天，遗其殃咎祸患，便及已身。此第四讫，次第五。五者，不得贪利钱财至名为仙家。夫钱财为粪壤，妨行累身，生有攻劫之忧，死有掘冢之患。既有不须聚积，宜将施种福田。空堂名曰仙家，门户自然清贵。上来列五戒讫，自此下举喻以劝。有此五者，不可一犯，至福报明矣，此之五戒，犯一则亡，喻如蹈空之危、履冰之险。必其故违不改，罪至不逭人知。贤者宜各用心，坐卧深当自戒。若能身无变动，福报之理自明。此举喻以劝讫，下明违戒有损。若有不信之人毁疑经法致见世殃至。如有愚痴之辈疑毁至经，不从五种戒文，故犯三邪之过，即当见在殃至，具如此经第一卷中所明。此明违者有损讫，下劝择人而传。吾今所言所说至必得其人，此是付嘱天师，今日所言所说，盖是真实不虚，子宜择人而传，慎勿轻相传付。此设戒讫，下天师领解。道陵拜首，唯诺奉命，诫指既行，岂敢违慢。唯诺而起，奉受圣言。上来至此劝修中和行讫，自此以下是大段第二文，次劝修离过行。就此文中，大分为两：从初至饭中余炁以来，举过劝舍。第二道陵夫人之所愿下，次举离过之方。前文又二：初出恶事；第二或有协伪，释成初文。复四：第一明世人无善，第二明其有恶，第三显出恶人，第四列其恶状。
　　道言：吾观十方，将诸来世，人民、道士、男女贤善持戒，及天下人民辈奉道专者，万无一人。何故言之？下世雕薄，时俗吏民竞相华尚，贪荣富贵，仁义不行，权诈为智；父子相欺，君臣相殆；转相嘱托，货赂买官；黜忠贞，任佞邪，信奸臣，结党阿；富贵相追，贫贱捐弃，服饰车马，浮华藻丽，以为得济，填路而行。薄居势位，视人若无；薄有钱财，贫富异路；君子小人，各随所宜；欣同世间，岂念道乎？此辈思恋，皆是愚人，虽先休休，不足愿也。所以然者，愚人浅薄，身适荣显，便是骄奢盈溢，施行过度，恣心快意，不顺礼节。道之清虚，不受此辈也。神明既远，邪鬼侵之。或有协伪背真，祷鬼求请。天网恢恢，其罚未行耳。喻如炊熟，下火以灭，甑中余炁未尽之势，安得久哉？恶人虽未遇罪，譬如余炁耳。道陵，夫人之所愿，以生年为贵；人之所恶，以死为贱。岂不然乎。天地平正，以生赏善，以死罚恶。此吉凶祸福，从窈冥中来。祸殃非富贵者所求请而可避，非贫贱者所不欲而可去。修善福应，为恶祸来。国君虽有无极之宝，临命惜死，倾城量金，求乞生活，岂复可得？贤者贫贱，不须强求富贵，劳费精思，废人所存，傲慢乱志，使人失道，又复不寿。而愚人见富贵者，心欲如之，徒劳心愿，得亦不弘。得既不弘，未若无为。若欲所求所愿，当求修身，当愿大乘，无大无小，和同心意。奉受无上大经，斋堂床座以安天书，扫除尘秽，清净俨然，烧香然灯，光照寝席#3，长斋苦思，存灵念真。道为之降，计日如愿，七祖受福，生死成仙。兆但勤行，道不负人。若有所求所愿，不用金帛货赂，不用人事意气，不用酒肉祭祷，不用巧言方便，真心归道，无为自成，皆如本心之所愿想。若须作福田之缘者，随意脆信，香油之直，斋中之施，以立功业，随力所堪，亦不用多。此明报不可限等；若效习俗人背道祷邪，则万无一福，祸树塞门矣。然作此功德，行诸所愿，虽有弥天之报，犹复不及受持此经，供养修礼，坐起念之，功德复大数千#4万倍。何以故？此经是十方天真得至道者之所愿行#5，得成道故。若有善男子、善女人能发自然道意，受持此经者，无愿不会，无福不合。然复人有修短，心有利钝。贤明之者钻坚精进，犹恐不及，愚暗之者败毁背去，犹恐不远，如此不同，可复云何？道陵，汝当以此经传度后学合真之人，若有可上可下者，亦当开悟，令入法门矣。
　　天尊言，我观十方世界男女之人，不问道士、女冠，无有一人修善。出家之者嫉妬潜谋，在俗之徒骄淫杀盗。除非出世君子，终无一人尽心。此明无善讫，自下明有恶行。就此文中，分为三别：初出恶事，次辩恶人，后显恶状。今先辩恶事。何故之下世雕薄至岂念乎，天尊何故而发此言？疾时世浇伪，人情浅薄，吏民时俗竞取荣华，仁义之礼不行，唯知贪求富贵，离道而行权诈，父子对面相欺，君臣上下异心，得便即相危殆，为君视听不聪而信权臣之语；转相嘱托，而将货赂买官；黜放忠贞，任用邪佞，君子在野，小人在朝；结党连群，富贵追逐，捐弃孤寡，凌易贫穷；车马服章浮华藻丽，诜诜顺启，炰炰而行；在位视人若无有；贫富异类，积镪呼为君子，清贫即曰小人；欣欣在於世间，岂有一人念道？此出恶事讫，下举恶人。此辈思恋皆是愚人至不足愿也，如此猖狂之辈，皆是世俗愚人，虽复暂尔休休，何足可愿者也。此出恶人讫，下举恶状。所以然者愚人浅薄至邪鬼侵之，所以说此言者，但为愚人浅薄，不能顾后看前，恃势盈溢，骄奢施行，过越法度，纵恣快其心意，弗从礼节科仪。大道俭约清虚，不受如此之辈。神明既其远离，邪鬼率所侵伤。此总明恶事讫，自下释成就。此文中分为三别：初法说，次喻说，后合喻。先明法说。或有协伪背真至其罚未行耳，或有协怀殃伪，背道崇邪，祈祷鬼神，请求福佑。且天纲恢恢，疏而不失，罪考虽未，祸罚分明。此法说讫，下喻说。喻如炊熟下火以灭，至安得久哉。此举喻讫，下合喻。恶人虽未遇罪，譬如余炁耳。上来至此，举过观拾讫，自此以下，举离过之方。就此文中，分为三别：第一、明天道无私，决有赏罚；第二、明若欲离过，唯当修善；第三、尔时下明恶业有损，劝其拾离。就前文中，分为五别：第一明人情莫不欣生恶死，只自不能修善远恶；第二明天道平正，赏罚不差；第三明其殃报由，业非势力能制；第四劝於贤者，勿希世荣；第五伤叹愚人，不能知此。今先明世人忻生恶死。道陵夫人之所愿以生年为贵至不然乎，言世俗愚人不能修善远恶，止愿平安寿老，不欲夭折凶衰，贵贱同然，是谁不尔。此明忻生恶死讫，下明决有赏罚。天地平正至从窈冥中来，天眼皎然，纤微俱见，赏善罚恶，决定不差，并从窈冥中来，弗遣世人知觉。此明赏罚不差讫，次明善恶之来决不可避。祸灾非富贵者此所求请至不欲而可去。祸福之来，所不期而至，贫人欲而不来，富者排而不去。此明善恶由业讫，下明报应之义。修善福应为恶祸来至岂复可得。修善招於福报，为恶决得祸酬，非职位之所能禳，非金玉之所能赂。此举报应义讫，次劝贤者不希世荣。贫贱不须强求富贵至又复不寿。富贵关天，荣华由业，勿复劳神损虑，非分强求。令人失道迷乱，伤年损寿。此劝勿希世荣讫，次叹愚人不能知此。而愚人见富贵者至未若无为。世俗愚人见他富贵，亦愿己身与齐等，不知命恶骨凶，纵得，亦不弘大长久，机近终成，必当败失，未若息心无为无事。上来至此，明天道无私讫，自此以下劝修离过之行。就此文中，分为五别：第一劝修行，第二劝拾恶，第三举经尊胜以劝，第四明愚智去取不同，圣者愍念，第五结勤流传。今先劝修行。若欲所求所愿至皆如本心之所愿想。若须长生久视，适乐无为，先当奉受至经，和心尽意，斋堂床座，清净俨然，安置天书，香灯供养，专情苦行，存虚念真。道不负人，计功酬愿，七祖受福，生死成仙。兆但勤行，经不虚设。若欲所求所愿，不用货赂钱财，乃至方便巧言，饮食意气。上之四事，一如所愿，但当念道存真，自然获福。此劝修行讫，次劝立功。若须作福田之缘者至不可限算。若欲建福立功以祈冥佑，可随意(贝十危)信，斋直香油，称力竭诚而已。如此明报，不可限量。上来劝立功修行讫，次劝拾恶。若效习俗人背道祷邪至祸树塞门矣。勿复背道，轻真崇邪，祷鬼千万，终无一福，唯当祸树塞门。此劝拾恶讫，次劝受经。就持经文中，即为三别：初明经为胜以劝，第二出受经之意，第三劝持经得益。今先观受经。然作此功德，行诸得益，今先劝受经。然作此功德行诸所愿至数千万倍，此校量功行，以言人作诸功德、施种福田不及受持此经，一句一偈。此举经尊胜以劝讫，下释出其意。何以故？此经是十方天真至成道故。此经是众圣父母，万善由生，得道成真，莫不游履。下明持经得益。若有善男子至无福不合。能发自然道意，受持此经者，何福不合，何善不从。上来校量功德、劝持经得益讫，下明愚知去彼取此者，哀愍。然复人有修短心有利钝至可复如何。人有短长，心有明暗。智者勤行，恒如不及；愚者背毁，思隔太山。如此不同，奈何者也。此明圣人哀愍讫，下劝传授。道陵汝当以此经传度后学至入法门矣。上来太上付嘱天师，将经传度后学，必有合真之相，广略当消息之要，令心垢得除，咸使归于道室。上来至此，举过劝拾讫，自此以下是前来第三文，正明恶业有损，劝令改悔。就此文中，分为二别：初天师请问，次道君答释。前文为二：第一别同间仙众，第二序请问事由。今先出受法时仙众也。
　　尔#6时，道陵受法。是诸大圣、梵天道士#7、妙行真人、十方天尊遣使赞叹道陵，合有七千亿众同在道前。道陵众中，严顿法服，叉手而立道前，请问因缘、灾祥之由。道陵曰：伏见奉道奉法一切人民，或遇灾害、暴病卒死、官符口舌#8，以致不利，所作不成，所求不得，不审此等何所触犯，为是宿缘，为是身犯？愿垂开张，以明未悟。
　　老君答曰#9：此辈皆由人恶，亦是宿世。何以故？世人奉道不勤，虽知道尊而欲奉之，其情性施行，与俗不别，邪伪不除，欲以邪伪干於正真，终不可也。邪与正真，如盗贼恶人之见监伺。既奉大道，又复祷邪，二心犹豫，遂与之邪。诸如此辈，虽系名奉道，冀道得佑，道不受也。染附邪精，而谓属道#10，遇灾遭病，逢祸值难，望道拥护，而道不救#11，邪精恶鬼率所侵害，道不为摄，身致死亡，家得破灭。而其愚俗，殊不自悟，方更背戾，言道无神。虽不口说，心内怨望。此辈何不庄事，变易心肠，选濡日月，冀免灾厄，万不遗一。执性狠戾，心肠不改，命殁之后，三涂五苦，悔复何及？痛哉愚俗，崇邪轻真，胡不洗心，於此自新。贤者正信，修奉经法。大道至尊，高而无上，周圆无外，包裹天地#12，制御众神，生育万物，蝖飞蠕动、含諿之类，皆是道成。道之威神，何所不集，何所不散，何所不消，何所不成，何所不伏？把天机枢，驱使万神，先乎无先，穷於无穷。人处其间，年命奄忽，如眼开闭，悉从道成，悉从道生。愍念人物，如母伤子。故出法度人，令修道行。功上者神仙，功中者。泥丸#13，功下者寿延。巍巍之报，而人不知，相与沉沦，不改俗伪。吾为之流泪，而说偈曰：
　　宿世缘植恶，生积不洁香，染邪而奉道，招致不吉良。真炁不为力，邪恶反成殃。三灾一时至，破家而身亡。七祖沦三官，魂魄相携将。刀山令足践，剑树令手伤。上下五苦庭，流血成脓疮。万劫不蒙原，展转五道场。若有科法子，天官降相迎。
　　当天师受法之时，有十方大圣、道士、真人及异境天尊遣使称叹，或腾云御日，策驾乘台，总有七千亿人同在升玄座下。此列时众讫，自此下次序诸问事由。就此门中，分为两别：初举果以征因，次问因以明果。初但问因。道陵伏见，奉道奉法至所求不得。世人奉道奉法，应蒙圣力护持，因何逢祸遇灾，危亡不少。或有暴病卒死，缧绁横加，作事弗成，诸不吉利。此承果征因讫，次问因以明果。不审此等何所触犯，未晓如此之辈所从而来，为是当身造愆，为是宿世殃咎。愿垂问讫，自此以下老君答释。就答中文，即有长行偈诵。就长行中，大分为三：第一，先物恶业，第二，次劝拾恶，第三，即劝修道。前文为二：初明其稔恶，次劝其改悔。初文复二：先物恶因，次释恶行。今正是初，老君答曰，此辈皆由人恶。亦是宿世。如此壈坎之辈，亦有二种因缘，是己身自招，二是宿世殃及。物恶因讫，次释恶行。何以故世人奉道不勤至而未见趣。向乃心起怨望，进退犹豫，无有至诚。或存或亡，二心不定。闻道尊胜，欣而奉之；俗行未除，仍怀邪伪，欲希真道，何可得焉。不知邪遇正真，如盗贼之逢监伺。以其心不专固，上天遂与之邪。以其染附邪精，至道便当不佑。纵使遇灾遭病，亦不为摄，邪精所得，身致死亡，家门破灭。愚痴世俗殊不觉悟，乃更言道无神，心内怨望。上来明恶业讫，自下劝其改悔。此辈何不庄治事至悔复可及。何不庄治戒行，选易心肠。濡浸於邪，日复一日。天网恢恢，疏而不失，赏善罚恶，万无一遗。因何子戾，汝心不能思罪补过，命没幽沉恶趣，悔恨何所及焉。此劝悔过讫，下劝拾恶。痛哉愚俗至於此自新。大圣大慈伤痛愚俗，何忍崇邪轻道，不肯奉戒修真。胡不洗弃恶心，於此新兴善行。上来举恶劝拾讫，自下举道劝修。就劝修文中，分为四别：一明道尊胜故须修；二道有势力故须修；三道能生成故须修；四道有利益故须修胜道。今先明道尊胜。贤者正心，修奉经戒，大道至尊，至皆是道生。贤智之者，宜各正心，奉受大经，勤修上道。道法尊妙，不可思议。天地禀以长存，万类以之成育。大则周圆无外，小则细入微间。道法如此尊高，贤者那不修奉。下辩势力。道之威神何所不集至穷於无穷。大道神力，何所不招，何所不禳，何所不伏。把天机关枢要，驱使一切鬼神。先则先乎无先，穷则穷於无极。此明道有势力讫，下明道能生成。人处其间，年命奄忽，至令修道行。人处天地之间，虽复命有长短，皆是道之生成。大道愍念於人，若母见伤於子，殷懃演说经戒，普令修道学仙。此明道成益讫，下品量功行。功上者仙至不改俗伪。此明随功深浅，福报不差，而人弗知，为恶不改，相与沦没，望返无期。大圣悲怜，为之泣涕，故留经戒，劝舍恶心。上来此长行文讫，自下偈颂。就偈颂文中，分为三别：初有一行诵恶因，次有一行诵恶果，后有一行劝修道。今且诵恶业。宿世缘植恶至招致不吉良。宿世种植恶缘，积生不曾香洁，染邪而言奉道，招致故不吉。此诵恶因讫，次诵恶果。真炁不为力至展转五道场。真炁不为势力，邪恶反成殃咎，三灾一时临逼，家破身致死亡，七祖沦坠三官，魂魄相牵，流曳刀山，令其足践，剑树令其手攀，上下五苦之庭，脓疮流血遍体，万劫不蒙原赦，展转五道之中。此举恶劝拾讫，下劝修道。若有科法子，天官降相迎。若有科法之子，天官降下迎之，鸾舆霭霭云中，龙车峨峨空裹。
　　上来至此总明离过文讫，自此以下是大段第三文，劝立善功。就此文中，凡有三别：初长行，以劝立功；次偈颂文，以劝立行道；说偈毕，下举益以劝。就长行文中，分为四别：第一劝改过，第二劝立功，第三劝修行，第四明得益。就改过文中，又为二意；初劝改恶以存念，次劝持经以悔过。初文又二：先劝舍恶，次劝念道。先明改破恶。
　　道言：天下男女违背真正，不从教戒，但贪爱欲、富贵荣禄、色利财宝，饮酒食肉，恣心快意，骄奢盈溢，岂念道乎？人常念道，道亦念人。人之若鱼，道之若水，鱼得水而生，失水而死。道炁不居，人身则虚#14；人身既虚，何得久生乎？要在精进，存念至真。告诸贤者，欲得保命度身，得道成真者，当宗受《无上灵宝升玄内教真一真经》，皆当洗心，除去先日所犯罪过，革修后善，以顺经法。能如是者，即合无上正真道意。凡为道者，除过立功，思罪补愆。若未见经法之前，或手杀人者，当救应垂死者一人以赎之。於罪既除，又得活人之功。若曾行劫盗#15、得他财物，今受法后，当心与口誓#16，以私财贿，施散贫乏，建立功德。於责既解，又得施惠之报。若以口言谗谤胜已，谮#17杀贤善，枉说无罪者，进达贤人以当之。於负既了，又得进贤之对。转祸为福，此真要言。尔乃道行既立，言令必珍。见人有失，转相劝戒，宣传经法，普度天人。令诸男女咸得法利。如此功报，甚为无量。勿谓道之无形，以为傲慢，但当庄事修勤，晨夜清净。若见人民疾病，当相救度，不得以智欺愚，乘威假诈，倚托鬼神，恐吓天民，取他财物；才有小知，称名自大，轻忽愚贱，更相毁訾。不得背向调论，指擿贤者。不得私情贪狠，敬贵耻贱，乐富弃贫，诈望意气，爱憎二心。不欲随情请福，以为惠施。道终不从，鬼不为使，毁败正法，身反受咎。当同志相求，同法相好。若男女不解书疏者，但受经法，专心好道，听诵经戒#18，会於斋堂，谛受勿忘。亦可堂上烧香，清净在座，男女有别，俨然正体，安神精心，明听法音。勿妄华言，倾斜不端。游心他念，懒惰睡眠，两两相对，哗语暔暔，劳形自役，当苦无获#19。若能如法精肃，则受福无量，侍经仙官自来护人，终已无灾，得道升天。太上老君乃说偈曰#20：
　　宗虚尊大乘，色欲俱然绝。要从精进起，邪魔无由列。转祸修德行，宿负自然灭。功积随日新，超然与俗别。言令必珍用，大勋由此结。
　　世有愚恶人，称名设鬼教。私情诈公行，万言无一效。任心行魔事，自尔招大考。不知所由犯，欻以致残暴。魂囚酆都庭，痛毒於斯到。
　　必有乐法者，信心寄因缘。虽不晓文字，心识意在敦。虚心彻邪念，听诵数千言。专心致得道，遂成无上真。但能受持想，功德自弥天。
　　一切善男子， 注心听吾经。勿复相对论，好为无至情#21。一则乱至教，二则
　　劳身形。劳形当自苦#22，爱报不聪明。好当自恭肃，勿复轻神灵。
　　见有精进者，升仙补天官。高蹈凌梵外，学致甚不难。何为守浊美，不希腾形神。金阙不乐游，相与隶北门。吾见五苦徒，悲叫刀山巅，面目无人姿，乞食饿鬼间。天罚备常加#23，受考弥劫年。盖由不积善，谤毁害真贤。对报在须臾，愚人谓不然。苟作不自革，独自落天残。未若修弘道，众真与尔群。
　　世间男之与女并悉违背正真，不能奉戒持经，唯贪荣华富贵，酒肉快其情意，财色恣其心怀；但知盈溢骄奢，岂有一人念道。此劝改恶讫，次劝存念。有法说喻，俾人常念道，道亦念人。但能念於道，道岂不念於人。示喻明说，人之若鱼之在水，至失水而死。故《西升经》云：人在道中，道在人中。鱼在水中，水在鱼中。道去人死，水乾鱼命终。即是此义。下合喻，以劝修道。道炁不居，人身则空，至存念至真。道炁既远，人身则空。人身既空，岂得长久。要须勤修上道，存念至真。此劝改恶存念讫，下劝持经以除过。文为三：第一劝持经，第二劝除过，第三明得道。今先劝经。告诸贤者，欲得保命度身，至真一真经。道告贤者，子欲命度身成真得道者，当须宗受《升玄灵宝真一真经》经力扶持，自然得道。此劝受经讫，次劝除过。皆当洗心至以顺经法。当洗除垢，思罪补愆，唯道是从，唯法是务。此劝除过讫，下明得道。能如是者，即合无上正真道意。若能顺道无违，则与至理冥合。故《道经》云：同於道者，道亦得之。即是此义。上来劝改过讫，自下劝立善功。就立功文中，分为五别：第一劝赎生，第二劝散施，第三劝进贤，第四明立功得益，第五结劝。今先劝赎生。凡为道者除过立功至又得活人之功。凡欲结身为道，当须除过立功。或未持经戒之前，亲行手杀，当救垂死之命以补前愆，即於宿负得除，又获济他之福。此劝赎生讫，下劝散施。若曾行劫盗得他财物至又得施惠之报。或未闻经法之前，劫夺他物，今当心与口誓，思过责愆，以己私财贿施於贫乏，植种福田，建立功德，於其前债既了，又得施惠之功。此散施。说劝进贤，若以口言谗谤胜己至又得进贤之对。或曾经谗谤胜己，赞毁贤能，枉谗无辜，嫉妬君子者，当以荐达贤人，称扬硕学，於其前负得除，又获进贤之对。下明立功得益，转祸为福。此真要言至甚为无量，劝转恶心，修於福善。道行既立，言令必珍。若见人有过失，即须为说经戒，咸令男子、女人一切蒙法利益。如此功报巍巍，其为无边无量。此举利益讫，下设戒劝。勿谓道之无形以为傲慢至晨夜清净。莫谓大道无形，而欲轻忽傲慢，但当庄事修勤，晨夜清心净虑。
　　上来至此劝修善立功讫，自此以下，正劝离过。行有二别：初劝改过，次劝修善。先劝改过。若见人民疾病当相救度至身及受咎。见人有忧，助为作福，有救度念得安稳，不得以智欺愚，倚托神鬼恐吓天下，取他财物，薄有神智，调弄贤人，轻忽於下，更相谤毁，敬贵耻贱，乐富弃贫，爱憎二心，诈望意气，不肯随顺人情以为惠施，纵欲驱除。谨案神鬼亦不从之，於正法诚无效验，身反受於殃咎。此劝改过讫，次劝修道。当同志相求同法相好至病苦无获。当须同法相好，同志相求，宗受大经，专心乐道。必其未明法教，当就明者决之，听诵谛受，勿使遗忘。又须尊居俨然，安神正体，不得游心他念，玩堕睡眠，相对闲语喃喃，毕竟都无所获。此劝修离过行讫，下明得益。若能如法精肃则受福无量至得道升天。若能精肃如法，则受福无穷，侍经仙官自来拥护，非唯终身无咎，乃至得升天堂。
　　上来至此长行文讫，自此已下偈诵，以劝立功。就偈诵文中，分为别：初有两行半颂，立功得益。世有愚痴下有两行半颂，行恶有损。必有乐法下有五行劝持经。见有精进，下有五行半，举善对恶，以劝取舍。今先诵持经。宗虚尊大乘至邪魔无由列。宗奉虚无，尊承大法。荣色俱绝并除，精进既起内心，外魔敢能列其过恶？此劝立功讫，下明得益。转祸修德行至大勋由此结。若得弃粗心，革修善行，则宿昔愆负自尔云消，功德巍巍，随日而进，超然轻举，与世别殊。人必遵行大勋，由斯结矣。此明立功益讫，次明行恶获损。世有愚痴人至万言无一效。世有愚痴之人，称名而设鬼教，私诈公然行之，万语无一信实。此明行恶讫，次明损失。任心行魔事至痛毒於斯到。恣已愚情而行魔事，赃满罪定，殃考自来，不知死日所由，欻然而致残暴，魂囚酆都鬼庭，痛毒於斯邪。此明行恶政损讫，自下劝修经法。文为二：前颂信法人，后颂听受之者。先诵行法人。必有乐法者，至听诵数千言。必有乐法之者敬信，以善为缘，虽不能晓文字，用心而在敦重，虚豁是非，听诵章句。此明信法，下明得益。专心致得，道至功德自弥天。专心政得仙道，遂成无上至真，但能受持妙经，功德自然广大。
　　上来诵信受人讫，下诵听法者。一切善男女注心听吾经至勿复轻神灵。道言，一切男女人，各注心听经，勿复相对妄说无有颠倒之意，一则挠乱至教，二则劳汝身形。劳形徒自勤苦，后受不聪明报，好当供养经道，勿复轻忽神灵。
　　上来劝持经讫，自下举善对恶，以劝取舍。文为二：前举善恶，以劝取舍；后劝修道，以明得益。初文又二：前一行举善劝取，次五行举恶劝舍。先劝取善。见有精进者至学故甚不难。见有精进之人弃俗而修经道，决得升仙度世，然得补天官，高举凌虚，飞行梵外。修学即得，甚不为难。此劝取善讫，下劝舍恶。何为守浊美至独自落天残，此伤时人迷没尘俗，不希腾神轻举，游宴玄都，将隶彼北门，轮回五趣，号啼镬汤之侧，悲叫刀剑之巅，面目困苦，燋燎饥寒，乞食无所，天罚备加，其体受考，弥劫积年。盖由谤毁贤良，不信宿命，为恶不改，自致天残。此劝取善拾恶讫，下劝修道。未若修弘道，众圣与尔群。未若修经弘道，光显法门，当与得道众真以为朋友。上来偈诵以劝立功讫，自下结劝修善得益。文为二：前明自修得益，次劝令尊秘#24。
　　老君说偈毕，告道陵#25曰：吾昔无鞅数恒#26沙劫无穷无极时，以修此章，歌颂其句，修行礼玩，致得今报。其趣幽微#27，玄中之玄。今以告子谛尊之焉，勿以告示不信之人。若有疑毁者，考及灭门矣。
　　太上老君告天师曰，我昔无数劫时，以修此经章句，歌颂其义，礼玩策勤，政得今日无上道果。当知此经理趣深远，玄中之玄。此举利益讫，下劝尊秘。今以告子尊之焉，至考及灭门矣。今以大经宣告於子，子宜谛受，重道殷懃，勿复轻传。他疑毁之者，考及灭门。
　　上来至此劝立善功讫，自此已下是前来大段第四文，次劝修经法，亦有长行、偈颂。就长行文中，又分为二：前举善恶二缘以示，令识人生受命，下次举经戒以劝修行。初文又二：先物生死之恶，次明报应之事，就前文中分为四：第一明世俗无知，第二明欣恶是等，第三明不得遂心，第四总结劝舍，今先明世俗无知。
　　老君告道陵曰；万物之中，人最为贵。而人处在天地之间，皆知生之日，不知死之日。善恶之人，富贵贫贱，各愿寿老，谁欲其夭？夫死者，人所不乐，而见一切岂能免乎？唯有不生，无此难耳。然此之辈复有因缘，修善得善，其鬼益善；作恶得恶，其鬼亦恶。是故半在吾道堂，半在魔地狱。喻如呼声，莫不有应。人生寿命#28，制在虚无。虚无不言，故置圣人。圣人隐形，遗传经戒。夫唯经戒，即名道也。劝人作善，教令修生，一以除过，二致不死；何但不死，乃成真仙。如此之福，本非富贵财贿求请能得，本非酒肉祷鬼之所能致；其唯道士贤者敬奉经戒、勤念所致。先苦后报，其应明也。
　　天地所生，唯人为贵。但愚迷云障，慧识不明，唯知生日富贵，岂知死日早晚。此明世俗无知讫，次举贵贱同好。善恶之人至谁欲其夭。夫人善恶志意同然，皆欲富贵长年，谁愿贫穷夭折。此明忻恶是等讫，次举不得遂心。夫死者人所不乐，而见一切岂能免乎。夫身亡魂逝，人皆恶之，而见一切谁能免此。下结劝，唯有不生无此。虽取必欲无死，未若无生。炼质归真，当有何患？上来举生死之乐恶以劝舍讫，此下以明报应事。然此之辈复有因缘至喻如呼响，莫不有应。善恶行殊，因缘报别。是故为鬼不同，升沉各异。喻如呼响应、种核得果。此举善恶因缘，示令识悟。自下正举经法以劝修习，就此文中，分为三别：第一举经以劝，第二明经得益，第三明持经方便。今先举经以劝。人生受命制在虚无至夫唯经戒即道也。人之生世，制在虚无，故置圣人为演经戒。夫唯经戒，即是於道。人能弘法，自得道真。此举经劝讫，次举修经得益。劝人作善，教令修生，至乃成真仙。经教之设，本劝修生，人持经，其年自永，何但不死，仍成道真。此明持经得益讫，下明修习方便。如此之福，本非富贵财贿求请能得至其应明也，此言其福报，非崇爵巨富所能屈致也，唯有持经奉戒，勤苦自营，福报皎然，明如日月。
　　上来长行持经讫，自下偈颂以劝持经。就此文中，分为：前五行劝舍恶以听经，何不勤上道；下有一行半，劝勤心而革道。前文又三：一明世俗无知，二明升沉异趣，三劝经法。
　　於是老君乃说偈曰：
　　人生最为贵，而不乐法熙，生死随任往，莫知何所之。冥冥求无知，临报乃悟期。恶者入三掠，善者获大慈。若有合真相，听经念善思。勿复作聋盲，闻法而佯痴。吾愍诸天人，故留无上辞，作人之大法，为世之良医。财贿当法用，勿以祷邪祠。万万无一报，妖炁殃日滋。何不勤上道，见法生心谋#29。恶者报亦恶，未若立善基。苦行得甘报，自然登玄台。
　　已前颂世俗无知，人生最为贵，至临报乃悟。明天地之间，唯人为贵，何不勤修经，清净喜熙。而乃任命死生莫知何趣，冥冥长夜，临报始知。此明世俗无知讫，次辩升沈有异，恶者入三掠，善者获大慈。恶者入於地狱，一日三掠形魂；善者上升天堂，大圣慈悲接引。此明升沈异趣讫，次劝听法。若有合真相，听经念善思，至妖炁殃日滋。若有合真相者，当须思善听经，勿复诈作聋盲，闻法佯痴不解。大圣愍诸天人，故留无上妙教，为人作於大法，为世作以良医。有财当从道用，勿复祷鬼祠邪，万万终无一报，妖炁日日滋生。此劝舍恶讫，次劝修道。何不劝上至道自然登玄台。因何不勤修上道，见法心即谋从。行恶则得恶报，未若建立善基，苦行报自甘，萧然玄台之上。
　　上来至此劝持经法讫，自此以下是前来大段第二文，次劝持五戒。就此文中，自有长行、偈颂。就长行文中，分为五别：第一举恶劝舍，第二举戒劝修，第三明持戒得益，第四明违者有失，第五劝令秘慎。今先劝舍恶。
　　道言：夫色欲败事，最不可行#30，而世间贤愚贵贱皆亦同愿。唯有道士乃能执志，坚持教戒，以自检缚，行止举动，心不倾邪，在於爱欲之间，初不一违。若见色利、荣华粲彩，以戒掩目；若闻好恶之言、五音之属，以戒塞耳；若有八珍之馔、甘香之美，以戒杜口；若愿想财货、七宝奇珍，放情极欲，以戒挫心；若意奸淫、贪趣恶事，以戒折足。能行此五者，七祖生天，衣食自然，身得神仙，白日登晨。如其尸解，转轮成真。贤者精诚奉持之也。若男若女不能承用，不肯受持，无可如何，吾宁与人万金，不书此言。道陵，子当择其人而授，勿泄真文。
　　染滞情色，败己亡身。世俗之人不能拾远此。举恶劝拾讫，次举戒劝修。先出持戒人，次出所持之戒。惟有道士，至不一违；惟有道士，独能晓悟，坚持教戒，检束身心，纵在爱欲之中，未曾违犯。此出持戒人讫，次出所持之戒。若见色利荣华粲彩至以戒折足。若见美色荣华、朗黄粲彩，以戒掩目，莫令眼看；若闻五音、淫声妖乐，以戒塞闭耳，莫令耳闻；若遇八珍、甘香美馔，以戒杜口，莫令口尝；若想钱财、奇珍异货，以戒挫心，防意止想；若念奸淫、贪趣恶事，以戒折足，使足莫行。辩戒讫，次辩持戒。得能行此五事讫，次明违者有失。若男女不能承用至不书此言。伤叹时人贵财贱道，故发此言。相与沈沦，奈何哉。此明违戒有失讫，次劝传授。道陵，子当择人而授，勿泄真文。若有敬信之人具上十相，来欲请受，先赍信金、诚素，试之无退，将经付之。必其犹豫猜疑，秘而莫与。此长行讫，下举偈颂。就偈颂文中，为四别：第一有三行半颂，不持戒者有损；第二有三行半颂，持戒者得益；第三有三行颂，能离五种之恶；第四有两行半颂，改过得益。
　　太上老君仍说偈曰：
　　欲欲是何物？悉从心中生。目睹荣丽色，耳洞五音声，口甘八珍味#31，心想财自荣，意贪淫奸事，手足为之行。五恶既不住，考对在兆形，永与生道隔，幽魂没鬼图。罪毕出在所#32，有人而无情。
　　奉戒不行恶，掩塞五心门，目不视绮容，耳不采声烦，口不飨甘美，心不爱钱财#33，意无淫向想，手足不为申。五恶寂住停，考对焉从宣？永与真道合，不复零鬼官。功积从戒起，白日登玉晨。
　　目以色为仇，初不欲一见；耳以音为雠，初不愿欲闻；口以味为苦，初不以自熏；心以宝为咎，初不为想恋；意以奸为贼，初不欲同贯；足以夷为阻，初不乐涉端。五苦同一路，初不倾邪看。若能如是者，所谓妙中难。难中既能通，滓滞无由安。身清神则宁，皇一守丹田。行备由因起#34，致得升冲天。
　　欲欲是何物、悉从心中生者，上欲是态欲之心，下欲是所贪之境。此之二心，从何而起？悉是己身颠倒妄想。此总举讫，下别列。目睹荣丽色至手足为之行。目则妄瞻五色，耳则通取五声，口则珍味甘脆，心则经营贿货，意既贪求恶事，手足即为之行。此明为恶讫，下明损失。五欲既不住至有人而无情。五心起欲不住，灾考对在兆形，永与长生道隔，幽魂没鬼囹圄，罪毕，纵其得出受形，六情不具。此明违戒获损讫，下明持戒得益。奉戒不行恶，掩塞五欲心门，此总举。讫，下别：目不睹绮容至手足不为申。目不睹色，耳不采声，口不尝甘，心不受货，乃至意无外想，足不妄行。此明持戒讫，下明得益。五恶寂住停至白日登玉晨。五心既其停住，考对焉得妄加，永与真道合同，不复沦於鬼府。积功从戒而起，白日上升玉京。此明持戒得益讫，次辩能离五种。目以色为仇至初不乐涉端。目以色为怨仇，初不将眼一见；耳以声为雠隙，初不令耳一闻；口不味於美甘，心不恋於金玉，乃至意无淫想，不与奸恶同群；手足平夷，未曾涉行阻难。此明能离五种讫，下明得益。五者同一路，初不倾邪看，至故前能升冲天。上来五欲同起一心，初不倾邪，妄有缘者，若能如是舍离，所谓妙中之难。难中既能通，滓滞无由得住，身清神则宁，皇人安住丹田。行备因戒而来，故政得冲虚之道。
　　上来至此明持戒得益讫，自此以下是大段第六，总劝持经修行，以明得益。就此文中，分为四别：第一修行以舍恶，第二建志以持经，第三修经得益，第四戒勿轻传。前文又二：前劝修道，次劝去邪。但劝存道。
　　道言：奉法修道当勤，修身当坚，精进当久，持戒当固，专念当执，谛想莫不存道，去邪去惑，去妖去伪，去淫去欲，除弃众非，以为抱真致得升冲#35。是先劳后报，度身升仙，当期当来，勿睹目前。夫恶无交祸，善无近福。子善思惟，庄事勤身，效力奉持经法。此经高妙，综统三洞，无上至真第一玄章。受持之者，人中无上。自无玄名，万无一见。有心之者，当如饥渴得饮食，如寒得冬衣，若凉得春服；当如贫人得宝，贱人得官。如作极须消息，疲劳欲睡寐；如愿想，欲有所得。得此经法，当作此念，勤苦如法，福报无量矣。此经度人无数，修道诵之，得成真人；畏怖诵之，魔不犯身；疾病诵之，立起死魂；忧恼诵之，自然喜欢；县官诵之，得停狱门。若为亡人诵之，休息宁闲；贫穷诵之，保宜财钱；命厄诵之，普皆寿延；愚暗诵之，心聪圣贤。一人诵之，福周九亲，度人无量，润流十天，无上无下，无大无小，无边无际，皆蒙慈恩。子等秘之，慎勿妄宣。泄慢经文，授非其人，则考有风刀，身没鬼官。兆宜慎之，吾不虚言。道陵稽首礼谢而去。
　　夫欲奉持经戒，学道修身，当坚固精诚，专念谛想，行住坐卧，以道为心。此劝存念讫，次劝去邪去惑，去妖去伪，至勿睹目前，当去六种众非，包含真性。先虽劳苦，后获升仙。当期未来善报，勿睹目前快乐。此劝舍恶讫，次劝持经。就为三别：第一正劝，第二举喻以劝，第三合喻。前文又二：初劝持经，次叹经尊胜。今是初。夫恶无友祸，善无近福，至奉受经法。但福报善移，不必同至。好当庄事，勤身奉受经法。此劝受经讫，次叹法。此经高妙综统至万无一见。此经三洞之上，统御万灵，无上至真，微妙第一。法既尊高，受者亦贵。无玄名仙骨，终不遭遇此经。此叹法竟，下举喻有心之人，当如饥渴欲得饮食，至愿想欲有所得。此举喻讫，下结成，见此经法，当作此念，至福报无量矣。上来八念，但能勤苦如法，则受福无穷。此劝持经诵。次劝得益。此经度人无数量，至福周九亲。此经有十福利益竟，次明功德广远。度人无量，恩流十天，至皆蒙慈恩。此经功不可思议，福润十天，泽流万境，无上无下，无际无边，尽沐斯恩，皆浃巨福。此叹经利益竟，下戒勿轻传。子等秘之，慎勿妄宣，至吾不虚言。子宜尊秘，择人而传，勿复妄宣，招於罪失。此设戒讫，次天师领教，道陵稽首礼谢而去。
　　上来一卷辩中和行讫，自此已下更会蓬莱，为说显真大哉。
　　太上灵宝升玄内教经中和品述义疏竟
　　#1财：原作『而』。兹据敦煌P.3341改。（以下简称敦煌本）
　　#2手：敦煌本作『首』。
　　#3光：敦煌本作『芳』。
　　#4千：敦煌本作「亿」。
　　#5愿：敦煌本作「履」。
　　#6原无『尔』，兹据敦煌本补。
　　#7梵天：敦煌本作「神天」。
　　#8官符：敦煌本作『非横』。
　　#9老君：敦煌本作『道君』（以下同，如『太上老君』作『太上道君』）。
　　#10谓：原作『诸』。兹据敦煌本改。
　　#11救：原作『效』。兹据敦煌本改。
　　#12天地：敦煌本作『无极』。
　　#13泥丸：敦煌本作『天仙』。
　　#14虚：敦煌本作『空』。
　　#15曾：原作『会』。兹据敦煌本改。
　　#16誓：字原空缺。兹据敦煌本补。
　　#17语：原作『赞』。兹据敦煌本改。
　　#18『听诵经戒』前，敦煌本尚有『所谓不明者』五字。
　　#19当苦无获：原作『当苦与获』，其义不明。敦煌本作『唐苦无获』，兹据改『与』为『无』。
　　#20偈：敦煌本作『颂』(下同)。仁按：偈即颂也，名异而实同。
　　#21好为无至情：原作『好至无为情』，『至』，『为』互倒。兹据敦煌本改。
　　#22当：敦煌本作『唐』，是。
　　#23常：敦煌本作『当』。
　　#24『次劝令尊秘』句下原有『道说偈毕告』五字。据敦煌本，知系经文误入注疏者，因删。
　　#25原作『老君曰』。考敦煌本作『道君说偈毕告道陵』，知已窜入疏文。兹据补『说偈毕告道陵』六字。
　　#26恒：敦煌本作『尘』。
　　#27幽：原作『佥』。兹据敦煌本改。
　　#28寿：敦煌本作『受』。
　　#29谋：敦煌本作『媒』。
　　#30最：敦煌本作『实』。
　　#31八：敦煌本作『杂』。
　　#32出：敦煌本作『生』。
　　#33财钱：敦煌本作『奇珍』。
　　#34因：敦煌本作『内』。
　　#35以为抱真：敦煌本作『以为真是』，『是』字属上句读。
　　
