三洞珠囊
　　经名：三洞珠囊。唐王题河编。十卷。底本出处：《正统道藏》太平部。
　　三洞珠囊卷之一
　　救导品
　　《道学传第四》云：任敦，字尚能，博昌人。永嘉中投云阳山。云阳山者，即茅山也。服赤石脂，时复出入人间，皆手执经科，教示愚民。於是远近穆然从化。敦窃叹曰：众人虽云慕善，皆外好耳，未见真心可与断金者。
　　又云：杜炅，字子恭，及壮识信精勤，宗事正一，少参天师治箓，以之化导，接济周普，行已精洁，虚心拯物，不求信施，遂立治静，广宣救护，莫不立验也。
　　又云：陆纳为尚书令时，年四十，患疮告炅云：弈世短寿，临终皆患此疮。炅为奏章，又与灵飞散。谓曰：君厄命已过，可至七十。果如其言也。
　　第五卷云：严君平者，名遵，蜀都人也。修道自保，与人子言依於孝，与人臣言依於忠，与人弟言依於顺，各因其发，导之以善。蜀中化之，从其言者过半也。
　　又云：刘凝之，字志安，小名长年，南郡枝江人也。居衡山之阳，采药服食，受天师化民之道，夫妻并共佩带，救物灾危，亟有神验也。
　　第六卷云：诸慧开，字智远，吴兴乌程人也。每以戒行自修拯济为务。齐大明八年，天下饥馑，慧开薄有谷实，乃悉分恤穷匮，乡邑赖之。有三人积饥食饱而致死，其家诉县，称慧开饲杀饥人，苦相诬谤。县令笑曰：乞食饱死，反怨主人，法无此科，而遣不问也。
　　第七卷云：陆先生，宋文帝召之於内，讲理说法，不舍晨夜，孜孜诱劝，无倦於时也。
　　第八卷云：陶弘景，字通明，魏郡平阳人也。自号华阳隐居，好行阴德，拯济困穷，恒合诸验。药给施疾者，远近赖之也。
　　第九卷云：潘洪，字文盛，会稽山阴人也。为性好赈施，一冬数过作寒服，为施贫乏，随舍更营也。
　　第十卷云：东乡宗超，字逸伦，高密黔陬人也。亟经凶年，常大施食，远近投集，日中甚众。每至冬天辄多作襦袄，随缘寄人，使为布施也。
　　又云：严寄之，字静处，丹阳句容人也。轻财好施，拯济困穷，知识道义，有县官疾恼，辄潜为礼，事效私办，酬赛至时也。
　　又云：方谦之，字道冲，冀州赵郡柏县人也。入於潜天目山，化被乡村，改恶行善，请业依仁，迥向大法。
　　又云：掩骼音格埋枯，周穷济急也。邵陵王屡遣延请，谦之不与相见。行人至馆，尝或相值而厚加赂遗也。
　　又云：张玄彻，字文举，司州义阳郡人也。梁末大乱，相随入东缘糊口，略存性命，而恒与诸饥人共器煮食。彻性仁让，不处他先，常推铛火使人前用，虽有升合熟食，每居后，日日如此，转就困弊，因之赢痿，一旦而终，由其后已先物故，遂再其生也。
　　又云：褚雅，字玄通，吴郡钱塘人也。梁末时隐句曲山，重施轻财，拯物无厌，营田若熟，以乞贫者，与人共居，常早起洒扫，取水遍以周给，觅樵薪乞人。或夏月种瓜，恣人来取也。
　　又云：章旻，字高明，宣城人也。手植松槚，他有遗助，一无所留，特好赈施，不畜财产，法赴所收，随得随散，每出险难之所，或他有禁物，或同行有碍公私事缘，不能自扶者，旻辄方便负荷，必使过度也。又升坛之夜，祁寒酷烈，旻露左手执烛，至晓不懈。每赴人法事，躬亲下役，扫除秽浊，尽其力用。暑必让帷帐，寒则推衣被也。
　　第十三卷云：孟道养，字孝元，外名援，平昌人也。立性慈仁，全以赈施为务，饥年多饿死，常作食饷之，每恨贫乏，施与不得称心也。
　　第十四卷云：孙游岳，字玄达，东阳永康人也。殷勤诱接，服膺．受业者，常数百人也。
　　又云：双子辩者，梁时人也。断谷休粮，长斋苦行，出广州布化，南海称为主人也。
　　又云：许明业，扶风赤冈人，梁太清时人。少年出家，长斋蔬食，周行山水，拯济为务。是时饥荒人民困乏，明业恒行赈救，来者必给饮食，身率门人作田播种，稻粟微熟，自往远近，要呼贫者任力收获。行见寒冻，即解衣以施。隆冬之月，自服单布。每进城中功德，所获□物即於主人处散，未曾将出城门。若有病者，诸营功德，方便不赴，命必不全。若至人家，忽匆匆去，此处必有殃祸也。
　　第十五卷云：陆逸冲，字敬游，海盥阳渎人也。少笃道法，接物则贵贱均意，善於抚众，为远近所依也。
　　又云：邹荣，字文绘，临海章安人也。少而出家，为人干事，接物不偏也。
　　第十六卷云：殷仲堪者，陈郡人也。为太子中庶子，少奉天师道，受治及正一，精心事法，不吝财贿。家有疾病，躬为章符，往往有应乡人及左右或请，为之时行周救，弘益不少也。
　　第十八卷云：邓郁之，字玄达，南阳新野人也。尝梦一乌吐印以与之，自是民间有疾辄以印治救，不为章符，病者自愈也。
　　又云：诸葛琳，字茂伦，琅琊人也。奉道清洁，每绝谷救他人疾，及与自治，皆不服药饵，唯饮勑水，莫不蒙差。太元中，綝眼脸上忽生瘤赘，便就道门请水澡濯，少日稍差也。
　　又云：濮阳，不知何许人也，事道专心，祈请即验。郑□音啼女脚患跛躄，就阳请水濯足，余以灌庭中枯枣树，枣树即生，脚亦随差。晋简文既废世子，而后无息，阳时在第，密为祈请，三更中有黄气，起自西南。径堕室尔，夜李太后即怀孝武，冥道之力。
　　第二十卷云：暨慧琰，昊兴余杭人也。幼出家，为比丘尼，后舍尼为女道士，遂入居天目山，断谷服食。人有疾急施一符，莫不立愈也。
　　《列仙传上》云：太山下，石父卖药都市，父自言三百岁。后有疫气，民死者万计，长史至父所请救，拥朱旛系黄散以行民间，饮散者即愈，所估亦万计也。
　　《列仙传下》云：昌容者，常山上道士也。自称殷王女，食蓬蔂根，往往人见之者，二百余年而颜色如年二十人。能致紫草，卖与染家，得钱以遗孤寡，历世而然，奉祠者万家云云。
　　《神仙传第三》云：沈羲者，吴郡人也。学道於蜀中，但能消灾治病，救济百姓也。
　　第四云：黄庐子者，姓葛，名越。其治病，千里寄名，与之皆愈，不必见病人身也。
　　第五卷云：沈建者，丹阳人也。善能治病，病无轻重，见建者皆愈也。
　　第八云：王遥，字伯辽，鄱阳人也。颇行治病，病无不愈。亦不祭祀，不用符水、针药。其行治病，但以一八尺布帕敷地坐，不饮不食，须夹病愈便去。其有邪魅作祸者，遥但昼地作狱囚，口召呼之，皆见其形在狱中，或狐狸鼉蛇，乃斩而焚烧之，病者寻愈也。
　　第九云：李常在者，蜀郡人也。护病困者三日愈，微者一日愈。其不可愈者，则不往护之。
　　又云：干君者，北海人也。病癞数十年，百药不能愈，见市中一卖药公，姓帛，名和，往问之。公言：卿病可护。卿审欲得愈者；明日鸡鸣时来会大桥北木兰树下，当教卿。明日鸡鸣干君往到期处，而帛公已先在焉，怒曰：不欲愈病耶？而后至何也？更期明日夜半时。於是干君日入时便到期处，须臾公来。干君曰：不当如此耶？乃以素书二卷授干君，诫之曰：卿得此书，不但愈病而已，当得长生。干君再拜受书。公又曰：卿归更写此书，使成百五十卷。干君思得其意，内以治身养性，外以消灾救病，无不差愈，在民间三百余年，道成仙去也。
　　《登真隐诀》云：南极南岳真人左仙公太虚上真君，姓赤，讳中英。初，学道在金华山，忽得疾病困笃，经一十六年，青童授《智慧消魔经》，扶疾讽诵三千遍，都愈也。
　　《道学传第七》云：陆修静，字元德，吴兴东迁人也。宋大始七年四月，明帝不豫，先生率众建三元露斋，为国祈请，至二十日云阴风急，轻雨洒尘，二更再唱，堂前忽有黄气状如宝盖，从下而升，高十丈许，弥覆阶墀数刻之顷，备成五色，映暧檐榥，徘徊良久，忽复迥转至经台上，散漫乃歇，预观斋者百有余人，莫不皆见，事奏天子疾廖，以为嘉祥。
　　又云：孟景翼，字辅明，平昌安丘人也。梁竟陵王遇《灵宝经》一部，看便以掷地，少日便手发疽疮，痛楚特甚，遂遣冯先生首谢，先生为作悔辞，备加慊疑，虽蒙少差，终为此疾而亡也。
　　第十八卷云：娄安乐，谯国人也。妻傅氏，患风疮十余年，治之百方不差，唯专道门，愿得济兔。宋元嘉七年六月，天暴风雨，安乐兄屋崩倒，傅惧己室方坏，将致颓压，忽走出中庭，忘己脚疾，於是复常，由其信法故也，岂医药之足赖哉！ 
　　《玄母八门经》云：仙人赵成子，服五石，石发死幽州上谷玄之山。六年间，忽有一人山行，见此死尸腹烂石出，探而吞之，别去四五年，此石飞出，还入前日死尸之口，尸起成人，面生玉光，此盗石人被五老仙公切齿诃之。此盗五藏宝石之人也。此癞面人也，即面上生癞，比至一门大小遭癞，俱死灭族之也。
　　《神祝经第一》云：青气者卒死，赤气者肿病，黄气者下痢，白气者霍乱，黑气者官事。赤头鬼持此气，布行天下，杀其恶人也。
　　《登真隐诀》云：崔文字，《列仙传》云太山人，在太山下以药救病人者，赤君在金华山病十六年，后风消得道也。
　　《真诰第五》云：风消得道。
　　《真诰第五》云：风病之所生，生於丘坟阴湿三泉壅滞。是故地官以水气相激，多作风痹。风痹之重者，举体不授，轻者半身，或失手足也。若常梦在东北及西北，经接故居，或见灵林处所者，正欲与冢气相接也。墓之东北微绝命，西北为九危，此皆冢讼之凶地。若见亡者，於其间，盖其验也。若每遇此梦者，卧觉当正向上三啄齿而祝之曰：
　　太元上玄，九都紫天，理魂护命，高素真人，我受上法，受教泰玄，长生久视，身飞体仙，冢墓永安，鬼讼塞奸，魂魄和悦，恶气不烟，游魅罔象，敢干我神，北帝打制，收气入渊，得录上皇，谨奏玉晨。如此者再祝，祝又三叩齿，则不复梦冢墓及家死鬼。若经常得恶梦不祥者，皆可按此法。於是鬼气灭也，邪魅散形也。
　　又云：手臂不授者，沈风毒气在脉中，结附痹骨，使人然也。宜针灸，针灸则愈。又宜接北帝，曲折之祝。若行之百过，疾亦消除也。先以一手徐徐按摩疾臂，良久毕，乃临目内视，咽唾三过，叩齿三通，正心微祝曰：
　　太上四玄，五华六庭，三魂七魄，天关地精，神府营卫，天胎上明，四肢百神，九节万灵，受箓玉晨，刊书玉城，玉女侍身，玉童护命，永齐二景，飞仙上清，长与日月年俱，后倾超腾升仙，得整太平，流风结痾，注鬼五飞，魍魉冢气，阴气相徊，凌我四肢，干我盛衰。太上天丁，龙虎曜威，斩鬼不祥，风邪即摧。考注匿讼，百毒隐非，使我复常，日月同晖，考注见犯，北辰收摧，如有于试，干明上威。
　　昔唐览者，居林虑山中，为鬼所击，举身不授，似如绵囊，有道人教按此法，皆即除也。此北帝曲折之法，诸疾有曲折者，用此法皆佳，不但风痹不授而已也。唐览今在华山，得虹丹法，合服得不死。
　　郑子真则，康成之孙也。今在阳翟山，昔初学时，正患两脚不授，积年，其晚用针灸，兼行曲折祝法，百日都除。夫风考之行也，皆因衰气之间隙也。体有亏缩，故病来侵之也。若今差愈，诚能省周旋之役者，必风痾除也。今当为摄制冢注之气，亦可上冢讼章，我当为关奏之也，於是注气绝矣。
　　昔邓云山停当得道，顿两手不授。吾使人语之，令灸风徊、曲津两处也，六七日间便得作五禽按摩也。若针力讫，当语所灸处，又心存行道，亦与身行之，无异也。
　　昔赵公成两脚曳，不能起，旦夕常心存拜太上，如此三十年，太上真人赐公成流明檀桓散一剂，即能起行，后遂得道。今在鹤鸣山下。
　　又云：夜卧觉存日象在疾手中握之，使日光赤芒从臂中逆至肘腋间，良久日芒忽变成火，以烧臂使内外通币洞彻，良久毕，乃阴祝曰：
　　四明上元，日月气分，流光焕曜，灌液凝魂，神火散景，荡秽炼烟，洞彻风气，百邪烧燔，使得长生，四肢完全，注害考鬼，收付北辰。夫学生之道，当先治病，不使体有虚邪，及血少脑减，津液秽滞也。不先治病，虽服食行气，无益於身。
　　昔有道士王仲甫者，少乃有意好事神仙，恒吸引二景餐霞法四十余年，都不觉益。其子亦服之，足一十八年，白日升天。后南岳真人忽降，仲甫而教之云：子所以不得升度者，以子身有大病，脑宫亏减，筋液不注，灵津未溢，虽复接真景以餐霞，故未为身益。仲甫遂因药治病，兼修其事，又一十八年，亦白日升天。今在玄洲，受书为中岳真人，领九玄之司，于今在也。
　　《凤纲口诀》云：道士有疾，闭目内视心，使生火以烧身，身尽存之，使精如仿髴，疾病即愈。是痛存其火也，甚秘验矣。
　　《真诰第七》云：李整，昔未入山时，亦得风痹病，久久乃愈也。
　　又云：范伯慈者，桂阳人也。家本事俗，而忽得狂邪劳病，卧床席经年，迎师解事费用，家资渐尽，病故不愈。闻大道清约，无所用，於是意变，闻沈敬作道士精进，治病多验，乃弃家俗事之得，五十日病都愈，后入天目山，服食胡麻，得为玄一真人也。
　　《真诰第八》云：昔鲍助者，济北人也。忽得回风，口目不正，风气入口，而两齿上下恒相切拍，甚有声响，如此昼夜不止，得寿百二十七岁。
　　《真诰第九》云：杨羲第三女昨来委瘵，近来小可，犹未出外也。
　　又云：许玉斧言杨舍人弟病委顿也。
　　《真诰第十》云：许确，字羲玄，为晋都乡侯，后患风不能言，隆安二年亡，年七十。
　　《道学传第四》云：属大疫疠，竞造吴猛乞水。猛患其烦，乃纂江水方百步，随意取之，病者得水皆愈也。
　　又云：道士舒道云病疟三年，治不差，吴猛授以三皇诗，使讽之，上口，所疾顿愈也。
　　第三云：戴甘露有恶疾，流诸海裔。云名正见曰：可治也。为治数日便愈。
　　又云：治中抗侯大富，女病经年，千医百道，靡不毕祈，增而不损，云名正诣门云：能使女差。抗侯傲然，未之接也。凡诸言术而不验者既多，又见正之弊衣徒跣，意以为狂而弗信。正状谓能治固疾，请女出。侯大怒，且女病积久，无能出理。女忽问家人谁欲见我，便着衣履整饰而出，侯大惊。正曰：女郎已差，便可还内，於是举家始服，其神验也。
　　第四卷云：任敦，字尚，能治病。人有极恶之病，人理所弃者，得敦救治，莫不蒙济，如此有数。少语言，或时说将来吉凶，咸如所言。人有病问之者，答云无所苦，必不危亡，默而不言，则皆不救。
　　又云：杜炅，字子恭，为人善治病，人间善恶皆能预睹。上虞龙稚，钱唐斯神，并为巫觋，嫉炅道王，常相诱毁。人以告炅，炅曰：非毁正法，寻招冥考。俄而稚妻暴卒，神抱隐疾，并思过归诚，艮为解谢，应时皆愈。神晚更病，员语曰：汝藏鬼物，故气祟耳。神即首谢，曰：实藏好衣一箱。登取於治烧之，豁然都差。
　　又云：王羲之有疾，请杜炅。炅谓弟子曰：王右军病不差，何用吾为？十余日而卒。
　　又云：陆纳为尚书令时，年四十，患疮，告炅云，奕世短寿，临终皆患此疮。炅为奏章，又与灵飞散。谓曰：君厄命已过，可至七十，果如其言也。
　　第五卷云：安丘□之，字仲都，成帝时，京兆长陵人也。病笃，弟子云沙都舆安丘於庭树下，安丘晓然有痊，时冬月鼻闻李香，开目则见双赤李着枯枝，都仰手承李，李自堕掌中，安丘食李，所苦尽除，身轻目明，遂随都去，莫知何在也。
　　又云：郭文，字文举，河内人也。得疫病厄困，不服药，云命不在於药也，不食二十余日，亦不消瘦。后卒，殡于余杭临安县。
　　又云：刘凝之，字志安，小名长年，南郡枝江人也。少抱尪病，风眩迷谬，累载弥增也。
　　第七卷云：陆修静，字元德，宋时吴兴东迁人也。隐云梦山修道，暂下寻药，进过故乡，停家数日，女忽暴病，命在晷刻，家人固请救治。先生叹曰：我本委绝妻子，托身玄极，今之过家，事同逆旅，岂复有爱着之心？於是拂衣而出，直逝不顾，去后一日，女病即愈也。
　　又云：修静素有气疾，赍药入山，别处一室，俄而为火所燔，弟子欲扑灭之，先生曰：不须救，此是冥道不许吾持药耳。吾病行当自差，少日而廖也。
　　第八卷云：顾欢，字玄平，一字景怡，吴郡吴人也。白山村多邪病，村人告诉求哀，欢往村中为讲老子，纂地狱，有顷，见狐狸鼋鼍自入狱中者甚众，疾者皆愈也。
　　第十卷云：方谦之，字道冲，冀州赵郡栢县人也。弱龄断酒，终老手不执杯，虽有疾病，不服汤药，未尝针灸，任命安危，外身济物也。
　　又云：张玄彻，字文举，义阳郡人也。与乡人张贵孙讲说，贵孙忽感风病，不能起居，屏弃学事，躬自料理，出入秽器，瞻视饮食，涉於三年，不以为累，时人服其义烈也。
　　第十二卷云：贾棱，字玄邈，蜀郡成都人也。少为沙门，值寇还俗，晚来服道，与诸道士丞相是非，暮年抱疾，唇齿不敛，言语謇，妨於妙门，法座叹曰：我今此病，必由触道所招，所撰诸义多有遗亡也。
　　第十五卷云：桓闿，字彦舒，东海丹徒人也。梁初，昆仑山渚平沙中有三古漆笋，内有黄素写干君所出《太平经》三部。村人惊异，广於经所起静供养，闿因就村人求分一部，还都供养，先呈陶君，陶君云：此真干君古本。闻将经至都，便苦劳疟，诸治不愈。陶贞白闻云：此病非余恐取经为咎，何不送经还本处，即依旨送，病乃得差耳。
　　第十六卷云：孔灵产，字灵产，会稽山阴人也。遭母忧居丧，以孝闻，燕酌珍羞自此而绝，饘蔬布素，志毕终身。父在京师，未之知也。后出都定省，见有毁瘠，父恻然，命厨精馔、赐与同味，即奉慈训，勉强进口而咽，遂以成疾。父以仁也，天性不可移，不复逼也。
　　第十九卷云：齐明帝有疾，每引法众於内殿行道，闻晋陵道士严智明字慧识在众中咏经，甚怀赏悦，云疾为之愈，及法席既解，智明还外，帝夜中每处不得安寝，勑呼智明对御转诵，即觉欢怡，降长勑给传诏车牛，出则施□，道俗荣之也。
　　第二十卷云：梁元帝世子方等疾笃，徐妃摄心洁己，遣人到女官李令称华林馆作功德，妃夜梦见二青衣童子，容服异凡，称华林侍童，被使相告疾者，为取观坛石，宜送乃痊，觉即问世子。世子云：近造山池取用遣送还，并遣侍读王孝祀入山，更建斋忏谢，世子即愈之也。
　　《神仙传第四》云：人有疾病者，就河东人孙博自治，博亦无所云为，直指之言愈即愈也。
　　第七云：董奉，字君异，候官人也。吴先主时，还豫章庐山下居，有一人少便病癞，垂死自载诣奉，叩头求乞哀怜，奉使此人坐一户中，以五重布幕病者目，使莫动，乃勑家人莫近之，病人自说闻有一物往舐之，痛不可堪，无处不雨，度此物舌当大一尺许，其气息当大如牛许，竟不知是何等物，良久物去，奉乃往解病人巾，以水与浴之，遣去告曰：如是愈矣，且勿当风。十数日间也，病者身体通赤无复皮，甚痛，得水浴即不复痛，二十日皮生疮尽，愈肤如凝脂也。
　　又云：奉居山间，了不佃作，为人治病亦不取钱物，使人重病愈者，为我栽杳五株，轻病愈者为我栽一株，如此数年之中，杏有十数万株，郁然成林云云。
　　第九云：桂君者，徐州刺史也。病癞十年，医所不能治，闻干君有道，乃往见之。道从数百人，威仪赫奕，至门干君不迎，入室干君不起，桂君拜而自陈。干君问子来何为？桂君曰：无状抱此笃疾，从神人乞愈耳。干君曰：子侍从乃众，吾谓子欲求劫道。子若信治病者，皆遣侍从，身留养马，可得愈也。桂君即去从官，方留养马，三年亦不见治病，不知病愈也。
　　又云：茅君学道於齐，后成道，治於茅山，人有疾病往请，愿当煮鸡子十枚，内帐中，须臾茅君一一掷子，还之归，破之皆无中黄者，病人当愈，若中有土者，病即不愈，以为常候，鸡子如故无开处也。
　　第十云：封君达者，陇西人也。闻有疾病待死者，识与不识便遇之，以药治之，应手皆愈也。
　　又云：赵瞿，字子荣，上党人也。得癞病疮垂死，人或告其家云：当及生弃之，若使死於家则世世子孙当以此病相注，於是家人为作一年根，送着深山石室中，又恐虎狼食之，从外以木柴柴之。瞿悲伤自怨，昼夜涕泣，如此百余日，夜忽见石室前有三人，问瞿何人。瞿应曰：是穷人也。瞿知深山穷林之中非人所行，必是神灵，乃自陈说，叩头求哀。神人入行诸木柴中，有如云气，了不挂碍，问瞿必欲愈病者，当服药能不？瞿曰：无状多恶，瞿此恶疾已见疏弃，死在旦夕，若刖足割鼻而可得活者，犹所甘心，况於服药岂有不能也！惟乞神人丐其生活。神人乃以松子、松脂各五斗赐之。语曰：服此不但愈病而已，当得度世。汝服此尽，此病当得愈，愈而废之。瞿服之未尽，癞病了愈，身体强健，乃归家。家人谓之鬼，具说之，家乃喜，遂服之二年，颜色转少，肌肤光泽，走及飞乌也。
　　又云：陈长者，在纻藇上已六百州岁，纻藇上人为架屋，每四时享祭之。长亦不饮食，无所修为。诸事奉者，疾病则已以器从长乞祭水服之，皆愈。其命当死者，长则不与水也。藇音欤
　　《太平经第三十三》云：真人问曰：凡人何故数有病乎？神人答曰：故肝神去，出游不时还，目无明也。心神去不在，其唇青白也。肺神去不在，其鼻不通也。肾神去不在，其耳聋也。脾神去不在，令人口不知甘也。头神去不在，令人眴冥也。腹神去不在，令人腹中央甚不调，无所能化也。四肢神去，令人不能自移也。夫神精其性常居空闲之处，不居污浊之处也。欲思还神，皆当斋戒，悬象香室中，百病消亡，不斋不戒，精神不肯还反人也，皆上天共诉人也。所以人病积多，死者不绝。
　　《太平经第四十五卷》又云：今天不恶人有庐室也，乃恶人穿凿地太深，皆为创伤，或得地骨，或得地血者。泉是地之血也，石为地之骨也。地是人之母，妄凿其母，母既病愁苦，所以人固多病不寿也。凡凿地动土，入地不过三尺。为法一尺者，阳所照气，属天也。二尺者，物所生气，属中和也。三尺者，及地身气，属阴。过此而下者，伤地形皆为凶也。古者，依山谷岩穴不兴梁柱，所以其人少病也。后世贼土过多，故多病也。
　　又云：有问者曰：今时有近流水而居，不凿井，何故多病不寿，何也？答曰：如此者，是明天地既怒及其北伍，更相承负，比如一家有过，及其兄弟也。是知穿地皆下得水，水乃地之血脉，宁不病乎？
　　又云：有问者曰：今人或有不动土，有所立便，旦时有就，故舍自若有凶，何也？答曰：如是者，行动不利，犯神凶也。问曰：犯何神也？答曰：神者非一，不可务名也。
　　又云：有问者曰：今有起土，反吉无病害者，何也？答曰：皆有害，但得良善地者不即病害人也，久久会且害人也。若得恶地，即病害人也。故大起土有大凶恶，小起土有小凶恶，是即地忿，使神灵以此之灾多病人也。
　　又云：有问者曰：今河海下田作室庐，或无柱梁，入地未三尺，辄得水，复当云何也？答曰：此同为害也。宜复浅之者，地之薄皮也，近地经脉也，若人有厚皮，难得血血出，亦为伤也。薄皮者易得血，血出亦为伤也。夫伤人者，不复道其皮厚与薄也。见血为罪也。人不欲见伤，伤之则怒地，何独欲乐见伤之哉！夫天地乃人之真本，阴阳之父母也，而子何从当得伤其父母乎？
　　又云：有问者曰：今子当得饮食於母，故人穿井而饮之，有何过乎？答曰：不尔，今人饮其母乃就其出泉之处也。故人乳者，人之泉也，若地有水泉也，可饮人也。今岂可无故穿凿母皮肤而饮其血汁耶？
　　《太真科上》云：笃病救命名为义斋，三日夜高德一人为斋主，五人为从官，精诚好乐，箓生亦可从斋，非好乐，进德不得，从斋也。
　　又云：救解父母师君同道大灾病厄斋官露坛大谢阑格散发泥额礼三十二天，斋中奏子午章，苦到必感，依旨教涂炭斋法也。斋悉门中，然七灯祖延，光明又五灯井灶门阁各一致，聪明福也。
　　又云：法师宣法，众官精苦行礼，得节仪序，不亏病人，受恩渐蒙差愈，三日斋心，克有效者，赐师算三十，从官小算二十斋日计，倍为率也。
　　三洞珠囊卷之一竟
　　三洞珠囊卷之二
　　大唐陆海羽客王悬河修
　　贫俭品
　　《道学传第四》云：范豺者，巴西阆中人也，或作侪字。容止都雅，不言先见，不说机祥，闲恬无欲，终日默然，结络败布以绳为网，披苦才得蔽形，冬夏徒跣脚不皴裂，四时无寝，□音肌若处子，美姿颜，应接恒笑，众咸敬而安之。又以宋太元十四年到荆州，居于南郡枝江县之富城洲尾巴芒中，亦有屋宇，不障风霜，以桑柴为床，束稿插其间，有一空箪。一瓦瓶，装担枕倚以卧，或有十日荷担乞食，口绝粳梁醪醴滋味果实，唯粗粟饭菜羹，食一升许便过旬日也。行甚驶，语甚急，自非精意听受，略不可解。恒小坐恭敬，不以高卑易心，不与俗中荣贵人语，恒闭眼不听声乐，恒卧而独语。人问之，辄云王建武来。俄又作，余端应对，不可寻检也。
　　又云：生资一毫悉无，箪瓶悉空也。
　　又云：遥视其衣服杂色，败布帽，又数十年故物，殊觉不净，
　　既至甚香洁也。
　　第五卷又云：刘凝之，字志安，小名长年，南郡枝江人也。王公赠遗，一无所受，家财事业，悉分与弟侄，出於蒿莱之中，而为环堵之室，非力作不取也。夫妻齐操，能以苦节自安，不拘小节，常与妻共取荚车入市门，随物贵贱而卖之，周食余便以乞人，虽复荒年绝粒，不革其操。妻梁州刺史郭诠女，遣送丰华，凝之悉分赡亲属，以尽为限，妇亦无吝心也。
　　又云：性好山水，乃携妻子跨崖越岭为小蓬室，妻子皆从不知所终也。
　　第十卷云：东乡宗超，字逸伦，高密黔陬人也。梁庐陵威王为起造房宇廊庑，莫不华壮，供养法具，咸悉精奇，唯先生所居茅茨不改，衣服床帷务存简率，常坐一圆枯蘖，移遂有膝痕，卉冠莞席穿缺不换也。
　　又云：严寄之，字静处，丹阳句容人也。舍家入道，菜食布衣，体无寸帛也。
　　第十一卷云：张泽，字士和，吴郡吴人也。专心道法，沈浮世也，随时语默，居贫守约，处之无闷也。
　　第十三卷云：庾承仙，字祟光，颖川鄢陵人也。明老庄，至行清俭，布衣莞席，长斋蔬食四十余年，恒以讲说为务也。
　　又云：孟道养，字孝元，外名援，平昌人也。为性慈仁，布衣周身，蔬食充口，此外萧然，执行精勤，未尝殆倦，行道礼拜，不避寒暑也。
　　第十五卷云：戴胜，字世荣，晋陵曲阿人也。少而出家，贫尽尝为乡人刘表署作。表是将士，好田猎，胜乃弃\之入茅山也。
　　第十六卷云：孔灵产，字灵产，会稽山阴人也。遭母忧，燕酌珍羞自此而绝，饘蔬布素，志毕终身也。
　　第十八卷云：邓郁之，字玄达，南阳新野人也。隐南岳，行则独往，居无常室，寒暑唯着弊衲，丧不结发，发长则剪之，齐永明时人也。
　　《列仙传上》云：幼伯子者，冬常着单衣，盛暑着檽桍，形貌岁岁异，后数十年更壮，时人莫知也。＇
　　《神仙传第四》云：孔元者，许昌人也。常服茯苓、松实，恶衣蔬食也。
　　焦先，字孝然，河东太阳人也。年百七十岁，常食白石，结草为庵於山边。衣败卖薪於市，买故衣着。冬常单衣，颜色赫然，休息常如暑夏饮酒之状也。
　　韬光品
　　《大洞经下》云：太上大道君，形沈八玄，韬光万源，浩浩冥贯，条条霞标，神秀外觉，气弥炎洲，容与大化，寥寥本无，太空任奇，即色随消。
　　《道学传第五》云：东方朔，字曼蒨，平原厌次人也。洁其道而秽其迹，清其质而浊其文。若乃远心广度，宏才丽辩，惆傥博物，触类多能也。
　　又严君平者，名遵，蜀郡人也。非其服弗服，非其食弗食。常卖卜成都市，日得百钱，足以自养则闭肆门，下帘修道，沈深不作苟见，不治苟德，久幽而不改其操，未尝仕，年九十余终于家。
　　第六卷云：诸慧开，字智远，吴兴乌程人也。性处幽静，常习闲寂，精思内修，每绝游往，或问何能幽悒如此，答曰：论动则六合未旷，语静则环堵有余。
　　第八卷云：陶弘景，字通明，魏郡平阳人也。明帝时，栖憩钟岭，隐居更造楼，深自潜匿也。
　　第十三卷云：庾承仙，字崇光，颖川人也。再征为本州主簿，不出。又遣就拜，乃闭门幽遁，使者不得前也。
　　勑追召道士品
　　《道学传第七》云：陆修静，字元德，吴兴东迁人也，隐庐山瀑布山修道。宋明帝思弘道教，广求名德，悦先生之风，遣招引。太始三年三月乃诏江州刺史王景宗以礼敦劝，发遣下都。先生辞之以疾，频奉诏。帝未能致，弥增钦伫，中使相望，其在必至。先生乃曰：主上聪明，远览至不肖，猥见采拾，仰惟洪春，俯深惭惕，老子尚委王官以辅周室，仙公替金锡佐吴朝，得道高真犹且屈己，余亦何人，宁可独善乎？即命弟子陈飘之出都也。初至九江，九江王问道佛得失同异，先生答在佛为留秦，在道为玉皇，斯亦殊途一致耳。王公称善，至都勑主书计林子宣旨，令住后堂，先生不乐，权住骠骑航扈客子精舍，劳问相望，朝野欣属。天子乃命司徒建安王尚书令袁粲设广咽之礼，置招贤座，盛延朝彦，广集时英，会于庄严佛寺。时玄言之士飞辩河注，硕学沙门抗论锋出，椅角李释，竞相诘难。先生标理约辞，解纷挫锐。王公嗟忭，遐迩悦服。坐毕，奏议於人主。旬日间，又请会於华林延贤之馆。帝亲临幸，王公毕集。先生鹿巾谒帝而升，天子肃然增敬，躬自问道，谘求宗极。先生标阐玄门，敷释流统，并诣希微，莫非妙范。帝心悦焉。王公又问，都不闻道家说二世？先生答经云：吾不知谁之子，象帝之先。既已有先，居然有后。既有先后，居然有中。庄子云：方生方死，此并明三世。但言约理玄，世未能悟耳！朝廷欲要之以荣，先生眇然不顾。宋帝乃於北郊筑崇虚馆以礼之，盛兴造构，广延胜侣。先生乃大敞法门，深弘典奥，朝野注意，道俗归心。道教之兴，於斯为盛也。
　　第八卷云：陶弘景，字通明，魏郡平阳人也。笃好黄老，备参道法，自称华阳隐居。初憩句容县之句曲山，登岩告静。及齐明帝践祚，恐幽祇未协，固请隐居诣诸名岳，望袟展敬，遂周旋五郡，经历三年，事讫迎还，令憩钟岭，使人往来，月有数四，饷赐重迭，随意所求，朝野书疏交为烦黩也。
　　第九卷云：齐建武二年，陶受勑东祈名山，困寻经典也。
　　又云：蒋负刍，义兴人也。去来茅山，有志栖托。齐高帝於山造观，建元二年勑请於崇阳观行道也。
　　第十二卷云：孟智周，梁武帝时人也，多所该通。梁静惠王抚临神忮，请智周讲光宅寺，僧法云来，赴发讲法云渊解独步，甚相凌忽，及交往复盛其词辩，智周敷释焕然，僧众叹伏之也。
　　第十四卷云：孙游岳，字玄达，东阳永康人也。却粒，饵麻屑、松与木。齐永明三年，敕征为兴世观主也。
　　第十六卷云：孔灵产，会稽山阴人也。深研道要，遍览仙籍。宋明帝於禹穴之侧立怀仙观，诏使居焉。迁太中大夫，加给事高皇，赐以鹿巾猥裘竹素之器。手诏曰：君有古人之风，赐以林下之服，登凡之日可以相存之也。
　　第十九卷云：徐师子，字德威，东海人也。陈武帝立宗虚大观，引师子以为观主。后六七年卒于馆，文皇勑责秘器并无，常与凡厥丧事皆取给台焉。
　　投山水龙简品
　　《洞神经第十四》云：凡学长生存神明者，山仁水智，动静所依。依仁者，静而寿也；依智者，动而乐也。乐近水，寿如山。山居玩水，长生之方也。当投简送名，拜见山水之灵。灵皇帝君，佑护善人，使弘仁智，长生神仙也。八节日寅午时，朱书白槿简一枚，曰：曾孙某州郡县乡里位姓名，志求长生，移籍太清，改死录，着生符。计字满简，诣山向王烧香，发炉再拜，读简毕，再拜长跪，青纸裹，青丝缠，再拜岩石上，勿令人见，复炉还，勿反顾也。诣水泛舟中流，再拜讫，向王发炉心拜，读简毕又拜，裹缠如法，以净石系之，令沈。立春为始，三年二十四过，必能降真。若公私意外一节致阙者，更从初始。数满未感，功少行粗，更勤立功，精谨修之。久久神降，自知吉凶，幽显了然，道成乃止也。
　　《赤书玉诀上》云：元始灵宝告水帝，削除罪简。上法曰：灵宝黄帝先生，某甲年如干岁某月某日生，愿神愿仙，长生不死，三元同存。九府水帝、十二河源、江海淮济溟灵大神，乞削罪名，上闻九天，请诣水府，金龙驿传，某年月朔日，子於某国土地告文。
　　右朱书银木简上，以青纸裹简，青丝缠之，金龙负简以投三河之渊。初用金钮九只连简沉之，后投不须。三过都止，投简当於清泠之渊，北向叩齿三通，读简竟祝曰：
　　元始五老上帝高尊、十方至真、太华灵仙，赤文告命，无幽不开，上御九天，请下玉文，日月五星、北斗七元；中告五岳四方灵山，下告河海，十二水源、九府水帝、溟灵大神。今日上告，万愿开陈，请投玉简，乞削罪名，千曾万祖，九族种亲，罪相连染，及得我身，普蒙削除，绝灭种根，记名水府，言上帝前，七祖父母，去离八难，上登九天，衣饭自然，我罪释散，万神咸闻，请以金龙，关盟水官，请如所陈，金龙驿传。
　　又云：元始灵宝告五岳灵山，除罪求仙。上法曰：灵宝黄帝先生，某甲年如干岁某月生，命属黄帝，名系太山，愿神愿仙，长生度世，飞行上清。五岳真人，至神至灵，乞削罪籍，上名九天。请诣灵山，金龙驿传。某年月朔日，子於某国某岳告文。
　　右朱书银木简，青纸裹之，青丝缠，金钮九只，金龙埋本命之岳，悉如上法。於本命之岳，东向叩齿九通，读简竟祝曰：
　　玄老开明，元始监真。上帝五老，赤书丹文。天地本始，总．领三元。摄气召会，催促举仙。高上符命，一道十天。日月星宿，五岳灵山。天下地上，溟灵太神，监生主录，南上三门。关领玉简，勒名舟编。削落罪书，上补帝臣。千曾万祖，九族种亲，皆蒙解脱五道八难，去离三恶，魂升九天，生死开度，万劫长存。今日上告，万神咸闻。请以金钮，关盟真官。请如所告，金龙驿传。
　　又云：元始灵宝，告九地土皇，灭罪言名求仙。上法曰：灵宝黄帝先生，某甲年若干岁某月生，命系九天，中斗领籍，愿神愿仙，长生度世，飞行上清。中皇九地，戊己黄神，土府五帝，乞削罪录，勒上太玄，请诣中宫，投简记名，今愿自信，金龙驿传。某年某月朔日，子於某郡国乡里中告文也。
　　右朱书银木简，青纸裹之，青丝缠，金钮九只，金龙一枚，埋所住中宫，悉如上法。於中庭向王叩齿十二通，读简竟祝曰：
　　天开地张，九气分灵。三光同符，十方朗清。五老上帝，开真领生。丹书玉文，尧始上精。普告天下，九土皇灵。今日上告，万仙定生。我愿我仙，请投玉名。土府太皇，勒除罪刑。奏简上宫、列簿华青。升得飞腾，天地同灵。九族种亲，腐骸更荣。魂升南宫，受化仙庭。吉日告命，万神咸听。请以金钮，表盟至情。请如所告，金龙驿传。
　　道言：欲度诸天人民，便离五道八难之中，得过三恶，世世与道相值。当以八节甲子之日投三元玉简，除宿罪簿，言名上天。事事三过诸天，三官九府，更相属寄，上天友别，万神敬护，五帝侍卫，三界司迎，门户整肃，天下地神日月来朝，千魔万精不敢妄干，志愿坚白，触向咸成。七祖父母即得解脱三涂五苦，上升天堂。生死福庆，影响相酬。三官九府，书人功过，其理甚明也。
　　三洞珠囊卷之二竟
　　三洞珠囊卷之三
　　大唐陆海羽客王悬河修
　　服食品
　　《列仙传下》云：断食休根以除谷气，呼吸导引吐故纳新。
　　《内音玉字上》云：子欲为神仙不死，当去三虫，心下伏尸，常以夜半鸡呜祝曰：
　　东方青牙，服食青牙，饮以朝华，三咽止。南方朱丹，服食朱丹，饮以丹池，三咽止。中央之野，戊己昂昂，服食精气，饮以醴泉，三咽止。西方明石，服食明石，饮以灵液，三咽止。北方玄滋，服食玄滋，饮以玉饴，三咽止。如此三十日，三虫皆死，伏尸走去。正神正气自然定，伏尸不复还心中，兆自仙矣。此为五方五牙之法。此即是五厨也。故老子《五厨经》：修奉太和，不亏不盈。尝之无味，嗅之无馨，子得闻之，命合真星，一受不退，长乐自然是也。又《太上黄素四十四方经》亦有此食祝之文也。
　　《天文上经》云：玄古之人所以寿考者，造次之间不食谷也。
　　《大有经》曰：五谷是刳命之凿，腐臭五藏，致命促缩。此根入口，无希久寿，汝欲不死，肠中无滓也。
　　《道学传第七》云：陆修静，字元德，吴兴东迁人也。虽外混世务，内守贞朴，少已习断谷，别床独处也。
　　第十六卷云：陶炎，字爱静，庐江浔阳人也。年十五六，服食绝谷，初犹食面，后唯食枣也。
　　《灵宝斋戒威仪经诀下》云：道士食五谷，断无所饵则饥。若服药物，正中服之，过中听饮清水，饮而绝食。平旦饮粥，日中菜食。
　　《大真科下》云：受外内治录学仙之人，皆当服食咽气，却恶治病。未能断谷者，食宜有常，旦粥也，中羹饭也，乾蔬盥豉，示止饥而已，不得适口贪香，美滋味，慎勿杀生，肥鲜狼藉。至於酱醋，亦不可多，多则损性。又不得过饱，恒令限少一两口乃为佳也。食已便行，逍遥调适。临食食讫，悉存先圣洪恩，垂逮衔荷无穷，普念一切成同饱满，当得甘露芝液，无饥不复食啖世间尘味。若受他施食，皆惭谢主人。心口愿念施主富乐，饱满长年，同得法味，永兔灾衰，无饥渴想。常有法食及世间食，施与一切，无有穷尽，济度舍气，不生悔吝，终无嫌恨长共欢乐。初食食讫，出饭布散山水之中、岩林之下、篱墙之边，勿掷屋上，虫乌发穿，致漏弊也。
　　《太上黄素四十方经》云：凡道士临食，当以左手持箸，琢盘三过，乃微祝曰：二玄上道，四极清冷。太一帝君，百神黄宁。受根三宫，溉灌脾灵。上飨太和，餐味五馨。魂胎之命，七液流停，百关通和，五藏华明。双皇合景，飞行上清。食毕，又琢盘三过，此名为魂胎受馨百神飨根之道，常能行之，令人神明气和，魂魄安宁，辟恶除试，常保利贞。
　　《神仙传第九》云：介象，字元则，会稽人也。入山见仙女象，叩头求乞长生。女曰：汝血食之气未尽，断谷三年，更来，吾上於此待汝。象归，断谷三年更来，乃复往也。此女故在前处，乃以《还丹经》一首以授象，合象曰：得此便得仙，勿复他为也。
　　《九华经》云：曰者，霞之实也，霞者，日之精也。服之体生玉光，霞映上清之法也。
　　《三皇斋仪》云：修道之人，日中一食，夜半生气时食，此日夜两食，皆取生气时，避死气时也。他时纤毫不得安尝，必犯死气也。若疾患采药，或服饵休粮，各随所宜，不拘制限。夫食以养身，身安神乐，不饥之者修学易成，饿困虚赢功业不就也。
　　又云：一食道时，皆烧香以存，供养先圣，临目思见前神降见，歆飨良久，愿念施及一切，咸同饱满。
　　《洞玄五符经》云：食月之精可以长生，食星之精上升太清也。
　　《登真隐诀第二》云：服云牙，可绝谷去尸也。
　　《登真隐诀第四》云：服云牙，可修真一之道，守元咽液。若似饥，当食面物，以渐遗谷却粒，不得一日顿弃，所谓损之又损之，以致於无为也。
　　《金简玉字经》云：服食断谷者，忌食酒肉及五辛之菜，皆当沐浴，洁衣烧香也。亦见《大有妙经》也。
　　《太一洞真玄经》云：子既不能服食去谷、清肠研真者，且当节诸臊秽血腥，杂食荤辛之菜一为禁绝者，可以度生命之长也。
　　又云：紫微真仙王夫人劝服木叙云：真人养生，太上所宝。七经五华，二淳内道。演出，服御众药，采释百草，禳疠固命，木为最好。流激百邪，消疾耐老。体生光润，充肌填脑。非夫勤慕可得，谓无天然，不为术方必也枯槁矣。
　　又云：养性驻年，玄发不变，此木家之所治也。
　　又云：夫木乃辟塞邪津，气遏鬼路矣。餐其九饵则灵心四数，荣卫轻盈。服其煎散，百疾廖除，可以长生久视也。合术之方为文多，故此不写出也。
　　又云：以两手摩拭面目，今小热，以为常，每欲数也。人之将老面皱者，先从两目下始也，人之体二气少者，先从两鼻间始也。谓此二处皱衰之户，人气力之关津，故起居常行此法，以辟皱衰，而气力常保康和也。
　　《太平经第一百一十四》云：青童君采飞根，吞日景，服开明灵符，服月华符，服除二符，拘三魂，制七魄，佩星象符，服华丹，服黄水，服回水，食镮刚，食凤脑，食松梨，食李枣，曰银紫金，服云腴，食竹笋，佩五神符，备此变化无穷，超凌三界之外，游浪六合之中。
　　《登真隐诀第七》云：服五石者，亦能一日九食，百关流淳，亦能终岁不饥，还老反婴。遇食则食，不食亦平，真上仙之妙方，断谷之奇灵也。
　　陶隐居注云：虽一日九食而吸响，流变不变，不为津，终岁不饭而容色更鲜。
　　青君曰：干石□饭，东青朱英，一服立使人长算千祀，日服日延。
　　又清灵真人说：霍山中有学道者邓伯元、王玄甫，受服青精□饭、吞日景之法，用思房以来积三十四年，乃内见五藏，冥中夜书。
　　又云：三蒸青饭，非常来也。
　　又云：食面乃易减谷也，或补实易充耳。肠胃填满，不复虚疏。
　　服□饭，百害不能伤，疾疾不能干，去诸思念，绝三尸，耳目聪明，行步轻腾也。注云：丹青和神养气，能御却灾疠，故疾害不复犯，既精魂谐乐，无有忧悲杂念，肴谷既休，尸虫自然消绝，肝肾清润，耳目莹彻，筋强骨劲，行动如飞。
　　又云：凶年无谷，或穷不能得者，皆单服南烛，或和茯苓，或以蜜和南烛，或杂松栢叶也。
　　又云：夫断谷不必长生。必须断谷者，盖以遵修灵妙，息肴休根之累，服御药石，求易效之致。
　　又云：因谷以断谷化六府於毫渐。
　　又云：吸引之易感，无贵於七曜；修行之早成，不过於九道；保守之贞固，弗踰於镇生；卫用之急防，莫超於浑神；药石之速效，岂胜於青精；祈拜之至感，孰贤於朝谢也。服五石，镇五藏，若暂死，白骨如玉，七魄营侍，二魂守宅，三元欢息，大神内闭，外注皮肉，假来附身，故并应散朽，但使藏府不坏，色状如生，骨髓不枯，筋脑相注，魂魄镇守，三宫晏静，大神既不轮游九变，恒内闭於洞房，须当生之日乃复周流也。或四十年、二十年、十年、三年，随意而出。当生之时，即便收血育肉，生津成液，复质成形，乃胜於昔未死之容。真人炼身於大阴，易貌於三官，此之谓也。
　　天帝君云：太阴炼身形胜，服九转丹，形容端且严，面色似灵云，上登太极阙，爱书为真人也。
　　又引九华安妃曰：忧累靡干於玄宅，哀念莫扰於绛津，淡泊眇观，顾景共欢，俯仰四运，日得成真，视眇所涯，皆已合神。
　　正月四日、三月十五日、四月八日、六月四日、七月七日、八月八日、九月九日、十月五日、十一月三日、十二月十二日，并朝玉是也。正月九日、二月八日、三月七日、四月六日、五月五日、六月四日、七月二日、八月二日、九月一日、十月十日、十一月十一日、十二月十二日，并朝太素也。正月一日、二月二十日、三月二十七日、六月六日、八月二十日、十一月三日、十二月六日，并朝太极也。月七日、十一日、十五日，存玄丹。月一日、十一日、十六日、二十一日、二十六日，存宝镜。存宝镜者，存见两目变成两明镜，照我一体也。月一日、十五日、二十七日，服明堂符、皇象符。丁卯日，朝青童君。建、除日，存三一。寅时，存上景符三部，服玄真。卯日，服雾，服日象，仍服日芒，服七星符、解化符，朝太微，朝玉晨，服三气足龙。戌时，服月精，服玄真，服月芒。亥时，吸水，祝三云，祝五笋，祝六宫，存大君，卧祝剑环，仍存斗，存下景，存头五。辰丑时存双景，皆是修道之方也。
　　又云：升玄飞步回谢，拘魂制魄，亦是其方也。
　　《上清消魔经》云：琅牙郁华，七阳日婴，九琳之液，八琼之精，四蕊紫浆，五珠降生三华飞刚，双珠月明，兰液金，甘露玉瓶，神蕖丹散，云柯连营，琅圩朝结，西皇素盈，漱而变之，以入紫庭。
　　又云：东极织女之水，西尽长庚虞渊，南穷阳光之根，北测太阴液城。
　　又云：北采玄廓之绮柰，仰漱云山之朱蜜；东掇扶桑之丹椹，俯探长渊之文藻。上和九转之飞玉，下咽青玄之霞宝。太虚结镮，素婴怀抱，紫虬童子，九包凤脑，太极隐芝，绛树日道，太上虹李，天汉大草，南宫巨珠，西卿扶老，三梁龙华，灵妃所讨，有得食之，分神亿道。
　　又云；上清幽芝太和，斑龙黑胎，文虎白沫，出于西丘。七玄飞节，九孔琼珠，云浆琳液，玄圃琅腴，钟山白胶，金生青敷，阆风石脑，黑河珊瑚，蒙山白泄，玉肺灵丘，苍鸾金津，东英朱瓜，九节交结，太微紫麻。琼华玉实，流渊鲸波，赤河绛璧。北汲太极之井，中缀文朱之脉。云庭神桃，昆园玉液。夜精日草，青津碧荻。上招神光，下饮玄濑。仰握玄圃之琼精，俯摘园丘之紫柰。白水灵蛤，八天赤薤；万载一生，流光九裔。有得食之，太上之宝贵也。
　　又云：九石炼烟，丹液玉滋，荀首流珠，斑华石精，丹炉金液，紫华虹英，太清九转，五云之浆，玄霜绛雪，腾跃三黄，东瀛白香，沧浪青钱，高丘余粮，积石飞田，太虚还丹，太素玄坚，长光流草，云童飞千，亦能使人上飞轻举也。
　　又云：三十六芝，飞炉炼烟，阳水月华，五公之腴，镇生五藏，炼貌易躯，乃至瑰葩云屑，金粉玉柔，亦能延年至万岁也。
　　又云：玄水云华浆，五黄郁灵中，精干石□饭，众青朱英，白车飞节之实，流乌紫木之黄，一服立使人长算千纪也。
　　又云：松栢阴脂，山姜伏精，菖蒲，麦门冬，巨胜，黄精，菊花，苟杞，崖蜜，伏苓，桃皮，泽泻，萎蕤，黄连，升麻，地黄，赤箭，朱英，灵飞冰桂，服之小益也，无上升青天之期也。
　　《太一洞真玄经》云：太一，吸取紫烟也。太一者，人身中之神。《八素经》云：月华，日曜之气，映乎东井也。《二十四生图》云：朝列五星精，中翕日中津，夕食黄月华。《八素阳歌九章》云：仰翕琼珠华，俯乃觉明开。
　　《登真隐诀第七》云：岁月就远，精勤无亏，强体炼气，修药得宜，然后五腴改貌，玄水之液也。七阳变质，曲是精也。鹤炼冲虚，九转丹也。龙翻驾日，琅玕华也。锡书玉阶，诣太微也。受事琼室，诣玉晨也。吾道毕矣。
　　又云：飞琅玕之华，漱龙胎，饮琼精，服金丹，挹九转，服灵宝，行九真，白琅之霜，十转紫华，隐迁白翳，神散石精，金光灵丸，此是金剑经曲晨丹滓，九宫右真公郭少金甘草丸方，长桑公子服木方，扁鹊起死方，胡麻散，茯苓丸，九琳玉液，八琼飞精，太上制仙丸，是八琼丹也。太极真人青□饭，上仙灵方，太极真人采服云芽玉方，高丘先生四扇神仙散方，龟台王母四童灵方，太上八琼飞精丹服胎法，还神守魄黄赤内真保灵松烟流青紫丸，初神去本剬虫丸，赤丹金精石景水母，此紫文服日气法。黄气阳精，藏天隐月，此紫文服月精法。黄水月华，徊天玉精，镮刚水阳，青映赤树，白子绛树，青实琅玕，华丹太极隐芝，九真五公石腴、石精、金精藏景化形法。解炼之道，反行法，服玉液潮脑精心镜道具百神守玄中道遁变化景道遁变隐景道隐解法，九精炼气转皇存心术炼魂，法杖解法，水行不溺法，飞解脱纲道九灵明镜守玄白术，吞日景法，服丹霞道，守五藏含日法，服气法，食日精云气回行道，服日月气，服日月象，日在心，月在泥丸，行九息，服气服三气玄真法，玄真服雾气法，服五星气，服日月晨气，服
　　胎气，丹砂幽精，金碧紫浆，八琼绛液，龙胎凤脑，云琅玉华，九鼎云散，虹丹石脑，九华丹，北育火丹，流珠丹，炉火丹，岷山丹，虹丹之液，云华丹，鸣丹，金液，导仙八方，石中黄，云浆，太极真人遗带白散、青精石饭，流明散、制仙丸、剬虫丸、泽泻栢实丸，泽泻木散。
　　《登真第七》云：五石云腴，青童君曰：五公之腴，镇生五藏，炼貌易躯。已下出《五石云腴诀第四》，《登真隐诀》引而注之。
　　第三卷中有琅玕丹、曲晨丹、九转丹、五公石腴、青精石饭、四镇丸、四童散、四扇散、甘草丸、初神丸、茯苓丸、胡麻丸、流青丸、流炼腴、服木。
　　又云：朱黄塞耳消尸，是炼魄之要道。剬魄法：□绝灭三尸，云芽绝谷去尸，初神丸谷虫死、三尸枯，五行紫文以除三尸，服白芒消去三尸，数沐浴荡炼尸魄。
　　又云：服食断谷，休粮山林。断粒以清肠，清斋休粮，服□饭五年，谷断。咽云芽以断谷，欲断谷先服初神丸，太一四镇丸，亦以断谷。子不断谷，大洞未可得闻，断谷世自有方。此九条以断谷为善也。
　　又云：甘草丸，服少欲食，协谷而仙。次服□饭，兼谷勿违，益体除疾，肌肤充肥，然后登山咏洞讲微。
　　右此二条，以不断谷为善也。
　　会以七白灵蔬，合薤同消，故云会也。云草玄清者，黑巨胜之腴者，木之精云草者，以草润泽如云，亦谕云能含水草中有津也。玄者，色也。清者，资也。卉醴华英者，白蜜也。醴众卉之英华，酿之以为醴。蜜，土精也。五光七薤灵蔬者，薤菜也。薤音胡迈反五者，五月不动，掘之避盛火之害。七者，金数。白薤辛，金味也，薤金之精也。灵蔬者，谓神菜也。白素飞龙者，白石英也。白素衣，其形色，飞龙取其隐变。玄水玉液，玄清之腴水也。玉液，石英之液也。一名飞龙云腴。飞龙，石英名也。云腴，云腴草也。一名炼五石之华膏，华者，英也。膏者，玄腴也。扇南烛之东晖，招始芽之朱灵。南烛，阳物之精。东晖，伏灵之光。津始芽，荆叶之软也。朱灵，丹液之鲜洁者。五液夷泯，百关通盈，五藏之液平和调定而关节皆得宣溢，故无复淍枯之患。
　　又云：复励以晨漱华泉五方灵精，鸣鼓玉池，呼吸玄清，兼用云芽之法，漱濯清泉，以助充其润，则气质并康也。华腴童於□方胃满镇乎空青者，蜜能变老还少，使目青色洁。空青镇胤补液，故肠满□光。
　　又云：所以千算一启，寿随年荣，岁与药进，飞步仙庭，服尽一剂，命不复倾。五云生身，体神气精者，青童云：长算千祀，谓一剂而已。故言千算一启，服十剂则寿万年。五方之老来降青精之人，神附体则成真人也。
　　太极真人青精干石□饭，上仙灵方也。注云：此草有青精之神，而又杂朱青，以为干饭，故谓青干石□饭也。□音迅。此则诸宫上仙之灵方，非下法也。豫章西山青米，吴越青龙稻米是也。青米理虚而受药气。南烛草木捣取汁，以淹青龙之米，作药服之。其树是木，而似草，故号曰南烛草木也。一名猴药，一名男续，一名后卓，一名惟那木，一名草木之王。生嵩高少室、抱犊鸡头山，名山皆有，非但数处而已。江左吴越至多。其土人名之曰猴叔，或曰染叔，似栀子。其子如菜英，《清虚真人王君内传》说其方法大具也。
　　《上元宝经》曰：子食草木之王气，与神通子食青烛之津，命不复陨也。青精南烛，故兼云青烛也，服之仙矣。
　　又云：常漱玄池之华，以益六液也。注云：勤修云芽之道，以充六府之气也。空青者，虚曜而童面，上仙品石药及草木也。荆木者，《六甲阴符》云一名羊栌，一名空疏，一名壮荆。《上清六甲内经》有上清琼宫五帝内思上法，上清灵飞六甲内思通灵上法，清虚真人醮灵飞上法。
　　《八素经》云：日精赤以金精，石景水母之英，炼於日魂，曜精八芒，服之精元幽关，体生奇光，与日月同年。月光黄华，常以月二十五日经於东井之上，沐浴灵晖，莹饰精芒，鲜明黄华也。夫欲求仙，当以其日采黄华於东井，服阳精於月魂，润流九孔之内，神镇五府之宫，修行其道，上升月庭。月魂在东井之内，则日月通晖之户。
　　《三元真一经》云：苏林服保灵松烟流青紫丸，令人长生，出阴入阳，颜色曰与玉同光。
　　又曰：真人涓子云：必欲服食者，当先去三尸。三尸不去，虽断谷绝五味，虫犹不死，人体重滞，所梦非真，颠倒翻错。邪欲不除，由於虫在其内，摇动五神故也。
　　又云：制仙丸者，太上八宜飞精之丹也。又有制虫神丸也，又云琴高先生受镇气益命之道，又行补精反丹之法。
　　《宝剑上经》云：太极曲晨八景飞精，名之曰太极藏景录形灵丸，服之能浮景云霄，飞行太虚。
　　《三元玉检》云：九天真王乘九色之凤也。
　　《三道顺行经》云：南极上元君受高上顺行三道之要，黄气阳精之道，翕御灵晖，口歠皇华，仰餐飞根，存七曜於紫晨，三景垂映，七精翼轩，五灵交带，四司结篇，西龟定录，名题高晨也。
　　《登真隐诀第四》云：太极真人服四极云芽也。
　　《宝剑上经》云：胡仙芝草，飞天之华。又有反生之香，玉蜜之山也。
　　《金根经》云：餐霞咽气，咀嚼玄根。
　　《大有上经》云：泥丸天帝三一者，乃一身之灵宗，百神之命根，津液之山源，魂精之玉室。是以胃池体方以受物，脑宫圆虚而适真，万毛植立，千孔生烟，德备天地，混洞太玄，故名之曰泥丸。泥丸者，体形之上神也。
　　又云：两眉间却入，左有明童真君，右有明女真官，中有明镜神君。此三君，共治明堂宫，腰带四玉铃，口衔玉镜，铃并赤玉也。若道士恐畏，存三神使鸣玉铃，使声闻太极，使吐镜，光令万丈，存见此三君，口吐赤气，使灌兆口，则千妖伏息，万鬼灭形。若道士饥渴，吸而咽之，须臾吐赤气，使灌兆口，因吸而咽之，须臾自饱也。又旦起皆咽液三十过，以手拭面摩目以为常，存唾变作津液也。
　　《太一帝君洞真玄经》云：欲存服日月之气者，当知日月景象，日圆形而方景，月方精而圆象，景藏形内，精隐象中，景赤象黄，是为日月之魂。若知其道，乃可以吐纳流霞也。服日气之法，以平旦采月华，以夜半存之，令光景，照我泥丸，下及五藏，洞彻一形，常得长生。
　　又云：存日入我口，如味也。存月入我脐中，当命门下照阴室之间也。
　　又云：闭目啄齿五过，以左手第三指捻鼻下人中七过，以右手第二指捻两眉九过。此为却辔三五七九封制百神门户之法也。
　　《玄母八门经》云：太素真人所服之药者，云草玄清者，黑苣藤腴也。一名玄清也。卉醴华英者，白蜜也。五光七白灵蔬者，薤菜也。白素飞龙者，白石英也。黑苣藤腴，白蜜凝雪者。
　　又云：云腴者，味香甘美，强而补精，镇生五藏，守气凝液，长养魂魄，真上药。
　　又云：腴蜜，名曰玄水玉液，一名飞龙云腴，一名炼五石之华膏也。至十五年，身有玉光，内外洞彻，长生天地，役使鬼神。三年之后，眼见夜书也。此药逾於八石之饵也。又复五石入喉，宝炼五藏，五藏上皆生五色华也。
　　又云：常服日月之精华者，欲得常食竹笋。竹笋者，日华之胎也。一名太明。又欲食松叶也。松者，木之秀也。欲服日月，当食此物气以感运也。太虚真人曰：松者，木之秀也。其松栢，皆曰秀木也。
　　《大洞经》云：道君散教养形，吐故受新，摄精逐秽，漱晨华以招日皇，挹夜明以抱月珠，结璘吸霄，双景合游，飞芝葩玄，灵若被岫。
　　又云：道君吐纳七冥，六度挥惠，八解寄成，略略远畅，飘飘绝冥，心泊节淡，以回孩婴也。
　　又云：道君仰簪日华，拾落月珠，摘绛林之琅实，饵玄河之紫蕖，偃赛灵轩，领理虎书。
　　又云：暧沫三黄，绛液易精，九琳吐芒，琅圩百变，碧映水阳，八琼飞景，萎蕤绿浆，曲晨乘霄，流金月明，玄津玉液，灵腴五公，光叶散音，一唱八张，波若火精，伊离玉姜，金鉴百会，舍利炼香，郁郁灵宝，化易文章。刀圭既陈，寿不可量，皇真元之珍药，上帝之所秘也。或炼五云玉华灵金饵，朱魄绿蕖，华腴碧精，南烛翠□，沉沙空青，朝采五晨，玉渊素浆，亦能反故还新，变老得婴也。
　　又云：悬五炼而水柔，九琳洞合而玉成。火琅遂珠，流金采琼，有齐上契，命胡可倾。
　　《登真隐诀第四》云：太极真人服四极云芽神仙上方，揖五方元晨之晖，食九霞之精也。注云：谓清晨之元气，始晖之霞精。日阳数九，是曰九霞。本文云：所以神光内曜，朱华外陈，体生玉瑛。注云：形与明挹晨晖以止渴，食霞精以充根。藏府与神光合曜，色貌随朱华共鲜。玉润映体，和气明形，皆五晨之灵锋，六澧之渊液，所能致也。
　　又云：得九琳玉液、八琼飞精者，则合终二景，天地同符也。
　　又云：虚淡内充，守元咽液，所谓真一也。
　　又云：致神以六液五气。
　　又云：常咽赤液，以哺养三宫也。
　　又云：云芽者，五老之精气，太极之霞烟，故采晖景之锋，以充於六液之和，洞微冥感，万神来降，幽映相求，不唱而应。是以龙吟方渊，故景云落霄，虎啸灵丘。故冲风四振，阳燧招明，而朱火郁起，方诸罕阴，而玄流湛溢，自然不觉所测。况学者方栖心注玄，精研道根，秽累豁於中胸，真正存乎三宫，采五晨之散晖，服六体之霞浆，税九天之奇宝，吐玄妙之秘言，龙曜发跃，明光七焕，味三华於皓齿，取饱液於唇锋，内炼六府，开聪彻明，呼吸天元，魂魄炼形也。
　　《真诰第五》云：黄山君诀曰：养性，服食药物，不欲食蒜及石榴子。道士自不可食，又禁房中。既令药力不行，又计食一斤损算百日也。沈羲口诀：服神药，勿向北方，大忌。亥子日，不可唾，亡精失气，减损年命，药势如土。
　　《真诰第七》云：汉昭帝时，张庆之女名微子，常服雾气。自云雾气是山泽水火之华精，金石之盈气也。久服之，则能散形入空，云气合体。微子云：受此法於东海束华玉妃渟文期也。
　　又云：女真传礼和服五星气得道也。
　　又云：仙女范丘林行挹日月之景，服九灵明镜之华。
　　又云：陈世京，服术及泽泻寒华也。
　　又云：玄一真人初入天台山，服食胡麻也。
　　又云：司马季生服明丹之华，挹扶晨之晖，令颜色如二十女子，须长三尺，黑如墨也。
　　《真诰第九》云：左采日华，右机月根也。
　　《上清九真中经内诀》：修奔日月祝曰：食青精日，饮云碧之腴，宴八极之城，登明真之台，坐希林之殿，咏玉晨之词也。
　　又曰：日魂精神，珠景赤童，使我西到六领之门，入协晨玉宫人弦素丘八景上房，得带千明之符，佩流星夜光之章，坐太和之殿，登七灵之台，饮月华云膏，食黄琬紫津，咏高上之篇，吟玉晨之词也。
　　又云：太上八景四蕊紫浆五珠绛生神丹方，此丹有八名，或名曰四蕊华，或名曰太微紫玉腴，或名曰五珠华丹，或名曰绛生晨华，或名曰三华上丹，或名日太上飞刚，或名曰九晨上丹也。
　　《后圣道君·　列纪》云：黄水月华丹、徊水玉精丹，水阳青映液也。故太上真人宴观七觉，游翔万方，寔由四液之飞津，五珠之丹皇也。
　　又云：服之唾地，则为日月之光也。
　　又云：北都琅玕华，则绛生之丹粒也。‘
　　《七星移度经》云：渴翕良井洪泉玉芝？饥纳龙胎琼腴绛树赤子。
　　《紫度炎光经》云：九皇太精北极真君，益我精胎，强我三魂，左引日华，右拘月津。
　　《道基吐纳经》云：道士修身吐纳，休粮一旬，精气微热，颜色萎黄，二旬之时，动作眩冒，支节怅恨，大便微难，小便赤黄，或时一利，前溏后刚前。至三旬，身体消瘦，重难以行。四旬之时，颜色转悦，心志安康。五旬之时，五藏和调，精气内养。六旬之时，体复如故，机关调良。七旬之时，心恶哗谊，志愿高翔。人旬之时，恬惔寂寞，信明术方。九旬之时，荣华滑泽，音声涣章。十旬之时，精气皆至，其效日昌。修之不止，年命自，长。三年之后灸瘢除减，颜色有光。修至六年，髓填一脑实，豫知存亡。经历九年，　役使鬼神，号曰真人，上佐上皇，与天同寿，与日合光。传非其人，身受其殃。
　　《天文上经》有龙胎金液九转之丹，守形绝粒，辟除万邪，五号先生仪有紫庭金夜也。
　　《玉诀经下》云：元始五炁常以鸡鸣上会灵宝玉山玄都上宫，阳光初明散元始之晖，流观诸天。其气郁郁，其晖熏熏，精如月珠，光如紫云。气运转如车之轮，上御九天之关，中固五帝灵山。下注云：学士五牙之根，上宫众圣大智真人皆以其时餐食其晖，仰咽其精，与天相承，致得无穷也。后圣道士休粮，长斋五岳，绝尘人间，远思清真者，得日日服日根之霞，吞太阳之精，则立觉体生玉泽，面有流光，位为玉皇。
　　《道引三光经》云：三光者，一名流精，二名泽婴，三名法气，四名阳王，五名云华，六名导仙，七名九变，八名定光，谓三光仙道炼胎之术也。
　　《道学传第二》云：许迈，字叔玄，小时名映，后自改名。远游入新成道山，服苣藤谷，常服气，一气千余息。晋永和二年，移入临安西山也。
　　又云：高平阎玄之，琅琊彭初，皆就远游受业。远游曰：阎君可服气以断谷。彭君宜须药以益气，遂教彭以饵朮，并委质。伏事三年，远游曰：君以解此，但当勤修之耳。专修矣，心如死灰，形如委骸，可各索清静处以自精妙。於是玄之往於潜饵朮为务也。
　　第三卷又云：王嘉，字子年，陇西人，在东阳谷口凿岸为穴而自居，不食五谷，不衣华丽，清虚服气，不与世交，姚长慕容，迎之不应也。
　　《真诰第五》云：范幼仲，辽西人，华阳中监也。受胎化易形，今来在此，恒服三气。三气之法，存青白赤三气，各如弦从东方日下来，直入口中，挹之九十过，自饱便止。为之十年，身中自生三色气，遂得神仙。此高元君太素内景法，旦旦为之，临目施行，视日益佳也。
　　东海东华玉妃渟文期授含真台女真张微子服雾之法，常以平旦於寝静之中坐卧任已，先闭目内视，发髴使如见五藏。毕，因口呼出气二十四过，临自为之，使目见五色之气相绕缠在面上，郁然久行之，常乘云雾而游也。
　　又云：守玄白之道，常旦旦坐卧，任意存泥丸中有黑气，存心中有白气，存脐中有黄气。三气俱生如云以覆身，因变成火，火又烧身，身通洞彻，内外如一，旦行至向中乃止。於是服气一百二十，都毕。道止如此，使人长生不死，辟灾却害，尤禁酒肉五辛之味，当别寝处静思，尤忌房室，房室即死。
　　又云：夫学道唯欲默气养神，闭气使极，吐气使微。又不得言语大呼唤，令神劳损。如此以学，皆非养生也。
　　《真诰.甄命第四》云：体摽高运，味玄咀真。吸引景曜，凝静六神。焕领八明，委顺灵根。忧累靡干於玄宅，哀念莫扰於绛津也。
　　《真诰第七》云：范幼冲，辽西人也。受胎化易形，今来在此，恒服青赤白三气之法，遂得神仙也。
　　又云：徐宗度，晋陵人，受风谷先生气禁道也。
　　又云，龙述，字伯高，后汉时人。从仙人刁道林受服胎气之法，托形解亡，隐处方台，师定录君也。
　　又有刘阿平者，居方山洞室中，常服日月晨气，颜色如玉，似年三十许人也。
　　《本行经》云：昔禅黎世界队王有女字曰絓音，年至十四不言，王弃之空山。女之无粮食，常仰日咽气，引月服精，自然充饱，体不损常也。
　　《空洞灵章》云：朝餐五云气，夕嗡三晨光。
　　又云：食气长阜穴，咽津黄水华。闭夜拔朽骸，还童及素牙。身入不死劫，名系玉灵都。
　　《八素阳歌九章》云：七宝玉粒金丹，紫芒隐芝，左掇右拾，夜光凤脑，虎沫云琅，琼霜奇味，一御则身拂太空。
　　《奔日月二景隐文》云：饮月华云膏，食黄琬紫真之精也。
　　《道学传第二》云：无石饴饼，以钟乳代之。此二物，皆石上之津所生。在许迈传中。
　　《真诰》云：周穆王北造昆仑，饮绛山石髓，食玉树之实也。
　　《道学传第三》云：燕济，字仲微，汉明帝末时人也。少好道德，亦
　　不仕於世矣。初入华阴山，服木及大黄精、种云母、雄黄、丹沙、芝草也。
　　第十四卷云：双袭祖，字仲远，梁时人也。初断谷赢瘦，有富人范欣请为辩名药，并给仆使，采之，俄更复常。范氏所给水牛，在山耕积年也。
　　第二十卷云：女官萧贞，东海丹徒人也。少离家入遗山学道，唯饵柏叶也。
　　《列仙传上》云：赤将子舆者，黄帝时人。不食五谷，而食百草华。
　　又偓佺者，槐山采药人也。好食松实，形体生毛，长数寸，而目更方，能飞行逮走马也。
　　师甪里先生，受山隐灵宝方：一曰伊洛飞龟袟，二曰白禹正机，三曰平衡按合。服之日以还少，一日行五百里，能举千斤，一岁十易皮，乃仙去。
　　《清虚真人王君内传》云：主仙道君以云碧阳水晨飞丹腴二升赐王君，
　　君即拜而服之，积九年之中，视见万里之外，能日步行三千里，坐在立亡，
　　役使群神也。
　　甘草丸方出南岳魏夫人传
　　第一者，甘草六两。第二者，丹砂三两，好者。第三者，大黄五两。第四者，乾地黄七两。第五者，白木十两。第六者，五味五两。第七者，人参五两。第八者，茯苓四两。第九者，当归三两。第十者，天门冬四两。第十一者，木防己二两，第十二者，猪苓三两。第十三者细辛二两。第十四者，次明子二两。
　　右十四物，并令得精新上药，不用陈久者。先各细捣，不筛乃秤散，取两数足，乃入臼，以次内甘草，捣一千杵，次内丹砂，又捣一千杵，自从次第一种以次内臼，辄捣一千杵。凡十四种药，合药一万六千杵，都合三万杵。药成以蜜丸，食后服，如梧桐子大十丸。宁从少起，亦可服三十丸。此药内灭病，无毒，无所禁忌。食一年乃大得其益，无责旦夕之急效也。俗中女服之，令人多子，无伤病也。久服神仙不死矣。合药当在别室洁处，不得令杂人多目见之，亦当沐浴斋戒三四，可捣治之。百患千病治之皆愈，不能一一纪所善之名也。其服食吐纳事，诸经大有，此不更录也。
　　三洞珠囊卷之三
　　三洞珠囊卷之四
　　大唐陆海羽客王悬河修
　　绝粒品
　　《道学传第六》云：褚伯玉，字元璩，吴郡钱塘人也。隐霍山炼液餐霞，积年绝粒也。
　　《吐纳经》云：绝谷不食，元神之道也。初服气一日二日之时，谷气未定，颜色郁黄。三日之时，谷气去，精气来。四日五日之时，精气阴阳和调。六日之时，精神安定，耳目聪明，行步便利，日已坚强。七日之时，常欲轻举，至道之故，梦寤仿髴，上通神明。八日之时，神行八极，能默然每为，口中自甘，志骨自强。九日之时，精神备，形弱者强，神气日坚固，不行自远，不来自近，颜色日悦。十日之时，诸神来至，门皆关，玉女侍从，左右轻举，若鸶云中微翔，道以得矣。
　　又云：道以精为宝，施与则生人，人留则生身，生身则永度，世仙位也。生人即功遂而身退隐也。俗以为剧，何况忘施而废弃，损不学多，故废老而命坠也。
　　老君曰：精者，血脉之川流也。精去则枯老，是以宝之也。人以身为国，神为君，精为臣，气为民，常行爱精，此要道也。
　　老君曰：道者，气也。宝气则得道，得道则长久。神者，精也。宝精则神明，神明则长生也。
　　又云：长生道精为宝精者，人之所由生也。精为宝，故曰道也。一曰之道，朝饱暮饥。一月之道，不失盛衰。一岁之道，夏瘦冬肥。百岁之道，节谷食枣。千岁之道，孤男无女。是谓长生久视，莫有能数也。今谓此已上之文，并出道基。
　　《吐纳经》又云：盖闻八公有言：食草者力，食肉者勇，食谷者智，食气者神。圣人，不食者，不死也。又《黄庭经》云：仙人道士服气，非有神也。积精所致和气专也。人皆食谷与五味，我独食太和阴阳气，故能不死也。则休根食气为生道，阴阳还精为重宝，幸可修身至寿考，空但慕远谓无有，更反於愚自使老，千金送葬无益兆，悲悼哭泣自懊恼，不如长生最为好。故记道几言约少，笔堕有真不妄修，造之不释升太吴。
　　《太平经第一百二十》云：是故食者命有期，不食者与神谋。食气者神明达，不饮不食与天地相卒也。
　　第一百四十五云：问曰：上中下得道度世者，何食之乎？答曰：上第一者食风气，第二者食药味，第三者少食裁通其肠胃。
　　又云：天之远而无方，不食风气，安能疾行，周流天之道哉？又当与神吏通功，共为朋，故食风气也。其次当与地精并力，和五土，高下山川，缘山入水，与地更相通，共食功，不可食谷，故饮水而行也。次节食为道，未成固象，凡人栽小别耳。故少食以通肠，亦其成道之人。次《道基经》云：服药食麦为善！昔有甘始道士，御气食麦而度世也。
　　又云：合道不言得无之真昼夜不卧，日月合光，不饥不渴，龟龙胎息也。
　　又云：食谷名之谷仙，行之不休，则可延久长也。不食谷者，可以升云度世，不死之矣。又《清虚真人王君内传》云：太极真人曰：夫受生气於五谷者，结胎育物必抱谷气之流精也，合真万化亦陶五谷之玄润也。若子寄形於父母，将因所生而摄其生矣。不缘所生之始本，而顿废其所因者，未曾不枯竭於偏见，断年命以凋伤乎？皆宜因其所由，顺其津源，凝涤而和，微而散根，使营卫易炼於日用，六府化谷於毫渐矣。故因谷者，乃用生之良术，缘本以去本者，乃摄明之妙迹耶。於是扇南烛之东晖，招始牙之朱灵，五液夷泯，百关通盈，神乐三宫，魂柔魄宁，复励以晨漱华泉，五方虚精，鸣鼓玉池，呼吸玄精，华腴童於□方，胃满镇乎空青，所以千算一启，寿随年荣，岁与药进，飞步仙庭也。服尽一剂者，命不复倾，五云生身，体神气精，亦能一日九食，百关流渟，亦能终岁不饥。还老反婴，遇食则食，不食则平，真上仙之妙方，断谷之奇灵也。向云南烛者，仙草也。其树是木而似草，故号南烛草木也。一名猴药，一名男续，一名后卓，一名惟那木，一名草木之王，生嵩高少室、抱犊鸡头山，已录服食品讫。此方亦出《登真隐诀》第十也。前服食亦说与此大同小异也。
　　《道基道士吐纳经》云：绝谷断稻米及饵清物者，不得饮酒，令人迷惑，气脉烦结，百脉不通，又生热不如不饮，可为清洁也。
　　《太上黄素四十四方经》云：凡道士纳和气存神，服霞修求，长生之事，慎不可食五荤之菜，及为酒色之病败也。是故古之神人云：五荤为伐藏之斧斤，酒色为丧身之棺椁。夫能断斧斤之所伤，塞棺椁之死宅，然后可以陟长生之涂径，渐神仙之蹊路也。
　　《旡量变生经》：食肉及五辛，神不居人身中也。
　　《金书真记》 云：食五辛，败仙相也。五辛者，葱蒜韭薤兴渠，今俗间不详之。
　　神丹仙药名品
　　又第九卷服食品第二十九隐山品并有仙药名
　　《太上八景四蕊紫浆五珠绛生神丹玉经》云：第一绛陵朱儿，《口诀》云是丹砂，巴越之精上者。第二丹山日魂，《口诀》云是雄黄，取洞明者。第三玄台丹华，《口诀》云是雌黄。第四青要玉女，《口诀》云是空青。第五灵华液腴，《口诀》 云是熏陆香。第六北帝玄珠，《口诀》云是消石。第七紫陵文侯，《口诀》云是紫石英。第八东华童子，《口诀》云是青木香。第九白素飞龙，《口诀》云是白石英。第十明玉神朱，《口诀》云是真瑰拾芥者。第十一五精金羊，《口诀》云是阳起石。第十二云华飞英，《口诀》云是云母，光明白者。第十三流丹日膏，《口诀》云是胡粉。第十四亭艮独生，《口诀》一万是鸡舌香，味辛者。第十五碧陵文侯，《口诀》云是石黛。第十六倒行神骨，《口诀》云是戎盐。第十七白虎脱齿，《口诀》云是金牙石。第十八九灵黄童，《口诀》一百是石硫黄。第十九陆虚遗生，《口诀》云是龙骨，舐之附舌者佳也。第二十威文中王，《口诀》云是虎脑。第二十一沈明合景，《口诀》云是蚌中珠子。第二十二章阳羽玄，《口诀》云是白附子。第二十三绿伏石母，《口诀》云是磁石。第二十四中山盈脂，《口诀》云是太一余根，取中央黄者。二十四种，合为八景四蕊五珠绛生神丹也。此丹服一两即头生九晨之光，面有玉华，飞映宝曜，洞观天下，造诣紫虚，出入玉清，寝宴晨房也。
　　《太一饵瑰葩云屑神仙上方》云：夫茂实者，翘春之明珠也。巨胜者，朗秋之沈灵也。丹枣者，盛阳之云芝也。茯苓者，绛晨之伏胎也。五华合烟，三气陶精，调安六气，养魂护神，能得其方，位为天仙，老素反玄，婴胎童颜，千害不伤，延寿万年。
　　又云：玄水云华浆法亦曰：云茂朱浆，日服五合，使人体香而面有童华，神仙方也。
　　又云：太一四镇丸者，神生五藏，镇六骨，养七窍，和九关，炼三魂，明二童，保一身，长生万岁也。
　　又云：三神龙骨，益六液，养穷肠，黑发止白。
　　太一菖蒲丸散方者，守中炼神，长生久视，填凝骨髓，补满脑血，久服紫色如少女之形。一名九转始精。菖蒲，一名昌阳芝草。
　　已上并出《 上清九真中经内诀》以为主也。
　　《大洞真经》有九转霜雪，琅牙华丹，还白玉玄水，金液流精，玉林结华，日月之水，皆白日飞仙登天之道也。
　　又云：仙母金丹，一名西王母停年止老飞丹，服之不死，面有少容，如女子。
　　《紫度炎光经》云：飞丹紫华流精，有百变之色。
　　又云：玉胎琼液之膏。
　　《飞行羽经》上云：金精冶炼之膏，食之一口，得寿七万年。
　　《洞真太极帝君镇生五藏上经》云：云草玄清者，黑巨胜腴也。一名玄清。卉醴英者，白蜜也。五光七白灵蔬者，薤菜也。白素飞龙者，白石英也。亦见《九真中经》。
　　《后圣道君列纪》云：琅讦华丹，药种物。
　　绛陵朱儿十斤《口诀》云：是丹沙。丹山日魂五斤《口诀》是雄黄。白素飞龙一斤《口诀》是白石英。青要玉女五两《口诀》是空青。紫陵文侯五两 《口诀》是紫石英。碧城飞华五两《口鴂》是石黛。北帝玄朱一斤《口诀》是消石。九灵黄童五两《口诀》是硫黄。五精金羊五两《口诀》是阳起石。云华飞英五两《口诀》是云母。白虎脱齿五两《口诀》是金牙石。流丹白膏一斤《口诀》是胡粉。倒行神骨五两《口诀》是戎盐。玄台月华五两《口诀》是雌黄。
　　都合十四种华丹，若成一两为一仙。
　　白华者一名章拒，一名章明，一名章生，名章草，一名章陆，一名通神，一名通精，一名通灵，一名王女，一名家仙，一名家宝，一名家芝，一名延命，一名长生草，一名守宫，一名守宅。
　　十二部一名夜呼，一名夜呜，一名致精，一名阳明，一名阴明，一名赤葛，一名当陆。
　　凡二十四名，上应天地二十四气，服之方寸七，令人通神致福。
　　《文始内传》云：老子与关令东游，登日窟常阳之山，掇扶桑之丹椹，散若林之朱华。
　　《道学传第四》云：交址出葛洪之采者。
　　第十四卷云：双袭祖，字仲远，梁天监十四年自往武陵寻丹砂，杂药公私，施与数十金，皆以赈救穷乏也。
　　丹灶香炉品
　　《洞神经第十四》云：饵丹砂，焚香，用香炉□五具也。大洞真字芝丹青玉炉炼云根柔金刚之经也，亦出《上清三天君列纪经》。
　　《登真隐诀》云：其烧香之炉，无言其形范者。古人多用博山及三足也。《八威召龙经》有博山香炉也。
　　《太真科上卷》云：崇玄台有大香炉，高五尺，恒焚香，烟不绝也。
　　《升玄经第六》云：玉童扬奇华，玉女奉香炉。
　　第三云：七宝之台，有七宝香炉，烧众妙香，馨熏无量也。
　　《海空经第三》云：尔时海空智藏即起，于席整衣帔，执香炉，正对天尊，恭敬而立，赡视目无他顾，心无他想也。
　　《天文上经》云：日月垂光，金炉隆崇，或在离门，或在命宫。
　　《八素真经》云：仙人唯知飞丹召霜，煎炼云朱，水玉解金，九炉炎霄也。
　　《道学传第十》云：东乡宗超，字逸伦，高密黔陬人也。尝露坛行道，□音廉中香尽，自然满溢。又炉中无火而烟气自生，氛氲周遍，久之不歇也。
　　第十四卷云：双袭祖，字仲远，梁时人也。好读经，手不释卷，临汝侯任郢州经涂要清使，左右以香炉□一具置袭祖前，更无所言而去。
　　第十五卷云：陶贞白以三真宝经封以锡函，投诸岩穴。又以真金鹊尾香炉随经供养之。
　　第二十卷云：女冠宋玉贤，会稽山阴人也。既禀女质，厥志不自专，年及将笄，父母将归，许氏密具法服，登车既至夫门时，及六礼，更着黄布裙褐，手执鹊尾香炉，不亲妇礼，宾主骇愕，夫家力不能曲，弃放还本家，遂成出家也。
　　《大劫上经》云：天人玉女持罗天香案，擎治玉之炉，烧九和之香也。
　　三洞珠囊卷之四竟
　　三洞珠囊卷之五
　　大唐陆海羽客王悬河修
　　坐忘精思品
　　《南华·齐物论第二》云：南郭子景隐几而坐，仰天而嘘嗒焉，似丧其偶也。
　　第六篇云：堕支体，黜聪明，离形去智，同於大通，此谓坐忘也。
　　第四篇云：支离其形，役则不预，又况更支离其德者乎？
　　又云：无听之以耳，无听之以心，而听之以气。气者，虚而待物也。虚室生白，吉祥止矣。
　　《道学传第二》云：张天．师周流五岳，精思积感，真降道成，号曰天师。
　　第五卷引《集仙记》云：刘凝之，字志安，小名长年，南郡枝江人也。奉道精进，元嘉十四年於精思所忽觉额上惨痛，搔之得宝珠九枚，即泛以清水，辉耀竟室。于时临川王镇江陵，求看宝珠，即分三枚付信也。
　　《道迹经》云：青童君曰：夫精思者，当先烧香於左右也。
　　《上清八景经》云；精思百日，真人降形，仙人诣房，与子共言，赐子神仙之药，授子神真之道也。
　　《葛仙公五千文经序》云：精思远感上彻，太上道君遣真人下授文帝五千文经，希微之旨也。
　　又云：静思期真，则众妙感会；内观形影，则神气长存；体洽道德，则万神震伏，祸灭九阴，福生十方，安国宁家，孰能知乎？
　　《庄子·大宗师篇》云：夫坐忘者，堕支体，黜聪明，离形去智，同於大通。此亦是精思之义也。又《南华论·齐物篇》云：南郭子綦隐几而坐，嗒焉似丧其偶，故行若曳槁木，坐若聚死灰。此亦是精思之义也。
　　《登真隐诀》云：五灵道人支子元乃於静室精思，存五星在头上，岁星在左，太白在右，荧惑在膝中，使镇星在心中，各见光芒气色也，久久行之，出入远行，常思不忘，无所不却也。此五神因共人身，则白日升天也。《裴君内传》云：佛图道人支子元，裴君授以长生内术。
　　又云：寻药之与存思，虽致道同津、而关源异绪。服药所以保形，形康则神安；存思所以安神，神通则形保。二理乃成相资，而有优劣之品。今虑神漏而形弃，是存思之为优，未见形去而神留，服药所以为劣。其有偏用能通者，亦同臻道岸，而未若兼善，使药与思交用，形与神相入，则指薪日续，游刃无阻，生涯自然而立，死地何从而来也。
　　《真诰第五》云：凡人常存思识已之形，极使仿髴，对在我前，使面上恒有日月之光，照洞一形，使日在左，月在右，去面前九寸，令存毕，乃啄齿三通，微祝曰：
　　元胎上真，双景三玄，右制七魄，左拘三魂，令我神明与形常存。毕，又叩齿三七通，咽液三七过。此名为帝君录形拘魂之道，使人精明神仙，长生不死。若不得祝者，亦可单存之也。
　　《真诰第七》云：仙人张微子，是汉昭帝时张庆之女也。曾精思於寝静，诚心感处，故得东海东华玉妃渟文期降之，授以服雾之道也。服雾之法，始起於此。
　　又云：括苍山学道者平仲节，河东人也。受师宋君，存心镜之道，如此积四十五年，中精思身形更少，体有真气，中央黄老遣迎，乘云驾龙，白日升天，今在沧浪云台也。
　　又云：范伯慈者，桂阳人也。入天目山服食，饵胡麻，精思十七年，太上真仙司命君下降，授三十六卷经，后服还丹，白日升天，今为玄一真人也。
　　《太一金真记》云：昔有裴君，止於崆峒山，修行精思。一年之中，仿髴形象。二年之中，五帝乘日，形见在君左右。三年之中，终日语笑戏乐。五年之中，五帝日君遂与裴君骖乘飞龙之车，东到日窟之天，东蒙长丘扶桑之宫，八极之城，登明真之台，坐希林之殿，授挥神之章九有之符，食青精日，饮空碧玄神，於是与五帝日君日日而游。此所谓奔日之道也。
　　《上清变化七十四方经》云：若能精思於静室，弃累风尘，诚注太霞之观，目罗上清之宫，定气明於审止，安神洞於太空，则不旬日而睹神，不移年而飞腾，积感发乎一寸，变璘郁乎霄峰，周览极乎百圆，化七十四方奇变之道，福不可量，皆神经之贵行，宝诀之上仙也。
　　又云：若能夷心於床室，思神颜於自然，财气达清霄，泽流九津，招灵景之幽华，荣朽老以长存，福庆衔於玄业，元吉散於种亲，可谓生死享其祚，祖考更生於胎仙，大象之妙化，巍巍乎灵文也。
　　《自然经诀》云：闭目存至真，精思降十老。升仙永无为，灵颜恒妙好。渴饮玉池浆，饥食金光草。故陈先生修道会真必以精思为本，存神入观克以静念为先也。
　　长斋品
　　《太玄经第八·老子传授经戒注诀》云：夫斋供丰俭，随时施设，大法清虚，简素为上也。
　　《登真隐诀第四》云：季伟昔长斋三年，诚竭单思，乃能服日月光芒之液，於是神光映身也。
　　《真诰第五》云：凡甲寅庚申之日，是尸鬼竞乱精神躁秽之日也。不可与夫妻同席，及言语面会，清斋入室，东向心拜，存神念炁，期感神明，亦适意所陈也。如此者，玉女降侍也。
　　夫学道之士，当先检制魂魄，消灭尸鬼，常以月晦朔之日，庚申甲寅之日，当清斋入室，沐浴尘埃，正席而坐，得不眠者益善，以真朱笔点左目訾下，以雄黄笔点右鼻下，令小半入谷裹也。点毕，先叩齿三通，微祝曰：
　　上景飞缠，朱黄散烟，气摄灵邪，尸秽沈泯，和魂炼魄，合形大神，令我不死，万岁永全，聪明彻视，永亨利津。祝毕，又啄齿三通，咽液三过，并右手第二指蹑左目下各七遍。当尽阴按之，勿举手也。於是都按此二处，是七魄游尸之门户，钺精贼邪之津梁矣。故受朱黄之精，塞尸鬼之路，二景之熏淫乱之气也。此太极上法，常能行则魂魄和柔，尸秽散绝，长生神仙，通气彻视。行之三年，色念都泯也。
　　《无量经》云：正月长斋，诵咏是经，为上世亡魂断地逮役，度上南宫。七月长斋，诵咏是经，身得神仙，诸天书名黄箓，白简削死上生。八节之日，诵咏是经，为九宫真人。本命之日，诵咏是经，魂神澄正，万气长存，不经苦恼，身有光明，三界侍卫，五帝司迎，万神朝礼，名书上天，功满德就，飞升上清也。
　　《真诰第八》云：辛玄子，字延期，陇西定谷人也，汉明帝时人也。少好有道，遵奉法戒，至心苦行，日中菜食，炼形守精，不遘外物，或游山林，屏弃风尘，志愿凭子晋於缑岑，侣陵阳以步玄，故改名为玄子，而自字为延期矣。亦见《道学传第四》。
　　《小劫经》云：凡烧香朝礼，日中一食。
　　《道学传第四》又云：范豺，巴西阆中人也。白哲而美发，秀眉明目，容止都雅，不言先见，不说机祥，闲恬无欲，终日默然，结络败布以绳为网，披苫才得蔽形，冬夏徒跣，脚不皴裂，四时无寝。太元十四年到荆州，居于南郡枝江县之富城洲尾巴芒中，亦有屋宇，不障风霜，以桑柴为床，东稿插其间，有一空箪，一瓦瓶，装檐枕倚以卧，或有十日，荷檐乞食，口绝粳梁嘐醴滋味果实，唯粗粟饭菜羹食一升许，便过旬日也。
　　第十卷云：东乡超宗，字逸伦，高密黔陬人也。幼而离俗，不涉婚宦，立行精恳，人所不堪。日中而餐，餐止麻麦。门人眷属皆慕蔬肴，所处精庐鲑味不进也。住希玄馆，梁武帝三教兼弘，制皆菜食。虽有诏勑，罕能遵用。逸伦奉行，於是馆中法众莫不菜蔬，私有犯触即加斥遣，乃至厨醮不血味，远近嗟称，独为清素也。
　　又云：方谦之，字道冲，冀州赵郡栢县人也。外身济物，斋则六时。六时必十方忏，世中罕能随者，乃多独而行道。临当寿终，废斋七日而亡也。
　　又云：章旻，字高明，宣城人也，乃斥遣妻拏，出家受道，蔬食长斋，常以七尺虚幻，无劳爱惜，隐安吴山静处，绝根二十余日，凶人猛兽依其所止，气命赢微，亲宾固请进食，乃暂许之，粗已平复。陈大建元年，更绝饮食，云将护此身，会非长达，无益群生，不营久住，修道立行，何必在此？欲有更劝请者，拒而不纳也。
　　第十八卷云：沈法羲，字世贞，吴兴武康人也，住岝崿山。大弘道士每以正月十五日招集道俗，建邑斋，绕山续明也。
　　《上清大洞戒九十二条科》云：修雌一之道，平旦可小食，勿令饱。日中大食，过此以后，听甘木果也。
　　《灵宝斋戒威仪经诀下》云：道士长斋，过中听饮清水，饮而绝食。平旦饮粥，日中菜食。
　　《抱朴子》曰：洪意谓大斋日数多者，或是贵人，或是道士，体素羸劣，不堪旦夕六时礼拜。愚欲昼三时烧香礼
　　拜，夜可阙也。若欲一日一夜斋、此可
　　六时行道也。
　　《太真科上卷》云：学道乐生，好法修术，长斋菜食，得道乃休，此第一业也。次斋千日、百日、月日，节食粗食，服气服药，饴食随堪，密行其间，他事公私之急，皆听暂解，事竟续之，心形无怠，克成真仙，空名苟修，息慢增考。
　　科曰：凡一年正月、三月、五月、七月、九月、十一月，此六月应斋。又一月之中，一日、八日、十四日、十五日、十八日、二十三日、二十四日、二十八日、二十九日、三十日，此十日名曰十直斋，皆天神下降，精修得福也。
　　《太真科下》曰：长斋六时，随力所堪，大法常修习经讲吉日集斋皆可三时行道，拔度先亡，救济危疾，解罪度厄，悉六时行道。三时上经讲者，两时夜可覆讲，亦可诵经也。
　　又云：凡身为教主，习道率人，居宇有常，衣服有法，动静可观，所作可．则，是以圣人抱一为天下式，行化守一，天下同归。归乎清虚，守静唯笃，未能无待，常学少私，稍遣世务，三业可修。修三业，守一以斋为本。斋者，齐也，洁也，静也，不必六时行道，三时讲经，昼夜存神，忏悔请枫，干噪玄灵，更失其一。能得一者，必由摄三；能摄身者，端拱不扰；能摄口者，默识密明；能摄心者，神与道合。如斯为主成圣真仙。未全此者，摄身朝礼，离杀盗淫也。摄口诵经，兔妄言、绮语、两舌、骂詈；摄心存神，脱贪恚痴，十恶既去，十善自来，与道合真。不能尔者，勿妄为师，强立治化利养是□也。
　　《赤书玉诀下》云：太玄上宫，北帝常以庚申日制天民，三尸魂神条人罪状，上奏帝君。当以是日能修斋奉戒，昼夜思神，则三尸不得上天言人之罪，地司奏人善功，列言帝君，太一欢喜，即记名左契，长为种民也。
　　太上上宫至真尊神，常以甲子日遣太一中台大使者下周行诸天诸地，检校神祇，支散杂俗鬼精。若其日能摄斋烧香，中台大使者皆条善功，奏上三天上帝。上帝即为除监天领地上鬼神主，书名玉历，长为真人。
　　《法轮经》云：长斋幽阜，不倦昼冥，切栢中餐，潭水霐澄，息影岩穴，独宿孤征，与鹿为群，倚林栖形，穷兽对蹲，飞乌哀呜，风云凄切，万古沈零，凝水填磵，素雪翳庭，寒厉切肌，志励殊精，契阔林岫，艰苦备婴，劳不敢倦，极不敢宁，展转求道，遂感皇情。
　　《道学传第二》云：张天师弃家学道，负经而行，入嵩高山石室，隐斋九年，周流五岳，精思积感，真降道成，号曰天师。诸经中长斋事大有，此不具也。
　　三洞珠囊卷之五竟
　　三洞珠囊卷之六
　　大唐陆海羽客王悬河修
　　斋会品
　　《太玄经第八·老子传授经戒注诀》云：夫欲传授道德而对斋者，法限三十八人，少不可减六人。六人为通斋官，备足一人为师，五人为保。保者，宝也，荷也，明也，证也，度也，成也。相重如宝，任荷可教，明其丹诚，证其业善，度其试难，成其至真。斋法：九日、七日、五日、三日，勿减一日。若减一日者，此是会而非斋。散财饭贤，谓之为会。文书启告，请监会宫也。故《玄都三会律》云：四月八日会天徒，皆设谪食也。注云：出天徒皆风毁小赎徒人之罪也。
　　前三十八人者，一曰三师，其一人为正师，二人为护师。即法师是也；二日五保，五人。即都讲是也；三曰六明，六人。即监斋是也；四曰七证，七人。即侍经是也；五曰八度，八人。即侍香是也；六曰九成，九人。即侍灯是也。
　　右六品三十八人，不能备者，多少随缘，皆为神足弟子彦英才之人，作五保七证之师，同为署受法之辞以修斋，然后授其戒录也。《三元经》中卷云：正月十五日天官，七月十五日地官，十月十五日水官，此三官上会玉京山，校定生死罪福簿录也。此日皆须斋会也。
　　舍失戒品
　　《太真科下》云：凡受道经科律戒箓，因缘应舍，许得舍之，不可委叛。叛不告而去，后难以还。舍而去后，后必易归。归乎至道无复去。今应去者，输诚告师，师设譬谏，为立方宜。方宜不立，谏必不从。为之烧香，启告三宝，教之三礼，心口发言，经戒科律与某身俱空，三界六趣与大道俱空，诸法空，一切空。三言之讫，三礼而去，后适意随愿而行，犹不得诽谤正法，弊露秘言。犯之，长堕地狱，无复入善之期。严加宣明，去后反悔，重求受科，先立功德，效力输财，然后依法受之如初也。
　　《太真科下卷》云：凡是受戒箓忽然失去，失去输一半，不须重受之也。
　　《正一法文下卷》云：失箓者，更令罚薪五束，朱三两，饭贤三人。失一，将军罚薪半束，朱四两，饭贤五人。失十，将军罚薪一束，朱五两，饭贤十人。失七十五，将军罚薪十束，朱七两，饭贤五十人。失百五十，将军罚薪三十束，朱九两，饭贤百人。凡输罚毕，得重受也。
　　又云：非意失去，某年月日时於家或在某处，遭公私逼迫，水火盗贼，依实言之，不知所佩之箓，何在，寻检不得，依自谪输薪厨以赎罪，更令得受，不胜元元也。
　　清戒品
　　《太玄部卷第八·老子传授经戒仪注诀》云：凡受戒及经毕后，月晦、月半不可不斋。斋则清戒、温戒，竟夜诵之百遍千遍，限外无数，永堪如此者，不可臧九遍，他日斋静，行来出入得诵便诵，不必斋时，谘师访友，思而行之，不须高声，心口相知。在人众中勿发於口，审能在心，然感通上圣也。
　　《正一法文下卷》云：凡为道民，便受护身符及三戒，进受五戒、八戒，然后受箓。受箓之前未受戒者，受箓之后依次受之，诵习通利，恒存思行，谙忆不谬，忘则犯科。未受箓时无所呼召，受箓之后动静呼神。不行戒者呼之不至，破戒之人吏兵远身，还上天曹，考官便逮致诸厄疾，公私灾横，輱轲衰否，所作不成。成功立德，舍暗入明，施善禳恶，以吉除凶，要在行戒，神即佑之。戒有别文，精详修习。或有不解，或有遗亡，或有谬误，或冒禁故，一或尊上逼迫，或畏死犯之，皆是愆招，悉名破戒，即应忏悔，首谢自新也。
　　凡违戒者，背负鞫言，协道信邪，杂事佛俗，此为不专，中心怀二，愚迷犹豫，或障缠深师，三诲之必能改革。守一不回，召神有效，三诲不悛，是为叛道。乖逆师尊，法应夺录，入佛奉俗，及无所事师慈，改之不追咎责。怨惹事他，弃本逐末，虽名奉道，实犯正科，诸官不得容受。积久知悔，更立功，乞还听许，依德升迁矣。亦别有《清戒箓醮仪》一卷，以行世用之。
　　立功禁忌品
　　《太玄都中宫女青律》云：凡修上清之法，不得北向及本命之上二处便回，触忤玉晨，秽慢本真。五犯不得入仙也，十犯被考左官，死入地狱三涂之中，万劫还生不人之道也。
　　又云：凡上学之士，受三天正法、四明之科，佩带真文，出入三光，及冥卧息不得露头，不着巾帽及脱衣露形，毁慢身神，耻辱真文、令真灵远逝，空尸独在，三犯不得入仙也，五犯死入地狱，万劫还生不人之道也。
　　又云：凡上学之士，受三天正法，四极明科，不得妄入淹秽，哭泣悲泪，吊问死丧，五犯伐功断，事不得入仙也，十犯死入地狱，万劫还生不人之道也。
　　《太上黄素四十四方经》云：凡道士存思上法及修学太一事，皆禁见死尸
　　血秽之物。当以真朱一铢散内水中，因以洗目漱口，并洗手足，微祝曰：
　　三光上道，太一护形。司命公子，五神黄宁。血尸散灭，凶秽沈零。七掖缠注，五藏华生。令我仙度，长享利贞。
　　凡道士受学生法，不得称死。称死事者则生气变动，不居常宅，故死气运入，魂神离弃，是以恶气游尸陈其间孔矣，将病将死之渐也。
　　《真一条检经》云：夫立功德者，不得触禁犯忌，当与身神相和，不可更相克贼。更相克贼，生灾起祸也。夫消灾散祸不得用本命行年，本命行年贼害汝身。
　　本命日，可行周天大度，炼气生身，不可妄失。行年日，可行生布气，养神育精，不可妄失。绝命日，不可用，用之致灾绝灭。岁星日，不可用，用之致县官刑狱。六害日，不可用，用之致疾病衰厄。月晦日，不可用，用之致灾，身枯气丧。岁破日，不可用，用之致灾，家门凶祸。
　　戊辰戊戊日，不可用。戌为天门，辰为地户，戌将是狗，辰将是龙。戌是中王神也，其日太上丈人诣太上老君，对校天下男女应生者，注玉历。九老丈人诣九老君，对校天下男女应死者，注死籍。道德丈人诣道德君，对校天下男女为功德者，记名左契。天帝丈人诣天帝君，对校天下男女为罪过者，着名右契。仙都丈人诣仙都君，对校天下男女应得仙者，上名仙箓。
　　天师还天曹，校梀初角反簿录，分别善恶，此日闭天门，塞地户，龙游五岳，狗行河梁。中黄犬神备守天门，中黄丈人备守地户，外事一断。其日不得烧香行道，关启章奏。汝曹妄有触耗此日者，中黄大神收摄汝曹魂魄，付候狱栲掠，六十日关启章奏，不得通闻，六十日考竟，遣魂魄还汝曹身中，令汝曹轗轲，衰耗亡失，疾病口舌皆由於此。若戊戌日卒有疾病县官者，当正心端坐，思过悔请，吾自悬知汝心，自为汝曹宽停考罚，明日汝曹有文书陈乞，即下赦恕之书汝曹也。
　　又云：受太一法在身者，遭父母丧，经三月日，期丧满月，大功丧经月，可得奉行道法，章书启乞也。
　　受天真三一真一赤界法在身者，遭父母丧，经百日也，期丧三十日，大功丧经月。月限未满，不得奉行道法，章书启乞也。
　　受黄书契令在身者，遭父母丧一年也，期丧百日，大功丧四十日，小功丧满月，缌麻经月。月限未满，不得奉行道法，章书启告也。若违犯落平阴狱。狱中恒有泥涂，滑不可走，被考使走行涂中，不得一步便自倒地。如此三百年，考竟更生，为人短悴，众人所轻也。
　　《真诰第九》云：正月庚申，二月辛酉、三月庚戌、四月癸亥、五月壬子、六月癸丑、七月甲寅、八月乙卯、九月甲辰、十月丁巳、十一月丙午、十二月丁未。
　　右上帝杀日不可请乞，百事无宜。
　　《金书仙志》云：夫学仙之人；勿北向便回，仰视三光；勿北向理发，解脱衣裳；勿北向唾骂，犯破毁王破谓岁下辰也。王谓王气之所在也。勿怒日月星辰，勿以八节日行威刑，勿以月朔日怒恚，勿以三月三日食百草心，勿以四月八日杀草伐树，勿以五月五日见血，勿以六月六日起土，勿以七月七日思存恶事，勿以八月四日市履屐附足之物，勿以九月九日起床席，勿以十月五日罚责人也，勿以十一月十一日不沐浴，勿以十二月三日不斋，烧香念仙也。诸如此忌，天人大禁，三官告察，以是为重罪矣。或令人三魂七魄流竞，或胎神所憎，三官受恶之时也。是以恶梦交於丹心，妖魅乘其朱阙，精夜触犯神真，烦恼流变，多禁莫识奇术，子能奉修，则为仙才，不奉天禁，则为伤败。
　　《黄顺请问上经》云：受老子经，不奉混俗祠祀。
　　又云：受法之身，常出入行来，经履新生及新死之家，及行逢死尸与棺木者，还所住处，香汤沐浴，方得烧香也。
　　又云：受法之身，不入产妇之户，及不得见尸者，谓异处断隔於来往，则乃朝礼无废，不拘日数之限。若家无隔异者，四十五日方得朝礼也。
　　《正一法文下卷》云：协道信邪，此为不专，中心怀二，愚迷犹豫，是为叛道，乖逆师尊，法应夺算。
　　《太上黄素四十四方经》云：凡修太一之事，及行上法存神之道，慎不可见尸及血秽之物，见一死尸则一年不得行事，又却倾一年之功。然此帝一之科，常却罚於既往，又进塞於将来。若一年三见尸者，则罚功断事各三年也。若过见二十四尸者，皆不得复修行太一以求仙也。
　　又云：凡修受上法及雌一太一之事者，兆身中三魂五神之气常熏於巾服之中，七魄九灵之精常栖於履屐之下。是以道士学生不杂席而寝，故衣褐之服不借非己之器，履屐之物常恶土秽之粪，亦不得使杂人犯触，以惊三魂也。又云：凡存修太一之事，欲有所礼愿，慎不可叩头。叩头者，则倾九天，动干真，神官回覆，泥丸倒悬，天帝号於土府，太一泣於中田，数如此者，则存念无益，三真弃宫，七神埋散，玄宅纳凶，是为太一五神之至忌也。故有真之人，但心存叩头运精，感而行事，不因类以祈灵也。
　　又云：凡修行太一之事真人之道，不得有所礼拜。礼拜亦帝君五神之所忌也。若有所精思，行礼愿之时，但心拜而已，不形屈也。
　　《上清大洞戒九十二条科》云：修雌一之法，不得哀哭。一辰哭感则五神号於上府，太一泣於中田，神丧精亡，灵真去身，空尸独立，复何仙冀哉？
　　又云：不得见尸，一年不得行事，却倾一年之功。若一年见三尸者，则三年不得行事，亦却三年之功。满见二十四尸，子失道，前文太素亦与此大同小异矣。
　　又云：不得言称死事，恚怒愿己之死也，言满四十不得为真人，以为弃生之罪，三年身亡灭矣。
　　又云：不得五色衣裳，敷华好服则真灵去身，淫邪内发，驰心猖狂，三尸潜逸，赤子飞飙，长离玄室，破形解骸，身死名灭。若衣勿杂色兰布之服，可以终日咏诵洞章，奚求不得，乘云驾龙，逍遥太极也。
　　《灵宝戒三十六条仙内科》云：玄功之人，当布衣草履，不得荣华之服，犯者失道也。
　　又云：不得言及俗邪秽之事，三犯失道。
　　又云：祖父母、己父母，同法可拜，不同不得拜。伯叔以下同法，亦不得拜。犯者，身亡也。
　　又云：父母吉会不得预坐也。
　　又云：父母兄弟妻子同契，虽有骨血之功，皆不得同床而坐，同盘而食，其法不同，皆为尸秽，犯者失道。
　　又云：夫妻不得同室而寝，邪念在心，长失道矣。
　　又云：自非同盟，不得同室而寝，自非同契，不得同床而坐，同盘而食，同衣而服也。
　　《灵宝制服科》云：祖父母期年之丧，不得临尸，於别房制哀，五日不得
　　受吊。伯叔兄弟同如祖父母，九月服。
　　又云：制哀毕，沐浴复巾服，不得制世服。犯者失道，罪剧上科。若己父母听展哀百日，后复巾褐，心丧三年，无复哀丧，此灵宝闻科也。若隐身名山，无复哀哭也，一自都断矣。
　　《玄都立身行道律第十五》云：身荷仙官灵箓，不得妄拜哀，不得妄哭也。
　　又云：於父母国君官长二千石刺史三公，皆设敬不得即设礼拜也。又
　　《 入治律第二十》 云：临丧不踰月，不入治；哭不过三日，不入治；秽污不过晦朔，不入治；三年不满百日，不入治；皆谓哀戚犯秽罪，不敢触神明也。戊辰戊戌不入治，禁忌之日不得入治，请吏兵，丙寅、丁卯、丙申、丁酉、戊申、戊戌皆不入治。行道修真，犯禁忌皆夺算减年也。
　　破可以消灾，建可以立功，刑害之日不用。注云：不得用自刑杀害之日也。若上章不得用建、破、闭也。
　　上章律第十三云：寅刑巳，戌刑未，子刑卯，申刑寅，卯刑子，巳刑申，丑刑戌，未刑丑。
　　第二十律又云：不得斋持酒肉於治中，饮食浊乱太素，罚素四十五。注云：小秽三日，大秽七日，听得解之也。缘何今按《三洞科起靖观宫堂第十一》云：民家曰靖，师家曰治。又引律曰：按靖立在天德。天德，甲乙丙丁地也。长一丈八尺，广一丈六尺，凡佩仙符箓，皆须安靖治也。
　　第二十律又云：不得犯三师讳、三师四世讳，违律罚算七。入治时，亦不得犯。注云：天师系师也，户籍所属，师曾祖、祖、父、师身四世名讳也。
　　受持八戒斋品
　　具衔臣陆修靖上启：
　　元始天尊无极大道感应灵圣一切神明，今有善男子善女人等，求欲受持八戒，清斋一日一夜，用以检御身心，灭诸三业罪恼者故。
　　《洞神经第十二》云：夫斋以齐整为急，以齐整身心。身心齐整，保无乱败。败起多端，大略有八也：
　　一者，不杀生以自活；二者，不得淫欲以为悦；三者，不得盗他以自供；四者，不得妄语以为能；五者，不得醉酒以恣意；六者，不得杂卧高广大床；七者，不得竞习香油以华饰；八者，不得耽着歌舞以作倡。
　　今日善男子善女人等，若能不犯此之八事，则八败无从以起，则八戒自然而立。立久不失，则延年保命，神通洞达。是故斋者受持八戒，思真行道，通而无穷，显验必速，皆如所期也。今请受既毕，再拜再起，奉戒而退也。
　　三洞珠囊卷之六竟
　　三洞珠囊卷之七
　　大唐陆海羽客王悬河修
　　二十四治品
　　按《 玄都律第十六》 云：治者，性命魂神之所属也。
　　《五岳名山图》云：
　　阳平治属金属角星。鹿堂治，金亢星。鹤呜治，木氏星。漓沅治，土房星。葛瑰治，火心星。庚除治，火尾星。秦中治，水箕星。真多治。金斗星。
　　右八治是上治。
　　昌利治，土牛星。隶上治，火女星。涌泉治，木虚星。稠粳治，火危星。北平治，金室星。本竹治，木壁星。蒙秦治，火奎星。平盖治。土娄星。
　　右八治是中治。
　　云台治，火胃星。浕口治，木昴星。后城治，土毕星。公慕治，金觜星。平冈治，水参星。主簿治，金井星。玉局治，水鬼星。北邙治。土柳星。
　　右八治是下治。
　　已上二十四治，并是后汉汉安元年太上老君所立。
　　冈互治，水星星。白石治，金张星。锺茂治，水翼星。具山治，土轸星。《地图》云：此四治在京师东北。
　　右此四治是张天师所加，充前二十四治，合成二十八治，上应二十八宿。
　　平公治，属水配涌泉治。公慕治，属土配稠粳治。天台治，属土配本竹治。赖乡治，属金配昌利治。撙领治，属金配云台治。代元治，属金配云台治。利里治，属火配隶上治。漓沅治。属金配昌利治。
　　右是天师更加此八治，以配八品，周布四海，镇国化人也。
　　第一别治有四者
　　第一具山治，第二锺茂治，第三白石治，第四冈互治。
　　右四品，在外名别治，於内名备治。备治足二十八也，别与三八别也。
　　第二游治有八者
　　第一吉阳治，第二平都治，第三河逢治，第四慈母治，第五黄金治，第六太华治，第七青城治，《玉符经》作青城山。第八峨眉治。
　　右八品是游治也。
　　第三配治有八者
　　第一代元治，第二撙领治，第三赖
　　乡治，第四天台治，第五公慕治，第六
　　平公治，第七利里治，第八漓沅治。
　　右八品是配治也。
　　第四正治二十有四者
　　第一北邙治，第二玉局治，第三主簿治，第四平冈治，第五公慕治，第六后城治，第七浕口治，第八云台治。
　　右是下品八治也。
　　第一平盖治，第二蒙秦治，第三本竹治，第四稠粳治，第五北平治，第六涌泉治，第七隶上治，第八昌利治。
　　右是中品八治也。
　　第一真多治，第二秦中治，第三庚除治，第四葛瑰治，第五漓沅治，第六鹤呜治，第七鹿堂治，第八阳平治。
　　右是上品八治也。
　　第五星宿治，二十有八名，上治一名内治，又名大治，又名正治，是上皇元年七月七日无上玄老太上大道君所立。上、中、下品二十八治要诀：
　　第一角宿，上治无极，虚无无形，下治阳平山。
　　第二亢宿，上治无极，虚无自然，下治鹿堂山。
　　第三氏宿，上治无极，玄无无为，下治鹄呜山。此三治主辰生。
　　第四房宿，上治虚白，下治漓沅山。
　　第五心宿，上治洞白，下治葛瑰山。些一治主卯生。
　　第六尾宿，上治三一。下治庚除山。
　　第七箕宿，上治三元，下治秦中山。些一治主寅生。
　　第八斗宿，上治三五，下治真多山。此一治主丑生。
　　右上八品无上治。
　　第九牛宿，上治九天，下治昌利山。
　　第十女宿，上治五城，下治隶上山。此合前三治主丑生。
　　第十一虚宿，上治元神，下治涌泉山。
　　第十二危宿，上治丹田，下治稠梗山。些一治主子生。
　　第十三室宿，上治常光，下治北平山。
　　第十四壁宿，上治金梁，下治本竹山。此二治主亥生。
　　第十五奎宿，上治六府，下治蒙秦山。
　　第十六娄宿，上治一君，下治平盖山。些一治主戌生。
　　右中八品玄老治之。
　　第十七胃宿，上治五龙，下治云台山。此合前三治主戌生。
　　第十八昴宿，上治随天，下治尽口山。
　　第十九毕宿，上治六丁，下治后城山。些一治主酉生。
　　第二十赀宿，上治十二，下治公慕山。
　　第二十一参宿，上治还身，下治平　冈山。
　　些一治主申生。
　　第二十二井宿，上治拘神，下治主簿山。
　　第二十三鬼宿，上治无形，下治玉局山。此非山。
　　第二十四柳宿，上治聚元，下治北邙山。些二治主未生。
　　右下八品太上治之也。
　　太上汉安二年正月七日中时，二十四治上八、中八、下八，以应二十四气，付天师张道陵也。
　　第二十五星宿，上治别形，下治冈互山。
　　第二十六张宿，上治保气，下治白石山。些一治主午生。
　　第二十七翼宿，上治五王，下治钟茂山。
　　第二十八轸宿，上治金堂，下治　具山。此二治主巳生。
　　天师以建安元年正月七日，出下四治，名备治，合前二十八治，备应二十八宿也。星宿治随天而立，历运设教，劫劫有受命为天师者，各各申明济世度人，以至太平。太平君出，更加有司，随其才德，进位大神也。
　　又《张天师二十四治图》云：太上以汉安二年正月七日中时下二十四治，上八、中八、下八，应天二十四气，合二十八宿，付天师张道陵，奉行布化。张天师，沛国丰县人也，讳道陵，字辅汉。禀性严直，经明行修，学道有方。永平二年，汉帝诏书，就拜巴郡江州令。以元和元年三月十日辛丑，诏书拜为司空。公封食冀县侯，以芝草图经历神仙，为国采延年长生药。以汉安元年丁丑，诏书拜应太上，方任遂解官，入益州部界。以其年於蜀郡临邛县渠亭山赤石城中，静思乐情。五月一日夜半时，有千乘万骑来下至赤石城前，金车羽盖，步从龙虎鬼兵，不可称数。有五人，一人自言，吾是周时柱下史也；一人自言，吾是新出太上老君也；一人云，吾是太上高皇帝中黄真君也；一人言，吾是汉师张良子房也；一人言，吾是佐汉子渊天师外祖也。子骨法合道，当承元老忠臣之后，今授子鬼号传世，子孙为国帅，无民无期。於是道陵方亲授太上步质勑，当步纲蹑纪，统承三天，佐国扶命，养育群生，整理鬼气，传为国师。依其度数，开立二十四治、十九静庐，授以正一盟威之道，诛伐邪伪，与天下万神分符为盟，悉承正一之道也。
　　上皇元年七月七日，无上大道老君所立上治八品要诀掌中，伏亏造天地五龙，布山岳，老君立位治，以用化流俗，愚者不贪，此真览竞所欲仙道，何足训传之於质朴也。
　　第一阳平治，在蜀郡繁县界，去成都一百八十里，道由罗江水两岐山口入，水道四十里。治道东有龙门，拒守神水，二栢生上。西南有大泉，决水归东。治应角宿，贵人发之，治王始终。嗣师天师子也，讳衡，字灵真。君为人广智，志节高亮，隐习仙业。汉孝灵帝征为郎中，不就。以光和二年正月十五日己巳於此山升仙。 立一治碑，一双在门，名曰嗣师治也。
　　右阳平治山。山中有主簿治、嗣师治、系师治。
　　第二鹿堂山治，治在蜀郡繁县界北乡，去成都三百里。上有仙室、仙台，古人度世之处。昔永寿元年，太上老君将张天师於此治上，与四镇太岁大将军、川庙百鬼共折石为要，皆从正一盟威之道。山有松栢、五龙仙穴，能通船渡，持火入穴，三日不尽。治应亢宿，弓长发之，治王八十年。
　　第三鹤鸣神山太上治，治在其上，山与青城天国山相连，去成都二百里，在蜀郡临邛县界，径道三百，世人不知之。马底子、何丹阳得道处。治前三水共合成一带，神龙居之，有四金钉、二石金银、蚕三斛，亦言尹喜主之。治应氏宿，贱人发之，治王六十年。《神仙传第五》云：张天师遇中国纷乱，乃入蜀鹤鸣山学道也。
　　第四漓沅山治，治在蜀郡繁县界，与鹿堂山治相连，其间八十里，去成都二百五十里。上有果松、神草，服之升仙。四龙神起骑之门，范蠡主之。治应房宿，庶人发之，治王二十年。
　　第五葛瑰山治，在蜀都繁县界，与漓沅山相连，去成都县二百三十里，去阳平治水口四十八里。扬仙贤於此得道。上有松栗山，高六百丈。治应心宿，道人发之，治王九十年。
　　第六庚除治，山去平地三百九十丈，在广汉郡阳泉县西，去县五里，去成都二百八十里。上恒有仙人往来，可以度厄养性。昔张力得道之处。山有二石室、三龙头，淮水绕之。治应尾宿，当道士发之，治王始终。
　　第七秦中治，山在广汉郡绵竹县东去九里，去成都二百里。其山浮，昔韩众於上得仙。前有火水#1东有道径於汉洛，治西有大石铜为志。治应箕宿，癫人发之，治王始终。
　　第八真多治，山在广汉郡新都县，去成都一百五十里。山有芝草神药，得服之令人寿千岁。山高二百八十丈，前有池水，水中有神鱼着五头。昔王方平於此与太上老君相见。治应斗宿，女人发之，治王七十年。
　　无极元年十月五日，真正无极太上立中治八品气速诀掌中。
　　第一昌利山治，在广汉郡县东西#2十里，去成都一百五十里，昔蜀郡李八百初学道处八百，唐公房之师也。游行蜀中诸名山，常自出戏於成都市，暮宿於青城山上，故号为八百也。其山南有一石室，容八十人，前有三龙门为志。治应牛宿，狂惑人发之，治王五百年。
　　第二隶上治，山季子先生学道飞仙。治在广汉郡阳泉县东北百二十里。山有二石室，有一神井，白鹿、白鹤、白鸠时来饮之。有石在治前，与慈母治相连。西有赤石溪，上有三松为志。山去平地二千九百丈。昔中山卫叔卿於此得道。治应女宿，贫贱人发之，治王百年。
　　第三涌泉山神治。昔广汉马明生学道得仙，太上老君至此，化形住此。治在遂宁郡小汉县界，上有灵泉，治万民病，无不差愈，传世为祝水。治去成都二百里，有悬崖百丈，近绵水，猴猿百乌来在其间。治应虚宿，野人发之，治王三十年。其山小而高，四向有游道。
　　第四稠粳治，在犍为郡南安县，去成都一百一十里，汶山江水九里#3山高平地一千七百丈#4昔轩辕学道之处也。治左右有连冈相续，西北有味江水。山亦有芝草之药，可养性命。治应危宿，贵人发之，治王五十年。
　　第五北平治，在犍为郡南安县，去成都一百四十里。山上有池水，纵广二百步，中有神芝药草，食之与天相久，昔越人王子乔得仙。治应室宿，道师发之，治王四十年。一名□山治。
　　第六本竹治，山在犍为郡南安县，去成都一百二十五里。山高一千三百丈，上有一水，有香林在治陌，北有龙穴地道道通峨眉山。上有松栢，昔郭子声得道之处也。后有林竹，西去十五里，治凿通鹤鸣。前水尾常有神龙游戏其中。治应璧宿，龙门吏人发之，治王五百年。
　　第七蒙秦治，山在越巂郡邛都县西，去城二十里，去成都一千四百二十里。治与越巂郡隔河水，前有小山，后有太山，高一千丈。昔伊尹於北山学道。上有芝英金液草，服之得度世。后有汉中郡赵升#5。治应奎宿，凡人发之，治王九十年。
　　第八平盖治，山在犍为郡武阳县，去成都八十里。前山下有玉人，身长一丈三尺。昔吴郡崔孝通於此山学道得飞仙。山西有大江，南有长山，北有平川，中有龙门。治应娄宿，阴人发之，治王千年。
　　无上二年正月七日，旡为大道玄真立下治八品气要诀掌中。
　　第一云台山治，在巴西郡阆曰县西去六十里，上山十八里方得，山足去成都一千三百七十里。张天师将弟子三百七十人住治上教化，二年白日升天。其后一年，天师夫人复升天。后三十年，赵升、王长复得白日升天。治前有巴西大水，山有一树桃，三年一花，五年一实，悬七百丈，下无底之谷。唯赵升乃自掷取得桃子，余者无能取之。治应胃宿，有人形师人发之，治王五十年。又云台治山中有玉女乘白鹤，仙人乘白鹿，又有天神来迎天师白日升天，万民尽见也。此天柱山也。在云台治前，有立碑一双。
　　第二浕口治，山在汉中郡江阳县，去成都二千九百二十里。陈安世於此山上学道得仙。安世，京兆人也。汉中水过其前山，一名平元山。西有长山，东有流海，帝王所在青龙门。治应昴宿，俗人发之，治王五百年。
　　第三后城治，山在汉中郡南郑县。昔□子然於此山上学得仙道。左有大水，后有重山。山有神芝，服之寿千岁。一名黄陵山，南有长山。北有青龙，东有松相为志。治应毕宿，凡人发之，治王八十年。
　　第四公慕治，山在汉中郡南郑县，去治一百里。昔苏子於此山学道得仙。一名北逢仙山，南有石坎，北有悬流水。治应觜宿，病人发之，治王七十年。
　　第五平冈治，山在犍为郡南安县，去成都一百里。昔蜀郡人李阿於此山学道得仙，白日升仙也。治应参宿，道士发之，治王二十年。北有三重曹溪，南有持山为志。
　　第六主簿山治，在犍为□道县界，去成都一百五十里。蜀郡人王兴於此学道得仙。一名秋长山，南有石室玉堂，松栢生其前。治应苦宿，微人发之，治王八十年？
　　第七玉局治，在成都南门左二里。以永寿元年正月七日，太上老君乘白鹿，张天师乘白鹤，来至此坐局脚玉床，即名玉局治也。治应鬼宿，千丈大人发之，治王三世。
　　第八北邙山治，在京兆郡长安县，梁水在治左，务成子於此得道。大黄山东有穴泉，南有东流。治应柳宿，仙圣发之，治王六十年。
　　天师以汉安元年七月七日立四治，付嗣师以备二十八宿。
　　第一冈互治，在兰武山，应星宿。
　　第二白石治，在玄极山，应张宿。第三具山治，在饭阳山，应翼宿。第四锺茂治，在元东山，应轸宿。
　　嗣师以建安三年十月五日，布立八口关配治：
　　漓沅治，在玄昌山。利里治，在高堂山。平公治，在牛头山。公慕治，在身雄山。天台治，在黄牛山。赖乡治，在小世山。撙领治，在单方山。代元治。在上堂山。
　　系师以太元二年正月七日，立八品游治：
　　峨眉治，在蜀郡界。青城治，在蜀郡界。太华治，在京兆郡界。黄金治，在蜀郡界。慈母治，在城布山界。河逢治，在上党郡界。平都治，在巴郡界。吉阳治。在蜀郡界。
　　系师者，嗣师子也，讳鲁，於阳平山得尸解仙道。人立一治，名系师治。但嗣师治并主簿是天师门下也，又立一治。今按《玄都职治律第九》云：代沅治、平都治，是外游治也。是知峨眉治等，亦是游治也。
　　二十四气品
　　按《玄都开辟律》云：二十四气为天使。一气十
　　五日，一岁十二月，月二气，终岁为二十四气，皆是自然之气也。
　　《洞玄经》云：三元以三气置立三天。三天者，始气为清微天，元气为禹余天，玄气为大赤天。《宋文明通门上》云：少阴、太阴、少阳、太阳，又与中和之气合以成五气，五气就前玄、元、始三气，成数为八，即《大洞经》云：三元各八，合为二十四气，众生品族，於是而生也。此气散之为云雾，合之为形影，出之为分化，入之为真一。又此气之本，谓元始大梵之气，分而为三，即成上三天也。
　　若《登真隐诀·时日诠次诀》云：二十四气者，立春、雨水、惊蛰、春分、清明、谷雨、立夏、小满、芒种、夏至、小暑、大暑、立秋、处暑、白露、秋分、寒露、霜降、立冬、小雪、大雪、冬至、小寒、大寒，以为二十四气也。
　　《真诰第五》云：东方九气青天，南方丹天三气流精，西方七气之天，北方玄天，五气徘徊，亦合为二十四气也。若是中央，乃云中央黄中理气，总统玄真。此不论气数也，以总统四方为二十四气之主也。
　　《上清三天君列纪经》云：夫气之所在，随神所生。神在则气在，神去则气去。气者，即二十四神之正气也。气散射为云雾，合则为形影，出之为仙化，入之为真一，上结三元，下结万物，静用为兆身，动用为兆神也。
　　三部八景二十四神品
　　出《上清九真中经内诀》，已具录出在前第八名数八景品中，此不再写也。
　　二十四地狱品
　　按《太真科中卷》云：宛利天下酆都之山，在北方癸地。
　　山上有八地狱，主上三官
　　第一监天狱，第二平天狱，第三虚无狱，第四自然狱，第五九平狱，第六清诏狱，第七天玄狱，第八元正狱。
　　中央有八地狱，主中三官
　　第一玄沙北狱，第二皇天狱，第三禁罚狱，第四玄沙狱，第五形正狱，第六律令狱，第七九天狱，第八清泠狱。
　　山下有八地狱，主下三官
　　第一无量狱，第二太真狱，第三玄都狱，第四四十九狱，第五天一北狱，第六河伯狱，第七累劫狱，第八女真狱。
　　右二十四狱，狱有十二掾史，金头铁面，巨天力士，各二千四百人，把金槌铁杖，玄科死魂，以治罪罚也。
　　二十四职品
　　按《玄都职治去声律第九》云：监天职，主监乱真戾正也。
　　督治职，主督察诸治，正一师性行、贪枉不依师法。
　　贡气职，主选择男女官，正一师考察身体疮瘢，形残跛躄，务得端严质素。
　　大都攻职，主天下屯聚符庙、秦胡氏羌、蛮夷戎狄、楚越攻击不正气，恶人逆鬼，尽当分明考录。
　　领功职，主天下五方四海、八极十二州、百二十郡国、一千二百县、万二千乡亭市邑，屯沙聚石，五岳四渎，山川神祇之功赏，直符伐杀，万鬼尽当了之。
　　都功职，主功劳，录吏散民，义钱谷，金银玉帛，六畜米物，受取出入，管钥仓库府，鬼神之物，礼信及治殿作舍，桥道、楼阁、神室，尽主之也。
　　领神职，主选择贤良，贬退伪恶，对会诸气，诸有犯违，尽主之也。
　　监神职，主考素所犯状，结文书，开视利害，缚束谬误，化谕戒勑。
　　领署职，主选署二十四职名籍功赏，诸职文书，次第校投命籍。
　　察气职，主察四方诸气，符瑞征应。
　　平气职，主质天下之气，平均四方八极气候主之也。
　　上气职，主收万鬼，分别正气邪精。
　　都气职，主三会吏民请乞治救，分别年纪、郡县乡邑，所受官号。
　　威仪职，主教勑礼制、衣服仪容、法则、起次位，弹邪正非，施行法礼。
　　领气职，主领五色之气，知其变异气候，并领知气职也。一本无领气职。
　　领决职，主鬼气，男女被气传语领决教，分别秦夷胡戎狄氏羌真伪。
　　四气职，主诸治投言文书对会，诸治户籍口数，出死入生。
　　行神职，主布气宣化，显明道教。
　　道气职，主劝化凶逆，化恶为善。
　　圣气职，主质对文书，岁终功限，谓状言上者。
　　承气职，主承治医疗着功之勋。
　　典气职，主典诸职高下次第。
　　廉平职，主监察廉邪，均平饮食。
　　行教职，主奉宣师教，劝化愚俗不知法者。
　　建义职，主表条功劳，助时伏勤对应退也。
　　按《上章律第十三》云：男职女职二十四职，即此是也。
　　地发二十四应品
　　按《众篇经》云：元始开图，地发二十四应，上庆神真。
　　一者，是时天元混沌，未有光明，晨鸡启旦，四景朗清，天玄地张，成生五行。
　　二者，三万六千日月，於是下土同明，光尚幽夜，昭曜无穷。
　　三者，青乌衔书，以告五帝，正天分度。
　　四者，白虎吐金，安镇玉灵。
　　五者，青龙奉符，以告水帝，制会促运，江海开张。
　　六者，琼凤衔玺，以献帝王，安国保祚，五镇长
　　存。
　　七者，惊凤同唱，飞鸣嗈嗈。
　　八者，群乌翔舞，飞欣天端。
　　九者，蛟龙踊跃，鼓洋渊泽。
　　十者，河水渟流，鱼鳞交会。
　　十一者，甘露自生，芝英霶。
　　十二者，冬不冰霜，枯木并荣。
　　十三者，林木禾稼，冬夏生华，结实繁茂，无有
　　凋伤。
　　十四者，四气调和，灾疫不行，天人悦庆，无有夭年。
　　十五者，毒螫闭齿，不生害心。
　　十六者，师子猛兽，依人为邻。
　　十七者，天下男女，盲聋疲痾，一时复形，无有
　　疾伤，皆得康强。
　　十八者，老年反少，少年不老，华容伟貌，精彩光明。
　　十九者，鸟兽六畜，怀胎含孕，已生未生，皆得生育，无有折伤。
　　二十者，妇女怀妊，普天生男。
　　二十一者，地藏发泄，金玉露形，散满道路，无有幽隐。
　　二十二者，天振地裂，枯骨更生，沉尸飞魂，普起成人，天下歌唱，欣国太平。
　　二十三者，地生莲华，天人称庆，莫不欣欣。
　　二十四者，五岳开洞，符经并出，教导其天人，是时，学者莫不飞仙也。
　　二十四真图品
　　按《五称符上经》云：欲求道法，先沐浴，去臭秽，当得东井图。
　　二十五性色者
　　按《左玄论中卷第九品》云：眼闻五色，耳闻五音，鼻闻五香，舌闻五味，身闻五触。
　　第十三品云：香谓膻焦腥朽芳也，触谓坚柔冷热平，诸者可知之也。
　　第十三品又云：具此五五二十五性色者，合成凡夫小命也。
　　二十七中法门名数品
　　仙真圣二十七品二十七大夫二十七天人身中二十七生气君
　　仙真圣二十七品者，按《宋文明通门下》云：上品曰圣，中品曰真，下品曰仙也。圣品以复有三也，真品复有三也，仙品复有三也，合为九品也。九品又各有三，合为二十七品也。
　　《宋文明道德义渊下》又引《八素经》云：上真给仙童玉女二千人，中真给玉童玉女千人，下真给玉童玉女五百人。《回元九道素经》亦有差品。
　　《大洞经》云：从生得道，从道得仙，从仙得真，从真得为上清。黄老君则上仙，但备上仙之道，未及上真也。佛四果之人，已称贤圣，成佛得道，而号大仙，道圆自始飞天而升太极，及成无上方、号高仙。邪法身云：转神入妙形，魂为一身神，并一则为真身而成道也。
　　《玄门论第十三》位业品云：界外三九二十七品，贤圣之名者。
　　《太真科》云：小乘仙有九品：一者上仙，二者高仙，三者大仙，四者神仙，五者玄仙，六者真仙，七者天仙，八者灵仙，九者至仙也。中乘真有九品：一者上真，二者高真，三者大真，四者神真，五者玄真，六者仙真，七者天真，八者灵真，九者至真也。大乘圣有九品：一者上圣，二者高圣，三者大
　　圣，四者神圣，五者玄圣，六者真圣，七者仙圣，八者灵圣，九者至圣也。虽有三九不同，而俱无欲并观。观体不复无优劣，故有仙圣之殊。但上圣、高圣、大圣、是圣之上品。神圣、玄圣、真圣、是圣之次品。仙圣、灵圣、至圣，是圣之下品。圣品既尔，仙真可知。此三九人，若望界内通，是大乘也。
　　二十七大夫者
　　按《太真科》云：二十七大夫者，圣真仙阶各有九品，三九二十七。应宿也，宿二十八日月桓舍其一，一为隐故
　　二十七天者
　　已具录在三名数、三气、三天部中讫。
　　人身中二十七生气君者
　　按《老子枕中开闱经》云：人身中自有二十七生气君者，发为青城君，头为三台君，两眉为八极君，左目为瞻明君，右目为玄明君，左耳为听明君，右耳为决明君，鼻为周天妙户君，口为牙门君，唇为玉户．君，齿为二十八元士君，舌为无极君，咽为校尉君，喉为九卿君，肝为绛宫君，肺为华盖君，胆为长命君，心为丹田君，脐为紫白君，胃为太仓君，脾为黄庭君，左肾为玄妙君，右肾为元正君，大肠为食母君，小肠为道引君，肠为卫道君，三焦为玄先君，左股为小车君，右股为徘徊君，左足为雷电君，右足为云气君，二十七生气常当世隐甲，身君勿得妄出也。今若细数，乃有三十一君，不详之。
　　二十八中法门各数品
　　二十八宿者，按《三皇三十二天斋仪》云：北方东壁营室危虚须女牵牛南斗也，东方箕尾心房氏亢角也，南方轸翼张星柳鬼井也，西方参觜毕昴胃娄奎也，四方各七，合成二十八。人修三皇斋，请二十八宿以释天罗地网，基谪增延年等也。
　　《谢五墓醮仪》云：东方七宿者，角亢氏房心尾箕；南方七宿者，井鬼柳星张翼轸；西方七宿者，奎娄胃昴毕觜参；北方七宿者，斗牛女虚危室璧。凡人家四十六世以来有咒诅盘结者，此二十八宿能为人解而散之。
　　《度星经》云：东方角宿，字君帝，亢宿字君明，氏宿，字君上，房宿字、君真，心宿字君贞，尾宿字君利，箕宿字君长。
　　北方斗宿字君子，牛宿字君居，女宿字君陈，虚宿字君通，危宿字君参，室宿字君王，璧宿字君婴。
　　西方奎宿字君时，娄宿字君利，胃宿字君明，昴
　　宿字君玉，毕宿字君进，觜宿字君明，参宿字君成。
　　南方井宿字君节，鬼宿字君居，柳宿字君迁，星宿字君明，张宿字君府，翼宿字君信，轸宿字君乾。皆能传送亡人，不令复连后生之人也。前文二十四治山中，亦俱列此名字讫。
　　三十二中法门名数品
　　三十二天者，按依如《无量度人经》云，又《内音玉字下》云：一曰太黄皇曾天，去太明玉完天九亿九万炁，今释云一气有九万九千九百九十重。二曰太明玉完天，去何童天八亿万气。三曰清明何童天，去平育天七亿万气。四曰玄胎平育天，去文举天六亿万气。五曰元明文举天，去摩夷决五亿万气。六曰上明七曜摩夷天，去越衡天四亿万气。
　　《太真科中卷》云：为欲界天，阴阳有欲，交接胎生，积万岁也。
　　《义渊》上云：持十戒口业净者，登欲界；身业净，登色界；心业净，登无色界；入九品行者，登种民天也。此之次位，已录在前三中名数品之中，三业内文也。
　　《内音》云：七曰虚无越衡天，去蒙医天三亿万气。八曰太极蒙医天。去和阳天二亿万气。
　　右八天属东方始青之气。
　　九曰赤明和阳天，去恭华天九千万气。十曰玄明恭华天，去宗飘天八千万气。十一曰耀明宗飘天，去皇茄天七千万气。十二曰竺落皇茄天，去堂耀天六千万气。十三曰虚明堂耀天，去端靖天五千万气。十四曰观明端靖天，去恭庆天四千万气。十五曰玄明恭庆天，去极瑶天三千万气。十六曰太焕极瑶天。去孔升天二千万气。
　　右八天分度属南方赤天。
　　十七曰元载孔升天，去皇崖天九百万气。十八曰太安皇崖天，去极风天八百万气。十九曰显定极风天，去孝芒天七百万气。二十曰始皇孝芒天，去翁重天六百万气。二十一曰大皇访重天，去江由天五百万气。二十二曰无思江由天，去阮乐天四百万气。二十三曰上揲阮乐天，去昙誓天三百万气。二十四曰无极昙誓天。去霄度天二百万气。
　　右八天分度属西方素天。
　　二十五曰皓庭霄度天，去元洞天九万九千气。二十六曰渊通元洞天，去妙成天八万八千气。二十七曰翰宠妙成天。去禁上天七万七千气。
　　《太真科中卷》云：此十八天为色界，与欲界同。阴阳有形，不相交接，人皆化生，所啖香味，无复便旋，年积亿岁，不夭不伤也。二十八曰秀乐禁上天，去常融天六万六千气。二十九曰无上常融天，去玉际天五万五千气。三十曰玉隆腾胜天，去梵度天四万四千气。三十一曰龙变梵度天，去贾奕天三万三千气。三十二曰平育贾奕天。去梵行之气一万二千气。
　　右八天之气分度属北方玄天。
　　《太真科中卷》云：此为四种民天，学真堪为人种，王母迎之。登上四天者，名曰梵行，虽危不败，安诸种人，不堕三涂，方游三清也。《业报经》中真说之，已录在前四中名数例四种人天文内讫也，及在三界名例文内也。若作四方分者，方有八天，四八成三十二天。若三界分者，即如下文所云。宋文明《道德义渊上》所说者，此三十二天．则专主人福果，异乎九天及三十六天。福果由於业行，业行起六根，眼、耳、鼻、口、身、心也。於口业能伏身心等，则随功次第生欲界六天。六天者，从太黄天至上明天为六天也。於六根中有犹入前尘者，有缘尘而不入者，有渐不复缘入者，凡三种。三六为十八，则生色界十八天。十八天者，从虚无越衡天至无极昙誓天，为十八天也。六根都不复缘入者，则生无色界四天。四天者，从皓庭天至秀乐天，凡四天是也。所以止四天者，六根并净，但有仁义礼智，唯四天故也。若是信者，属於道境，故不生三界也。此都合二十八天为三界也。虽伏而未断，习气未除，未能忘想，故未得长存，犹在三界，寿尽则坏随行所之也。上从常融天至贾奕天，为四天，号东华、南极、西灵、北真四宫，洞入道境，为世种民天，下随劫坏，就前二十八天为三十二天也。
　　《义渊下》又疑曰：太上五德，同在一分，唯取一信，将非矛盾之耶？答曰：五德悉属太上，而云信属於道不生三界者，非言四德都不属於道，正言缘三界而升了，信所以不缘三界者，经云：其精甚真，其中有信也。
　　隐注云：学道由丹信，信为行本，直登三清。仁义礼智，即道之德。缘次而至，无异大戒。备五德而犹独称智慧也。合通而言之，则五德皆道也。
　　《宝玄经》亦云：上德同天，还与道合。别而为语，则一信属道也，四行属德，无异。
　　《易》云：立天之道，曰阴与阳；立地之道，曰柔与刚。而复言：天阳地阴，乾刚坤柔。
　　《玉诀》云：天无灵宝，无以得生；地无灵宝，无以得成。而复云：生天立地上谓之灵，施镇五岳下谓之宝。
　　又云：在天曰灵，在地曰宝。合离通别，多如此例，识沉心忘，或非矛盾也。
　　宋文明《灵宝杂问》云：三界三十二天，依如《灵宝内音》，分置在四方。《定志经图》正作三重。今义疏中解释云：如羊角而上。与二事并违，何邪？答曰：此乃所以二事两通也。羊角者，犹庄子之义也。
　　敷斋威仪太极真人云：庄子是南华仙人，故其可据羊角则如肠道周回而上。上者转高，此是重累，亦是遍四方也。
　　《玄门论第二十》云：三十六天，还是三清妙境，虽复位居界表，变化难思。小则存入三宫，大则远超六合，皆是圣应所分，开化接引，通论此气，非阴非阳，玄绝清梵也。次此已下，按《灵宝经》以三十二天往明三界，故《度人经》云：元纲流演三十二天。其三十二天并在空无之中，周回，十方，起自东北，扶摇台羊角而上。今依《本元经》，配方如左：
　　第一太黄皇曾天气，系西北方梵气。第二太明玉完天气，系璧宿。第三清明何童天气，系室宿。第四玄胎平育天气，系危宿。第五元明文举天气，系虚宿。第六上明七曜天气，系女宿。第七虚无越衡天气，系牛宿。第八太极蒙翳天气，系斗宿。
　　右八天位在东方木数，纳音九，故总为九气，青气系北方七宿。
　　第九赤明和阳天气，系东北方梵气。第十玄明恭华天，箕宿。第十一耀明宗飘天，尾宿。第十二竺落皇笳天，心宿。第十三虚明堂曜天，房宿。第十四观明端靖天，氏宿。第十五玄明恭庆天，亢宿。第十六太焕极瑶天，角宿。
　　右八天位在南方火数，纳音三，故总为三气丹天，系东方七宿也。
　　第十七元载孔升天，系东南梵气。第十八太安皇崖天，轸宿。第十九显定极风天，翼宿。第二十始皇孝芒天，张宿。第二十一太黄翁重浮容天，星宿。第二十二无思江由天，柳宿。第二十三上揲阮乐天，鬼宿。第二十四无极昙誓天，井宿。
　　右八天，位在西方金数，纳音七，故总为七气素天，系南方七宿。
　　第二十五皓庭霄度天气，系西南方梵气。第二十六渊通元洞天，参宿。第二十七太文翰宠妙成天，觜宿。第二十八太素秀乐禁上天，毕宿。第二十九太虚无上常融天，勖宿。第三十太释玉隆腾胜天，胃宿。第三十一龙变梵度天，娄宿。第三十二太极平育贾奕天，奎宿。
　　右八天位在北方水数，纳音五，故总为五气玄天。中央土数，纳音一，一以总四方，故不别置。又仰三清以为中止也。此三十二天运行不息气系者，阳动於阴，阴动於阳也。三十二天以次差驰，旋方而上，羊角道周，仍登梵行入三清也。
　　《隐注宝诀》云：玄阶兴扶摇台在东北方，玄天也，兴起也，言天阶起发於扶摇也。又《内音》及五炼生尸，皆罗三十二位，施置四方。今聊依此文，一途往说也。问人属天何不属太黄皇曾、赤明和阳、元载孔升、皓庭霄度等四维天耶？答曰：维中无宿故。
　　《老君圣纪第十卷》伪惑品云：此即玉清境、元始天尊位在三十五天之上也。
　　又云：大至真尊圣纪云：此即上清境太上大道君，位在三十四天之上也。
　　又云：大清境、太极宫，即太上老君位在三十三天之上也。
　　又云：佛者，西胡得道，位在三十天延真宫主，此即罽宾王是也。
　　三十二帝者
　　按《无量度人经》云：一曰郁舰玉明，二曰须阿那田，三曰元育齐京，四曰刘度内鲜，五曰丑法轮，六曰恬懀延，七曰正定光，八日曲育九昌，九曰理禁上真，十曰空瑶丑音，十一曰重光明，十二曰摩夷妙辩，十三曰阿迦娄生，十四曰郁密罗千，十五曰龙罗菩提，十六曰宛黎无延，十七曰开真定光，十八曰婆娄阿贪，十九曰招真童，二十曰萨罗娄王，二十一曰闵巴狂，二十二曰明梵光，二十三曰勃勃监，二十四曰飘弩穹隆，二十五曰慧觉昏，二十六曰梵行观生，二十七曰那育丑瑛，二十八曰龙罗觉长，二十九曰总监鬼神，三十曰眇眇行元，三十一曰运上玄玄，三十二曰大择法门。通前三十二天，并是诸天隐讳、诸天隐名者也。四方
　　各配八天、八帝，四八所以为三十二天、三十二帝。
　　三十二牢狱者
　　按《赵文和传》云：三天曹门下狱，北极司录门下狱，北辰主命门下狱，将军太岁门下狱，太阴太阳门下狱，司空土府门下狱，五部土公门下狱，宅中真官门下狱，诸寒温灶君譬狱，东岳太山东门下狱，南岳衡山南门下狱，西岳华山西门下狱，北岳恒山北门下狱，中央嵩山中门下狱，二十八宿
　　三十五宫中门下狱，云中三十六魁门下狱，河伯九江水帝门下狱，十二河平候中帝门下狱，北帝咸河门下狱，北酆二十四狱门下狱，社稷府君门下狱，川神符庙门下狱，流殃刑祷三栗门下狱，十二飞祷门下狱，大耗小耗中官门下狱，三丘五墓十二冢讼刑杀门下狱，拘形破杀中官门下狱，正王简十二曹中门下狱，延命生算门下狱，十二月建中门下狱，十二禁忌门下狱，十耆中官法曹门下狱，寻按天师一千二百官章辞奏诣此狱，明用分别治病人身之难，莫令诸失，即无得横，自然安稳长寿，解脱至老之也。
　　三洞珠囊卷之七竟
　　#1 火水：《云笈七签》引作『大水』。
　　#2 西：《云笈七镶》引作『四』。
　　#3此句《云笈七钱》引作『汶山江水经焉』。
　　#4山高：此下《云笈七签》有『去』字。
　　#5 后有汉中郡赵升：此下《云笈七签》有『门得道於此』四字。
　　三洞珠囊卷之八
　　大唐陆海羽客王悬河修
　　相好品
　　《上真始生变化元录》曰：元始皇上丈人，头戴九色之云丹锦、百变之光丹紫二色之云，坐九色之龙也。
　　又云：皇老三天丈人，项负十二相轮，身有黄金之色也。
　　《上清九真中经内诀》云：中央黄老君，日晖重曜，连光映虚，五云医盖，庆烟玄淳也。
　　《小劫经》云：通身黄金，体颈有七宝圆光，足蹑莲华行也。
　　《老子自然斋仪》云：老子曰：道无不在，玉姿金相，妙绝诸天，天人共仰，存想之也。
　　《三道顺行经》云：七宝之精化为七星，七童子有七曜紫晖之光也。
　　《大劫上经》云：素黄君入洞穴中，见一真人，光盖明耀，形长一丈六尺，项有圆光，通身七宝衣也。
　　又云：上皇上古真人，七十二相，八十一种好。
　　又云：手耀六度，渊含笑相，好归也。
　　《雌一五老经》云：黄素元君，讳圆华黄刃，字太张上，形有黄金之质也。
　　《三皇经》云： 北方之人，绀青色发，皆长八尺也。
　　《八景经》云：服降生神丹者，即头生九晨之光，面有玉华，飞映宝曜也。
　　《二十四生图》云：飞天普金容也。
　　《大洞玉经三十九章》注云：金仙者，仙人色，体如金光之映也。
　　《老子十六变经》云：一变之时，生在东方，身青，慈父姓海，母姓江也。三变之时，三十六色绮罗文。四变之时，额上参午，偃月十二行，两手不开把文章。
　　《太真科下》云：太上虚皇金阙玉帝，最尊最贵，无生无死，湛然常存，玉貌金容，妙相特绝也。
　　《五千文十纬经第五》云：天尊放眉间之明珠，照曜天下也。
　　《太洞真经》云：玉清文始东王金晖仙公，号曰玉皇道君，项有圆光，体生宝曜，朗如日晨，手把流铃，足蹑七元，仰眺太元，俯指绝空。
　　《九章八难义》云：诸天相好者，长眉高耳，骨鼻方瞳，苍肾绫文，丹心锦胇也。丑人相好者，鹤背龟膺，头鹿面，鱼口鸟喙，羊鼻马颊，鹿颈雉筋，鸭趺猪脚也。
　　《九章仙相义》云：青肝紫络苍肾，绫文也。背志河魁者，背上有黑志如北斗形，谓之河魁也。眼有四□者，眼精有方瞳圆见也。齿牙三腭者，腭刃也，齿之与牙皆有三峰之刃也。眉角有上千双理者，两眉角有文双千，与上向头也。顺文成郭者，以眼为城郭也，各有横文顺随於眼也。耳后伏晨者，耳后有骨隐起，见於外，谓之伏晨也。
　　仙人刘京曰：目瞳正方，此千岁人也。
　　《无量经》云：玉眸诜诜也。
　　《本际经第三》云：太上道君叩齿含笑，九色宝光从面门出，照天师身，吐柔软音，以告天师也。
　　《珠韬玉札》及《西升》中胎与复命胞，并《金简内经》说老子相好者，身长八尺八寸，黄色，美眉，长耳，大目，广颡，疏齿，方口，厚唇，额有三五达理，日角月悬，鼻有双骨，耳有三门，足蹈二五，手把十文。
　　《玄妙内篇》云：玄妙玉女梦见流星入口，因而有娠，八十一年而生老子。
　　《上元经》云：李母昼卧，见五色珠形如弹丸自天而下，因乃吞之，即便有娠。
　　《老子十净供经》云：真人三十二相、八十种好，项负圆光，光皆五色，显照净明也。
　　《太玄部第八》云：转轮得神仙，缘我改心精。受报无穷量，志定入福庭。三十二相好，皆从身中明。项负七宝光，照曜诸天形。
　　《九章》云：天尊面放五明之色。释云：五种智慧之光，欲救五道众生。亦云五德之威光，亦云欲照五方国土也。
　　《神仙传第二》云：若土之相也，深目而玄准，准者鼻也。鸢肩而长颈，丰上而杀下也。彭祖之相者，面生异骨，体有奇毛。
　　《神仙传第三》云：王远，字方平，黄色，少须，长短中人也。又仙人麻姑，侍从女子可年十八九，於头中作髻，余发散垂之可至腰也。
　　《神仙传第四》云：太阳女者，色如桃花，口如含丹，肌理光泽，发肤有如十七八者。太阳子者，虽鬓发斑白而肌肤丰盛，面目光华也。太阴女者，饮神光之水，身登王子之魁，体有五行之宝芝也。又孙登者，止山穴间，被发自覆，发长一丈许。
　　《神仙传第六》云：八公化成十五童子，露髻青彩，色如桃华也。
　　《神仙传第七》云：刘根者，字君安，京兆长安人。深目多须发，须发皆黄，长二四寸也。身毛长一二尺。
　　《神仙传第十》云：李根，字子源，两目童子皆正方也。
　　按《仙经》云：八百岁童子方也。
　　东郭延年者，山阳人也，服灵飞散能夜书，在暝室中身生光，光照左右也。
　　《登真隐诀立功品》云：生而青骨，通神接真。
　　《上清六甲内经》云：六甲旬中，玉女并颓云三角之髻，余发散垂下至腰也。
　　《无量变生经》云：太上身体金色，面有紫光也。
　　《太洞玉诀》云：金华仙人饮流霞之水，则五藏明彻，面生紫云。
　　汉武帝《洞冥记》云：仙人边伯子，食海中菱芰，骨轻，身生毛羽也。边字或作凫字也。
　　《上清命魔经》云：太保真人，足排七度，手乘天机，颠盖玄辰，合逮二仪。
　　《八素经》云：服日月之精者，体映玉光，面发金真。
　　又云：面有玉泽，体生金光。
　　又云：面有金容，头生紫光。
　　又云：项生紫光，面发金容。
　　又云：三门启机，九户受灵。面发金容，五藏华荣。金真咸畅，豁落洞明。神灼潜照，宝光夜生。
　　《三九素语玉精真诀》云：面发金容，五内华生，玉藏保气，神仙道成。
　　《玉帝七圣玄纪》云：西华之女，金晨之童，曜云姿於琼侧，含金容於兰房。
　　又云：神奇异毛，紫胞玉络也。
　　又云：流精紫光，内映外缠，宝藏金容。
　　《三元玉检经》云：紫素元君，头建太真晨婴之冠，三角髻，余发散之垂腰也。
　　又云：金骨玉髓，玄名帝图也。
　　《三道顺行经》云：通身光明，面生青晖之精也。
　　《飞天纲步地纪经》云：西灵神童，面有玉华也。
　　又云：南真灵妃，紫灵娇女，面有金碧龙华也。
　　又云：关令尹喜，项生宝明之光，七十二相映照一形。
　　又云：尹喜心结紫络，面有圆明，项带承天，背负七元也。
　　《老子杂说》云：尹喜眼有日精，姿形长雅，垂臂下膝，堂堂有天人之貌。
　　又云：头负圆耀，五藏有文，面有七星，上象天文，下顺地理，莫不备足也。
　　《金根经》云：青要帝君，面发金容，体生灵符，七十二色洞映玉形，三晨缠络，六气齐并。
　　又云：金骸玉骨，名书帝箓。
　　又云：面有玉精，体生紫光。
　　又云：太阳女，面生金光也。
　　又云：玉灵子、项上恒生紫光，洞照十里。中两目有流精，如星玄映，面发金容，夜灼虚明。
　　又云：九成公者，九天丈人，目圆口方，声如雷震，项有紫光，映照十天，洞彻太元。
　　《大有经下》云：玉清之母，姓廉，名衔。头戴七色珠玉之结。结音髻。
　　又云：上清女，姓厥，名四。头戴玉宝飞云之髻。
　　又云：太极帝妃，姓玄，名虎。头戴七宝玄云之髻。
　　又云：太上君后，姓迁，名含咳。头戴九玄玉精颓云之髻，并戴冠，冠名在衣冠品中也。
　　《大有经上》云：奇毛异质，金骨玉名。
　　又云：绛宫玉童，头作三角云髻。常阳玉女，头作飞霞髻。戮云仙童，头作三建云髻。赤圭玉女，头作颓云髻也。
　　又云：赤子欢悦，真灵下降，面发玉泽，体生奇光，洞彻幽微。
　　《玄母八门经》云：左紫素元君、右白素元君、中黄素元君，项上各有一宝，曜日气九色圆光，朗彻金华洞房，存此之光，名为三素雌一真华练景，或曰玉晨三素日灌形也。
　　《玄母八门经》云：仙人赵成子，面生玉光，玄发软泽也。
　　《大洞经下》云：骨有五帝之玉晖，面有流金之浩泉，如此皆天仙之相也。
　　《玉清隐书》云：太微帝君进拜於帝皇之几，凭琼颜而妙感，仰灵眸而陈词也。
　　又云：诵玉清隐书万遍既周，则身耀金晨也。
　　《大洞玉经注》云：上皇真人项负宝，耀圆光也。
　　《神州玉章》云：圆华耀太晖，黄老治中真也。
　　《大洞玉经注》云：仙人色，体如金光之映也。
　　《登真隐诀第四》云：司命目有流光，面生玉泽。
　　又云：太极真人神光内曜，朱华外陈，体生玉映也。
　　《真诰第二》云：服九转丹，面色似灵云也。
　　《真诰第七》云：仙人刘平阿，颜色如玉也。
　　又司马季主服明丹之华，挹扶晨之晕，得道在大有宫中，颜色如二十女子，须长三尺，黑如墨也。
　　《上清九真中经内诀》云：服八景四蕊五珠绛生神丹者，头生九晨之光，面有玉华，飞映宝曜，洞观天下也。取八景丹滓捣，日服一丸如小豆，身生玉光，寿同九晨，体香闻三十里。
　　《大洞经中卷》云：帝一体生六色，曜金映流神形。
　　《太洞真经》云：人之一身，自无宝骨绿血，又五藏无金玉之神光者，则雌一帝一之道不可闻见也。
　　又云：兆体自无朱云之液、玉和之气，发玉华於泥丸之内，元郁太素之精於绛宫之内，森琼林之柯於命门，伏九舞之羽於太极之上者，则《大洞真经》 不可闻见也。若兆无此相好者，上帝不令授子矣。
　　又云：九光映形，洞照一身，身体五藏，万关朗然也。
　　《化胡经》云：老子体有金刚七十二相，头发绀青色，面目紫辉金色，面有五色光也。
　　《七星移度经》云：愿我身生万怪七十二光，奇毛异骨，飞羽衣裳，乘虚驾空，出入帝宫，众庆来臻，万寿无量也。
　　又至道七十二相具足，则白日升天者，故《灵宝三部八景》云：二十四相在上分者：一者，两目有双光；二者，两眉如初生双月；三者，发如绀青色；四者，顶生云髻，如紫金印；五者，头顶四圆；六者，头部上圆下方，如紫金山；七者，天中光起；八者，金华分中，有七宝光；九者，玄丹分中，有双天柱；十者，太皇分中，方如玉玺；十一者，明堂分中，圆如车轮，自然白毫；十二者，洞房分中，有红晕紫络；十三者，泥丸分中，金精流液，混合万端；十四者，两耳如金城郭；十五者，面如红莲，圆如满月；十六者，睫如双皇太微；十七者，两目脸如双月，上弦跟瞳清彻，缓而不瞬；十八者，两耳后如北斗柄；十九者，鼻如金柱，具三窗；二十者，口如丹朱，咽内三处津掖流出，具足无量微妙声音；二十一者，通骨軿齿；二十二者，舌有金流，广长覆面；二十三者，颊如师子，颐如印科；二十四者，头如天柱，具足三要。
　　《灵宝三部八景》：二十四相在中分者：一者，心具九孔，孔有九毛；二者，胸前如重文贝，万辐相轮，字相分明；三者，正身平立，两手摩膝；四者，两腋下平满如枢星；五者，身相如璇玑；六者，心左如太光宫；七者，心右如太玄宫；八者，腹垂如悬盘；九者，脐如灵宝珠；十者，脐一具，足三要；十一者，龙颜凤姿；十二者，阴相如莲子；十三者，背平直如腾云；十四者，背左如东华阙；十五者，背右如西灵阙；十六者，坐如蹲龙；十七者，倚如牵牛；十八者，行如凤翔；十九者，髓化成骨，骨如盘龙；二十者，华颜玉质；二十一者，金晖紫貌；二十二者，两乳如□□；二十三者，两乳下如南辰；二十四者，通身紫色红晕曜日。
　　《灵宝三部八景》：二十四相在下分者：一者，两足平满如双轮阙；二者，两足下具，千辐辋轮相；三者，两足下策如天河；四者，两足指长合缦纲具足；五者，两足下有莲花相轮登；六者，两足跟具足满好分明；七者，两足趺高平好与跟相称；八者，两足踝垣然；九者，两胫如双柱；十者，两膊如覆金船；十一者，一孔一毛，首色柔软右旋；十二者，两膝珂如魒星；十三者，两膝内如骞实；十四者，两膝外如骞花；十五者，膝上如玉匣；十六者，股如双玉轴；十七者，两股内如玉衡；十八者，两股外如金粱；十九者，两股上有玉光；二十者，两股通有双骨如盘龙；二十一者，金骨玉髓，内外洞见；二十二者，通身广长，力如金刚；二十三者，色如紫金，不少不乏；二十四者，通身明净，洞照十方，多诸智慧，玄觉未然，三界九道，一切苍生，常愿闻见也。夫大乘万行圆满，具足七十二相，斩来人间，超然白日升天，成无上至道，万仙之宗，众圣之尊。故《观身智慧大戒经》云：晃晃金刚躯，超超太上仙。故曰：道中之道，仙中之仙。
　　《三元经》云：旡顶天巅，元极无穷，普察无量，洞明最上正真，冥寂玄通，大智慧源。若不具七十二相，皆悉灭度，更寄人间，更修功立德，从微至着，然同七十二相，超然白日成无上道理无二乘，故曰真一元始大道。故《三元玉检经》云：身洞紫虚，神映金颜。七十二相，朗曜太空也。
　　《法轮经》云：身得金刚七十二相，项负圆明，洞映大空，位登高仙。
　　又云：三十二相好，皆从身中明。项负七宝光，照曜诸天形。
　　老子七十二相八十一好者，老子有九变老：第一变，身长六尺六寸，冠鱼鹊冠，八缘凤衣；第二变，身长七尺七寸，重迭冠，白衣赤领赤袖；第三变，身长八尺八寸，通天冠，服五彩之衣；第四变，身长九尺九寸，辟邪冠，服罗桂衣；第五变，身长一丈三寸，龙蛇冠，着朱光之衣；第六变，身一丈七寸，虚无冠，着黑毛羽衣；第七变，身长一丈一尺，元气冠，着龙蛇衣；第八变，身长一丈一尺五寸，百变冠，服自然衣；其老子第九变之时，身有七十二相，应七十二气，八十一品也。七十二相者，头圆法天，顶象昆仑；伏晨盘郁，玉枕徐起；皓发如鹤，长余七尺；虎髭龙髯，素洁如丝；眉如北斗，色如翠绿；中有紫毛，长余五寸；耳无轮廓，中有三门，高平於顶，厚而且坚；两目镜彻，日精紫光，方童秀朗，规中绿筋；鼻有双柱，形如截筒；口方如海，唇如赤丹；气有紫色，其香若兰；齿如含贝，其坚若银，数有六八，上下均平；舌长且广，形如锦文，玉泉充溢，其味甘香，其声如金，其音如玉；颊似横陇，颐若阿丘，笼笼日角，隐隐月悬，犀文直理，龙颜神变，金容黄色，玉姿润颜，额有三理，参午上达，天庭平填，兑面寿征；腹有白痣、颐有玉
　　丸；项有三约，鹤素昂昂；垂手过膝，手把十文；指有玉甲，身有绿毛；背有河魁，胸有偃骨；心有九孔，外有锦文；脐深一寸，腹软如绵；脚方如矩，双蹑法轮；足蹈二五，指有乾坤；内滋白血，外示老容；身长丈二，遍体鲜香；行如虎步，动若龙趋。此是七十二相也。左扶青龙，右扶白虎；头生朱雀，足履玄武；身若金刚，貌若瑠璃；圆光五明，头上紫气；胸前真字。此九好兼前七十二相，合成八十一好也。
　　《金书仙志真记》及《后圣九玄道君列纪》并云：青童君曰：夫有骨箓则好仙。好仙之人，皆有其仙志。仙志之人，或疲或笃也。疲则先世善功不足也，笃则玄箓宿命将定也。大都天箓显於玄宫，则气候□於躯形；箓字彰於太极，则心神正於丹房。
　　若生有金阙玉名者，则其人眼有日光，青齿白血。其为人也，则仁慈而乐仙，明颖而秀挺。若上清有金书玉箓者，则其人背志如河魁，胸前有偃骨。其为人也，恭和而下人，德及昆虫。
　　若太极有丹间青文者，则其人手理，有累人倒大之字。其为人也，密慎而好真，清虚而容非。
　　若方诸有玄素紫名者，则其人眼四规中有紫光照鉴其躯。此为人也，修业渊妙，清今避秽。
　　若云房有玉纬内书者，则其人圆眼方观，龙口细舌。其为人也，豁心体真，监分明决。
　　若朱宫有丹字紫名者，则其人鸾行凤跃、脐宫光泽。其为人也，竦於问生，开心荡濯。
　　若太清有玉籍编名者，则其人声有玉音金响，口方目圆。其为人也，弘施博爱，亲人如母。
　　若太素有琼简金名者，则其人必白志见於腹，口中有紫气，其为人也，慈德而通神，潜仁而下众。
　　若南极有丹文紫箓者，则其人头生五气，上接重楼之云。其为人也，和仁而爱穷，赈厄而济难。
　　若斗中有玄玉箓籍者，则其人心中有九孔，肺外有锦文，颐下有玉丸，目中有绿筋，眉角当上有干双理，顺文城郭，秃鬓露颡，明堂平白，干理为通真之津，广颡为受灵之宅。其为人也，慈爱穷贱，仁及乌兽。
　　若玄宫上元有青金赤书者，则其人丹心紫孔，黄华绕骨，口中气香，齿多玉液。其为人也，少好视月月之流霞，乐星辰之光景，质清骨坚，精诚深密。
　　若玄都丹台有白玉金字者，则其人青肝紫络，苍肾绫文，玄膺精溢，形争神洁，身体香软，血清气泽。其为人也，耽存玄远，味景灵质，好惠下已，救施厄苦。
　　若三元宫有琳札青书者，则其人紫脑锦舌，玄志鬓际，绿肠朱髓，方足圆额，阴有仗骨，软发紫泽，孔门三阙，起居似涩，眼有流光，青精凝液，掌文四菌，齿牙三腭。其为人也，灵心仁爱，慈感发神，好微敬信，乐林与春，爱水清流，怀感山川，愿投名阿，保魄养魂，志凌清泰，远慕天仙。
　　诸有如此上十三形，悉皆上相，必得上仙，亦可学而得，亦可不学而获。
　　其次鼻上有玄山。玄山者，鼻上有黑志是也。又当使腹上有玄丘，对玄山也。玄丘者，亦黑志也。若阙其一，皆不合仙相。若口臭而性耐秽者，都坏玄山玄丘之相矣。其次青骨。青骨者，其为人也，皆乐闻五香之气，好学神灵之事。其次鹤行龙趋，项生玉枕，耳后伏晨，胁下有青志，体生络文，及心真胆静，耳坚气宽，此皆次仙之相也。
　　《高上虚皇君道经第一》云：羽衣命仙，骨有玉映，血成琼泉，生乐天地，日月同年。
　　《内音玉字下》云：玉眸者，流火之膏也。既受赤明和阳天中流火，而炼体生玉光，绛府充盈，万神并归。
　　《紫度炎光经》云：太上大道君游宴之圆光，上激九天之威，下灭六天之凶，玄光虚映道君之顶，流照八极四十万里也。
　　《龙飞尺素隐诀》云：身生宝曜，项负圆光。
　　《大洞雌一篇目》云：金姿曜於东华，玉形蜕於帝门。神映五老，腾跃三元。灵羽披空，气浩庆云。又能身生水火，放光万仞。项负宝曜，浮游九晨。分形散景，位为上真。
　　又云：玉童玉女，面上皆有玉华金晨之光，映曜一形。
　　《四极明科》云：项生圆明，映照十天也。
　　又云：得此上清隐书，目有回精，面生紫容。
　　又云：归童日晖虚生之章，目有回精流光之瞳。
　　《上清变化七十四方经》云：南极长生之君王易度，面发日精，目生电光也。
　　又云：三天玉童，项有圆光，体生玉精，手把景云，足践七元。
　　又云：骨化结玉，仙容华盈。
　　《神州七转七变经》云：紫晨君面发金容，体映玉光，五色紫章，七十二变，精耀玉颜也。
　　又云：能行神州七转舞天之道，则体发金光，面映金容，七星络躯，乘云升晨。
　　《金珰上经》云：目明彻视，洞睹幽穷。面有金容，体生玉津。
　　又云：面有玉泽，体生奇光，内外洞朗也。
　　《外国放品经》云：青童君顶生宝光，映曜十天也。
　　《裴君内传》云：清灵真人裴君，字玄仁，少为人清明，颜仪整素，善於言笑，目中有精光，垂臂下膝，声气高彻，呼如钟鸣也。
　　又云：目中有珠子，正似北斗魒星，自已下象如河魁，此神仙之志也。
　　《本行经》云：阿丘、曾众好备发三十二相洞映女形也。
　　《内音玉字上》云：凡修飞仙之道，体生玉光也。
　　《五符》云：皇人身长九尺，玄毛被体，皆长尺余，发才长数寸，居在峨眉北绝岩之下。
　　《大洞玉经三十九章注》云：上皇真人顶负宝曜，体映圆光，气合三素，灵洞五藏也。
　　《洞房内经序》云：仙十相者：第一生有金格玉名；第二大玄宫有素箓；第三左手有大字；第四背有青志，象如河魁；第五身有七星志；第六顶中有紫光，自照见其体；第七鹤行龙趋，身体络文；第八心中九孔，肺下青穴；第九头生五气，上接重云；第十玉声金响，口生紫气。若生有此者，不须学道，期必仙也。
　　《奔日月二景隐文》云：高皇玉帝承玉虚皇流之冑，琼骨金髓，凤脑龙胎也。
　　《上清真文玉经朝文》云：眼有玄光，口有玉浆，鼻有玉火，耳有镇神，心有九孔，上道九天，足有八史，上造天门，坐起眠息，玉童执言，北斗七星，常在胸前也。
　　《道学传第四》云：范材者，白哲而美发，秀眉明目也。
　　《三皇醮仪》云：令臣等得仙，身生紫络羽文也。
　　《道学传第七》云：陆修静，字元德，吴兴东迁人也。及生之日，跖音只有重轮，足有双踝，掌有大字，身有斗文也。
　　第八卷云：陶弘景，字通明，魏郡平阳人也。神仪端洁，形长七尺二寸，头耸耳高，两耳各有十余长毛，右股内有数十黑子，多作七星文，眼中见有奇异光象也。
　　第九卷云：薛彪之，晋陵人也。服御众蕊，年高色少，须发缁润也。
　　《列仙传》云：偓佺者，槐山采药人也。好食松实，形体生毛长数寸，而目更方，能飞行逮走马也。
　　又云：阳都女者，都市上沽酒家女也。生而眉连，耳细而长，众以为异，皆言此天人也。以妻邺人犊子，犊子与之俱去入山焉。
　　《列仙传下》云：宁先生毛身，广耳，被发也。
　　《老子道德经》云：头发茂盛，得道之根；手足汗津，精气充盈；昼夜不外，日月合光；不饥不渴，龟龙胎息也。
　　《本际经第四》云：太上道君以他心智及宿命通无碍道，眼遥观宿因，浅劣所悟未真也。
　　《四极明科》云：若有玄名帝图，紫简录字、玉藏金骨之人，千年之内得三传《大洞真经》也。
　　又云：《九真中经》秘於太上六合宫中，若有青书东华、玉字上清、藏生紫络之人，七百年内听得三传也。
　　又云：《太丹隐书》藏於太上六合紫房之内，若有金名帝图绿字、紫骨合真之人，七百年内听得三传也。
　　又云：《青要紫书》，若有金髓玉骨、名书帝箓，七百年内听得三传也。
　　《太玄都右宫女青四极明科文》云：上清宝藏，玉骨之人得传《四极明科》也。
　　《清虚真人王君内传》云：王君，讳褒，字子登。服龙明珠绛和云芝草，即身有金映，项生圆光，七曜散华，流晖焕形也。
　　《南岳夫人内传》云：夫人之质，霄景高焕，圆精重照，凤体龙骨，脑色宝曜，五藏紫络，心有羽文也。
　　《太上八景经》云：服四药紫浆五珠绛生神丹者，即头生九晨之光，面有玉华，飞映宝曜，洞观天下，腾空上造紫虚，出入玉清，寝宴晨房也。
　　又云：飞步天纲秘於玉虚紫房之内，若有金名帝箓玉札上清骨相合真之人，七百年内听得三传。
　　又云：三天正法秘於九天之上玉清金房紫户之内，若有金名玉字紫藏玉髓之人，七百年内听得三传。
　　《金箓简文经》云：闭眼存见体作金色，项有圆光，光如日象，昭明十方，身中了然，尽见内外也。
　　《消魔真符经》云：有金髓玉骨，五藏生华，体发奇光，名参青箱，得见洞经。
　　《紫虚元君内传》云：景林真人语华存曰：今视子之质，霄景高焕，圆精重照，凤体龙骨，脑色宝曜，五藏紫络，心有羽文，是以形栖晨霞，神交灵津也。方协德太．平，理仙佐治，挺应称用，才亦伟铄。夫人之任，谅不虚矣。
　　《太极隐秘宝诀经》云：太极真人曰：夫人有仙真相好者，其要在慈心。触物以辅相好，然后得仙矣。不能忍性容非，仙相败矣。
　　《无上真人内传》云：尹喜眼有日精，姿形长雅，垂臂过膝，项负圆耀，五藏有文，面有七星，上象天文，下顺地理，莫不备足，故寄惠炼质，逝生末劫，当为贵真之长也。
　　诸天年号月月品
　　《三九素语玉精真诀》云：九天丈人、三天玉童，以上始元年天甲吉辰时，加北维移度，停轩三元，齐景九帝，回真登高上玉馆紫虚之天。
　　《三九素语》：披解《灵关玉精真诀》，总御万仙也。
　　《三元玉检三元布经》云：清虚元年元始天王於明霞之馆太霄云房，教三天玉童三元玉检之经也。
　　又云：清虚元年岁在庚寅九月九日上甲值辰，元始天王飞斋上清宫，告盟无上、无巅、无色、无影、无形、无名、无祖、无宗、无极、无穷，洞清九玄自然无数劫道，授三元玉检三天玉童，使付后学有玄名应为上清真人者。
　　《大洞经下》云：青龙元年太岁在辛亥九月一日夜，受此《大洞经三十九章》於紫微王夫人也。
　　《玉帝七圣玄纪回天九霄经》曰：中皇元年九月七日，七圣齐灵，奉回天九霄白简青箓之经，解其曲理也。
　　《上清八景飞度经》云：九天丈人以建始元年岁在东维天甲吉辰清斋，太空七宝琼台以金青盟天，请受灵篇，招灵摄魔，豁落七元玄章也。
　　《登真隐诀》云：混皇三年，太虚上霄飞晨中黄老道君，年七岁，知长生之要。
　　《上清九真中经内诀》云：中央黄老以清灵上皇六年生也。
　　《七星移度经》云：帝君五愿求仙上法者，帝君常以九月九日、十月五日、三月三日、四月八日、七月七日，此五愿十会之时也。上登太极琼宫高上玉殿金室之内，存五愿於闲宫，希玄真以自降虚无，启以玉章金音，畅於太空，召五帝以卫灵，度万会於丹房，故有感而致真，真感发而降焉。是其日当沐浴清斋，入室烧香，心拜四方，正东向，平坐。东向者，是当阳始晖之方也。叩齿三十六通，以念愿云：
　　第一上愿我生自然之气，气中结成我身，与三光齐伦，长享无极之根。
　　二愿我身常处太空之上琼宫玉房之裹，朝与玉帝同宴，夕与玄母同几，渴翕浪井洪泉玉芝，饥纳龙胎琼腴绛树赤子。
　　三愿我身生万瑞七十二光，奇毛异骨，飞羽衣裳，乘虚驾空，出入帝宫，众庆来臻，万寿无量。
　　四愿与无俱生，与无俱死，死而又生，生为帝王，封掌十天，总领群仙。
　　五愿一切众生，已生未生，同保日月三光有道之人，七玄之祖，上升南宫，天下之福靡有不当，四方五愿并会玉堂。
　　次上愿九玄扶养我身，魂魄真神恒居我宫，上通天仙，下逮洞渊。愿天，愿地，愿风，愿云，愿神，五愿一合，定籍长生。天降紫烟，地卫五灵。乘云驾虚，飞辇绿軿，上造金阙，进登玉清，庆及七祖，更受胎生，上愿五合，长享利贞。
　　中愿亦五：愿得道本根，愿阴阳，愿太空，愿太无，愿太玄。上宴玉房，与帝因缘，游眄生门，披浪九天，元父定籍，玄母记年，桃康结精，保固丹田，身腾金阙，名书玉篇，七祖解脱，福庆来臻。
　　下愿亦五：愿太虚，愿太有，愿太上，愿太真，愿神仙。运身於五岳之岭，飘飘九霄之际，出入开关之裹，移脱死户之外，愿天地为我父母，三光卫我万神，守九源之孔灵，降自然之气。八方五愿，举响而会。
　　《龙飞尺素隐诀》云：上京元年三月三日，元始启旦，太真丈人忽感飞行羽经，焕赫玉虚之庭，亦出白羽黑翮之经。
　　《上清变化七十四方经》云：上清总真玄箓南极长生司命君，姓王，讳改生，字易度，乃以太虚元年岁，洛西番孟商启运，朱明谢迁，诞于东林广昌之域长乐之乡也。
　　《神州七转七变经》云：元景元年撰《上清宝经》一通，以封西域山中也。
　　《玉佩金珰上经》云：上虚元年正月日，天元合庆，甲子值辰，元始天王与太帝君感得青乌来翔，口衔紫书，以授此二君也。至中皇元年三月一日庚寅天德值合之时，元始於寒灵丹殿琼台黄房之内，命五仙都披霜罗云锦之蕴、郁森之笈，出《玉佩金珰太霄隐书》，以传高上玉晨太上大道君也。
　　又云：昔上开元年九月一日，有青乌衔九天金书秘字，以付西王母也。
　　《隐元内文》云：中皇元年三月一日甲子天德值合之时，上相青童君清斋空山也。
　　《本行经》云：洪那台以朱灵元年岁在丙午，诞於丹童龙罗卫天洞明玉国朱霍之阿也。
　　《金房度命上经》云：南极总司定录上真禁君，以始皇元年岁在壬午七月七日中时，於上禅无量寿天王国七宝洞虚凤京紫台琼林之下，请问天尊度命回年之诀，至中皇元年以传南极上元君、万始先生、金阙帝君也。
　　《老子节解序》云：老子以无极灵道元年七月甲子，授关令尹喜五千文节解图，受以长生也。
　　《文始内传》云：老子以上皇元年岁在丁卯正月十二日丙午，下为周师。
　　又云：老子以无极元年岁在癸丑十二月二十八日日中，授《道德经》 上下二篇也。
　　又云：以周无极元年岁在癸丑冬十二月二十五日，老子之度关也。
　　今按《二教要录》云：上皇元年乃是人皇君之年号也，在周前一十七君年代，极悬也。或可周家象此以称，或可象天上年号也。会似地皇君称赤乌元年，吴孙权亦称赤乌元年也。似元皇君号开皇元年，随家亦象号开皇元年是也。《灵书经》云：至上皇元年，诸天男女形故纯朴，心渐殆坏，恐至凋零，正教不全，是故我身国国之造成就诸心也。据此，即是诸天年号又非人皇君之年号。看似人皇君象，此以立年号也。按《九天生神经》，上皇乃是劫名，在开皇劫前，赤明劫后也。
　　《上清变化七十四方经》云：南极长生君，生于东林广昌之域，长乐之乡也。
　　又云：固神宫於幽府，定保箓於元图。阳离北朔之乡，阴会金云之州。交二气以变炼，合阴阳以相扶。则元始勒命於南极，三真书简於东华。宛转反香之烟，游观紫霄之崖。灭死结於元胞，补上真於幽都也。
　　又云：上元真高上玉虚之气，结玉清金相宫琼天府八明乡定真里，号为元始皇上丈人也。
　　又云：上元上真高清元太虚之气，结玉清金简宫太清府开明乡通真里，号曰高灵九天王也。
　　又云：上元上真高玄元紫虚之气，结玉清丹灵宫开清府三合乡元明里，号曰玉真九天丈人。
　　又云：上元上真高虚元洞虚之气，结玉清玉演宫金融府上开乡正元里，号曰皇老三天丈人。
　　又云：上登上元真高明元虚之气，结玉清琼上宫丹明府三素乡元正
　　里，号上三天玉童也。上元上真高皇元六虚之气，结玉清启金宫重宾府上合乡六会里，号曰玉宝九霄丈人。
　　又云：上元上真玄上元玉皇之气，结玉清七映宫凤生府上虚乡化仙里，号曰紫映九霄真王。
　　又云：上元上真玄虚元上皇之气，结玉清元宝宫金上府离合乡明光里，号曰高上虚皇君。
　　右此《上清变化七十四方经》乡里之名，大有文多，此不具录。
　　《神州七转七变经》云：紫晨南造朱陵太丹极炎流火之乡，南极上元君请太丹之琼章。
　　又云：北造羽阴九玄寒乡，太阴玉晨九元真妃来受流精飞景宝章。
　　《龟山元箓下》云：北玄高上空皇君在玉清紫瑶宫丹琼府金相乡三皇里中，回真下映，入兆两肾玉户之口。
　　又云：西华空皇君在玉清音元宫八坦府四明乡极微里中，回真下映，入兆肺之后门。
　　又云：东明虚皇君在玉清紫微宫朱雀府南阳乡洞生里中，回真下映，入兆肝内九重之户。
　　又云：中舍空皇君在玉清金灵宫凤啸府幽神乡合清里中，回真下映，入兆脾府也。
　　右此《元箓下经》大有诸乡名，此不具写也。《众真戒第三》云：汤谷有建木乡，去会稽东方诸山六万里也。
　　　《八威召龙经》云：上造玉京基，下至渊洞乡。
　　　《大洞玉经三十九章注》曰：东华者，仙真之州也。在始晖之间，高晨玉保之所治也。始晖者，日出之乡也。
　　又云：玄洲有弱水之津，非仙人而莫越焉。
　　《道学传》第二十云：张元妃，字净明，寓居曲阿蔡坡村，年十一便能长斋也。
　　《三天正法经》：有上皇先生也，今看似老子，以上皇元年下为周师者，定是天上后之上皇也。会似《通门论上卷》说云，有前三元、中三元、后三元，以相为例是也。似《玄门论第七》引《洞神经第六》云，有前三皇君、有次三皇君、有次后三皇君之相似也。似梁朝象道家太清境，亦称太清元年也。
　　分化国土品
　　第一卷应道降生品，亦有分化语。
　　《洞神经》第八云：耶泥天，下广长八十一万里，地形如却月。
　　《内音玉字经》下云：天尊与五老上帝、十方大圣，同於赤明世界栢陵舍中，说大梵隐语无量洞章天书八会之字。天尊有命，诸天敬从。於是四众同起，作礼，天尊举手指上，俛手指下，无上无下，无极无穷，无深无远，无幽无隐，无大无小，无数无终，一切普度，同更光明，弹指告众一切咸闻。是时四众同时抗手，仰天弹指，三十二天日月星宿一时俱明，地下九幽无极之底光影洞彻、无复暗冥，幽隐普见，地藏露形，山川溪涧一等缅平，冬华结实，枯树发荣，庆加一切，功戴众生，鱼龙踊跃，乌兽欣鸣，灵歌交会，路无悲声，天静地默，三官潜宁，简对休息，五道不生，人神欢泰，圣道太平。
　　《五千文十纬经》第五云：多罗真人，化行中国震旦之地。震旦之地，名日阎浮。阎浮人恶愚顽，众生多不信真经。又分形化乎三十六国，又化奈全国王。国王留之，委任国政，国王一一从五千文三洞之法也。
　　《升玄经第八》云：吾以五气周流八极，或号太上，或号老君，或为玄宗，或为世师。
　　《升玄经第三》云：中有见形为国师者，中有见形作儒林之宗者，中有见形执礼律者。一日之中周遍十方，不可以凡愚形质限量圣人也。
　　《紫青金根经》云：生，姓尧，字伯渊，栖心明霞之境，放浪玉国之墟，执持元皇之策，落景九域之丘。
　　又云：元皇玉帝登九老仙都之京，九曲之房，游览无涯宴乐九天。
　　又云：九成公者，九天丈人，乘飞凤玄龙，游於白水沙洲空山之上。
　　《金根经》云：玄丘玉国无涯之天，溟蒙九城之滨，青要帝君所诞生处也。
　　三洞珠囊卷之八竟
　　三洞珠囊卷之九
　　大唐陆海羽客王悬河修
　　劫数品
　　《上清三天正法经》云：天圆十二纲，地方十二纪。天纲运关，三百六十轮为一周；地纪椎机、三百三十轮为一度。天运三千六百周为阳勃，地转三千三百度为阴蚀。天气极於太阴，地气穷於太阳。故阳激则勃，阴否则蚀。阴阳勃蚀，天地气反。天地气反，乃谓之小劫。小劫交，则万帝易位，九气改度，日月缩运，陆地涌於九泉，水母决於五河，大乌屯於龙门，五帝受会於玄都。当此之时，凶秽灭种，善民存焉。天运九千九百周为阳蚀，地转九千三百度为阴勃。阳蚀则气穷於太阴，地勃则气谋於太阳。故阳否则蚀，阴激则勃。阳阴蚀勃，则天地改易。天地改易，谓之大劫。大劫交，则天翻地覆，海涌河决，人沦山没，金玉化消，六合冥一，白尸飘於无涯，孤爽悲於洪波，大乌扫秽於灵岳，水母受事於九河，五龙吐气於北元，天马匡辔以徒魔，赤锁伏精於辰门，岁星灭王於金罗，日月昏翳於三豪之馆，五气停晕於九岭之上，龙王鼓华於东井之上，河侯受对於九海之下，圣君显驾於明霞，五帝科简於善恶。当此之时，万恶绝种，鬼魔灭迹，八荒四极，万不遗一。至於天地之会，自非高上三天所不能禳，自无青箓白简所不能脱也。
　　又云：天关在天西北之角，与斗星相御。北斗九星，则天关之纲柄，王晨之华盖，梵行九天十二辰之气，斗纲运关，则九天并转。天有四候之门，九天合三十六候。一昼一夜，则斗纲运关，经一候之门。昼夜三十六日，则经三十六候都竟。三十六候竟则是九天一轮，三百六十轮为九天一周。九天一周，则六天之气皆还上上三天。天改运促会以催其度，三千六百周则为小劫。小劫交，则九气改正，万帝易位，民亡鬼灭，善好清治，六合宁一。九千九百周为大劫终，大劫终则九天数尽，六天运穷。六天运穷则气激於三五，群妖凶横，因时而行，放毒灭民。此皆运穷数极，乘机而鼓，以至於此也。地机在东南之分，九泉之下，则九河之口吐翕之。灵机上通天源之陶注，傍吞九洞之渊澳，十二时纪推四会之水，东回一昼一夜则气盈，并凑九河之机。昼夜三十三日，机转西北回，东北张，西南翕。张则溢，翕则亏，周於四会，天源下流涌波，是为一转。三百三十转为一度。一度则水母促会於龙王，河侯受对於三天。三千三百度谓之阴否。阴否则蚀。阴蚀水涌，水涌河决，山沦地没。九千三百度为大劫之终，阴运之极。当此之时，九泉涌於洪波，水母鼓於龙门，山海冥一，六合坦然。此阴运之克，地气之激也。
　　又云：赤精开皇元年七月七日丙午中时，登琳琅之都月之上馆，受符於元始天王，开金阳玉匮玄和玉女口命，出皇民录谱。自开皇以前三象明曜以来至于开皇，经累亿之劫，天地成败非可称载。九天丈人於开皇算定天元，校推劫运，白简青箓得道人名，记皇民谱录，数极唐尧，是为小劫。一交其中，损益有二十四万人，应为得者，自承唐之后，数四十六，丁亥前后中间甲申之年，乃小劫之会，人名应定。在此之际，阳九百六，二气离合，吉凶交会，得过者将为免哉！然甲申之后，甲申之前，其中壬辰之初，数有九周，至庚子之年，吉凶候见，其道审明，当有赤星见於东方，白彗干於月门，妖子续党於虫口，乱群填尸於越川，人啖其种，万里绝烟，强臣称霸，弱主蒙尘。其后当有五灵炳瑞，义合本根，龙精之后，续族之君，平灭四虏，应符者隆。龙虎之世，三六乃请，民无横命，祚无危患自唐之后，四十六丁亥是三劫之周。又从数五十五丁亥至壬辰、癸巳是也，则是大劫之周。大劫之周，天翻地覆，金玉化消，人沦山没，六合冥一，天地之改运，真非所如何！惟高上三天白简青箓，乃得宴鸿翮而腾翔，飞霄而盻目耳！此玄和玉女口命，金阳玉匮论天地之成败，吉凶之是非也。
　　《上清八景飞经》云：大劫之周，三道亏盈，二气合离，理物有期，承唐之世，阳九放灾前除凶，勃搜采上真也。
　　《老君戒文》云：西向流沙中无量国，有巨石高三百丈，周旋一千五百里。巨石北则有芥子城，壁方四十里，四面石坛，
　　高二十丈，飞仙一岁送一芥子着此城中，以衣拂巨石，令消者与平地无别。芥子城令满中芥子，则时运周劫，世转一阶也。
　　《灵宝斋戒威仪经诀》下云：石如昆山芥子四十里中天人罗衣，百年一度，拂尽此石，取此芥子一枚，譬如一劫之终，若是之久谁当悟斯者也。
　　《灵宝天地运度经》云：灵宝自然运度，有大阳九、大伯六也，小阳九、小伯六也，三千三伯年为小阳九、小伯六也，九千九百年为大阳九、大伯六也。夫天厄谓之阳九也，地亏谓之百六也。至金氏之后甲申之岁，是其天地运度否泰所终阳九会，至时道德方明，凶丑顿肆，圣君受任於壬辰之年也。
　　又云至于水龙时，仙君乃方起弓口十八子，彼经中有十条，此不具录也。
　　老子为帝师品
　　《太平部》卷第八《老子传》授《经戒仪注诀》云：老子者，得道之大圣，幽显所共师者也。应感则变化随方，功成则隐沦常住。住无所住，常无不在；不在之在，在乎无极；无极之极，极乎太玄。太玄者，太宗极主之所都也。老子都此，化应十方，敷有无之妙，应接无穷，不可称述。近出世化生乎周初，降迹和光，诞於庶类，示明胎育可以学真，虽居下贱，无累得道。周流六虚，教化三界。出世间法，在世间法，有为无为，莫不毕究。文王之时，仕为守藏史，或云处世二百余载，至平王四十三年太岁癸丑十二月二十八日，为关令尹喜说五千文也。
　　《化胡经》云：老子伏羲后生，为帝之师，号曰究爽子，复称田野子，作《元阳经》。
　　神农时出为帝师，号曰大成子，复名郭成子，作《太一元精经》。
　　祝融时出为帝师，号曰传豫子，复名广寿子，作《按摩通精经》，三家共修，无为各治，万八千岁，致太平，人民纯朴，无有余治。唯无气自然，为法不役伐，道气归之，无不服也。此谓三皇之君矣。
　　黄帝时出为帝师，号曰广成子，作《道成经》。
　　帝誉时出为帝师，号曰绿图子，作《道理黄庭经》。
　　帝尧时出为帝师，称务成子，作《正事经》。
　　帝舜时出为帝师，称尹寿子，作《道德经》。
　　黄帝至圣，遂使帝业相承，寿命有长短，象之五行，更相克伐，强弱相凌，此谓五帝。
　　夏王时出为帝师，号曰李子胥，作《元阳经》，复作《德戒经》。
　　汤王时出为帝师，号曰锡则子，作《道元经》。
　　文王时出为帝师，号曰燮邑子，复称赤精子，亦为守藏史。
　　武王时出为帝师，号曰郭叔子，复称续成子，为柱下史。
　　幽王时出为帝师，号曰天老，复称老子，为柱下史，作《长生经》，
　　复与尹喜作《五千文》上下二经。复与尹喜至西国，作《 佛化胡经》 六十四万言，与胡王后还中国，作《太平经》。后世当在人间，欲令世人修善行义，尊奉德化，以佐道法，助国扶命，忧劳百姓，度脱凶年，令遇太清之中也。已上数悬河今谓道德，序诀云：老子代代为国师，即此是也。
　　孟智周法师《老子经通题目》云：千二百老子，此即其数千二百，老子自别有经也。
　　又云：后学所成，伯阳是也。故知伯阳尊号始乎隆周也，此号隐显，难可详究矣。
　　《玉帝七圣玄纪》云：亹亹神匠，灵德虚鲜。曜龙文於沧渊，焕采云於九天。濯高貌於兰玉，发金精於琼泉。列七纪於上录，明刻书於隐篇。括致沉豪，运转滞轮。采结五象，携集上真。寔高上之垂化，以敷教于群方也。
　　老子化西胡品
　　《太平经》云：老子往西越八十余年，生殷周之际也。
　　鬼谷先生撰《文始先生无上真人关令内传》云：周无极元年，岁在癸丑冬十有二月二十五日，老子之度关也。关令尹喜勑门吏曰：若有老公从东来，乘青牛薄板车者，勿听过关。在后果见老公如是，求度关？关吏不许，以关吏之言白之。老公曰：吾家在关东而田在关西，欲往采樵，幸听度之。关吏再不许入，白关令。令即出迎，设弟子之礼。老公故辞欲去，关令殷勤北面事之。老子许之，住也。老子时有赁客，姓徐名甲，日雇钱一百。老子先与约语，当顿还卿直，然须吾行达西海大秦安息国，归以黄金顿备钱限。甲既见老子方欲远游，疑遂不还其直。尔时有美色女人闻甲应得多钱，蜜语甲曰：何不急讼，求其直，吾当为子妻。甲恶意因成，即举词诣关令，诉老子求钱。关令以甲词呈老子。老子曰：吾禄贫薄，无仆役，前借此人，先语至西海大秦安息国，归顿还黄金备直限，其何负约，见讼耶？甲随老子二百余岁，应还七百万。老子谓甲曰：吾昔语汝，至西海大秦安息国，归顿以黄金相还云，何不能忍辱，今便兴词讼我，汝随我已二百余岁，汝命早应死，赖我太玄长生符在尔身耳。言毕，见太玄长生符飞从甲口出，还在老子前，文字新明，甲已成一聚白骨。喜既见甲违心便死，意复欲观老子起死人。因曰：喜当代还此直，即具钱来，伏愿赦甲往罪，赐其更生。老子愍之，曰：善！此本非吾瞋甲，甲负先心，道自去之。老子复以向符投其枯骨，甲即还生如故。喜具为说之，甲方叩头谢罪。老子令还汝直，谢遣之也。老子以上皇元年岁在丁卯正月十二日丙午下为周师也。周道将衰，王不修德，弗能以口道德治民，此淫乱之俗不可复，师故微服而行，吾将远游矣！喜复作礼曰：愿大人为我着书，说大道之意，喜得奉而修焉。老子以无极元年岁在癸丑十二月二十八日日中作《道德经》上下二篇，以授喜。老子辞别欲行。喜曰：愿从大人远游，观化天地间可乎？老子曰：我行无常处，或上天，或入地，或登山，或入海，或在戎狄蛮貊非人之乡、鬼神之邦、崄难之中，观化十方，出入无间，坐在立亡，子以始受道诸秽未尽，焉得随吾远行耶！子且止诵此二卷经万遍，道成乃可从吾远游。子道欲成时，自当相迎，今未得去也。老子临去则告曰：子千日以后於成都市门青羊之肆，寻吾乃可得矣。喜奉教诵经万遍，千日之后身乃飞行，入水蹈火并不热溺，今道已成，乃往成都市门青羊之肆寻老子，经日不见，尽夜感念，到九日见一人来买青羊，由是乃悟，问使人曰：子何故日日买此青羊耶？人答曰：吾家有贵客，好畜青羊，故使我买之也。喜曰：吾昔与彼客有旧，因期於此，子能为我达之不？因以珍宝献之。使人曰：诺，君但体我去，当为具白此意。喜曰：若然，白客言关令尹喜在外。使人如其言白之。老子曰：令前。拂衣而起，登自然莲华之座，问喜曰：别后三年之中，子读经何得何失？喜拜而自陈曰：奉教诵经，令喜得常存不死也。老子曰：子昔愿从吾远游，道已成可以游观大地八纮之外也。喜曰：弟子宿愿始申矣，无复所恨。老子於是命驾远游天地之间，变化诸国也。后入严宾国阇崛之山精舍中行道。厨宾王出游，问曰：此何等人？侍者曰：道士耳。王曰：道士乃幽隐在此乎？后日复游见之，王曰：何修也？可以致福。老子曰：斋戒中食，读经行道，上可得至真，不死不生，教化出入在意也；下可安国隆家，亦可从转身得道，度世入无为。王曰：善哉！后日出游，复见之。王曰：道士道法最何为贵耶？道士曰：吾道贵自然，清静无为，及斋戒行中食，烧香可从生天可从生王侯家得可从道度世以此为上。王曰：善！寡人欲请道士中食行道，可乎？道士曰：为欲请几人耶？王曰：悉请也。道士曰：徒众多，难可悉供也。王笑曰：寡人大国，何求不得，而云不能供耶？道士曰：吾道士固曰贫道，依附国王，致有珍宝，尽是王物。今先欲请王国人中食，以为百姓祈福，可乎？王曰：善！但恐道士无以供之。道士曰：足有供之，愿王枉驾。王曰：刻日当到。道士遂先请及群臣国人也，皆使仙童玉女及四方飞天人请男女一十四日，都毕，王叹曰：贫道士尚能作大福如此，我大国王何所乏无而言不能供之耶？刻日请道士徒众，大会道士，到皆引诸天圣众九品仙人，四十余日，人来不尽，后方日日异类，或胡或伧，或吴或楚，或长或短，王仓库已半，人犹未止。王曰：如道士言，此人众何其多吾？诚耻中殆，令无供具，忽生恶念。曰：吾恐此老公是鬼魅，非贤人。道士可速收缚，积薪市中，烧杀之，以示百姓。於是遂缚老子徒众等。老子尔时任其所作，聚薪都市。老子语喜及诸从真人：卿但随我上此薪上，倾国人悉．来视之，终不能害我等也。如是国人视之，其善心者皆难咤我王。何故？强请道士而中道烧之，可怜可念！火起冲天，国人因见，老子亦放身光满天下，老子与喜及诸真人在炭烟之中，坐莲华之上，执《道德经》咏之。及火势盛，犹在炭上，坐不去。王问老公已死耶？使者曰：老公故在炭上诵经。王又令沉老公深渊。后随王入渊，入渊不溺。国人见老子放光，神龙负之，龙光亦照渊，方诵经并不能为害。王问：道士等已死乎？使者曰：投之深渊，龙王出负之，老公放光，照满国内，复不死不溺，当如之何？王曰：烧之不死，沉之不溺，吾末如之何？王顾谓群臣曰：恐彼老子将天师圣人乎？今欲事之，何如？群臣曰：善！恐老公徒嗔，将亡国也，愿王卑词谢之。王曰：正尔。自诣却说前事，谢罪云云。老公曰：前我语王，恐王不能供之云云，而反烧我师徒，何逆天无道耶？上天不许王之横杀无辜，此乃天见我无罪，故得度险难也。天将灭王国，不久当至也。王大谢．罪，愿举国事师，不敢中怠。老子曰：王前有恶心，今虽叩头千下，犹未可保信，恐后有悔，当何以为誓耶？王曰：今以举国男女一世不娶妻，髡剃须发以为盟誓，约不中悔，中悔当死为证，何如？老子曰：善！尔时推尹喜为师，令王及国人事之。王当以国事付太子伊梨，我当修道，舍家国，求道度世。老子曰：善！既欲弃国学道，吾留王之师，号为佛佛，事无上正真之道。道有大法，若王居国学道，但奉五戒十善，自足致福，去却不祥，常生人道，尊荣富贵，亦可因此得道度世，何必舍家也。王及群臣一时稽首师前，男女同日奉道焉。为作三法衣，守摄其心，锡杖以惊蛇虫，乞中食为节。老子复为造九万品经戒，今日就诵之。老子曰：授子道既备，吾欲速游八方，遂还东游，幽演大道自然之气，为三法：第一曰太上无极大道，第二曰无上正真之道，第三曰太平清约之道也。
　　《老子化胡经》云：吾以幽王时出为师，教化道法，观其虚实，为柱下史，姓李，名耳，字伯阳，知幽王不可复师，欲去之，此衰乱之俗不可久。周幽王将亡其国，乃假服乘青牛薄板车去之。於是，幽王果为大戎所杀。遂西诣罽宾王，至函谷关。关令尹喜好道术内学，仰知天文，下知地理，预知道当西行，夙夜观象，是时太岁在癸丑十二月二十五日腊除，道过来西度关。关令尹喜先勑门吏：今日当有老公乘青牛薄板车来度关，告之，勿令去！如其言，老子乘青牛薄板车度关，关吏留之，不听度。老子云：贫贱老公居在关东，田在关西，明日当腊，欲去取薪草，幸听度。吏下而跪启曰：明府有教，若有老公乘青牛薄板车，留之勿令去。愿少留神。吏便入白关令。关令带印绶执板而迎，为设礼。老子曰：吾是贫贱老公，居在关束，田在关西，明日当腊，欲往迎薪草耳。令留如何？尹喜执板跪而言曰：喜是蜀郡成都人，姓尹，名喜，自生以来至今以历三千甲子也，求先生当周旋劳苦暴露，天幸今日相遇，愿少留神。老子入舍，共语三日三夜，为作五千文。主人上馔甚厚，老子念无以报之，为作《五千文》上下二经与之，报其厚意，辞别欲去。尹喜曰：愿闻先生姓字。老子张口吐舌示之曰：口中齿皆落尽，唯有舌在耳。喜曰：老聃齿在口中三十六枚，俨然如霜，齿今落尽，唯有舌独在，故知柔者能制刚，弱者能胜强，欲令尹喜行柔弱之志，竟不语姓字而去。喜曰：思道德之美，愿从西行。老子曰：吾游越天地之表，散气於八嵎，或至小国，或上升天，下入渊，随世教化，无所不至，子安能随我去不？尹喜跪而言曰：入水入渊，入地上天，投身没命愿从先生。老子曰：子勤读《五千文》上下二经，却后三年会成都市青羊矣肆，索我则可得也。子今不得随吾去於是，太岁癸丑辞别而去。尹喜遂修经，夙夜不懈，元气归其身，日日加增得道之意，知其真焉。喜后以太岁丁巳诣成都市青羊肆，索老子，累日积月不见，夙夜叹息。后乃见一人数数来买青羊，於是心开意悟，乃问之曰：何以日日来买此青羊耶？使人答曰：我家有贵客，好畜青羊，故使我买之。喜曰：吾昔与彼客有旧，因期於此，子能为我达之不？以珍宝献之。使人曰：诺，君但随我，当为具白。喜曰：若然，白客言尹喜在外，使人如其言白之。老子曰：令前。拂衣而起，登自然莲华之座，手捉九节之杖，见尹喜言：何以晚耶？吾待子久矣。喜再拜曰：求先生累日积月，不知先生所向何许？道不夺愿，今得拜见，恩覆之广深也，远矣！於是，乃共说三年之中何有可忘？尹喜稽首言曰：与先生别后，所得经者晨夜读之，无有畏忘，精邪鬼贼见喜皆自然化服，万神为之走，知元气之广矣。老子曰：在此待子甚久，知子不移之志，当将子远游，观天地间元气，保子身形，岂不善哉！尔时，太岁丁巳，乃与喜至西国，我欲教诸国人莫知之者。至肘宾国，乃入山中岩居穴处，共修道法三年。太岁庚申，胡王出猎，数数见之，问左右曰：此何等人也？左右无能知者。老子答曰：我是老人，积在山中。王怪之，谓是魍魅，不知是圣人，固欲贼害老子。老子行柔弱之志，以下其意，乃设自然无极天厨，欲请王国中人。王闻之，掉手大笑曰：此老公依附吾国，得自生活，当何得请吾国中人耶？老公曰：依附王国以得生活，致有今日，今欲还东国，欲报王恩，刻日当会。王遣使者，视老公请客之具。老公设五行云气之帐缦，西谷中白缦，北谷中黑缦，东谷中青缦，南谷中赤缦，中央黄缦。延请国王，上及王身，下及国人。胡王即召三十六国数千万人，往会老子五色云缦之中，饮食七日七夜，厨馔俨然，不为劳倦。胡王归国，复欲请老公。老公答王曰：言不可请。王曰：吾大国之中，何所无有？何以不能请老公耶？刻日当会。到其日，老子与诸道士共行，就请有四辈弟子，四天王，百万众，今日一种人。明白复异种人，日日人各不同，如此四十余日，人来不绝，王厨己尽。 王乃大惊，语左右曰：此为妖□，必非常人，奈何？杀之！左右曰：可！积薪都市中，烧之，若不死者取大石击头，着海水中，当不死之耶？胡王勑国中，户各取薪一束，积与市上烧之。老子与尹为胡王所击薪上。胡子於下放火，烧之四十余日，薪尽火灭，老子与尹喜在炭中读经如故。王复沉老子尹喜，以大石击头，着深渊之中，又复不没。胡王大惊，今当奈何？举国惶怖，欲来侍老子以为师也。老子语王曰：我非师也，前与我共上薪被烧者，是为师。师今到诸天中索兵马，当来以伐王国，以王前烧杀之故也。须臾间，诸天鬼神兵马来下，皆长一丈四尺,数百万众，手持铁杖，一满王国中，日日来之不绝，唯欲以杀静子并及王身，故胡王大惊三十六国各各失魂。王头面指地，不敢视老子。老子即变作刚五色大人，身长一丈六尺，七十二相面目，紫辉见於虚空，左入右出，乍下乍上，是谓士方空二虚身也。胡王惊怖，语左右，置向老公持此大入耶！老子知其欲化也，此不为大人也，比名太上真之人耳。此正真之人，好生恶杀，来至王国，过不犯王，王有何意积薪以烧之耶？而今奈何复欲之侍之，乃欲兔耶？胡王曰：赐我生命，济活我国，生死一心，奉属大人，从今以誓不犯之也。老子曰；王当以何作信？王曰；我国中大小男女终身不娶妻，当侍师至死，求兔我罪。於是，召三十六国胡子，向老子前皆当髡头剃须，自毁形容，横裙衣，露右臂，与天为信，引地为誓。叉手合掌，不敢移易。老子见胡受化，乃与作六十四万言经，无上正真之道，令王举国事法，不得探巢破卵，伤害万物，劫盗作贼，侵凌瓣弱，诅骂妬，饮酒食肉，妄言两舌，不得载车乘马，不着履屦，为作锡杖，欲令惊，地生虫不得伤害之也。又恐其变悔，故为作三衣法服，左臂露，右臂常结着心前，令以右手捉之，不得放心也。不令种作为刻木作拔，音钵以受七升，令日月当行乞食，家乞一升，七家得七升，得之便食之，若至七家不得食，自谪。七日不食，饮水而己。以此为法。《化胡经》乃有二卷，不同。今会其异同，录此文出也。
　　时节品
　　太一帝君洞真玄云：白日登晨者，日之正中，为白日也，鸡之始鸣登晨也。
　　《明真经》云：人之得仙，白日登晨，即此义矣。皆取生气时。
　　《司命解化》云：白日去，谓之上尸解也。夜半去，谓之下尸解也。向晓向暮而去者。谓之地下主者也。
　　《升玄第一经》云：朝、中、日没、人定、夜半、鸡鸣为六时，礼敬十方天尊，礼从东方为始也。
　　《玉清隐书》云：甲子之日、八节之日，此皆上元朝宴之时也。
　　《上清八景飞经》云：立春之日，三素元君上诣天皇太帝游宴之时，元景行道受仙之日也。春分之日，太微天帝君上诣高上玉皇游宴之时，始景行道受仙之日也。立夏之日，太极上真三元真人上诣紫微宫游宴之时，玄景行道受仙之日也。夏至之日，扶桑公太帝君上诣太微宫游宴之时也，虚景行道受仙之日也。立秋之日，太素上真白帝君上诣玉天玄皇高真游宴之时，元景行道受仙之日也。秋分之日，南极上真赤帝君上诣阆风台，诣九灵夫人游宴之时，明景行道受仙之日也。立冬之日，上清真人帝君皇祖上诣高上九天玉帝子游宴之时，洞景行道受仙之日也。冬至之日，太霄玉妃、太虚上真人上诣太皇宫太微天帝君游宴之时，清景行道受仙之日也。先录出。在道例第九卷八节斋日品中，具说之也。
　　三洞珠囊卷之九竟 
　　三洞珠囊卷之十
　　大唐陆海羽客王悬河修
　　叩齿咽掖品
　　《金书玉字上经》云：暮卧常密三七叩齿，三七咽液。阴祝曰：
　　九星太精，北极真君，益我精胎，强我三魂。左引日华，右拘月津。辰中黄景，元虚黄真，使我飞仙，上登紫烟。神虚玉符，常守生门，万邪伏法，受形斗君。
　　平旦欲起，常密二七叩齿，咽液二七。阴祝曰：天元上一，斗中七童，上清紫精，在兆身中。华辰紫盖，太素玄宫，后圣灵气，下入洞房，使我飞仙，得行太极金堂。
　　《五符》云：俯漱五华液，还复反童颜。仰挹三辰精，保身永长安。
　　夫叩齿以命神，咽气以和真。纳和咽六液以运入，制神须鸣鼓而行列也。此名呼神。
　　《真诰》第五云：夜行常当啄齿，啄亦无正限数也，杀鬼邪。鬼常畏啄齿声，是故不得犯人。若兼以漱液、祝语，益善也。
　　仙人刘京语皇甫隆曰：夫朝睡起未澡洗之前，平坐，漱口中唾曰玉泉，令满口咽之，即叩齿二七止。又更漱唾如前法，又更叩齿如前法。夫叩齿者，召身内神，令其安之，又令人齿不朽。夫咽液者，令人身体光泽津润，力壮有颜色，去三尸虫，名曰炼精，使人长生，若能终身行之得仙也。
　　《洞神太上隐书经》云：夫学道之人，须鸣天鼓以召众神。夫为正观之道，欲使邪气不侵，必须集会群神，以自匡辅也。左相叩为天锺，右相叩为天磬，中央上下相对叩为天鼓。或三十六上应三十六天，中应三十六国，下应三十六地。或三十二通以应三十二天，或二十七通以应於九天三九之数，以成二十七也。或二十四通，以应於三八二十四神，或十二通以应十二辰，或九通以应於九元，或七通以应於七元，或三通以应於三元，随数所应，而叩召之也。若卒遇凶恶不祥，当打天锺三十过，若经山辟邪，威神大祝，当椎天磬。若存思念道，感致招灵，当鸣天鼓。
　　　咽塞则为乱志之由，乱志之由，故须咽液以溉灌百神，然后恬心以守三一之神。其咽液之数所应者，亦具如鸣天鼓之数也。
　　《登真隐诀第四》云：服玉女津液，存日月在口中，日色赤，月色黄，日有紫光九芒，月有白光十芒也。芒直如弦，以入於口，咽服光芒之液，常密行之无数。前服食品通有此咽液语也。
　　《真诰第五》引《太素丹景经》曰：一面之上，常欲得两手摩拭令热，高下随形，皆使极币，令人面有光泽，皱斑不生。行之五年，色如少女。先当摩擦两掌令热，然后拭面目，顺手摩发如理栉之状，两臂亦更互，以手摩之，使发不白，脉不浮外。
　　《大洞真经精景按摩篇》曰：卧起当平气正坐，先叉两手，乃复以揜、项后，因仰面视上，使项与两手争为之三四止，使人精和血通，风气不入。能久行之，不死不病。毕，又屈动身体，申手四极，反张，宣摇百关，为之各三。
　　卧起先以手巾若厚帛拭项中四面及耳后，使圆币，热温温然也。顺发摩项，若理栉之无在也。良久，摩两手以摩治面目。久行之，使人目明而邪气不干，体不垢腻以生秽也。都毕，乃咽液三十过，以导内液。
　　《消魔上灵经》曰：若体中不宁，当反舌塞喉，漱漏咽液无数。须臾，不宁之痾自即除也，其时亦当觉体中宽软也。
　　《消魔经上篇》曰：耳欲得数按抑其左右，互令无数，令人听彻。所谓营治城郭，名书皇籍。
　　又曰：鼻亦得按其左右，唯令无数也，令人气平。所谓灌溉中岳，名书帝录。
　　《太上录渟发华经上》按摩法：常以生气时咽液二七过。毕，按体所痛处，向王而祝曰：左玄右玄，三神合真。左黄右黄，六华相当。风气恶疾，伏匿四方。玉液流泽，上下宣通，内遣水火，外辟不祥。长生飞仙，身当休强。毕，咽液二七过。常如此，则无疾。当急按所痛处三十一过。
　　《丹字紫书三五顺行经》曰：坐常欲闭目，内视五藏肠胃。久行之，自得分明了了也。
　　《石景赤字经》曰：常能手揜口鼻，临目，微气，久许时，手中生液，遂以摩面目。常行之，使人体香。
　　《紫度炎光经.内视中方》曰：常欲闭目而卧，安身微气，使如卧状，令傍人不觉也。乃内视远听四方，令我耳目注万里之外。久行之，自见万里之外事。精心为之，乃见百万里外。又耳中亦恒闻金玉之音、丝竹之声，此妙法也。
　　《太上天关三图经》曰：常欲以手按目近鼻之两訾，间气为之，气通辄止，吐而复始。恒行之，眼能洞观。
　　道曰：恒以手按两眉后小穴中三九过，又以手心及指摩两目颜上，以手旋耳行三十过，摩唯令数，无时节也。毕，辄以手逆乘额三九过，从眉中始乃上行入发际中口傍，咽液多少无数也。如此常行，眼目清明，一年可夜书。亦可於人中密为之，勿语其状也。目下倾上是诀眼保室归婴至道。以手旋耳行者，探明映之术也。於是理开血散，皱兆不生，月华玄照，精和神盈矣。夫人之将老，鲜不先始於耳目也。又老形之兆，亦发始於目际之左右也。以手按额上，内存赤子，日月双明，上元欢喜，三九始眉。数毕乃止。此谓手朝三元，固脑坚发之道也。头四面以两手乘之，顺发就髻，唯令多也。於是头血流散，风湿不凝也。都毕，以手按目四訾二九，觉令见光分明，是检眼神之道。久为之，得见百灵也。勤而行之，使手不离面乃佳。已成真人，犹不废也。
　　夜卧觉，常更叩齿九通，咽液九过。毕，以手按鼻边，左右上下数十过，微祝曰：
　　太上四明，九门发精。耳目玄彻，通真达灵。天中之台，流气调平。娇女云仪，眼童英明。华聪炅朗，百度眇精。保合上元，徘徊九城。五藏植根，耳目自生。天台郁素，柱梁不倾。七魄澡炼，三魂安宁。赤子携景，辄与我并。有敢揜我耳目，太上当摧以流铃。万凶消灭，所愿必成。日月守门，心藏五星，真皇所祝，群响敬听。
　　《真诰》云：栉头理发欲得多过，通流血气散风湿也。数易栉，更番用之也。亦可不须解发也。
　　《太极绿经》曰：理发欲向王地，既栉发之始而微祝曰：
　　泥丸玄华，保精长存。左为隐月，右为日根。六合清炼，百神受恩。祝毕，咽液三过。能常行之，发不落而日生也。当数易栉，栉之取多而不使痛，亦可令侍者栉，取多也。於是血液不滞，发根常坚。
　　夜卧先急闭目向上，以手大指后掌各左右按拭，使两掌俱交会於顶中，三九过，存目中当有紫青绛三色气出目前。此是内按三素云，以灌合童子也。阴祝曰：
　　眼童三云，两目真君。英明注精，开通清神。太玄灵仪，灵娇翩翩，保利双关，启彻九门，百节应响，朝液泥丸，身升玉宫，列为上真。
　　凡四十八字。祝毕，咽液五十过。毕，乃开目。以为常，坐起可行之，不必夜也，要当以生气时。一年许，耳目便精明。久为之，视彻千里，罗映神灵，听於绝响也。此亦真仙之高道，不但明目开耳而已。
　　夫欲学道者，皆当不欲令人知见所闻每事尽尔山世远受孟先生法。暮卧先读《黄庭内景经》一过乃眠，使人魂魄自制炼。恒行之，二十一年亦仙矣。是为合万过也，夕得三四过乃佳。北岳蒋夫人云：读此经亦使人无病。是不死之道也。注云：此二十一年夕一过，不得万遍。一，恐应为七或八字。不尔，夕则三四过也。
　　凡研味至道及读诵神经者，十言二十言中，辄当一二过舐唇咽液，百言五十言中辄两三过叩齿，以神会灵元，和血气，使虚津凝满，帝一欣宅，所谓冲气不劳启、血不泄也。
　　学生之法不可泣泪，及多唾泄，此皆为损液漏津，使喉脑火竭，是
　　以真人道士常吐纳咽味以和六液。
　　常以本命之日向其方面叩齿三通，心存再拜而微祝曰：
　　太一镇生，三气合真。室胎上景，母玄父元。生我五藏，摄我精神。
　　下灌玉液，上朝泥丸。夕炼七魄，朝和三魂。右命玉华，左啸金晨。令我神仙，役灵使神。常保利津，飞行十天。祝毕，又心拜四方，叩齿三过。此名为太上咒生隐朝胎元之道。常能行之，令人魂魄保守，长年神仙。
　　《真诰第八》云：昔鲍助者，济北人也，都不学道，亦不知法术，年四十余，忽得回风，口目不正，风气入口而两齿上下恒相切拍，甚有声响。如此昼夜不止，得寿年百二十七岁，后乃遇大水堕长寿河中死也。北帝中间亦比遣杀鬼及日游地殃使取之，而此数杀鬼终不敢近助。鬼官当问其故，天杀答云：此人乃多方以制於常，叩齿鸣打天鼓以警身中神，神不得散，鬼气不得入，是以无有缘趣得杀之也。以此论之，若助不行水度河，亦或可出千岁，寿不啻当是，偶大寒冻，步行水中，口噤不能复叩齿，是故遇因溺着河也。患风病而齿自叩动者，犹尚辟死却杀鬼也，何况道士真叩齿鸣天鼓具身神耶！仙方云常吞液叩齿，使人返少也。
　　《紫度炎光经》云：咽液还容保牙。求仙上法云：常以平旦二气未分之始玄晖以映形神，形神并降，上会泥丸，精液咸生。故是其时咽而服之，将来三年面生玉泽，返形变颜，项华固根，柯齿方生，必能长修，五老降房，神仙升玄，寿齐三光。不死之道，非真勿传。至其时，安心定意，令五神静宁，叩齿十二通，思东方青要玉女，赍少阳之气，青芝玉浆，灌漱我身，流溢紫微宫中。祝曰：
　　东方青牙，饮以朝华，玉浆醴泉，滋液滂沱。流润六府，玄注如河，身轻体升，上蹑太霞。毕，以舌舐上齿之外九过，咽之。
　　次思南方赤圭玉女，赍太阳之气，绛芝玉浆灌液我身，流溢绛宫之中。祝曰：
　　南方赤牙饮以醴泉、绛芝玉浆，流溢如川，布润绛府，骨化生神，服食太虚，举体皆仙，乘云驾霄，上造帝前。毕，便以舌舐下齿之外八过，咽之。
　　次思西方太素玉女，赍少阴之气、素芝玉浆，灌溉我身，流溢华盖宫中。祝曰：
　　西方白牙，饮以灵液。玉水洪流，玄芝奕奕，灌我六府，镇魂固魄，神安胃管，名言金格。毕，以舌舐上齿之内六过，咽之。
　　次思北方太玄玉女，赍太阴之气、玄芝玉水，灌溉我身，流溢太仓之宫。祝曰：
　　北方黑牙，服食玄滋，饮我飞泉，哺我玉饴。神府光逸，如丹如芝。寿倾天地，亿万同期。毕，以舌舐下齿之内五过，咽之止。
　　次思中央黄素王女，赍中和之气、黄水月华之丹，溉灌我身，流溢玉堂宫中。祝曰：
　　中央黄牙，白石峨峨。饥食玉饴之丹，渴饮黄水月华。五藏充盈，流润如河。寿同三晨，万无倾徂。形升九玄，控御飞霞。毕，便以舌舐上下内外四面，反舌刺玄膺，取芝液十二过，咽之也。
　　咽液保牙之道，中央黄老君、太极真人常所修学，色如童子，肤如玉泽，体充气盈，发白反黑，牙齿根固，无有朽落，遂致玄降，名书仙籍，位登清虚，与帝同席，子若修之，当於金阙寻名。玉阁无有仙缘，不得披绎也。
　　《内音玉字上》云：以舌撩口上下中央，令玉液满口，而三咽之，令人长生益寿也。
　　若服东方青牙，服食青牙，饮以朝华。毕，便以舌撩上齿之裹，舐唇三过，令玉泉满口而咽之。
　　三洞珠囊卷之十竟
　　
