太上灵宝净明中黄八柱经
　　经名：太上灵宝净明中黄八柱经。撰人不详，约出矜宋元间。系净明派经书之一。一卷。底本出处：《正统道藏》太平部。
　　目录
　　中黄之道章第一　黄庭之景章第二　虚四谷章第三
　　塞二兑章第四　　开二洞章第五　　立八柱章第六
　　正位章第七　　　正性章第八　　　浑含章第九
　　太上灵宝净明中黄八柱经
　　中黄之道章第一
　　人生受正，委和以生。含纯一之炁，保至真之元。阴阳和，而后疾疢不生。形骸坚固，而后丹元可守。不亏元炁，故得大全。是以中黄之道，适正为本。知本者，不反不侧，不乖不偏。理上下得四隅，知所以在，达所以存。知所在，故不失其方。达所存，故不遗其想。辨方知想，是谓正道。深於道者能之苟，不深於道则忘本务末、不归正中，而中黄之道乖矣。中言其位，黄言其色。知位不失，识色不胶。非位非色，得其所得。今黄天之炁，横于胸臆，明其本真，不迷不忒，此之谓信。何谓至信，信在其中，黄锺之宫。中炁所兆，年谷以丰。人生如是，可以守一。守一既修，八柱以立。八柱既立，金丹赫奕。三千功成，步虚升陆。
　　黄庭之景章第二
　　浑沦辟，而神洲之理明。形骸生，而五官之用着。天地立，乾坤成。如立蜂房，如生蚁坏。乾坤之外，亦有乾坤。六合之内，岂无六合。惟乾坤之理，六合之义。求之於身，则一身之中天地既位。则青华之都，肝之正宫。赤明之府，心之正室。素辉之景，肺之正位。黑玄之郡，肾之正楼。脾位乎中，名曰黄庭。以金为屋，以玉为门，门玉如谷，色如蒸粟。有真人马，金缕之衣。如童子坐金莲，名蕊珠，字瑶仙。识其面者，可使与天齐年。守其宫阙，念之常存，故能入於玄玄。
　　虚四谷章第三
　　眼为神光之谷，耳为和声之谷，口为灵泉之谷，鼻为真香之谷。知中黄之道者，使眼无非视而神光荧荧，使耳无非听而和声殷殷，口无妄食而灵泉清，鼻无妄闻而真香馨，自然而已。恶欲不至则正炁明，正炁明谓之虚恬。虚恬者，如橐钥，可上可下，而正炁交错，不作於中。中扃广漠，洞然开阔。不流於妄，即是真作。既曰即真，可以得道。道非他求，本自我身。四谷不虚，所以失道。虚以为用，中扃圆融。光照内反，发乎泰定。如有巨室，四窗高明，於中居止，可谓明白。故正中黄，中黄者，虚四谷也。
　　塞二兑章第四
　　二兑者，炁精泄之门户也。人之所以夭折易衰者，前兑伤其精，后兑伤其炁。伤精而精不固，则妄淫，是名横流之兑。丧炁则炁易耗，而妄发，是名贼流之兑。善养精炁者，以精出乎思。思本乎脾，於是绝思，以炁出乎食。食本乎脾，於是绝食。绝思则真精内固，不以好色而荡摇。绝食则真炁内全，不以美味而败散。识二兑之正理，则中田固而有养。中田固矣，所以长寿。故正中黄者，必塞二兑。
　　开二洞章第五
　　二洞者，神宫之正位也。仙药之本原，炁液之道路。顶为乾灵之洞，能开之，则炁出入之门户也。上腭为玉神之洞，能开之，则精液出入之关键也。能中黄者，既四谷虚，而外邪不侵。二兑塞，而内正不发，则无思绝食。举炁而向上，则庆云出入於乾灵之门，可以飞神。取液而漱咽，则灵液出於玉神之泉，可以灌溉。金鼎於此，而嘉禾植善。得中黄开洞诀方，始名为大列仙。比其要，知其要，得道之本也。
　　立八柱章第六
　　身者，神之舍也。以形言之，谓之眉宇。以炁言之，谓之炁宇。以性言之，谓之泰定之宇。故身者，神之所舍。欲神舍之长存者，莫善於立柱。柱者，屋室之主也。元炁者，础也。元炁为础，而八柱立。何谓八柱，虚四谷谓之五明之柱，塞二兑谓之两极，开二洞谓之辅栋。以元炁为基，以精神为覆，帱而后居焉。以安吾之性，以全吾之道。道者，大而无外也。不沉不浮，得所住，知所生。知所定，适所安，正所正、而宾主之道立矣。宾犹铅汞也，主犹心肾也。心肾正，铅汞生，而后可以安金鼎，为大烹也。故善学者，以身为安宅，以见闻觉知为风雨。立八柱，安垣墉，而风雨之患消矣。所以先识其道，次明其景。立基定方，如王建国。面南背北，响明而治，此其道也。
　　正位章第七
　　道者，适乎正中。得正中之道，则洞然而已。何谓洞然，如彼卜宅。各安其居，宜前堂后室。各适其居，左青龙，右白虎，前朱雀，后玄武，各守其方。於是布八卦，定三田，知升降，审节候，明自然也。而吾以不明，明白自白也。而吾以不染，染则不明。明则莫大，之明不染。染物不得，而染以之。识正果，全正真，超正路，出正途。泰然圆融，恰然不动。此名正位之本，识鼎之所。既识鼎所，还丹可取。
　　正性章第八
　　有正性，有妄性，性本一也。未尝有二守一，去二得其正性。如性之正，不失所正。正而不泥，何事於正。正者，正也。正所不正，不正乃正。随其所正，合乎正真，是名正性。性自恬和，以和故通。以通故达，以达故明。明明之性，是谓正性也。
　　浑含章第九
　　中黄本非意立，唯浑含斯识。中黄八柱，本非精思，唯中黄斯有八柱。柱立而宅成，础坚而柱稳。推浑含而天地之理得矣。天地之理得，而成立乎中正矣。故不知中黄，未可以言人也。一饮食之肥瘦，亦中黄也。一是非之绝累，亦中黄也。知中黄，而大道彰矣。
　　太上灵宝浄明中黄八柱经竟
　　
