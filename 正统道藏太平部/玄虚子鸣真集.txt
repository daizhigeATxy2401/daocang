玄虚子鸣真集
　　经名：玄虚子呜真集。元玄虚子撰。一卷。底本出处：《正统道藏》太平部。
　　鸣真集序
　　道本无言，非言不显。道本无经，非经不明。令未闻者闻，使未悟者悟。仆肇拜玄冲师於汾阴龙兴观。侍岁余，师南迈绵山之右诱矣，仆北迁姑射之阳寓焉。时师欬唾珠玉，不暇构思。或怀古，或托物，或赠答，或逸兴，纵心所欲。或词或颂，俱明宗旨。陈非心之心，言不言之言。言言见谛，句句朝宗，其文简，其义渊。鸣真云：无影树头花笑日，不萌枝上叶含春。又云：兔角敲开三毒锁，龟毛拂尽九衢尘。斯言离物象，远声色，非彻法慧目，离念明智，焉能究之哉。深若渊泉，旷如太虚，恢恢焉，晃晃焉。尊上德之玄风，崇长春之英华，非诡诈以惑时，非佐道而衒世。玲玲珑珑，如明珠旋於金盘，清光罔极。焕焕辉辉，似秋月朗於碧天，瑞气何穷。
　　师亡金承安间，有汾阴先生李公，自海隅而还故邑。师闻之，乃长春之英徒也。欲师之，固辞拜长春者。於是望拜，秘奥得其一二，悟机解有万千。幸有蒲坂同道，寄世老人王巨川，嗟忆师之珠玉，特有英奇畅道之美。云动若行云之安泰，止犹谷神之无隅。发叹不已。有寂子杨公、刘先生等，袖出师之集，目之曰《鸣真集》。恐湮微散落，命缮缕以广其传。谒仆等饰题辞，巨骇忸怩。斗筲之器，焉能纳百川乎。再三叩命，固辞不已。综览如琼浆羊羹，爽其群口也。体道之妙，得道之用，吐辞发言，可不为梯航耳。夫鸣真者，鸣声散宇宙，不屈愈出，若东君而发萌；真光射乾坤，体在皆无，如冰轮之鉴物。明同杲日，响若雷霆，兹妙备矣。
　　岁在辛亥重阳后三日，愚鲁忝职河中道录份阴张志明谨题。
　　玄虚子鸣真集
　　慧剑五首
　　利物从来吹断毛，安邦辅主镇凶豪。忿生杀气乾坤窄，怒发阵云天地高。
　　三尺寒光惊鬼魅，千条冷艳破邪妖。一声霹雳九霄外，化作飞龙不见毫。
　　非是雌雄别有锋，除邪破怪射寒空。澹台落处七星灿，周处挥时万派红。
　　素色阴阳无可摄，清光天地不能笼。自从战罢蚩尤后，已得清平不施功。
　　匣中取出绝纤尘，季札归天无挂人。宁受黄巢安社稷，喜酬汉主定君臣。
　　动摇三尺诸邦息，挥扫八方万国宾。当谢轩辕传在世，故教除佞佐明君。
　　三尺龙泉射斗牛，不平之事便分忧。磨开杀气千魔息，错出陈云百怪愁。
　　雪刃如风凉九夏，霜锋似月鉴三秋。休休了却太平事，挂向天边永不收。
　　吾获宝剑已多年，入地穿山得自然。瑞气铸成群怪匿，清光磨就万邪迁。
　　辉辉光焰射星斗，灿灿锋铓覆地天。闲挂碧霄宫殿侧，不须重举伴神仙。
　　聪明
　　顿悟圆融泯物情，方知返朴显聪明。视之不见元无色，听后难闻那得声。
　　觉耀遍周天地朗，慧光普照鬼神惊。包含万象阴阳外，独露全身了太平。
　　题重皮谷玄都观六首
　　重皮古迹物风华，地秀林泉隐道家。迭迭岚光生瑞草，层层山色长灵芽。
　　时时曙气连晨气，日日残霞接晚霞。真个无为安稳地，化龙巨海不停蛙。
　　闲步玄都观妙哉，茂林修竹隐仙才。奇哉异果时时熟，最妙仙花日日开。
　　鹤鸣松上云还去，虎啸岩前风自来。此地清凉谁会得，洞天何处觅瑶台。
　　俗事缠绵无出头，闲游到此便忘忧。风生九曲岩峦秀，雾敛三峰草木幽。
　　门外云埋樵子径，庵前溪隐渡仙舟。人来问我藏缘事，遥指白雪笑不休。
　　我是人间晦迹徒，闲寻幽径到玄都。豁然物尽非难入，顿觉尘忘逝不拘。
　　心似团团秋月朗，性如片片野云孤。从他寒暑光阴速，不计功名无碍夫。
　　中条山下一仙注，此处安闲日月长。山秀千岩岩化玉，地丰百草草开芳。
　　客来茶点松梢雪，夜静炉烧栢子香。若是有人来到此，世间万虑尽俱忘。
　　中条西北有玄都，瑞色纷纷道气敷。翠竹丛中藏道窟，青松岩下隐仙闾。
　　连峰茂长灵芝草，巨沼深容不夜珠。遁迹不闻尘事冗，清幽洒落小蓬壶。
　　咏竹二首
　　实腹虚心君子才，九包坐计好奇哉。欺霜凤子迎风秀，傲雪龙孙带雨培。
　　苍翠最宜松并槛，玲珑偏称栢同栽。有时蜕壳施云雨，要见应难越九垓。
　　寒岩雅秀无多种，惟有琅玕过岁华。直节正当恬养素，虚心恰合道生涯。
　　迎风瑟瑟清来冷，载雨潇潇净更嘉。谁并真常君子器，偏宜仙洞道人家。
　　述怀三首
　　一志无移便到家，方知处处有烟霞。摩挲星斗言休话，驱逐风云是莫夸。
　　性定不离降五蕴，命生何用运三车。人人都有曹溪景，咫尺蓬壶路不赊。
　　真闲真乐号玄冲，七十年来养就慵。处处林泉新活计，家家云水旧家风。
　　千经历遍知忘尽，万法试周得不穷。说与门生消息事，月还西坠水流东。
　　道人活计本无忧，性月辉辉得自由。养素不须身外觅，修真何用意中求。
　　灵珠朗朗通天地，素月辉辉射斗牛。妙道从来常洁净，清都隐隐恣优游。
　　题重皮谷深溪
　　条阳之北一溪流，溉灌三田稼穑幽。声碎清风山色翠，气连白昼水光浮。
　　千波滚出骊珠窟，万派催行渔父舟。好笑许由闲洗耳，争如出浪快心头。
　　警世三首
　　纷纷俗事日时忙，昧了灵源勿忖量。利害场中挥舌剑，是非浪裹斗唇枪。
　　人间冗冗光阴速，物外寥寥春昼长。只此荣华何可并，岂知沙界遍仙乡。
　　哀哉尘务苦忙忙，竞气贪财事事伤。千种萦缠无可出，万端惹绊有为妨。
　　回头掣断是非锁，信脚踏翻名利场。好去碧岩泉下隐，安闲养素保纯阳。
　　劝君莫进是非场，万苦千辛计漫张。岂解利名风裹烛，那知恩爱电中光。
　　贪荣争似贪仙士，趣富宁如趣道乡。若要跃出尘世网，早归岩下爇心香。
　　命汾阴张先生
　　稽首知音张道人，别来无恙乐天真。征鸿不寄蓬壶信，辽鹤空传阆苑春。
　　道院寥寥风作伴，禅堂悄悄竹为邻。先生莫失诗中约，同赏琼台月一轮。
　　吊马三首
　　鸣呼麒骥好伤悯，负我十年今命终。一性飘飘辞世去，三魂荡荡别行踪。
　　空闲鞍辔我无力，不动鞭缰示有功。蜕壳还源归去好，春雷一震化飞龙。
　　伤嗟奇异俊驿馏，思尔无方进步游。日日遍周巡沙界，时时普应复神州。
　　几年布德无穷力，今日别恩有彻头。愿汝真灵超物外，却投巨海化蛟虬。
　　哀哉代步俊驿骝，历遍山川遐迩游。今示去先功已就，奈吾在后行难周。
　　数年稳跨腾飞凤，今日将亡的化虬。冉冉腾空升紫府，安闲息步伴仙俦。
　　安恬养素
　　道人活计不骄奢，寂净虚无度岁华。默默颐神焉用酒，昏昏保命不须茶。
　　安恬养拙纯和素，慎德疏慵闲莫姱奢也。炼就先天无价宝，乘鸾隐隐去仙家。
　　寂静无忧二首
　　从来可惯皱眉头，本性安闲有甚忧。明月照人诸业尽，清风过目万缘休。
　　街前世浪从他滚，门外风波自在流。学得希夷佣懒似，黑甜一枕恣齁齁。
　　无萦无击有何求，洒落潇潇万事休。俗态纷纷无惹绊，世情冗冗不淹留。
　　神珠朗朗宁能污，性月辉辉岂有绸。阆苑不须穷脚力，悟来回首到瀛洲。
　　道贵自然二首
　　一点灵明本自然，何劳脚力觅神仙。雨霁宝山石润玉，法海云收火化莲。
　　觉后不闻狮子吼，悟来屏尽野狐禅。亲师太上玄玄趣，跃出阴阳象帝先。
　　修真不用费功夫，切莫施为愚呆徒。摆髓摇筋皆是妄，咽津纳液转乖迂。
　　神丹岂有多般作，真气元无一事拘。可笑诸人向外觅，不离方寸有仙途。
　　闲中得趣二首
　　闲中闲趣不安庐，何必云山岩壑居。默默罢参三教典，昏昏不举五车书。
　　家风冷淡无还有，活计清虚有不余。岂在卢都闲打坐，圆明长鉴道如如。
　　深溪幽处结茅庐，不向市廛闹处居。不夜宫中无事客，长明殿裹没羁儒。
　　澄澄法海波澜息，湛湛神潭渊浪虚。罔象获珠无措意，不劳神思赴华胥。
　　赠道人李志遇
　　真个闲闲李道人，本来一点绝纤尘。慧彰戒定言难说，志觉无为话不频。
　　福地林泉皆是友，洞天云水尽为邻。回光解得长春意，跃出阴阳劫外春。
　　赠吴道判
　　老夫慵拈笔砚忙，忽惊不觉鬓成霜。眼前熟景光阴速，物外家风白昼长。
　　好学陈传三觉睡，勿言杜甫九回肠。休休作个闲闲老，脱尽尘劳有甚伤。
　　述怀二首
　　闲行策杖出茅庐，极目郊原锦不如。雁别衡阳天淡淡，燕离海峤雨疏疏。
　　一川好景妖桃绽，满地春光杨柳舒。日晚归来无个事，颐神养素乐无余。
　　万事俱忘不出庐，藏缘无碍体如如。人间利害般般尽，眼底浮华物物疏。
　　兴后蒲团盘膝坐，闷来土塌展腰舒。而今已作疏慵叟，乐乐闲闲道本余。
　　题王官谷玄通观
　　王官遗迹有星坛，名号玄通观隐仙。山秀云埋栖凤竹，土丰雾锁化龙泉。
　　一峰帝业千年在，三诏仙亭万古传。仙帝超凡俱不面，清名勿朽古今宣。
　　七言绝句
　　初机
　　发心容易久长难，一志无移若泰山。割断爱缘尘不染，自然洒落得清闲。
　　答王先生问道在何处
　　忘非泯欲要坚心，道在虚无何处寻。认取本来真面目，拈来放下是知音。
　　赠张先生不悟
　　掣开眉锁抽身出，割断名缠便是休。性若碧天云片片，万缘无碍快心头。
　　赠李道人
　　绝念无为李道人，般般放下是全真。休休已得长生趣，跃出阴阳劫外春。
　　咏茶
　　金童采得灵芝叶，玉女收将阆苑芽。若是有人知此味，清香胜过赵州茶。
　　神珠
　　团团无相亦无踪，万道霞光射碧空。照耀大千含法界，参天两地岂能笼。
　　禅道
　　禅道无为道是禅，道禅无二没枯偏。本来一点无分别，湛湛澄澄常现前。
　　坐净
　　湛湛寂寂方丈居，凝神默默养神躯。魂宁魄净主宾会，万虑俱忘一物无。
　　玄虚子呜真集竟
　　
