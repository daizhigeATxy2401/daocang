丹阳神光灿
　　经名：丹阳神光灿。金马钰撰。一卷。底本出处：《正统道藏》太平部。
　　丹阳神光灿
　　昆仑马珏撰
　　丹阳神光灿序
　　道在迩而求诸远，事在易而求之难者，此世之常情。至於目击而存，不言而谕，此上士之趣，实丹阳先生得之也。先生以先觉之明，开发愚徒，颖悟后进，其有不逮者，又从而指示之。诚犹皓月流天，纤悉皆蒙显焕；心灯在体，热恼咸得清凉。先生又作《神光灿》百首，俾使歌扬紬绎，互相警策云尔。呜呼，先生其化人之心也深，念人之意也重。岂不若菩提宝树，布清影於恒沙；般若神丹，济尘劳於苦海者欤。姑以鄙言序其首。大定乙未重九日，筠溪野叟宁师常谨序。
　　丹阳神光灿
　　昆仑马珏撰
　　满庭芳#1
　　立门户内
　　持全真门户，清净根源，住行坐卧归元。日用时时擒捉，意马心猿。常行无憎无爱，便施恩、先复雠冤。下手处，炼冲和修补，有漏之园。瑞气祥光深处，收神水、徐徐自没潺湲。红锦蛇儿虽小，闲视灵鼋。两般混成一物，现元初、性月团圆。恁时节，礼重阳师父太原。
　　立誓状外戒
　　专烧誓状，谨发盟言，遵依国法为先。但见男儿女子，父母如然。永除气财酒色，弃荣华、戒断鯹膻。常清静，更谦和恭谨，无党无偏。布素婪耽度日，饥寒后、须凭展手街前。不得贪财诳语，诈做高贤。常怀慎终如始，遇危难、转要心坚。如退道，愿分身万段，永镇黄泉。
　　重阳真人升霞之前
　　重阳师父，遇吕真人，养成神内之神。心起慈悲不住，开阐良因。时时出神入梦，化人人、要出迷津。登州北，有布王曾见，海裹腾身。华表巨才高氏，在东牟郊外，或见其真。曾共南京针李，中都开罇。当初幻躯在日，尚如斯、出现频频。况今也，得成蝉蜕，永占长春。
　　重阳真人升霞之后
　　重阳师父，预指南京，果然得赴蓬瀛。四假凡躯弃下，真性超升。浚仪桥边出现，劝臧公、早做修行。垂教语，遮性命事大，名利休争。更有丹州大薛，在终南一遇，端的分明。刘蒋张翁得药，身体康宁。昆明池西人见，向空中、舞袖轻轻。因得道，做神仙久视长生。
　　咏和师叔辞世
　　和公师叔，猛悟良缘，弃官纳印休权。远俗终南山下，庵盖茅椽。身披麻衣纸袄，乐清闲、笑傲林泉。怀美玉，便韬光隐迹，二十余年。因甚山侗侍奉，遇风仙、曾说活底神仙。端的非常辞世，满室祥烟。经年忽然空裹，便贻予、画钓诗篇。专诫我，莫教失见，休要夸玄。
　　谢咸阳王法师
　　山恫入道，远离巢窝，专心一志如何。决要烟消火灭，保养冲和。谁知因而借宿，稍相违、便起风波。伤功行，起无明怪劣，诗曲嘲他。蓦想从前自咒，将身比、驴牛象马驰骡。追无由不免，放效廉颇。专专负荆谢罪，望吾师、痛挞则个。琢磨过，免教真性，再见阎罗。
　　邀姚公书
　　山侗稽首，自别姚仙，思心度日如年。即此清清雨霁，遍润芝田。伏惟神明协相，处安闲、法体翛然。钰如昨，荷寻常留念，书信相传。辄有微言相恳，谭仙去、相邀鹤羽翩翩。傥若携云光访，感激难言。些儿闲中闲事，待贤来、面罄不宣。山侗拜，上玄中玄玉座前。
　　寄马行街董公书
　　山侗稽首，董公道伟，自违清论三岁。渴德之怀，笔舌岂能尽意。伏想迩来法候，愈冲和、燕居无滞。子今则，处环墙养拙，毋劳齿记。幸遇便风经过，把狂吟尺牍、通为一寄。岁月堂堂归去，有如流水。性命速宜了干，启虔诚、幸恕僭易。山侗拜，董公道伟，及诸道契。
　　赠刘守初
　　道家活计，少说些个，清闲一味无过。并没攀缘爱念，俗事相魔。逍遥水云自在，任东西、日月如梭。忺游历，便携筇跟履，顶笠披蓑。不论天涯海畔，飍飍地、如痴似醉狂歌。外即虽然疏散，内养冲和。神丹一朝炼就，放霞光、万道非多。恁时节，礼拜风仙，直上大罗。
　　赠朱官人张书表
　　诸公听我，自有神京，垆中亦有蓬瀛。五色霞光上下，来往飞升。识得水云活计，更无劳、足力游行。固性命，便般般打过，有甚闲争。好事先人后己，守清虚、营养一点灵明。应物真常自在，动止安宁。一朝功成行满，去朝元、云步身轻。真了了，似重阳师父，无灭无生。　
　　赠爨公
　　蓬头垢面，秘奥埋名，颐神养气忘形。并没纤尘挂染，意静心明。逍遥自然快乐，握玄机、修进长生。清闲处，管胜如火院，苦海冤坑。卧月眠云弄斗，调龙虎、婴娇女姹堪凭。斡运飞金走玉，杳杳冥冥。灵光一点来往，现元初、妙相身轻。乘鸾凤，指蓬瀛路上前行。
　　赠权知微
　　因何绝利，为甚忘名，曾观五岳真形。玉性如珠似印，灿烂光明。从斯假躯识破，便灰心、更不劳生。寻出路，恐灵光一点，落在迷坑。割断攀缘爱念，搜玄妙、无中捉个为凭。静静清清湛湛，杳默昏冥。功成七还九转，挂仙裳、鹤羽轻轻。朝元去，指瑶台阆苑云行。
　　　　赠骆先生刘石二先生
　　诸公学道，莫学奇怪，无为无作无赛。百不歌中四句，偈内持戒。身心木雕泥捏，遇千魔、万难不采。常宁耐，常宁耐常耐，宁耐宁耐。悟彻观天之道，执天行、关要自是交泰。常处真常常应，常静常在。真常真欢真乐，现真如、超越三界。真无坏，真无坏无坏无坏。
　　寄段录事孙助教道友等
　　诸公学道，略听予言，如同干句家缘。试看登杆踏索，走马行船。何曾说辛道苦，遇艰难、转转心坚。忘危险，更忘身忘命，忘后忘前。不管傍人冷笑，殷恋地、常常谨谨专专。假是苏秦陆贾，说不回肩。人能如斯向道，可搜真、搜妙搜玄。无不悟，又何愁不做神仙。
　　赠王知玄
　　见孙枷扭，妻妾干戈，惺惺灵利邪魔。蜗角蝇头名利，宠辱惊多。寻思上床鞋履，到来朝、事节如何。遮性命，柰一宵难保，争个甚么。好伴山侗马钰，松峰下、逍遥醉舞狂歌。。膝上琴弹碧玉，调格冲和。垆中养成大药，现胎仙、舞袖婆娑。恁时节，礼风仙同上大罗。
　　臧刘石公献石羊索词
　　拔山举鼎，射虎穿扬，难同般运青羊。悟得玄中玄妙，豁豁洋洋。自然如痴似醉，远人情、风害猖佯。环堵裹，且埋光隐迹，岂望名扬。但愿人人似我，内行持云水，恣意飘扬。金木随波流转，火运炎炀。自是虎龙交战，吐神珠、结正晶旸。恁时节，驾云轩归去，同礼重阳。
　　赠徐道渊
　　猛抛俗海，一志投玄，全真清静为先。心上无思无虑，无党无偏。无中得些雅趣，守清贫、度日随缘。自然理，算从今至古，罕有人言。惟有神翕苗裔，能承当、身中自是周圆。海底灵龟灵口，灵吸灵泉。灵光复喷绛阙，结金丹、一颗新鲜。无生灭，与山恫共礼风仙。
　　赠宋先生
　　休夸当贵，莫骋荣华，无常事紧堪嗟。休学云肠朱判，利锁名枷。好继风仙悟道，弃家缘、仙路无差。长久志，炼凡心似玉，绝尽纤瑕。度日唯凭乞，憨憨地、逍遥云水生涯。常处常清常静，常有黄芽。无中功成九转，现胎仙、手掌灵砂。恁时节，与山侗同步烟霞。
　　赠张小仙
　　松峰之下，闲饮刀圭，荐杯火枣交梨。抚动心琴鸾鹤，上下争飞。虎龙一齐哮吼，便说回、六贼三尸。阴魔散，觉天清地静，日月辉辉。斡运金光玉艳，聚祥烟瑞气、结正婴儿。体挂仙裳足履，霞彩云霓。口称不生不灭，指蓬瀛、路上堪归。遮些个，道家活计，说与人知。
　　赠长安徐先生
　　一明玄理，二曜交宫，三才四象究穷通。五彩霞光来往，清雨蒙蒙。六欲七情涤尽，八衢流、运转回风。九窍内，十分颠倒，显现真功。十极晴空虚白，九重门开阐，金玉重重。八色瑠璃洞裹，卧虎眠龙。七宝花开六出，五方中、四位归宗。三光照，二仪相从，一个神翁。
　　赠姜师兄
　　持功打坐，礼土哦吟，餐霞辟谷看经。符水精专存想，嗽咽劳形。多迷房中之术，服还元、水火为凭。且不罪，遮般般功法，错了修行。若悟无为大道，绝攀缘爱念、喜怒尘情。意静心清精秘，气结神凝。自然性停命住，起真慈、功行双成。金童诏，便携云跨凤，得赴蓬瀛。
　　赠众道友
　　色财枯惹，如漆如胶，要他清爽爻爻。那更名缰怎解，利铄难敲。终日忧儿愁女，又何曾、暂展眉梢。火院裹，把身躯陷了，如炙如炮。若悟无常事紧，将恩爱尘缘，猛烈俱抛。物外逍遥性命，便是知交。日用心清意静，看云涛、龙虎咆哮。神光灿，现本来面目，天地难包。
　　寄兴平杜公
　　星移斗转，四时交换，无人暂时思算。恰做婴童不觉，渐为老汉。酒色气财历遍，好休心、也好舍拚。好回首，好把元初事，好生了干。奉劝疾些下手，恐闱罗不测，差鬼叫唤。早与丘刘谭马，物外为伴。静意清心径路，便名为、长生彼岸。神光灿，跨青鸾归去，天地难管。
　　劝道友
　　怜妻爱妾，忧儿愁女，一心千头万绪。竞利争名来往，岂曾停住。如蜂采花成蜜，谓谁甜、独担辛苦。迷迷地，似飞蛾投火，好大暮故。上启阿爷老子，火坑中、谁是留心悯汝。个个唆贤贪爱，他享富贵。死来无人肯替，愿回头、疾些省悟。归物外，处无为清静，便是仙路。
　　寄零口孙可道
　　幻躯模样，走骨行丘，算来骋甚风流。父母生你之处，杀你因由。奉劝疾些识破，恋儿孙、有甚程头。早回首，把家缘撇下，物外真修。一个无为清静，是仙家秘诀，大道机谋。凭此行持，何必身外搜求。自然汞铅易结，九还丹、数日全周。神光灿，乘羽轮钒驾，直入瀛洲。　
　　赠姜王二先生
　　人人学道，次叙须知，始初屏子休妻。次则离家乞食，无作无为。但见老人童稚，便须当、礼乐先施。行大善，但生心举意，念念慈悲。挫锐摧强忍辱，把攀缘爱念，莫起些儿。自是灵台渐莹，与道相宜。山上赤龙汞绕，海中间、黑虎铅围。大丹熟，指蓬瀛，跨朵云归。
　　赠赵抱玄
　　抱玄远俗，不恋荣华，恬然滋味无加。一片闲心物外，别有生涯。无为自然清静，结些儿、密妙堪夸。丹田内，便拍塞塞地，白雪黄芽。内有真阳锻炼，把元初根蒂，复变灵砂。得见通咀真性，似玉无瑕。功夫十分圆备，访蓬瀛、步步烟霞。空虚裹，有金童玉女，迎入仙家。
　　　　赠姚玄玉
　　道家活计，坦荡蓑衣，住行坐卧相宜。悟彻清贫快乐，绝尽狐疑。生涯逍遥自在，水云游、海角天涯。无系绊，纵闲闲来往，有甚归依。把握玄中妙趣，除心病、修炼有似良医。谁信男儿有孕，不可思议。结气神凝命住，产胎仙、超越九疑。恁时节，显朝元归去容仪。
　　赠严公
　　昨宵梦裹，幸遇重阳，授予秘密仙方。杳杳冥冥恍惚，太白其黄。便是刀圭颜色，往来流、饮似琼浆。成丸弹，服之一粒，八脉安康。携执增添刚刃，生光彩、辉辉晃耀明堂。諕得邪魔鬼魅，远远潜藏。自然化生儿现，跨青鸾、得赴蓬庄。遮玄妙，示同流各要消详。
　　寄鄠县晏公及道众
　　山侗马钰，闲吟闲咏，不是夸强逞－俊。谓见人居火院，受苦不忍。时时诗词劝化，启丹诚、阐开玄径。常哭告，望人人回首，个个听信。割断情缰欲索，归物外、无萦无系无病。自在清闲快乐，修完性命。一朝功成行满，有金童、持韶邀请。如此事，奈人人不肯，折了伊甚。
　　赠涂山于先生
　　闲闲搜获，人家儿女，生前住在何处。有甚亲亲恩爱，与他相聚。生死不相替代，甚劳劳、为他辛苦。还省悟，便须当拆火，拂袖归去。云水恣情游历，无萦系、自然忘机绝虑。三迭心琴引动，姹婴歌舞。虎龙一齐蟠绕，结金丹、转增开悟。积阴德，行功圆真师来度。
　　赠淳化染何先生
　　染家为作，闲闲思忖，讲些是非试听。揽下绫罗执绮，满桩一甑。缘甚炼教伤熟，为惜他、颜色故恁。染轴了，更须碾砑，且图光莹。抛散水浆无限，遇人来取要，即当便认。解了瑕头缠缚，自然见姓。恰如修行一着，无会萦击、可观真性。常清静，显神光灿灿有准。
　　寄兴平张先生
　　超然悟道，怡然舍俗，宁肯泥拖水洒。决烈回头趖了，恩山爱狱。堪为风邻月伴，与云朋、霞友相逐。无击绊，在人间先占，半仙之福。那更真修真炼，得逍遥自在，澄心遣欲。渐觉溪田芝草，异香馥郁。虎龙绕蟠何处，在丹炉、变成金玉。神光灿，赴前程蓬莱宝陆。
　　赠汝车赵三仙
　　休言嗽咽，莫说存想，吞霞服气虚妄。打坐持功抽手，挽脚劳穰。采战神丹散失，服还元、水火不当。端的处，是无为至理，最堪倚仗。心好逍遥快乐，做逍遥快乐，常教豁畅。神好清闲供应，清闲坦荡。冲和自然成宝，得亘初、一点明朗。神光灿、现本来面目模样。
　　赠陈公王先生
　　逍过自在，云水遨游，身如不击孤舟。坦荡无拘无管，无喜无忧。时时恣情歌舞，任傍人、笑飍飍。清贫志，且随缘度日，誓不贪求。处世虚空相似，如莲花、不着水之踪由。便把三坛等施，六度齐修。自然果圆无漏，心清静、超彼优游。稽首礼，无上尊圣，佛道仙俦。
　　〔赠张公〕
　　师叔和公升霞之后，有临潼县开彩帛铺张公，久息治疗不痊，忽一夕梦见师叔，说以药饵治疗之法。问其姓氏，乃终南和先生也。觉来依此服饵，其病自愈。至甲午岁重九日，张公亲诣师叔坟前，烧香礼谢，及立码安于墓塔之上。因以词赠之。
　　和公师叔，升霞之后，奇哉妙矣希有。医可临潼必死，张公道友。神仙不求人报，望贤家、省悟回首。谁知道，却远来地肺，烧香胡走。作个小词奉劝，譬无常，决烈疾些拂袖。物外降心修炼，虎龙交媾。一朝行功圆满，九还丹、自然成就。神光灿，跨鸾归谢师拯救。
　　赠皇甫先生
　　始初一着，仙凡争交，须知斗敌爻爻。俗意俗心力大，投漆投胶。真心裂来周正，免火坑、裹面身炮。牢把捉，切堤防失脚，身外荒郊。若悟无常不测，仗慧刀刚志，战退猿猱。自是心清意静，龙虎咆哮。神气湛澄凝结，大丹成、天赐仙袍。驾云去，赴蓬莱宴赏蟠桃。
　　赠于九卑先生
　　休言百岁，七十者稀，那更不测之期。闲想妻男自己，总是行尸。眼前荣华境界，是昏迷、性命根基。如省悟，把家缘撇下，物外修持。灵利翻成懵懂，便蓬头垢面，密护玄机。真息绵绵祥瑞，遍满华夷。欲赴蓬莱径路，仗三千、功满云归。神光灿，与大仙相聚，有甚亏伊。
　　赠湖口王先生
　　山侗谨劝，名利人人，只知富贵安身。岂悟吾门一着，出世根因。虎龙交驰凤阙，更无中、婴姹成亲。谁信道，并不忓凡俗，夫妇婚姻。金木三般间隔，用玄机斡运，混合成真。顿觉男儿怀孕，不神而神。性命不由天地，自心知、永占长春。神光灿，跨云归参礼洞宾。
　　赠姚元明
　　荣华不藉，富贵不恋，妻男任交生怨。万事俱忘一志，十分修炼。心意常清常静，觉壶中、天开地展。堪赏玩，见龙蟠虎绕，坎离宫殿。或变婴娇女姹，向明堂、便把翡翠帘卷。祥瑞中间认得，本来头面。手擎金丹大药，显无为、功成九转。神光灿，便跨鸾奔赴琼宴。
　　赠三水县三老先生
　　志当坚确，性常柔弱，心猿意马牢缚。爱欲尘情俗念，一齐拂却。过去未来事理，莫寻思、更休计度。居物外，守清贫潇洒，莫嫌寂寞。慎勿忧愁衰老，如有病、心中转生欢乐。若是临行好弱，境界休着。常守真常无伴，得灵明、自然辉霍。神光灿，管惺惺洒洒，超升碧落。
　　赠宁海颜先生
　　降心一着，有些法度，要你自心省悟。闲想骷髅模样，缘甚作做。因贪气财酒色，损精神、堕於恶趣。如恐怖，管不须擒捉，自然得住。觉照心开坦荡，见浮名浮利，如无归素。内外倒颠颠倒，道家活路。触来不摇不动，遮本来、一点堪顾。神光灿，上九霄，跨云归去。
　　赠路宿刘先生
　　伊予同里，自来交契，各贪浮名浮利。总悟无常物物，般般捐弃。予先别离宁海，又继而、贤来关裹。愿同志，更同心同德，同搜玄理。慎勿攀缘爱念，便宁心宁意，全神养气。尘世之中，不染不着为最。殷懃完全功行，常清静、有些消息。神光灿，泼焰焰焰地，是你真底。
　　赠文登小王先生
　　身为环堵，重封重锁，无着无漏无破。闲裹寻闲闲中，有闲功果。常守常清常静，便独行、独坐独卧。忘机狡，更忘名忘利，忘人忘我。朴实实心实做，把多疑多惑，多多打过。得得来来得得，得个甚么。真如如如不动，觉灵明、灵灵则个。真消息，是真真相济，真仙来贺。
　　赠醴泉县任公
　　任公决烈，也待风流，专心道上搜求。子细研穷何者，名为真修。认正即心是佛，除心外、匪是良由。无别法，便澄心遣欲，捉住猿猴。心上纤毫不挂，更那堪、时复闲想骷髅。自是心忘境灭，真性优游。常常心怀侧隐，起真慈、功行圆周。神光灿，向大罗恣意蕾买游。
　　赠醴泉吴郎中
　　黄金满屋，白玉盈房，儿孙罗列成行。饶你般般遂意，难免无常。要脱轮回生灭，除非是、云水溪傍。常清净，也不须礼念，只爇心香。仿效风仙了道，继史公归逝，豁豁洋洋。两个神仙尽是，与你同乡。即非远年传说，是迩来、亲见嘉祥。但放下，便管教云步蓬庄。
　　赠淳化老乔先生
　　顿抛世网，猛跳迷坑，物外兀兀腾腾。恰似孤云野鹤，来往纵横。遮枚清贫懒汉，谢心神、不肯劳生。无染着，另偎偎拈的，做着修行。藏伏聪明智慧，肯争头竞角，妬贤嫉能。万事俱忘清静，天地归宁。三田自然结宝，现胎仙、当面澄澄。神光灿，指蓬瀛便是前程。
　　赠于瓦观先生
　　有荣有辱，有利有害，有喜有忧相待。有得有失自是，有成有败。为人有生有死，但有形、必然有坏。休着有，自古来着有，有谁存在。好认无为无作，道无情、无念无憎无爱。无我无人无染，无着无碍。无心能消业障，遮无无、人还悟解。无中趣，得无生无灭，超越三界。
　　赠潍州苗先生
　　休夸美貌，休夸年少，休夸惺惺傻俏。休要夸张能运，心机奸狡。休夸多才多艺，更休夸、善耽家小。休夸街，也休夸富贵，比贤校少。闲想轮回生死，闲闲看、丹经子书庄老。闲裹寻闲自是，通玄明奥。闲中澄心养气，用闲功、炼成真宝。得闲趣，做清闲仙子最好。
　　　　赠乔李郭三仙
　　修行之士，不在居山，勿劳环堵弯跧。何必驱驱来往，远远相参。休要持功打坐，又何须、耕种艰难。休劳苦，更不须出药，博换衣餐。看你留心何处，但无些染着，打破般般。好向廛中展手，乞觅余残。闲看浮名浮利，叹死生、灰了心间。忘尘念，管将来位列仙班。
　　赠赵雷二先生
　　听予叮嘱，休饥寒，休执外乐歌欢。休做风狂九伯，谄诈多般。休起无明业火，更休思、名利相干。休心急，也休迷休执，休受人谩。只守平常度日，处无为清静，自是长安。大道冲和真气，全在心闲。欲要性停命住，万缘消、自结金丹。神光灿，定将来云步仙坛。
　　赠杜公及众道友
　　懃懃香火，谨谨看经，专专供养他人。种种作福惟恐，失了人身。明明将来富贵，奈区区、贩骨艰辛。终何济，愿人人听劝，别有良因。拂袖归於物外，占逍遥自在，燕处申申。相结云朋霞友，风月亲亲。斡运亘初一点，炼本来、真个真真。神光灿，做长生久视人人。
　　赠宋何二先生
　　舍家学道，争奈心魔，心中憎爱尤多。心意如猿如马，如走如梭。心生尘情竞起，纵顽心、不肯消磨。心念恶，罪皆因心造，怎免阎罗。奉劝专降心意，把胜心摧挫，如切如磋。心若死灰自是，神气冲和。真心无染无着，起慈心、更没偏颇。心念善，道皆因心造，超越娑婆。
　　赠曹八先生
　　妙玄易解，心意难善，穷究如何长便。牢捉牢擒争奈，马猿跳健。十二时中返倒，斗唆人、生情起念。当发愿，便至死来来，与他征战。饶你十分颠傻，却怎禁、坚志专专锻炼。达悟知空自是，内观不见。才方生育天地，药炉中、日月运转。常清静，圣功生神明出现。
　　看清静经因作是词赠徐司判
　　孤眠独处，不迷外境，常常留心内认。悟彻男清女浊，男动女静。即非世间男女，是无中、些儿结正。谁信道，却元来便是，自家性命。捉住遮般妙趣，便澄心遣欲，绝乎视听。杳杳冥冥，恍恍惚惚相应。其中有精有物，觉男儿、自然怀孕。常清静，产胎仙出现有准。
　　赠道友徐司判
　　名缰相引，别离登州，远来积石时秋。司判美任止是，一载因由。才到瓜期相逼，岂都无、行色忧愁。叹往复，是八千余里，毕竟何求。好学渊明解职，效海蟾纳印，慷慨云游。相继神翁决烈，物外真修。保养先天之物，运自然、火锻丹丘。功行满，驾祥云趋赴瀛洲。
　　赠零口康先生
　　人人学道，个个心急，急要妙玄端的。搜索刀圭铅汞，洞天月日。采访木金间隔，紧搜求、天机秘密。听予劝，遮异名异相，且休寻觅。先断气财酒色，把尘心俗念，速当洗涤。万事俱忘，精气自无走失。心清自然明道，万神灵、自通消息。能如此，望蓬莱三岛咫尺。
　　赠武功薛先生
　　同流相聚，递相觉察，须当外搜内刷。斗做修行有若，争头竞角。见贤思齐休妬，把神珠、时时擦抹。如开悟，硬宜乎先觉，觉乎后觉。更且听予重劝，论修行、全在无为绝学。莫使尘缘间隔，本来素朴。诤清能分真假，自然明、道非遥邈。功夫到，达幽微神仙掌握。
　　赠韩四机宜
　　机宜韩氏，不就承荫，无心进修举业。惟恐名缰相引，无休无歇。更有一般高见，鼓盆歌、转生欢悦。常落魄，访村杯闲饮，不拘时节。不管儿孙生计，便拖条藜杖，远离巢穴。经载忘归惟好，嘲风咏月。稍似山侗活路，傥留心、搜寻秘诀。转开悟，做真修仙班同列。
　　赠吴和钢先生
　　外功外行，作福因由，不如身内真修。调养真铅真汞，上下交流。山前金龙嬉戏，大海中、玉虎遨游。便警动，遮无形无影，婴姹绸缪。走上灵台对舞，更不须、启口瓷意歌讴。烂饮刀圭醉卧，宝藏琼楼。结成胎仙踊跃，引青鸾、稳驾神舟。归蓬岛，有金童邀赴瀛洲。 
　　化胡了仙兄弟四首
　　三尸调引，六贼迷惑，自然闭乱魂魄。镇日争财竞气，恋酒贪色。举意先存已便，纵心机、更不厘勒。呆老子，你身躯有限，骋甚标格。寿数休言百岁，从今古、人生七十难得。计日都来，二万五千二百。那堪夜消其半，更堤防、一着不测。如省悟，从山侗不为凡客。
　　心往意乱，歌迷酒惑，损伤三魂七魄。不顾危亡一向，贪恋财色。追陪花朋酒友，便联鏕、夸衒玉勒。宴赏处，向笙歌丛裹，卖弄俊格。纵有石崇富贵，遮朱颜绿鬓，怎生留得。止是行尸走骨，呆老九伯。时间荣华虽好，奈无常、之事怎测。如省觉，做修持非凡宾客。
　　家缘猛弃，更不疑惑，辨认阴魂肠魄。咄出尸虫屏尽，气财酒色。好事先人后己，做慈愍、有似弥勒。修大道，处无为无作，渐通妙格。物外逍遥自在，真欢乐、清中静中招得。功累三千更要，行满八百。时时运行日月，遮些儿、他人难测。真了了，便得为蓬莱仙客。
　　般般识破，物物难惑，自然安魂定魄。视听如聋如瞽，绝尽声色。身心逍遥自在，没家缘、恩爱击勒。无为作，乞残余度日，无耻无格。游历恣情坦荡，似孤云野鹤，有谁管得。不羡荣华富贵，革车三百。终日澄心遣欲，觉玄机、密妙易测。功行满，做十洲三岛真客。
　　〔赠赵公〕 
　　梦中见珍宝，不知其数，至于衣襟盈满。次有玄中子姚先生，引章台街赵公父子，入予环堵。谈话之次，忽闻钟响，人皆惨然。于是赵公跪告诗词。方受纸笔，撒然觉来，遂作《神光灿》 半首，叙梦中之事，录呈堂下道友。翌日，却有云中子苏先生，引梦中所见者赵公至，士哺斯人新悟道，专投全真堂下修行。渠见其词，不胜忻忭，乞缀后篇。
　　昨宵梦见，遍地黄金，珍珠玛瑙盈襟。满目珊瑚琥珀，玉树琼林。蓦闻不时钟响，諕人人、各有灰心。天水子，便前来稽首，索我清吟。接得花笺象管，方吟咏、梦回谁是知音。幸有清风皓月，悦我心琴。些儿的端妙处，看何人、有分搜寻。如同志，定将来云安高岑。
　　和霭戒师师父
　　戒师和尚，可称吾徒，明禅悟道通儒。子细研穷正觉，并没差殊。温良恭俭让礼，生老病、死苦嗟吁。当修进，炼木金水火，土证无余。三教门人省悟，忘人我、宜乎共处茅芦。物外玄谈句句，营养毗卢。常怀博施济众，气神和、丹结明珠。归兜率，向大罗蓬岛同居。
　　赠三一居士张明道
　　昔年在俗，常畏三冬，三张绵被重重。取笑风仙训诲，三髻山侗。古来马氏三宝，如今有、三被扶风。三一法，便悟来雪裹，高卧三峰。从此依凭三教，把三乘妙法，子细研穷。内运三光照耀，坎虎离龙。存三守一三载，觉三田、一粒丹红。三三数，更心琴三迭，得与仙同。
　　劝沃州孙仙进道
　　神仙何处，只在蓬莱，逍逼坦荡奇哉。或向虚无缥渺，去去来来。赏玩十洲三岛，纵闲游、阆苑瑶台。无穷乐，与云朋霞友，携手咍咍。开阐琼林雅宴，遣青衣、鼓掌引凤毰毸。玉女金童不住，歌舞传杯。醉卧清风明月，任祥烟、瑞气来回。懃修道，管将来得与相陪。
　　示同流
　　修行之士，莫要浮憢，十方饮膳难消。试看锄田日午，汗滴禾苗。匙饭百鞭何啻，诳他人、休望天饶。还省悟，觉寒毛耸耸，似玲水浇。若要不还口债，萧萧洒洒，寂寂寥寥。常处常清常静，莫犯天条。大慈大悲心起，助真功、夺取仙标。归蓬岛，享天厨珍馔琼瑶。
　　〔又〕 
　　见人错失，动我心肠，交予怎不悲伤。思想燃指然臂，顶上然香。假饶投崖喂虎，尽舍身、命非常。争知得，有些儿妙理，别是嘉祥。清静无为鼎内，觉心中真火，下降肾堂。肾水化为真气，气结红霜。常常熏蒸四大，便玲珑、响喨玎当。神光灿，得携云归去蓬庄。
　　劝道友
　　堪嗟夫妇，错了良因，当元未结婚姻。各自人家儿女，并没亲亲。都缘媒妁配偶，贪淫欲、败坏精神。求后嗣，得成草成队，不肯抽身。终日恋儿恋女，岂思量、咫尺失脚沈沦。身喂蛆虫，骸骨化作微尘。若悟如斯冤苦，便回头、保养天真。神光灿，向蓬瀛赏玩长春。
　　劝化
　　人皆好色，妻常设计，巧笑语言诈伪。日日梳妆图要，见他忔喜。时时耳边低呃，紧唆人、争财竞气。存自便，更不询富贵，义与不义。欢喜冤家役解，岂思量、好意却是弱意。昼要衣食，入夜偷盗精髓。悟来心，惊胆颤，怕追魂、取命活鬼。归大道，处无为馑修仙位。
　　破迷
　　名成利遂，男婚女娉，不觉容衰霜鬓。转使譊误岂想，大限将近。小鬼傍观失笑，且从他、残喘胡骋。忽染患，便卢医扁鹊，药无相应。尚自忧家念计，追魂帖、前来谗方自省。都谓儿孙妻妾，送了性命。气断魂归冥路，自心知、并无功行。阎老恶，便教又去地狱永镇。
　　叹骷髅
　　携节信步，郊外闲游，路傍忽见骷髅。眼裹填泥，口内长出臭莸。潇洒不堪重说，更难为、再骋风流。想在日，劝他家学道，不肯回头。耻向街前求乞，到如今、显现白骨无羞。若悟生居火院，死堕阴囚。决烈灰心慷慨，舍家缘、物外真修。神光灿，得祥云衬步，直赴瀛洲。
　　赠洞云散人陈姑
　　清清挣诤，搜获玄玄，观天可认根源。敷布参罗万象，日月相传。仿效女娲手段，撮虚无、五色新鲜。下火炼，大功成了了，无缺无圆。得一清宁天地，无为作、自然永永绵绵。杳杳冥冥恍惚，产个胎仙。便是本来面目，更明知、无口能言。恁时节，有金童来报，得去朝元。
　　赠零口杨悟一
　　杨姑悟道，猛烈难比，便把镜楼摔碎。识破皮囊臭腐，誓不梳洗。一志蓬头垢面，便披蓑、策杖顶笠。绝聪慧，戒无明业火，自常挫锐。断制男儿何似，比追魂取魄，索命活鬼。富贵荣华弃尽，更不留意。常守常清常静，处无为、自然之理。功行满，向十洲三岛，占个仙位。
　　赠姚守清李守静
　　休将清净，却做寻常，可凭秘密仙方。昼夜行持决要，万事俱忘。奈何从前熟景，便时时、阙乱心肠。常断制，似两家征战，各举刀枪。剿尽尸虫猿马，处无为、无作无事之乡。常应常清常静，常得嘉祥。更凭真慈相助，行功成、得赴蓬庄。乘云去，访重肠师父，师祖纯阳。
　　赠小胡村李姑
　　姑姑修炼，听予重告，先要断除烦恼。擒捉心猿意马，休使返倒。如同男兄决烈，莫踌躇、更休草草。速下手、仗十分苦志，免参阎老。万种尘缘一削，得真欢真乐，渐通玄奥。密护无为清静，自然之道。应物真常幽阒，气神相结成丹宝。功行满，跨祥云归去三岛。
　　寄长安王姑
　　奇哉慧剑，无影无形，纯钢斩铁截钉。劈碎恩山斫断，爱欲尘情。剿除三尸六贼，不须弹、神鬼皆惊。常把握，镇龟蛇二物，足下安宁。此剑人人皆有，但专心向道，自显功能。更以常清常静，涤刃光明，自然通玄通妙，又何愁、性不灵灵。功行满，也须当携去蓬瀛。
　　赠泾阳县二女姑
　　奇哉至理，常净常清，易知易晓难行。要做神仙须索，认此为凭。休别搜玄搜妙，便澄心、遣欲忘情。无染着，更无憎无爱，无竞无争。悟后触来不动，觉无中、天地悉皆归宁。日月同宫，昼夜团聚光明。不神而神显现，驾祥云、奔赴蓬瀛。朝玉帝，显真功清静道成。
　　赠长安吉祥散人王姑
　　死生事紧，恋甚儿孙，怡然跳出家门。物外逍遥住个，无事闲轩。常常澄心绝虑，便名为、捉马擒猿。尘念断，觉惺惺洒洒，自悟玄言。至妙精微去处，在风邻月伴，雨脚云根。寂静方知洞裹，别是乾坤。性命岂由天地，遮灵明、返本还元。归蓬岛，更无生无灭常存。
　　赠零口通明散人害风魏姑
　　身为女子，志似男儿，悟来跳出门儿。道上搜寻恋甚，美女娇儿。性似孤云野鹤，世尘缘、不惹些儿。真脱洒，便堪称比个，大丈夫儿。认正本来清净，更何须、讲论虎儿龙儿。也不整理离坎，姹女婴儿。无为大功成就，产一个、无相人儿。阳纯了，便得与太上做儿。
　　赠众女姑
　　嫌风怕日，爱惜容仪，画堂深处相宜。对镜梳妆整顿，金缕罗衣。因闻风仙蝉蜕，慕真修、决烈无疑。弃华丽，便蓬头垢面，布素归依。昔日灵根受病，知今却、须当下手亲医。般运身中，日月，直接天涯。自然木金成宝，现神珠、晃曜清沂。方知道，遮些儿不可思议。
　　恐人退道预诫之
　　人人学道，因何退息，都缘心不宁耐。富贵修行或遇，艰难阻隘。贫者受人供养，自憍矜、必然败坏。或好贿，便自招自揽，非常灾害。或有炼心不尽，起攀缘爱念，决定破戒。若悟韶光迅速，生死事大。常怀慎终如始，处无为、清静无赛。功行满，与九玄七祖，共超三界。　　
　　叹世
　　行尸走骨，逐利争名，伤神损气劳形。镇日谩天昧地，不顾神明。都缘为儿为女，惹尘劳、一向贪生。何事尽，待无常限到，送入深坑。金玉珠珍弃了，惟留得、平生善恶为凭。甚处分明打算，直至幽冥。无情业镜来照，觉从前、罪业非轻。放声哭，恨当初不做修行。
　　师父画骷髅相诱引稍悟
　　风仙化我，无限词章，仍怀犹预心肠。见画骷髅省悟，断制从长。欲待来年学道，恐今年、不测无常。欲来日，恐今宵身死，失却佳祥。管甚儿孙不了，脱家缘、街上恣意猖狂。遣兴云游水历，别是风光。经过无穷胜景，更那堪、得到金方。专一志，炼丹阳须继重阳。
　　　　蒙师父训诲
　　丘刘谭马，四个小鲜，蒙师钓出深渊。到岸才方磨琢，取火搜烟。餐柴痛如割切，炼顽心、有似油煎。諕得，便常常屏气，似不能言。万种千般锻炼，赖予懑、各各志确心坚。苦处曾经乐处，退步争先。惟恐猿颠马劣，见人人、父母如然。常忍辱，处无为清静，谨谨修仙。
　　因梦作
　　时当春社，庵裹闲眠，梦魂飞上峰巅。忽见山中神道，万万千千。个个无些喜色，予闲问、因何惨然。闻此语，便一齐大恸，却诉因缘。某等当元学道，都缘谓、贪杯爱恋腥膻。罚做灵祇以是，失了神仙。如今才方省悟，便见他、酒肉如冤。须当避，劝先生进道，戒行精专。
　　看围棋
　　争名竞利，恰似围棋，至於谈笑存机。口幸相谩有若，蜜裹藏砒。见他有些活路，向前侵、更没慈悲。夸好手，起贪心不顾，自底先危。深类孙庞斗智，忘仁义、惟凭巧诈譊误。终日相征相战，无暂闲时。常存杀心打劫，往来觅、须要便宜。一着错，似无常限至，扁鹊难医。
　　自咏十一首
　　昔年在俗，常用心机，挑生剜死为谁。欢喜冤家惹得，一向愚痴。恰如飞蛾投火，身焦烂、犹自迷迷。争些个，被儿孙妻妾，送了头皮。因遇风仙开悟，回光照、怨亲不可相随。尽是狼虫虎豹，蛇竭狐狸。把似养他毒物，又何如、物外修持。功行满，跨云归侍奉本师。
　　昔年名利，役碎顽心，气财酒色深沈。方寸之间荆棘，仿佛成林。因遇风仙省悟，觉从前、罪业弥深。便改正，便改正改正，改正改正。游历天心地肺，结云朋霞友，月伴风邻。自在逍遥快乐，绝尽搜寻。假使贫人退道，得荣华、富贵人钦。我不肯，我不肯不肯不肯。
　　山侗昔日，火院中间，千斤重担常耽。镇日争名竞利，嫉妬怪贪。万般忧愁思虑，又何曾、时暂心闲。因个甚，养怨亲人口，二十有三。正在迷津受苦，风仙至、专专救度愚顽。二载才方省悟，跳出乡关。如今逍遥坦荡，炼身中、七宝还丹。功行满，访蓬瀛再见师颜。
　　山侗昔日，名利忙忙，身如着箭香獐。心似汤煎火炙，无暂清凉。万般忧愁思虑，为儿孙、恼断肝肠。不知苦，似游鱼在鼎，尚自游扬。因遇心方开悟，觉从前、为作尽是刀枪。说得心惊胆颤，远离家乡。常祈梦也不梦，敢生情、起念思量。人问着，觉浑身汗流，失措漳惶。
　　山侗昔日，忒煞暮故，肯替儿孙死去。正受艰难忽尔，风仙救度。提出迷津苦海，到长生、彼岸回顾。方知得，在前时事错，养家冤苦。或问乡中俗裹，先号咷、而后恣意歌舞。乐道声音笑貌，有似愚鲁。此者傍人怎晓，我咱知、就中元素。神光灿，处无为玄妙，出自师父。
　　波波劫劫，劫劫波波，殷懃葺垒巢窝。只恐儿孙不办，意要如何。欲教轻肥具足，更安闲、坐处笙歌。与他干，肯留心向道，自顾些个。逼得形骸瘦瘁，生华发、流年渐下高坡。尚自愚顽不省，罪业增多。若非风仙救度，定将来、参谒阎罗。争些个，落洪崖万丈，好险马哥。
　　人居浮世，身是浮生，贪婪浮利浮名。有若浮云聚散，无准无凭。浮华不坚不固，似浮沤、石火风灯。浮虚事，奈人人不悟，却以为荣。儿女金枷玉杻，厅堂是、囚房火院迷坑。妻妾如刀似剑，近着伤形。无常苦中最苦，细寻思、胆颤心惊。諕得我，便回头却做修行。
　　无涯火院，如牢如狱，气财酒色拘束。万苦千辛来往，波波( )。因悟回光返照，叹从前、冤苦不足。说不得，便放声痛哭，痛哭痛哭。今日十分识破，妻男是、冤家债主厮督。有甚恩情不可，与他相逐。既没攀缘爱念，觉心清、易调金木。神光灿，是大罗仙福仙福。
　　师如子产，我似嘉鱼，儿孙有若校人。放者慈悲烹者，何其不仁。恩雠须当别辨，弃怨亲、参从师真。修大道，免轮回生灭，跳出迷津。便把凡心裂另，常清静、自然结就良因。坎虎离龙嬉戏，无价之珍。瑞云重重笼罩，现胎仙、丈六金身。神光灿，向蓬莱赏玩长春。
　　专违宁海，专游陕右，专来有何干句。专住环墙专守，天长地久。专远气财酒色，专清静、专修九九。专一志，更专心专意，专寻知友。专垒真功真行，专专地、专心劝人回首。专与云朋专炼，宝瓶真玖。专投玉关金锁，专同饮、琼浆仙酒。专等候，有风仙师父，专来拯救。
　　人生七十，罕希寿数，我今四旬有五。一个形骸使是，七分入土。其余晚霞残照，遇风仙、才方省悟。好险咱，争些儿失脚，鬼使拖去。本合阴司受苦，却如今、物外修行得做。自在逍遥掌握，幽微妙趣。枯树再生花卉，占长生、性命坚固。将来去，向蓬瀛添个仙侣。
　　访友寻朋
　　披蓑携杖，坦荡逍遥，都缘识破尘嚣。终日狂歌狂舞，有似王乔。好与童稚嬉戏，更有时、相伴渔樵。无萦系，得真欢真乐，真寂真寥。闲访山居禅老，使予心、云鹤引过溪桥。月下归来拉得，三两知交。松间庵前小酌，抚玉琴、宝鼎香烧。无俗论，愿将来同上丹霄。
　　丹阳神光灿竟
　　#1以下所有词牌均应为『声声慢』，亦名『神光灿』。原本题『满庭芳』，有误。
　　
