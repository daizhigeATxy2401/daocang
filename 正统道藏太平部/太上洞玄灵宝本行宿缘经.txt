太上洞玄灵宝本行宿缘经
　　经名：太上洞玄灵宝本行宿缘经。撰人不详，约出於东晋。系古《灵宝经》之一。《正统道藏》太平部所收。
　　太上洞玄灵宝本行宿缘经
　　仙公请问太极真人高上法师曰：人根本行何修，而见世受福，家门端正，子孙昌炽，与善因缘，世世不绝，死上生天堂，下生人间侯王之家，聪明儒仁，敬信经教，爱乐山林，常诵微言，终得仙道。
　　法师答言：善哉，子之问也。夫人生各有本行宿缘命根，种种相因，愿愿相随，以类相从，展转相生，祸福相引，是以世世不绝，玩好不同，用心各异，皆由先愿也。欲修道结缘贤圣，当奉行大诫，广建福田，弘施功德也。或致飞仙；或致天仙；或致地仙；或致命过生天堂；或致为鬼神；或致为六天大魔王官属；或致命过径生侯王家，人中之尊；或为一切所仰赖，富有天下；或致才智聪明；或致姿容端伟，华炁清香；或致仁爱忠孝，贞洁简素；或致善属文翰，动静可以取则；或致威严震肃，众人所叹；或致笃好三宝，供养弥勤；或致爱乐山水，清静玩经，烧香斋戒；或致礼拜玄宗；或致转女为男，华容秀颖；或致家门肃清，世世因缘，顺其本愿，善贤才者，为我子孙，安贵无极；或致见世受福，命终受报；或致后生获庆，得我宿功也。夫道何谓哉，以无心而应。众生四辈修福德，要当有本愿。福之报也，皆缘子于时立愿耳。功德既设，志愿亦定，其报广，乃犹暮以待旦矣。世间民人伪薄，不信法言，各称鬼黠，自用其意，轻忽宿命，以为妄造。非笑至经，以为虚诞，而厚积嗜欲，坐施立待报，望速而应悠。遂令玄教迟昧，世道交丧，天人涂炭，皆由其身立行致之，太上所以痛心矣。
　　仙公曰：宿命因缘，生死报应，闻之矣。当何以为本行上诫乎。
　　答言：太上智慧上诫、百八十诫，皆上诫律也。能奉太上十诫，亦得此福也。今当为子说之，岂不愿奉之乎。
　　仙公避席稽首曰：唯唯。天尊愿便传之矣，我即奉之焉。
　　法师曰：十诫者，一者不得嫉妬胜己，抑绝贤明。二者不得饮酒食肉，秽乱三宫。三者不得淫犯他妻女，好贪细滑。四者不得弃薄老病穷贱之人。五者不得诽谤善人，毁攻同学。六者不得贪积财宝，不肯施散。七者不得杀生，祠祀六天鬼神。八者不得臆论经典，以为虚诞。九者不得背师恩爱，欺诈新学。十者平等一心，仁孝一切。能奉此十诫，分明立愿，无不必报也。夫人见世行恶而不报者，是其先世余福未尽，福尽而祸至。见世行善而不报者，是其先世余殃未尽，殃尽而福至，或后生受报，不必在今世也。人能见世大建善功，必以功过相补，乃可免先世殃对。施恩望报则不报，阴阳必然矣。欲入仙道者，功加尘沙之比，其可为合也。十恶不可犯。一者饮酒淫色，贪欲无已。二者阴贼世间，讪谤道士。三者轻师慢法，傲忽三宝。四者窃取经书，妄宣道要。五者借换不还，欺诱万民。六者杀生贪味，口是心非。七者背恩违义，犯诸禁戒。八者诵经忽略，唝嗃自是。九者责望人意，嗔恚四辈。十者臆断经旨，损益圣典，不信宿命，快情所为，秽慢四大，不念生道。是为十恶之戒。犯之者，或见为鬼神所枉杀，阳官所考治，居安即危，履善遇恶，可事不偶。或死入地狱，幽闭重槛，不睹三光，昼夜拷毒，抱铜柱，履刀山，攀剑树，入镬汤，吞火烟，临寒冰，五苦备经。地狱既竟，乃补三官徒役，谪作山海，鞭笞无数。既竟，当下生於世，常为下贱人。或作仆使，有人之形，无人之情。或生边夷异国。或生业疾，恶恶相缘，善善相因，其罪福难说。罪福之报，如日月之垂光，大海之朝宗，必至之期，万无一失也。罪福之不灭，若影之随形，轮转之对，若车之轮矣。
　　太极真人於是作奉诫颂曰：
　　道以无心宗，一切作福田。立功无定主，本愿各由人。虚己应众生，注心莫不均。大圣宏至教，亦由雨隆天。高陵靡不周，常卑固成渊。海为百川王，是能舍龙鳞。万劫保制用，岂但在厥年。奉戒不暂停，世世善结缘。精思念大乘，会当体道真。
　　大极真人乃复作违诫颂曰：
　　人根由本愿，愿定克大患。净想奉十诫，故能超八难。前生犯玄教，今生那得安。愚瞽忽性命，罪至乃长叹。对来如影响，视之令心寒。生值处下贱，惨戚无暂欢。
　　仙公敢问：斋之深浅，功德高卑，众恶十善轮转，运周无停，德深功成，入寂定虚，阶级缘何。
　　法师答言：夫一切云云，皆当空尽，有无相陶，修德养神，积功凝真，真身乃空，出入有无，隐寂极妙，保景希微，济度一切，为众法桥。轮转学道，莫先乎斋。斋者，莫过灵宝。其法高妙，不可宣於世凡流之人，常传诸有宿世功德之子。自无前生重缘，不令见之，遇见亦不好，皆有本愿而然也，故不可强训矣。万劫以来，仙圣口诀相传，秘而不书。吾被太上命令，授仙公之子，善书之焉。此法饶益一切求道之士也。虽劫数运周，是经不易矣。道与世隆，德随化兴。圣人难值，道亦难见，经亦难闻，圣世难遭，贤人难遇也。故非有善功之人，不得预斯会矣。昔正一真人学道时，受灵宝斋，道成后，谓此斋尊重，乃撰《灵宝五称文》，中出斋法，为《旨教经》，大同小异，亦次本经斋法也。太乙斋法，於此大斋玄之玄矣，教初学小乘之阶级耳。宗三洞玄经，谓之大乘之士，先度人，后度身。坐起卧息，常慈心一切，皆念经营之无有怠倦，德并太上，道超虚皇，恩满十方，齐契玄真，携提诸天，愿极道原。
　　夫学道常净洁衣服，别靖烧香，安高香，座盛经。礼拜精思，存真吐纳导养，悔谢七世父母，及今世前世重罪恶缘，布施立功，长斋幽静，定其本愿。当令心虚意玄，然后真道可成也。善备巾褐单裙，读经被衣服法制，则不得妄借人，着不净处。名曰法服，法服恒有三神童侍之。昔有贤者，迎一道士，道士不得即往，以披褐赴之。行至家，其人敬信烧香，礼之如见道士。神童见形云：道士使我来。主人于时不知是神童。主人病即除愈，家门无恙。神童语主人曰：病者已愈，道士无烦复来，贤者可送法服，还道士也。主人如其语送至。道士讯问，答曰：一日疾苦，奉请先生斋，先生多事，但遣仙童，不见顾斋。病人今已愈，奉送法服。道士愕然骇听，言毕，答曰：贫道一日整顿法事，竟往，主人许贤者去，亦不更来，贫道是以不去。非为负信，亦无人可遣。又不知君家病愈，此乃当由主人心尽所致。问往人形貌何似。主人答言：年可十五六，姿容端正，似书生人也。道士思唯我弟子都无此人，恐神人降耳。故法服当必令净洁，制作得法。不尔，鬼反害人，威禁俱如明科也。若朽败，当自衣之，不得他用也。
　　仙公曰：始闻法服之威神矣。请问十诫，可得便奉耶。
　　真人答言：我昔受之太上大道君，吾奉行，世世与善结缘，当在福中，致得仙道。今以传子，念宗之焉。昔有凡人奉持此戒，念道不亏，延寿益算，家门隆盛。愿念后生大学，聪明经典，终入仙道，灭度之日，径升福堂，衣食自然，欢乐适意。后下生於世，乃学大道经，聪明洞达，为世法师，无不晓了。复有凡人大作功德斋诫，然灯供养三宝，翘勤不息，愿生侯王之家，得为贵人，形容端伟。命过之日，飞天迎之，径升天堂，衣食自然，欢乐无为。后下生诸侯王家，为贵人之子，聪明智慧，姿容端正，华炁清香。复有贵人居政以道，善作功德，斋诚施惠，然灯悔罪，解七世父母宿对缘结，供养三宝。愿我后生世为贵人，展转福缘，姿容艳悦，才识洞达，恒值贤明，供养三宝。命过之日，飞天迎之，径上福堂，快乐不可言。后即生国王之家，富贵倍先，识度秀颖，清高远迈，民丰家安。复有贵人行是功德，愿念后生终入仙道。其后世果好道受经，无文不览，即得升仙，白日飞行。复有凡人行是功德，愿我后生常见三洞大经。后生便见大经，受而诵之，三界所敬。复有凡人行是功德，愿为上学道士，大博至经。后生便为道士，大学至经，为众法师。复有凡人行是功德，愿我后生入山学道。后生乃山栖岩侧，精思念道。复有女人行是功德，愿转身为男，后生即为男子。复有贤人行是功德，助法师治经，愿我后生得遇经道，仍如所愿。复有贤人行是功德，诵经斋诚，供养三宝，一心念道，愿报七世父母因缘之恩，上生天堂，反胎人间侯王之家，我身升仙，长寂无为。吾历观施惠修道者，所求莫有不得，要须本愿。愿定，无不报也。其报喻如影响之应，四时之节矣。但罪福不俱报，其相差次，功过推移，或在来生，或在见世。罪福由人本行所习，盖非道德之悠诞也。而人民皆欲交报为有验，推移后世，谓之无灵。愚夫因兹快情极欲，轻忽天网，而遭遇八难，履触十苦。当斯之时，莫晓所由。不亦悲哉，不亦悲哉。人身假借暂会耳，因炁而生。炁散人死，神真各去，身亦分离，变虫而食之灰土，为一切鬼，受苦毒，殊於生时。岂不哀哉，岂不哀哉。惟得道体，真身常安全，得道之由，积德行善，轮身炼神，故致成真身焉。复有凡人见道士静斋然灯，烧香礼拜，旋行济济，便发道心，欲供养三宝。其人家穷，无他珍肴，以数茎菜劝助中食，是时心念：使我后世富有，得大供养三宝，广施福田。既见世安稳，寿极天命。命终之日，当入地狱受对之时，太上有教，其人先虽有少罪，而翘勤精进，功以补过。便令升福堂，后生贵家，世世公子，福禄自然，好乐道德，供养三宝，才识渊远。复有一人，见真人道士斋静读经，乃笑曰：彼向空吟空经，将欲何所希耶。虚腹日中一食，此罪人耳。道士乃慈心喻之，故执意不释。其人后死，径入地狱拷毒，五苦备致，狱吏责辞，列言生时非笑道士，毁辱三宝，今被此对，后生方为下贱贫陋之民。复有一人，姿容端正，亦外学世经，会见道书，经义妙远，乃曰：此似古人虚妄之谈耳，吾求解道士及贤贵，耽玩之终日，将欲何求乎。其人即见世为恶鬼所杀，强夭天命也。死入地狱，诸苦备受，后生顽痴，不在人伦。复有道士轻法妄宣，泄慢宝经，见世为考鬼所杀，幽沈地狱，后生业疾，其苦难说。是故经文不可不秘之，恐有不能宝用，使彼此得罪。又为人师，甚亦不易，授弟子不善，罪皆相及。人心难测，莫不悭贪。故圣人遗法，以法信效之，圣圣相传，不言须信。愚愚相授，则非信不尽。子岂不可慎之。
　　夫学道，当先忠孝，善行持诫，慈心一切，事师恭肃，吐纳养神，尊受大经，礼仰法师，如奉圣人，斋静诵经，施惠困厄，劝人以善。然后服药致益，吐纳神和，斋诫有感，诵经真降，魔众伏使，敢为试害，如此必得道。道德上下经，及洞真、洞玄经、三皇天文、上清众篇咏等，皆是太上虚皇众真、十方自然真仙，及帝君之隐位，及诸天大圣众诸天宫殿城台，山海立池，或是太上之灵观，自然之宝阙，并诸天之日月星辰，城郭及门户之铭，或是大魔王官属之内讳密字，宫室之处所，太上故撰而为文也。是以不可毁谤妄宣矣。若斋静礼预，於玄上注心道真，而诵经数句者，则所言华华而响对。
　　是时太上玉京玄都、八方诸天、三千大千世界，众圣真人亦来到。玉京山东方无极诸天安大堂乡大千纳善之世界众圣；玉京山东南无极诸天元福田大千用贤之世界众圣；玉京山南方无极诸天宛黎城境大乘弃贤之世界众圣；玉京山西南无极诸天延福乡大千仁静之世界众圣；玉京山西方无极诸天福堂州大千静行之世界众圣；玉京山西北无极诸天福德之野大千延贤之世界众圣；玉京山北方无极诸天郁单之野大千清静之世界众圣；玉京山东北方无极诸天福集都大千长安之世界
　　众圣。盖太上玉京山虚无玄都，无极八方诸天诸地世界大圣真人位号，亦悉在其中矣。
　　经语与世书语柑似者，此非世流俗之常辞也。皆敷演玄真，寂畅自然，披散太上蔚罗天尊，理赜希微，涤滞清神，住年回劫，遂成升仙，长存无极，七祖生天堂。是经高妙，故曰玄之又玄。子其勖哉。道之至渊，道体虚无，弘之由人。
　　言三宝者，道宝太上，经宝，师宝，是为三宝。三尊者，道尊太上，经尊，师尊，是为三尊也。人身中称三尊，身中有三宫。太一帝君、公子、无英，是为三一之尊。经言七祖父母，上生天堂，解结散滞，或反胎人间侯王之家，我身升仙，恒保福根者，是七世父母因缘之报。我身绝爱，断割胞元，礼愿之云。七世父母，上生天堂，下生人中侯王之家，此大孝之道，洞经之旨矣。至人之炼形，过於太阴，政十月耳。亦复须顷之间，隐寂胞胎。夫处胞胎之时，亦未为陋矣。人在胎中，皆忆宿命之事，既生顿而忘之。惟得道洞真，自然知之。所以语世人者，欲使其修善行，为来世作津梁耳。
　　夫言仙者，迁也，自凡至圣之渐也。真者，坚也，更无败坏也。从仙修之，以成真人。故仙人有阶级，真人有品次矣。六天为三界，大魔王领六天鬼神之事，魔王承奉太上众真天尊上人也。道士功成，魔王即保举焉。当成之时，魔喜试之，神正之与不正也。道士魔王上官，其尊太上经，故以魔王位主鬼神，皆其先世积福所致耳，众圣亦然。
　　夫学道宜知先师。我师是太上玉晨大道虚皇，道之至尊也。我是师第六弟子，大圣众皆师之弟子。弟子无鞅数也。我师名波悦宗，字维那诃。今以告子，子秘之哉。盖真人之名字，亦难究矣。此名字多是隐语也。我名徐来勒，字洪元甫。夫学道不存师，斋诵无感。若妄宣不信之人，则得罪於三官。地狱三界六天北帝大魔王之下治，在大北海，天地之北方，罗酆之山，高二千六百里、周旋三万里，内外皆七宝宫室，亦盛都也，天下鬼神之所宗处。今以此天宫名号相示，人能咒诵之者，恶鬼不敢近，妖邪伏灭，祸害不侵，魂精澄正，神精澄正，神炁常存也。我师告曰：吾学道修斋读经，立功济物，事师恭勤，弥劫历年。或生王家，或生公门，或生贱人，或生诸天，或生魔王，或还堕地狱，徒作三官，经履十苦八难，而执志不亏，转轮求道，常为世人所笑，亦不与言。默自勖励，秉操日固，行业愈新，每事依经。初不敢疑惑，真值圣文，遂得上仙，身如金刚，体真入妙，希微洞质，永享无量之寿也。此故由吾专密，柔仁慈爱，受经不倦故耳，非自然得道也。
　　夫道仕之於家学者，当建精舍清静斋，及施高座，盛经并读诵。存思床方五尺，其高亦然。常烧香，然灯不辍，非同学者不令入也。法服又不得妄借人，经皆当师授，校定本文，盛其事，欣欣常如对太上也。勿得傲慢交笑，论及流俗荣利之务。若犯此者，侍经仙童即奏入於三天司直。三天司直上奏太上。三奏太上，子必失经也。鬼神乱考，恐不得以寿死，将何仙之有哉。经不从师受，则无神炁，修之不行，侍经仙童恒司考人，殃及七世父母。受道不敬存师，则三官纪录，鬼必横害。人受经秽慢，不清静者，则见被诽谤之罪，死后入地狱，竟当生六畜中。经垮，不以香汤洗沐，则魂魄奔落，为他鬼所拘录。受经未应宣传，便擅宣泄者，则七祖囚於地狱，身履三恶之考。虽合传，非其人者，罪同此科。
　　道士欲山居幽处，宜先受经，恭肃事师，修诸善功，以伏山神。山无大小，皆有神灵。山大则神大，山小则神小。山神坏人，亦不立也。人不解至法，不知修善立功，此何以能久山栖乎。水亦有神，八海则有神王居焉。江湖河济，皆有神也。又龙王鬼神治其清渊矣。河伯水官，各有宫殿府寺，亦七宝铜瑑，皆类酆都之中，悉为诸仙人之下宫也。并由人生时而学，行业深浅，功德大小，计品受今之报也。后世当更生人道，随其所行而报之，万无一失。天地水三官，书人功过善恶之事，未有不备矣。昔有贵人，善信道教，供养三宝，治写经书，建立靖舍。当成之时，而贵人病笃，弟子亲迎，医药欲加苦治。贵人曰：吾少来敬顺科诫，敢暂忘之，亦布施贫乏，供养三宝，建诸静舍，太上岂不知之。人生有死，死非所辞。今所以恨者，恨未得亲持斋诫读经，然灯行道，礼谢七世之愆痾耳。为我来生作桥梁者也。我病之困，将以命尽寿终。医药可救狂疠耳，当如我命何哉。
　　尔时，太上遥观十方善恶之人，即勅司命延此人寿三十年，於是豁然而愈，身康便如未病之时。曩尚将展，精进日新，修斋持诫，奉行众善，供养三宝，致世世富贵，善人来生其家，转轮得道。是人今为太上东华仙王也。积善之教民，岂不然哉，岂不然哉。
　　太上洞玄灵宝本行宿缘经竟
　　
