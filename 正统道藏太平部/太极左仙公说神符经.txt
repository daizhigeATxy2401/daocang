太极左仙公说神符经
　　仙公时居华阳洞天，静守三一，一者道也，三者泥丸、绛宫、丹田也。太上说《三一经》，以存於身。故仙公时守三一，静通神时也。深达生灭，於静性中，达其大化生灭趣义。洞然忘形，外生灭，令无相，出大化，守常然，故忘形也。以定性智，入於真道，徧觉一切诸有情类，受业不等，忧乐相返，憎爱相缠，欲死者生，欲生者死，父子相失，夫妇改易，喜怒更集，因果相缘，宛转昏迷，无由度世。左右道众，玉童玉女，灵官百神，咸承智通，观察明辩，了於正见，与仙公等。太极左台主者王行成，以其心见，跪於几前，拜手启白仙公言：大仙，如是一切，不知通了，心随耳目，意迷贪嗔，或有觉之，愿舍忘误。摄心尚浅，死夺其功，还复入冥，随运受摄，生生世世，不觉不知，变化万形，无复休息，良可愍也。以何教□，而得升度，惟愿大仙，开明要道，我等仙众，宣弘其言，普济群邪，令入正道。
　　仙公曰：善哉善哉，汝等慧念不知道者，勤思念之。吾为汝说累圣妙道，开长生门，令其有情，普离斯苦，元和正真，赢形升神，神凝道存，舍解居身，谓舍生解形，神居仙尊位。汝其志之。
　　道士郑隐趋前拜手，跪问法要曰：我忆往昔侍天师，朝玉陛，太一元素君，赐天师灵粉紫光，名无价宝。各升法堂，下拜金阙。我於尔时，拟问其妙，惟愿圣师慈愍众生，令此法门普洽万境。
　　仙公曰：善哉。吾以众生福根尚浅，无由证知。如所问者，契吾志愿。汝审吾言，吾示汝法。无价宝者，保灵异也。灵异之赀，长生之门，存形保神，调炁安真。自汝一化身二三，四化相承，内福生法，法生有法，福生无福，乃道光也。自利利他，因果愿接轮转，增无上道，以是功德，为无价宝。化砂为金，化丹砂为白金，化金为宝，化白金为灵粉，宝增益寿，寿增益缘，以长寿遂有得道缘。缘增益业，业增益道，道增益明，明增益妙，妙增益度，度增益福，福增相延。福福为增修也。历千万劫，劫劫救度，度千万缘，普令有识，成无上道。以是功德，为无价宝。思远当知，无价宝者，神符丹也。祖师元君，授神符与皇人，则太上道君於赤明天中，为天众所说是也。皇人授太极无极元真君，吾今受之於太极真人，是其法也。初太极真人谓予曰：升致神仙，莫若神符。若闻公孙帝荆原九鼎耶。公孙，黄帝姓。太极真人，徐来勒仙号。荆原，刻山之原。大鼎有三品，品有三鼎，化夭寿年。下品三鼎，化病立痊者也。上品之三，其一名日金华，元君所作，曰太阳元精，太上大道元君阳丹。太一曰龙虎丹，黄帝曰金华丹也。其二名曰丹华，按《丹华经》曰：太清宫左琼室，神丹名，是谓天地元宝生丹，金华玉女於天坛授黄帝九转神丹。其三名曰神符，即其是也。所谓药力之大，符於神造，因为名焉。予乃拜手，请太极真人：玄蒙昧，不足以辱至言。然吾观圣真设教垂训，升跻天人，无不体真一，含元和，协阴阳，运五德，以臣身中百神精气也。惟愿仁者开示妙门。昔者洞天参侍斋阁，恭闻真言：阴阳相推而生变化，五行相制而开灵门。何谓也。真人曰：灵门，仙真之境，开灵门，说东方子明之德也。按《三元八真三形图》云：其铅曰太阳神女，东方子明，丹砂精也。玄曰：仁者其理云何。真人曰：金孕水安，水必存金。是水汞之真也。木孕火制，火必假木。火是汞之生性。木精内火而外水，汞也火性，而水形也。金质内水而外木，铅也水性，木形色耳。是以子明优游於金木之间，谓太阳之神，安於铅汞之间者也。带火归木以水逐，言子明带火归铅，被火铅中水火，相逐子明也。带水归金以火刻。言子明带水归铅，被水铅中火，刻子明之水也。水木一体於上，金火同心於下。上谓铅汞在器中，下谓器大而在外器也。是故不容於木，受制於金。是一故谓太阳神子明。所以水能制水，火能制火。言铅水制汞水，铅火制汞火。火合其性，水合其形，水火相薄，其色赫然，理其然也。言铅火与汞火合性，汞水与铅水合形，故曰水火相薄者也。玄曰：仁者其制云何。太极真人授仙公三鼎诀，仙公问阴阳变化五行相制之义。真人以为仙公问上法，乃说金华法。仙公未究其理，又问其制度。真人知仙公未达，乃顺其意，又说丹华也。真人曰：器无常制，大小在心。药无常数，多少随器。量不过横三坚五，言鼎之大者，不过口径三寸，深五寸也。药分不过自一至三，以两乘之，五三之一，古之制也，今加三焉。以一至三两也，三五之一斤也。言加三焉，三斤也。玄曰：其度云何。真人曰：先之以器，器惟庚辛。十真人说丹华诀，仙公犹未究其妙。真人知仙公志尚华器，遂转其义，授神符诀焉。其或否者，金公亦示。谓不以庚辛马器，即用金公器；从此已下是神符也。系以铁便，内其流珠，悬器釜中，盈釜以水，下及底，上不露形，水令大涌，涌不可溢。别器温水，用益耗焉。常以柳篦搅之，量可百下，或五六十，投珠寒水，以帛綟结，结者可用，不结如故准以结，结无定珠。谓多少随意也。玄曰：既结矣，复可加焉。真人曰：委於鼎中，杜之以木。木是丹砂之母，故鼎中汞当禁，杜之以木者，是知抑塞不通开。铁固济既，而陛炉焉，悬注天地，满不至溢。旁飞一布，注泄平匀，然后火乘於下，以候文武。文三十刻，即霈之入武。武三十刻，即栗成。竭水天池，水盆名也。去火地室，地炉名也。释固去屑，察其深中，澄明可鉴，即为伏矣。如或寒之，去固坚白不液，即於下穴，以精鞴之，候其清冷，方可澄质玄曰：仁者既质矣，复可加焉。真人曰：校以为屑，校为错磨也。布屑於鼎关固，水火不异质焉，候底赤以为常度，目察心守，满一百刻，其道成矣。关际调研，服食禁忌，等金华法。仙公既了其义，故真人毕法言之。吾又启言：此一句是仙公谓郑君。昔者玄闻固形保神，莫大於精。既云金华，又谓神符，何谓也。度令一切，金华最大。真人似大音希声，大象无形，大器晚成，世人志性操扰，必不能成金华，赞神符，就成之速求易也，是以仙公疑焉，故问也。真人曰：金华含阴阳正气，全四时精光，其力费，其成寡。药数不过六十四分，而日算乃有三百六十六日。神符则不然，体纯阳懿德，含五行至理，代寒暑以昼夜，促日月以晷度，所伏五十四两，其功速，其用博，俾求仙者，不至忧劳，神符之志也。
　　仙公曰：思远，汝了是义否。仙公述真人之言，以《金华经》一年方成一斤，神符经一复时，乃成三斤。像其时少功多，神符宜优於金华之德，灵圣明达上药。仙公虑郑君不达，故毕法所闻耳。吾自授此经，未曾传度於众仙。嘉尔等诚请，宜志之。说是语已，仙真道众，咸得法源，四天群仙感悦，俱奏仙乐，声流天界，远彻仙座，香花步虚，赞无上道，修敬奉教，各归诸天。
　　仙公曰：思远，吾与天众还吾本天。汝等住世，勤加救护，济诸苦难，令得长生，港修密行，勿自招咎。隐拜稽首，心持法音，导扬训，曰《神符经》。金华蕴五行性，全四时气，众法之本源，灵药之上首。仙公授之於太极真人矣。今谓郑君云：以日代年，以多胜寡，得大道金华，志尚速成，窃未喻也。若仙公揆郑君之量知未达，随性设教，则有斯存焉。
　　太极左仙合说神符经竟
　　
