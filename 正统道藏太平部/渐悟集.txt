渐悟集
　　经名：渐悟集。金马钰着。二卷。底本出处：《正统道藏》太平部。
　　渐悟集卷上
　　昆嵛山马丹阳撰
　　贺圣朝　二首
　　赠王司公
　　祥烟瑞气常敷布，便觉心归素。世人为处我无为，更无思无虑。绛房姹女婴儿聚，慧目看乌兔。斡旋离坎两交宫，这些儿谁悟。
　　又
　　衣装纸袄并麻布，固亘初元素。风前月下抚心琴，并无些尘虑。云朋霞友常相聚，看飞乌走兔。玉中养就紫金丹，这些儿谁悟。
　　采桑子#1
　　出家入道
　　扶风全道名通一，道号无忧。见画骷髅。猛烈收心事事休。四旬有六霜侵鬓，拂袖云游。休要刚留。譬似无常限到头。
　　又
　　行尸走骨贪名利，分定刚图。不念身躯。皮与骷髅作殡居。劝人割断攀缘索，跳出红炉。整顿元初。有个山侗着力扶。
　　又
　　山侗舍俗投玄趣，结正良因。深谢师真。便做逍遥自在人。我今誓不东归去，死在西秦。骸骨虽尘。不与儿孙葬海滨。
　　〔梦觉醒悟〕
　　重阳师父百端诱化，予终有攀绿爱念。忽一夜，梦立於中庭，自叹曰：我性命有如一只细磁碗，失手百碎。言未讫，从空碗坠，惊哭觉来。师翌日乃曰：汝昨晚惊惧，才方省悟。
　　吕公大悟黄梁梦，舍弃华轩。返本还源。出自锺离作大仙。山侗猛悟细磁梦，割断攀缘。炼汞烹铅。出自风仙性月圆。
　　又
　　内容未显名先显，事可伤悲。坏道根基。失了元初更怨谁。寻思懵懂胜伶俐，做个愍痴。无作无为。缀甚闲词写甚诗。
　　誓死赤脚夏不饮水冬不向火
　　我今誓死环墙内，夏绝凉泉。冬鄙红烟。认正丹炉水火缘。师恩欲报勤修养，炼汞烹铅。行满功圆。做个蓬瀛赤脚仙。
　　探春令
　　赠王知玄
　　洞天几陈清清雨，遥指琼林堪睹。一条玉杖，随行探得，性内金莲吐。
　　婴娇女姹来相聚，更有真龙虎。自然显出，祥光覆载，一个灵明主。
　　惜芳时二首
　　赠李官人
　　伊子癸卯同生世。不觉流年五十二。我先入道搜玄理。自然不敢相遗你。无分昼夜常留意。诗曲谩书千幅纸。劝公早把家缘弃。免交失脚黄泉底。
　　赠无欲卢守慈
　　清清净净祥云脚。九窍内、往来交错。谁知妙用缘无作，自然理炼成丹药。骊龙吐出神珠烁。现万道、霞光罩却。虚堂莹彻添光灼。蓬莱路有些期约。
　　杨柳枝三首
　　赠赵道济
　　日裹金鸡叫一声，梦初惊。清风枕上有余清，酒初醒。雾卷云收天似水，月初明。虚堂寂寂绝尘情，性初平。
　　寄四乡先生
　　杨柳枝词扫一篇，寄谁边。一于一郝二刘仙，诉些言。好与丘刘谭马子，共搜玄。九还七返行功全，去朝元。
　　赠云中子苏铉
　　猛弃荣华儿女妻，悟玄机。腾腾兀兀任无为，做愍痴。云水不游芳草径，内行持。功成行满独何之，赴瑶池。
　　渔家傲六首
　　自觉
　　梦见娇妻称是母，又逢爱妾还称女。因为前生心不悟。心不悟，改头换面为夫妇。从此山侗常恐惧，那堪更得风仙度。决要净清清净做。清浄做，紫芝彼岸通玄路。
　　又
　　七十光阴能几日，大都二万五千日。过了一日无一日。无一日，看看身似西山日。不做修行虚度日，悟来岂肯经终日。斡运洞天真月日。真月日，蟾宫裹面擎红日。
　　赠孙姑
　　奉劝孙姑修大道，时时只把心田扫。杀了三尸并六耗。无烦恼，常清常净知玄奥。休问异名炉与灶，冲和上下通颠倒。铅汞自然成至宝。非常好，霞光簇捧归蓬岛。
　　赠众师兄
　　奉劝同流听子细，断荤戒酒全容易。不恋浮财浑小事。深可畏，轻轻触着无明起。大抵色心难拚弃，筹来断制须由你。便把如雠如活鬼。宜远离，至於梦寐须回避。
　　又
　　叮嘱庖人常作善，殷懃供养人休倦。莫把煎汤倾地面。摊凉冷，恐伤虫蚁行方便。日用柴薪并米面，无抛无撒无奢俭。内外净清忘俗念。真堪羡，将来次得居仙院。
　　又
　　牛驾重车逢恶路，奈人不顾艰难处。加力用鞭鞭不住。鞭不住，牛儿忽作人言语。你为养家予受苦，我今怜汝须词诉。你若今生心不悟。心不悟，我身便是将来汝。
　　柳梢青二首
　　和古词韵
　　悟个不生不灭。更不肯、拈花摘叶。忻则高歌，醉眠芳草，梦游仙阙。有时普劝人人，莫讶我、叮咛切切。走骨行尸，贪财竞色，枉销年月。
　　又藏头
　　□轮不催生灭。□焰裹、莲开五叶。□得金花，□成芝草，□分无阙。□生马钰愚人，□然悟、家缘痛切。□劈恩山，□明千古，□谈心月。
　　迎春乐二首
　　赠汝先生
　　身中应候腾清秀，何须律管泥牛。芝田凭仗云耕透，更无用，扶犂手。养生布德功夫就，黄芽遍吐胜花柳。玉洞产胎仙，自然饮，长生酒。
　　赠刘先生
　　斗杓运转初临震，自然阳气腾腾。那堪青乌传消信，土牛击，知时分。日行西陆金光莹，黄芽瑞草灵芝润。赏玩九还丹，开琼宴，宜齐整。
　　玉楼春
　　赠姜道全
　　先生饮罢琼浆酒，卧月眠云闲弄斗。依时斡运不交差，这个功夫凭匠手。满堂金玉无中有，国富民安神气秀。玉楼春色十分奇，不是莺花并绿柳。
　　夜游宫
　　识破尘劳苦苦，乐清闲、恣情歌舞。有似孤云来又去。没牵缠，得逍遥，内自补。日夜调龙虎，时时姹婴相聚。养就神珠空裹吐。放光明，现元初，相貌主。
　　玉堂春
　　闲论修持，修持非草草。猛舍家缘，方求大道。灭尽无明，如轲能养浩。肯逐人情似桔槔。系食鹑居，自然无烦恼。垢面蓬头，心田频扫。金木相生，就中成至宝。便觉灵光出一毫。
　　踏云行#2三十首
　　赠曹仙甘仙张仙同居烟霞洞
　　两县三仙，一心同处，递相傅授玄玄语。水云溪畔乐逍遥，烟霞洞裹忘思虑。炼汞烹铅，调龙引虎，静中结正三田主。功成跨鹤去朝元。大罗天上为仙侣。
　　又
　　自在闲人，逍遥烈士，清贫快乐忘尘事。风前月下抚心琴，龙昤虎啸来参侍。或隐山林，或居尘市，劝人回首头头是。尘中诱化结良缘，云朋霞友应翘俟。
　　赠吕守真
　　此个姑姑，谪仙姓吕，肯来贩骨为商旅。蓬头垢面道家风，云朋霞友非凡侣。莫骋容仪，一团臭腐，恩情劈碎非斤斧。心灰念断乐逍逼，大罗天上居仙府。
　　又
　　六出飘扬，万峰潜翠，琼花陨地风吹起。穿帘透幕逞逍遥，人前故要呈祥瑞。渔父莎披，子猷兴至，高阳酒价重增贵。万民何事有余欢，来年定是成丰岁。
　　赠冯守慈
　　男女虽亲，死生难越，浮名浮利浮云朵。万缘一撇恰如无，长生路上修仙果。玉户频开，金关紧锁，灵珠裹面持经课。功成轻举踏云行，大罗天上端严坐。
　　又
　　重遇重阳，重重悟道，扶风马子何愁老。调龙引虎弄明珠，明珠出路应须早。以钰为名，字呼玄宝，云中子得为佳号。木牛小字字山侗，山侗指日登仙好。
　　又
　　重到兴平，广开言路，蓦然兴尽思归去。踏莎行计指长安，愿人早早心开悟。贫富由天，子孙阴注，算来分定休思虑。闻身康健速修持，真诚博个真师度。
　　赠无为散人
　　三髻山侗，拜闻张氏，看人布施终非是。临渊休羡锦鳞肥，退而结网胜瞻视。欲住蓬瀛，何劳翘俟，蓬头垢面忘尘事。焚香百拜本夫心，同修愿继庞居士。
　　赠丫髻姚玄玉
　　丫髻之中，明藏两吉，师名顶戴休更易。锺离昔日亦如斯，姚公仿效宁无益。性烛修完，命灯挑剔，灵光朗照知无极。迎仙客唱踏云行，瑶台月裹投端的。
　　〔和师韵〕
　　师父赠谭仙词曰：张公吃酒李公来，李公夺了张公饮。击发钰谨和。
　　豁豁洋洋，详详审审，仙家出语何须恁。山侗自揣一鳌鱼，金鳞晃日如新锦。云水逍遥，身心恣任，欲为上士相争甚。大家共喜白衣来，玄中玄酒宜同饮。
　　师父引马钰上街求乞
　　不说龟毛，无论兔角，幻躯闲想如蝉壳。怎生亦得显金容，算来全在心知觉。志不回环，道非遥邈，洞天白雪成红雹。化为自在个灵童，自然掌握长生药。
　　茶
　　绝品堪称，奇名甚当，消磨睡思功无量。仲尼不复梦周公，山侗大笑陈搏强。七椀卢全，赵州和尚，曾知滋味归无上。宰予若得一杯尝，永无昼寝神清爽。
　　道士索
　　东布烟萝，西排雪柳，秦川渭水添清秀。四方八表涌金莲，祥光瑞气轻轻覆。九转经营，一时功就，自然玉殿成无漏。三清高坐宝花台，谁知此景无中有。
　　赴刘公斋
　　玉液琼浆，调和玉屑，便教玉案堆冰雪。须凭玉杖作良工，捍成玉饼轻轻迭。蓦听金声，金刀细切，金炉裹面烹无歇。馨香软美喂金牛，金牛饱后无生灭。
　　葡萄
　　根蒂蟠虬，龙须围绕，枝枝叶叶青青好。三光照曜结云棚，就中几穗非常宝。初似瑠璃，终成码碯，攒攒簇簇圆圆小。数珠相似恐人偷，马风吃了归蓬岛。
　　又
　　三髻轩昂，一般仙格，宜乎花戴青黄白。这些道意少人知，马风再遇亲传得。欲要修持，须依法则，日来月往通关脉。烹铅炼汞结金丹，功成行满蓬瀛客。
　　全真堂竹帘
　　白刃持，青丝作线，一经一纬挨排遍。功成不敢挂茅檐，全真堂裹垂方便。隔断尘嚣，内容自见，闲闲不用他人卷。月钩高钓入青霄，恁时争看扶风面。
　　又
　　马钰平生，心平性善，因师钓出牟平县。逍遥坦荡过东平，平安无事身康健。得到兴平，治平为念，清平快乐无征战。云游地脉太平宫，平平稳稳行方便。
　　又
　　偶尔心明，自然灵感，宝珠出入骊龙颔。真常常应显昭彰，性通通达无昏暗。处世悭贪，则吾岂敢，缊袍共敝而无憾。争名竞利我输君，眠云卧月君输。
　　真武宫道士索
　　真武藏机，真君弃假，荣华富贵须当舍。手持慧剑杀三尸，龟蛇一气相迎迓。灵应通明，神清幽雅，知白守黑些儿话。愿人省悟踏云行，好来相伴扶风马。
　　谢李师叔鞋
　　高上先生，先生姓李，怜予乡远三千里。教言滋味胜琼浆，寻思不让元王醴。见赠予鞋，鞋非鞋履，藏机隐密传玄理。从今无分踏红尘，有缘走上青霄裹。
　　赠骆进道先为铁匠
　　跳出红炉，身无烧烙，水云游历非流落。晨昏调弄自然琴，清清滋味胜酥酪。逗引灵童，常交欢乐，八渠流水成璎珞。兀谁占得此家风，知新进道长安乐。
　　赠张公
　　不惑之年，心宜不动，常思玉杻金柳重。无常一着可伤悲，悟时速把良缘种。鄙了惺惺，庄成懵懂，修完内貌频看供。功成行满去朝元，瑞云衬步香风送。
　　〔还乡〕 
　　先祖兄弟四人，因唐末去山东，一居莱阳，一住黄县，一在文登，一居牟平。
　　祖住云阳，嵯峨山下，自来生计之乎者。却因唐末去东牟，到今三百余年也。数世衰荣，不堪重话，我今因遇家缘舍。水云游历入潼关，超然显个还乡马。
　　仵寿之生日设醮索词
　　谨写青词，专修黄箓，香茶酒果并香烛。钟声磬韵透青霄，科仪款款当宣读。瑞气氤氲，祥烟馥郁，金童玉女传言速。不惟寿永过松筠，仁人可以同仙福。
　　又
　　遍室清凉，满堂功德，四方八表无遮塞。灵光万道出昆仑，人前岂敢夸仙格。缄口无言，灰心有则，姓名已录华胥国。逍遥自在看长安，金花玉药亲收得。
　　谢于公鞋
　　走入玄门，牵回白鲤，缀词感谢吾侪履。从今步步出红尘，无心着去观桃李。采访幽微，搜寻至理，因师大悟离乡里。一朝功满踏云行，邀公同去青霄裹。
　　又
　　耳听金经，口餐玉饼，手持象管书心印。虽然事事竞相萦，真如不动常清净。欲要灵明，须磨内镜，居尘不染真常应。真常应后显胎仙，胎仙显后真常定。
　　又
　　捉住飞乌，牢擒走兔，二轮日月常相聚。光明照耀洞中天，清清雨降如甘露。拨散浮云，宁留薄雾，蓬莱仙子时时遇。从斯道号号丹阳，将来决定朝元去。
　　赠薛公藏头
　　□敢轻传，□专秘诀，□谈岂比寻常说。□田震地坎离攒，□珠颗颗须调摄。□子佳人，□然离别，□圭欲炼朝金阙。□生马钰踏云行，□咛嘱汝心猿歇。
　　卜算子八首
　　人识山侗字，谁晓山侗意。大貌山侗人倚山，故作山侗谜。豺色山侗弃，玄妙山侗秘。一日山侗乐道成，永占山侗位。
　　又
　　燕至清明近，花到清明盛。奉劝清明游赏人，别有清明景。我得清明永，旷劫清明净。一点清明无价珍，便是清明性。
　　又
　　我为中秋说，休赏中秋节。外景中秋不益人，内景中秋别。心到中秋歇，尘自中秋绝。金遇中秋结大丹，性似中秋月。
　　又
　　洒扫阳关路，开阐阳关户。此个阳关无点尘，堪饯阳关侣。既得阳关趣，怎肯阳关住。放出阳关成道人，起自阳关悟。
　　又
　　师父重阳号，炼就重阳宝。紫诏重阳赴玉京，方显重阳好。我为重阳到，庵为重阳造。特为重阳守服居，符合重阳道。
　　又
　　我遇重阳悟，曾得重阳趣。炼就重阳绝尽阴，阴就重阳着。性命重阳聚，三曜重阳辅。不到重阳不做仙，仙自重阳做。
　　和师韵
　　业重多思算，岂悟爻和彖。深谢风仙特地来，便把顽愚唤。忿怒常思难，性烛须教灿。真乐真欢散尽愁，师弟常为伴。
　　带暍马－声
　　终日驾盐车，鞭棒时时打。自叹精神久屈沉，如病马，怎得常游冶。伯乐相师来，见从频嗟讶。巧计多方赎了身，得志马，须报师恩也。
　　又
　　天地水三官，下界吹龙笛。蓦听开元虎啸声，风伯雨师寂。至孝养孀亲，红锦蛇吞鼊。六路青牛驾宝车，显圣功端的。
　　又
　　干禄已无心，唯应三清举。锺吕天差作试官，取舍非诗赋。考校实修持，功行三千数。相应希夷得自然，名录神仙簿。
　　恣逍遥（殢人娇）
　　赠韩守玄
　　恣意逍遥，逍遥恣意。逍遥自在无萦击。行坐逍遥，逍遥似醉。逍逼到处，似云似水。悟彻逍遥，逍遥养气。逍遥裹面修仙计。这个逍遥，逍遥无比。逍遥去、蓬岛十洲有位。
　　长思仙（长相思》二＋三首
　　茶
　　一枪茶，二旗茶。休献机心名利家。无眠为作差。无为茶，自然茶。天赐休心与道家。无眠功行加。
　　又
　　紫芝汤，紫芝汤。一遍煎时一遍香。一杯万事忘。神砂汤，神砂汤。服罢主宾分两厢。携云现玉皇。
　　与刘处玄并示孟四元
　　看阳刘，看阳刘。福杖心持占岸头。眠云枕逆流。万缘休，万缘休。金木相生性转柔。丹成赴十洲。
　　又
　　梦轩辕，弃田园。难继夷门孟四元。惟修性月圆。缚心猿，认根源。小小蛇儿俯视鼋。阳纯礼太原。
　　又
　　遇重阳，牧青羊。不着虚名远远扬。惟修性日旸。慕荀杨，乐飘扬。豁豁洋洋豁豁洋。通玄风害佯。
　　往南京搬取风仙灵衬
　　马风乾，有微言。一别风仙恰二年。思心似倒悬。去无缘，阙盘缠。乞化长安自肯钱。成人在众贤。
　　又
　　马山侗，马山侗。与个丘仙和不同。心交有始终。合西东，合西东。慧目相看别有功。时时现内容。
　　正家丰，不争锋。猛烈灰心王害风。先归三岛峰。马山侗，过临潼。三髻头梳似小童。专专化个同。
　　又
　　入南京，赴蓬瀛。显出王风九转成。超然得上升。宠何荣，辱何惊。三髻山恫绝利名。何愁性不灵。
　　赠小张仙
　　小张仙，小张仙。款款搜寻汞与铅。先须缚马猿。气绵绵，气绵绵。龙虎相交玉蕊鲜。金丹一粒圆。
　　赠任仙
　　左擎苍，右牵黄。昔日存心飞走忙。如今万事忘。饮琼浆，宴明堂。瑞气祥光入绛房。无中得弄璋。
　　又
　　爇银釭，虎龙降。自在逍遥吸九江。从思恶肉腔。结红霜，赴蓬庄。万朵金莲簇宝幢。方知好道庞。
　　寄长春子丘通密
　　长思仙，长思仙。思忆长春子最贤。何时得面圆。展花笺，展花笺。写就清吟三两篇。专凭鸾鹤传。
　　又
　　功要圆，行要圆。修炼身中子母圆。何愁性不圆。喜团圆，十分圆。云水风邀月正圆。无分昼夜圆。
　　又
　　遇重阳，梦纯阳。爇起心香礼正阳。三师助我阳。炼阴阳，固元阳。五色霞光簇太阳。云中子抱阳。
　　又
　　酒初醒，梦初惊。幻化何须恋利名。灰心远世情。月初明，性初平。倒泝清流过玉京。黄芽渐渐荣。
　　又
　　屋贪多，地贪多。不若灰心厌事多。崇真利益多。天如何，地如何。富贵荣华待若何。轮回奈我何。
　　以赠魏害风
　　害风仙，害风仙。万事俱忘理太玄。调和汞与铅。结金莲，结金莲。九转功成性月圆。超凡入洞天。
　　赠零口权先生
　　出家儿，处无为。至死如同初出时。何愁道不知。内慈悲，外憨痴。绝虑忘机无执迷。刀圭有分携。
　　又
　　朝清清，暮清清。清净清闲清净清。清清清更清。抱灵灵，固灵灵。灵显灵明灵显灵。灵灵灵更灵。
　　又
　　垒浮图，垒浮图。悟彻浮生恶假躯。回头认本初。莫踌蹰，莫踌蹰。急急修完无价珠。功成蓬岛居。
　　赠众女姑
　　女姑听，女姑听。学取麻姑至净清。依他妙善行。莫惺惺，莫惺惺。外做憨痴内自灵。功成赴玉京。
　　赠六曲杜丁李张三道友
　　休哀人，休哀人。急急灰心哀自身。回头结善因。早搜真，早搜真。营养身中神内神。功成礼洞宾。
　　望蓬莱（望江南）十七首
　　首化姚玹
　　破故纸，缀袄可防风。坐卧不愁寒水石，雪中敢采麦门冬。从此得苁蓉。浪荡子，常有自然铜。鼎内朱砂烹炼就，天仙子入白云中。蝉壳显山侗。
　　又
　　马风子，独自赏元宵。剔正命灯胜白昼，放开心月透青霄。掌握紫芝苗。金童舞，玉女更吹箫。酒饮琼浆虽是美，有些闲事不逍遥。惟恨少知交。
　　又
　　马风子，因遇弃荣华。乞觅残余为活计，真清真净做生涯。烹炼白朱砂。人莫笑，一志实堪夸。大道朝闻甘夕死，冰清玉洁绝纤瑕。不敢辱师家。
　　又
　　马风子，昔日在迷津。寻个出期终没计，欲知山上路儿真。须问去来人。风仙至，端的话良因。指我一条真捷径，无差无错越红尘。昼夜感师恩。
　　又
　　马风子，忽想在家时。火院熬煎无限苦，心惊胆颤哭声悲。悔恨出离迟。号咷罢，感谢我真师。钓出凡笼修不二，逍遥自在处玄机。有分看瑶池。
　　闻蝉
　　秋蝉噪，声细又声长。饮露食餐声不困，声声都了显行藏。使我起凄惶。堪嗟叹，模样是蜣螂。尚自超然蝉蜕去，为人宁忍昧三光。急急养铅霜。
　　　　八日
　　来朝九，今日访龙山。预赏黄花先落帽，免教郑谷叹多端。终要久长难。马风子，别话一般般。性结重阳花馥郁，万年千载不凋残。永永有余欢。
　　九日吟
　　酬佳节，争赏菊花忙。尽说陶潜深得趣，孟嘉落帽兴偏长。终久落空亡。马风子，别有好风光。阳裹养阳阳养处，木牛牵向牧牛场。永永庆重阳。
　　十日吟
　　今朝菊，人见意阑珊。祇是秋香经一夜，致令郑谷叹多端。终要久长难。马风子，别有一般般。万顷白云知去处，金莲花朵不教残。永永道人欢。
　　又
　　寻大道，不在路迢迢。云水清闲真自在，姹婴相伴做逍遥。此理有谁消。马风子，悟彻十分乔。两脚轻狂街上舞，往来独许弄风飙。明月杖头挑。
　　道友修庵
　　丘与马，入道绝贪求。欲报师恩常念念，三年守服岂能休。何处好藏头。旧居址，深谢许同修。但愿我公同我志，同心同德做同流。同步访瀛洲。
　　又
　　外颠倒，爱欲似冤雠。富贵荣华都不顾，人情浓处急抽头。物外做持修。内颠倒，真火戏清流。六月降霜麻麦秀，三冬时雨润丹丘。云步访瀛洲。
　　又
　　修大道，何必住深山。混俗和光都看破，万千尘冗不相干。别有一般般。马风子，闲裹更寻闲。见个木牛哮吼走，路逢石女笑痴顽。喝去入长安。
　　又
　　马风子，业障武愚顽。不认洞天真供养，却迷俗礼假修完。心意怎清闲。着外境，欲要塑师颜。建塔修堂并立石，不思施主出钱难。罪业积成山。
　　又
　　马风子，创置屋三间。动土兴工经一载，杀伤蝼蚁命须还。死堕鬼门关。错中错，追悔亦应难。造下业缘须受苦，刀山剑树定跻攀。怎得列仙班。
　　罗公上树隔环墙乞词
　　马风子，不悟坏修行。虽在环墙居处稳，诗词引出假声名。惹得不安宁。夸伶俐，却是不惺惺。自愧隐身身不密，空成潦倒白头生。怎得赴蓬瀛。
　　春日鄠县道友索
　　真消息，律管定春期。应候土牛先击碎，芒儿闲散独何之。此理有谁知。马风子，凭仗做修持。恰到人牛俱不见，澄澄湛湛入无为。正是月明时。
　　西江月三十四首
　　自勉
　　识破家缘冤苦，忻然跳出乡闾。秦川秀处作庵居，永住永住永住。物外逍遥自在，如今寄甚家书。还乡便得赴仙都，不去不去不去。
　　长安运同惠道袍
　　昨日道袍破敝，今朝便着新衣。有人问我这因依，且显同知厚惠。又恐着他华丽，弃之更不生疑。道家蓑笠最相宜，贫后安眠稳睡。
　　又
　　心内常搜己过，口中不说他非。世人为处我无为，乞食街前不耻。日日饱餐玉蕊，时时烂饮刀圭。一朝引出化生儿，方显道家活计。
　　赠吴知纲
　　学道休妻别子，气财酒色捐除。攀缘爱念永教无，绝尽忧愁思虑。不得无明暂起，逍遥物外闲居。常清常净是功夫，相称全真门户。
　　又
　　学道休迷导引，不宜修饰容仪。相违世俗处无为，生计水云无击。功行修持何幸，施为杀了三尸。一灵性月越瑶池，奇异方知容易。
　　赠清净散人
　　一则降心灭意，二当绝虑忘机。三须戒说是和非，四莫尘情暂起。五便完全神气，六持无作无为。七教功行两无亏，八得超凡出世。
　　赠明月散人
　　一道经花玉线，二轮日月烹煎。三车搬运入丹田，四海云游走遍。五色霞光出现，六情变作青莲。七真攒聚性圆圆，八臂金刚伏善。
　　又
　　地肺重阳师父，吕公专遣云游。 秘玄隐奥访东牟，钓我夫妻两口。十化分梨匠手，百朝锁户机谋。千篇诗曲拽回头，万劫同杯仙酒。
　　又
　　不耻蓬头垢面，不嫌粝食粗衣。不惭求乞做贫儿，不羡荣华富贵。一日功成行满，仙裳天赐威仪。星冠月帔履云归，节步玎珰玉佩。
　　又
　　人总贪生尽死，我今认死长生。这般径路少人行，悟后舍家勇猛。休说玄元难解，我观容易分明。要君守拙绝多能，天地悉归清静。
　　赠安静散人俱守极
　　休要寻龙寻虎，不须搜姹搜婴。勿劳讲论汞铅精，尽是虚名惑恁。只要心中清静，无为便是功成。慈悲相助气神凝，如此神仙有准。
　　又
　　大道都来六字，自然清静无为。有人依得合希夷，视听何须眼耳。清静内容欢喜，无为功就神飞。自然云步赴瑶池，三岛十洲仙会。
　　又
　　莫论离龙坎虎，休言赤髓黄芽。勿谈搬运紫河车，不说婴娇女姹。绝虑忘机最妙，澄神养浩尤佳。无为无作路无差，豁达灵根无价。
　　又
　　守拙宜乎宁耐，曾分秀气三台。龙吟虎啸去还来，明月清风自在。五道霞光覆载，神珠养就辞胎。一声霹雳洞门开，始觉山侗奇怪。
　　　　赠任守－
　　一不轻师慢法，二遵清静仙经。三存精气养神灵，四把尘劳拂尽。五戒无明业火，六除俗礼人情。七擒猿马永安宁，八味琼浆得饮。
　　又
　　江畔溪边雪裹，阴阳造化希奇。黄芽瑞草出幽微，别是一般香美。用玉轻轻研细，烹煎神水相宜。山侗啜罢赴瑶池，不让卢仝知味。
　　又
　　海岛丘刘谭马，因师各弃荣华。逍遥自在乐无涯，休论高高下下。不会琴棋书画，些儿营运无差。眠云卧月饮流霞，醉后惺惺洒洒。
　　又
　　是是非非远远，尘尘冗冗捐捐。人人肯肯解冤冤，步步湾湾浅浅。善善常常恋恋，玄玄永永绵绵。明明了了这圆圆，杳杳冥冥显显。
　　又
　　物物般般认认，常常战战兢兢。心心念念恐沉沉，得得来来损损。日日清清净净，时时湛湛澄澄。惺惺洒洒这灵灵，灿灿辉辉永永。
　　又
　　莫讶马风厮哄，人情且要和同。至於行步敢从容，踏地仍怀恐痛。无作无为妙用，常清常净真功。住行坐外逐王风，岂敢心猿内动。
　　劝刘先生夫妇
　　欲继许君庞老，扪心自忖须知。同心同德做修持，稍有相违远离。三个不如两个，两人谈是谈非。孤云野鹤任东西，岂有纤毫萦系。
　　又
　　尽说仙家饮酒，仙家不饮糟浆。自然玉液味偏长，浇溉黄芽荣旺。月下风前清爽，荐杯玉蕊馨香。醉经饱德访蓬庄，高卧仙宫方丈。
　　又
　　学道腥膻不戒，明知断了慈悲。五辛爽口欲滋基，怎比米精麦髓。二物包藏秀气，吾门啖素相宜。修持功行稍相亏，怎得长生久视。
　　又
　　莫论心肝肾肺，休搜南北东西。勿言震兑坎和离，别有些儿奥旨。吸尽江河淮济，星辰日月辉辉。精神气血赴丹池，便得超凡出世。
　　又
　　运用无时不可，悟来有甚羞惭。前三三与后三三，欲漏天机未敢。顾我完全玉性，劝人省悟银蚕。好归物外访玄谈，认个不增不减。
　　赠姚守清李守静
　　学道须离火院，搜玄参访良缘。守清守静绝般般，乞觅於身大便。云水须明内外，牢擒意马心猿。万缘不着得神全，酬了修行大愿。
　　赠觉先生
　　心坐胜如打坐，心灰自没心猿。形如槁木自安然，物外般般怎染。养气勿劳呼吸，颐神全在抽添。云房深处永绵绵，产个胎仙出现。
　　赠孙先生
　　学道完全性命，养身乞觅残余。真功清净证元初，真行救人疾苦。此外并无作做，心同毂食鹑居。逍遥自在恰如愚，应过三清仙举。
　　赴胡公斋
　　我会调和美膳，自然入口甘甜。不须酱醋与椒盐，一遍香如一遍。满满将来不浅，那人吃了重添。虚心实腹固根元，饱后云游仙院。
　　赠段知一
　　道隐身披布素，心慈口远肥甘。逍遥物外住云庵，昔日作为岂敢。伶俐番成懵懂，惺惺变作憨憨。段公休说不悭贪，广占云烟似唵。
　　又
　　卧化胜如坐化，修行所贵真常。假躯难以做馨香，何必临归着相。说破飞升一着，成仙秖是神光。天宫无用臭皮囊，携去深山掉样。
　　又
　　我欲只言清争，恐人入道徘徊。阐扬龙虎去还来，初地多便奇怪。我倦论持婴姹，恐人别意胡猜。谁知男子产婴孩，回首自然悟解。
　　赠古知观藏头
　　□貌先生姓古，□中不讲之乎。□壬妙处用功夫，□道是他省悟。□亦玄门得趣，□飞玉兔金乌。□君相伴化顽愚，□意如同数罟。
　　赠蔡悟真
　　□我石榴栗果，□金却要公猜。□衣引个白衣来，□是人非不采。□学非干大道，□元营养婴孩。□端午正出君怀，□印何曾姓蔡。
　　凤栖梧二首
　　范蠡张良当日悟，得宠还惊，防患寻归路。若恋功名尖险处，如何却得蓬庄住。或问扶风缘甚去，京兆风仙，远远亲来度。便觉灵明常有主，从今直入长生户。
　　又
　　物外逍遥修九九，慕乐清贫，寂净无中有。不谒侯门常内守，脱离天地人三彀。子午门封真卯酉，白虎青龙，对凤频哮吼。佛面婴儿披锦绶，蓬瀛路上堪游走。
　　清心月
　　起念破清斋。贪爱必为灾。灵明何事别三台。窃蟠桃、非止两三次，因谪降，出蓬莱。岂比栋梁材。仙质肯尘埋。大罗天上好安排。炼金丹、九转功成日，重去也，免投胎。
　　饮丹砂（浇溪沙》二＋三首
　　一片无为霜雪心，自然尘事不能侵。长舒云袖舞双林。九转丹砂生紫雾，一溪白玉养黄金。山侗唯恨少知音。
　　又
　　物外修持物外园，搜玄搜妙认根源。牢擒意马与心猿。先把虎龙收在鼎，自然铅汞得归元。神凝气结性团圆。
　　过汉陂道友索饲
　　若匪云游到渼陂，争知此处隐瑶池。人人怪我不留题。壁上珠玑碑上玉，交光灿烂有余辉。何须马钰再吟诗。
　　赠赵公
　　万种千般教得人，怎生教你绝心尘。悟来方可得良因。怕死自然恩爱断，忘机决定气神淳。无为清浄合天真。
　　寄南京道友
　　自愧无缘去大梁，亦无心意学贤良。夷门道友我思量。予在环墙调水火，诸公何日绝炎凉。山侗叮嘱悟黄梁。
　　因观无为庵记忆胡子金
　　霞友中条胡子金，金波玉滟涤胸襟。襟襟云水到如今。今看无为庵妙记，记中字字灿予衿。衿拖光彩怎生禁。
　　赠药赵仙
　　一志投玄绝利名，二无尘事气神清。三光攒聚永安宁。四序不分真造化，五般霞彩结成形。六铢衣挂鹤来迎。
　　又思胡子金
　　好个中条胡讲师，通儒明道达禅机。自然悟解这些儿。石女醉归金虎窟，铁牛耕入火龙池。胎仙采得紫灵芝。
　　劝道众
　　七十光阴似箭忙，夜消其半可悲伤。那堪日日顿无常。更想上床鞋履别，寻思恋个甚郎娘。不如物外做风狂。
　　赠解刘仙
　　奉劝须看清静经，脱仙模子好搜寻。湛然常寂理幽深。常处真常常应物，自然无欲亦无心。运行日月作知音。
　　赠刘处玄
　　无作无为道庶几，不须把钓坐渔矶。常清常静好根基。玉液通传心绝虑，金光溉济性忘机。处玄通妙合三机。
　　赠清风散人明月散人
　　炼到无心正用功，玉堂深处弄清风。倒颠颠倒结殷红。万派寒泉枯药鼎，一轮明月出圭峰。本来面目赴仙宫。
　　自咏
　　昔日施为狡猾心，闻人活路向前侵。暗生荆棘闹如林。不顾伤神并损气，欲求积玉更堆金。行尸走骨作知音。
　　又
　　今日常行恻隐心，幽微玄妙要人侵。双垂云袖舞琼林。水裹搜寻木上火，火中营养水中金。云朋霞友作知音。
　　寄呈道众
　　澹泊修行不肯行，常忧冻馁逞多能。岂知饱暖欲情生。且恁寂寥潇洒过，休迷尘事与华荣。常清常静大丹成。
　　思郝仙
　　决烈修持是郝仙，孤云野鹤最翛然。我虽环堵望齐肩。日日炼心烹药鼎，时时运火补丹田。功成同上大罗天。
　　赠张山老
　　休羡罗帏与绛绡，红炉跳出碧尘销。玄中玄妙有缘消。颠倒阴阳真了了，不分白昼与清霄。一轮性月上丹霄。
　　赠马姑姑
　　玉女瑶仙佩玉瓢，芰荷香裹弄风飙。西江月内采芝苗。九转功成长寿乐，三田宝结恣逍遥。迎仙客去上青霄。
　　赠王公
　　玄上玄玄且莫寻，日常除刬我人心。清闲欢乐作知音。莫向灵台留一物，自然结正水中金。恁时云步上瑶岑。
　　化卧单
　　三髻山侗化卧单，诸公休要做艰难。三条乾布有余宽。每幅度量须六尺，通为二九体长安。不愁炎暑与严寒。
　　赠于瓦
　　瓦先生俗姓于，三千里路乞残余。逍遥坦荡称吾徒。常认此般真活计，自然不受世情拘。修完性月照水壶。
　　寄赵居士
　　净净清清净净清，澄澄湛湛湛澄澄。冥冥杳杳杳冥冥。永永坚坚坚永永，明明朗朗朗明明。灵灵显显显灵灵。
　　赠王公迭字
　　〔能〕运三车入宝瓶，〔瓶〕花灿烂玉堂明。〔明〕光照耀鬼神惊。〔惊〕散阴魔精自秘，〔秘〕藏丹颗性灵灵。〔灵〕明出现绝多能。
　　西楼月（相见欢）二首
　　勉道友
　　闲行闲坐闲眠，养丹田。常把东西南北合和煎。处玄妙，波中燎，用抽添。五彩霞光覆载一胎仙。
　　又
　　常清常净常闲，脱尘凡。自在逍遥云水访龙山。琼浆酒，无中有，养金丹。炼就重阳归去列仙班。
　　抛球乐#3
　　赠岳悟道
　　情忘念断生光莹，自然现，澄清景。琼花满树都无影，於中好，挂心镜。光明灿烂分邪正，这身体，终归粪。元初面目今番净，专专候，玉童请。
　　夜行船
　　秘奥岂愁天地管。处玄机、故然贫懒。守服环墙，高而不短，马风性无寒暖。常心香慵执卷。师恩报、何时愿满。功行周圆，得归银汉，云步向前相赶。
　　菊花新
　　碧洞深藏真景致。黄白花开金玉异。不住有祥云，甘露降、瑞中增瑞。孟嘉落帽陶潜志。又争知、这头瞻视。日日庆重阳，功行满、六铢衣赐。
　　炼丹砂（浪淘沙）
　　天水创云庵，远胜精蓝。云朋霞友日常参。恰似栽松招引鹤，岂是贪婪。若肯悟清谈，管有香甘。田园分付与儿男。欲住蓬瀛先改作，落魄婪耽。
　　化生儿（双燕儿）
　　和重阳真人
　　得遇忻然别东州。访地肺，恣遨游。水云自在没忧愁。这攀缘，爱念休。保护根元二尾牛。运玉汞，倒颠流。金丹结正不持修。阐玄谈，般若舟。
　　临江仙二首
　　乞觅残余真活计，无羞无耻无荣。舍身岂是喂饥鹰。亦非为虎食，不着假身形。万种尘劳齐放下，自然神气灵灵。心猿意马两停停。无缘苦海，有分看蓬瀛。
　　长安新出家者
　　此个陇西明大道，看来俗累难拘。报予天水慕清虚。彭城归正觉，割爱后来闾。更有段公明慧性，悟来巧变痴愚。山侗闻得证无余。忻然如大醉，认得本来如。
　　赠凤翔酒郎中#4
　　杜康造底。昔日文君，当垆沽底。蓦想古来毕卓，亲曾偷底。是刘伶，十分偏爱底。帝前李白曾吐底。乐巴起慈，救火逼噀底。司马相公，常常专专诫底。又争知，是郎中贵姓底。
　　渐悟集卷上竟
　　#1此词牌原本误作『卜算子」。
　　#2以下词牌应为『踏莎行」。
　　#3此词牌应为『燕归梁」。原本有误。
　　#4此词牌不明。
　　渐悟集卷下
　　昆嵛山马丹阳撰
　　南柯子十二首
　　赠陈三翁
　　在俗非为俗，居尘不染尘。如莲不着水之因，万卉千花一叶不沾身。营养心中性，修完身内神。各人了了继何人，庞老全家拔宅许真君。
　　〔乱道〕
　　予戒酒肉茶果久矣。特蒙公见惠梨枣，就义成乱道一篇。
　　悟彻梨和枣，宁贪酒与茶。我今云水作生涯，奉劝依予早早早离家。我得醉醒趣，君当生死趖。同予物外炼丹砂，九转功成步步步烟霞。
　　自诫
　　儿女心头尽，田园意上除。金银财宝与妻孥，物物般般屏弃恰如无。却着人情事，堪嗟性蠢愚。不如一拨守清虚，无作无为便是好功夫。
　　赠众道友
　　心地频频扫，尘情细细除。莫教坑堑陷毗卢，常静常清方可论元初。性烛频挑剔，曹溪任吸呼。勿令喘息气声粗，昼夜绵绵端的好功夫。
　　赠马怀玉
　　意动心须动，心除意亦除。无无寂寂寂还无，神气和同子母得安居。莫觅曹溪路，何须问尾闾。真清真静养真如，真乐真闲真个好功夫。
　　又
　　昨日因何喜，今朝为甚悲。喜他向道慕希夷，悲则因他华丽不相宜。既欲搜玄妙，须当做乞儿。蓬头垢面紫累垂，意静心清便是上天梯。
　　七夕吟
　　天上初流火，人间乍变秋。鹊桥银汉瑞云浮，织女今宵何处唤牵牛。闺女离闺合，无愁自起愁。焚香乞巧拜无休，恁肯灰心守拙列仙俦。
　　又
　　梦裹游郊野，骷髅告我来。哀声声切切声哀，自恨从前酒色气兼财。四害於身苦，人心竟不灰。致今万劫落轮回，悔不当初学道做仙材。
　　又
　　王与马相见，心交应宿缘。太原梁苑已升天，记得当初留语再相传。守服须三载，持心更五年。诱人归善行功全，此个扶风重礼害风仙。
　　又
　　但愿三丹结，何愁两鬓皤。蓬头垢面啰唆啰，十二时中谨谨养冲和。不羡相如志，无心继伏波。马风题柱意如何，不做神仙不过灞陵河。
　　又
　　无使名过实，常教实若虚。藏机隐密恰如愚，闲问心王可处用功夫。性做长生宝，身为大药炉。炼丹须要饮醍醐，醉卧琼楼调弄夜明珠。
　　又
　　不羡人先悟，惟愁我未愚。蓬头垢面紫卢都，身做行庵到处得安居。不着人情绊，常教我相除。逍遥自在个尘无，物外山侗不解会功夫。
　　遇真人
　　重阳师父谈炉灶，全在心田了。山侗亦认本来真，性停命住永永是吾神。从今内外成颠倒，渐渐通明道。故将诗曲劝多人，猜得春花秋月好为亲。
　　惜黄花
　　和师韵　赠长安范公
　　弃财戒酒，药囊系肘。常清静，便把虎龙引逗。心起大慈悲，人人尽欲救。化愚迷、诗词如咒。休要攀花柳，速修神秀。玉壶中，有个自然红狗。日日吠青霄，谁知合着口。更披云、能飞解走。
　　无梦令（如梦令）四十一首
　　赠景公
　　物外先生姓景，酒色气财常警。稍稍觉偏颇，不待他人自做。自做，自儆，得步长生内境。
　　赠蓬莱散人
　　一志孤清守道，十地遍生芝草。百行谨行持，千日炼成真宝。真宝，真宝，万劫容光转好。
　　又
　　莫讶迩来栽竹，非恋眼前碧绿。惟爱岁寒心，使我自然不俗。不俗，不俗，清静志坚仙福。
　　赠岳散人
　　悟道散人姓岳，秘密玄机把握。终日抚心琴，便是蓬莱仙乐。仙乐，仙乐，聒透身中华岳。
　　又
　　物外洞天金雨，浇溉九还之数。猿马两澄澄，自是性停命住。命住，命住，产个胎仙飞举。
　　又
　　三髻山侗爱笑，好弱归之一笑。不是我如斯，有个内容欣笑。欣笑，欣笑，真乐自然欢笑。
　　赠京兆权先生
　　妻妾儿孙一假，金玉珠珍二假。三假是荣华，幻化色身四假。知假，知假，说破浮名五假。
　　又
　　一避无涯火院，二避利名萦绊。三避敬钦频，自是田分三段。堪看，堪看，金玉结成光灿。
　　感师
　　地肺重阳师父，化我百朝扃户。却欲报师恩，三载愿心环堵。餐素，餐素，体挂灵明纸布。
　　又
　　谭马丘刘四绝，好弱各无分别。因遇别东牟，故访西秦养拙。养拙，养拙，直要清贫做彻。
　　赠傅散人
　　此个散人姓傅，不恋荣华贵富。物外做修持，玄妙性中分付。分付，分付，蓬岛将来趋赴。
　　赠李悟道
　　悟道姑姑姓李，弃了人情俗礼。决烈似男儿，搜获玄中玄理。玄理，玄理，只在西江月裹。
　　赠纪散人
　　悟彻人生能几，笓了满头虱虮。乐道处真常，十二时中炼己。炼己，炼己，做个神仙纲纪。
　　赠于面前先生
　　惆怅烟霞伴侣，坚意辞予归去。不念我伶仃，守一清清环堵。环堵，环堵，终日无情无绪。
　　又
　　志在环墙养拙，是是非非不说。终日似憨痴，逗引个中欢悦。欢悦，欢悦，便是山侗活业。
　　又
　　马劣猿颠浊梦，虎逵龙蟠清梦。无作更无为，性住命停仙梦。仙梦，仙梦，气结神凝无梦。
　　又
　　宝殿金门玉锁，要看搜寻云朵。无影钥匙儿，便把转关剔过。剔过，剔过，自是无升无堕。
　　长安贾散人
　　此个散人姓贾，悟彻身躯是假。急急便投真，物外修完纯嘏。纯嘏，纯嘏，内饮何须持斝。
　　赠宋知柔
　　欢乐涤除烦恼，清静自无尘恼。真气遍三田，结聚琉璃玛瑙。玛瑙，玛瑙，自是还金补脑。
　　赠权知微
　　权老万缘一撇，意马心猿顿歇。杳默湛澄中，无影人人惧悦。欢悦，欢悦，性似清风明月。
　　赠刘先生
　　不得迎之见首，怎得随之见后。仰视愈弥高，钻刺转加坚厚。坚厚，坚厚，悟彻头头观透。
　　赠元公
　　德茂元公兄弟，月帔星冠遂意。奉劝更修持，炉炼丹砂无比。无比，无比，占得蓬瀛仙位。
　　又
　　传语两宫道士，日用剪除尘事。炉炼白朱砂，内境内容瞻视。瞻视，瞻视，此际山侗参侍。
　　又
　　传语终南道众，早把良缘勤种。保守气精神，调摄乌龟赤凤。赤凤，赤凤，化粒金丹高耸。
　　又
　　便把那人喝住，莫使狂行一步。日日处真常，自有神珠堪顾。堪顾，堪顾，共作长生伴侣。
　　赠谢散人
　　此个散人姓谢，富贵荣华不藉。猛烈入玄门，修葺洞天台榭。台榭，台榭，自有花开不谢。
　　又
　　信步如同云水，看遍秦川八水。不似栋梁间，万振逆留神水。神水，神水，便是山侗真水。
　　又
　　物外茅斋映竹，一饱残羹冷粥。乐亦在其中，记得风仙叮嘱。叮嘱，叮嘱，保养灵明性烛。
　　赠安静散人
　　欲要病源除削，便把尘缘拈却。心上去忧愁，性内真欢真乐。真乐，真乐，此者仙家一着。
　　又
　　泼杀无明业火，保守炉中水火。固养本根源，决要水中生火。生火，生火，便是山侗真火。
　　京兆谭急脚索
　　且做尘中急足，有日清闲愿足。随分更随绿，自是常常知足。知足，知足，捉住金乌三足。
　　五更寄赵居士
　　一鼓孤眠内守，宝陆用云耕透。密种紫芝苗，自是洞天无漏。无漏，无漏，坎虎离龙交媾。
　　二鼓孤眠内守，云绽遍天星宿。日月两交光，自是宝瓶无漏。无漏，无漏，起陆龙蛇战斗。
　　三鼓孤眠内守，重把玄门频扣。唤觉个中人，自是玉关无漏。无漏，无漏，姹女婴儿携手。
　　四鼓孤眠内守，谨谨小心防寇。慧照破邪魔，自是金精无漏。无漏，无漏，一点灵光结就。
　　五鼓孤眠内守，湛寂无中得有。应物处真常，自是神丹无漏。无漏，无漏，显现胎仙清秀。
　　又五更
　　一鼓乾坤入洞，便把虚无拈弄。离坎自交宫，澄湛寂然无梦。无梦，无梦，别我魔军大恸。
　　二鼓孤清妙用，颠倒倒颠看供。遍地长黄芽，便觉个中无梦。无梦，无梦，八味水流梁栋。
　　三鼓玉金深种，始觉元阳运动。丹鼎紫烟生，气爽神清无梦。无梦，无梦，一点灵光堪宠。
　　四鼓婴儿跨凤，姹女欣然持鞚。性命两停停，自是睡轻无梦。无梦，无梦，瑞气祥光簇捧。
　　五鼓众星相拱，应物无劳擒纵。时显夜明珠，无睡无眠无梦。无梦，无梦，五彩云踪继踵。
　　木兰花令
　　和师韵
　　诸公日日闲团聚，饭罢时时眼厮觑。专专惟望马风言，怎敢玄玄轻泄露。常常只把气神护，谨谨调和龙虎步。徐徐炼就九还丹，个个成仙云外去。
　　万年春（点绛唇）十二首
　　缘甚修持，风仙钓出侵云构。灵苗秀，斡运真母，非是调羹手。小过谁无，语失当缄口。班行后，怎生依旧，除是随风走。
　　又
　　自己园亭，无分昼夜宜重构。黄芽秀，欲携云母，那裹须垂手。无相人人，蓦地开金口。明先后，须当遗旧，挈出元初走。
　　又
　　堪叹人人，波波劫劫贪名利。何时已，眼光落地，到此才方悔。虽有儿孙，要替应难替。辞生泪，甚家滋味，想着心先碎。
　　又
　　奉劝人人，尘中莫竞锥刀利。心先已，勿欺天地，事在前头悔。欲免轮回，休望儿孙替。休垂泪，道家真味，把恩爱先锤碎。
　　梦得一枝白笔
　　昨夜山侗，梦游蓬岛逢锺吕。文房数，一枝纯素，不让蒙恬做。远胜江淹，五色何曾污。相宜处，书心开悟，堪应三清举。
　　又
　　冬至阳生，迎春拨雪黄芽好。人惊早，香如芝草，玉碾胜磨捣。神水烹煎，自是除阴耗。金童报，绝品珍宝，啜罢游蓬岛。
　　赠陈知命
　　地肺陈公，白毫显出非常异。人难比，希夷苗裔，肯着尘凡累。猛舍家缘，物外搜玄理。清心意，自然浇溉，太一冲和气。
　　赠兴国寺修塔僧
　　物外高僧，澄澄湛湛真禅剎。真禅剎，心无察察，理趣常搜刷。玉性玲珑，处处皆通达。皆通达，无拘无辖，垒起黄金塔。
　　宁解元许却庵门以词督之
　　谭马丘刘，专专卓个庵儿住。修行处，未知门户，有个先生许。翘俟嘉音，万望垂青顾。如无悮，庾登云路，岂敢忘恩府。
　　劝道友
　　去去来来，来来去去何时了。堪失笑，利名缠倒，衣换知多少。奉劝人人，早把元阳保。休虚耗，结成珍宝，得赴蓬莱岛。
　　咏李实庵名静乐
　　常守行庵，常清常静常常快。常搬载，日常宁耐，自是常交泰。真乐真欢，应物真常在。真无坏，真如光彩，得做真良份。
　　咏李公慵轩
　　物外慵轩，闲居放坦无为作。无为作，自然期约，心肾相交错。二气成形，结就灵丹药。灵丹药，银霞覆却，展起腾云脚。
　　巫山一段云十三首
　　赠三－居士
　　斡运清神境，修完耀洞天。九层台上聚祥烟，端坐碧霞轩。开阐琼林雅宴，赏玩个中深浅。咆哮金虎戏波涛，警动汞成鳌。
　　又
　　玉女开金殿，金公锁玉关。真清真净养胎仙，云透坎离间。贪看灵光上下，忘了之乎也者。神珠吐出九般霞，跨鹤赴仙家。
　　又
　　赤子餐青母，红蛇啖黑龟。祥光瑞气可成衣，尚自更持危。调引姹婴嬉戏，紧把玉关封闭。一轮性月晃清霄，云步访三茅。
　　又
　　霞友无尘虑，云朋绝事情。气神相结净中清，谈笑大丹成。好把碧桃采摘，专献蓬瀛仙客。大家同共庆重阳，开宴一齐尝。
　　又
　　休要呼师叔，相看若弟兄。炼心云补玉京城，何必谒公卿。因抚心琴益寿，谓饮刀圭戒酒。瑶台上面放琼花，同去步烟霞。
　　赠胡了仙兄弟
　　会握青钢剑，能衔白玉杯。虚心实腹养琼瑰，平地一声雷。諕杀三尸六贼，火裹金莲开坼。自然显现个灵童，云步太虚中。
　　又
　　炉养长生药，园开不谢花。充饥旋旋采灵芽，消渴饮流霞。闲看玉蟾光灼，忽见金鳌踊跃。两般游戏上青莲，凤历怎排年。
　　又
　　醉卧琉璃帐，闲看翡翠帘。自然俗虑绝毫纤，宝鼎玉花添。热起心香性炷，引动麟飞凤舞。龙蟠虎远戏神珠，丹结赴仙都。
　　又
　　黄鹤松间睡，青鸾润畔楼。白牛困卧紫灵芝，丹凤宿瑶池。唯有灵童放耍，来往恣情游冶。通天彻地月明中，显现至真功。
　　又
　　洞裹乾坤异，翛然看不穷。虎龙斗入白云中，不见往来踪。女婴儿忒，争把昆仑顶戴。琼瑶撞透出灵胎，跨鹤去蓬莱。
　　又
　　玉线穿三穴，金针透九关。自然得见内容颜，云袖凭朱栏。正看琼花烂熳，蓦地青衣叫唤。紫微诏下赴蓬莱，仙籍已安排。
　　又
　　性烛生青焰，心香袅紫烟。命灯结正玉花鲜，慧目看金莲。此个山侗雅趣，出自风仙师父。一朝九转大丹成，玉帝诏仙卿。
　　苏幕遮二十一首
　　在长安弄铁马骑道友索词
　　马风儿，悟玄理。不向檐楹，看您成家计。参从风仙何事喜。舞袖轻摇，撼动声清美。胜骅骝，无萦系。不恋银鞍，免使人鞭捶。蓦地玎珰声韵起。自在逍遥，直上青霄裹。
　　又
　　闹角儿，梳得好。妙手奇功，悟后呈些巧。个个疏来无倚靠。各各惺惺，虮虱须教少。张打由，李骲老。见我风狂，鼓掌呵呵笑。此个机关人怎晓。返老还童，内外成颠倒。
　　赠张善道
　　门闻，心烦恼。日日忧愁，不觉容颜老。眼做看门招病早。口是祸门，德丧身亡了。鼻玄门，通大道。日用不勤，喘息绵绵好。传透九宫成至宝。久视长生，云步归蓬岛。
　　到莱州复归宁海辞坟
　　此回来，缘甚故。不谓营生，不为儿和女。不谓荣华夸五袴。思忆劬劳，特地辞坟墓。奠酒时，开地府。九祖生天，共结神仙侣。非是修行难救度。何必三牲，祭祀千千数。
　　别乡
　　弃荣华，披破席。养假崇真，茶饭须求觅。忘了从前亲与识。此别乡关，恣意闲游历。主人翁，须爱惜。六贼三尸，慧剑频频劈。逗引灵童常跳踯。真乐真闲，大道成无极。
　　劝长安道众
　　苦海中，劳四大。竞利争名，个个皆宁耐。争把元阳都损坏。前有轮回，着甚机谋解。道门中，超三界。太上巾包，悟者欣然戴。意净心清无罜碍。固养灵根，性命长长在。
　　看送孝
　　有微言，深可说。兔死狐悲，伤类声凄切。人见人亡宁喜悦，大限来时，莫也无分别。愿回头，搜秘诀。猛舍家缘，频把心猿歇。修炼金丹收白雪。九转功成，永永无生灭。
　　别子
　　出凡笼，无系绊。落魄婪耽，日作无常观。十四儿孙都弃拚。自在逍遥，风月为吾伴。背葫芦，携铁。壶贮琼浆，观内灵芝按。渴饮饥餐增寿算。天助真风，有个琅琊唤。
　　自害风
　　遇王风，风传我。风发飕飕，风害家缘破。拈弄风飙团水火，风子飍飍，风韵闲吟和。顺风行，迎风坐。饮罢真风，更枕清风卧。施布仁风功行大。自许扶风，风裹成因果。
　　赠马公
　　好云游，是马钰。幸遇华宗，一见如亲族。拜礼从今为骨肉。仰荷恩怜，终日闲相逐。告吾兄，听我嘱。莫虑儿孙，自有儿孙禄。愿早灰心明性烛。占取清闲，修取将来福。
　　鄠县晏公惠面
　　晏先生，惠我面。亲做庖人，妙手搋和软。细细搓来成玉线，致在锅中，水火同烹炼。觉馨香，成美膳。四个平分，各各无深浅。欲要充饥须九转。饱后云游，处处行方便。
　　风发
　　害风王，扶风马。各做心风，总把家缘舍。吟咏清风明月下。风裹寻风，搜得真风雅。顺风行，随风耍，处处风传，结正风无价。掌握风飙持玉斝。驰骋风流，共把风云跨。
　　自戒
　　不悭贪，不谄诈。不忆家缘，不说乡中话。不着世情不着假。不做诗词，不敢言行化。志弥高，心转下。云水清闲，内养丹无价。乐在其中欣放耍。姓氏人询，倦应扶风马。
　　又
　　遇风仙，心开悟。人我心无，无爱无憎妬。一切女男同父母。三教门人，尽是予师父。好清闲，喜歌舞。昼乞残余，夜宿悲田所。上下中丹常密护。九转功成，蓬岛通云路。
　　在南京乞化
　　穿茶坊，入酒店。后巷前街，日日常游遍。只为饥寒仍未兔。度日随缘，展手心无倦。愿人人，怀吉善。舍一文钱，亦是行方便。休笑山侗无识见。内养灵明，自有长生验。
　　赠李哥缘再要出家
　　李先生，难舍俗。出去还来，坏了昆山玉。覆水重收弦断续。一事无成，惹得空捞漉。悔前非，明性烛。火灭烟消，心上休怀毒。欲与马风闲厮逐。直待年深，看透伊心腹。
　　劝李哥
　　羊儿皮，虎儿质。害物心机，昼夜无宁息。虽恶肯将儿子食。休逞威风，真性宜调习。亲非亲，识非识。云水清闲，内外常游历。日用三餐凭乞觅。灭尽无明，便是波罗蜜。
　　乡中上街求乞
　　舍家缘，须用斧。劈碎恩山，岂肯重修补。猛烈灰心寻出路。自在逍遥，认个清闲处。有因缘，方可悟。改变衣装，道服惟麻布。莫讶乡中求乞去。灭尽无明，直上青霄步。
　　和师韵
　　清净门，柔弱户。忍辱家风，朴实为公据。无作无为成活路。自在逍遥，云水通行步。绝聪明，效愚鲁。兀兀腾腾，不起闲思虑。面垢头蓬身粪土。万事俱忘，堪应三清举。
　　李公实索慵轩词
　　不梳头，不洗面。馁在其中，吃饭心怀倦。无病闲眠身懒转。有客来寻，问着仍慵喘。不烧香，不礼念。落魄婪耽，酬了今生愿。日用不勤功怎见。紫诏来宣，大道无为显。
　　怀宁伯功惠鞋
　　清叟冠，伯功履。见惠山侗，别有非常意。使我顶天并立地。俯仰观瞻，无忤兼无愧。得斯因，无限喜。出户迎宾，何患殊无礼。更向就中搜奥旨。上下冲和，得赴青霄裹。
　　瑞鹧鸪十八首
　　寄华清道众
　　环墙围合洞中天，瑞气祥光愈接连。白鹿怀中常稳坐，青牛背上得闲眠。骊山不到经三载，华岳相违近四年。霞友云朋应怪我，争知此处结金莲。
　　劝道友
　　清虚虽好恋家缘，着甚因由上得天。顶戴恩山犹论道，身居苦海尚擎拳。是非窟裹功难就，名利丛中果怎圆。若不回头寻出路，如何只恁做神仙。
　　住环堵
　　冬虽无火抱元阳，夏绝清泉饮玉浆。蜡烛不烧明性烛，沉香无用心香。三年赤脚三年愿，一志青霄一志长。守服山侗环堵内，无恩相报害风王。
　　过杨柳渡
　　马风宁海遇重阳，西入关来放肆狂。好看梅溪杨柳渡，喜游竹径杏花冈。秦川铺锦宜春睡，渭水横丝击日长。胜景无穷吟不尽，命工图画比仙乡。
　　咏茶
　　卢仝七椀已升天，拨雪黄芽傲睡仙。虽是旗枪为绝品，亦凭水火结良缘。兔毫盏热铺金蕊，蟹眼场煎泻玉泉。昨日一杯醒宿酒，至今神爽不能眠。
　　居庵
　　闲人相访有何妨，唯恐闲人话短长。真乐真闲无议论，至微至妙绝商量。是非欲说气神散，名利才言道德忘。不若澄心常默默，自然彼此得清凉。
　　督韩三官人
　　男儿央烈在言谈，口契相违亦害暂。虽是韩三疏马二，奈何马二忆韩三。养家便是甘中苦，学道须知苦裹甘。甘苦苦甘还省悟，出离火院住云庵。
　　收家书
　　家书接得急开封，正值糊窗要辟风。我意难随你意去，道心不与俗心同。行功未满大千数，云水须游太一宫。传语儿孙并弟侄，后来书至撇墙东。
　　又
　　心香爇起唱行香，真乐真闲兴味长。便觉眉头无利锁，何愁身上有名缰。昔年曾作肥家子，今日还为出舍郎。到此他遥常自在，哩唆哩啰又何妨。
　　赠众道契
　　修行何处用功夫，马劣猿颠速剪除。牢捉牢擒生五彩，暂停暂住免三涂。稍令自在神丹漏，略放从容玉性枯。酒色气财心不尽，得玄得妙恰如无。
　　又
　　道人财色酒虽无，一点无明着甚除。恶念不生归莹素，触来勿竞证元初。我人起处愁无极，烟火消时乐有余。欲学神仙须忍辱，莫交烧了那真如。
　　闻乡人来到以词聊代家书
　　斩钉截铁不思家，永绝狐疑永弃家。足履白云寻羽客，杖挑明月访仙家。乡中园馆非吾宅，物外蓬瀛是我家。自在逍遥无宿虑，何须重话旧时家。
　　又
　　人人学道总劳劳，个个心高志不高。烟火靡除生怨恶，尘情不断起贪饕。欲搜玄妙消三业，猛向根芽下一刀。常净常清常忍辱，无为无作列仙曹。
　　又
　　昔年常被利名枷，苦海波中喜戴枷。堂下儿孙如玉杻，眼前妻妾似金枷。至迷马钰因何悟，得遇风仙便脱枷。闲裹寻闲得闲趣，如今宁肯复投枷。
　　又
　　劝人休要问前缘，但肯回头是宿缘。不想浮生难猛悟，稍知虚患近良缘。无心入道须无分，有意投玄是有缘。自古神仙皆出离，在家怎得好因缘。
　　又
　　风仙风害得真风，留下家风要害风。通密丘仙能继踵，山侗马钰应扶风。劝人休作梦中梦，学我能寻风裹风。或问风因亲说破，投玄远俗做心风。 
　　赠斗门李公
　　不须远远远寻师，自是神仙自是师。真净真清真至理，至微至妙至真师。爱憎不尽难求道，人我仍存枉拜师。你意不能随我意，我心怎做你心师。
　　又
　　秦川胜景果非常，最好终南珍藏乡。竹径梅溪生秀气，凤巢龙窟吐祥光。云庵处处成云集，道友多多论道长。刘蒋村名今改变，人人传说会仙庄。
　　遇仙槎四首
　　赠清风散人
　　懃懃物外修，谨谨心中扫。渐渐绝尘缘，细细通玄奥。灵灵大药成，灿灿神光好。得得遇仙槎，稳稳归蓬岛。
　　和师韵
　　三光固下元，六度清中阙。九转上元灯，照见长生月。无分昼夜明，光彩连绵发。显出个胎仙，生死今番越。
　　寄晏公
　　休心绝是非，灭意除人我。酒色气财无，生死轮回躲。祥光结宝花，玄露成珠颗。自是遇仙槎，便得携云朵。
　　又
　　名成好息心，利遂堪回首。猿马不轻狂，龙虎相交媾。常教玉户开，莫使金关漏。九转大丹成，万劫神清秀。
　　养家苦#1十二首
　　赠宁伯功
　　养家苦，火坑深。万尘埋没不能禁。遇风仙，物外寻。修行好，炼阳阴。净清能见水中金。现光辉，罩宝岑。
　　养家苦，镇常忙。忙来忙去到无常。作阴囚，住鬼房。修行好，不曾忙。闲闲闲裹守真常。得修完，玉洞房。
　　养家苦，赡他人。衣丰食足尚嫌贫。运机心，丧了真。修行好，作闲人。自然忧道不忧贫。炼顽心，养至真。
　　养家苦，似蜂虔。采花成蜜为谁甜。肯堤防，蛛网粘。修行好，做风虔。舌生津液玉浆甜。溉黄芽，无惹粘。
　　养家苦，特贪饕。家丰又待望官高。遇危难，无计逃。修行好，不贪饕。埋光隐迹恐名高。无无为，生死逃。
　　养家苦，恋尘缘。铺谋活计望千年。柰凡躯，不久坚。修行好，结良缘。功成行满不排年。做神仙，因志坚。
　　养家苦，没程头。一朝身死作阴囚。见阎王，不自由。修行好，有程头。三千功满不为囚。做神仙，得自由。
　　养家苦，喜相违。常常思想死生危。怕从前，火院围。修行好，处无为。神珠光彩透帘帏。现灵童，相貌威。
　　养家苦，没休期。危危险险似围棋。被人，无祷祈。修行好，最稀奇。姹婴争把虎龙骑。献胎仙，凤与麒。
　　养家苦，为妻男，是非荣辱饱经谙。限临头，事怎甘。修行好，子端南。神丹灿烂弃行庵。宴瑶池，德饱酣。
　　修行易，断情难。始初分解最艰难。譬无常，破尽难。心开悟，没疑难。觉从前事养家难。学神仙，有甚难。
　　思微妙，想尘缘。两般搜索要精研。但知空，向道坚。心清净，意通玄。自然知道役言传。达无为，作大仙。
　　解佩令二首
　　和古韵
　　山侗猛省，因师法旨。觉从前、不是不是。剔正根源，要日月、壶中并至。透玄关、应希夷理。龙吟啸，能行能止。剖昏迷、慧刀锋利。炼就神丹，金盘托、聊充微礼。献风仙、博本师喜。
　　又
　　摧强挫锐，常搜己过。处真常、毋劳打坐。每向人前，须做小，无心做大。坎离中、虎眠龙卧。不憎不爱，无人无我。又何愁、非灾横祸。自在逍遥，与云朋、霞友唱和。占清闲、自家几个。
　　梅花引三首
　　赠白先生
　　脱尘子，逃生死。物外逍遥云水似。起真慈，起真慈。暗助真功，常常得自知。逗引蛟龙归虎兕。水裹灯光明久视。结灵芝，结灵芝。携去蓬瀛，专专献我师。
　　赠众师兄
　　子端午，龙蟠虎。莫使马猿偷眼睹。气神苏，气神苏。海底灵龟，依从鼻吸呼。女姹婴娇云裹聚。欲赴蓬瀛路上去。炼江湖，炼江湖。结就金丹，方知玉性孤。
　　赠老李先生
　　怎分晓，迷虚矫。爱恋家缘何日了。着尘嚣，着尘嚣。铁做人人，遭他火院销。猛悟无常非事小。跳出凡笼搜密妙。乐逍遥，乐逍遥。坎虎离龙，降来入玉瓢。
　　忆王孙三首
　　和重阳真人
　　心清步步入玄门，意静溉本根，蓦地听闻没口论。性无昏，一点灵光万劫存。
　　又
　　长安云步去还来，万朵金莲火裹开，独饮刀圭胜浊醅。两三杯，涤尽凡心有甚灾。
　　又
　　麻衣纸袄度冬寒，暖阁红炉永不看，认正些儿理的端。气神安，结就无为九转丹。
　　憨郭郎
　　赠重阳真人侄王周臣
　　休要强贪名利，休要恋妻男。免轮回生死苦，做痴憨。清净自然明道，神气自相参。功成朝玉帝，跨云骖。
　　金花叶（金蕉叶）
　　赠徐安神
　　欲要灵明莹彻，向心上、速宜解结。便莫受家缘火熁，弃妻男产业。逞俊宁如养拙，引龙虎、休教急切。自然悟神仙妙诀，本来真难灭。　　
　　青玉案
　　赠染何先生
　　无涯火院常笼罩，似醉梦，难分晓。卖弄惺惺非耍俏。争财竞气，恋妻男，算到底，终须掉。譬似无常坑窖了，便急急，搜玄妙。固养灵根真火燎。澄澄湛湛，证元初，大药就，天书诏。
　　调笑令二首
　　和师韵赠张马二公
　　调笑，论微妙。月内银蟾端午跳。中宵日裹金鸡叫，坎虎离龙围绕。忽然撞着姹婴召，共守丹炉了了。
　　山峭，彩霞照。一颗神珠常吐耀。无穷瑞气长笼罩，更有祥烟袅袅。三清专遣青童诏，报道无为功要。
　　〔减字木兰花〕十首
　　四仙韵
　　丘刘谭马，幸遇风仙亲教化。一别山东，云水秦川兴不穷。清贫快乐，自在逍遥无做作。清净门庭，阐出家风合圣经。
　　又
　　丘仙通密，隐迹磻溪人不识。通妙刘仙，永住终南屏万缘。谭仙通正，志在清贫修大定。三髻山侗，愿处环墙也放慵。
　　赠徐玄之
　　神翁苗裔，骨格非凡人怎比。猛舍家缘，物外搜寻玄上玄。天长地久，走玉飞金常在手。营养黄芽，道号从今称碧霞。
　　赠烟霞散人
　　谪仙猛悟，富贵荣华都不顾。改变衣装，道服云包傲带长。擒猿捉马，不骋容仪多娅姹。玉性无尘，相称烟霞一散人。
　　又
　　谭仙通正，悟彻长真修玉性。马钰山侗，豁豁洋洋似害风。刘仙通妙，把握长生真了了。通密丘仙，修养长春不夜天。
　　又
　　处端通正，道号长真真上认。自在逍遥，摵碎岩前汲水瓢。处玄通妙，道号长生真了了。慎勿先归，且伴长春丘处机。
　　又
　　山侗马钰，学道宜乎除爱欲。却殢诗词，怎得功成现紫微。如何猛悟，减字木兰花裹诉。百拜诗魔，休似从前返倒何。
　　又
　　诗词作孽，妨我清闲仙举业。猛悟心惊，如向深渊履薄冰。便疏笔砚，却与气神相眷恋。懒裹寻慵，无作无为是马风。
　　别南京拆字
　　□今拜别，□住逍遥金王宅。□处门开，□裹人人不复来。□金成宝，□脉婴儿擎码碯。□与山侗，□去蓬瀛礼吕公。
　　过静远镇
　　□兵辱我，□戟丛中谁解祸。□辩如锋，□木和同是夏公。□今清脱，□兔日乌同作活。□底然香，□谢恩人鱼鼓张。
　　挂金灯
　　赠重阳师父侄王周臣
　　绝攀缘，心上生光莹。朗然变化，无穷异景。这密妙、教贤省。内貌宜乎速整，悟后分凡圣。亘初灵明，火内正劲。毁炼出、清中静。
　　滴滴金
　　赠蔡公
　　水云自在逍遥客，木金聚、更无隔。婴姹从此认知识，看无中颜色。虎龙战斗曹溪侧，鼎炉内、炼黄白。大丹成就有谁尝，蔡先生消得。
　　德报怨（昭君怨）
　　赠吴知纲
　　急性更为缦性，意静自然心静。憎爱两俱忘，绝炎凉。虎远龙蟠光莹，丹结玉童邀请。舞袖出昆冈，赴蓬庄。
　　金鸡叫十首
　　化李仲达
　　撞着鲸鲵须索钓，抛香饵、时时引调。洋洋不顾迷波淼。休要相趖，与你如胶鳔。掷下金钩常搅扰，如回首、牵归玄妙。将来决定成仙了。朝拜三清，出自我金鸡叫。
　　又
　　日日朝朝常报晓，谁知道、人人错了。孳孳为利贪虚矫。性命俱忘，财色心奸狡。恶业无涯阴德少，将来事、一场不小。无常限满酆都召。鬼使挐挐瞋，不悟我金鸡叫。
　　又
　　日日朝朝常报晓，徒人省、搜玄搜妙。孳孳为善回光照。勘破浮生，便把家缘掉。九曲明珠安九窍，丝连蚁、火光频燎。往来穿透功夫了。得赴蓬瀛，出自我金鸡叫。
　　又
　　火院中间常火燎，忧儿女、形容衰了。傍人替你生烦恼。投献诗词，万望心明晓。不测无常非事小，悟来后、便搜玄妙。蓬莱云路通关要。炼就金丹，出自我金鸡叫。
　　又
　　外骋惺惺非是俏，内修持、些儿最妙。真如一点三光照。爇起心香，自有祥烟罩。李四高人如悟晓，无中有、非常冥杳。胎仙舞袖麾灵耀。跨鹤腾空，出自我金鸡叫。
　　又
　　元是神仙何不晓，听予劝、家缘事小。迷津苦海须当跳。一个灵明，兔使尘笼罩。物外澄心通密妙，常清净、龙蟠虎远。神丹结正腾辉耀。返老还童，出自我金鸡叫。
　　又
　　日暮残辉何不晓，好收心、回光返照。宜乎急急搜玄妙。疾速修持，莫待西沉了。物外修仙非是矫，早认取、言钩语钓。诗词香饵吞些小。跃出迷津，悟得我金鸡叫。
　　又
　　入道已蒙相许了，火坑深、宜乎猛跳。男儿出语无虚矫。慎勿迟疑，休使傍人笑。断制家缘回日早，休似鹤、留言华表。从斯马钰登高眺。奉劝吾兄，莫忘我金鸡叫。
　　又
　　三髻山侗闲失笑，离乡井、无愁买恼。忧他性命无心了。终日哀人，忘了自家道。堪可垂钩须索钓，且不免、厮煎打炒。耐羞耐耻频频告。谨劝贤家，早悟我金鸡叫。
　　又
　　许我年时来入道，想贤家、心无虚矫。劝公早早家缘掉。稍稍迟迟，做出诸宫调。若肯回头何事好，乐情闲、持杯欢笑。抚琴月下沉香袅。搜获玄机，别有个金鸡叫。
　　神清秀#2
　　寄看庞总管园赵公
　　些儿微妙非常好。猛焰裹、自然芝草。玉虎与金龙，密护三田宝。丹成九转青童报。便授取、紫微宣诰。体挂六铢衣，跨鹤归蓬岛。
　　道成归#3二首
　　阮郎归改道成归，修行人喜知。松峰影裹乐希夷，何须唱艳词。姹婴动，虎龙随，云耕坎与离。三千功满赴瑶池，神光相貌奇。
　　赠岳秀才藏头
　　□年苦志不求奇，□公寻者希。□夷猛悟笑微微，□华枉用机。□子偃，□婴肥，□宫祥瑞围。□传心印谨相依，□灵神自飞。
　　迎仙客
　　日中乌，月中兔，走飞子午何曾住。虎随龙，龙随虎，东西来往，自是明琼路。姹娘歌，婴子舞，玉堂裹面金为主。云为朋，霞为侣，逍遥自在，开阐全真户。
　　系云腰（系裙腰）
　　昆嵛山上丹阳子，真得得，遇风仙。今生相应前生约，访秦川，居地肺，结良缘。离清坎静水生火，婴姹睡，虎龙眠。神凝气聚灵光现，驾云轩，透祥烟，去朝元。
　　登仙门二首
　　师也师也，重阳师也。处玄机，静中清也。起金莲玉花社，有谁知也。化人人，渐归道也。这扶风，非开悟，亦非愚也。辨假真，稍能明也。细寻思，心豁畅，略无疑也。想师范，没人过也。
　　又
　　难也难也，舍家难也。绝爱憎，屏尘难也。处无为清静有，始终难也。譬如死，又何难也。论玄元，谈微妙，要人听也。但小童，肯来询也。便须当，开言路，与其进也。我不能，保其往也。
　　渐悟集卷下竟
　　#1此词牌应为『捣练子』。
　　#2此词牌应为『海棠春』。
　　#3此词牌应为『阮郎归』。
　　
