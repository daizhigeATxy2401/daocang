仙乐集
　　经名，仙乐集。金刘处玄撰。五卷。底本出处：《正统道藏》太平部。
　　目　录
　　卷一
　　天道罪福论
　　白莲花词二十九首
　　酬徇台安远
　　叠钧诗
　　藏头拆字诗四十一首
　　卷二
　　五言绝句颂一百六十一首
　　三字歌
　　十二劝
　　十劝
　　卷三
　　四言颂
　　述怀十一首
　　赠玲七翁眷属士二首
　　赠道众五首
　　上敬奉三教道众并述怀士二首
　　辞马姑二十一首
　　四言绝句十四首
　　卷四
　　词
　　江神子（并口号二首）
　　上平西四首
　　满庭芳八首
　　神光灿三首
　　酹江月五首
　　水龙吟
　　满路花
　　行香子二首
　　山亭柳
　　蓦山溪六首
　　玉堂春二首
　　踏云行九首
　　惜黄花三首
　　青杏儿三首
　　武陵春二首
　　感皇恩二首
　　望远行
　　定风波四首
　　望蓬莱六首
　　卷五
　　五言绝句颂一百九十首
　　仙乐集卷之一
　　神山无为应缘长生子刘处玄造
　　天道罪福论
　　无火院罪，赐清凉福。无贪淫罪，赐安乐福。无恶浊罪，赐善清福。
　　无憎爱罪，赐清平福。无苦恼罪，赐知足福。无着身罪，赐修真福。
　　无赞邪罪，赐明正福。无毁人罪，赐赞己福。无万爱罪，赐万清福。
　　无妄想罪，赐通仙福。无分别罪，赐善通福。无妬嫌罪，赐归顺福。
　　无恋世罪，赐洞天福。无怕衰罪，赐松筠福。无奸狡罪，赐如意福。
　　无轻人罪，赐重己福。无慢人罪，赐天佑福。无恋假罪，赐明真福。
　　无俗恶罪，赐道善福。无攀高罪，赐德归福。无纵心罪，赐通道福。
　　无寿者罪，赐长生福。无狐疑罪，赐感应福。无恩冤罪，赐仙伴福。
　　无动静罪，赐真常福。无退道罪，赐祖先福。无地狱罪，赐天堂福。
　　无有为罪，赐无为福。无生灭罪，赐超升福。无狠毒罪，赐全身福。
　　无是非罪，赐道德福。无妄传罪，赐大成福。无害命罪，赐延年福。
　　无自高罪，赐人敬福。无拣择罪，赐无穷福。无恋浊罪，赐清真福。
　　无损气罪，赐颐神福。无怀恶罪，赐心安福。无私邪罪，赐公正福。
　　无蛮富罪，赐天乐福。无恋有罪，赐无生福。无刚硬罪，赐上善福。
　　无人道罪，赐天道福。无多藏罪，赐万光福。无损人罪，赐益寿福。
　　无杀害罪，赐修生福。无嫉妬罪，赐夷善福。无攀缘罪，赐全神福。
　　无恶逆罪，赐孝子福。
　　无善道，则赐轮回罪。无公平，则赐生灭罪。无忘贪，则赐不足罪。
　　无常情，则赐寿夭罪。无通变，则赐愚鲁罪。无清深，则赐浊浅罪。
　　无悟道，则赐迷俗罪。无厌宠，则赐多辱罪。无就下，则赐危险罪。
　　无善福，则赐恶报罪。无三孝，则赐十恶罪。无明见，则赐幽冥罪。
　　无真禧，则赐身堕罪。无真常，则赐荣枯罪。无厌世，则赐万浊罪。
　　无炼形，则赐贩骨罪。无悟真，则赐迷伪罪。无爱善，则赐堕恶罪。
　　无福慧，则赐堕落罪。无大达，则赐福业罪。无灵明，则赐昏迷罪。
　　无远小危，赐大祸罪。无禁口非，赐拔舌罪。无顺道，则赐刀山罪。
　　无害物，则免镬汤罪。无恋情，则免死苦罪。无幻形，则兔去来罪。
　　无生乐，则免死哀罪。意普敬，则免不平罪。无新愆，则消旧业罪。
　　顺天条，则免过去罪。积阳道行，无阴路罪。修阳道功，救永沉罪。
　　达无为道，无万有罪。悟鷇食居，无利害罪。悟三圣言，无高下罪。
　　出天地彀，无万物罪。去福地隐，无应物罪。通明晦谦，无自高罪。
　　出五道转，无投胎罪。性今古通，无愚执罪。悟天道通，无多言罪。
　　见道无形，无着有罪。爱非理贿，有填还罪。通天道夷，无他非罪。
　　搜己过达，无昧己罪。救四生形，无害物罪。通灵琴响，无直言罪。
　　知黑白明，无杀机罪。明三皇始，无弄文罪。见亘古形，无着相罪。
　　上元赐福，中元赦罪，下元解厄，三元救世。
　　白莲花词二十九首
　　百岁人生速悟，三万六千有数。昼夜忙忙乌兔，
　　限到难趖死路。古今许庞家去，也应都免轮回苦。
　　别有铅房汞库，一点灵明是主。道乐无尘无虑，
　　欣则行歌道舞。古今许庞家去，也应都免轮回苦。
　　敬道高真佑护，保命身安养素，恶浊消亡作做；
　　圣道难逢难遇。古今许庞家去，也应都免轮回苦。
　　道救九玄七祖，咫尺蓬莱有路。三教超升门户，
　　仙道千年一遇。古今许庞家去，也应都免轮回苦。
　　世外仙宫宝所，得道真灵永住。布德名传万古，
　　救死哀生孰悟。古今许庞家去，也应都免轮回苦。
　　大醮亡魂圣度，亢旱难逢法雨，清静身心餐素，
　　功德圆成仙路。古今许庞家去，也应都兔轮回苦。
　　性焰命油省悟，便是真生妙趣。道气修成坚固，
　　蓬岛仙乡有路。古今许庞家去，也应都免轮回苦。
　　意想千头万绪，食足衣丰不悟。有日无常独步，
　　魄散难逃阴路。古今许庞家去，也应都免轮回苦。
　　有德多谦少怒，莫要嫌贫爱富。万事包容众语，
　　感动高天圣祖。古今许庞家去，也应都免轮回苦。
　　今世为人贵富，必是前生有悟。恐堕三涂阴府，
　　未尽天元再遇，古今许庞家去，也应都免轮回苦。
　　七宝过如须弥，道果要成也未。早悟金刚妙理，
　　便是渡河超彼。道全德之也贵，大家总赴玉华会。
　　未达阴阳看易，觉了通天彻地。厌浊阒然出世，
　　守道古今有几。道全德之也贵，大象总赴玉华会。
　　道妙清虚觉慧，应变涌泉得意。只要君心不昧，
　　隐与五千至理。道全德之也贵，大家总赴玉华会。
　　欣则看书困睡，洞外松前自喜。保命颐神养气，
　　抱一免沉下鬼。道全德之也贵，大家总赴玉华会。
　　秋月澄潭彻底，现出圆光照体。二八无亏真喜，
　　撒手行来无罪。道全德之也贵，大家总赴玉华会。
　　迷者多生谤毁，恋色贪财竞气。有日无常却悔，
　　五七阎王问罪。道全德之也贵，大家总赴玉华会。
　　业镜前来照你，皱着眉儿垂泪。难用在生辩智，
　　到此儿孙难替。道全德之也贵，大家总赴玉华会。
　　顿悟名山福地，云水琴书活计。一念无生弗罪。
　　达者古今有几。道全德之也贵，大家总赴玉华会。
　　得失上天入地，三寸不来那世。魂魄消亡为鬼，
　　性命完全仙易。道全德之也贵，大家总赴玉华会。
　　恣乐清平无比，石畔松间快矣。鹤舞鸾迎唯喜，
　　炼就丹光壳蜕。道全德之也贵，大家总赴玉华会。
　　混沌至今万有，死去生来怎久。一个真灵不朽，
　　命在南辰北斗。子孙醮缘重遇，敬信全仗高真度。
　　阴路久沉万祖，地狱无门出去。上有十方救苦，
　　造业众生无数。子孙醮缘重遇，敬信全仗高真度。
　　既有生老病苦，死堕阴司恶处。只为生前不悟，
　　催上刀山剑树。子孙醮缘重遇，敬信全仗高真度。
　　牛头狱卒急怒，到此口难分诉。痛苦无停无住，
　　拔舌生前毁主。子孙醮缘重遇，敬信全仗高真度。
　　沉在幽冥黑路，阳道天光甚处。万劫千生受苦，
　　十恶之人有数。子孙醮缘重遇，敬信全仗高真度。
　　天上人间两路，只爱贪淫嫉妬。乐极难逃病苦，
　　魄散魂消入土。子孙醮缘重遇，敬信全仗高真度。
　　曾看北邙冢墓，古往多少贵富。限到怎生趖去，
　　顿悟玄元道祖。子孙醮缘重遇，敬信全仗高真度。
　　世外仙家乐处，异景都无四序。得道真超寒暑，
　　积行真人救苦。子孙醮缘重遇，敬信全仗高真度。
　　来谒名山洞府，顶笠携笻信步。认得金乌玉兔，
　　妙觉傻猿缚住。子孙醮缘重遇，敬信全仗高真度。
　　〔酬徇台安远〕
　　徇台安远洎众亲，灵虚观助缘，酬赠以诗。
　　长生济度未为贤，应化人间自肯钱。黄箓醮成通荐拔，灵虚观就悟良缘。
　　百朝累行明三昼，千日修功敬万年。上报四恩全道德，无愆保命免幽泉。
　　迭韵诗
　　〔年〕年春后又花残，〔残〕景凋零木草全。〔全〕道慧灵无好丑，了真清意辨愚贤。
　　〔贤〕人背剑游云洞，达士携琴住锦川。〔川〕近终南筠万顷，好来世外论长年。
　　藏头拆字诗四十一首
　　□诀希夷无上尊，□田鹑鷇守余藩。□云到处思三孝，□午行来忆四恩。
　　□觉铅升扃地户，□明汞降阐天门。□分万法清通海，□省扬眉道弗言。
　　□名徐甲驾青牛，□极初分预九州。□利天人升不夜，□昏下鬼堕冥幽。
　　□明道德无为好，□达玄元没价酬。□卯倒颠成化造，□乎廉孝侍君侯。
　　□谈圣教道兴隆，□去朝元鹤驭通。□子愆消常岁稔，□真福累永年丰。
　　□皮破处黄芽现，□树生时白雪逢。□地因缘明化世，□轮飞走碧天中。
　　□外修行道性优，□真无意谒公侯。□通易免三空罪，□达难趖九地囚。
　　□口明传人有惠，□心化度道无收。□闻河上传文帝，□对君王十二旒。
　　□峰霞洞度昏朝，□射松筠胜柳桃。□甲炼丹明异景，□蛇吞鼊饮香酝。
　　□宫玉姹朝贤圣，□位金婴远贵豪。□味羊膻俱尽戒，□分清静隐蓬蒿。
　　□历京华厌世尘，□龛云洞性清新。□铅炼就天光莹，□汞修成降气匀。
　　□物有灵明道体，□心无想隐真神。□申燕坐无忧喜，□达升仙吕洞宾。
　　□养芝苗觉性开，□年真了去无来。□闲静看诗千卷，□阒时斟酒一杯。
　　□遇玄元功行未，□逢至道圣贤催。□超寒暑阴阳外，□旦无云发迅雷。
　　□滚云涛近碧天，□通法海命延年。□分玉貌过潘岳，□个金容胜美妍。
　　□托烹铅成九转，□婴炼汞结三田。□传秘诀莲峰去，□访仙家住锦川。
　　□清炼意似寒灰，□降中央劣傻回。□子云边石女访，□真洞外木人催。
　　□公未悟天中月，□性先明雪裹梅。□到瑶台游阆苑，□知仙卉四时开。
　　□后牛形中气妆，□农九六喜生阳。□通世外云烟阔，□觉壶天日月长。
　　□挂六铢明性烛，□消三业爇真香。□冥恍惚时时运，□子瑶池泛玉觞。
　　□长灵芽妙运阳，□令风雨散天香。□宫殿外三花放，□位楼边七宝妆。
　　□芾题诗思太白，□华行道炼中黄。□仙聚会谈今古，□口无争众乐堂。
　　□真守道永心灰，□降阴升外道回。□子灵呼婴姹到，□真道摄虎龙来。
　　□回万伪身心定，□转三空慧眼开。□载清轩看古教，□华嘲景泛金罍。
　　□头食蜜形无槁，□外烟霞泯万巧。□手难栽不谢花，□功易种灵芝草。
　　□年炼己洞天居，□道修真尘外好。□后午前似一时，□常欣欣看庄老。
　　□时未卯觉先寅，□表俱明预暗陈。□海飞乌御玉汞，□天走兔捣金新。
　　□光不让人间景，□圃难同世外春。□往月来今古事，□访幼稚死生均。
　　□忘名利下高杆，□甲金庚包暑寒。□九秋前花满槛，□三夏后菜盈盘。
　　□斟玉液从朝饮，□献珍羞至夜阑。□望碧霄云外路，□乘鸾凤有清欢。
　　□见晴空溃寸霾，□通三二道心灰。□游胜地嘲松竹，□隐仙园咏柳梅。
　　□见残春生灭梦，□逢缺月暑寒催。□君认得圆光照，□镜真明兔去来。
　　□回万有宝光新，□斧开山见玉人。□转三阳黄蕊绽，□缠四相雪花春。
　　□来月往逢丁卯，□礼朝参遇戊辰。□挂云裳藏碧洞，□云炼出九霄身。
　　□来灵运宝光收，□去芒儿白彻牛。□地良因阐夕旦，□心应变定刚柔。
　　□金颊倒莲峰住，□道须知彼岸游。□外逍遥修性命，□谈范蠡一扁舟。
　　□餐美膳敬人催，□去天厨重造来。□见婴儿先寸悟，□闻姹女又头回。
　　□传玉诀超三昧，□射金光现两腮。□道穷通天地外，□阳楼上泛琼杯。
　　□人未晓悟其寅，□洞仙游阆苑春。□月急催尘景谢，□仪闲逐道光新。
　　□传汞药云中客，□诀丹经物外宾。□宝祥光重出现，□婴达了任舒伸。
　　□从入理隐真光，□见壶中日月长。□挂云裳朝道祖，□餐黍米炼丹阳。
　　□通子后明红烛，□降斋前爇川香。□杳冥冥唯省悟，□思翠竹到凉堂。
　　□龙蟠虎达其寅，□卦抽添应美辰。□悟海天云浪积，□明川地雪霜匀。
　　□童引玩蓬壶景，□姹先游洛圃春。□月走飞生老变，□华妆点世尘新。
　　□访小隐住青城，□道人间慈救生。□炼汞铅明假合，□谈道德悟真诚。
　　□清积行怜贫贱，□耀修功爱贵荣。□用无高休更下，□居出入似量衡。
　　□仙乐道住云边，□子闲吟物外编。□结垂光超九地，□侵艳景达三天。
　　□通易晓天元岁，□法难明甲子年。□有三生真顿觉，□知俱泯是高贤。
　　□身飘逸到云轩，□马重来孰悟冤。□拽了然恩极害，□心相应害生恩。
　　□知汉将逢纯祖，□见扶风遇太原。□隐居山真混世，□经大度五千言。
　　□国真仙隐洞宾，□游显迹喜贤臣。□参万妙全天意，□觉千玄用率循。
　　□视清平行道德，□闻赞上尽修仁。□仪养就元初貌，□极时增福万钧。
　　□论京华隐大才，□然寒去又温来。□明道上如星朗，□悟胸中似锦堆。
　　□养松筠三季玩，□修艳卉四时催。□全万行朝元去，□想先贤德妙哉。
　　□游云洞宝光垂，□去超尘别有期。□满虚心真弗病，□盈实腹口忘饥。
　　□缘内外谁人见，□悟中边几个知。□论天堂并地狱，□通无上妙堪宜。
　　□思罕见百年翁，□客真升入碧穹。□弩闲时多国富，□荒乱后少民丰。
　　□明覆载通夷行，□运周天达圣功。□士农商崇善道，□胡欣乐赞王公。
　　□心通似锦江流，□火相交汉勇侯。□善一方风雹少，□明三界雪霜稠。
　　□通广累三千行，□运微传十二周。□诀自然枢要悟，□常乐道喜歌讴。
　　□下群贤论古今，□然达者是知音。□乌垂足通天朗，□兔捣光悟道心。
　　□化意如须弥大，□谦灵似巨洋深。□云到处仙家好，□种黄芽壬雨霖。
　　□归云路到阳天，□道虚无本自然。□降玉炉光易悟，□开宝鉴口难传。
　　□修汞药超生死，□达丹书弗党偏。□道贵华仙道实，□仙邀我去参贤。
　　□闻海市化云城，□按中央道气生。□月有圆壬雨润，□年无缺赤龙耕。
　　□通玉汞阴阳结，□缠金铅麻麦成。□戟争心归道善，□传万古赞清声。
　　□极祥明照夜元，□明无上自然迁。□胡万行超今古，□慧千通达圣贤。
　　□宝钱财时爱变，□肝肺肾日光圆。□非言是贪无足，□我萤飞烧大千。
　　□灭烟消混世居，□黄大醮阐萦蒲。□云到处鹑居性，□死超离鷇食孤。
　　□悟伏羲三画像，□明易卦六爻图。□光认得真颠倒，□岸无为有有无。
　　□年混世乐恬然，□炼真铅至行迁。□子云中寻小隐，□虚物外近高贤。
　　□都顶上灵风爽，□洞溪边皓月圆。□味要餐仙献果，□然功行仗三千。
　　□说真升去不回，□公仙桂月中栽。□方艳卉三春谢，□外天花四序开。
　　□极调龙蟠药井，□真引鹤到丹台。□明真了朝元去，□想南华意大哉。
　　□西乌坠日难回，□说无常意未灰。□见渊明来又去，□闻丁令去重来。
　　□金异位春前柳，□酉同宫腊后梅。□到禁烟仙客悟，□斟玉液胜琼醅。
　　□见新春寒渐回，□谈玄理去重来。□金间隔灵阳照，□水相交癸润荄。
　　□世总迷三月好，□今唯省四时催。□公入药圆光应，□达玄元悟老莱。
　　□叶花开到海滨，□归相近禁烟春。□生日没都迷假，□是人非孰悟真。
　　□极翠霞常作伴，□方贤圣永为邻。□阳楼望长安道，□守希夷万古新。
　　□分愆尽福缘重，□达希夷至理穷。□内炼丹金鼎白，□中运火玉炉红。
　　□从了道朝王母，□载成真访木公。□去携云三清信，□来跨鹤九霄通。
　　□游阆苑观花锦，□紫瑶台对月风。□灭尸亡无四序，□常顺道气和融。
　　仙乐集卷之一竟
　　仙乐集卷之二
　　神山无为应缘长生子刘处玄造
　　五吉闷绝句颂一百六十一首
　　念道觉真安，命清胜炼丹。通天全至行，跳出死生关。
　　昨日似陈团，今朝忧又欢。灵虚斋敬礼，知观谢尊官。
　　无争祸不侵，有道圣贤钦。积行生生贵，福真莫外寻。
　　禅通明释藏，禅定真无相。禅慧口难言，禅天无缺朗。
　　无事不贪求，无争不辨休。无言只念道，无喜亦无忧。
　　一别又经秋，去都过保州。尊官为念道，宽转近西游。
　　垢尽宝光明，碧天万里青。真平全至行，应变悟仙经。
　　辅国置仙庵，舍资道福贪。辩能明万有，会得却如憨。
　　积行妙通天，心真泯万愆。古今明了者，命住宝光圆。
　　大道本无修，随缘弗外求。始终无变异，归去列仙俦。
　　食荤勿杀生，治政似冰清。无事看庄老，通天至行成。
　　无灶免煎熬，火坑几个逃。清凉福地别，饥后吃蟠桃。
　　希夷为道母，赤子是真儿。相见超生灭，升仙行就时。
　　真平至行全，保命体延年。三教明真理，未仙也是贤。
　　看地见飞星，没中圣位灵，两厢盖草舍，松桧四边青。
　　桥就更修道，无事看圣教。功行两双全，了了无生老。
　　临水望思山，逍遥出世间。这些幽雅景，不让古长安。
　　长通四相忘，顿觉免无常。得道离生灭，蓬莱去莫忙。
　　莫爱也休憎，真常神气灵。命清癸耀灿，达理自然升。
　　草舍近河山，清居厌世间，昼闲看道德，夜静听潺湲。
　　庵傍近会稽，远却世尘非。道觉真灵莹，澄光万耀辉。
　　西南近黄白，石窟真仙宅。隐道伴松筠，他年蓬岛客。
　　福地靠三阳，山前是道乡。龙华同一会，旦望预行香。
　　山耸应天门，清真酬四恩。有人来问道，应对敬其尊。
　　幽居近北山，无意想尘寰。助道田三段，养真麻麦餐。
　　临水蹬山青，碧天万里平。顿明全道德，归去大罗行。
　　前后有青山，甲庚明二关。一真颠倒妙，空外白云闲。
　　上善应清清，行通似水平。天青悬万象，性板命光成。
　　甲地妙通清，真明道象灵，夷然全至行，归去碧霄行。
　　举意掩他非，希夷泯见知。应机明万慧，无着亦无离。
　　茅舍喜清居。闲看三教书。自然明妙理，世外乐无余。
　　乱作寄汾阳，愿人效马王。混尘真世外，蜕壳到仙乡。
　　祈雨各逐村，众善天垂恩。莫杀生灵福，香灯茶果存。
　　顿觉悟金刚，真明四相忘。无形性不老，认得免无常。
　　敬信辨真斋，清通兔去来。始终心不变，蜕壳到蓬莱。
　　常开方便门，出入敬真尊。日日酬三孝，时时报四恩。
　　前厅对后堂，冬夏取炎凉。清善崇三教，人间世梦忘。
　　顺尊至孝全，意静胜参禅。四相真忘尽，顿明佛是仙。
　　恍惚发珠光，回光晃八方。萤明难吐耀，天莹现真阳。
　　忘世意休争，心闲看道经。了真无老死。达理自然明。
　　真趣道眸开，善清无祸灾。冲和全性命，蜕壳到蓬莱。
　　无恶气清深，忘情觉水金。虚心真混合，抱道鬼神钦。
　　顿明世梦虚，趖业洞天居。超彼灵峰畔，欣时看古书。
　　忘尘悟死生，大达意无争。应变明真理，他年功行盈。
　　日用自然真，冲和气养神。命清金耀结，归去了仙人。
　　出入应环墙，真通动静忘。卦爻明坐卧，阴尽变纯阳。
　　意灭觉真生，微通道眼明。无憎全至行，命住气神灵。
　　常似圣贤随，自然意泯痴。蛾灯闻早悟，真了碧霄归。
　　无欲似天青，自然万象明。亘灵与道洽，应变语如经。
　　真悟松间鹤，伪迷蛾恋灯。浊清明两路，就死入油烹。
　　早早悟骷髅，命清兔九幽。金婴调玉姹，真莹上云头。
　　清柔神气灵，尽爱命光成。达理通天道，真升云路行。
　　无物道无传，真通结汞铅。要归蓬岛去，功行积三千。
　　造化隐丹经，天青万象明。真光非意想，颠倒甲通庚。
　　冬凛采黄芽，夏炎收白雪。金婴出玉峰，到此离生灭。
　　善清修性命，泯虑除罪病。道德自然通，他年朝至圣。
　　日用善清通，气神相见功，忘情全命耀，真去与仙同。
　　物似镜中形，光通万象明。应尘无挂碍，觉了行功成。
　　顿明生死大，常善居尘外。巨海变桑田，亘灵与道在。
　　念道命光圆，无形性达全，自然通上善，蜕壳是真仙。
　　明道泯争爱，真通性命大。坚志免轮回，石烂神光在。
　　目前万事假，莫纵猿儿傻。乐道喜松峰，趖伪真脱洒。
　　身老真无老，修行无忒早。命延道德全，也得归蓬岛。
　　无我神气清，忘欲癸光停。觉了希夷妙，自然大道成。
　　世梦转头空，忘尘见亘容。仙乡真景异，云路仗修功。
　　轮回几万遭，达理死生逃。养就真铅汞，珠光钓巨鳌。
　　真通泯世机，顿解死生危。道乐松峰下，冲和结坎离。
　　浊恶变清善，轮回生灭免。命全光不缺，真了碧霄现。
　　到岸了无生，灵峰云外行。乐真隐霞洞，应景对清平。
　　道善悟无争，炼真降火生。癸光全法体，蜕壳自然升。
　　念色想骷髅，真沉堕九幽。无生全道妙，命住访瀛洲。
　　喜怒寸俱忘，真通性有常。气和全命耀，蜕壳到仙乡。
　　日用自然真，冲和气养神。意清全癸耀，阴尽碧霄人。
　　损有了真无，孤云在碧虚。往来何挂碍，全道是功夫。
　　真明通理趣，垢尽心开悟。抱道乐清贫，自然达万古。
　　贩骨几千遭，无生一念逃。自然通万慧，保命运阳爻。
　　上士悟无争，冲和道眼明。真通全万行，觉了自然升。
　　至死常清静，忘情完性命。超升免下鬼，大罗朝贤圣。
　　念通明道理，真了无忧喜，阳降气神灵，孤峰觉岸彼。
　　缚住傻猿用，真明应不动。清通全道德，灵隐华阳洞。
　　善和道性通，非是听如聋。掩恶全至道，明知万事空。
　　忘贪有甚争，无我觉真明。照见亘初面，功成云路行。
　　清真保性命，爱尽心猿定。无罪免沉沦，碧霄朝至圣。
　　从善悟死生，命清神气灵。玉峰霞洞隐，应变妙通经。
　　明虚可奉真，降火变红银。清志始终达，修成身外身。
　　细思生死大，到岸离苦海。乐道免沉沦，隐真游世外。
　　日用缚心猿，触来灭黑烟。真常成善果，归去号神仙。
　　明一是修行，寸灵常静清。积行除憎爱，归去自然升。
　　月缺变光圆，命全是了仙。意清通道妙，功行积三千。
　　书院隐青山，修真厌世间。道免轮回苦，逍遥松下闲。
　　无情石变灰，妙理几人知。这个真无坏，弗为应有为。
　　学道要真坚，触来莫发烟。清通全上善，尽爱命光圆。
　　失道堕傍生，了真全命灵。理明通古教，厌世洞天行。
　　蛾爱恋灯光，迷阴命怎常。鹤思松悟觉，真去到仙乡。
　　坚志了无生，修真有甚争。厌尘霞洞隐，保命悟仙经。
　　达理真超彼，古今通有几。清平功行全，升入丹霄裹。
　　清通全性命，忘机泯罪病。觉慧自然明，住行如对圣。
　　贩骨死生大，沉沦千万载。了真得道阳，海变松枯在。
　　慧通明正理，得道真超彼。天莹宝光圆，寒潭清彻底。
　　日用去贪嗔，真通得道因。微明神气结，命外更无亲。
　　泯我无灾祸，知空都打过。志坚得道阳，应物全因果。
　　虚心念正通，应变理无穷。达了明无上，汞铅交结功。
　　他非似己过，自是无争我，掩恶扬人美，德全成道果。
　　降耀觉冲明，自然亘貌灵。尘尘真不染，造化甲通庚。
　　轮回生灭大，厌世游天外。坚志乐清平，松枯性命在。
　　真通和气清，天莹宝光明。妙觉真颠倒，自然铅汞成。
　　万通归无事，念道超生死。应变合真经，自然明奥旨。
　　至善真无恶，世空意莫着。清平全道德，了了蓬莱约。
　　妄灭慧光生，善清道性灵。微通全命耀，达理行功成。
　　心忘道体存，存三酬四恩。他年功了了，亘容朝世尊。
　　明道性真常，贪嗔浊念忘。清通三宝结，蜕壳到仙乡。
　　清一要真坚，尽贪灭旧愆。洞天修性命，功行积三千。
　　忘爱命光圆，意清似碧天。真明全道理，归去步云轩。
　　失道近傍生，了真云路行。命清免贩骨，达理自然升。
　　真常意似初，世伪悟知虚。认得无形貌，道通运黍珠。
　　性光命似油，灵焰照无休。顿觉超生灭，清欢天外游。
　　明焰悟三元，无亏宝鉴圆。古今几个晓，觉了便通仙。
　　悟道无人我，光通运降火。自然圆耀明，无上应仙果。
　　奉真清志坚，无物觉先天。汞明全二八，未仙混世贤。
　　明道掩他非，无憎贤圣知。德全通上善，真去步云归。
　　道用绝贪嗔，冲和气养神。命清三宝结，蜕壳现真身。
　　正理自然通，中边不殢功。慧明铅汞结，真去与仙同。
　　日用要擒猿，真如对圣贤。清通铅汞结，功行了三千。
　　念道明真用，松峰隐碧洞。清平积行功，性达结铅汞。
　　柔弱悟真火，无物通真我。顿觉了真修，应有成真果。
　　性光命似油，早早悟骷髅。情尽圆无缺，碧霄月正秋。
　　爱道却憎贪，真通身内三。冲和全法体，达了蜕行庵。
　　日用运灵珠，宝光晃碧虚。顿然真觉了，三界外无拘。
　　无生万业消，清静性逍遥。妙用明真理，命圆喜寂寥。
　　明一静清常，通微动静忘。德明真应物，道慧运天光。
　　冲和道性宁，清命渐通灵。达理忘机了，蓬莱云路行。
　　灭恶通真善，慧眼开时见。三宝全修炼，得道轮回免。
　　大悟不争空，忘形见亘容。理明全至行，蜕壳住仙宫。
　　厌世居岳顶，抱一通壬丙。乐道悟希夷，仙乡四序景。
　　抱真悟死生，天莹万光明。挂碍心无了，白云空外行。
　　退志堕傍生，进真道气灵。清通全癸耀，平善行功成。
　　觉了自然常，通微阳养阳，虚无包万化，至德隐佳祥。
　　日用理通真，道全物外因。他年功行了，朝圣去携云。
　　人我障真修，趖冤福地游。松筠常作伴，真了访瀛洲。
　　顿明通正理，今古人间几。至德妙清平，灵峰道岸彼。
　　真觉道眸开，白云去又来。碧空常自在，鹤引到蓬莱。
　　大道本无名，地天归静清。阒通明万化，达理行功成。
　　丘刘谭马敬，忘形修性命。清志有始终，寸尽万愆病。
　　丘刘谭马善，降火明修炼。结就汞和铅，劝人依教典。
　　丘刘谭马悟，别有祖师度。忘世洞天游，云霞为伴侣。
　　丘刘谭马觉，了道蜕凡壳。升入太无中，亘灵居杳邈。
　　了真出死生，应变自然平。理洽天心正，云归朝上清。
　　卦尽命光休，忘情好悟修。孤云野鹤伴，真了到瀛洲。
　　人我障冲和，善清功行多。命圆全道体，归去出娑婆。
　　迷阴沉下鬼，抱道真超彼。清静姹婴欢，乐安通炼己。
　　悟道超生死，真通明奥旨。自然微妙深，行就朝元始。
　　应变道枢机，冲和觉妙微。真了光无缺，碧空万道辉。
　　性命在无中，真空空不空。自然包万化，今古几人通。
　　天元道善时，清志超生死。达理爱憎无，炼真明奥旨。
　　妙清灵慧知，道解死生危。依得金刚偈，通真霄汉梯。
　　觉照见天光，神清道有常。应尘明万慧，真去礼丹阳。
　　业尽无烟火，谦柔弗竞我。气神相见灵，道证无为果。
　　明道通真用，形忙心不动。垂光照亘灵，结就真阳永。
　　常搜自己非，达理掩他非。道德真经悟，不言闲是非。
　　觉了性无争，真清似水平。德通全上善，自是行功盈。
　　颂曰
　　顺真则生，违道者死。顺真则平，违道者浊。
　　顺真则柔，违道者刚。顺真则福，违道者祸。
　　顺真则安，违道者病。顺真则升，违道者堕。
　　顺真则炼铅，违道者丧命。顺真则神灵，违道者气逆。
　　魂魄散为鬼，阴阳聚成仙。身心静者为功，应变夷者为行。
　　志始终则达，觉清善则通。居山财莫着於阒，混尘则休生於动。
　　或隐洞天，或游京华。性似孤云，形如野鹤。
　　自然之道，微光有作。住行坐卧，万物无愆。
　　蜕壳真归，出离三界。永免轮回，无来无去。
　　三字歌
　　汾阳解，易象明，通天外。汾阳解，五千明，不言拜。
　　汾阳解，金刚明，真佛坏。汾阳解，万物尽，惟道在。
　　份阳解，混世华，无挂碍。汾阳解，性命存，超三界。
　　汾阳解，达希夷，知没赛。汾阳解，古今明，悟法海。
　　汾阳解，近松筠，逍遥快。汾阳懈，无价珍，钱难买。
　　汾阳解，乐清虚，常宁耐。汾阳解，了真修，结雯盖。
　　自然解，世人住，我不爱。
　　十二劝
　　有信人从，有真归奉。有谦德顺，有通理明。
　　有常无变，有定无乱。有是忘非，常善无恶。
　　真爱无着，忘情无漏。气清通微，全道神灵。
　　十劝　　
　　一劝不得自知是愆过慢人，纵意不改。
　　二劝不得自失错，嗔人道着，常起念怨人。
　　三劝不得自衒己是，直言常说他人非。
　　四劝不得夸自高，灭一切入道之人。
　　五劝不得不依经教说道理。
　　六劝不得有始无终，心意常要似初相见之时。
　　七劝不得常说他世人之短，只要常言世人之美处。
　　八劝不得作事不平等，不得见有施利者爱，见无施利者嫌。
　　九劝不得定慧者，修行之人不得不守静，未达理未开悟，不得不看书。
　　十劝不得执着有无，不得不悟住行坐外心常清静。
　　仙乐集卷之二竟
　　仙乐集卷之三
　　神山无为应缘长生子刘处玄造
　　四言颂
　　述怀
　　功成身退，清居养浩。临水依山，闲看庄老。
　　地有松筠，四时常好。洞天深处，要行便到。
　　修真灵验，命住见效。旧业消亡，新愆莫造。
　　真崇至道，与世颠倒。归去渊明，先游蓬岛。
　　趖了输回，仙乡无恼。古今达士，因通三教。
　　又
　　无始已来，死沉万祖。天元将尽，黄箓救苦。
　　千千一二，真心肯悟。意无憎爱，高真见许。
　　人生百岁，只寻生路。积业如山，难趋阴府。
　　十恶罪重，永居苦处。阳功阴行，怎生作做。
　　普生敬信，莫起别虑。世财小可，真实之语。
　　要动天地，清静餐素。临醮几日，行行住住。
　　暗有吏神，昼夜察汝。察得无私，五师来度。
　　上奏天皇，洪禧广布。再观三光，后死难遇。
　　又
　　百千禧助，名传万古。合宅全家，意如庞许。
　　德孝两成，为人贵富。预修性命，永无病苦。
　　出离生灭，不来不去。大罗仙乡，得道常住。
　　天光霞彩，化成宝所。六铢衣挂，朝元异路。
　　阆苑蓬山，真仙会处。过了天元，道缘难遇。
　　三教无分，全真门户。无为应为，诱人开悟。
　　清平功行，真非舍取。阴阳之外，先天之祖。
　　又
　　伺候到来，即合参拜。心交淡常，意想不怪。
　　倏忽门东，相别二载。山水依然，人多不在。
　　命如珠露，怎得无坏。生在中华，数尽难再。
　　寸灵道宝，万金难买。未尽贪争，都缘恩爱。
　　名利四业，人人都解。却明道德，真通法海。
　　祥烟瑞气，结成雯盖。信步松峰，神超云外。
　　世伪知空，死生事大。洞天清隐，无拘自快。
　　斡运冲和，二仪交泰。达了希夷，真升阳界。
　　仿效许庞，无恩无害。
　　又
　　百岁人生，七旬稀少。世伪知空，何时有了。
　　大道自然，清平是妙。万物无愆，胜如作醮。
　　古今世梦，顿明真晓。识破浮生，总归一笑。
　　性命之外，生前好掉。
　　又
　　为官清正，真无罪病。上有四恩，积行普敬。
　　忠孝治民，静心养性。意不外游，自然神定。
　　掩恶扬善，非言莫听。去除憎爱，常行平等。
　　弗恋世华，闲步松径。绿水青山，洞天仙景。
　　本来面目，炼磨如镜。明今照古，守道自省。
　　功德周圆，大罗朝圣。
　　又
　　人生七十，古今稀少。世梦知虚，都归一笑。
　　闲裹寻闲，忘机是了。万种空华，转头虚矫。
　　真崇道德，渐通玄妙。意除憎爱，胜修大醮。
　　身中性命，一事非小。似清平，阴公难叫。
　　又
　　无中明有，妙通神咒。玉液琼浆，重楼上有。
　　醒时清真，命延福寿。金刚四句，经中慈救。
　　天道难言，无形不朽。颠倒阴阳，卯升见酉。
　　希夷自然，三光灵秀。阆苑仙花，胜春花柳。
　　运转南辰，慧观北斗。大达无为，任从飞走。
　　又
　　闲念真经，胜言非是。万事知空，然不二。
　　敬真无退，了明仙子。松竹为邻，守道清志。
　　始终弗变，天机暗赐。妙觉真常，俱忘动止。
　　亘初容貌，有形难似。阴阳之外，出离生死。
　　又
　　子母相逢，自然明道。敬信真心，归依三教。
　　憎爱去除，应变通奥。意泯贪争，无罪无恼。
　　命似珠露，修行宜早。认得亘灵，永弗生老。
　　顿觉微光。云路便到。松峰乐道，随缘一饱。
　　结就汞铅，养成内貌。功行双全，真升蓬岛。
　　又
　　市用百贯，买树四株。莫强他求，只助功夫。
　　未见之事，少实多虚。自愿结缘，敬信不无。
　　万中有一，福行有余。武宫仙观，劝额灵虚。
　　〔购冷七翁眷属〕
　　出家冷七翁升化，亲族重办斋，道场叮嘱道人，不得要看经钱。
　　看经无钱，只吃斋饭。羽衣自愿，道场好看。
　　至德洪禧，掩非人赞。未了真修，多少魔难。
　　眼前声闻，理明虚幻。口心相应，世间希罕。
　　慈救众生，总超彼岸。觉性冲和，木金相问。
　　炼就真形，一冲云汉。
　　又
　　父母生前，几个真知。人言上寿，中寿者稀。
　　自幼至老，有悟有迷。福愆两事，逐性相随。
　　身如月缺，命全无亏。明道弗妄，了真何疑。
　　灵光透出，便见霄梯。慧观八极，撒手东西。
　　天道难言，实妙希夷。既通福行，鬼使难追。
　　洞天咫尺，阆苑瑶池。自然宝剑，常镇蛇龟。
　　物物无着，三界超离。蜕壳真去，空外云归。
　　又
　　名缰利锁，烧身猛火。冤债恩情，业缘难躲。
　　积祸如山，怎成道果。顿省性命，竞甚人我。
　　世为知空，般般可可。相近六旬，万种识破。
　　儿孙更多，难替这个。福来争要，灾病自卧。
　　古今生灭，前程会么。虚空贤圣，怎生谩那。
　　新愆不造，阴公饶过。日没之光，息虑休何。
　　实心敬信，哩唆哩啰。波波劫劫，弗如闲坐。
　　从前失错，悔恨摧挫。常行清善，胜施财货。
　　又
　　四面青城，似列围屏。佛仙隐处，眼界宽明。
　　未能达道，闲看真经。自然万慧，觉了无生。
　　无为至行，无爱无僧。常清常净，气炼神灵。
　　古今悟者，依此超升。闲非闲是，耳畔休听。
　　始终敬信，福德双成。外如愚鲁，亘貌惺惺。
　　清虚忘世，意厌浮荣。
　　又
　　众生苦海，漂沉万载。贩骨如山，恩极变害。
　　人世忙忙、几个悟解，石烂松枯，亘灵常在。
　　身似浮沤，未了冤债。顿觉希夷，真忘欲爱。
　　命耀光圆，神升天外。大道无形，古今弗坏。
　　积宝过斗，妙玄难买。出却阳阴，一无挂碍。
　　二物冲和，自然交泰。养就胎仙，净清没赛。
　　永免去来，逍遥真快。水帘洞隐，飞泉千泒。
　　松峰乐道，真居阳界。也无生老，亦无成败。
　　昔遇王马，中华曾拜。他年蓬岛，相逢又再。
　　又
　　太上符箓，二十四阶。道藏要妙，宝坛常开。
　　天元传授，点化仙材。真修性命，伪养形骸。
　　迷沉六道，悟去无来。虚空贤圣，救世心哀。
　　清魂净魄，抱守仙胎。理明万慧，至阒真斋。
　　时时微妙，斡运三台。自然无作，平善无乖。
　　天心正法，不爱人财。弗造诸愆，能消旧灾。
　　一顿通教，二气难埋。三宝炼成，四位安排。
　　五行之外，六出咍咍。七情阴尽，八卦明垓。
　　九天升入，十极蓬莱。
　　又
　　得到七十，更有一纪。得尽天年，古今有几。
　　顿修性命，好事无比。进真上仙，退道下鬼。
　　大达清通，无赞无毁。不侵利害，真无忧喜。
　　闲看三教，微通至理。出离苦海，神舟到彼。
　　累功积行，美之又美。
　　又
　　观今视古，几人肯悟。休论出家，且如庞许。
　　生在中华，道德难遇。父母之前，真本甚处。
　　认得希夷，倒颠乌兔。妙达自然，清平仙举。
　　要修大药，何方好住。洞天不远，携云闲去。
　　亘灵不老，幻躯有数。命耀光圆，无来无去。
　　又
　　至道希夷，今古谁知。阴阳之外，觉妙幽微。
　　道离空色，无为应为。清真弗变，便是霄梯。
　　自然颠倒，运坎迎离。忘情保命，皓月无亏。
　　白云来往，信任东西。要调赤凤，真抱乌龟。
　　万伪识破，外似憨痴。只扬人美，常搜己非。
　　顿忘憎爱，意没高低。
　　又
　　真仙术用，灵龟调凤。把握阴阳，虚无妙用。
　　万景丛中，无静无动。曾住京华，混世忘梦。
　　道德希夷，古今谁奉。一颗神珠，自然拈弄。
　　都监同监，上呈拙颂。道家清平，所虑辱宠。
　　大罗圣降，异香风送。
　　又
　　近醮人听，戒荤身静。苦己无私，得些功行。
　　若犯天条，年灾月病。应物忘尘，寸灵如镜。
　　吏神暗察，念念心正。去憎尽爱，清通平等。
　　要免轮回，归依贤圣。
　　又
　　巨海谦低，万派清归。至道无形，妙出毫眉。
　　涌泉智慧，得意忘知。颐真保命，今古谁依。
　　寂寥无变，便是霄梯。京华混世，独乐希夷。
　　自然达理，无悟无迷。顿明三教，更有何疑。
　　藕在泥中，莲出青泥。应化忘言，无为应为。
　　修行真俏，外貌如痴。气神相见，结坎迎离。
　　世无肯省，却隐清溪。周天十二，闲饮刀圭。
　　昔年云步，曾历关西。恰似童稚，白发来催。
　　神仙未了，鬼使难追。炼成魂魄，宝鉴无亏。
　　阴阳之外，乌兔常随。任他人世，说是言非。
　　洞天不远，到者实稀。万愆俱泯，永免轮回。
　　又
　　知空尘去，无争真悟。念道清平，拂尽愁虑。
　　爱者不爱，高真见许。觉性明常，寸无喜怒。
　　莫言非是，闲谈今古。生在中华，早寻仙路。
　　忘情保命，清通子母。
　　〔赠道众〕
　　辛酉岁下元，滨州放录，立余为度师，余不从，酬赠。
　　圣经符箓，太上为师。五师假度，万物无私。
　　深藏三宝，终始一时。古今仙贤，个个真慈。
　　道传微妙，瞬目扬眉。磨开慧剑，灵镇蛇龟。
　　中边一弗，达理无疑。常赞人美，只搜己非。
　　尽除我相，德归谦卑。真平至行，抱一无离。
　　住行坐外，运坎迎离。知白守黑，不让围碁。
　　自然万慧，明者实稀。灵丹一粒，罪病都医。
　　修完性命，鬼使难追。真无喜怒，碧汉霄挮。
　　认得真容，胜礼牟尼。炼成七宝，免贩行尸。
　　救生拔死，闲乐希夷。天条莫犯，国法遵依。
　　了真道貌，似月无亏。隐光混浊，外若憨痴。
　　洞天吟咏，诗曲欣题。松前石畔，神饮刀圭。
　　因何厌世，无个真依。休昧方寸，贤圣暗随。
　　去恶忘贪，更没灾危。出离五道，免了披皮。
　　朝元路上，体挂仙衣。海变桑田，亘貌无衰。
　　阴阳之外，生灭难催。应为功德，福过须弥。
　　授传敬信，下手休迟，清静到头，功有高低。
　　上升天堂，下免阴司。世迷情爱，气断是谁。
　　如庞似许，永免轮回。
　　又
　　真人大师，未敢容易。久闻至德，清名无比。
　　广积洪禧，昔年混世。福地洞天，也曾云水。
　　磻石松前，烹铅炼已。内功预了，古今有几。
　　顿悟归依，蓬莱一会。
　　又
　　人间世爱，应景芬芳。仙家美景，四序有常。
　　觉花无谢，隐在中央，天香坠落，自然异香。
　　慧眸能见，别是重阳。蓬壶阆苑，不谢真光。
　　云亭仙乐，不让高堂。乘风要去，却到仙乡。
　　各全功行，慢慢休忙。
　　又
　　处玄到州，不要恁到。各各念道，始终常好。
　　会上每月，不得求告。三请不来，不要有懊。
　　却生嗔怒，死参阎老。无罪欢乐，胜贪苦恼。
　　天元将尽，难逢正教。肯信余言，真游蓬岛。
　　又
　　甲辰登郡，黄箓重兴。昌阳感应，昼见明星。
　　祖师预显，下元文登。白龟莲衬，真异分明。
　　资圣宫题，升化南京。四友守坟，曾近上清。
　　同居五载，云水闲行。天元将尽，未得真宁。
　　汞铅炼就，别有真形。
　　上敬奉三教道众并述怀
　　万经顿悟，清静功夫。真要道成，至死如初。
　　寸灵明了，外貌若愚。夏凉冬暖，闲看仙书。
　　松筠石畔，自在清居。万愆不造，旧业消除。
　　炼成三宝，蜕下凡躯。赵却轮回，升入虚无。
　　大罗朝圣，永住天都。
　　又
　　自揣难当，广惠道粮。我无功行，劝恁从长。
　　少贪忘欲，增福安康。田蚕要广，悟玺省亡。
　　时时煎熬，日日无常。不修性命，金宝多藏。
　　恶业将去，财与儿郎。真心顿觉，仿效丹阳。
　　救生拔死，德徧十方。厌居人世，升入仙乡。
　　又
　　子孙成行，大限难替。今古人间，悟者有几。
　　苦海漂沉，无个超彼。万中未有，一人无毁。
　　心违道德，只争名利。弗修性命，怎免下鬼。
　　去尽贪嗔，神仙活计。大限临头，犹然恋世。
　　又
　　名山书院，闲挂琴剑。万卷圣经，忻时频检。
　　自然达理，了真灵验。松峰霞洞，世伪好闪。
　　高卧磻石，清居永占。意想名利，难趖巅崄。
　　古来烈士，磨开一点。迸出灵珠，现出光焰。
　　烧见亘容，道有顿渐。八卦微通，色空弗染。
　　扬人之美，丑恶却掩。功行周圆，无思忘念。
　　又
　　未能出去，且如庞许。全家了道，名传万古。
　　意泯贪争，认得乌兔。自然之道，倒颠子午。
　　达理明真，便知宗祖。顿觉真常，也无舍取。
　　真乐清平，玉皇仙举。出离生灭，大罗天住。
　　功行未圆，志坚淡素。始终不变，圣贤来度。
　　三教高真，便是师父。
　　又
　　普劝诸公，先行孝道。无事筠轩，闲看庄老。
　　今古人间，几个明奥。觉了希夷，认得亘貌。
　　蓬莱云路，行道须到。弗造万愆，寸无苦恼。
　　意洽天心，出言妙教。不论他非，高真许好。
　　不测无常，修真宜早。得道成仙，免参阎老。
　　又
　　一别贵县，十有三年。幻躯衰老，真未成仙。
　　行未八百，功过三千。三教归一，弗论道禅。
　　见性成佛，炼汞通铅。天道无言，圣道暗传。
　　上士飞升，中下延全。生在中华，难遇天元。
　　又
　　昔年游历，曾到嵩阳。达磨面壁，九载真忘。
　　论大包天，微出毫芒。阴阳之外，趖了无常。
　　松峰霞洞，胜住高堂。壶天日月，昼夜偏长。
　　清平妙用，功行圆方。火坑出了，别有炎凉。
　　又
　　寻常交易，念道两平。应有买卖，莫要相争。
　　行在刀尺，功认斤星。真通好事，出语如经。
　　和睦孝顺，胜似人情。言他丑恶，却要休听。
　　心崇至德，外应虚名。真生敬信，保命通灵。
　　抱道真常，免堕幽冥。他年归去，蓬岛游行。
　　又
　　朝参暮礼，常爇名香。清平福德，胜论仙方。
　　戒杀生灵，合宅安康。悟道意闲，迷俗心忙。
　　不造阴罪，便见天堂。松筠为伴，四序炎凉。
　　瑶台阆苑，要去休忘。真无挂碍，得到仙乡。
　　又
　　无能无德，厚礼难当。远远相接，又献琼浆。
　　尊官二姓，共是重阳。功成名遂，却慕仙乡。
　　人间万事，顿觉俱忘。道性真通，汞库铅房。
　　蓬莱云路，别有清凉。
　　又
　　天道难言，命住光传。休生爱欲，炼就汞铅。
　　出离物我，抱道通仙。行全八百，功满三千。
　　灵峰洞外，闲对林泉。常餐淡素，意远腥膻。
　　琴书为伴，高卧云烟。他年归去，独步朝元。
　　又
　　明真之醮，所料紧要。荐拔先灵，各愿管了。
　　休问使钱，共用多少。收支无私，置历二道。
　　临醮众人，戒欲为妙。且远腥膻，纵意寿夭。
　　吏神暗察，罪福非小。近醮朝真，不得唤叫。
　　高功道法。显扬大教。所篆符简，众职明晓。
　　追荐文字，未有别料。百日之功，莫生虚矫。
　　季冬望后，要显光耀。休分昼夜，俗事除剿。
　　〔辞马姑〕
　　马姑到东莱州近二载，满郡奉道之家，各见敬爱。却要去都下，所言有些小事未了。中秋旦后相辞，信笔数言，自知未达曰
　　大道无为，真应有为。无形有相，福行施为。
　　不造万愆，顿觉真为。不贪万有，物外清为。
　　不生万恶，应化善为。不起万憎，应化德为。
　　道阐万理，应化贤为。世明万信，应化经为。
　　金刚四句，应化禅为。周易造化，应化卦为。
　　道德五千，应化修为。十方三界，三教广为。
　　万法无分，天下敬为。上报四恩，无为不为。
　　又
　　无修有修，无为应为。无着无离，无大无微。
　　无憎无爱，无是无非。无增无减，无高无低。
　　无收无取，无悄无痴。无中应物，无虑无机。
　　自然颠倒，言东悟西。见喜却怒，许省是迷。
　　道无形体，无想无知。真常无变，无妄无疑。
　　无来无去，霄汉之梯。无动无作，运坎迎离。
　　无情亘貌，婴姹相随。无物之象，古今明稀。
　　藕在水中，莲朵出泥。既超彼岸，丹阳教依。
　　又
　　真隐辽阳，敬奉丹阳。万事无心，渐得道阳。
　　尽恶常善，达理明阳。寸无贪争，体变真阳。
　　碧天青莹，光显太阳。宝光无缺，混合阴阳。
　　命清无漏，火炼灵阳。自然颠倒，微妙通阳。
　　他年归去，重礼重阳。
　　又
　　守道无愆，慧目观天。无中妙有，汞结灵铅。
　　行全八百，功了三千。傻猿缚住，迸出光圆。
　　冲和黍米，道意如渊。自然达理，云水溪边。
　　琴书作伴，自在修仙。冬藏云洞，夏卧松轩。
　　欣时歌舞，静看诗篇。携笻顶笠，终始真坚。
　　古今达者，清隐高贤。
　　又
　　昌阳石岭，有塔善敬。茅屋仙居，礼参大圣。
　　道论阴阳，释明见性。文宣五常，外应百行。
　　万法千门，无分平等。尽除憎爱，真无罪病。
　　不犯天条，达理归正，真斋真戒，身心清静。
　　只修道德，利名休竞。去恶冲和，忘情保命。
　　天莹光圆，胜如入定。至妙希夷，绝其视听。
　　古往今来，几人顿省。贤圣虚空，化世应影。
　　金刚四句，善通敬顶。了一去朝，上清真境。
　　又
　　身似环墙，四面生光。无中明有，真悟丹阳。
　　妙通恍惚，自然真常。口应声随，俗念俱忘。
　　世无知音，幽阒潜藏。茅舍清居，胜住高堂。
　　蓬莱云路，要去休忙。壶天妙景，昼夜非常。
　　花开不谢，阆苑仙乡。海变松枯，永免丘荒。
　　养成道体，体挂云裳。大罗归去，朝现天皇。
　　又
　　方寸无尘，灵真如镜。应物明通，至性保命。
　　调和道气，念无罪病。苦处争先，一切平等。
　　依此行持，便是功行。缚住心猿，胜似入定。
　　不着有无，俱忘动静。憎爱是非，益真可听。
　　美言多邪，清一多正。始终弗变，了真朝圣。
　　又
　　去恶善生，忘情命生。厌伪真生，意平德生。
　　心通慧生，见道无生。尽浊清生，阴尽阳生。
　　性定光生，敬参应生。大慈救生，道用微生。
　　又
　　既慕林泉，耕透灵田。苦形心尽，保养真铅。
　　松前石畔，趖了熬煎。贪争远却，达道通仙。
　　隐居世外，高卧云轩。自然应变；妙慧观天。
　　理明释藏，不让参挥。闲穷三教，得意忘言。
　　又
　　上士无争，应物常平。不贪外宝，道合真灵。
　　理明正教，敬信来听。方圆随顺，救死哀生。
　　有心忘世，无意身荣。六铢天赐，换却伪形。
　　完全功行，胜殢声名。了真归去，朝现三清。
　　又
　　万事知空，顿忘人我。外应福行，无为成果。
　　真通柔弱，妙明降火。灵耀常看。金关玉锁。
　　自然有作，住行坐卧。剔开道眼，进出珠颗。
　　闹裹无心，性如莲朵。理达希夷，古今几个。
　　体变纯阳，蜕形无堕。
　　又
　　身混世境，不动真静，斡运丙阳，自然焕炳。
　　道慧通天，宝光如镜。应物德全，达无罪病。
　　妙觉真常，破妄归正。气神相见，命住性定。
　　水善清柔，贯透刚硬。上士无争，非是莫听。
　　尽除憎爱，寸灵平等。万万学道，一二顿省。
　　弗思美膳，乞觅余剩。贫裹藏真，他年朝圣。
　　又
　　清静真功，应物微通，身似藕根，心是莲宫。
　　白云出岫，自在空中。妄言浊气，口应如聋。
　　至明枢要，不与世同。弗殢有无，道性和冲。
　　像猿既定，伏住虎龙。自然了了，彼岸灵峰。
　　养成三宝，外若贫穷。他年厌伪，闲伴森松。
　　又
　　升降敬奉，莫动人众。只据会下，钱少为从。
　　各家艰难，依平俭用。天人暗察，心休错用。
　　无私福多，有愆罪重。
　　又
　　节欲少病，真平积行。念道忘尘，心猿缚定。
　　万镒黄金，难买性命。三教归依，慧光渐莹。
　　仿效许庞，真升朝圣。
　　又
　　观名集仙，上敬九天。位列三清，法离二边。
　　藏经万达，化愚变贤。自然之道，炼汞烹铅。
　　行全八百，功了三千。
　　又
　　道念宽慈，世智克狠。积业如山，阴公怎忍。
　　恶病缠身，鬼使唤紧。罪沉幽冥，冤对前引。
　　又
　　世伪非坚，莫纵心猿。修真出有，免了熬煎。
　　清平乐道，举意通天。常善炼汞，泯情烹铅。
　　行全八百，功累三千。古今达士，依想升仙。
　　又
　　念道忘俗，命全无欲。万愆不造，自然清福。
　　松峰乐性，调和金玉。宝光无缺，乌生三足。
　　希夷明妙，霞友相逐。
　　又
　　失堕傍生，得通贤圣。迷沉浊秽，悟全清静。
　　碧天似水，象明如镜。穷尽千金，难医心病。
　　服了刀圭，道洽性命。
　　又
　　但见女男，如观父母。意顺三毒，身受万苦。
　　知空厌世，云霞为侣。出了阴阳，性超寒暑。
　　气结神灵，真明千古。道乐清平。无为仙举。　　
　　四言绝句
　　治政清通，为官忠孝。节欲身安，他年蓬岛。
　　又
　　有缘再遇，重到东州。外应因果，内隐真修。
　　又
　　人到如见，难当敬献。念道思真，闲看经卷。
　　又
　　己未新秋，处暑清旦。卧化超升，真归霄汉。
　　又
　　尊体安乐，别有期约。忘尘念道，真通灵药。
　　又
　　无内修功，应有积行。道意通天，一真得定。
　　又
　　恁助柴薪，我管功匠。砖瓦烧成，再去重访。
　　又
　　既悟修仙，触处无烟。心清得道，苦志常坚。
　　又
　　修行日用，去除憎爱。降伏心意，应变通解。
　　又
　　掩非和众，清通日用。要全性命，傻猿莫动。
　　又
　　气清无我，妙用真火。烧见亘初，结成金果。
　　又
　　多僧伤行，多事伤神。多欲伤命，多迷乱真。
　　又
　　事少心灵，念少无拘。明少多愚，浊少通书。
　　又
　　妙道希夷，无着无离。自然明了，贤圣皆知。
　　仙乐集卷之三竟
　　仙乐集卷之四
　　神山无为应缘长生子刘处玄造
　　词
　　上节使同知洎官众道友并口号
　　物物心休道眼开，胎仙养就泛琼杯。
　　自然顿醒阴阳外，跨鹤真升难再来。
　　江神子
　　道心不与世心同。悟知空，物尘容。
　　达理明真，应变自然通。
　　憎爱是非俱不染，游福地，伴松峰。
　　炼成鹤体碧霄中。任西东，访蓬宫。
　　出了阴阳，仙寿永无穷。
　　海变松枯真不朽，超三界，从仙翁。
　　今日琼林花正开，十分真乐饮三杯。
　　逍遥酩酊何方去，蓬岛仙乡去又来。
　　上平西四首
　　想百年，如一梦，几多时。妙希夷、只是些儿。
　　诸公肯信，日常万物意无私。住行坐卧真平等，
　　应变真慈。崇仙道，明仙理，通仙妙，谢仙师。
　　在灵峰、闲采灵芝。洞天清隐，周天十二坎迎离。
　　三田功满朝元去，却蜕行尸。
　　又
　　到仙园，松筠翠，牡丹红。乐清欢、几个人同。
　　且忘世梦，转头万事一场空。月圆月缺如忧喜，悟爱心慵。
　　真闲好，得闲趣，通闲妙，觉闲通。运卦爻、识祖明宗。
　　许君庞氏，了然先到碧霄中。诸公依此崇真道，蓬岛相逢。
　　又
　　恋恩亲，恩生害，死难逃。气不来、身卧荒郊。改头换面，
　　轮回贩骨几千遭。世华非坚如石火，火宅囚牢。
　　任云水，登云路，游云外，玩云涛。厌锦衣、喜挂麻袍。
　　清平道德，修完性命隐蓬茅。他年蜕壳朝贤圣，名列仙曹。
　　又
　　想人生，老与少，似春秋。恰幼年、却变白头。
　　莫争空假，无常气断卧荒丘。大都三万六千日，多病多愁。
　　崇真道，敬真圣，明真理，了真修。侍二尊、至孝全周。
　　全家拔宅，功成同去到瀛洲。出离生死无来去，阆苑清游。
　　满庭芳八首
　　三十年间，几番宠辱，细思往事慵言。也曾牒发，曾受帝王宣。
　　今日山村且住，他时去、高卧云烟。洞天隐，松峰之畔，保命是修仙。
　　无愆。全道德，自然达理，炼汞烹铅。未功圆行足，闲对林泉。
　　真乐琴书为伴，忘尘世、趖了熬煎。逍遥好，蜕形真去，升入大罗天。
　　又
　　遇七修斋，庚申餐素，礼参旦望行香。时时念道，世梦顿然忘。
　　三教经书为伴，真闲处、胜似贪忙。迷云散，一轮皓月，无缺照无方。
　　从长。明大道，暗中积行，上达穹苍。效许庞归去，万古名扬。
　　未往蓬壶阆苑，筠轩坐、吟笑潜藏。功成去，阴公难唤，跨鹤到仙乡。
　　又
　　今世荣光，前生福行，悟来更好真修。外欢未尽，念动意多忧。
　　清淡平常道乐，筠轩坐、至理频搜。真明了，碧天莹净，命耀似新秋。
　　休休。崇道德，清廉治政，应变全周。待功成名遂，霞洞云游。
　　琴剑仙经为伴，蜕形去、真上云头。如庞许，全家拔宅，永永住瀛洲。
　　许真君全家拔宅升天，庞居士全家坐脱立亡去。
　　又攒三拆字
　　□□冯疃，□□仙住，□□铅汞成形。□□罪尽，神气自然灵。
　　□□天明万象，地渊涌、□□泉平。静恍惚，□□无缺，□□命须停。
　　□□诚了了，□□蓬隐，胜似华荣。□□若出户，眼界宽青。
　　□□林间松桧，洞深处、□□看经。□□觑，□□分正，尘断碧霄行。
　　又藏头拆字
　　□寸明真，□灵通慧，□无挂碍清凉。□华混世，人笑似风狂。
　　□祖丘刘谭马，□消灭、万虑俱忘。□猿住，□通道德，岂肯外昭彰。
　　□分。清静妙，□婴男姹，云路休忙。□虚无造化，汞结铅光。
　　□兀腾腾飘逸，贩骨趖□了无常。□袍侣，□公甘镇，诗挈满庭芳。
　　又
　　三载施为，十全八九，有些未及功圆。不曾行疏，所惠自然钱。
　　也不修斋动众，一麻麦、任润灵田。非外觅，无中造化，有口妙难言。
　　道传。明易象，倒颠光运，天地之先。觉无形应物，非唠中边。
　　清静金婴玉姹，虚无裹、汞结灵铅。六铢挂，大罗归去，重受玉皇宣。
　　又
　　体挂云衣，身如布素，应为莫厌清贫。道无形象，大悟裹头真。
　　憎爱心无有德，俱赞美、归顺良因。洪禧至，闲看法教，松竹每为邻。
　　真亲。全性命，明今达古，混世忘尘。若依余常善，永免沉沦。
　　蓬岛仙乡咫尺，蜕形去、现出真神。碧霄外，大罗天上，无缺宝光新。
　　又
　　万恶心除，千思意泯，自然罪病消亡。寸灵念道，动静两俱忘。
　　清志如庞似许，任云水、到处为乡。仙家好，茅斋幽阒，胜似住高堂。
　　无忙。看古教，顿明至理，上运三光。也不须昼夜，数墨寻行。
　　养就真铅真汞，蜕形去、天地难量。碧霄外，大罗归去，重礼马丹阳。
　　神光灿(声声慢)三首
　　处玄稽首，库使尊官，一别又过三年。渴仰之怀路遥，未及人专。
　　辛酉孟秋仍热，遣来人、复去昼传。询动静，知丰衍职任，不久将迁。
　　他日功成厌世，效渊明乐道，闲伴林泉。自在无拘笑吟，洞外松前。
　　养就真铅真汞，恁时节、功了三千。朝元去，现真形独步云轩。
　　又
　　处玄拜上，道录高功，日照别后难逢。渴仰之怀甚时，得睹仙容。
　　即辰仲冬辛酉，急焚香、跪领开封。清河德，又行缘阐醮，敬信无穷。
　　光徧十方真了，去大罗朝圣，升入高穹。体挂云裳万里，要到乘风。
　　这番出离生灭，任往来、跨虎骑龙。天地外，想古今几个真同。
　　又
　　处玄稽首，月帔张唐二公，别后思量。倏忽年余迩闻，却住天长。
　　常记讲师静位，说关西、作醮歧阳。香花引，那郝公见道，大哂重阳。
　　便继处玄乱道，酹江月一句，寸念难忘。踏尽铁鞋难觅，恍惚灵光。
　　自然无中妙有，道希夷、无物包藏。功成去，上大罗天赐玎珰。
　　酹江月(念奴娇)五首
　　古今贩骨，想生来死去，荣枯多少。百载光阴四序逼，不觉形容衰老。
　　世伪浮华，转头如梦，到底成虚矫。无生一念，念道真明达了。
　　最好福地清居，依山临水，自在携笻到。占得真欢霞洞隐，无事闲看圣教。
　　功行周圆，完全性命，胜似重修醮。炼成道体，别有金书来诏。
　　又
　　陇西余虑，到潍阳秦台，空来空去。贵府推官同太守，相访临归叮嘱。
　　壬戍新正，欲邀到府，未见先生许。处玄重答，这裹元宵亦做。
　　四序孰悟三元，天官赐福，下救阴灵苦。生在中华崇道德，世赞名传千古。
　　大醮洪禧，青词奏圣，感应应难遇。文山作醮，白龟莲衬王祖。
　　又
　　寿过彭祖，更官高一品，石崇贵富。古往今来人世事，觉了不堪重虑。
　　归去渊明，乘舟范蠡，先已超升去。真通道德，趖却死沉阴路。
　　云步阆苑蓬山，仙乡不夜，各有逍遥所。过了天元无上道，千载难逢难遇。
　　石火光阴，浮沤生灭，飞走乌随兔。速修性命，暗有贤圣提汝。
　　又
　　碧轩阒坐，顿忘言、闲了诗书千卷。松径携笻真念道，妙奥天机深远。
　　物外人间，京华云洞，慧眼开时见。有无俱泯，吟笑浮生不辩。
　　拔宅庞许飞升，大罗归去，贩骨死生免。不夜仙乡无苦恼，阆苑瑶池清宴。
　　海变松枯，亘容弗老，世伪真无羡。六铢衣挂，复去朝元重现。
　　又
　　厌居人世，似孤云飘逸，鹤升霄汉。自在无拘空外去，撒手直超彼岸。
　　到处为家，琴书为伴，信笔闲吟叹。洞天高卧，任他人笑懒慢。
　　夏近百尺森松，水帘响喨，飞入龙泉涧。渴饮霞浆仙会处，童稚唇歌舌诞。
　　趖了轮回，完全性命，迷者应难赴。忘名绝利，一任人非人赞。
　　水龙吟
　　此时辛酉初冬，下元望夜逢甘雨。麦苗滋长，深根固蒂，多欢少虑。
　　念道无灾祸，圣贤佑、众生无苦遇。天元将末，群仙庆会，功全行，
　　朝元去。别有天宫宝所，了真修、得升云路。六铢衣挂，清平福救，
　　九玄七祖。归去无生老，自然性、明今达古。各全家奉道始终，莫变管如庞许。
　　满路花
　　霜林飘赤叶，徧地涌黄金。宾鸿离塞北，足声音。渊明归去，
　　独酌乐清吟。酩酊真欢笑，高卧云山，忘尘世，伪难侵。
　　顿然觉，应物无心。道妙自然深。壶中仙景异，外休寻。
　　四时花放，论古更明今。要到乘风去，三岛十洲，蓬莱别有高岑。
　　行香子二首
　　历徧人间，却羡名山。洞天清、坐听潺湲。万株松桧，千顷云烟。
　　好伴琴书，真念道，乐安闲。养就灵铅，命耀光圆。行功成、蓬岛为仙。
　　出离生灭，万古相传。既兔轮回，六铢挂，去朝元。
　　又
　　金鼎生光，常爇真香。宝瓶花、四序芬芳。虚空贤圣，咫尺西方。
　　上敬三清，明三耀，悟三皇。上古人淳，厚实佳祥。性通天、与道无妨。
　　暗行平等，柔胜刚强。意似仙真，全仙行，往仙乡。
　　山亭柳
　　退道者堕，进道者升
　　退道愚生，意乱心生。丧命尽贪生。不畏神明察日，千愆万过迷生。
　　死堕酆都苦苦，苦尽傍生。进道清真忘世梦，闲看圣教似书生。
　　达理悟修生。气结神灵异，自然有、霞彩光生。宝鉴碧霄晃耀，真个先生。
　　蓦山溪六首
　　七旬相近，正好忘尘世。世梦几时休，道德修、胜争薄利。
　　恩山爱海，火院镇烧身，闻身健，觅清凉，一任迷人毁。
　　闲看三教，造化明周易。达理妙通天，四相泯、无忧无喜。
　　洞天高卧，自在炼真丹，他年去，上青霄，始现无为异。
　　又
　　人间华丽，恰似风前烛。万事转头空，世外隐、仙家清福。
　　灵峰霞洞，四序不知秋，松为伴，竹为邻，闲唱无生曲。
　　琴书乐性，道用调金木。炼出九霄身，六铢挂、朝元去速。
　　永无生老，升入大罗天，任巨海，变桑田，真与神仙逐。
　　又
　　人间万事，识破真归笑。恩爱与尘情，譬无常、般般是了。
　　浮沤幻体，生灭几时休，忘世梦，去贪争，违道真明晓。
　　微光觉照，应变通深妙。命住性通天，有自然、无穷降耀。
　　阳纯阴尽，蜕壳兔沉沦，游阆苑，玩瑶池，玉帝金书诏。
　　又
　　玉峰顶上，知有田三段。壬润长黄芽，便万斛、珠酬弗换。
　　一麻一麦，服了自然安，修性命，体延年，别近云霞伴。
　　阴阳之外，天地难拘管。得道免轮回，厌世隐，神堂古观。
　　无为功行，真了去朝元，六铢挂，现真形，三岛十洲玩。
　　又
　　红莲池畔，不让游山景。闹裹却无心，身似藕、出泥花静。
　　壶天妙趣，别有四时春，真应物，宝光明，今古谁人省。
　　真行道德，显化邪归正。口应更声随，只是要、寸灵无病。
　　贪争意尽，道眼自然开，来世外，混京华，积行常平等。
　　又
　　王徐道友，今日重相别。甚日再相逢，到来岁、新秋重歇，
　　一年一到，百载几番来，且暂坐，意休忙，乌兔生还灭。
　　人间宠辱，辱似圆光缺。少喜虑多忧，想僧爱、是非慵说。
　　天元将尽，奉劝速修真，游洞府，隐松峰，无事看庄列。
　　玉堂春二首
　　道德清平，贤者真易化。世梦知空，几人放下。厌浊清居，
　　周天运爻卦。身是行庵到处家。养就圆光，碧虚无执，
　　把万里清澄、自然悬挂。物外逍遥，潇潇真脱洒。悟者超升学者麻。
　　又
　　仙观灵虚，二年来来去。破了重修，星冠养素。应有真无，
　　斋科救万苦。达理忘言清静居。道释儒宽，通为三教，
　　户外应五常，敬谦贤许。四相心无，自然乐有余。出了阴阳现亘初。
　　踏云行(踏莎行)九首
　　时辛酉岁仲冬十有二日，经过大原宅，清旦门外忽观东南彩霞。信笔。
　　遥望东南，彩光分朗。忽然见了滨州往。醮缘感应仗高真，
　　昔年曾有刘高尚。德徧十方，度人无量。万清万善理朋广。
　　他时归去到蓬莱，无为道妙无虚妄。
　　又
　　七十年光，五千二万。堤防不测无常限。假躯抛下落黄泉，
　　平生应变时间赞。顿觉灵峰，真超彼岸。蜕形归去升云汉。
　　天元过了去无来，踏莎行者人难赶。
　　又
　　圣道难逢，真修易遇。自然之理明今古。死生贩骨几千遭，
　　这番了了无来去。蓬岛仙乡，亘灵无苦。朝元路上高真许。
　　松枯海变永常存，他年万祖离阴府。
　　又
　　子母相逢，自然明道。出离物壳无生老。茅斋松竹每为邻，
　　清居幽阒仙家好。敬信高明，真欢无恼。各人性命修宜早。
　　功成行满兔轮回，蜕形跨鹤归蓬岛。
　　又
　　去岁周亭，今年重到。光阴似箭催人老。世空识破好休心，
　　修行下手志宜早。不肯忘情，将来悔懊。松峰乐道随缘饱。
　　无中炼就汞和铅，携云跨鹤归蓬岛。
　　又
　　儿女金枷，爱情玉杻。火坑牢狱身如囚。迷迷到了似春蚕，
　　疾些出离无中守。昼夜忙忙，乌飞兔走。浮沤生灭形难久。
　　速修性命免轮回，完全功行蓬瀛友。
　　又
　　乱性糟浆，颐神玉液。莫迷有有无中觅。重楼十二望蓬莱，
　　慧眸明处光无极。真乐陶陶，洞天游历。道灵今古几人识。
　　担云信步入丹霄，大罗归去无为职。
　　又
　　到处为家，鹑居无恋。要行便去云游转。阴阳之外物难拘，
　　长安咫尺真非远。道乐希夷，死生永兔。亘初一点光如电。
　　自然照耀晃虚无，命清无缺成修炼。
　　又
　　一别三年，重游此地。云庵寂阒忘心意。有时忻则看仙经，
　　自然理达真明异。真乐希夷，道尊德贵。俱捐无有忘忧喜。
　　洞天清隐混嚣尘，要登云路先超彼。
　　惜黄花三首
　　众生万过，有天来大。觉世梦知空，莫争人我。
　　应变爱憎，无竞无灾祸。眼前事，顿明识破。
　　敬道修因果，颠猿紧锁。得自然真慧，住行坐卧。
　　达理了，仙经物外灵无堕。隐洞天，古今几个。
　　又
　　天元将尽，去年卦尽。这世梦冤亲，何时是尽。
　　三寸不来休，却变骷髅尽。到如斯，俗念心尽。
　　道灵真无尽，忘机业尽。觉万慧千通，顿然明尽。
　　外貌似憨痴，吟笑风灯尽。乐无极，任他物尽。
　　又
　　大翁出去，随家店住。且只似昔年，混俗庞许。
　　食肉爱生灵，饮酒休乱做。肯忘贪，闲论今古。
　　仙家乐处，逍遥云路。隐世外修性，金乌随兔。
　　行就访蓬山，功了离尘所。蜕凡形，礼丹阳父。
　　青杏儿三首
　　九月季秋凉。谢尊官、重献霞浆。
　　难当厚礼重重爱，世中名利，贪争俗虑，身坐心忙。
　　道化怕无常。三十年、总敬丹阳。
　　东莱满郡无疑妄，天元庆会，这番归去，朝现天皇。
　　又
　　念道玉浆多。得真欢、大笑呵呵。
　　自然酩酊逍遥快，依山临水，云霞洞外，忻后高歌。
　　世景急如梭。恋恩山、洒洒波波。
　　若肯回头归真一，烹铅炼汞，功成行满，升入烟罗。
　　又
　　迷者似河沙。想世间、学者如麻。
　　万中敬信无一悟，观今视古，浮生浊梦，个个都差。
　　达了莫矜夸。访洞天、闲卧烟霞。
　　他年归去方知得，瑶台阆苑，神仙乐处，四序仙花。
　　武陵春二首
　　遥望岗山山正好，莹莹正芬芳。佳节春温春昼长，最好泛霞浆。
　　酩酊歌欢忘世虑，昤笑胜轻狂。来往仙乡住道乡，过此庆重阳。
　　又
　　辛酉仲春游坎上，终日坐春园。异景奇葩在目前，树下胜筠轩。
　　世梦知空且放下，自在似真仙。美酝开樽会众贤，乐道谢高天。
　　感皇恩二首
　　道释与儒门，真通法海。易妙阴阳外，自然解。
　　金刚至理，顿觉无争泯爱。五千玄言奥，夷明大。
　　微光运转，结成雯盖。霞辉常照体，何挂碍。
　　松枯石烂，亘貌古今真在。他年功行满，升仙界。
　　又
　　圣观号天长，星冠云服。养成金玉体，真无朽。
　　信知大道，自然无中明有。世华心不恋，游王屋。
　　外贫保命，隐真居陋。亘初无相貌，胜丰厚。
　　桑田海变，这个无形坚久。暗祝吾皇德，齐天寿。
　　望远行
　　令子根苗裔，云水通行步。顿觉了，希夷微妙明千古。
　　去尘寰历徧，看来都无伴侣。世人爱不爱，高真许。
　　达道完性命，永免轮回苦。隐福地，松峰霞洞自在处。
　　待养就、金铅玉汞，真无浊虑。六铢挂，始应过三清举。
　　定风波四首
　　临醮诸公戒行清，动天感应福非轻。壬润琼田农尽喜，秋成。
　　谷田珠长豆苗生。要报天恩崇道德，随缘知足莫相争。
　　日一望焚香餐素膳，无憎。意平出语似仙经。
　　又
　　甘雨及时贵似油，今朝欢乐便无愁。明夜耕田野外唱，嗔牛。
　　动鞭轻打胜余修。过了天元难积行，一麻一麦寸中收。
　　养就姹婴云外去，优游。命光圆若月新秋。
　　又
　　月一焚香望日斋，持些禁戒自消灾。甲子庚申逢七记，开怀。
　　吏神暗察应时来。清静身心无病苦，颐真保命运三台。
　　功行周圆何处去，咍咍。携云跨鹤去蓬莱。
　　又
　　癸户云封运卦爻，剔开灵窍虎龙交。卯上行来真见酉，昆高。
　　金翁轮线钓琼鳌。道德清通明法海，万光澄现九天高。
　　造化自然神运转，难包。古今达者列仙曹。
　　望蓬莱(望江南)六首
　　周亭去，庄裹又相邀。道念常如相见悟，天元觉了死生超。万业顿明消。
　　洪禧至，宝鉴显彰昭。三界十方明彻了，何颠水向火中烧。得道未逍遥。
　　又
　　近中寿，意望百年期。万事转头都一梦，两般罪福紧相随。念道圣贤知。
　　性命达，今古世间稀。了了不生真不灭，自然结就坎和离。休觅上天梯。
　　又
　　清河喜，道录是高功。已在道门三十载，秦台辛酉又相逢。顺化善缘从。
　　他年去，升入大罗中。体挂六铢朝至圣，这回永住九阳宫。要到便乘风。
　　又
　　会首到，太守便相邀。请至藏春堂裹坐，恁时早晚旦清朝。真福道能消。
　　欲近醮，速去似风飘。道士灵虚分一半，小师同到应焚烧。贤圣在丹霄。
　　又
　　形如鹤，性耀似孤云。自在空中无挂碍，来来去去意无尘。世外乐天真。
　　大成拜，三教理超群。结就丹肠蓬岛去，仙乡别有洞天春。道象古今新。
　　又
　　修行好，应化学斋科。旦望焚香参礼圣，昼闲夜静众吟哦。智慧性明多。
　　无为理，万法弗能过。外行内功真了了，炼成铅汞出娑婆。得道免阎罗。
　　仙乐集卷之四竟
　　仙乐集卷之五
　　神山无为应缘长生子刘处玄造
　　五言绝句颂一百九十首
　　轮回几万遭，去爱命清逃。造化无中有，冲和离坎交。
　　物外逃生死，常如初时志。通真全妙慧，可称修仙子。
　　性光命似油，微妙阒中搜。照见无虚妄，碧天皓月秋。
　　轮回生死大，觉悟通法海。举意合真经，混尘明世外。
　　清通神气灵，上士悟无争。达理全功行，碧霄云外行。
　　得道自然真，青莲出垢津。挂碍心无碍，蜕形身外身。
　　举意除憎爱，形衰真性在。顿明道眼开，圣经自然解。
　　道觉明真趣，慧通达万古。自然清志坚，性命光圆去。
　　日用缚颠猿，虚心微妙传。剔开真道眼，清意见灵仙。
　　清柔神气灵，浊恶性无明。悟道超生灭，真归天外行。
　　善清脱生死，天莹万光明。真通全妙理，归去踏云行。
　　正理掩他非，道通霄汉梯。应缘无挂碍，功了行无亏。
　　美色悟骷髅，知空意莫留。顿明性命大，真了洞天游。
　　到岸了无生，冲和道性灵。命住圆成了，夷然功行盈。
　　善觉不争空，忘尘见道功。微通三宝结，金光射玉峰。
　　轮回生死大，保命忘世爱。云水伴松峰，慧灵观自在。
　　无我微光觉，道成免贩壳。理明至德全，灵象无中握。
　　日用六根清，悟真道理明。自然全万行，归去碧霄行。
　　他非似已过，谦下真明我。降火炼金铅，行全无为果。
　　物尽道真常，夷清至德长。忘言明妙理，命住结丹光。
　　德全憎爱尽，天道难询问。觉了自然通，阳纯云路近。
　　守道真无罪，迷难悟则易。天青万象明，升仙免下鬼。
　　轮回万万遭，见道死生逃。出了阴阳壳，冲和离坎交。
　　大悟不争空，至明万事容。隐仙真厌浊，洞外伴森松。
　　清真悟死生，保命气神灵。行通全万善，功了到蓬瀛。
　　违道履薄冰，爱迷性命沉。傻猿擒缚住，积行圣贤钦。
　　轮回生死大，不悟恩生害。顿觉洞天游，理明通法海。
　　日用寸无愆，始终仗志坚。阳纯灵耀灿，无缺十分圆。
　　无争至德全，道觉妙微传。应变真明了，蜕形蓬岛仙。
　　见道性无争，冲和万慧明。自然全至行，厌世洞天行。
　　进真入碧虚，退志有酆都。莫退也休进，游山混世居。
　　明真一遇仙，日用汞烹铅，达了清平行，道玄天地先。
　　得道不争空，混尘众垢容。他年真厌世，洞外伴森松。
　　清虚志要坚，世外好修仙。道免轮回苦，真升万古传。
　　物尽真无死，清通道慧生。自然明万化，忘世应缘平。
　　保命通真福，通天开慧目。明元道宝全，真去朝元速。
　　灵峰超苦海，觉悟真明解。得意却忘言，道成天地外。
　　明知世梦虚，几个出尘居。达理明天道，真通今古书。
　　守道悟完颜，自然慧目看。灵虚真弗朽，清彻古长安。
　　道觉超生死，顿明明奥旨。清志有始终，枢机贤圣赐。
　　忘贪去罪病，达理修性命。隐道伴松峰，他年朝至圣。
　　轮回万万遭，明道死生逃。清命圆无缺，变通运卦爻。
　　日用觉清通，无争万事容。真常明至道，归去与仙同。
　　出尘清志坚，道觉养三田。长就灵苗了，真光麻麦传。
　　通微道眼开，真了到蓬莱。物外超生死，亘灵没地埋。
　　顿悟乐希夷，枢机泯见知。天青万象显，祥耀透帘帏。
　　正理悟清平，自然尽爱憎。道明全至行，蜕壳现真形。
　　念道真无罪，新愆不造异。清通合圣经，保命神超彼。
　　柔弱气神灵，松峰之下行。了仙隐福地，达理行功成。
　　了真清一志，得道超生死。三宝变纯阳，升仙名达士。
　　清虚悟性命，去住如对圣。厌世洞天游，隐真积至行。
　　女男如父母，正念圣贤许。真静姹婴欢，道成救七祖。
　　洞天四面青，云外列围屏。松峰墦石坐，无事诵仙经。
　　四假似环庵，翠烟万顷贪。灵龟随皓鹤，伴我共成三。
　　常善气清深，冲和无垢侵。灵珠明道体，结就水中金。
　　苦形欲念忘，清命免无常。守道通仙福，真明现宝光。
　　日用爱憎无，超尘入碧虚。真常全道德，归去到仙都。
　　正理悟通经，天青道象明。意清祥耀灿，照见亘初灵。
　　坚志不争空，真明万慧通。养成无价宝，现出亘初容。
　　妙道微明用，静通光运动。气神相见灵，意厌浮生梦。
　　理明达万古，清志真仙举。蝉蜕兔轮回，云归朝圣主。
　　万古死生大，古今几个解。清虚了性命，海变松枯在。
　　守清神气灵，道理自然明。万行真平了，语通合圣经。
　　万物阴阳外，道坚真不坏。谦清上善归，应变通元海。
　　饱暖身闲意，苦形降伏易。命住道通真，阳纯免下鬼。
　　万劫落轮回，顿明霄汉梯。命全性耀灿，云步乐希夷。
　　真通万虑忘，得道免无常。物外超生死，碧虚现宝光。
　　道用缚傻猿，形忘真自然。微通祥耀灿，射透九重天。
　　正理应方圆，道通真涌泉，阒明全万善，达了行功圆。
　　抱道通生路，心死命光住。气神相见灵，至理明千古。
　　觉了阴阳外，至真明道大。命清无灭生，厌世升仙界。
　　清志有始终，明知世爱空。神舟超彼岸，云步出灵峰。
　　明我悟谦通，混元虎逐龙。自然三宝结，真了与仙同。
　　得道免轮回，灵峰霄汉梯。洞天修性命，今古几人归。
　　四假似浮沤，真明月正秋。人牛都不见，光耀照山头。
　　限到变骷髅，知空一念休。命生免下鬼，了道去瀛洲。
　　出有无生死，达理明真士。清善始终志，微妙灵中赐。
　　微通道眼开，觉了见如来。无生路上去，云步到蓬莱。
　　云步到微通，照明似烛红。世华真拂尽，茶味爽灵容。
　　日用善清通，住行坐卧功。周天运降火，光照虎随龙。
　　万愆心断绝，性似中秋月。保命隐松峰，无事看庄列。
　　日月顿无常，二轮飞走忙。傻猿缚得住，真去从丹阳。
　　道通明性命，意定真清静。有志免轮回，仙乡咫尺近。
　　进道死无怕，如蝉脱下假。都了上青霄，清声宝无价。
　　顺真无憎爱，万清通法海。虚明道理解，应缘无挂碍。
　　心静至真灵，真常道眼明。自然通万慧，举意合仙经。
　　垢尽道明真，冲和气养神。清通为日用，命外更无亲。
　　正趣觉通明，命清神气灵。自然全道慧，应有行功成。
　　大悟不争空，混尘众垢容。清平全道德，厌世隐灵峰。
　　念动想骷髅，真明铅汞收。道成别有体，蜕壳上云头。
　　谦柔和气清，无浊命光停。达理全功行，应尘泯爱憎。
　　顿觉明真我，周天运降火。烧见黄金体，道证无为果。
　　世外不争空，身青如万松。潺湲通似性，道了虎随龙。
　　居山远是非，今古几人依。得道无生死，命圆霄汉梯。
　　迷着似灯蛾，油窝焦烂多。孤云伴野鹤，自在出娑婆。
　　至德爱憎无，真平万病除。了必三宝结，道达物难拘。
　　擒猿志要坚，意定汞明铅。生灭轮回免，大罗归去仙。
　　真清保性命，垢尽如明镜。照耀自然光，蜕形朝至圣。
　　心死性光生，忘情觉命停。道成别有体，真去自然升。
　　无生泯万愆，尽爱命光圆。柔弱气神定，真通道德全。
　　去除物我心，日用理幽深。觉了真明达，阳纯神鬼钦。
　　觉悟不争空，他非应变容。自然全福行，真了到蟾官。
　　物尽道光生，天青宝鉴明。命清圆弗缺，应变自然灵。
　　贩骨死生大，了真通世外，道成别有体，海变松枯在。
　　守真觉道安，达理悟双关。微妙通颠倒，垂光炼大丹。
　　出家不管家，混俗心无俗。动静两俱忘，道通消三毒。
　　气降至神灵，忘情觉命清。自然三宝结，达理行功成。
　　修行搜已过，意定胜打坐。世外伴松峰，志坚成道果。
　　无争全上士，抱道凭清志。动静两忘常，了真无老死。
　　苦形浊念无，世梦转头虚。清静调婴姹，云归蓬岛居。
　　通善气神和，去憎道行多。慧灵天地外，万伪弗能过。
　　达道自然明，清平功行盈。贪争心意尽，养就气精神。
　　贩骨死生大，忘尘通世外。命清宝鉴圆，抱道真光在。
　　交钱收领契，依理成交易。未足写文会，代余便去税。
　　大悟不争我，德全无上果。周天十二通，丹结运真火。
　　超尘远生死，性定自然灵。命住光无缺，理通应变明。
　　道明真悟坚，空色两俱捐。达了忘尘虑，人间自在仙。
　　爱者却如冤，人间第一贤。许庞拔宅去，鸡犬从升天。
　　大悟性无争，冲和觉慧明。命清阳耀灿，应变自然平。
　　厌浊洞天居，了真达古书。清通全万慧，云水乐无余。
　　无我觉真明，冲和神气灵。自然金耀灿，道达出阳阴。
　　迷阴蛾恋灯，就死入油烹。形似丹霄鹤，蓬莱云路行。
　　身若草头珠，顿明世伪虚。万年松桧下，闲看古贤书。
　　真明道眼开，清意性无灾。趖了无边业，超升去弗来。
　　形病真无病，修行清保命。道成身外身，真了朝仙圣。
　　天莹千光悬，心清见本真。宝光圆不缺，命住两全成。
　　道全性命大，至理深如海。顿明物我忘，古今几个解。
　　应尘似水平，达道意无憎。养就真三宝，云归朝上清。
　　善光明道禧，世外乐希夷。达理通天行，了真霄汉梯。
　　蛾灯爱是痴，清命月无亏。下鬼上仙路，升沉悟与迷。
　　修真要坚志，学道终如始。虚空贤圣知，性命超生死。
　　混世隐名山，俱忘动静安。真常性弗变，跳出死生关。
　　身闲杂念多，迷伪恋灯蛾。早悟云边鹤，飞升入大罗。
　　念道真无病，住行如对圣。清平至德全，蜕壳光无映。
　　大道本无修，随缘莫外求。命全无价宝，真去列仙俦。
　　正理离中边，性如出水莲。碧天云散尽，秋夜宝光圆。
　　忘尘觉性明，悟理洽仙经。命耀圆无缺，自然远死生。
　　常善缚心猿，真通结汞铅。道成别有体，蜕壳去升仙。
　　敬道了真修，无欢意没愁。筠轩看古教，达理行功周。
　　趖免恩生害，顿明性命大。黍珠光运转，海变松枯在。
　　悟道不争空，真明万伪容。自然全上善，应变行功通。
　　美貌想骷髅，善清铅汞修。道全真弗朽，归去上云头。
　　知空清志坚，爱者却如冤。蛾恋灯光死，云闲鹤遇仙。
　　俗念我人无，真通性不愚。养成全玉体，换了这形躯。
　　大见悟无争，冲和神气灵。清平全至德，真去似飞星。
　　谦清至德归，云水任东西。道性明枢要，自然结坎离。
　　苦体色心消，闹中悟寂寥。真常忘动静，归去上丹霄。
　　清真脱死生，缚住傻猿宁。气结神灵达，了归云路行。
　　得一真明大，道全通世外。人间混俗尘，挂碍无挂碍。
　　道兔死生危，了真霄汉梯。命光如皓月，爱泯永无亏。
　　卦尽休争我，功圆成道果。天青万象明，照见元初个。
　　他非如自过，意定胜身坐。不着有形物，无愆成道果。
　　正理解清平，自然明大成。忘情全命耀，道养气神灵。
　　常善运真火，灵通觉无我。广明万慧应，性似青莲朵。
　　清平妙进明，顿觉气神灵。达理中边弃，自然入大成。
　　真通万事容，清志碧虚中。汞结神光灿，道全了行功。
　　无争道性强，保命浊情忘。永免轮回苦，真归蓬岛乡。
　　善通觉有明，道阐乐真荣。厌世松峰畔，功成朝玉清。
　　动静两俱忘，自然觉性常。汞铅成大药，真了到仙乡。
　　清善存三一，擒猿意不出。真明应变通，福地去游历。
　　对景省灯蛾，志坚出爱河。松峰霞洞隐，得一行功多。
　　德平万垢容，清命与仙同。达理真无变，蓬莱云路通。
　　善清争性命，觉了傻猿定。天动气冲和，阳纯朝至圣。
　　通善灭无明，忘贪有甚争。天条心不犯，归真道光升。
　　无我气神清，命圆大道成。知明万慧达，真去住蓬瀛。
　　忘情觉命坚，达理性明贤。气顺珠光灿，功成蓬岛仙。
　　无我气神灵，忘情命耀成。始终真在道，归去到蓬瀛。
　　志坚明性命，妄尽心猿定。妙觉气冲和，道成朝至圣。
　　道明出死生，真养气神精。达理通灵慧，自然应变平。
　　念道消三毒，清心忘六欲。志坚全性命，知足通清福。
　　轮回五道转，不造万愆免。趖业乐清虚，保命真修炼。
　　苦形忘爱念，命住修真验。守道有终始，阴消因慧剑。
　　通经明正理，道觉真无比。混世却无心，升仙免下鬼。
　　休苦化人钱，结缘任自然。不贪清福广，守道意无愆。
　　虚心包大藏，达理涌泉通。三教无分别，修真第一功。
　　无情命耀圆，无垢性光圆。无恶黍珠灿，无憎功行圆。
　　灯蛾迷爱光，远色兔无常。仙伴孤云鹤，命清得道阳。
　　通善灭无明，道全神气灵。命光成补缺，碧耀晃虚清。
　　臭烂变骷髅，迷阴堕马牛。清真全性命，蓬壶阆苑游。
　　通善行清深，自然火炼金。功成真厌世，福地伪难侵。
　　守真坚志了，常善通微妙。气绝命光圆，古今明者少。
　　无争善气清，光照似飞星。混合形神异，碧霄云外行。
　　先天乃道初，生死物难拘。清命圆光莹，阳纯蓬岛居。
　　垢尽晃空虚，真明弃有无。定光通万慧，达了古今书。
　　性光命似油，忘爱了真修。世恋骷髅梦，千生卧土丘。
　　蛾恋灯光死，鹤寻云路生。两般由自己，天莹万辉明。
　　顿明厌世空，高卧白云中。养就真铅汞，超升出宝峰。
　　定光得志宁，觉了亘灵明。达理全功行，命圆脱死生。
　　德全尽爱憎，去浊寸灵明。养就真铅汞，蜕形朝上清。
　　仙乐集卷之五竟
　　
