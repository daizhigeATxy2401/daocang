净明忠孝全书
　　书名：净明忠孝全书。元·黄元吉等编撰。六卷。底本出处：《正统道藏》太平部。
　　净明忠孝全书序
　　世谓仙道者，遗世绝物，岂其然乎。西山玉真刘先生，继旌阳仙翁净明之道，必本於忠孝，匪忠无君，匪孝无亲，八百之仙率是道矣。噫，非忠非孝，人且不可为，况於仙乎。维孝维忠，仙犹可以为，况於人乎。古人云：欲修仙道，先修人道，舍是何以哉。光禄大夫蔡国公知经筵事张珪序。
　　余尝待罪集贤，洪都黄冠师黄中黄，袖一编书来请曰：此吾师玉真子，受都仙太史净明忠孝之筌要也。敢丐一言，寿吾道脉。异哉，设教名义，得无类吾儒明明德，修天爵之谓欤。夫臣职忠，子职孝，万古良知，有不可泯者，五常根於人心也。仁包四德而配春，故行仁必本之孝焉。四时行於天也，土旺四季而配信，故履信必主乎忠焉。然则纲三纲，常五常者，其惟忠孝乎。呜呼，尧舜之道，孝弟而已矣。夫子之道，忠恕而已矣。是知大道至德之要，其在兹乎。太史愤世，高骛虚玄，徒事清谈，未能力践，去大道愈阔也。於是即秉彝之固有，开简易进修之径，以化民范俗。言近指远，厥惟休哉。窃惟大哉乾也，至哉坤也，先儒特以诚敬释之。凡一意弗诚则非忠，一念不敬则非孝。学者能忠入孝，由存诚持敬为入道之门，服膺拳拳，无斯须之不在焉。一旦工夫至到，人欲净尽，天理昭融，虚灵莹彻。自得资深之妙，于以合天地，于以通神明，莫知其然而然，造夫大道之奥也，又何难矣。道家炼神养性，吾斯未臻故艳，导民忠孝，有吻乎大中至正之道。故为之书。荣禄大夫江南诸道行御史台御史中丞赵世延序。
　　古昔帝王之设教，未有不以明人伦为事者。自天属而言，必本於父子，而兄弟长幼其分也。自义合而言，莫严於君臣，而朋友夫妇其目也。故举其总者，每曰忠孝。云治平之世，君君臣臣，父父子子，人尽其分，以修其常职，泯然无表异之名。老子曰：六亲不和，有孝子。国家昏乱，有忠臣者。盖生乎周末，目睹乎伦隳法教，庶几见一二於千万焉。其闵世忧俗之心，殆与吾夫子不异哉。然而道家之说，既专门於养生，又旁出於祈禬。而世人徒以为邈然，无意於斯世，非要论也。至治三年夏，有方外之士谓予言：豫章之境有古仙人，曰许公旌阳，其教人亦以忠孝为说。盖其生在吴赤乌中，至晋太康，年百三十六岁而去世。岂其观於人事，察乎世变，而为此论哉。养生祈禬之家，传之且千岁，而莫之察也。又从西山道士黄中黄，得玉真刘君与许公神交事甚异。於是以许公忠孝之说，本之儒家，以谨其正，推之道家，以道其神。其书之出，又数年矣，世亦莫悟其所以然也。抚今怀昔，尽然深有感於予衷者，殆不可胜言也。仙人道士之所为，岂偶然哉。噫，天理民彝，历千万古，无可泯灭之理，一息不存，人之类绝矣。神仙之学，岂有出於此之外者乎。知乎此，则长生久视在此矣，无为之化在此矣。善读者，尚以心会之。泰定初元四月十日国子司业虞集拜手谨书。
　　神仙之说，上古所传，轩辕鼎湖，周穆瑶池，皆是也。后世立言着书，超腾隐化，时有其人。惟都仙许君，以忠孝自修得仙道，入以救世。余尝谓，其功不在禹下，不但独善其身也。龙沙应期，仙真复出，玉真之奇遇，见於其书中黄之正传盖昔闻而今识之。语录首篇，谓世儒习闻是语，此间却务真实，一物不欺，一体皆爱，一念之欺即不忠，一念之孝印於天。此数则者，民彝世教之大纲大领欤。噫，方外之士，守其师之言而不畔，传之世世，如金玉而藏诸，正心修身之学，躬行践履之间，凛然如在左右。吾党之士，当泚颡而深愧之矣。中黄貌和而心正，论直而行方。《易》曰：黄裳元吉，文在中也。又曰：黄中通理，正位居体。中黄之义，有取於此。正其心，修其身者，如是矣。推而行之，上以续都仙忠孝之传，下以达天下后世，莫不为忠臣孝子。此君之师，与君之教多矣，则其师出於豫章，信矣夫。於戏盛哉。文林郎江西等处儒学提举前应奉翰林文字同知制诰兼国史院编修滕宾题辞。
　　宇宙间形气互相依附，而其中运行不息者，有理存焉。故得气之清，而能明其理者，兼善则为圣神，为上智，独善则为隐君子，为列仙。得气之浊而昧于理者，反是。虽其为品万有不齐，而上知不常见也。若吾洪都西山都仙许公是己。公在晋尝令旌阳，邑人怀其政。后得道来江西，从学者多所成，西江之人相传其诛蜃等事，至于今神而宗之不敢忘。此诚非独善而止者。道家者流，又有冲举拔宅之说，缙绅之士所不敢质。然其以真忠至孝为教，则万万不可诬也。其传言许公受教於日月二君，及谌姆兰公传忠孝之道。比二十年前，玉真刘先生隐西山，复得是传。其徒黄君元吉，汇所闻平时语，为书刻布之。至治癸亥，巽申官太史，繇黄君获观焉，乃叹曰：此书行世，将人人知惩忿窒欲，明理充其忠孝之实，则圣贤阃域，可跻而跂也，岂徒曰列仙隐者之事乎？夫玉真之心，都仙之心也。都仙之心，天地之心也。 同志之士，苟毋忽其书，能深味切省，则庶乎其有契焉。应奉翰林文字将仕郎同知制诰兼国史院编修庐陵曾巽申拜手谨题。
　　《易·坤卦·文言》曰：君子黄中通理，黄中央色也。夫子於坤卦取中正为本，而能通达天下之道理，上天下地之宇，往古来今之宙，顾不可斯尽泯灭者，此中正之理耳。蠹蚀於春秋，相戕相靡，理几晦矣。夫子系周易，作文言，发为黄中通理之论，正以救当时颓风败俗，律天下为中正之归。夫子岂得已，而作斯言耶。使幸生尧舜之时，歌呼为击坏之民，又何必尽泄斯道之秘乎。比年龙沙吁识，建坛於鸾翔鹤峙之地，都仙亲降坛记，又专发黄中之理，授於玉真先生。都仙之心，夫子救世之心也。盖欲惟忠惟孝，不乖不偏，尽吋中正之理，以跻圣世於隆平之盛。中黄黄先生，出示《玉真先生语录》，亟览之，又首发正心诚意，扶植纲常之语。又曰：大忠者一物不欺，大孝者一体皆爱。又曰：万法皆空，一诚为实。斯言也，是真能体认都仙之旨，以为教矣。抑岂特都仙之旨，正吾夫子之旨也，亦尧舜以来精一执中之旨也。最后，又发明都仙道剑铁柱之说，皆足以破千古之惑。虽然，都仙、玉真之互相发明，亦岂得已，而尽泄斯道之秘乎。载览之余，再拜稽首，序而归之。将仕佐郎建昌路儒学教授彭野序。
　　癸亥夏五月，余与盛兄炁明，同拜中黄先生于京师澄清坊之东，时高朋满座，先生顾余曰：夜梦子，今子来，似有夙契。遂授净明忠孝书，并玉真语录。余读未终集，平生诸疑，涣若冰释。越数日，先生复问曰：前读语录何如。余应曰：万法皆空，一诚为实，尽矣。先生首肯之，良久复谓曰：子资质颇近道，当宏吾教，勉旃勉旃。复出语录数段，云：此尚未刊，异时当并刻之。余以泰定甲子春南归，而先生以乙丑腊，解化於京师矣。丙寅之秋，余诣玉隆，谒仙茔，会先生高弟云隐陈兄，于清逸堂，出示所藏先生遗墨，并所集先生平昔答问诸善言，皆余尝闻诸先生者。虽先生之言，实皆祖述玉真之传也。已而复於隐真坛，得苍崖熊先生所藏玉真语录数段，即向来先生示余者。因录于别集，并以元所传灵宝坛记、道说、法说、忠孝诸书，皆锓梓而流传之，总名曰《净明忠孝全书》。同志之士读之者，当守律勿失，敬之如神明，畏之如雷霆，奉而行之。回后天而先天，复有名而无名。殆犹日月晦而明，天地夜而旦，四时冬而春。则岂但骑鹤玉府，烹凤瑶池，独善其身而已矣。又将见忠孝之化，周流八荒。纲常正而天理明，雨阳若而民不疵疠。上以极圣君贤相雍熙和平之治，下以使昆虫草木同跻仁寿之域。宁不伟与，宁不盛与。泰定四年岁在丁卯十二月乙未朔，净明灵宝忠孝弟子丹扃道人庐陵徐慧子奇焚香再拜谨书。
　　净明忠孝全书卷之一
　　净明传教法师黄元吉编集
　　嗣法弟子徐慧校正
　　净明道师旌阳许真君传
　　真君姓许氏，名逊，字敬之。曾祖琰，祖玉，父肃，世为许昌人，高节不仕，颖阳由之后也。父汉末避地於豫章之南昌，因家焉。吴赤乌二年己未，母夫人梦金凤衔珠坠於掌中，因是有娠而生真君焉。生而颖悟，姿容秀伟，少小通疏，与物无忤。尝从猎，射一麀鹿中之，子堕，鹿母犹顾舐之，未竟而毙。因感悟，即折弃弓矢，克意为学。博通经史，明天文、地理、律历、五行、谶纬之书，尤嗜神仙修炼之术，颇臻其妙。闻西安吴猛得至人丁义神方，乃往师之，悉传其秘。遂与郭璞，访名山，求善地，为栖真之所。得逍遥山金氏宅，遂徙居之。日以修炼为事，不求闻达。乡党化其孝友，交游服其德义。尝有售铁灯檠者，因见漆剥处，视之金也，翌日访其主还之。
　　朝廷屡加礼命，不得已，乃於太康元年起为蜀旌阳县令，时年四十二。视事之初，诫吏胥，去贪鄙，除烦细，脱囚絷，悉开谕以道，教以忠孝慈仁，忍慎勤俭，吏民悦服，咸愿自新。先是岁饥，民无以输租，郡邑绳以法，率多流移。真君乃以神丹，点瓦砾为金，令人潜瘗于县圃，籍民之未输者，使服役于圃，民镢地获金，得以输纳。属岁大疫，死者十七八，真君以所授神方拯治之，符咒所及，登时而愈，至於沈痾，无不痊者。他郡病而至者，日以千计，於是标竹於郭外十里之江，置符水於其中，俾就竹下饮之，其不能自至者，汲归饮之亦安。蜀民为之谣曰：人无窃盗，吏无奸欺，我君活人，病无能为。真君知晋室将乱，乃弃官东归，民感惠，赢粮而送者蔽野，有至千里始还者，有随至其家，愿服役不返者。乃於宅东之隙地，结茨以居，状如营垒，多改氏族以从真君之姓，故号许家营焉。
　　真君尝至新吴，憩于梧树林，有女童五人，各持宝剑来献，真君识其剑仙也，异而受之，故获神剑之用。乃於丹阳县黄堂靖，问道於谌母，毋以所受孝道明王之法，并兰公所付孝悌王铜符铁券、金丹宝经授之。且谓吴君曰：君昔以神方为许君之师，今孝道明王之道，独许君得传，君当返师之。二君辞谢，方心期每岁必来谒姆，姆觉之，曰：子勿来，吾即还帝乡矣。因取香茅一根，南望掷之，曰：子归认茅落处，立吾祠，岁秋一至足矣。二君还，於所居之南，寻访其茅，已丛生矣。遂建祠，亦以黄堂名之。厥后复遇日月二帝君，授以净明灵宝忠孝之道。真君尝过黄堂，见乡民烹宰祀神，且相诧曰：祭不腆则神怒降祸矣。真君曰：怪祟敢尔耶。夜宿逆旅，召风雷伐之。又见民有远汲者满道，乃以杖刺社前涸泽，出泉以济之，虽旱不竭。因渡江抵朱氏之肆，主人虽贫，迎接甚敬，真君戏画一松于其壁而去，其家即日利市加倍。尝炼神丹于艾城之黄龙山，有蛟魅辄作洪水，欲漂丹室，真君遣神兵擒之，针于石壁。丹成祭于幕阜葛仙石室，然后服之。至修川，爱其湍急味坚，遂磨神剑於涧傍之石。过西安县，分宁县也。社伯出谒，真君请其地分有妖物害民者，其神匿之。过一小庙，庙神迎告曰：此有蛟孽，害民，知仙君来，故往鄂渚，后将复还。真君蹑迹追至桥侧，勑吏兵驱出诛之。怒西安社伯之不职，锢其祠门，止其祭祀，今分宁城隍庙常闭，开有火灾。今祀小庙。今封协佑侯。真君闻新吴有蛟为孽，因往捕之，蛟惧入溪穴，乃以巨石书符以禁之。
　　时海昏之上辽，有巨蛇据山为宂，吐气成云，亘四十里，人触在其气中者，即被吸吞，江湖舟船亦遭覆溺，大为民害。真君乃集弟子，将往诛之。初入其界，远近居民竞来告恳。真君曰：世运周流，当斯厄会，吾之此来，当为汝曹除之，誓不与此蛇俱生也。於是，卓剑于地，默祷于天，良久飞泉涌出，有赤乌飞过，遂前至蛇所，蛇惧入宂。乃飞符，召海昏社伯驱之不能出，复召南昌社公助之。蛇出举头，高十余丈，目若火炬，吐毒冲天。乃啸命风雷，指呼兵吏，以摄伏之。吴君乃飞步踏其首，以剑劈其颡。施君、甘君引剑裂其腹，有小蛇自腹中出，长数丈，奔行六七里，闻鼓噪声，犹返顾母。弟子请追戮之，真君曰：彼未为害，不可妄诛，五百年后若为民害，吾当复出诛之，以吾坛前松栢为验，其枝拂地乃其时也。又预谶云：吾仙去后一千二百四十年间，五陵之内当出弟子八百人，其师出於豫章，大扬吾教。郡江心忽生渊，掩过沙井口者，是其时也。若此时小蛇为害，彼八百人自当诛之。苟无害於物，亦不可诛也。蛇子遂入江。今新建县吴城山是也。大蛇既死，其骨成洲。今号蛇骨洲。真君於经行之处，立七靖以镇之，时晋怀帝永嘉六年壬申岁也。真君道术高妙，求为弟子者数百人，却之不可，乃化炭为美妇人以试之，其不为所染污者，唯十人耳，凡周游江湖，无不从焉。
　　真君归郡，周览城邑，有一少年美风度，衣冠甚伟，通谒自称姓慎，礼貌甚恭，应对敏给，遽告去。真君谓弟子曰：适者非人，老蛟之精来见试也。吾故愚之，庶尽得其丑类耳。迹其所之，乃化为黄牛，卧于砂碛之上。真君乃剪纸，化黑牛往斗之。令施岑持剑，俟其斗酣，即挥之，中其股。牛奔入城南井中，真君遣符吏寻其踪乃知，直至长沙。於贾谊井中出化为人，即入贾玉史君之家。先是蛟精慕玉之女美，化为一少年谒之，玉爱其才，以女妻之，居数岁，生二子。常以春夏之交孑然而出，至秋则重载宝货而归，盖覆舟所获也。是秋陡还，诒玉云：为盗所劫，且伤左股。真君乃为医士谒玉，至其堂叱曰：江湖蛟精，害物非一，吾寻踪至此，岂容逃遁，速出速出。蛟精计穷，乃见本形，为吏兵所诛。二子亦皆为小蛟，并诛之。贾女亦几变形，真君给以符，故得不变。真君谓玉曰：蛟精所居，其下即水，可速徙居。玉从之，其地果陷为潭，深不可测。真君复还豫章，蛟之余党心不自安，乃化为人，访真君弟子曰：闻贤师有神剑，愿闻其功。弟子曰：吾师神剑，指天天裂，指地地拆，指星辰则失度，指江湖则逆流，万邪莫敢当，神圣之宝也。曰：亦有不能伤者乎。弟子戏之曰：惟不能伤冬瓜葫芦耳。蛟以为诚然，尽化其属为冬瓜葫芦，浮泛满江，妖气甚盛。乃使施岑履水斩之。真君曰：此地蛟螭所居，不有镇之，后且为患。乃役鬼神於城南井，铸铁为柱，下施八索，钧锁地脉，祝之曰：铁柱若亚，其妖再兴，吾当复出。由是水妖屏斥，城邑无虞。岧晓山顶有蛟湖三所，其孔宂透大江，通饶信。真君诛其蛟，立玉阳靖以镇之。又铸铁符镇鄱阳湖口，杜绝蛟魅出入之路。铸铁盖，覆庐陵元潭，制其渊薮，仍以铁符镇之，留一剑在焉。明年，复游长沙郴衡诸郡，所至为民除害，凡立靖七十余所。
　　明帝太宁二年，将军王敦举兵内向，次于湖。真君与吴君往谒，冀说止之。时郭璞先在幕府，乃因璞见之，处仲延饮而问曰：予梦以一木破天君，等以为如何。吴君曰：木上破天，乃未字也，公其未可妄动。处仲已变，令璞筮之，璞曰：无成。仲曰：予寿几何？璞曰：公若举事，祸将不久。仲怒曰：君寿几？何璞曰：寿尽在今日日中。仲大怒，令武士擒璞斩之。真君举杯掷起，化为白鸽，飞绕梁间。仲一举目，已失二君。处仲竟败。二君还至金陵，召龙挟舟，从庐山紫霄峰金阙洞还。至天宝洞，遂归旧隐。日与弟子讲究真诠，数十年间，不复以时事关意。平时出处，不异常人，但所居鸣鹤飞翔景云旋绕而已。至孝武帝宁康二年甲戍八月朔旦，有云仗自天而下，二仙降庭宣玉皇诏，曰：上诏学仙童子许逊卿，在多劫之前，积修至道勤苦备悉，经纬逾深，万法千门，罔不斯历。救灾拔难，除害荡妖，功济生民，名高玉历，众真推仰，宜有甄升，可授九州都仙太史兼高明大使，赐紫彩羽袍琼旌宝节玉膏金丹各一合。诏至奉行。真君再拜，登阶受诏。一仙曰：余乃玉真上公崔子文。一仙曰：余乃元真上卿瑕丘仲。告真君以冲举之期遂去。真君乃召门弟子与乡曲耆老，谕以行期，设饮宴以叙别。又与十一弟子，各为五言一韵，劝诫诗十首。是月圣日，大营斋会，少长毕至，日中遥闻音乐之声，祥云四布，羽盖龙车，从官兵卫，仙童彩女，前后导从。二诏使又至，复宣诏曰：上诏学仙童子许逊，脱子前世贪杀匿不祀先祖之罪录。子今生行符咒水、治病罚恶、馘毒之功已仰。潜山司命官传金丹於下界，闭债封形，回子身及家口厨宅百好归三天。子急净秽，背土凌空，左大力天丁与流金火铃，照辟中黄，无或散漫。仍封远祖由玉虚仆射，曾祖琰太微兵卫大夫，先祖玉太极把业录籍典者，父肃中岳仙官。赐所居宅，曰仙曹左府。玉真上公曰；卿门弟子虽众，惟六人合从行，余各自有超举之日。乃揖真君升龙驾命，陈勋时荷持册前导，周广曾亨骖御，黄仁览与其父族侍从，盱烈与其母部从，仙眷四十二口同时升举，鸡犬亦随逐飞腾。留下修行钟并一石函曰：世变时迁，即为陈迹，聊以为记。有仆许大者，与其妻市米於西岭，闻真君飞升，即奔驰而归，车覆遗米於地，米皆复生。比至哀泣，求从行。真君乃授以地仙之术，夫妇皆隐于山中。仙仗既举，有顷坠下药臼车毂各一，又坠一鸡笼并鼠数枚，堕地虽拖肠而不死，意其尝窃食丹药也。后人见之，必为瑞应焉。初真君回自旌阳，奉蜀锦於谌姆，制以为殿帷，至是忽飞来旋绕於故宅之上，复入云霄。真君生於吴大帝赤乌二年己未正月二十八日，住世一百三十六年。凡参学净明弟子，皆尊之曰道师君。
　　真君既飞升之后，里人与其族孙简，就其地立祠，以所遗诗一百二十首写之竹简，令人探取以卜吉凶，名曰圣签。其钟车函臼，并藏于祠。隋炀帝时，焚修中辍。唐永淳中，天师胡惠超重兴建立，明皇尤加寅奉。宋朝太宗、真宗、仁宗皆赐御书，改赐额曰玉隆，仍禁名山樵采，蠲租赋。政和二年，徽宗降玉册，上尊号曰神功妙济真君。政和六年，改观为宫，仍加万寿二字。五月一日，旨付礼部云：朕因看书于崇政殿，恍然似梦，见东华门北一道士，戴九华冠，披绛章服，左右童子持剑绋，皆衣青，后有二使者彩衣道装，捧印杖前至丹墀，起简揖朕，攀左龙尾上殿。朕疑非人间道士，因问：卿何人，不诏而至。对曰：吾为许旌阳，权掌九天司职，上帝诏往按察西瞿耶国，经由故国，观见妖气，故来相访。朕请坐而问曰：此患为何？答曰：湖南湖北三十六万绢纲入水，此实小龙为害，盖先朝不合封此子为王，当永嘉之戮，自拆毋腹而奔走，未及害人，因而赦之。今乃辄为国家之患俟，吾还当有处分，不令住於江淮间矣。朕梦中谢之，复问曰：朕患安息疮，诸药不能愈，真菉有药否？即取小瓢倾药一粒，如菉豆大，呵咒抹於疮上，觉如流酥灌体，入骨清凉。遂揖而去，行数步复回顾曰：吾弊舍久矣寥落，愿圣皇举目一看为幸。朕豁然而觉。不数日，有司奏到，果然绢纲被风涛覆没，即取图经考之，见分宁县梅山有许氏磨剑池，诏画像如梦中所见者，赐上清储祥宫，以系省官钱新换。数月后，复梦真君回如初，谢上曰：分宁乃昔经行之处，重劳建造，吾卜地西山遗迹俱存，但屋宇隘陋，不足副四方瞻视，幸陛下一修整之耳。上寤，即诏洪州改修玉隆万寿宫。建炎中，金人寇江左，欲火宫庭，俄而水自楹桶间出，火不爇。虏酋大惊，乃书壁云：金国龙虎上将军来献忠，被授元帅府上畔都统，大军毁兹，遍观圣像，装严华丽，不敢焚毁。时天会八年正月初二日记。主观想知，悉戢兵而去。
　　凡真君所遗物，皆有神守护，不可触犯。殿前手植栢，其荣悴常兆宫之盛衰，剪以煎汤，无疾不疗。丹井旧有神龙出没，后胡洞真以符石，镇之铁柱。唐严撰作州牧，心颇不信，尝令发掘，俄迅雷烈风，江波泛溢，城郭震动，撰惧叩头悔谢，久而后止。又强取修行钟，置之僧寺，击之声如土木，乃送还宫。车毂州牧徐登，令取至府，犹未及观，即夕飞还。石函虽有窾缝，而不可开。唐张善安窃据洪州，强凿开之，其盖内丹书云：五百年狂贼张善安开之。善安惧，磨洗其字，终不能灭，遂藏其盖。凡真君遗迹，有异处。如龙沙侧之磨剑池，其沙壁立略不湮塞。新建县之叹早湖，水蛭至多，以药投之永绝，松湖市之旅邸，至今无蚊蚋。丰城县杪针洞，蛟入其中，以杉木楔之，至今不朽。奉新县之藏溪，蛟藏其中，以剑劈裂溪傍巨石，书符镇之。如此等类，莫可殚举。元成宗皇帝加封号曰：至道玄应神功妙济真君。
　　净明经师洪崖先生传
　　经师姓张，名氲，号洪崖。又名蕴，字藏真。世代皆莫详，与赤松子俱为神农师。《真诰》云；洪崖先生，今为青城仙伯是也。隋时，复出现於晋阳之姑射山，又现於豫章之西山，读书钓鱼於城西河岸之石矶，今钓鱼台是也。开皇九年，改豫章为洪州，以先生故也。先生身长七尺五寸，眉目疏秀，语音如钟，善琴书，喜长啸。尝遇日月二君，授以净明灵宝忠孝之道。时戴乌帽，或时角巾，或栊榛巾，被鹿裘，或衣红焦葛衫，乌犀带短靿靴。每行则乘一白骡，曰雪精。从五童子，名状并怪，曰橘、栗、木、葛、柮。负六角扇，垂云笠，又曰白藤笠。方木镫、二玄书、木如意、笻竹杖、长生瓢、魏惠壶、不柱杓。又曰长盈壶、长满杯，自然流酌。出入城郭，朝来暮去，人莫测其踪。唐武后圣历中，召不赴。玄宗开元中，复召见於湛露殿。上从容问曰：闻先生善长啸，可得闻乎。於是应声而发，音韵清绝。上曰：朕何如尧舜？先生何似许由？先生对曰：陛下道超尧舜，臣德谢许由。昔尧召许由而不至，今陛下召臣而臣来。上嘉之，拜太常卿，累至司徒，皆不受。一日奏曰：陛下何惜一山一水，不令臣追踪巢由。乃诏还山，遂绝粒服气，时时出没往来於西山姑射二山，多游终南太华青城王屋山中，与东罗二大师为侣，每述金丹华池之事，易形炼化之术，人莫究其微妙焉。又每旦，乘白骡，领仆从，由西山渡章江入洪城，人未有见其返者。一日章江舟人心切疑之，遂戒其子蹑踪观其所以。乃卖药周游市中，卒之晋尚书潜惠武阳彭仙故宅，华福地，今彭真观是也。与其学仙之徒，扫石焚香，谈玄阅秘，围棋握槊，讽咏逾时。已而乘白骡与仆从，俱入彭仙旧炼丹井中而去。舟人子复蹑其后，而先生未之知。其中道涂坦然，行未久忽闻橹声，舟人子曰：此我舟中橹声也。先生始觉问之，乃实告其故，复问曰：汝愿偕往否？曰：不愿。於是令其瞑目，以手摩其顶，舟人子即在舟中矣。自是不复入城。如此者九十三年，后隐去不知所终。今西山有洪崖井，与乌晶源为邻，深不可测。无冬夏飞流奔泻，若雷殷地中，人虽对语，亦莫能听，三伏炎蒸，寒气袭人，毛发森竖，古传与彭仙丹井通焉。井畔多枫树，先生丹成，跨雪精从枫树升云乡，至今树上有雪精遗迹。井之西有紫清宫，旧为应圣宫，即先生栖真所也。有三诗刻于石，其一曰：去岁无田种，今春乏酒材。从他花乌笑，佯醉卧楼台。其二曰：下调无人采，高心又被嗔。不知时俗意，教我若为人。其三曰：入市非求利，过朝不为名。有时陪俗物，相伴且营营。尝注《老子》《周易》《三礼》《谷梁传》行于世。凡参学净明者，尊为经师君。
　　净明法师洞真先生传
　　先生姓胡，名慧超，一名化俗，字拔俗。不知何许人，亦莫详其年，人问之则曰今年五十二岁，后数十载问之，亦复云。然容貌雄伟，气宇魁岸，独处则无异於常人，在众中则独出人一头，故时人称之曰胡长仙。逢人不执手板，擎拳而已。尝遇日月二君，授以净明灵宝忠孝之道，神妙无方，人莫能测。唐初，隐于洪州西山之洪井，时往来洪城。一日散步市中，见一民家悲戚，先生问之，答曰：城侧有庙神，岁择女子以配，吾女明日当行，是以悲也。先生曰：吾当为汝除之。於是，啸命风雷，焚击神庙，并庙侧一巨樟，根下白骨无数，拔其根掷于江中，逆流而上，至清江境，今樟树镇即其地也。州人感激，於庙所立观，今豫章玄妙观是也。唐贞观中，太宗皇帝闻风召之，不赴。高宗即位，复召先生，乃赴，馆于禁中。时宫中有妖，夜出伤人。上曰：禁中有妖，师能除之否？先生曰：诺。乃徧行宫中，至西掖垣下，指曰：妖在此。命武士掘之，入地数尺，得老狐十数只，并白骨甚多，杀之妖乃绝。上大悦，赏赐皆不受，力求还山，上许之，诏百官祖饯，御制诗为别，乃还居西山游帏观。时观荒废，先生因问主观，胡不修葺，答以乏财力。先生径往，不逾月，以木筏至高安樟木，江口距九十里，命筏人紧系缚，各就宿江岸，临暮飞墨符一道，中夜烈风雷雨，比明筏已在坛下矣。浚抹岭谷所当之路，林木披靡。又於山下发一窖，出钱三百千，为工役之所需应。殿宇非人所为者，皆夜役鬼神为之。门外凿七井，以禁火灾。则天复召见於武成殿，问神仙事。先生止陈道德帝王治化之源，即辞乞还山，勑遣使赍金璧送归。行次，单父赐书曰：先生道德高尚，早出尘俗，如轩历之广成，汉朝之河上。遂能不远千里，来赴三川。日御先开，望霓裳之渐远。天津后渡，瞻鹤盖以方遥。空睇风云，惆怅无已。还於洪崖先生古坛炼丹，首尾三年，诏趣诣阙，馆于禁中，一朝遁去。上叹恨久之，遣使赍赠甚厚，还居西山盱母靖。曰：吾昔到此，客于盱母，今已数百年。长安三年，命弟子於游帏观之西北伏龙，造砖坟，藏太玄真符二，七星剑、灵宝策杖各一，三日而讫。先生正衣冠，坐绳床，空中云鹤旋绕，墙外人马之声不绝，而先生已化矣。州具以闻朝，命赐谥曰洞真先生。凡参学净明弟子，皆尊之曰法师君。
　　净明监度师郭先生传
　　先生姓郭，名璞，字景纯，河东人也。好经术，博学，有奇才，而讷於言论。善词赋，为东晋之冠。好古文奇字，妙於阴阳术数。有郭公者，客河东，精於卜筮，先生往师之。公以《青囊书》九卷授之，由是洞达五行天文地理卜筮之术。为人禳灾转祸，妙用无方。惠怀之际，先生知中原将乱，乃避地东南。抵将军赵固，会固所乘良马死，固惜之，不接宾客。先生曰：吾能活马。吏入白，固出求教。先生曰：今健夫二三十辈，皆持长竿，东行三十里有丘林社庙，便以竿拍之，当得一物，急持以归，得此活马矣。固如其言，果得一物如猴，持以归。此物见死马，即嘘吸其鼻，顷之，马起如常，物忽不见。元帝渡江后，王导辟为参军。先生事母至孝，母死自卜葬地於暨阳，去水才百步，人以近水为言，先生曰：即为陆矣。未几沙涨，去墓数十里，皆为桑田。明帝大明二年甲申，王敦举兵反，次于湖。先生往见之，敦曰：吾梦以一木破天，此何祥也？先生曰：一木破天，乃未字也。明公举事，必败无成。因极言忠孝之大义。敦怒曰：吾寿几何？先生曰：若恪守臣节，寿未可量。若改之不速，祸将不久。敦曰：君寿几何？先生曰：吾命尽今日日中。敦愈怒，命斩之。即有见先生於丹阳市者，世以为兵解云。所着诗赋诛烦数万言，《洞林经》六十卷，《新林》十卷，《卜韵》一篇，注《尔雅》、《三苍》、《方言》、《穆天子传》、《山海经》皆传于世。凡参学净明弟子，皆尊曰监度师君。
　　西山隐士玉真刘先生传
　　先生姓刘，讳玉，字颐真，玉真子，其号也。其先番易石门人，高祖宗翰，迁南康建昌，名所居里曰石门，示不忘本也。宋绍兴中擢第，授滁州来安簿，世传诗礼。父刚，母邬氏，以宝佑丁巳八月二十日生先生。是早，红霞覆屋，邻曲骇异，其父再迁隆兴新建忠孝乡。先生夙有卓识，五岁就学读书，务通大义，弱冠父母继亡，居丧尽礼，家贫力耕而食，视尘世事不足为，笃志於神仙之学。
　　初，都仙太史许真君，以晋宁康甲戍岁，於豫章西山升仙，尝留谶记云：吾仙去后一千二百四十年间，五陵之内当出弟子今作地仙误也八百人，师出豫章河西岸，大扬吾教，郡江心忽生沙洲，掩过沙井口者，是其时也。至建炎戊申，仅七百年，兵祸煽结，民物涂炭。何真公等致祷真君，丐垂救度，既而降神渝川，谕以辛亥八月望，当降玉隆宫。至期迎俟，日中云雾郁勃，自天而下，由殿西径升玉册殿，降授《飞仙度人经净明忠孝大法》。真公得之，建翼真坛，传度弟子五百余人，消禳厄会，民赖以安。迨今二百余年，其法寝微。
　　至元壬午，朝命改隆兴路为龙兴。其年五月，章江门外一洲。是秋，先生经行西山泻油冈，遇洞真天师胡君，告以姓字，先生拜问曰：天师胡为在此？曰：龙沙已生，净明大教将兴，当出八百弟子，汝为之师。岁在丙申腊月庚申，真君下降子家，子际遇如何真公，时今在子夜，故来告子。言讫不见。先生心窃自喜。明年春，复於玉隆禁山遇之，即下拜。胡君曰：吾今再来，实传真君之旨，可寻西山中黄堂山乌晶原，建玉真坛以栖隐。当知真君即太阳帝君化生，仙传谓生身有金凤，衔珠梦兆者，非也。乃日中金乌流精，在天为气，在地成形，鸿蒙开辟，降於洪井，却至海藏。至真君降世，乃由扶桑之墟，下贯昆仑之顶，乃从风轮水渊，由地中行，腾出洪崖之井，以应西山之气，故其地名曰乌晶原。盖日月二君属记真君，以为后代传道之信，其所在之处，万灵护持，出没变化，非容人力。真君降於吴赤乌己未岁正月二十八日戊午。己未为火，在天上初元戊午表太阳也，二年己未表余气化生也，正月表人道始於寅也，二十八日表近晦而续明也。天启仙运，年符赤乌，其后海昏诛蛇，有赤乌飞过，亦应此耳。今仙运将周，乌晶出现，其在青羊之岁上元之辰紫清宫中，子得以镇靖庐，大教兴矣。因与言净明之旨，踰时而别。及出山，已越两日。
　　先生自是益加精进，又於孝行里立腾胜道院，以善道劝化，远近闻知，仰向从游者众。甲午十一月甲子，遇水府仙伯郭君，教以经山纬水之术。遂游黄堂山乌晶原寻访，果得魏道人故居，乃昔日真君修真之所，而又洪崖先生张君旧隐地，隶紫清。以田易之而卜筑，且定居焉。灵官邓君贻诗有曰：洪崖寻旧迹，合谶於松沙者，谓此也。元贞己未正月甲寅，先生神游玉真府，遇真君与张君、胡君，玉真朝元回。先生作礼，真君顾令先生，求见阳乌，张君袖出三足乌示之。上元庚申，先生往紫清，与弟子王真定，方公成，登拍洪楼，焚香默祷，闻硫气郁烈，倚阑候望，倏有流光飞坠炉间，俯视则乌晶在焉。大如椰子，非铁非石，而黑润沈重，受而藏之。是夕，胡君授以大道，说明年岁晚，复至紫清，告诸弟子，以师君将降，约同候迎。十二月庚申，王真定、方公成、胡次由辈，同集先生之舍。先生曰：有一士缘重，当不召而至。是夕，雪大作，初更时，玉隆宫法子黄元吉忽至，先生曰：天寒岁晚，远来何为？元吉曰：夜来梦胡天师告曰，刘玉真家有盛事，汝可速往，故来。先生於是与诸弟子，明燎爇熏，至诚以俟。夜将半，先生凝望虚空，倏忽间，师君至。亟率弟子下阶迎拜，黄气弥漫，非烟非雾，拥升堂上，降授《玉真灵宝坛记》，纸尾署云：弟子刘玉真，丁酉正月甲子朔旦，登山巅授至道。顷之，光景豁散。既而，郭君授以坛疏。除夕寒雪阴霾，先生清斋以待，夜过半，山堂门开，介冑神人至前曰：真君召子。乃篝灯跻攀而上，仰视天星朗然。少焉仙驾降，先生瞻礼，以栢叶藉枣橘以进。真君告曰：兹山前俯鸾冈，后据鹤岭，吾昔修真时，於此朝礼太上，太上命日月二君降此，授吾至道，是名灵宝朝天坛。吾今亦於此授此中黄大道八极真诠，子当敬受。吾八百弟子，汝为首英，名氏悉在华林八百洞天久矣，刻书青琅，高揭丹崖。更当勉励弟子，不昧心君，不戕性命，忠孝存心，方便济物，异日功成果满，胥会洞中，顾不乐欤。此外精心奉教，随所修积，各享其报，终不沈堕。若有不自提策，勤始怠终，则有风刀之考。子今恢演教法，积累功勋，再世三生，炼消阴滓，登晨白日，如吾无异。勉之勉之。言毕高举，先生拜送，瞻望极日而还。十月甲午，寓玉隆清逸堂。丙申，胡君复来授以道法，说及三五飞步正一斩邪之旨。
　　由是开阐大教，诱诲后学。其法以忠孝为本，敬天崇道，济生度死为事，简而不繁。诸弟子问曰：昔何真公所传稍繁，今先生所授极简，何其不同？先生曰：昔绍兴之时，仙期悬隔，权以救世，以法弘教，故繁。今龙沙已生，仙期迫近，急於度人，以道宏教，故约。此所以异，然其至则一，无庸疑。因谓曰：吾与若辈，幸以宿因，遭逢大教，喜庆难言。今靖庐粗备，相与首致华封之祝，以寓吾忠，次伸追远之诚，以昭吾孝。修身慎行，植德行道，可无愧矣。今为若辈恳师君，请降日精月华，炼度先亡，以除冥累。十月坚，乃登朝天坛，露香敷奏，席地存神，置二陶器於坛上。俄东西布飞光二道，如金线，自天际注器中，左液如丹，右津如汞，用以书符，讫事无余。越七日，弟子咸梦先亡，言感真君拯拔陶铸，返阴生阳，已升仙阶矣。明年十月庚申，郭君复至，授以法说，而邓君数来谈《易》，故先生於《易》尤邃。方公成尝言爻象，夜分风动烛灭。先生一嘘，而烛复然。公成惊问，先生徐曰：子言纸上之《易》，而未知身中之《易》。如知之，则已灭者可复明，又何所怪。公成下拜，愿卒为弟子。居常与群仙接对，而张、胡、郭、邓为密。张君尝招之过洪井，掷扇水中，命之浮渡。又与如意丹方，令采洪井石蒲为药，以施病者。郭君尝引游水府，见门下锁一巨青猴，指曰：此神禹所禁巫支祁也。
　　先生虽道行日隆，而益自韬晦，间为人祈禬禳解，无不出奇。隐真洞真靖庐次第兴建，诸品秘要相继授受。至大戊申正月丁卯，投乌晶於洪井，曰：缘重者得之。即以传教之任付黄元吉，谓曰；吾此生为大教初机而来，异时再出，当与八百弟子俱会。今阳数将终，身谢之后，以吾遗体静夜火之，复骨於招贤之原，三年将迁瘗海岛。二月癸巳，如紫清宫翠岩寺告别。甲午示疾，弟子毕集。丙申，晨兴端坐榻上，日正中，举手拱揖，就榻侧卧而逝。春秋五十有二。弟子遵遗旨而送终，后三年启窆视之，唯存空函。先生之学，本於正心诚意，而见於真践实履。不矫亢以为高，不诡随以为顺，不妄语不多言，言必关於天理世教於三教之旨了然解悟而以老氏为宗。有《玉真语录》、《净明秘旨》，凡一百三十七品云。
　　中黄先生碑铭
　　黄君元吉，宇希文，豫章丰城名族。父良俊，母吴氏。年十二入玉隆万寿宫，事清逸堂朱尊师。朱殁，其师王月航尊师，爱而教之。王尊师严洁清俭，有古人之意，善医药，施谢之积粗瞻，即闭户绝来求医者。希文请授其术以为业，王尊师不可，曰：吾非有靳於子也。顾医道甚精微，识虑稍不至，则人由我而死，非易事也。将以此为利益不宜，吾幸得舍此，不为冀寡过耳。诚虑返累子，不如归求清静，以自致也。王尊师没。久之，西山中有刘玉真先生者，本质行老儒，隐居深僻，有神明之遇，曰：晋旌阳许君千年龙沙之记，今及其时，而刘则八百仙人之首云。独重希文，以为可托，及去世以其传嘱焉。盖其说以本心净明为要，而制行必以忠孝为贵而已。希文事刘先生如父，事其夫人如母，苟远去饮食必祝之。而后尝奉其言，如临天地鬼神，乃即其山择地立玉真隐真洞真之坛，以授弟子。至治三年，又以其说游京师，公卿大夫士多礼问之，莫不叹异。明年太定改元，嗣汉三十九代张天师朝京，廷臣荐希文者曰：中黄先生刚介坚騺，长於干裁响。尝都监其宫，治众严甚，人或不乐，而土田之入庐舍之完，公而成功。昔为忤者，更交誉之亲之，其后从玉真先生得旌阳忠孝之教。盖折节就冲，澹为达人，巨公前席宜表异之。乃为书，请希文为净明崇德弘道法师教门高士。玉隆万寿宫焚，修提点未行，玄教大宗师留之崇真万寿宫。期年，将以其名上闻奏，且上有尔书之赐，而希文翛然高居，唯以发明其师说为己事。有所谓清虚日来滓秽尽净者，盖庶几焉。十二月十一日，为书寄别其弟子陈天和等，而命从者曰：今夜子时，当报我及期。从者以告，希文曰：吾返玉真之墟矣。明日，用火净吾骨於城东门外，薪尽火绝有风南来者，吾报汝也。已而果然，从者负其遗剑，将归藏西山。希文在世五十五年，为道士四十年，度弟子陈天和、刘真传、熊玄晖、刘思复、黄通理，授净明忠孝之教者，人众不可备列。中山赵先生，有道之士也。尝与希文俱来，为之言曰：子为铭，其藏予。重赵君之请，故为之铭曰：西山之墟古仙宅，奇踪一隐两五百。阳精发辉表灵赫，我与受书继玄德。长生不死为世则，忽焉去之不可测。锵金为音玉为画，表归真土填无极。
　　丹扃道人事实
　　丹扃子姓徐氏，名异，一名慧，字子奇。至元辛卯八月二十七日寅时生，娶刘氏，生子师晋。其先为丰城望族，仕庐陵，因家焉。其大父愚谷先生，典刑博雅，前宋试场屋有声，二子俱早世。子奇幼孤即颖异，耻与俗子友，闭户读书，危坐竟日，养吾刘先生，为须溪冢嫡，时称为文章司命人物权衡得其许可者，如登龙门。始八月旦，子奇尝侍大父往谒之，一见问所学，即令以诗题，子奇援笔立就。先生大加赏叹，因取少陵徐卿二子生绝奇之语，改字子奇。且为序其所作诗集，称其五言，高处春容淡泊，颇近古意，至於近体亦变化流丽，盖其天分之高而学所致也。其推许之意，槩可见矣。戊午春，慨然为金台游，首以文墨见知于御史李一飞、典瑞院使马九皋、右丞齐峰、平章大慈都，由是钧枢台阁名公巨卿多所接礼。癸亥春，英庙诏书金经试，字中书者数百人，子奇首中前列，未几经事竟寝。子奇闻中黄先生得都仙净明之道，驻于崇真宫，遂往师焉。中黄一见曰：夜梦子，今子来，似有夙契，当宏吾教。自是尽得中黄八极之妙，又参蓝真人于长春宫得全真无为之旨，赐号净明配道格神昭效法师。由是，人爵无复介其心胸，虽中朝贵人交剡互辟，恬不能动其心矣。甲子春，以母老竟归，图为色养，计其所以，婉容娱侍，曲意顺承，无所不用。其极如是者，二十余年迨终，丧葬尽礼。初归之日，家适病疫，或曰：未可归。子奇曰：安有及门而不升堂拜母者乎？竟归。其所谓神明凭依者，皆辟易解散若未病，然自非道高德重安能殄息若此其速也。是岁大旱，乡人请祷于里之吉安挢旋慰霓望。自是弟子益众，及其门者，皆文学特达之士。虽六七十翁，皆愿从焉，曰：吾师道也。子奇倜傥，尚气节慷慨，尚然诺导悟。学者剖决玄微，海竭河倾，源穷派析，犁然有当於人心。数十年间，千百里内，水旱丰凶，请祷即往，神动天随，雷电随应，其所以化赤地为丰年扫积阴为霁景者，不知其几焉。至如来病，士庶是以为疟，豕人之啼泣，木客之凭凌，云篆一飞，阴怪旋屏，若此者尤众也。是其操存持守之不息，故光辉昭着之，自然有诸中形诸外也。士君子常称奇峰先生，又称丹扃道人。盖其为室也，清虚明净，扁以丹扃。留国张公，书而记之，诗集曰《杯水玉霄》滕公序之。所传净明忠孝诸书，先以刊行。至於手撰科文，正大雅洁，凡若干卷传于世。庚寅春，寄内师府罗文奎诗云：忆昔长廊听雨时，黄金染笔写乌丝。百年似梦我先觉，万事如云子尚痴。天上故人天上老，里中野客里中嬉。临风聊致拳拳意，老病无才懒赋诗。又寄台使盛熙明诗云：向来风雨意，俛仰十年余。虽有千山隔，宁无数字书。栖运吾分耳，富贵易交乎。珍重平生学，风云展壮图。又寄别弟子锺彦文诗云：花甲今年恰一周，安心安分更何求。梦回池草春生笔，吟到江梅月满楼。生数又从今日始，老怀不及少年游。还丹炼就身如叶，洞府名山任去留。又自赞其像曰：生前我即汝，死后汝即我。於是二中间，谁曾识真我咦。月轮元不在波心，四海五湖无不可。至。五月望日，命弟子萧尚贤代谢师仙将吏，为济食以召乡党朋友话别，对坐客云：天香绕屋家肥润，玉宇开基仕显超明。旦日中，索纸笔留颂云：这个臭皮袋，撇了无窒碍。烈焰红炉中，明月清风外。掷笔端坐，鼻流玉筋尺余，移时视之，则已去矣。留形住世六十年，度弟子数百人。
　　净明忠孝全书卷一竟 
　　净明忠孝全书卷之二
　　净明传教法师黄元吉编集
　　嗣派弟子徐慧校正
　　玉真灵宝坛记  许逊撰
　　锺陵之灵，锺大宝於西山。厥维西山萃古今精气，实上下神仙一大区宅。有道之士，率由是出。自吾得太上净明，吾与张洪崖、胡拔俗等，其人也。龙沙有谶，松沙有记，一皆为是西山中灵宝秘。前鸾翔，后鹤峙，奠乌晶，绍仙裔。斯灵伊何，太素始名。极判精，灵宝现形，故此一宝灵也。天为黄中，在地为乌晶，在人为丹扃。惟宝斯灵，弗宝弗灵。有道之士克宝斯灵者，自有重重楼阁，内景黄庭，三五飞步，神奏玉京。符千年之嘉运，备八百之仙数。骑鹤玉府，烹凤瑶池。其视尘世宝珠，直天地间一瓦砾耳。吾有弟子玉真子，受吾记嘱，来寻旧迹。克宝斯灵，克灵厥晶。八百群真，一曰玉真，二曰隐真，三曰洞真。灵真宝真，一真万真。真真聚神，金乌诞灵。灵宝聚精，玉兔诞形。天降斯道，地升斯宝。珍之作之，天地为一。率是群真，克绍吾勋。有道之士，无累俗纷。式克辅之，斩蛇馘鲸。穷曰宇宙，功超玉清，顾不伟欤。乃击之以铭曰：
　　金乌流晶，洪井肖形。锺陵聚灵，龙沙首英。八百八百，灵宝斯获。玉真隐德，爰立厥宅。
　　净明大道说　　胡化俗述
　　净明者，无形大道，先天之宗本。在上为无上清虚，在天为中黄八，在人为丹元绛宫。此三者同出而异名，同谓之玄，玄之又玄，众妙之门。明此理者，净明也。清则净，虚而明，无上清虚之境，谓之净明。中黄八极天心也，丹元绛宫人心也。故天立中黄八极而报无上之本，人当忠孝而答君亲之恩。忠孝，大道之本也。是以君子务本，本立而道生。孝弟也者，其为仁之本与。有不务本而修炼者，若太匠无材，纵巧何成？惟有大舜比干，不修炼，力忠孝，不求道，道自备。下则豺狼有父子，蝼蚁有君臣。物且尚能忠孝，况於人乎？况於法子乎？净明大道同理，同源不同形。同理者，谁能出不由户，何莫由斯道也。同源不同形者，是道生，一生二，二生三，三生万物。万物之中，惟人最贵。不忠不孝，不如豺狼蝼蚁乎。不能净明者，不如蜣螂饮露乎。物得忠孝大道体，法子夫岂不知。吾奉太上，设忠孝大道之门，甚易知，甚易行，勉而宏之。人能弘道，非道弘人，要不在参禅问道，入山炼形，贵在乎忠孝立本，方寸净明。四美俱备，神渐通灵，不用修炼，自然道成，信斯言也。直至净明。
　　净明道法说　　胡化俗述
　　无极无形大道，道生一，一生两仪，两仪生四象，四象生八卦，曰中黄八极九宫也。道立其中黄，法布於八极。一阴一阳，一动一静，相为表裹者也。正道在於内，布法治其外。一正八治，天清地宁。释曰：
　　无极清虚曰净明，道在其中日中黄。法布八方为八极，会四象，朝三天，曰三五飞步。正其内，治其外，曰正一斩邪。法子欲治其外，先正其内。欲正其内，先去其欲。无欲而心自正一，正心而道法备矣。
　　净明法说　　郭璞述
　　无极而太极，无极者净明之谓也经云：无名天地之始，有名万物之母。故自太极判，两仪立，人斯生，而人於天地间为最秀，此所以并天地曰三才。然后天地以好生为心，则人体天地心为心。先天之世，人心与天地一，清静而无为。中天以来，无者不能，不显於有，而净明之教犹未甚泯也。后天之后，有为者葛殊千致，与夫无名天地之始者异矣。太上推好生之德，悯人生之不齐，不得不彰其法则，垂慈立教。夫法者，律也。律不善以归於善，律不仁以归於仁，律不忠不孝而归於忠孝。净明者，太上授之於日月二君，二君授之於许太史，许太史复宣布而流传之。凡吾法子，行积莫大，方遇至教，其当守律勿失，仰之如神明，畏之如雷霆，奉而行之。回后天而先天，复有名而无名。殆犹日月晦而明，天地夜而旦，四时冬而春，道在其中。净明之教，周流八荒。虽许太史道尊德贵，功盖九州。而吾法子，功成行满，洞隐玉真，备符净明，无为一也。
　　玉真立坛疏　　郭璞撰
　　天灵地宝成，大道藏玉真，其生也无名，其出也有数。今就黄堂山，立坛奉道，祝国寿，报亲恩，如是道在其中矣。师仙君立记铭，予具疏而成之。疏曰：
　　龙沙谶，仙八百，始自玉真。乌晶丽景三千，中藏灵宝。将周气运，用立坛场。须教白水真人，大家从更。便看黄山处士，特地功成。籍桂名香，即日均书玉府，蟠桃性熟，他时共宴琼宫。
　　净明忠孝全书卷之二竟 
　　净明忠孝全书卷之三
　　净明传教法师黄元吉编集
　　嗣派弟子徐慧校正
　　净玉真先生语录内集
　　或问：古今之法门多矣，何以此教独名净明忠孝。
　　先生曰：别无他说。净明只是正心诚意，忠孝只是扶植纲常。但世儒习闻此语烂熟了，多是忽略过去，此间却务真践实履。
　　先生曰：大忠者，一物不欺。大孝者，一体皆爱。
　　先生曰：何谓净，不染物。何谓明，不触物。不染不触，忠孝自得。
　　又曰：忠者，忠於君也。心君为万神之主宰，一念欺心，即不忠也。
　　先生曰：人子事其亲，自谓能竭其力者，未也。须是一念之孝，能致父母心中印可，则天心亦印可矣。如此方可谓之孝道格天。
　　或问曰：去古日远，文籍浩繁，末学之夫，莫知正略。今净明教中，正心修身之学，真忠至孝之道，紧要处乞示一二语。
　　先生曰：某自初年修学以来，只是履践三十字，年来受用，甚觉得力，今以奉告。所谓三十字者：惩忿窒欲，明理不昧，心天纤毫失度，即招黑暗之愆。霎顷邪言，必犯禁空之丑。
　　曰：敢问其详。
　　先生曰：人之一性，本自光明，上与天通。但苦多生以来，渐染熏习，纵忿恣欲，曲昧道理，便不得为人之道，则何以配天地而曰三才？所谓忿者，不只是恚怒嗔恨。但涉嫉妬，小狭褊浅，不能容物，以察察为明，一些个放不过之类，总属忿也。若能深惩痛戒，开广襟量，则嗔火自然不上炎。所谓欲者，不但是淫邪色欲。但涉溺爱眷恋，滞着事物之间，如心贪一物，调缪意根，不肯放舍，总属欲也。若能窒塞其源，源即是爱念初萌处。惺惺做人，则欲水自然不下流。虽是如此，其中却要明理，明理只是不昧心天。心中有天者，理即是也。谓如人能敬爱父母，便是不昧此道理，不忘来处，知有本源。若顶天立地，戴发舍齿做个人，自幼至长，不知爱敬顺事其父母者，非病风丧心而何？乃至不知有君，不知有师，兄弟不能友恭，交游不尚信义等皆然。此外，但是固护己私，不顾道理而行事者，皆谓之昧心天。心天才昧，恰如一面明镜，无端却把许多埃墨涂污其上。凡此等累积，一生冥冥，罔觉自己本命元神，蒙在黑暗之乡，所以一瞑目后，便堕幽关长夜，受苦万状，卒乍未有出期，一展哉。静观世人，有纵忿者，焚和自伤。有纵欲者，沉坠己灵。曲昧道理者，元神日衰，福德日销，只是他自不觉。若能翻然醒觉，截日改过者，惩忿则心火下降，窒欲则肾水上升，明理不昧心天，则元神日壮，福德日增。水上火下，精神既济，中有真土，为之主宰。真土者即是明黄中之理。只此便是正心修身之学，真忠至孝之道。修持久久，复其本净元明之性，道在是矣。后二十字，乃王屋山石鼓天戒，即是此间日用中密行工夫。且如行事，但是一毫一发不合法度处，自己本命元神，已是暗损却光明了。日积月累，不知改悔，全体归阴矣。又谈话间，须是语觉无伤方出口，但有一言半句不合道理的。又有一种人爱说薄福话的，恣意说出来，无所忌惮，不知虚空却有神明听着。所谓禁空之丑者，即《度人经》中飞天大丑魔王是也。其类甚众，上帝委任助佐三官，检察过恶，常时飞行虚空，鉴观下界，邪言一出，冒犯其禁。此只是天高听毕之言，但人闻者，往往以为常谈而忽之耳。彼才动念之顷，言者福德自销。福德既销，殃祸随至。如上皆是感召而然。所以经云：自业所招，还自来受。由是观之，凡人一言一行，可不谨哉。而况有志於道之士乎。
　　先生曰：大凡世人，被些子嗔火欲水，及与私意，潜伏在肚皮裹，不能降制者，是阻隔了前程万千好事，可惜他不自觉。若能降制得下者，久久间真阴阳、真五行之妙，自当亲见之，道为子得矣。
　　先生曰：净明大教，大中至正之学也。可以通行天下后世而无弊。紧要处在不欺昧其心，不斲丧其生，谓之真忠至孝。事先奉亲，公忠正直，作世间上品好人。旦旦寻思，要仰不愧於天，俯不怍於人，内不作於心。当事会之难，处处以明理之心处之，似庖丁解牛底妙手，处教十分当理着，步步要上合天心。只恁地做将去，夙兴夜寐，存着忠孝一念在心者，人不知，天必知之也。亦莫妄想希求福报，日久岁深，自然如所愿望。要识得此教门，不是蓬首垢面，滞寂沈空的所为。所以古人道是：不须求绝俗，作名教罪人。又道是：欲修仙道，先修人道。每见世间，一种号为学道之士，十二时中，使心用计，奸邪谬僻之不除，险诐倾侧之犹在，任是满口说出黄芽白雪，黑汞红铅，到底只成个妄想去。所以千人万人学，终无一二成，究竟何以云然？只是不曾先去整理心地故也。古人云；千虚不博一实。要知求仙学道，譬如做一座好房屋相似。就地面上，先要净除瓦砾，剪去荆榛，深筑磉窠，方成基址。次第建立柱石，位置栋梁，盖覆齐全，泥饰光净，工夫圆满，耸动观瞻。若是荆榛不除，瓦砾不去，不平基址，不筑磉窠，却要就上面立柱架梁，覆丸编壁，莫教一日风雨震凌，洪流漂荡，欹侧倾倒，枉费辛勤。又如江流中做一座石桥相似，先须推穷到底，脚踏实地，却就实地垒木迭石，大做根脚，砌到上头，平铺桥面，造屋遮覆，方保不朽根基，直得惊涛骤浪，冲激无由，怪雨颠风，摇撼不动，人人赞叹。非有他也，只是根深脚稳，所以牢固长久。若心地不好，根浮脚浅之士，何可望其有成。惟我都仙真君净明道法，忠孝雷霆，心地上顿悟本净元明，性天中力行真忠至孝，为万灵之主宰，作后学之范模，行己无亏，用心切到，功圆果满，德贵道尊，拔宅飞腾，万年不朽。俯视世间，有诸不崇内行，惟务外求者，不可同日语矣。何以故？人心皆具天理，终是未蒙相肯。前辈有云；待汝心正道汝是，恁时方表无瑕痹。细细思惟，敦正孰邪，孰真孰伪，吾鞭不可妄得，勉之勉之。
　　先生曰：万法皆空，一诚为实。
　　先生曰：天立中黄八极，而报无上之本。正谓隔蔽中下界阴浊之气，不令上冲清虚之境。人之一身，亦有中黄八极，亦是隔蔽下焦秽浊之气，不令熏蒸心府，所谓膈膜者是也。其世间不忠不孝怨怒诸气，上至天中黄八极，其气返而为水旱疾疫之灾，各从气频感召，可以类推。祸福无门，唯人自召者，此也。惟有忠孝之气，径冲清虚之境，如矢中的，至於恶曜，亦为之退舍。
　　先生曰：奉行道法，皆当平居暇日，存守正念，此即正心之学。正则道在其中，傥不正而用以驱邪，则是助桀为虐，非徒无益，而又害之。
　　先生曰：世人积善属阳，阳气上浮，积恶属阴，阴气下堕。今天上星宿，即世人阳气也。然三界有善有恶，虽为天星，苟一念不正即属阴，阴气自然复堕为人，星殒为石者，所堕之阴滓也。
　　或问：从古学道求仙，皆言修炼二字，今净明教中於此独略，何耶？
　　先生曰：吾但闻都仙真君有云，净明大教是正心修身之学，非区区世俗所谓修炼精气之说也。正心修身，是教世人整理性天心地工夫。若上古之世，民生太朴未散，何用整理？何用修炼？语言动作无不合道。只缘后世众生，多是诈诈奸奸，愈趋愈下，一动一作，便昧其心，冥冥罔觉，无所不至。间有慕道者，不就本元心地上用克己工夫，妄认修炼精气以为无上真常之妙。所以太上患斯道之不明也，俯告日月帝君，流通此教。帝君复授之都仙真君，必欲后之学者，由真忠至孝复归本净元明之境。修炼之妙，无以易此矣。正是复古之学。所以至胡天师，复申言之曰：贵在忠孝立本，方寸净明，四美俱备，神渐通灵，不用修炼，自然道成，信斯言也，直至净明。要之，都仙真君与胡天师此言不信，何言可信？世俗於克己工夫，多是忽略，别求修炼方术。殊不知不整心地，只要飞腾，可谓却行而求前者也。今而斯道大明於世，有识之士能趣此教，可谓一日千里矣。大槩有能忠孝立本，方寸净明者，自己心天与上天黄中道气血脉贯通，此感彼应，异时与道合真，如水归海矣。可不勉旃。
　　先生曰：天之有文，地之有理，人之有事，三才之道，古今不可诬也。净明之道，不废人事，但当正心处物，常应常静也。
　　或问：教中有云，天立中黄八极，而报无上之本。八极正□穹霄何所？愿闻。
　　先生曰：所谓报本而后还源是也。无上是道，中黄八极是理，由道而生理，明理以报本，是教中大意。都仙真君昔告我曰：中天九宫之中，黄中太一之景，名曰天心，又称祖土，乃世间生化之所由，万理之所都也。其实只是混沌开辟之后，积阳之气上浮盘亘，其广八十一万里，是道理之主宰。世人身心功过，被此光明之所洞照，纤芥圭黍所不能逃散。在人身中，谓之丹扃。所以曰人心皆具太极，一切善恶因果所不能逃，如影随形者，盖於上界实相关系故也。所以学道者，必先穷理尽性，以至於命。明理之士，自己心天光明洞彻，自是不昧言行，自然不犯於理，丝毫碍理之事断断不肯为，只为心明故也，心明则知本性下落矣。既知本性，复造命源。当是时，污习悉除，阴滓普消，升入无上清虚之境、极道之墟，水火风灾之所不及，方得名为超出阴阳，易数生死之外。今吾法子，若不自躬行践履上做起，只讲寻常修炼精气之术，是谓不明理而学道，却行而求前，纵有小成，亦不能升入清虚之境。所以报尽复来，散入诸趣，可不惧哉。盖是黄中一关，不曾过得。俗语云：於道理上过不去，何以故？未至天半，诸魔不肯保举故也。所谓不肯保举者，只是此人平时念念，爱作昧天理之事，行义不足以服鬼神，私心多，公心少，恶胜善，阴胜阳，终无大成气象。若以公忠正直仁孝廉明修学者，则可与道合真，上超种民之天，无不成就者矣。
　　先生曰：凡人家祸福，鲜不由其平日操修所感召，吾曾赴人家约为供真，是晚将及门，遥望有黑覆其屋庐，至则供具已办。吾告之曰：天真不歆子之供矣。其人惊问何故？吾曰：世间凶殃恶逆之气，上冲于天，不能度中黄八极之境，复下为人之殃。今子屋上有黑气，必因感召而至。其人遂首陈，早起家中有阋墙之事，吾曰是矣。然横逆非久当至，纵为勉强作供，徒劳而已。因命彻供具，已而数日，果有意外之祸。所以曰和气致祥，乖气致沴，无非此感彼应。吾又曾见方册中有一句云：多用恕心无烈祸，若萌奸巧有奇穷。亦不外是理。
　　先生曰：《道藏》经云，修学真常之道，玄功成就时，身所行事是十圣智，口所出言是太上旨，卷舒造化，移易阴阳，无施不可，岂小事哉。然则修学之事，一举足顷，一出言间，不合道理，不合天心，敢望至此地位乎？
　　先生曰：《道藏》诸经，无非教人舍恶归善，弃邪顺正。所以曰经者，径也，是入道之径路。每见世人，不肯力除恶习，克去私己，却於晨昏诵念不辍，此等圣贤不取，譬能言之猩猩也。我诸法子，要得此心如镜之明，如水之净，纤毫洞照，日以改过祟行为第一义，积种种方便，去道不远矣，胜如念千百卷经也。若不务修德而求道，前程难望有成。所以曰：德是道之基址，道是德之华实。静心端坐，试目思之。
　　先生曰：吾初学净明大道时，不甚诵道经，亦只是将旧记儒书在做工夫，谓如崇德尚行。每念到：戒慎乎其所不赌，恐惧乎其所不闻；言悖而出者，亦悖而入；货悖而入者，亦悖而出。此等言语，发深信心，不敢须臾违背了。至於用心道妙，每到人有鸡犬，放则知求之，有放心而不知求；及夜气不足以存，则其违禽兽不远处，便自然知耻。一时感激，不啻如汤火芒刺之在身心。便思惟道是：我若悠悠上去，不了此道，未免做先觉之罪人，直是寝食不遑安处。后来庶几有进矣，感格穹霄，得些乐处，静而思之，实由当时知耻之力也。
　　先生曰：吾有三则古语，学者可以佩受。志节要高，毋习卑污，务图近效。器量要大，毋局楄浅，不能容物。操履要正，毋殉己私，随邪逐物。
　　先生曰：世间粗心学道之人，常说自己无有不是处。岂有此理。但是未尝静定思惟。若将细细比较他古人成就者，是争多少阶级。所以某常说，人不能自谦，何可望其有进。
　　先生曰：昔兰公真君有云，孝至於天，日月为之明；孝至於地，万物为之生；孝至於民，人道为之成。大哉孝乎。世人但能以孝道二字，常蕴在方寸内，则言必忠信，行必笃敬，忿亦渐消，欲亦渐寡，过亦能改，善亦能迁。人道备矣，然后可以配天地，曰三才。若不能以孝道自牧者，俗语谓之不做人，又曰为人不了。
　　或问：正心之学，审能行之足矣，奚用道法为哉？
　　先生曰：此语中古之世则可行也。若去古既远，人心浇漓，如鲁论一书，先圣所言多未曾行，独以子不语神藉口，其流弊至於无所忌惮、不知罪福、谤无因果者多矣。又以天理作门庭，人欲为行径，适足为本教之累。人心受病既深，道法乃其针砭。所以古人道是：无口过易，无身过难，无身过易，无心过难。言之於口，人得而闻之。行之於身，人得而见之。思之於心，神得而知之。人之聪明，犹不可欺，况神之聪明乎。由是观之，治人心过，非神不可，道法岂容废哉。
　　先生曰：忠孝居百行之先，中黄为大道之秘。凡我弟子，皆当修身慎行，然后推以济物。不然，驱役鬼神，徒增罪戾耳。
　　先生曰：天下道理最大，此前朝贤相之言也。以愚见观之，世间至甚灵验，亦无如道理，以理由道生故也。顺之则吉，背之则凶。每见曲昧道理之人，或大言无当以尚气，或阴险私邪以求胜，亦何所不极其至哉，人力莫之能敌矣。但造物者好生地，不放过他，纵被刑辟，难兔鬼诛。岂造物者不仁邪？良由彼辈自作自受之耳。
　　或问：净明法中，驱治尚杀伐否？
　　先生曰：大凡行法之士，未消得峻责鬼神，且要先净除了自己胸腹间几种魑魅魍魉，则外邪自然息灭矣。所谓魑魅魍魉者，只是十二时中贪财好色，邪僻奸狡，胡思乱量的念头便是也。剿除此祟，先要勇猛决烈。无上之道，因此成就，况行法哉。所以道是：能治内祟，方可降伏外邪。若是不能清荡内祟的人，纵有些来小去灵验，天心终是未印可。更思异时身谢之后，却有执对的事来也。
　　或问：净除邪念，有何法度？
　　先生曰：这个却在念头几微上工夫。如何是几微？譬如恶木萌蘖初生时便要和根刬却。若待佗成长起来，枝叶延蔓，除之较难了。《易》曰：履霜坚冰至。言履霜之初，要防备后地有坚冰阴气转盛时。所以又曰：君子见几，而作不俟终日。
　　先生曰：此教法大槩，只是学为人之道。净明忠孝，人人分内有也，但要人自肯承当。入此教者，或仕宦，或隐遁，无往不可。所贵忠君孝亲，奉先淑后。至於夏葛冬裘，渴饮饥食，与世人略无少异，只就方寸中用些整治工夫。非比世俗所谓修行，殊形异服，废绝人事，没溺空无。所以此学，不至洁身乱伦，害义伤教。
　　或问：道法旧用奏申文字，今只上家书，无乃太简乎？
　　先生曰：古者忠臣孝子，只是一念精诚，感而遂通。近代行法之士，多不修己以求感动，只靠烧化文字，所以往往不应。盖惟德动天，无远弗届。今此大教之行学者，真个平日能惩忿窒欲，不昧心天，则一旦有求於天，举念便是。若平时恣忿纵欲，违天背理，一旦有求，便写奏申之词，百十纸烧化，也济不得事。异时法子，行持精熟时，但是默奏，自有感通。家书不须亦可。自迄古以来，仙家化人，多尚经章符咒之属。今净明大教之兴，劈初头便是坛记坛铭，道说法说，高文大论，总名净明忠孝之书。每用儒家文字开化，何邪？此是教法变通处。经章符咒开化亦久矣，儒家往往视为虚无荒唐之论。今此都仙真君，以实理正学更新教法，缘仙材法器，贵得明理之士，相与拯世度生，仰赞化育，所以示此也。
　　净明忠孝全书卷之三竟 
　　净明忠孝全书卷之四
　　净明传教法师黄元吉编集
　　嗣 派 弟 子 徐 慧 校 正
　　玉真先生语录外集
　　先生曰：入吾忠孝大道之门者，皆当祝国寿报亲恩为第一事。次愿雨旸顺序，年谷丰登，普天率土，咸庆升平。
　　先生曰：龙沙记，都仙言之千年之前，具载豫章职方乘，流传至今，三尺童子莫不知之，非驾空无根之论也。龙沙自至元壬午生洲，绵亘豫章江心，非荒唐无验之说也。本净元明，心学之妙，课忠责孝。大教之典，不离日用常行之道，非幻谲怪诞之术也。真是千载一时不可逢之嘉会，学者勉乎哉。
　　或问：都仙真君化生之事，可得闻乎？
　　先生曰：都仙於开辟之后，实禀太阳余气而生，犹木星之有紫炁。其三生之前，降神母胎，所以母夫人梦吞赤乌之精而孕，后世误传金凤衔珠也。生而不凡，长而学道，内炼已成，阳数告终，是名曰死。及再现世间，则不假父母遗体矣。积修至道，内炼益明，又复蜕形者，示民有终也。暨三生出现，
　　则正当吴赤乌二年，建元改号，有开必先，仙身住世，内炼转转明净，及上升之后，在天为星，所谓本体圆明，形而上者。又曰：传说骑箕尾者，即此之义也。
　　或问曰：昨承师教，以都仙真君三生出现，不假父母遗体，审如此，缘何又有仙眷？
　　先生曰：都仙三生出现时，内炼已成，不比凡夫中阴之身投胎。中阴投胎者，全假父母精血而成。仙身托胎者，纯阳之体，聚成形，散成炁，借寓而已，所以不伺常人假父母遗体也。出胎之后，依然冠婚仕宦。盖借此示现，以明人伦，以行忠孝。所以有父母妻子之属，孝廉之举，县令之除，仙身示现凡身，焉得而无眷聚哉。
　　或问：都仙真君拔宅飞升之事，有之乎？
　　先生曰：非谓血肉之躯，厨宅鸡犬，高入九霄也。盖得道之士，炼之又炼，内炼既精，阴滓消尽，通体纯阳，聚则成形，散则成气，飘然上征，轻清者归于天，无可疑者。若论厨宅鸡犬，则主人道果既圆，自有神物挟之而去，止在海外诸洲岛间耳。
　　先生曰：雷霆者，阴阳二气耳，却有善恶二神主之。阳气为雷，阴气为霆。雷有声，霆无声。雷性善，霆性恶。雷好生，霆主杀。凡令阴霆击物者，非必一一出於上帝谆谆然命之也。盖世间恶类不善之气，自然感召。如人之不忠不孝，物之蠹害元气者，肃杀之机，不能容隐。其阴气既降，渣滓不能复升者，在地成形，谓之雷斧者是也。盖阳雷之动，专主发生启蛰，阴霆之动，专主伤杀焚击，亦各从其类耳。所以霆击之所，雷必给水，愈人之疾，亦是神物将功补过，不失好生之德。凡霆击物，本处不觉，而远闻霹雳一声，乃是阳雷摄上阴霆之气，缘此二气不可须臾离故耳。如炼灵砂，其硫黄禀太阳余气，水银禀太阴余气，二物凝结而成，凡鼎之爆裂者，实硫黄为之也。硫黄一动，水银即随之，亦阴从阳之义，与阳雷摄阴霆之意等耳。
　　或问曰：先儒言雷霆，只是阴阳二气凝聚，奋击而然，言亦不及雷车、石斧之属。何以道教中却有雷神姓名，服色不一，果有之耶？果无之耶？愿释其疑。
　　先生曰：皆是也。吾闻大道之全，有浑然，有粲然。今夫雷霆，一阴一阳，其原实出先天之道，所谓浑然者是也。朱子有云：未发之前，气不用事。若诛击世间不孝恶物之类，则实有雷神奉行，所谓粲然者是也。若帝武乙，慢天猎河谓之闾，而遭震死，则见之史矣。今天动咸，必彰周公之德，则见经矣。浑然者，先天之道。粲然者，后天之气。譬如王命征讨不庭，穆清所出，此乃气才用事之时。秪是纶音，初未见行阵之类，比似浑然之道一般。纶音才发出去，则将帅、旌旗、士马、戈甲，颇临彼境矣，非粲然乎。又如发蛰行春，驱龙降雨，推此亦可知大概。真儒抱先天之学，只认着浑然之道，谈多不及后天之详。非不知也，特不言耳。后天法家，只认着雷天将之属，无非粲然之气，有时开佗，雷霆起处，多是漫不加省，个中惟有曾踏上头，关的亲见过来也。先天后天，浑然粲然，无有不是。又曰：乾为天，降而为露。坤为地，升而为雾。一升一降为甘露。艮为山，山藏云。震为雷，震动发生万物。巽为风，风生巽位。离为火，故有雷。坎属水，出霆而行杀伐。兑为泽，金生水，雨部属之。
　　或问：阴阳二气化形之理？
　　先生曰：阴搏阳激，发而为雷。阴凝阳流，走而为电。阴弱阳盛，起而为风。阴盛阳弱，聚而为云。阴阳升降，蒸而为雨。阴阳舒和，降而为雪。阴否阳溃，飞而为霜。阴散阳泰，布而为露。升降不能，化而为雾。阴阳不畅，结而为雹。淫水为霓，淫火为魃。
　　或问：世间有一种不务德行之士，行道法则符将显验，此理如何？
　　先生曰：此辈是宿生曾於道教香火中积累功缘来，故今生受此报答。虽然，若更能崇行而知道，方谓之不朽功能。若不理道德，则不过一期适意耳。异时身后冥冥中，事绪亦不少矣。
　　或问：净明法中符命，何其简而又简也？
　　先生曰：符者，契合之义。先天符命，下笔多尚轻清，又不须执泥篆文纠结者方谓之符，此中作用契合於道便谓之符。所以符同，不过直书四字而已。用至圆象时，所谓元炁归根，神力最重。凡所到处，阳道胜阴，如日消冰。所撄者摧，所触者破，视生意露在芒端者有间矣。
　　或问：周程朱张诸儒，先着书立言，多是力辟虚无寂灭之教，何邪？
　　先生曰：彼皆天人也，皆自仙佛中来，以公心为道，故生於儒中救世偏弊耳。大概三家之学，皆是化人归善，世间皆阙不得。但二氏之教若过盛，则於纲常之教未免有所伤。如乘舟之偏重，则须移身而正之，舟平始可，行道亦犹是也。又二氏真人真僧，则皆是人欲净尽，纯然天性。奈何如此者少，末流之弊每多。真儒於是乎出以实理正学，而振饰之。既振饰已，翛然而逝，复归天人境中矣。
　　又问：何以见得是天人？
　　曰：但看他剖析太极之妙处，便是学有所得的人，非天人而何？若道诸先儒，就裹无自得之妙，周子如何作出太极图与《通书》？程子如何注《易》恁地合道？至如邵子《皇极经世书》，全是百原深山中静坐工夫发现出来。晦庵南轩之注《四书》，皆是退有所据的人。象山若无所得，如何做得一代宗师？临终祈雪一事，尤为奇特。若是杜撰汉，如何服得天下后世人心？要知真儒都是戒慎恐惧中做将出来，亲见道体后说出话来，真是俯仰无愧。
　　又问：今说诸儒是天人，有何所据？
　　曰：谨按蜀本青元真人所注《度人经》云：三界之上，四种民天，多是历代圣君贤臣居之，如羲文周孔之徒是也。浩劫交周，鸿蒙开辟，此诸天人降生人间，开物成务以教民，庶为民之种，故称种民。旧见《林侍宸传》 ，一日入朝，见元佑奸党碑，司马光、程颐等诸名贤姓名皆在上。林公向之稽首，上怪，问卿何故作礼？林曰：时相辈捐为奸党，臣等见之多是星宿之名。又如康节临终时言，吾梦旌旗鹤雁，导吾行万山中，吾神逝矣。晦庵亦自是武夷洞天神仙，出来扶儒教一遍，晚节盘桓山中，文墨可见。紫清白玉蟾亦甚加敬，赞其遗像有云：皇极坠地，公归于天，武夷松竹，落日鸣蝉。又云；两楹之梦既往，一唯之妙不传。晦庵亦曾注《周易参同契》，来多与铁柱宫道士傅云庵谈道，有诗赠云：到处逢人说傅颠，相看知是几生前，直携北斗倾天汉，去作龙宫第二仙。至今手泽遗像留本宫种德堂。然诸先儒语言文字中，止塞抑遏之辞，隐然是世道之福，二教之福。时人不觉，尔静思方见得这道理出。
　　又问：世间止存儒教，可乎？
　　曰：是何言欤？若二氏之教可灭，则天灭之久矣，何至今日？后之学者，凡见先儒言语文字，要体认得大意，是振饰世教，不必胶柱鼓瑟，泥其文辞可也。且宜泯默自修为是。间有未量己之德行，望见先儒言语，於是极口抵排，何如贴身且看自己生平，於事先奉亲分上，无欠缺否？能自拔於利欲之中，实如古人冰糵自处否？能不愧暗室屋漏否？若践履事事是得先儒了，又须念周程张朱辈，皆是再来的人，皆是有福的人。我未能然，不可更添言语也。大凡人自己本来福积不厚，肆口又无忌惮，愈见薄福去。要见薄福的证验，平生数奇多忤，不如意事十常八九处便是也。福薄后业愈重矣，业重则再出头来，面目又别了。大概仙佛自是累劫修积大福大德之人，於救世护生不可谓之无功，未庸轻议之也。其实世间聪明之士，无惜自修，其本进进不已，到得圣贤地位时，点头一笑，方知吾言之不妄。
　　先生曰：释氏警策有云，父母不供甘旨，六亲固已弃离。不能安国治邦，家业顿捐继嗣。如此看来，出家之士甚有济河焚舟气象矣。当作如是思惟，退步则其舟已焚，进前自应努力。所谓努力者，精持戒行，一心在道。或勤劳材干，香火功缘，他时自然有好收因结果。若不能思惟策中四句，犹且耽酒嗜肉，好色贪财，与下俗无少异，熙熙度日，悠悠一生，不觉不知，尖檐两头脱也。何况不耕而食，不蚕而衣，日受人天供养，全无惭愧，不知补报。却是乐中受了，苦中还佗，恶境临身，悔之何及。细细思之。
　　或问：祈祷亦有卒无感应者，何耶？
　　先生曰：雨阳关系天地间生意，至诚求请乌得不应。若平日操修涵养不能上合天心，一旦欲求其应，不亦难乎？人事尽时，天理自见。
　　或问：诸家炼度，动是百十道符，完形续体。今净明只是炼度一符，无乃太简乎？
　　先生曰：至道不烦，只是以善化恶，以阳制阴，收万归三，收三归一二炼消阴滓，身净自然化生。每见后天之法，不曾究竟得一个大本领，搬出许多枝梢花叶，徒为已堕之魂，重添许多妄想。净明先天之学，只要了得核中有个仁，仁中有一点生意，藏之土中，春气才动，根生干长，都出自然，岂曾见天公亲刻枝叶也哉。又曰：夜静则阴灵易达，日阳则地祇难通。事关幽冥，须用静夜。
　　又问：教中炼度之法，简切之妙，既闻命矣。但一旸之义，可得闻乎？
　　曰：混沌之初，譬如一满瓮中，纯是浊水相似。澄湛既久，轻清上浮，重浊下沈，天地分矣。上下才分，便有一点真阳生於其中，名之为日者是也。据某看来，自古及今，天地之中只是一点阳光为之主宰，足以镇世。所谓阴者，不是别有一物，只是阳之影耳。所以道是阴从阳，又道是阴阳不须臾离。经云：太阳真精，为万物祖。又云：月本无光，望如黑鉴，日滉水光，映以为明。又经云：月待日明。亦是此义也。又云：九阳之精为日，十阴之精为月，日月之精，和合为星辰。以此观之，星月皆受日之光，见得天地间分明，只是一点阳光为万物，主宰。但举一旸二字，则星月之光皆在其中。若说三光，则涉支离分散。若举一旸，则是归并底说话。木本水源，归根复命。元气聚一，岂不妙哉。
　　又问：何不只写阴阳之阳字，今写日傍旸字，是取何义？
　　曰：按韵注，旸是日出，又是日气。盖为一切幽亡魂类，当初眼光落地时，全体归阴。所以曰幽关，又曰长夜，受诸苦恼，不睹光明。故今而受炼者，仰承阳光照射，譬如更阑昏黑，忽睹海角光生，万物精神相照。又如积雨开霁，人情自然舒畅和悦。所谓日出者，此也。若频频受炼者，积阳自生温暖之气，一如寒谷回春，雪消冰解，草木群品萌芽进发，生意盎然矣。所谓日气者此也，一旸炼度其义如此。
　　或问：前云阴是阳之影，果尔阴中有主宰之神也无？
　　先生曰：阳有阳之至神，太阳上帝是也。阴有阴之至神，太阴皇君是也。乌得而无主宰圣人，尊阳贵阴，盖以此义。
　　又曰：但是人身之影，亦有神道。书言人影益炬，可数至九。数九影之神，亦各有名。古者有相人影浓淡，知贵贱寿夭，有艾灸人影疗病者。又如蛊蜮之类，皆射人影而肆毒者，乌得无神。
　　又问：两曜中间，日乌月兔，是取何义？
　　曰：日体外阳而内阴，月质外阴而内阳。日中金乌实表阳中之阴，月中玉兔实表阴中之阳。所以曰坎离之精，互藏其宅。余昔面受都仙之旨，教令作炼度火符，先於圆象中心着一墨点，水符，先於圆象中心着一朱点，正取水阴根阳、火阳根阴之义。所以经云：玄乌缟兔，交以天精。盖表阴阳生生不穷之妙理也。
　　或问：净明告斗之法，何为不设斗灯？何为符命绝少？
　　先生曰：汝知星斗之所出乎，太极一真之源也。由太极而生阴阳五行，天赋人受，谓之建顺五常。经云：日月五星，谓之三光，其配属者，谓之大魁七元，阳明贪狼，阴精巨门，即是日月，其余五星，即属五行。七曜大明，彰示万方者，只是天地中间二五之精，却皆属后天，返真还元，同归太极，而归无形，是为净明大道，先天之宗本也。所以通真达灵，贵在得气之先。今向净明二曜，九气之灯，焚符所告者。昔都仙真君有旨云：此名先天之斗，盖指太极而言也。譬如寻流沂源，着衣举领。先天之法，贵乎简者，就发端处用工，故不疾而速，不行而至。虽然，若不知自己身中中黄太乙之妙，又焉能感动天心北极也哉。若只靠存想之繁，符篆之多，吾但见其神离气散耳。一真之妙，竟复何在？以是观之，若无本领之士，此法亦未易行也。
　　或问：都仙真君斩蛟之剑，可得闻乎？
　　先生曰：道剑也，智锷慧锋，实出一气。未发之先，寂然不动，所谓形而上者谓之道。既发之后，形而下者谓之器。如星殒於地而为石，霆所击处有遗斧，即阴气之渣滓。今庐陵玄潭观所藏之剑，非铁非石，长不踰尺，实智锷慧锋之渣滓也。
　　或问：世传都仙真君役鬼工铸铁柱之说，有之乎？
　　先生曰：神道设教，普化下根，其实只是地之精华融结成形。其出现也，有应验，有时节。当时都仙道果圆成，天地之气无不应验。此柱非假镕铸，自然出现，以镇压一境耳。如魏青龙年，张掖柳谷口水溢涌宝石者，为晋世之开先。唐贞观中，源州松昌鸿池谷中，忽涌五石青质白文者，昭李氏之灵祚也。
　　先生曰：参学之士，亲书誓词，投吾为师，吾为奏闻都仙，转奏上天，普告三界，依法付度。不须申奏文字，醮谢不限定仪，不得举债泛费。
　　净明忠孝全书卷之四竟 
　　净明忠孝全书卷之五
　　净明传教法师黄元吉编集
　　嗣 派 弟 子 徐 慧 校 正
　　玉真先生语录别集
　　或问：太上未形口诀，群仙未着丹经以前，昆虫草木皆知变化，若堕言诠，转没交涉。切闻教中有所谓净明忠孝之书，毋乃支于说而费于辞乎？
　　先生曰：吾教中有大中至正之道、千圣不传之秘、出於言语文字之外者，子亦尝得闻乎？夫书之行也，乃权法也，非实法也。实法者，一而已矣。何谓一？太上之净明，夫子之忠恕，瞿昙之大乘，同此一也。推而论之，帝誉之执中，尧之允执厥中，舜之精一，禹之洪范，汤之圣敬日跻，文王之纯亦不已，伊尹之一德，孟子之养气，子思之中庸，皆此一也。立言虽殊，其道则一。圣人知道之不可言，而因言以显道，知道之不可传，而因心以契道。其曰抱元守一，穷理尽性，明心见性，为未忘心法者，言也。唯吾净明大教，先圣后圣，以神合真，以心契道，不堕言诠，不落法尘。其所以流演密义，以言为倡者，亦岂得己而为之，政欲使学者，从博而约，从修而证，回后天而先天，复有名而无名，符净明无为一也。到此时，则圣人之权法，亦犹经者径之义也。
　　先生曰：人心之动，因物有迁，当於物接之初，返观以遏其源，所谓复也。凡物之理，动无不复，雷轰风动，兴行万变，终归於寂，乃其本也。
　　先生曰：无极者，即太上所谓谷神，言其体也。太极者，即玄牝，盖言其用也。谷虚而善应，神灵而无方，以至灵之物，藏至虚之所。能如是矣，则乾道变化，各正性命，此玄牝之所以为天地根也。
　　先生曰：大道生我於无，置我於虚，确然一灵，根於太始。故视而可见者，色也。而求其所以见色者，不可得。听而可闻者，声也。而求其所以闻声者，不可得。夫人之耳目手足，皆形之於有，必藉其中无形者运之，犹虚空无形，以万物之形为形是也。惟无也，故能包万有而无余，以成大道之体。惟有也，故能显一无之妙，用以成大道之功。
　　先生曰：道寓於物，混成无间，此常道也。道散於物，辩物制名，非常道也。无极而太极，太极而两仪，两仪而五行，自无．而之有，一本万殊也。五行一阴阳，阴阳一太极，太极本无极，自有而之无，万殊一本也。唯反身而诚，复归於一，则万物皆备於我矣。
　　先生曰：净明先天大道，原於一炁。一炁运行，昼夜不息，周流升降，物资以始，此形而上者，天也。大块流形，盘礴厚载，洪识高下，物资以生，此形而下者，地也。道立其中黄，法布於八极，一正八治，天清地宁，此中立於两间者，人也。天地万化，人民品物，自生自化，自存自亡，昭然一理，孰为主宰。向非净明以忠孝立教，扶植纲常，则彝伦教而生理息矣。虽然，志学之士大忠大孝，根於天性，安而行之，不勉而中，则我净明之教，无一字可传。迨乎时丁叔运，世鼓浇风，有为者万殊千致，故太上推好生之德，悯人生之不齐，不得不彰其法耳。都仙真君曰：上士以文立忠孝，以言为天下倡。所谓文，所谓言，乃缚律也。使中人以下守此律，以不失为君子，而中人以上，自是以上达也。果能如是，又当以斯道参赞化育，推以及人，故有祈晴祷雨，治病驱邪之法。凡法中一符一印，皆阴阳之灵文，天地神明之信也。体之则一字不立，用之则万法皆通。凡我法子，臻精真之极者，当於未举笔以先体究，一念才动，便属后天。盖天人相与，靡间一息，至诚所感，如矢中的，所谓至诚一念未动以先是也。凡有投词，当屏除众务，澄湛一真，则行事之时，纵横妙用，无所不通，符印云乎哉？所谓敛之方寸，太极在躬，施之万事，妙用无穷也。
　　先生曰：都仙玉真教主先生，於宋绍兴辛亥间，授经於何真公等。有曰：下士呼符水，治药饵，己人之一疾，救人之一病，谓之功，非功也，道家方便法门耳。吾之忠孝净明者，以之为相，举天下之民跻於仁寿，措四海而归於大平，使君上安而民自阜，万物莫不自然。以之为将，举三军之众，而归於不战以屈人之兵，则吾之兵常胜之兵也。以吾之忠，教不忠之人尽变为忠，以吾之孝，教不孝之人尽变为孝，其功可胜计哉。
　　又曰：上士非必入山，绝人事、去妻、入闲旷、舍荣华，而谓之服炼。当服炼其心性。心明性达，孝悌不亏，与山泽之癯童者异矣。忠孝之道，非必长生，而长生之性存，死而不昧，列於仙班，谓之长生。有曰养炁延年者，特未得其一二耳。君子之致乎道者八，八宝是也。比干死谏谓之忠，大舜终身谓之孝，善卷杀身谓之廉，南容复圭谓之慎；荣期安贫谓之宽，颜回箪瓢谓之裕，叔度洪量谓之容，公艺恕己谓之忍。如是之人，位列仙班。后世失道之人，不忠不孝，以乱其国家，国家败，无所容身，乃假名入山学道，是舍厦屋而入炎火也。子不见乎，民之不忠，天生聚敛之臣，子之不孝，妇产败家之孙。又有曰：上士以文立忠孝，以言为天下倡。中士以志立忠孝，以行为天下先。下士以力致忠孝，以身为众人率。如此则净明院注籍升仙，而忠孝之道终矣。
　　先生曰：块桴土鼓，污尊坏饮，礼乐存焉。故有无声之乐，无体之礼，乐之钟磬，金声而玉振之也。修斋设醮，必击磬以格天神，鸣钟以召地祇。始终调理，贵在和澹。和而躁心释，淡而欲念平。如是则心正意诚，合乎无为，故与天地一。今人未明此理，叩击音声，务求宏厉，慆堙心耳，令人欲动情胜，宜其天人间隔矣。又化财设供，不过表诚，贫士志诚，酌水亦可。所谓东邻杀牛，不如西邻之礿祭，故曰大音希声，大礼必简。
　　先生曰：科法中建斋行道，只是积诚，以期醮祭之时，天人响答。每见朝醮行事太烦，及至祭享，则斋主法众诚意已怠。修斋之士，可不审之。
　　先生曰：道不可名，所可名者物而已矣。道不可传，所可传者教而已矣。虽然，道在天下未尝无名，未尝无传。道之有名，如残朴以为器，凡器之中，有形而上者存焉。道之有传，如大钧元气行於四时，万物各遂其生，凡物之生，有执其机者焉。吾净明大教，推本太上，究其言诠，则精一执中之旨。正一斩邪，三五飞步，先天五雷，一旸炼度，皆可名可传之大者也。求道之方，虽不在是，亦不外是。
　　先生曰：今人无德有道，未戒先斋，可谓抱薪救火。
　　先生曰：性犹日也，身犹月也。星家以人所生之时，推日出之时为立命，即我之性也。以月之所在为安身，即我之身也。身命禀炁，自相依附，何也？日之所寓为月，性之所寓为身，人性之灵明知觉，非父母之灵，乃自性之灵也。其未生以前，精爽游扬太空，去来无得。才出母胎，则此性欻然感附，而身命不相离者，亦犹月之生魄，必先与日相会，谓之合璧，此欻然感附之时也。月本无光，附日以明。日之光明，即我性之灵明也。以日之远近，为月之盈亏。月之盈亏，即我之生死。
　　生生曰：天命流行，化育万物，无非道也。日月星辰，昭布森列，无非经也。雷轰霆击，霜清雪明，无非法也。细而幽林乌噪，碧涧鱼跳，云片翕张，瀑声呜咽，如是景象，无非示人入处。故复卦以动之端，为见天地之心处。
　　先生曰：上古之时，阴阳和畅，风雨顺调，民物阜康，鬼神不扰，皆是太和之气感召，亦大人过化存神之效也。
　　先生曰：忠孝者，臣子之良知良能，人人具此天理，非分外事也。若以为有德於君父，而钩名邀誉，是亦华士元、少正卯之流耳。
　　先生曰：处臣子最难之地，而能通乎权变，以成天下之大经，立天下之大本，大舜比干是也。故申生之待烹以成其恭，非不孝者，而独称舜，不陷父於不慈也。微子之去殷以存宗祀，非不忠者，而独称比干，能全臣之大节也。臣子之忠孝，而身不免乎戮，有幸与不幸也。大舜、申生、微子、比干，易地则皆然。
　　先生曰：物理之相感，有不疾而速，不行而至者，燧诸水火，穹壤匪遥，磁石引针，隔得潜通，知法家之符印为燧诸，而一己之灵为真水火，则可与语道法矣。非惟物理为然，人亦有之，其母啮指，其子心动，此气类之相感也。
　　或问：儒家是有为之学，道家是无为之学，儒家之用是范围天地之内，道家之用是超越天地之外，此说可得闻与？
　　曰：子未知有为之学，又安能知无为之学哉。
　　或问：净明大教，始於忠孝立本，中於去欲正心，终於真至净明。然息心甚难，况日月之间，天理人心互为雄长，为之奈何？
　　曰：前念为念，后念为照。念起不着，净心守一。但灭动心，不灭照心。但凝空心，不凝住心。湛然常寂，是名空心。止动归止，是名照心。寂照两全，洞合道源。净极明生，玄之又玄。
　　先生曰：寂然不动是无极，感而遂通是太极。无极者，净明之谓三界上者也。然天黄大阳，即天界之无极，吴天上帝为太极。地黄太阴，即地界之无极，后土氏为太极。人黄丹扃，即人界之无极，盘古王为太极。又万物之中，各具太极，非知道之深，不可语此。
　　先生曰：喜怒哀乐不失於正，於道无伤，但须发之各有攸当，不致乖戾耳。
　　先生曰：雷祖者，神霄九宸之无极也。九宸者，雷霆之九炁。九司者，九宸之余炁耳。
　　先生曰：今奉新县浮云山华林八百洞，政为龙沙八百弟子而设，即八百群真之总会洞也。洞主乃太上老君，今称李真人，又称李八百。又云：日行八百里，寿至八百岁，其说皆非。自天地开辟以来即有此洞，以待后之列仙也。
　　先生曰：世传《石函记》、《金锁记》及《醉思仙歌》等类，皆非真君所作。真君之文，无非发明忠孝之道，学者审之。
　　先生曰：弟子授受之后，当秉孝诚，具列上世亡名，投师超度。或自行炼法，是亦报本也。详见一旸炼度法中。
　　先生曰：吾净明大教，示人以简易之理，而人犹难之。甚矣，道之不明也。学道之士，当笃信心，万一怀疑，便有室得。己且昏惑，何以明人？夫天与之而不能守，守之而不能行，是弃天也。自卑以求幸其言，自鬻以求售其学，是亵天也。弃天亵天，是谓背道。凡我法子，戒之慎之。
　　净明忠孝全书卷之五竟
　　净明忠孝全书卷之六
　　净明法子玉隆陈天和编集
　　庐陵徐慧校正
　　中黄先生问答
　　或问：奉道之士，居处端庄，斋戒沐浴，以崇香火，可得谓之净乎？
　　答。愚闻之师曰：净不染物。如上所问，是谓外貌之净。然就裹必索要净，方谓之内外交养。大概无别说，只要除去欲念便是净。就裹除去邪恶之念，外面便无不好的行。检前辈云：通身要得无枝叶，先向根头下一刀。其次要惩忿。据愚见观之，忿亦只是欲，以其有意必固我，非欲而何？淘汰到无的田地，却是公心也。公能生明，所以曰欲浄则理明。但静观人，被一私缠绕的，则胸次之理顿昏矣。尚且对人争辨曰，我是公心，殊不知众心以为不公矣。只我自己道是公心，怎济得事？夫心如何肯印可？又有人虽自信是公心，行事往往发扬有过当处，言语有不节省处，俗语谓之无良，公道名称便不中听了，以其纵不贪利亦是贪名。又有是假公行私的，皆不合圣贤之道，不合天心。用得多了，积得久了，后地却有不美的招感上身来。何如遇事触物时，平心定气说出公道话来，则人心自然畏服，不肯为非矣。但涉忒做作处，便是不美。若能方便，以理化导，是省多少气，亦且上合天心，无欲故净，於此尤可信。学到此时，方得谓之能净。
　　又问：遇事接物，必洞烛善恶邪正、是非曲直，可得谓之明乎？
　　答：愚闻之师曰，明不触物，此言极有味。如前所问明矣，未极明也。
　　若为己之学，洞烛此理，但行善的正的，是的直的，道子固是不差池了。若待他人之道，洞烛其恶的邪的，非的曲的，不随他转为是。此外，不宜发明太尽，恶讦为直是也。但当生大慈怜悯的心，方便譬喻，引之归於正道，不可则止，毋自辱焉。若忿嫉于顽，极。攻之，则是与之修怨矣，何取其为明哉。先觉有言曰，聪明深察而近於死者，好讥议人者也。慱辫大言而危其身者，好发人之恶者也。岂是明哲保身之道？似此固能洞烛眼前，而未能洞烛未来也。故曰聪明睿智，守之以愚。学到此时，方得谓之能明。
　　又问：生平未尝仕宦，无致君泽民之事，虽有忠心，将何所施？
　　答曰：是何言欤？如此，则人人必仕宦而后用心於忠乎？师曰；人之心君，为万神之主宰，一念欺心即不忠也。大概仕宦之人，固当以政君泽民行事。不仕宦者，亦合念念在於不欺心、不昧理，紧要处先自不妄语，始能如前哲所言，方免为不忠之人。为学至此，方谓之能忠。
　　又问：事亲之礼，冬温夏清，昏定晨省，口体之养，无不尽心，可得谓之孝乎？
　　答曰：此是孝道中一事耳，当知有就裹的孝道，不可不行持。大概吾身是父母遗体，但向行住坐卧十二时中；善自崇护，不获罪於五藏，方可谓之至孝。有一种人心，不寻思公忠正直、仁孝康明的所为，每朝每日，念念忧奸邪刁谲、浇薄险恶、千鬼万怪，惟务坑陷亏负他人，这是获罪於心藏。盖是邪秽奸狡之念，自涴灵台多矣。若能醒觉，急忙荡涤，与之更始可也。又有立心虽稍良善，却不肯讲究卫生之道，饮酒无算，广杀物命，滋味求奇，不知节约，遂致病生，这是获罪於脾藏。又有色欲偏重，亡精灭神，至於殒躯，这是获罪於肾藏。又有立心虽然公正，情欲亦自澹泊，然而嗔念独重，动不动是使血气，多不中节，甚至一朝之忿，忘其身教。《藏》有云：嗔怒无节，令人心惛目乱。医书云：盛怒伤肝，谓肺主气，使肺金克肝木，令肝不摄血，疾病生焉。这是获罪於肝肺二藏。大概恣忿、纵欲、昧理，三者於五藏皆有所伤，而於本藏为尤甚。凡获罪於五藏的人，皆是破裂元气，作挞身己，不行孝道的所为。静思父母全而生之，子全而归之，言语有忝多矣。所以曰，不得罪於五藏，是名能孝。此外却要理会得收放，心存夜气，方谓之反身而诚，乐莫大焉。即是穷取生身受气初的工夫，修学至此时，却是最上品的孝道。然不能养亲，不能正心，不能惜身，但对人言我能穷取生身受气初，便是孝道了，是谓不修人道而修仙道，后地成就未可必，而先获罪於所天矣。当知九霄之上，岂有不净不明，不忠不孝的神仙也无？如上能净能明、能忠能孝四事，学者努力进修，得到这地步，又当知向上有真净真明，真忠真孝，不可不知，不可不行。若能深明性地，不染一尘，动静俱定，应酬无伤，是名真净。澄湛心源，冰壶水月，映彻万象，寤寐恒一，是名真明。不黍稷牺牲，惟不欺为用，小心翼翼昭祀上帝，是谓真忠。珍啬元气，深知天命，长养道胎，继续正脉，是谓真孝。如上行持无忝，庶几践形惟肖，方谓之真人。
　　敢问真人之义云何？
　　答曰：真者，一真无伪。人者，异於禽兽。净明教中所谓真人者，非谓吐纳按摩、休粮辟谷而成真也。只是惩忿窒欲，改过迁善，明理复性，配天地而为三极，无愧人道，谓之真人。
　　问曰：践形惟肖，此不过儒家之说，是修人道之工夫，至於修仙道之要，是同是异？
　　答曰：吾当为详言之。大凡人生天地间，恰如印下一个模子相似。又如莲房有子，中含藕根荷叶，具体而微。今夫人头圆象天，天一也，乾阳之数奇，人皆一首。足方象地，地二也，坤阴之数偶，人皆双足。须弥山为天地骨，人有脊梁骨象之。泥丸居顶，象大罗天宫，两眼象日月，三焦象三界，五藏象五岳，大小肠象江河，心有七窍象七星。中天北斗七星，是二气五行之总会，赋予人身，　为健顺五常之性。脐居下，表风轮水渊之境。小水出乎前，表水归东南海。大腑居其后，表酆都牢门向北。按经云：酆都在下方癸地，处秽浊腥黑海中，所以人间狱门皆作园扉。古人制狱者，盖有所祖。又曰酆都之山，日月光所不照，人两眼亦不及见其后。人身如此，可谓禀质阴阳，肖貌天地者矣，可不自重乎？姑以形躯言之。人当静坐时，正其衣冠，不动声色，首体端直，坐如碇石，则一身镇静，肖象乾坤，是有多少尊贵处。若轻浮躁动，偃仆欹侧，动股摇身，坐不安席，是有多少寒贱处。是岂有志践形惟肖者哉。形躯既能严整，行正坐正，睡卧亦端然。又当思惟一身之中，有无极之真，二五之精，妙合而凝，实不离乎中黄丹扃也。能默悟此道而笃行之，即是能充其形矣。凡能如此为人者，云为中不昧本性，议论中皆有元气。
　　问如何是不昧本性？
　　一举一动作有义事。
　　如何是皆有元气？
　　口不忘大中至正之理。
　　问：亦有人不理前语者，如何？
　　法子读书明理，闻见此语而不自重自爱者，可谓不绍家业，又谓之自外。造化却怎弄人。康节云：还知虚过死万遍，恰似不曾生一般。然造化实未尝相外，何以故？但看顺理而行者，自有无量福德。背理而行者，自有无尽忧苦。由是观之，立身穹壤间，父乾母坤，岂可不思践形克肖也哉。
　　或问曰：孟子有云，不孝有三，无后为大。窒欲之义，愿闻何如？
　　答曰：道书云，人生十六岁为春，十六岁为夏，十六岁为秋，十六岁为冬，通成六十四岁，以配六十四卦。当春夏之年，体春元夏亨之义。元者始也，元气浑沦，宜善保护。亨者通也，元气宣通，以淑其后。此盖花开叶发，比人朱颜青鬓时也。然虽如此，切忌过分，庶几免病矣。所以前贤有云，少而寡欲颜常好，孝不求名语亦真。此两句甚有味。又要理会得宜尔室家者，是名正欲。此外有犯，是名邪淫，又名非道行淫。儒家谓之踰礼越禁，冒犯宪章。仙佛书中谓之极重恶业，堕落轮回。正欲者，只是嗣续人道，继承冑系，作有义事。若犯邪淫，则是作无义事。认苦为乐，或疾病，或夭折，皆是不重遗体，於孝道有亏。且使神识日堕幽阴秽浊之境，而不自觉，良可哀悯。前辈曰：作有义事是明悟心，作无义事是狂乱心。明悟不惛者得人道之正，狂乱不改者殆非人类矣。若珍护元气，至秋时宜渐收敛。《传》曰：秋者，揫也。揫敛之象，草木黄落，比如人身须发渐白。草木当此，乃归根复命之时。元气归宿于根本，所以逢春生意勃然。至十六岁冬时，尤宜深藏秘固，如霜降水涸，河冰地冻，故谓之秋收冬藏。何以人而不如物乎？大概古先圣贤，体天法道，与四时合其序，於宇宙　间，俯仰无愧。今之学者，自当依而行之，去道不远。更有年华虽老，自漏不止，元气不复归根，遂至自己神识，随流倾堕寒庭幽境，冥冥长夜，未见其有生意，良可惜也。
　　问：亦脊人当夏秋之时，嗣续未立，则如之何？
　　曰：固有不获已，於秋冬之时，方有嗣息，然亦贵自撙节，念念以景迫桑榆为惧，免政放肆而无忌惮。
　　问：四时后犹余年岁，属之春乎冬乎？
　　曰：道书云，卦数已满，精神有限，惟安谷气而生，但名者寿。六十五后，至于瞑目之际，无非穷冬腊尽之时。若此生中恣忿纵欲，曲昧道理，则精神魂魄意五者，皆归于阴，受诸苦报，未能托胎更生人间。譬如无根之草木，虽以腊尽春回，而斩无生意。若此生中忿惩欲窒，天理不昧，则精神魂魄意五者，俱在阳光之中，生意盎然，身谢之后，随其福业，或生天上，或生人间，恰如腊尽而春即回也。
　　或问曰：今有学者久别父母，求仕於千里之外，自以立身扬名显亲藉口，果可谓之孝乎？
　　答曰：唐阳城为国子司业，一旦引诸生告之曰：学者所以学为忠孝也，诸生有久不省亲者乎？明日还养者二十辈。有三年不归侍者，斥之。观前辈此等教法，诚可为准的。由是观之，但知仕宦不顾父母之养者，乌得谓之孝道。
　　或问：如何谓之三界保举？
　　答曰： 学者常以忠孝二字贴在额头上，要念不妄动，身一不妄为，言不妄发，律己须索严正，待人却合宽厚，所谓和而不同，和而不流。积日久久间，则上品中品下品的人，便自然心悦诚服。语言之间，不待思惟，说出来便相信了。诘其根源，只是就诚字上做出。世人．三等既相信，天地鬼神亦相与矣，何患不成仙也。因告之曰，学道之士，若行得三十分工夫时，天心方印可，行法则法有灵验，办道则道有成就。第一要践履十分端正，第二要守道十分静工，第三要临事十分诚敬，无有不应。若无此三者，纵是参到天涯海角，见了无数宗师，只恐虚老岁月。又曰：胸中不可无明镜一面，以其能洞照事理，云为不昧。又不可无利剑一张，以其见事能断制，无复狐疑犹豫之情。又不可无官称一枝，以其知轻识重，不差分毫。具此三物，方可保其学至圣贤神仙地位也。
　　或问：净明之道，尚神奇变化否？
　　答曰：大道无名无形无情，所以曰平常心是道。又曰：万般祥瑞不如无，平常安稳却合道。学者但当行持，能净能明，能忠能孝，久久至於真净真明，真忠真孝，感格霄穹，自有成就，成变化，行鬼神，虽举意皆如然，而终不失正念，其道莫大焉。世俗所谓神怪之事，实非所尚也。
　　或问：罪福因果之事有之乎？
　　答曰：未须广引仙经佛教，但以儒书言之。作善降之百祥，作不善降之百殃。积善之家必有余庆，积不　善之家必有余殃。言悖而出者亦悖而入，货悖而入者亦悖而出。戒之戒之，出乎尔者反乎尔者也。即此便是罪福因果。所以先儒有云：天地间只是一个此感彼应。又曰：逼塞虚空，无非此理，如此则感应之道昭昭矣。大凡人作善者，譬如下五谷种子，分明是春种秋收。作恶者，譬如弯弓入阵，决定有报箭来。但上品之士决不肯犯，中根之人吃拳后，方省记打拳时。愚暗者全然不省。
　　问：亦有作善作恶无报者乎？
　　曰：果熟然后蒂落，未熟时勿讶其不落也。前贤诗云：冬去冰须泮，春来草自生。请公观此理，天道甚分明。
　　或问：许吴十二真君，向来修仙道，皆是出家高士否？
　　答曰：谨按仙传云，都仙许真君，少时克意为学，博通经史，不求闻达，乡党化其孝友，交游服其德义。郡举孝廉不就，晋朝屡加礼命，乃以太康元年起为蜀郡旌阳县令。吴君仕吴为西安县令今分宁是也。天性至孝。陈君、周君皆世族儒生。甘君乃草泽布衣。施君初为乡壮士，弓剑绝伦。彭君举孝廉，仕晋累迁尚书左丞。旴君、锺离君、锺离君皆都仙姊氏之子。黄君实都仙之婿，任青州从事。如上皆坐家修行之士也。此外惟有曾君、时君，从少为黄冠上士，然皆慕孝道之教而成真焉。由是观之，道由心悟，玄由密证。得其传者，初不拘在家出家，但有志节，无不成就。何况日月二君，元传净明忠孝之道，不必废人伦，外名教，绝俗离群。而吾师玉真先生遇都仙，亦以在俗之身焉。学者无间道俗，勉之勉之。
　　或问：都仙真君既是太阳上帝化生，而於晋朝仕不显融，止举孝廉除县令，何哉？
　　答曰：大凡得道至人，皆神灵变化，隐显莫测，不以官职崇卑为拘也。所以葛稚川《神仙传》云：老子乃天之精魂，无世不出，如上三皇时为玄中法师，黄帝时为广成子，周文王时为守藏史，武王时迁柱下史之类。又如梓潼帝君，生周宣王时，为大夫张仲孝友是也。又如玄天上帝，出现宋朝，为狄招讨马前，曾现示龟蛇之形，则化身为将军矣。又如纯阳真君生唐时，不过一进士，道成之后，自称前生乃九天御史。盖诸圣贤往往皆如藏教中所云，道果已成，回入尘劳，退位度生。岂凡夫所能测度哉。
　　或问：玉真语录所载铁柱之事，云是地之精华涌出。何以今古相传图画，明明作役使鬼神，用工下手之状？亦必有所据。
　　答曰：世间此等事，说来煞有曲折，但须探造道妙，智周万物，无所不通者，可与语此。按藏教中有云：譬如一种饮食现前，天人鬼畜四类，所见自是不同，谓各随其福业故耳。天神见是酥酡妙馔，世人见是平日饮食，饿鬼享之为吞火食炭，禽兽食之则止充饥而无味。所以一切山林屋舍，舟船车舆等，彼四类见之种种各别。又云：恒河中水，人见则分明是波浪，业重之鬼见之颠倒，以为烟焰矣。又旧记雷书有三种鬼囚，皆是凡夫所犯，殁后料拣罪状，当入此数。一是挽运雨泽，谓运水逆升虚空，助龙行雨。二者摙汲溟波，俗谓之推潮鬼。三者伐薪煮泉，诸处汤泉是也。以人观之，则云雨自天降，潮是海涌，汤泉是土地所出，那有许多事？而冥冥中所见如此。今夫铁柱当涌出地时，都仙宴息真净妙明境中，不过微作念耳。盖成道护生时节，因缘应如是也。此即关尹子所谓道无鬼神，独往独来的境界。今此教中谓之深造真净妙明之心学。若凡夫肉眼，当时自见有许多鬼工现前，铃槌炉鞲，靡所不有。若业龙蛟蜃之类，则当时自见有铁柱铁锁制伏拘束，弥密牢固，畏惧退缩，略不敢动作矣。无他，只是有道之士，心境虚明微妙，所见自然轻清，无许多繁扰粗重。纵有所作，皆神动天随，不过性海中一浮沤发耳。若凡夫蛟蜃辈，业力浓厚，所见自然粗重恶浊，便有许多境界现前。所以上圣高真，往往指此辈为妄见妄听之徒。如此则人间相传，安得而不为图画哉。
　　净明忠孝全书卷之六竟
　　
