勿斋先生文集
　　经名：勿齐先生文集。南宋杨至质撰，二卷。底本出处：《正统道藏》太平邵。
　　勿斋先生文集卷上     
　　勑赐高士右衒鉴义主管教门公事合皂山杨至质撰
　　太一宫清心斋谢陈提举
　　茅洞烟深，缪执住山之斧，竹宫天近，忽颁赴陇之书，姓名误彻於冕流，行辈辄先於冠褐。窃惟祠严太一，是谓贵神，星应少微，故名高士。当建绍乾淳之际，多巢由园绮之臣，召对禁中，每谈经而论道，放还物外，且锡号以赐书。比年以来，此事俱废。何者蹊趋而径入，甚於车载而斗量，一洗而凡马空，咸服明公之能断，数行而彩凤诏，庶有异人之肯来。如某者平凡无奇，孤洁自守，结习偶随於笔砚，踪迹遂遍於江湖，名山大川，所到领揽，诸老先辈，于时从游，间结屋以聚书，将息阴而休影，滥修烟霞之长，怳惊岁月之侵，二十年。不入修门，果能此道，五千言束之高阁，未丧斯文。俄有命，以自天俾，陈力而就列，即清夜藜灯之地，扫积年铺席之尘，毋若宋人然，借日熏莸之殊器，犹吾崔子也。或疑虎鼠之同宫，修文辅教。苟效寸长，归美报上，庶伸素志，终愧荒唐之学，难训希阔之恩。兹盖恭遇某性禀高明，躬持温恪，圣经贤传，汇玉海於胸中，秀句英词，粲锦囊於笔底，书画诣锺王之妙，谈锋透老释之微。公余萧散於园池，客至从容於诗酒，如其颖拔，乐以甄收。某感佩隆私，激昂晚节，仰祝圣人之寿，常瞻太尉之尊。十事囊封，切慕爱君之种放，三书袖入，仍希望阙之嵩高，稍别庸流，式训异遇。
　　代失仪降官谢丞相
　　搢屏弗恭，愆仪九陛，紏弹曰可贬秩一阶，戴皇慈宽大之恩，繇庙论优容之赐，合诛而贷，识感于惭。某尘翳性天，津迷学海，半世徒劳於韦布，一官窃荫於簪绅，爱子教之以忠，仅守过庭之训，事君犯而无隐，永怀恋阙之诚。自祇役於简书，每饰躬於冰糵，专湖学制开边，粗给於军需，兰渚负丞摄郡，尝被於荒政，荐叨列剡，重累洪钧，分符服领以南，矫首泰阶之下，问民疾苦，安得中和，以作诗歌。藉国威灵，所幸丰登而少公事。璧苟全於细满，玉爱食於长安，负扆当阳，方披奏牍，坠笏于地，遽失朝仪。初非天之违颜，若有物以掣肘。碎牙俯拾，敢希前辈之高风，拄颊游观，空羡西山之爽气，槐绿之羞莫掩，薪粲之刑曷逃，负芒以还，席稿而待。议从忠厚，第削籍於宜敖，施及颠脐，尚寓形於坱圠，头颅自省，骨肉知归。兹盖恭遇，某咸一德以享天，兼三王而施事。声色不动，作成击泚之精忠；名德相望，保用问暮之故物。因侍邃严之燕，曲陈末减之条，全此微踪，真之薄罚。某敢不铭藏厚德，辙戒前非，加恐惧以修身，期周旋之中礼。抽手版付，丞相休闲，敢负於明时；奉介圭觐，我玉入对，或存於他日。其为摧谢，罔既敷刊。　　
　　代贺丞相除太傅
　　恭审制大廷，报功真宰，帝怡愉而奉太后，载加册玉之称，公燮理以备周官，爰正面槐之席。事光典礼，庆浃臣工。兹盖恭遇，某柱石壮材，蓍龟先见。五百岁孕灵於海岳，二十年宅揆於庙堂。拥昭立宣，不动色而安天下；平淮缚蔡，当戮力而复中原。精里既肇於南郊，介福聿臻於王母，集搢绅而归美，写琬琰以成章。法驾束朝，肃领皇仪之盛；玉音中出，诞跻公傅之荣。辕田并衍於膏腴，鼎路益隆於体貌。坐而论道，对不呼名。作宋一经，见圣君而贤相；封齐四履，伫异姓以真王。某托命大钧，劳心小邑，捧黄麻而欲舞，望赤舄以无阶。峙刍茭，峙模粮，方备演池之盗；作盥梅，作麴蘖，永同岩石之瞻。
　　兼领旌德观都监谢京尹赵节斋　与□
　　归寻杞菊，拟乞闲身，领槛湖山，乃兼秘宇。虽大府体召搏之意，恐先贤怀拜信之疑。窃惟观以道，名境随人重。知章有学，始专鉴曲之烟波；清老能诗，故奉金陵之香火。倘酒瓮饭囊之辈，徒斋钟粥鼓之羞。伏念某略带书痴，未除剑气，一壑足安於晚节，十斋再入於旧巢。乏嵩高平贼之书，漫云诣阙无蓑衣通神之术，敢望筑宫。片文只字屡送上方，败屋颓墙如在传舍。公即清心而怜客，吏言旌德之缺人，疏檄宠颁缗斛俱至，以高士为主簿。或议乔木之下莺，从天子作门生，焉用小儿之弃马。维弘景居山，三营别馆。而尧夫在洛，十置行窝，使学徒有所指归，与耆旧相为款密。至若现白鹤者按行於林屋，袖青蛇者飞过於洞庭，何得拘挛等是游戏。为节斋一出不恶，向长堤独步亦佳。兹盖某堂堂乎汉宗英，绰绰然京兆尹。大而笔橐补衮职之阙，细而薪米得都人之欢，间小队以行春，正新亭之出日，问坡仙之何在，周旋靖白於一堂，唤弥明於此来，管领侯刘之二子，山判不移於请嘱，玉音特许其往还。某敢不强赋梅花，剩栽杨柳，环数十里皆水，洗清坐客之俗尘。后三百年，有人增入黄图之新志。
　　谢运使江古心万里请住玉隆
　　两街应制，窃依华杖之光；十国出符，俾辖锦帷之众。溢荣褒於疏请，借壮观於斋居。试言道家之大山，莫若旌阳之故宅。冠袍所聚之地，领袖必得其人。过者垂涎，多买游谈之颊舌，从而染指，谁惜常住之眼珠。此曹自轻，吾道几坠。伏念某江湖漂泊，木石冥顽，未能茹商皓之芝，固尝护许君之柏。因元戎枉驾，以戾止为同列，争席而翩然，识面目於山中，屡作天宝翠岩之梦，送头皮於官裹，误陪甘泉泰畤之祠。因内醮以进诗，辱上恩而润笔，俯加训谕，未许言归。望阎公都督之襜，政惭素昧，设徐孺高士之榻，忽传好音。熊鱼虽欲而莫兼，猿鹤殆惊而且怨。兹盖伏遇某名高日月，威振风霜。访六一翁拢冈之居，登进郡最，创二十士鹭洲之学，作成人才。荐移青丝玉节之华，并领画楝朱帘之胜。爰披图而问俗，信拔宅以飞仙。颇闻腾胜之区，久缺焚修之长。群鸦争鼠已在吾目，独鹤昂鸡孰当人心。左浮丘，右洪崖，百闻不如一见；近皇甫，远居易，三占则从二言。某何德以堪，不求而得。价非高於少室，身难出於长安，舍己事以勤馆人。申诵他日从公之语，趁霜天而收柿栗，空吟昨宵梦母之诗，未先桑榆，尚可桃李。
　　谢何漕卿请住玉隆不赴
　　怀归得告，暂离蕊殿之班，领众修真，荐辱星台之命。属愆期而卧疾，方露奏以祈闲。玉音未俞，鼎语奚答。睠游帷之福地，虚辖席者许时，岂都仙之灵在天，故悠悠而弄印。盖大府之明如日，不草草以卑人，破猜然投骨之争。俟角者为麟之出，果孚舆论，必费冥搜。如某者厌江湖而知休，甘草木以俱腐。三年去国，误叨命召之荣，十载住山，自笑身谋之掘。繇刚肠而嫉恶，第洗手以奉公。囊钱虽悭，户屦粗满。前使者从而过听，今明公何所取材。置驿传书，示军将打门之喜，送州津路，移太守劝驾之勤。维名称尚隶於帝旁，恐职业难共於戏下。两征不起，初非少室之山人，一榻纵悬，定有南州之高士。允副权衡之选，庶新钟鼓之声。兹盖仇遇某为儒者宗，真宰相器，当乘轺而问俗，亟植纛以临民。令下棘围，无纤哗於战蚁，手摩铁柱，有大造於屠蛟。遥瞻井柏之阴森，慨惜香花之牢落。孰为主宰，谋及国人，忘虎符龙节之尊，加鹤氅鹿冠之礼。某居怜薄命，仰负盛心。黑笠垂云，阻访洪崖之旧，朱帘卷雨，尚从滕阁之游。公如遽归，仆则退听。
　　谢郡守潘户部减籴
　　乌绦谒郡，敢晞货药之仙，白粲送仓，特损敷苗之籴。即福地洞天而区别，俾斋钟粥鼓以交鸣。一饭知恩，双坛齐寿。尝考合皂授田之籍，失於绍兴经界之时。南日阳，北曰阴，沃壤咸归於富室；高不旱，下不水，丰年粗给於常堂。会祠牒之日廉，致食单之云集。朝廷初行储蓄之令，官吏争持操切之权。违累圣勑，旨而弗蠲，与三邑编□而均配，攫财犹肉，拣粒如珠，忍令田里之怨嗟，皇恤山林之饥饿。某滥居官辖，合转食轮，因众口之嗷嗷，动我心之戚戚。既乏鬼兵之运粟，真愁县令之破家。期儿童迎细侯除道，幸先於紫马定舍馆。见长者入城，爰跨於青骡，冒陈千一之愚，乐杀什三之数，文移庾氏，宛同鲁肃之指囷，惠及山人，不费真卿之作帖，所持者狭，其说无疆。兹盖恭遇某秀出坤维，望高乾桌，一命落瞿唐之棹，十年参文石之靴。有宅占水精宫中，自适其适，无书至光范门下，时行则行。乃剖汉符，远临萧渚。谓吾年五十，姑守兹土，然岁籴十万，几倍他州，推赤子内沟中，莫救前人之失，祭名山在境内，务令广众之安於招徕补发之间，示委曲代输之意。某敢不谨持杓柄，仍卜灯花，饭颗瘦生，戴笠已怜於杜甫，酒材春乏，卧楼更念於洪崖。忘其在陈，辄尔望蜀。
　　谢句容王宰断刺盗柏贼
　　山木千章，素严樵禁，宫墙数仞，辄入偷儿。斧痕几类於乾陵，公事遂干於偃室。极惩不贷，厚德何穷。窃惟王母桃红，儿三尝而啖帝，董君杏熟，虎四出以啄人。神仙幻化，固未易窃，寇窃侵渔，且不能兔，而况槎居海上，驾乘或犯於斗牛；桂在月中，斩伐犹惊於蟾兔。吏徙武昌门西之柳，童抱杜陵屋上之茅。谁无六根，天亦五贼。伏念某液满曷用，盘错非长，许柏葛杉，俱曾洒扫，交梨火枣，久自栽培。来从句曲之三茅，拟种玄都之千树。月明有鹤，方吟峰顶之松，涧响无人，俄失庭前之柏。虽异乎四十围之溜雨，本望其八千岁以为秋。不堪鼠辈之欺，爰出羽流之嗾。慢藏诲盗，非无锁於洞门，悉上送官，蒙亟囚之狱户。一辞毋隐，五听兼详，幸未烂於樵柯，仅半存於隍鹿。见豕遇雨吉，庆宽邻里之呼，荷校灭耳凶，俾按市朝之挞。山贼寒心於路侧，树精快意於城南。匪贤令尹哀丁丁之声，则群不逞将旦旦而伐。兹盖恭遇某名香仙籍，家近旃林，苗裔三槐，待擎天而作柱，襟期五柳，试满县以栽花。爱人材於拱把之微，恐山林有童颠之丑。磔此穿墉之鼠，妙於食豆之鸡，未论桧顶之升仙，足使桐乡之爱我。某守株知缪，采藿怀惭，期尽剖於藩篱，怕愈加於刀锯。召贼曹呼五百，已□赤县之恩，效隐者笞羌夷，尚奋嵩高之勇。莫如自治，不在多言。
　　谢县宰免伐墓樟
　　墓木拱矣，诸孙均霜露之怀。匠石过之，令尹赦斧斤之厄。阖宗感涕，行路赍嗟。盖闻宰有民人一县，常夸於桃李。谁无父祖九原，谨护於松楸。故法垂穿心禁步之条，而礼着为室斩丘之戒。睠言冷族，居旁先茔，墦间之祭，序以衣冠，相承累世。江边之树，状如车盖，其大十围，阴阳家谓荫益之宜，子侄辈起科名之望。适呆弟呼卢而罔利，致贪夫驵侩以献官。人亡书存，操二十七年之白契。神出鬼没，输一万千数之青铜。叵堪刻木之舞文，直为老樟而买命。松因丹活，纵挈吕仙之墨篮。荔以妪完，尽带黄巢之剑迹。兹盖恭遇某英标耸壑，定力擎天，明堂梁楝有待於相材，岩邑丝桐聊寻於宝气。市生柴，炊尘饭，初不与百姓交。听大风，败重门，何以令众庶见。爰求巨槚，载立崇闳，庸新万目之观，岂吝千金之费。某亭之堵可祭也，固莫逃黄霸之神。吾子於虎又死焉，决不堕泰山之猛。桃且栽而未去，桂虽斫而无痕。苟非当家，孰锡尔类。某藤萝息梦，葛蔂知元，思召伯於甘棠之阴，遗爱敢忘於勿翦。画道士於枯木之下，深根庶保於长生。
　　谢郡守王监薄
　　传食侯门，归休已晚，充贠主席，董率何堪。捧郡檄以知渐，簉公墀而言谢。尝闻山川以人而轻重，钟鼓随时而盛衰。维张、葛双坛，记寰宇之福地，有陈、黄二士，列政和之道官，后先领袖以俱贤，内外规模而毕备。夫何近世顿异前修，顽嚚之恶滔天，清静之风扫地。况秋田之绝穗，致午甑之生尘。巾钵如云，政张颐而待哺。犁锄得雨，须乞籴以赡耕。仓苗未了於半输，县税早行於预借。负道山积，宿蠹根深，必表裹练达之人，办上下煎熬之事。如某者禀资苦薄，识字无奇，因浪走於四方，偶从游於诸老，拄杖探桂林之洞，推蓬读浯水之碑。八月观潮，屡倚楼於江下。三更谍虏，尝草檄於淮南。谒海陵神爷之居，醉采石谪仙之墓。骑驴而访赵叟，招鹤而谒西山，泝清涨而登郁孤，攀赤城而眺桐栢。舟泛鉴湖之月，觞流曲水之波。卧念平生，辙几环於天下。来归故隐，屋方就於云边。编排满架之官书，布置绕墙之仙药。自甘终老，无复他求。诚知桂馆竹宫，当峣京阙，亦有石坛花院，错落衮乡。由来天上无愚懵仙，焉用世间不唧□汉。彼以爵而吾义，人皆醉而我醒。忽纸卷之探名，上之官府，辱笔头之加点，付以家山。固贪青眼之荣，奈破白身之戒。甫涓辰而隶役，时拊已以扪裹。学问未充，曷扶持於风教，林猷不敏，定败缺於公私。非惟作祀菊之羞，又将为桃李之玷。兹盖恭遇某名高黄甲，班在紫宸，别驾镡津，威镇千村之狐兔，专城潇渚，化行三邑之豚鱼。人妖首破於点胥，女魃适罹於旱岁。爱民如子，移粟於河。振贷而活青州，亲见富公之阴德。吐握而延白屋，尤推姬旦之盛心。故虽山林下人，亦或俎豆间物，玄裳者鹤，误墨而蝇。某敢不并缘诗书，湔祓泉石，庶几我静而民正，万一老安而少怀，富寿多男，从华封而祝帝，中和乐职，效益部以歌襄。恐趣归列宿之行，使遽失二天之托。其於依戴，罔既铺陈。
　　回临江赵倅
　　一鹤玄裳，甫觇泥轼，双鱼尺素，忽到岩扉。粲盈幅以成文，坠多仪而为贶。诵藏无斁，感耀俱探。尝谓高尚者不事王侯，神仙者间游尘市。隐图南於华顶，贵客自来，现洞宾於岳阳，时人不识。若夫住山应世，出郭呈身，平生所丧已多，一见安得如故。比承某题舆荣，上还骑缤前。臣非黄冠师，敢废郊迎之礼，公下白屋士，获赡山立之标。小诗蚓窍而蝇声，归梦鹿眠而鹇挂。讵期专介，宠俾芳函，刻赞心经刻箴夜气，信共西山之臭味，授笔授墨，焉解子云之覃思。织蕉轻过於五铢，酿桂香醴於一榼。监州有馈，行路皆惊。某倦客江湖，滥尸泉石，幸依刘於此地，知说项者何人。文士中朝，谁兴怀於羽褐，樵夫前路，果乘暇於青鞋。祇候按行，庶几倾倒。文士、樵鞋皆来札中语。
　　近郡守章吏部
　　银菟宅牧，重境内之名山，竹马迎新，唤云间之孤鹤。除道审买臣之至，候关移尹喜之恭。睹以争先，礼云贺上。敬惟某名垂宇宙，学贯天人，祖笏父衣，雁塔联题於数世，卿珪从橐，龙门独擅於一时。帝曰象贤，官为博士。晋编摩於宥府，参综核於铨曹。因朴被以退朝，乃剖符而更治。画锦略荣於沈井，晓帆恰涨於萧滩。五马不受二毛，方当壮岁，两刘以及三孔，亲挹遗风。坐令安静之化行，伫见中和之诗作。然念斯民之困，仅书去载之丰，敷上产以随苗，几竭稻粱於南亩。指清江而索楮类，寻杜若於芳洲。旧新之券俱轻，公私之蓄咸匮。不有鞭霆之手，曷施活国之方。环笔一双，首转移於风俗，去天尺五，亟选表於公卿。伏念某逃儒自初，进道不敏，未办九还之鼎，浪升诸老之堂，油幕从军檄，尝供於盾墨，金门应制杖，仍照於藜灯。幸得请而号最闲，合掩关而作高卧。误狥家山之众，荐登主席之虚。由外侮以阋墙，忍旁观而缩手。吾何爱此帻，使君实重於挽留，人或弯其弓，儿辈辄从而倾轧。望旗旄之戾止，信衡鉴之瞭然。入岳阳，谒子京，非敢眩瓢中之药。如全椒，遇应物，庶容拾涧底之薪。赞倚兼压，铺刊罔既。
　　上提刑萧大着
　　闻公子之名有日矣，方图上谒於霜台，谓处士之庐无人焉，颇觉包羞於云壑。亟裁短贽，仰渎严威。盖闻君子小人有同牛骥，深山大泽实生龙蛇，虽物情什伯之不齐，岂书策二三之无取。贤如灭明，必不至於偃之室，学如子路，亦奚为於丘之门。皇华兹贲於林塘，王气倍添於草木。神仙弗远，但消金锁之掣开，车马曾看，未必芦花之深入。畏摆襶向人之热，笑敲推冲尹之狂。刺字纵漫，吾舌尽在。忽睹析屋五花之判，几令教门一叶之轻。彼雀角鼠牙，听讼固烦於召伯，若龙头豕腹，联诗宁乏於弥明。不胜懵然与语之惭，殆有招之使来之意。恭惟某儒宗学博，王佐才高，绍唐室之相家，瑀将及遘，比汉朝之人杰，吾不如何。既跻蓬山清切之联，宜掌薇省雄严之制。出节肯临於广部，发仓全活於饥氓。就着绣衣，闲登席帽，翔而后集，授代之举甚高，死者复生，平反之德滋洽。诏暑囚而亲录，言夙驾以周诹。二使星明身俯趋於宝墠，五原雨足手倒挽於银河。毋庸泝皇恐之滩，当俓侍通明之殿。某谋身素拙，於道无闻，传食四方，不作蝇营而狗苟，归休一壑，可堪鹤怨以猿惊。正抖擞於尘编，且摩挲於丹灶。坚柴扃而麾俗客，抱瓦缶以杂畦丁。薄闻揽辔以按行，莫敢曳裾而造请。春秋之贬，猥及其类，左右之容，孰为之先。异三子者，言点也，倘蒙於殊顾。扣两端而竭鄙夫，恐坐於同科。为客解嘲，岂予好辩。
　　辞岳漕
　　使臣辔有光，将大转木牛之粟，先生饭不足，缘新移玉女之厨。尝闻先之齐家，果於此乎观政，其嗟可去，恶得无辞。某维其欠负郭二顷田，不自乐陋巷一箪食，故起单於千里，遂传食於诸侯。门外东方，何曾饱死，山头杜甫，元自瘦生。备尝残杯冷炙之悲辛，已决早韭晚嵩之归计。公由中而补外，客驱去而复还。椎鼓击鲜或诧逢辰之有幸，张颐待哺焉知过午而未餐。以涂民之耳目，为令太苛，倘累人以口腹，於礼孰重。借令束十围蔑，亦能插几张匙。忍听无天殷殷之雷，笑玩行地亭亭之日。不起笔吏，谁哀王孙。既豆羹得则生，虽草具易为食。果念及门东之索，礼貌有亏，第诰诸灶下之炊，司存自谨。岂期鞭扑，反逮舆台。纵投鼠何忌之云，然打鸭之惊莫甚。酒不及而公荣无恚，犹别亲疏。醴忘设则穆生竟行，当明去就。若尚怀恋豆之念，是愈负伐檀之讥。恭惟某禀天英灵，有祖风烈，为肥甘自足於口，每苦乐快同乎人。犒油幢百万之兵，曾趋涟水，养珠履三千之客，未逊春申。偶然忘由己之饥，非不推食我之食。曲行惩戒，犹示等差，与其娄琐琐细故以挠人，何患无磊磊奇士以赴我。请从此逝，幸听其归，因黄粱而悟梦魂，休说邯鄂之富贵，有青精以好颜色，别为梁宋之遨游。怀刺在庭，结装问路。
　　回太一吴都监
　　太一灯明，滥陪诸老，苏公堤近，因就三贤。得之聊当於行窝，议者或讥於幽谷。伏承某法参晋猛，诗续唐均，降滕六於中宵，恩荣象笏，挈郁仪於左手，光溢乌轮，不惟精祷祠之书，抑且造修炼之妙。方赓酬而相乐，念离合之有时。华以大篇，介之多馈，旁出固惭於兔窟，暮归尚借於燕巢。唤真人莲叶之舟，可能访我，续处士梅花之句，定合输君。感在心藏，谢容面尽。
　　右街鉴义谢提举
　　身返斋居，仅循故步，礼成宫谢，乃俾初街。信名器不可假人，顾富贵何有於我。弗容还勑，殊觉厚颜。伏念某苦无伎能，颇有气性，清心独处，难求师友之亲，白首重来，不废君臣之义。好赐迭颁於箱篚，文词每达於冕旒。未报主恩，幸逢宗祀，万花簇驾，获观天仗之仪，一札降廷，忽预道官之选。论知事则米盐任责，较法师则符水通灵。谁谓柴愚，俨同哙伍。兹盖某事上畏谨，如道慈悲，怜千里之远来，头衔未改，忍一夫之独泣，脚迹同升。昔闻经略之大师，今见焚修之高士。某臂枯欲脱，囊涩休看，非钱不行，兔上贴麻之请，有书可读，但顾乞骸而归。
　　太一宫宫主谢提举
　　心清事简，谨守斋规，恩重望轻，躐参宫务，虽奏言之神速，奈材具之荒疏。窃惟贵神所宅，甲於御前，道家者流，仰之天上。夫何近岁颇异前闻，非惠非庄，莫识濠梁之趣。若臧若谷，俱为博塞之游。读《黄庭》者误字固多，点《周易》者研朱能几。习达挑於市井，孤涵养於朝廷，欲挽颓波，必资定力。如某者，知身有患，於世无营，既朴被以还乡，复招旌而赴阙，舍近取远，争看御笔之新除，辞尊居卑，但保青毡之旧物，效箪瓢於陋巷，忆笋蕨於春山，倍费弥纶，使填领袖，与人而问所欲，掉头即控於牢词。知我者谓何求，觌面讫承於宠渥。曷出诸君之右，辄居方丈之西，因闲就冗，已失本心，欲去翻留，真成缪计。兹盖某典刑前辈，骨相臞仙。丹暖三田，不服少年之药，香凝一室，闲看平旦之经。佩彤弓狐矢以事君，祷桂馆竹宫而保国。凡依栖之羽服，均披拂之春风。某敢不洗手奉公，直躬率下，少课焚修之报，益权进退之宜。信今日之受非，难逆大君之命，期来年然后已，幸容处士之归。
　　谢徐叔宽见访
　　解陈蕃之榻，夙慕当家，访子云之亭，忽临吾地。惜定交之不蚤，辱委贽以甚勤。伏惟某双剑产灵，五车饱读，体物浏亮，每叉手而赋成，传风扶摇，叹摘髭之第晚。鼓箧熟齑盐之味，担簦揽山川之奇。穷当益坚，威不能屈。曰恭宽信敏惠兄弟以此五字为字，聊相对於紫荆。从贤能俊秀升，即齐攀於丹桂。某岩栖且老，户谁来，捧骈俪之大篇，识清修之客。杨氏为我，谅无拔毛利天下之讥，徐卿生儿，申诵回头惊宾客之句。永歌不足，小住为佳。
　　回邹元叔谢给饭牌
　　劝粜及山，方随苗於上产，给符自库，乃继饭於先生。非惟见怜客之心，盖亦示隆师之意。行供已久，言谢何迟。恭惟某富有纸田，亲传书种，怕入长安而炊桂，肯从合皂以饭蔬。诸弟子事兹有年，或笑从徒而安坐，大丈夫不能自食，雅应进食以疗饥。虽殊孟子之养锺，庸免颜回之执爨。将军未老，从者皆兴。此日一箪匙漫抄於云子，他年五鼎柈定进於宾郎。某夙负素囷，偶开旧店，嗟吾山之豆落，羡君谷之黍生。母嗜铛焦归，遂承颜之乐，兄因釜颉母，贻紾臂之嫌。去榻即悬，新条犹在。
　　回茅山白云观林管辖
　　悬榻重来，羞见堂前之青草，缄书远至，曾分岭上之白云。当暑读之，有风清甚。恭惟某蚤脱逢掖，勇求还丹，发言为诗类，不食烟火语，得时行道间，亦结粥饭缘。偶然值大兵而凶年，聊尔依阿姊於明月。伫膺一札，入践两街。某年华向凋，世味俱薄，断送未甘於官裹，游戏只在乎人间。我自倒行，徒识子云之字，君如哂笑，同寻和靖之梅。
　　回周子鲁催诗
　　比承风驭，肯顾云扃，接尘尾之谈，信无虚士，示牛腰之轴，云是巨公。荐贻偶俪之缄，猥索平凡之句。方乞为寒水玉，何以报绿绮琴。诗三百虽多奚为，徒累洪压、葛柮之仆。母七十相依为命，缅怀嵩高、柿栗之居。深惭短章，莫究盛事。击唾壶而略读，覆酱瓶以无疑。
　　回雷应雷
　　归闲一壑为去国之外臣，投贽两章有扣门之热客。问其甲子，生以庚辰，正老泉读书之年，亦康节望儿之岁。高吟不让，远到何疑。谓童子出视之，试验雷琴之清浊，与先生并行也，少须霞佩之颉顽。
　　回王秀才谢会
　　袖诗过我，方嗟识面之迟，樽酒延宾，乃告堕肱之厄。维名山非容易可到，幸佳客肯联翩而来。本期衡岳之云开，不料石头之路滑。盖文章类脱腕之敏，而官职有折臂之祥。偏袒而露右肩，想费良医之涂抹，持螫而用左手，还容老子之周旋。
　　回曾道士求挂搭
　　三书诣阙，焉用诗囊，六验归堂，合呈饭钞。纵使无心而出岫，岂应空手以入山。旧识虽多，清规难紊。学行脚去，恐遭同舍之雕，取告身来，便驻横江之鹤。愿文为惠，佩意良勤。
　　回赵签判送管辖帖
　　息争优老，拟变前规，求退得迁，甚非本志。画幙重千金之享，打门惊双璧之投。古杉欲摇，顽石亦骇。念鸟飞之久倦，况鼯技以俱穷。三叉路口已悔迷涂，百尺竿头焉能进步。无阿堵物从而回买，非军资库可以寄留。拆洛阳耆旧之书，幸察尧夫之非傲，谢乡里小儿之米，容教靖节之早归。略具禀酬，切祈矜体。
　　回聂秀才
　　缁褐还乡，窃衣夜行之锦，珠玑掷地，谁书昼卧之裙。偶飞梦以游仙，遂愆仪於肃客。伏惟某名居天北，誉振湖南。秀才三耳，忆昔过从，观音千手，失今留挽，莫遂樽酒论文之款，徒深屋梁落月之怀。冠履袈裟，俟他时之和会，靴袍手版，勉即日之荣登。
　　回张副宫贺封额
　　鬼蚁混并，缪作双坛之长，仙龙幸会，并疏九陛之恩，未论吾教之有人，聊补此山之缺典。伏承某应酬局熟，佐使功深，诣阙休上书，期挽河而洗甲，坐石时得句，甘捧钵以抄云，铺张大篇，光耀老眼。某无他私意，利我公家。紫诰黄麻，偶成勋於一旦，素书青策，犹借誉於诸方。
　　回陈管辖
　　某松篁岁晚，胶漆年多。击竹而和踏歌，高寻仙侣，眠云而谢丹诏，远振祖风。杂旗锣迎导之声，惠金石铿锵之句。某发俱雪矣，笔匪椽如。老马为驹，殊悔六州之错，后人收果，尽多九府之圜。
　　回黄讲师
　　某良心止水，讲舌生风，读易而至得妻，窃鄙屠蛟之壻，入山而遇顽石，亲见牧羊之兄。吟诗七言，夸我二美。某名随谤得，事以志成。帝命维新，辱权衡於杨子，祖风可振，勉衣钵於谭君。
　　回王监宫
　　某栖心造道，余事谈兵。续孤鹜落霞之文，身惯游於南浦，授七星斩邪之剑，派亲接於癫堂。喜旷典之秩神，赋新篇而遗我。某偶然集事，久矣妨贤。张后二王，曷发才难之叹，军中一范，尚观战胜之功。
　　再领官事回陈溪山
　　太一天贵神，揖别竹宫之香火，青毡吾旧物，唤醒葛岫之烟霞。群讥驱去而复还，谁识放行而把住。过勤胶漆之友，宠惠珠玑之篇。路摧车峡覆舟，固人心之难料。水断蛟陆剸革，惟吾力之犹能。毋袖手以旁观，庶开诚而忠告。
　　代上赵宪催春削
　　绣衣立霄汉之春，发生有日，宝塔合浮图之颖，望赐如天。荐驰不腆之辞，拱听惟新之令。窃考选曹之立法，最严宪节之举贤。几州几吏率系於部封，一狱一讼审观其职业。纵圆众剡，必出我门。舐淮南鸿宝之丹，孰无炙色，得季布黄金之诺，谅不食言。重念某学浅过庭，材非人幙，惟简书之是畏，幸齿发之方强。能勿劳乎，未了痴儿之事，与其进也，甚知丈人之真。当迎候於轻轺，即褒存於敝帚。察九仞之泉於弃井，约斗升之水於西江。辰来何迟，祇俟孟春之徇铎，仕如此急，或虞半夜之负舟。忘喋喋之数穷，申拳拳之三请。恭惟某间平闻望，伊洛渊源，用谋王断国之规，任明刑折狱之寄，周原从而历按，□石为之安留。倚长剑於崆峒之颠，鼠子帖服，悬明镜於方皋之目，马群遂空。繇其许可之不轻，是以搜罗而殆徧。某辱居属籍，愿列师门。譬传神政在阿堵之中，如插羽则便扶摇而上。先宗盟而后异姓，维大造之有成。待国士而报众人，非小生之所敢。归依至切，敷控奚殚。
　　代干制帅史尚书荐举
　　拥帅幢，开制阃，大江均戴於使天，攀相衮，叙年家，小草辄投於恩地。顾下寮之尘土，仰荧座之星辰。忘其等威，控此悃恼。窃考累朝龙虎之榜，号多士则有之，若求两家鸿雁之行，俱三人者鲜矣。鼎立临江之孔，台联番水之洪，从夸竞秀之荣，谁笃同登之契。维先君而二父，托端殿之一门。半刺史携客而上郁孤，最崇交於绣幙。今丞相省亲而道湓浦，特枉顾於缇屏。书云情犹兄弟而姓不同，意者施及子孙而恩罔替。然骨骼龙猪之别，故飞翱鹏鴳之殊。可言而言，谓进则进。伏念某斗筲何算，寸线无长，锁应厕名仅取踏槐之效，棘围还试尚希赐笏之传。偶遗霈之沾濡，即微官而束缚。读荆国临川之集，访萧洲文选之楼。贵人欲出我门，猥蒙推挽，痴儿待了公事，靡惮勤劳。拳拳食蘖以饮冰，望望雘丹而涂塈。在脱选莫难於职剡，而乞灵尝扣於采庭。躬洒报亟，慨垂重诺。捧崇垣之疾置，增陋廨之荣光。与其挟刘公之书熏莸同器，孰若致伯鱼之问桃李成蹊。庶因万石之澣裙，乐以千金而享帚。恭惟某禀於天者浑厚，辅以学而高明。身在沙堤，习见凤池之衣钵，量阔溟海，平吞蜃气之楼台。十年不出於长安，八座峻跻於冢宰。属边头之多燧，宜江面之无波。用铺敦淮濆之规模，移弹压辇毂之手段。旨麾羽扇，布置楼船，军声大振於柳营，虏众悉潜於草地。宽九重之忧顾，赞百揆之畴庸。父爱之子亦爱之，奇士夙延於东阁。主贤者客必贤者，愚人或取於西家。某托门墙僭沥其鼠肝，类弹者冒求於鸮炙。愿损有余之惠，曲矜不肖之孤。卑篑土以成山，免仞泉而弃井。生匠石之园，长伯乐之属。奚俯仰於他人，侍公休之屦拜。温国之堂誓，依归於此世。稍图植立，庸答钧陶。
　　回王监宫贺宣召
　　处士归山，仍居宰席。使人赴陇，促返斋庐。升辖犹骰子之选官，诣阙类胡孙之入袋。偶然洗幽谷之耻，或者兴捷径之嘲。宠诒诗篇，极佩友谊。方移庭而勒俗驾，敢犯座而应客星。较八斗一石之才，言语浪夸於子建，观九尺四寸之干，功名宜属於曹交。共载而东，当复于上。
　　勿斋先生文集卷上竟
　　勿斋先生文集卷下
　　勑赐高士右衔鉴义主管
　　教门公事合皂山杨至质撰
　　代贴职宫观谢宰执久
　　闲田舍，敢晞堂察之招，再命着庭，讫遂祠官之请。职有华於寓直，禄且仰以资贫。感激上恩，控陈私谢。伏念某生居村僻，性禀平常，方隆师亲友之图，何致君泽民之有。粗偿邑债，仍负州丞。因多病以丐归，坐糜闲廪，当引年而未谢，真恋明时。圣皇躬揽以改元，善类同升而资治。访诸生之在否，冠八士以呼延。逊椟弗俞，除书频下。鹓鸿并集，许接武於道山，犬马既衰，难观光於天阙。历写由中之恳，果蒙从欲之仁。宠之东壁之图书，俾以中茅之香火。身不离於乡曲，名辄挂於班行。於公朝何所重轻，倍烦造化在老境。不翅满足，可谓遭逢。若集注之语言，竭平生之精力。金籯教子居家聊用於讲摩，竹简送官诏郡误蒙於宣取。预惭肤浅，无补光明。兹盖恭遇某名震华夷，功存社稷，亲拥虞渊之日，静排黄道之云，汤於伊尹学而臣，信格天之德懋，舜举皋陶选於众，见稽古之谟申。勤劳百废之鼎新，指顾庶僚之晋用。猥容衰朽，均忝荣光。某敢不思见太平，力延残景，拟圣主贤臣之颂，共黄童白叟之嬉。炙背虽暄，徒抱献君之志，挂冠已晚，嗣腾谢事之章。
　　代贺赵大资沿海制置
　　某恭审宸廷作命，制阃澄威。公衣锦以居乡，四辈趣朝於魏阙，士持戟而失伍，一言靖患於萧墙。海水无波，天颜有喜。恭惟某高明而杰特，沉厚而疏通，睨天下之英才孰出其右，运胸中之武库所向无前。江淮十年，旗鼓百战，指画断匈奴之臂，谈笑取郅支之头。大勋赫奕於旗常，静乐婆娑於泉石。时方多事，吾岂久闲。蜀国何茫然，起一琴於清献，乡邻有斗者，惊三箭於将军。方按辔以拊循，亟投戈而罗拜。匪洛社公台有赖，疑潢池兵弄未休。吏皆趋庭，帝且前席。滟堆如象焉，用从东吴之船，渭水非熊亟，入运西枢之柄。息烽烟於边鄙，壮盘石於邦家。某江国晚生，天街末至，登龙门而未遂，运骊驾以何堪。连读绿绨，耸占紫气。晋公之貌孰似，庶谐道左之迎，大农之谷几何，庸上关中之计。其於庆倚，莫既编刊。
　　代贺制东安抚赵大资
　　某恭审青冥授钺，紫殿移珂，席之前贾谊所陈。缓朝九陛，陕以东周公是主，坐镇千岩，诞敷幕府之条，密送京师之福。恭惟某海山间气，宗社重臣，材气无双，不数眼中之余子，威名有赫，平吞塞北之匈奴。屏江蔽淮，井井其规模，足国强兵，斑斑乎勋业。偶作平泉之兴，闲寻洛社之图。王曰遄归，抚猿揉於剑阁，士而失伍，戢螳猬於柳营。与其五月以渡泸，未若莫春而楔会。爰改纶於宸掖，乃植蠢於帝乡。宫殿天基，申景命万年之福，楼台云影，聚蓬莱三岛之仙。风流文物全属遨头，期会簿书不烦老手。稍奏保厘之绩，亟跻宥密之联。某缪听朝鸡，遂共流马，愧咨诹之何有，唯旷败之是虞。欣聆历吉以启藩，甚幸依邻而席芘。旗旄可望，药石攸资。陪元戎出野亭，徒想镜湖之集，观奇士留东阁，尚随辈路之尘。赞傒俱深，敷陈罔究。
　　代贺淮东总领兼镇江吴侍郎
　　某恭审抗旃领饷，持槖专城，印何累累，王人跨诸侯之序，鄂不韡韡，兄弟继冯君之歌。台府鼎新，衣冠甚盛。恭惟某紫垣魁宿，薄海人，有天地，有君臣，造《大学》《中庸》之道，言文章，言政事，登承明侍从之班。妙年历历於清华，敏手恢恢於繁剧。天当平治，帝曰畴咨。二千石朱两轓，岂薄江东之道院，三十锺致一斛，适多塞上之军屯。心灯相续於大苏，烽火不惊於细柳。以无双之材气，压第一之江山。兵食足，民信之，刀剑尽还於牛犊。戎狄和，国福也，干戈伫裹以虎皮。遄归紫橐之联，径陟黄扉之拜。某辈刍无补，蠹粟滋惭，温游北固之楼台，自笑东华之尘土。耸闻异数，敢叙同寅。天下称吴，窃晞踪於循吏，军中有范，仍拭目於肤公。赞抃居深，敷刊罔究。
　　代贺淛西提刑魏少监
　　某恭审遴简笋班，分持绣节。曰甸服五百里，臣惟命之东西，谓国用三十年，楮与时而高下。临遣授变通之策，称提增举刺之权。星驾有行，泉流无壅。恭惟某襟期掀豁，风范温凝，迩事父，远事君，深雅颂四诗之教。上治内，下治外，洞军戎万里之情。彩缨历篷於鹓鸾，除器且专於兰锜。高折广寒之桂，载赓闻喜之诗。白玉为堂，演纶有待，黄金如土，救币莫前。小烦汉使之咨诹，立见周家之殷富。直天子图书之府，未隔清光，空庶人刑狱之牢，式符明指。亟被膝前之召，益崇肺附之亲。某畴昨侍朝，於今联治。历历游从之款，依依离索之怀。簸扬之枇糠在前，敢忆憩棠之旧。臭味也草木於我，毋忘诲药之忠。赞系欲言，剪裁莫究。
　　代贺史侍郎知平江兼提举
　　某恭审疏荣魏阙，移镇吴门。荡节风生，继衮衣之先躅，雌堂昼永，赓画戟之清吟。台府并新，吏民交庆。恭惟某神姿凝粹，德寓恢洪。八叶名家，亲宝相门之笏，一经教子，密传道学之灯。方当文度居膝上之时，尽得陈平宰天下之说。论思益峻，培养加深。水断蛟，陆剸犀，出神锋於宝匣，前鞭鸾，后棰凤，骋逸驾於华涂。频分半竹之符，久报嘉禾之政。充仁心於父母，凛清操於冰霜。童子中和之歌转闻而上，公卿选表之用盍归乎来。帝念姑苏之民，地大扶风之郡。迎送疲於数易，抚摩庶其少苏。双旌启藩，万物吐气。摘山煮海不妨拜使者之厅，听履持衡即入侍玉皇之案。某登畿最晚，诹阳何堪，梦欲断於朝鸡，技且穷於鼯鼠。幸光华之密迩，均荫赖之扶疏。同官为寮，敢附甘泉之法从，国士待我，定怜东阁之旧人。赞倚有怀，敷誊罔既。
　　代喜雪贺宰执
　　某伏以四时成岁，冬且至以生阳，一德享天，云亟同而雨雪。乾坤益瑞，海宇均欢。恭惟某密运大钧，力凝和气，考金禳之占野，闵铁甲之屯边。谓宿麦连云，欲仍驱於厉鬼，则飞花剪水，必严饰於玄冥。凑绣纹一线之添，庆瑶陛六霙之集。某缪共漕转，与睹休祥。嘉颖归周端叶丰年之梦，潜枚缚蔡嗣听捷昼之音。
　　代冬至节贺秀王
　　某伏以汉得天统历方衍於万年，冬亚岁朝阳果来於七日。伟盘宗之元老，庸川至之嘉祥。恭惟某德莹冰壶，望高璇柄。王曰叔父大开茅土之封，天与善人端介椿松之寿。对绣纹之添线，奉丝络之送珍。某问俗在原，庇寒知夏。木牛流马，曷被军纩之温，玉带垂鱼，秪仰御床之近。
　　代冬至贺平江史侍郎
　　某伏以凤阙书云，协缇椴而应候，虎丘擎雪，映麾节以生光。顺临刚长之辰，缤集大来之福。恭惟某清风肃吏，爱日宜民。东阁吟梅犹记调羹之味，紫宸鸣玉巍通候对之班。行矣赐环，从而问笏。某咨诹何补，芘覆居多。巷陌张灯，忆旧游於大府，殿庭称庆，迎新渥於修门。
　　代回庆元守贺冬
　　伏谓鲁观书云动椴灰而应候，鄞楼擎雪照葺纛以生光。顺临刚长之辰，缤集大来之福。恭惟某清风肃吏，爱日宜民，东阁梅开续冲寒於山意，西湖冰合怀倚月於栏干。伫颁黄霸之金。归佩紫宸之玉。某咨诹何补，芘覆居多。朝路随君，空忆琼瑶之迹，新堂领客，犹闻丝竹之音。赞仰有忱，敷刊罔究。
　　代回嘉兴守贺冬
　　伏以凤阙书云验微阳於玉管，鸳湖飞雪照瑞彩於牙旗。顺临刚长之辰，缤集大来之福。恭惟某半符易牧，今袴兴歌。近尺五之天，境因人而增重，占丈三之景，政与节以俱新。稍陈履袜之仪，归遂填帘之乐。巍登文石，密侍甘泉。某诹度无堪，芘依有素，华厅聒乐喜闻计气之回，异亩产禾更上丰年之奏。其於颂赞，罔究敷誊。
　　代临安倅章谢宰执伏
　　以岩邑字民，仅逃官谤，神皋列倅，遽忝恩除。惟地近而格高，愧人微而资浅。鸿钧所播，泥轼奚堪。窃谓天府之贰副，车号称小尹，钱塘之一都，会密拱大廷。置员或过於三厅，通决实关於庶务。盖弹压辇毂，以佐而长，非平分风月，以夸诸人。远若熙宁，坡老居於是席，近而嘉定，谏臣出於此徐。顾事任之不轻。必材能而后称。伏念某清苕晚进，小草微踪。插架书多，敢堕绮执之习，堆床笏少，居怀弓冶之羞。一同远试於瓯闽，三载偶沉於桴鼓。初无政最，何有言扬。全璧东归，爰索长安之米，扫门上谒，冒陈光范之书。纵治中六百石，犹阶而可升，如城南尺五天，则梦所不到。赖提挈之力大，蒙造化之功深。日往月来，毋多侍戎，朝发夕至，真是便家。非惟抚鹡鸰之原，得诲孤而治葬，抑少憩鸡豚之社，容息蹇以磨铅。当此侥踰，若为报塞。兹盖恭遇某八荒开域，一柱擎天，萧也规，曹也随，历历奋庸而熙载。房之谋，杜之断，惓惓修政以攘夷。器名每谨於繁缨，人物率归於夹袋。有如块矿，均沐埏镕。某敢不佩服隆私，持循先训，庶题舆而佐岳，稍结绶以登畿。展骥何为，听槐街之鞭策，登龙甚幸，厕材馆之簪裾。誓毕微生，仰酬厚德。
　　代回沿海制置赵都承
　　某恭审敛谟宥密，进撰凝严，谋帅谁先，汉臣无出谊之右，在师中吉，周公其主陕之东。辞玉陛而有行，合天朝而交庆。恭惟某胸蟠万卷，笔倒三江，自其少年，蚤负台阁之望，安於平进，历更麾节之劳。当朝廷救楮之时，应君子拔茅之象。密勿百寮之上，周旋二柄之间。过政事堂，丞相每改容而听，用春秋法，史臣仍载笔而书。方将登法从簪橐之班，相与定匈奴金缯之议。若时古鄮，有事春搜。校六步七步之愆，士辄哗而失伍，膺再命三命之宠，公甚壮而临藩。前茅戒严，细柳改色，亲授青冥之钺，闲围别墅之棋。昌黎入廷凑之军信儿郎之帖服，光弼代子仪之将见旗帜之精明。亟听褒嘉，归陪论献。某侍朝甚幸，将漕无堪。政依枢柄之余辉，拟预月楼之清集。况朱幡之出镇，欣紫绶之增华。羁怀窃感於别离，盛礼敢当於骈俪。着鞭先我，自怜骨一相之屯，折柳送君，剩祝功名之会。襟期所共，心画奚殚。
　　代回严州卫守
　　恭审作命典藩，简辰植纛。书登金鐀，密联东壁之辉，车拥朱幡，高压客星之次。叔度之来何暮，文正之踪有光。恭惟某学富邺签，姿凝昆玉。俨若思，毋不敬，威仪素习於三千。进乎道，恢有余，肯綮蚤经於十二。振伯仲埙简之誉，擅春秋兰菊之芳。宜在朝廷，乃更州县。遡牙樯於清濑，森棨戟於上游。田庐间苦於白催，帑廪颇从而赤立。规模自我，必易局以置棋。手段过人，尽无面而作饼。稍修数月之令，亟腾五袴之歌。入为公卿，净洗兵甲。某使华曷称，王事徒劳，镜中之发既星，江头之潮如屋。政拟擘笺而贺上，遽蒙惠翰之来前。忆千骑之过都，仅一觞而临水。观风畿左，长哦结辈参错之诗。假道棠阴，行遂渊明归来之兴。报襄弗恪，詹乡加廑。
　　代回安吉州赵监丞
　　恭审选贤班缀，分牧京畿。得结辈十数人，荣佩银菟之印，封姬姓八百国，清占水精之宫。下车有初，比屋相庆。恭惟某行高天揖，量大渊渟。博洽多闻，映太一青藜之杖，风流自命，披谪仙紫绮之裘。人知直上以干霄，我则徐行而按辔。既飞见而展骥，载骑马以听鸡。禁鸾东床，饱观奇士。判花西掖，盍列从臣。肯盘薄於一麾，试招徕於六客。吏事绰然余地，歌谣蔼其近天。燕寝凝香，伫报龚黄之政，都堂并席，定追富晏之踪。某漕转无堪，知怜有素，忆从容而扣阁，欣振厉以开藩，不因过客而饰厨，岂复追胥之打户。设施强人意，信知於此不凡。骈俪遗我书，似亦未能免俗。占训甚率，驰仰徒勤。
　　代回常州卫寺丞
　　恭审改符作牧，缩戍之官。衡岳云开，勿膏车而秣马，刑溪月满，真泛宅以浮家。条教一孚，歌谣四达。恭惟某金赢学富，玉海文深，不踏丹梯一第，特慁子耳争麾。翠毂万锺，何有我哉。典章淹贯於胸中，政事笑谈於笔底。翩翩历，蔼蔼声称。就零陵山水之乡，周爰咨度，作平泉花木之梦，蚤赋归来。上笃念於世家，公出临於邻郡。山无贡锡，坐凝燕寝之香，驿有赐环，入试糜丸之墨。某星朝曷称，霜鬓堪惊。政怀旷败之虞，乃侈寅恭之幸。浴乎沂，与曾子剩思石浦之琴书。瞻彼淇，美卫公勉继沙堤之衣钵。贻笺首及，报染奚殚。
　　代回新嘉兴守余监丞
　　恭审用传出关，分符作守。在春秋为槜李，雅推地望之雄。辅京兆曰扶风，未觉天先之远。先声易达，生意顿回。恭惟某标致蓬莱兮，阆风器质，黄锺而大吕。胸中书传，皆尊主芘民之方。堂上精神，得富国强兵之要。谓升高而自下，既历外以居中。余不负丞，君子式严於戎器。仲难为弟，少公盍列於政涂。肯盘薄而佩锅，乃怡愉而戏彩。帝念阜陵潜龙之所，民罹泰山猛虎之苛。出命维新，改辕自近。鸳湖棹稳，何异探苏堤之梅。凤沼诗来，还胜梦谢池之草。稍报抚摩之最，遄归选表之班。某漕转罔功，芘依知幸。衔袖忽贻於骈制，袭巾惟谨於珍藏。见尔送人，殆取椰褕之笑。转而闻上，伫传宣布之歌。赞徯实廑，禀酬莫罄。
　　代回江阴王守
　　伏审分符作守，宅甸服以惟良。便道之官，过帝关而不入。特廑书素，隃想车音。恭惟某源流雄奇，被服温洁，是父是子早竞茁於兰芽，其人其天今独存於华萼。维志澹而不躁，虽步徐而自高。既卧黄紬，荐凭缇轼。柯山棋散，访一斧之仙踪。申水波澄，应三刀之佳梦。曷云不敌於壮县，足堪爱养於细民。小试蕃宣，急看选表。某驱驰已，蜚挽何堪。律宜黜而乃升，身欲归而复驻。鲜于非骏，敢称一漕之福星。益部有襄，及听三章之童子。占酬良率，驰仰徒勤。
　　代回温州赵少监
　　恭审涂芝作诰，列戟专城。二千石起家，分左符於汉殿。八百国同姓，辅东屏於周藩。来暮有歌，和衷甚幸。恭惟某行高天揖，量大渊停。博洽多闻，太一下青藜之杖。风流自命，谪仙披紫绮之裘。恢恢政事之科，历历功名之会，既飞见而展骥，即骑马以听鸡。学宰相居都司，结绶历更於二府。以君子除戎器，褰裳薄近於千岩。兰亭之乐未央，宣室之思深切。相攸翠荡，驾彼朱轓。无叹愁声，小借慈祥之父母。有治理效，遄归选表之公卿。某莫称班行，猥共漕转。厌簿书之尘土，梦松菊之田园。一鹤随公喜，流传於新政。双鱼遗我愧，先辱於华笺。未以罪行，庶其忠告。
　　代回知台州李监簿
　　恭审城专左辅，星直中台。竹马填郊，除道欢迎於新守。木牛供粟，同寮解后於故人。想见部封，便安条教。恭惟某根蟠仙李，响振天钧。论议长江，衰衷流而不尽。剸裁游刃，恢恢地而有余，维温良恭逊熟以持身，故安静和平见诸行事。薄味监州之蟹，亟听待漏之鸡。章满公车，类朝奏而暮下。军多戎器，爰内修而外攘。聚精会神，甫尔在廷。更治考功，於焉请郡。驾言皂盖，陟彼丹丘。未庸庭户之令修，顿觉闾阎之疾愈。天非难谷熟，城不没而江平。五百茗花聊具石桥之供，三千牍草遄归金马之班。某将指何堪，思归未遂，每忆侍朝之款，殊恨定交之迟。俶兹寅恭，幸甚蒙赖。课民二母彘，知剩布於中和。遗我双鲤鱼，愧难胜於骈俪。为报草草，有怀卷卷。
　　代回婺州陈郎中
　　恭审寓直宸奎，承流宝婺。青毡吾物弄印，讫以界尧紫马。君来骑竹，缤其迎伋。鼎传初令，幸获为寮。恭惟某学博而文宏，道醇而德备。一麟独出，士知韩愈之可师。三凤齐飞，人惜刘蕡之不第。历江淮之两郡，安丘壑者累年。何自为郎，庶几谋国。菊犹存於苕霅，舟辄引於蓬莱。维明月之双溪，冠扶风之三辅。桐乡爱我，尝鸣支邑之琴。渤海劝农，聊听谯楼之角。寻丽泽诗书之化，访叱石神仙之踪。伫拥锋车，径登荷橐。某缪共漕挽，何取咨诹。粉省分曹，尚忆侍朝之喜。黄堂报政，侧闻乐职之歌。方上日之戒期，乃后时而言贺。珍函俯逮，华施难训。
　　代回建昌张通判
　　恭审疏恩汉殿，通守江城。为氓而远一廛，阻郊迎於别驾。呼童而＇获尺素，辱邮置於都门。喻占布置之新，可卜康功之效。恭惟某诗书正脉，名节故家。为帝王师，笑夜取老人之履。得江山助，宜时称大手之词。凡所居官，绰然余裕。高则建封之授钺，小犹万福之麾舟。当国事之孔殷，盍人材之杰出。何其计左，聊尔治中。作麻源三谷之游，麒麟擗脯。踵文昌八座之美，鹓鹭催班。某不移其愚，奚适於用。驰隰未离於魏阙，捍堤良苦於胥涛。爰念毋以丐麾，乃贱天而閟允。维桑梓恭敬，止徒怀忡惙之心。存松菊归来兮，终乐宽闲之野。偶稽庆幅，尚请诲言。
　　代回林提管
　　伏以汉使乘轺，猥将隆指。郄宾入幕，首屈英游。糟丘之职，徒以劳人。苹洲之隽，乃肯从我。瞻言一苇，辱此双鱼。恭惟某天材素高，吏业滋敏。迭奏种桃之最，拟为槜李之游。谓太微二十五星，盍搴华於郎省。如长安十千一斗，姑振领於兵厨。稍展修能，亟跻要列。某莫称观风之寄，粗有庆贤之心。故人斯来，何事弗集。庶同出袖间之手，岂徒流地上之钱。继西湖赋梅花，尽有余暇。比南丰持香瓣，则似过情。占报不臻，晤言以罄。
　　代回临安刘通判
　　伏以我来君去，莫留画幕之贤。德举言扬，少见恋袍之意。高文有贶，私谢何为。伏惟某丹穴产奇，紫刻争秀。双亮游戏，蚤收墨绶之勋。孤惊登临，曾续珠帘之句。简拔既居於小尹，班联行趁於大昕。某老矣，临戎幸而集事，忆家山之荔子。已趣归装，寄江驿之梅花。毋忘宿契，暑宜护重，日听褒迁。
　　代回兴国罗知军
　　自天子所用，更治以专城。与父老言知，阻饥於垫水。寞条俶布，生意俱回。伏惟某绰有父风，历收吏最。从军油幕，惯联慷慨之诗。借地玉阶，屡吐峥嵘之论。睠富川之为郡，汇众泽以横流。未苏鱼龞之民，况宿貔貅之戌。上心所属，敏手攸资。人活青州，亲榷山而辇栗。图开赤县，同备械以修车。某雪去霜还，心疲形瘁。得结辈参错，部内何幸。蒙成容少游，款段里中，已坚归计。
　　代回苏参议
　　帝简儒缨，出自黄间之泒。官居议幕，来看画栋之云。有惠书函，足占僚契。伏惟某温良有守，恬暇无营。乃奏最於弦歌，肯赋闲於香火。郊垌可出，屈工部於剑南。境土未还，致匈奴於阙下。有谋则就，不约而同。某偶幸旅旋，已坚祠请。视小丑以鼠子，何谓功多。遇少公之桐孙，庶窥文献。解严甫定，襄报殊疏。
　　代谢赵提刑举状
　　五位合乎天数，冒干使斧之威。一字华於衮褒，亟露公车之奏。取之自远，闻者皆惊。极感琢於肺肝，略敷刊於笔墨。窃谓宦路每拘於选调，举员尤重於职司。并四者难尚，鹗炙求而弗获。制一以诗，犹龙睛点则便飞。此下寮切於归投，而崇台乐於成就。伏念某蕞然小子，缚以微官，清江碧嶂素号富罔，绿水红莲今为苦海。旱蝗相踵，田间多菜色之民。籴餫孔艰，庭下少雁行之吏，方孜孜於职守，皇汲汲於身谋。箭一失则废前功，姑穿杨而进步。丹九还而换骨，因舐鼎以垂涎。春光才动於郁孤，宝相遂圆於窣堵。顽冥坐井，何有粹明。□□面墙若为闿敏，责粗逃於官谤。能曷取□□□奖假过优揣摩增愧。兹盖恭遇某材堪柱石，身在江湖。以道相传，续千载圣人之脉。得情勿喜，尽一成君子之心。居礼乐而有光，知贤才而必举。顾如孱琐，莫称搜扬。某敢不厉志公廉，训恩特达。气象彷杏雩之乐，声华熏桂籍之香。庶几报坐主於门阑，抑以见先君於地下。岂他人不如同姓，毛原幸得以宗周。毋尔音而有遐，心籍湜敢从而叛愈。丹扃所向，皦日斯临。
　　代谢皮右丞相
　　慈恩托契，上台记夹袋之名。光范移书，下幙被绣衣之荐。开云霄於万里，收桃李於一门。恩重命轻，感深涕集。窃谓选人唯班改是务，举主最职司为严。并四者难尽，连贯虎侯之札。缺一以待，必勇夺龙舟之标。非金刚杵有以摄持，则玉女盆何缘拄到。不先不后，如取如携。伏念某朴樕微黄，驽骀蹇步。泛莲依水，初微画诺之能。食蘖饮冰，第谨律身之戒。望七阶而勃窣，绕三树以彷徨。同年岂无情，特荷老端明之垂睠。他日又独立，仍蒙大丞相之兴怜。方红旗踏报於捷书，正彩服亲浮於寿斝。念郇氏一枝之桂，下郁公五朵之云。何德以堪，其应犹响。兹盖恭遇某上医扶国，巨栋擎天。魏公自督视而归，君臣相说，汾阳居令公之位，父母俱存。精神会于一堂，威棱憺乎四裔。坚黄河如带之约，续丰水有芑之诗。材无细大，悉以作成，官若中外，从而器使。故令合颖乐以转钧。某敢不恪秉素心，仰酬大造。观远臣以所主，不离父子兄弟之间。报国事以众人，即受天地鬼神之谴。指纵惟命，赴蹈奚辞。
　　回赵东判贺宣召
　　应制非才，久断藜灯之梦。趣归有旨，仍沾桦烛之香。顾董辖之方新，欲循墙而不可。靖惟忝窃，实出吹扬。未控谢箳篂车，先辱赠锦绣段。因俪篇之从臾，重行计之趑起。非关人去而山轻，宁免林惭而涧愧。虽夜对莫分於莲炬，然春光久泄於柳条。朕不弃卿，敢诵北阙隐庐之句。公如送客，请续南浦绿波之诗。更借言於开陈，庶以礼而津遣。举莫废也，爱则助之。略此禀酵，嗣图侍罄。
　　与赵丞辞漕台月俸
　　案畔掌书，浪夸仙秩，幙中草檄，偶继芳尘。椠铅徒弊於精魂，印绶亟还於肺腑。类无耕而用马，敢不猎以悬鹑。遣贶甚勤，控免难已。盖始因疾谂，待来年然后损之。若仍以俸言，则今日之受非也。宁甘却长者之赐，是粗守顽夫之廉。善为我辞，无出公右。奢华岁节既沾沽酒之十千，特达衷言终觅买山之百万。容听响卜，别拜隆颁。
　　回王象先惠诗
　　高士不为猥厘宫务，德公寡出谨执师丧。及兹三退而强留，乃辱两章而言贺。自量衰缪，莫称褒期。维其因用药而识君臣，故不废伐木以全朋友。吾二人在耳，想无下石之言。臣百口保之，尽有侄山之日。少安勿躁，薄责尤宜。
　　回赤城观熊书记
　　效茅仙戏赤城，夙窥英躅。从子云问奇字，忽枉高轩。袖衔偶俪之文，屐折空虚之喜。某厌随举子，亲续宜僚。熏胸中书传之香，领物外烟霞之趣。文章一伎，漫游艺於笔端。道德二经，素嚅真於舌本。得时则驾，而月斯征。某矣赋归，誉之过实。金玉有定价，惭非识宝之人。风云入壮怀，宜择立身之地。矧当年少，政要书多。
　　谢聂秀才贽见
　　虚檐晒日，政搔老子之二毛。满座生风，喜见秀才之三耳。辱赠我锦绣段，知同饮玻璃江。久客边淮，干戈未定，乍归乡井，松菊犹存。何遽至啼饥而号寒，要不害安贫而守约。吾无隐尔，难持岭上之白云。君其图之，自有书中之金屋。居惭地主，聊酌乡人。
　　回王监宫贺宣召
　　处士归山，仍居宰席。使人赴陇，促返紊庐。升辖犹骰子之选官，诣阙类胡孙之入袋。偶然洗幽谷之耻，或者兴捷径之嘲。宠诒诗篇，极佩友谊。方移庭而勒俗驾，敢犯座而应客星。较八斗一石之才，言语浪夸於子建。观九尺四寸之干，功名宜属於曹交。共载而东，当复于上。
　　勿斋先生文集卷下竟
　　
