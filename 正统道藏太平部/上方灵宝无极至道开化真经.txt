上方灵宝无极至道开化真经
　　经名：上方灵宝元极至道开化真经。撰人不详。三卷。底本出处：《正统道藏》太平部。
　　上方灵宝无极至道开化真经卷上
　　君明章第一
　　君之明，本乎治民而已矣。民之治者，施宽政而惠之，
　　民，庶人也，治理也，施行也，宽和也，政正也。恩德日惠，言人君化於民而欲安治者，务在人君施行宽政。恩惠临之则四海晏然，礼乐御之则宇宙长守也。故云民之治者，施宽政而惠之。洞曰：民为人身之气血精神也，亦为人身琼楼玉室也。欲理生而不致乎死者，务在元神施行和气而恩育之气血精神。琼楼玉室得其和气，自然化生金液黄芽，而逍遥乎太虚天地之乡也。颂曰：元神布正育身形，神得元和万法灵。天下道光无有滞，自然身入太虚庭。
　　困穷则佣之，
　　困，厄也。穷，尽也。则，文辞也。补，助也。
　　老弱则畜之。
　　数末曰老。气亏曰弱。畜，养也。言人君之贵者，在乎助其困穷，养其老弱。常临之以慈爱，每济之於不足，乃为君之用也。洞曰：人身之中，而有五神。若居困厄之间，即将五神助之，而得复命归根，遂再生之理也。五神者：一曰青龙，灵童之神，善能助木之神魂。二曰朱雀，媳女之神，善能助火之神明。三曰黄芽，戊巳之神，善能助土之意神。四曰白虎，庚辛之神，善能助金之魄神。五曰玄武，元精之神，善能助水之志神。若困穷者及老弱者，返此五神，而助养於五行之神者，即得长生之道也。何在山遥水阔而征者哉。故曰困穷则哺之，老弱则畜之。颂曰：一炁还生一藏神，藏亏须在补天庭。若将异类同根养，枉费堂堂六尺身。
　　莅乎下也，平等御之。
　　莅，临也。民为下也。冲和曰平。周生日等。御，制也。
　　使乎臣也，赏罚均之。
　　使，用也。辅弼曰臣。益恩曰赏。减禄曰罚。均，齐也。言人君治政临乎下民者，当用平等而治之。用其百寮也，当用赏罚而齐之。若能如此，则国安於外，政治於内。故在平等赏罚齐之也。洞曰：元神治身者，同前章也。若调理诸神百脉、六府三峰、九官五藏，当用平和之气而制之。若一神太盛，可罚而减之。若一神太弱，可赏而益之。若一神安和，可平而中之。是故依天之道，法地之德，而致养生，方得贵矣。故临下也，平和制之。用其神也，加减齐之。颂曰：调气安神在益阳，依观天道得其昌。行斯不怠无亏尔，便是长生不夜乡。
　　绥天下也，仁思镇之。
　　绥，安也。天下，宇宙也。爱人利物，谓之仁思者。仁思，仁志在思，在念镇伏也。
　　固天下也，孝义昭之。
　　固，坚也。报亲曰孝。守中曰义。照，明也。言人君安於天下，当用此仁爱之心。在思在念，以伏天下之心。欲坚固守其天下，当用此孝义之德，以明天下之心，则得天下悦服，而得天下固也。故云：自西自东，自南自北，无思不服也。洞曰：人之元神欲安身者，当用此仁爱之心，时时刻刻，年月日用之中，固精惜气，保血润神，爱而利之，勿有少慢，故安其身也。化爱保而镇之，欲固其身也。则内保元和之气，外扶润泽之栋？勿损丝毫、诚为孝也。能如是者，乃为义道矣。颂曰：性命坚持考为始，元神益秀义非耻。昭哉时刻不忘怀，便证金天大乘理。
　　以斯之道，致使远近欣乐，
　　以，用也。斯，此也。道者，前章所注皆为道也。致使者，能服也。远近欣乐者，国安民丰，欣乐太平也。
　　大小悦服。
　　大小，尊与幼也。悦服，庆悦来朝也。
　　皇天感善而辅之，
　　上方助也。
　　神明应德而佑之。
　　天地喜也。
　　故得龙颜百福，
　　故得，即得也。龙颜，君主之貌。百者，数之总名。福者，寿富安和，人服神佑，贵而终天算也。
　　圣寿万春。
　　圣寿者，遐年运也。万春者，数之极也。
　　逮乎嗣王，南面贵之，垂衣而弗能遏也。
　　逮，及也。乎，文辞也。嗣王，君之子也。南面贵之，贵之至也。垂衣，无为治化也。弗者，不之重称也。言人君能用此之至化，体无为之变通，依天地之大理，即得遐方几所欣乐来朝，大臣小民庆悦而服。又感上方，辅助神圣，禧扶百福。和於天颜寿禄，臻於帝座，及乎太子，终运继承，垂衣南面，无为独尊，他莫能夺，奚弗为良者哉。洞曰：人之元神，能用元道之道。元道之德，观天地之机，依天地之理，法道同行，即得远近欣乐。远者，天庭首也。近者，涌泉足也。万神来朝玉京之神，故云欣乐。大小悦服，五藏之神、六府之精，皆生庆悦而咸化服也。皇天感善而辅之。皇天，元炁也。言人能若是，故天炁自归於身也。神明应德而归之。神明者，道炁之神也。言道熙之神，自来扶与於身也。即得龙颜百福万神之乡，而曰龙颜之首也。神之至和，而生於百福也。圣寿万春者，混合道体，无有终年，归根复命，长生久视之道也。逮乎嗣王者，婴兄之炁而曰嗣王也？南面贵之者，抱阳独尊而登道域也。垂衣而弗能遏也者，我无为而民自化也。颂曰：仍能法道地天机，即得长生翠羽枝。神秀一时通紫户，庆云自是捧予归。
　　臣忠章第二
　　处下曰臣。进节曰忠。政典曰章。次序曰第。阴阳曰二。言臣节，可以进忠於君矣。洞曰：精血气肉筋骨皮毛，而为身中之臣也。独心中之神而处绛官，面为君之同像也。常使内则无毁，而外无伤，内则益冲和浩然之气，外则保肌肤润泽之光。然如是者，方为臣奉君之道矣。颂曰：诸藏为臣心是君，绛宫独坐抱阳品。他邦贡我丹天璧，自得无为道转新。
　　为臣之道也，忠良以事于元首，
　　死节奉上曰忠。仁爱下民曰良。于，於也。元首，君也。
　　善政以治于下民，调和四序，逊令
　　逊者，顺也。春生夏长，秋收冬藏，乃为四时顺天令也。
　　上下和平。庶人厥生而安之，
　　天下曰庶。百姓曰人。厥者，其也。生者，业也。
　　君主厥邦而固之。
　　其国坚固。
　　所以由是，方能处于天爵，世世而何能殆也。
　　由，用也。是，此也。居位曰处。
　　于，於也。天爵者，君之富贵世世者
　　不绝之称。殆，危也。言为臣之道
　　者，忠节奉於君上，良心治於下民，善政临断，公义付曹，司於四时而顺其序。若能如是，上下自然和平也，庶人自然安生也，君主自然固国也，天爵自然久示也。用之如是，奚有危亡之兆也。洞曰：人之心意，为天谷泥丸之臣也。故在丹忠进道，洞达杳真，修正却邪，时刻在德，以奉君主天谷之神。复以善政慈爱，以御下民诸藏之气也。四时者：木之气，为人之魂，曰春。火之气，为人之神，曰夏。金之气，为人之魄，曰秋。水之气，为人之志，曰冬。土之气，为人之意，曰四季。若能制此得和，顺乎其令，自然上下冲虚一身安泰，元神宴熙固而长守也。所以由此，方同受天禄，长生无终，奚有危亡之兆也。颂曰：明渊正性觉事上，智慧神通戮邪障。壶中调制地天春，方证圆明大乘藏。
　　父义章第三
　　阳尊曰父。中宜曰义。
　　父之所以尚者，其子之幼也，抑保而爱之；
　　尚，犹贵也。子幼，子年小也。抑，盖也。保而爱之者，仁心厚爱育之。
　　及子之长也，归师而教之。
　　子长，立人身也。归师而教之，使习先王之典教也。
　　导之以礼逊，
　　导，引也。谦恭敬顺曰礼。文乐柔和曰逊。
　　习之以圣书。
　　习，学也。圣书，圣人遗文也。
　　其立于身也，使之以进业，
　　立于身者，成名君子也。先王道德，谓之大业。
　　豫之以诚训，
　　先曰豫。见子有过，先以言诫教之。
　　使时刻而行仁道，
　　先王之法，谓之仁道。
　　动止而顺忠信，
　　动止，行住也。诚志曰忠。诚言曰信。
　　若乎匪从，然后责之。
　　匪，不也。先之以诫训，不从然后责之也。
　　责之弗从，即可罚之。
　　法理曰罚。
　　屈强拉刚，而令逊乎道德者，孰弗云斯为义父焉。
　　屈强者，曲强硬之心。屈，曲也。拉刚者，折刚暴之意。拉，折也。逊，顺也。曲强折刚令顺，先王之道德也。孰，谁也。弗，不也。云，曰也。斯，此也。言父之贵者，若子居幼也。盖务保而爱之，仁厚育之。及子成人也，令归仁之师也。引之以礼乐，学之以圣言，习黄老之教、周孔之为，而成君子，进于大业。若有过也，豫诫教之时刻，动止常由仁道，每用忠信。若不顺也，以言责之。其不从也，以法理之。曲强折刚，令顺道德矣。若能如此，谁不言之，此为义父之道也。洞曰：夫水者，乃木之父也。木者，火之父也。火者，土之父也。土者，金之父也。金者，水之父也。人身之间所为，金魄为虎，火神为朱雀，水精为玄武，土卫为黄戊，金翁者皆为元炁之父也。此名五老上人，故五老上人可保元无之子，而养之於幼也。及元炁之长生也，当归其师。师为君主之官，神明是也。引之以礼乐者，火性主礼乐生於心，归应离也。学之以圣书者，水性主志文生於肾，归应坎也。离火主礼乐，坎水主文昌，故火中生水，水内生火，动机运转，水火升降，方成婴儿之身。故得上下冲和，水裹虎行，火中龙步，云在阳天，风生陆地。昔者真仙有言曰：五行颠倒卫，龙从火裹出，五行不顺行，虎向水中生是也。是以时刻而行泰之像，动止而顺道之德。若其不顺之炁，即调而顺之。若其已顺之黑，即和而平之。故不顺者罚，已顺者赏，曲强折刚而令顺，遂道成迁而就德。若能如是，即得长生久视，游宴遐年，谁不称之为义父也。颂曰：父育子时观道理，依天执制妙非止。机中把握地天晶，明月清风料无比。
　　母慈章第四
　　生我曰母，辅我曰慈。
　　母之所以畜乎嗣也，抱胎而教之以礼。
　　畜，养也。男女曰嗣。怀孕曰抱。教之以礼者，言听动观行止坐外，皆由圣人道德、先王礼乐，胎教如是，生子多聪慧贤俊明文也。
　　及其诞也，浆饲而爱之以衣。
　　诞，生也。浆，饮也。饲，付於食也。爱之以衣者，以衣被之也。
　　罔隳厥形，
　　罔，无也。隳，残也。厥，其也。身体曰形。
　　罔残厥气。
　　罔残者，无伤残也。厥气者，其内荣卫也。
　　逮乎嗣之已成也，归之厥仁，而致正以教之。
　　逮，及也。嗣之已成者，已成人也。归之厥仁者，归於仁者之师也。致正以教之者，祈师训先王之法也。
　　匪失师范，孰弗称之，可谓慈亲之道矣。
　　匪，不也。失，弃也。斯范，此法也。孰，谁也。弗，不也。称，称也。言母之养乎嗣者，当抱胎训之以礼也。若生嗣也，贤秀昭文其成形也。饲浆举衣，无伤其身，无残其气。及成人，躬当归师也。教之以道德，无失斯礼，谁不称之为仁母矣。洞曰：元精之晶而为真血之母，真血之魂而为神明之母，神明之神而为肌肉之母，黄戊之英而为魄气之母。此之五母，而为精血神肌气也。此者为神，故日母。胎仙为气，故曰子。胎仙者，元熙之子也。常使母抱其子，而用礼也。夫礼者，勿令神非礼言听动观也。故令神以礼者，乃不失其元炁也。及胎仙之长也，可水溉而以衣。衣为震，魂曰木，木中生火。水为坎，志曰精，精内生水。水火相滋於坎男离女之间，乃秀丹华赤龙之形。人身若能造化如是，即得不损其形，不伤其气。及其如此嗣之，已成内化之丹，自然升於元神天谷之间。元神天谷官，为仁师所聚之乡，真中之神，谓之师也。而降正真之炁，下哺於群嗣也。万神日群嗣，若能不失此法，即得长生之基。神仙之妙，上下冲和。三官混合，飞龙在天，风虎居地，水出火官，火生水府。会四象於黄庭，合五行於紫户，此之际也。谁不称之，可谓仁慈母之妙道者哉。颂曰：五母相资五子芳，到头终不离阴阳。机中把住天元理，便是违来不夜乡。
　　昆友章第五
　　昆，兄也。友，悌也。
　　夫为人之昆也，宜乎以悌让，
　　夫，起文之辞，为作也。人者，阴阳秀结而为人也。昆，兄也。宜，当也。悌，义也。让，谦也。
　　由乎以仁思。
　　由，用也。仁爱之厚曰仁。义让之厚曰思。
　　以悌让而感之，
　　用义让谦和，而感於弟也。
　　以仁思而昭之。
　　用仁爱之思，而明於弟矣。昭者，明也。
　　其于弟也，自作欢心，
　　于，於也。长曰兄。次曰弟。作，起也。惧，喜也。神居之乡，谓之曰必。
　　同兴厥志，
　　在心曰志。
　　以事父母。修斯匪弃，是谓良昆之道也。
　　行此不弃，此曰良兄。凡为人之兄者，当用义让谦和之心，弁爱悌顺之德，以感明於厥弟。其弟也，自起欢悦之心，同事亲焉。若能修此而无掷之，可曰兄之善道也已。洞曰：小肠膀胱命门者，肾之兄也。
　　胆者，肝之兄也。大肠小肠与胃者，脾之兄也。神明天谷元晶者，心之兄也。冲和荣卫之气者→ 肺之兄也。凡兄者，为阳府之神。且弟者，为阴藏之气也。仍能依观天道地理阴阳、大小定法、远近执神，会合二象，异骨成亲，将为曰用，持而行之，即得上下冲和，而成顺之道也。故曰国安民丰，欣乐太平矣。夫悌让者，气之顺也。仁思者，气之理也。以气顺而感降真铅，以气理而明伏真宰。顺者，则点制灵胎。明者，则抽添水火。顺而契之则生，逆而流之则死。以死返生，以生夺死，法乎动静制而擒之，长生之基近之者哉。若能如是，其於藏之弟也，自起冲和之炁。欢心者，冲和之谓也。同兴厥志。志者，肾宫元炁也。以事父母。父者，精之元基。母者，血之祖产。阳府顺而阴藏理，昆弟和而父母安。修此行之而无少弃者，是谓昆弟之机，修生之道者哉。颂曰：欲理弟兄家，壶天月在霞。阴阳交泰处，精血化为砂。耿耿千秋主，澄澄七世华。配合归一炁，白发自然□。
　　弟恭章第六
　　次曰弟。敬曰恭。
　　夫为人之弟也，宜由厥恭。
　　宜，合也。由，用也。
　　逊事厥兄，同叶厥力，孝养父母。
　　叶，助也。同事於亲。
　　父母若终，悌让勿穷。
　　终，逝世。悌，义也。让，顺也。勿，无也。穷，尽也。
　　以斯弗怠，可谓孝悌矣。
　　以，用也。为人之弟者，合用以敬顺，而事於兄长。同助其力，以事於亲。亲之若逝，同处其居，义让无终，而非少怠。若能如是，为孝悌也。洞曰：绛宫赤龙者，青童之弟也，而为神与血也。东方青龙者，玄武之弟也，而为血与魂也。元宫玄武者，白虎之弟也，而为精与志也。金庭白虎者，黄戊之弟也，而为气与魄也。中央黄戊者，丹天之弟也，而为荣与卫也。夫青龙白虎丹童玄武黄央者，乃为木金水火土也，而为阴阳阳阴之祖炁矣。祖炁者，乃为道之一也。人能抱阳守一，而得长生之基，而为天下之式也。故阴阳混合、男女同室、无漏无为者，人之大伦也。夫阴中有阳，其阳善助震阳也。阳中有阴，其阴善利兑阴也。是以阴阳迭和，人身太宁。阴阳互逆，人身太塞。圣师云：清者，浊之源。动者，静之基。人能常清静天地悉皆归清者，阳神也。浊者，阴气也。人能清浊得机阴阳得化者，其天地至真之界，悉来自归於身也。是以百骸理者，在乎食其时。万化安者，在乎动其机。夫动者，气血也。动之则生，静之则死。夫静者，元神也。动之则死，静之则生。故性有巧拙，至可以动静者，此之谓也。此为先王之秘旨，诚为之要也。为人之弟者，当义而顺其兄，助元而和其气，孝奉天谷泥丸之神。神者，亲也。阳天谷而曰父，阴元宫而曰母。阴阳冲融之气，混而凝素，乃结其神，父母是也，斯为五行之宗矣。五行顺则天· 谷安，昆弟逆而父母病。夫病者，当以阴炼阳，返阳助阴。阴阳之间，天地之理，互相滋利，其能长存。故《易》有言：一阴一阳之谓道也。父母若终者，混成终身之固天谷之实也。悌让勿穷者，无顺而无穷也。若能犹是而非少怠，可名孝悌，行莫加焉。夫君子之保身，犹侯王之保邦。身在则道在，邦固则民安。将不由是者，奚弗为愚矣。颂曰：昆弟谐和上下冲，元神得一秀芳中。帘幛贯得灵胎后，占却离阳第一峰。
　　子孝章第七
　　孝亲曰子，报亲曰孝。
　　纪纲之首者，始为事亲之道矣。
　　纪纲，道德也。首，．始也。始，初也。事亲之道者，奉父母为道之本也。
　　亲之生也，□兮时而衣之，
　　□，量也。时，侯也。默衣曰衣。
　　俟兮候而养之。
　　俟，待也。侯，时也。养，敬默食也。
　　丰之於家，靡使忧畏之心而作之。
　　丰，盈也。丰之於家者，室富也。靡，无也。使，令也。忧，悲也。畏，惧也。
　　和之於里，匪使寒暑之劳而处之。
　　和之於里，和，乡党也。匪，无也。匪使寒暑之劳而处之，令亲冬温夏清而闲居也。
　　若乎亲之有失也，可几谏而讽之。
　　亲之有失者，亲或有失之也。可，当也。几，微也。谏，劝也。讽，讽谏也。
　　其不从也，可诤谏而忠之。
　　不从者，亲或不从也。可诤谏而忠之者，当诤练而用忠心劝之者也。
　　却失遂德，而反逊乎道矣。
　　却与却同。失，过也。遂德者，成其善正也。反，复也。逊，顺也。道者，仁人之道也。
　　若亲之有疾也，可兢兢而绥之。
　　慎而安之，绥者，安也。
　　其亲之年痗也，可惶惶而备之。
　　亲之年老，也。一喜一惧，备终孝之礼者也。
　　及其亲之丧也，当竭孝而葬之。
　　亲之亡也，忠心葬之。
　　抑其岁之时也，可追思而祀之。
　　春秋祭祀，以时思之。
　　能事斯范，可归道矣。
　　能，善也。事，奉也。斯范，此法也。为人子者，养亲以衣，饮而敬顺之。丰荣於家，无令以悲忧而念惧之。和同邻里，无令亲处寒暑而劳之。亲之有失当谏，亲无不义而陷之，亲之疾也。及老年也，慎而安之，敬而备之。其终年也，诚而葬之。其惟时也，祀而享之。能犹是者，则归长生之道，禅定之宗，方能善矣。洞曰：阴阳者，道之子也。天地者，阴阳之子也。人者，天地阴阳之子也。万物者，人之子也。人能畜播万物，故为万物之父也。凡为子者，常以孝事其父，方入道德者哉。理法前章，推穷真探，以外观内，以像观真。以有为有形，体无为无形。以空色可名，体真空常道，悟达元基。渊明真主者，其惟道人矣。颂曰：以像观真体任真，真全方可秘黄庭。九泉应我无名姓，金阙须当立证明。杳杳冥冥熟解悟，昏昏默默契玄灵。动机斩却静中鬼，何虑飞云不上升。
　　又曰：文烦道出口，道味弗文烦。况味中间体，心开意自还。又曰：得悟一言广，非明万卷微。都来斯一字，刚甚苦东西。又曰：道者非为道，言时已在空。行到不言处，方当是本宗。
　　女贞章第八
　　阴中之阳曰女，乐而不淫曰贞。
　　良臣弗事二主，
　　良臣，忠相也。弗，不也。弗事二主者，守志於仁君也。
　　烈女匪娉再夫。
　　烈女，贞妇也。匪娉，不事也。匪娉，再夫者，守其贞也。
　　女之尚者，贞烈而已。
　　贵其烈也。
　　女之道者，洁操而已。
　　清洁节操，女之正道。
　　女之事其父母及其舅姑也，可进其孝。
　　女之事其父母者，在家事其长上也。夫之父母，曰舅姑。可进其孝者，以孝事亲也。
　　事其已夫及其长幼也，可进其良。
　　善御上下也。
　　远嫉妬之心，戒非是之口，
　　却佞心，忘伪说。
　　守其纪纲。及其自躬也，可盖其贞。
　　守其纪纲及其自躬者，心存道德，身守贞烈也。董者，进也。贞者，动止善正也。
　　贞孝弗违，
　　善正不背也。
　　丑善弗怠。
　　丑，众也。丑善弗怠者，愈美行也。
　　若能犹是，可谓节妇矣。
　　良臣不事於二君，以全其忠也。贞妇不婚於再夫，以守其节也。女道之贵者，惟贞烈清洁持节守操，宜行诸心也。事其长上以孝敬，御夫守
　　己以善，和其於一切大小亲疏。惟克恭克礼，勿越谦让，却佞妇心，忘伪谈语。守斯众善而弗违之者，诚云良妇矣。洞曰：丁火者，甲木之女也，而曰天庭至宝。己土者，丙火之女也，而曰圭丹灵药。辛金者，戊上土女也，而曰白虎真晶。癸水者，庚金之女也，而曰水乡红铅。乙木者，壬水之女也，而曰龟精凤髓。此之五者，皆不离精血神气男女阴阳。若能混合归元，聚於黄庭，上则冲於天谷泥丸，下则通於绛官元府。育养三元，调和五藏，明浩然灵光之性，达昏冥恍惚之机。百骸自理，万化咸宁。神明气荣，精洪血盛，成婴童之体，理元道之神。即得水中火出，火内水生，龙飞云而雨降长空，虎啸风而阳升陆地。其神得秀，圣胎得圆，至乎无问，出乎有为。完曰其神之神所以神，其真之真所以真。妙觉鉴清秋而印明月，真灵照素华而现江水。仍能志法是章，归宗内照。以假像而求真像、以外神而行内神者；真道人之谓也。若闻义不能徙，觉道弗能悟，惟守一方非知他所者，何异木中析玉石内钻冰。以真任真者异人，以真任伪者愚物。道本忘言，忘言难化於群生。德本非造，非造何迷於法则。渊哉在人，灵而明悟通达，体自然也。一分慧者，即道辅之一。二分明者，即道辅之二。乃至百千万亿无尽无穷而明慧者，亦道辅之百千万亿无尽无穷之妙矣。道本无穷尽，学人量器承。若止仍凭说，徒劳馒苦辛。颂曰：阴裹纯阳辅我嘉，帘帏光射太空霞。斗牛官裹无尘界，步步金莲陆地花。又曰：春色媚如鸦，桃容映杏花。满川风月景，不限帝王家。竹坞金鞍客，芽斋草带沙。志人提挈住，都去辟烟霞。
　　上方灵宝无极至道开化真经卷上竟
　　太上灵宝无极至道开化真经卷中
　　周死章第九
　　周济也。死逝也。
　　道德以配上，皇穹必感之。
　　配，合也。用道德善正，以合上帝也。
　　道德之本者，始於事亲矣。
　　孝者德之本，亦为道之首。
　　亲之若丧焉，诚哀而葬焉，
　　死葬之以礼。
　　祷天而荐焉，建善而度焉，篆灵书而较焉，图丹文而告焉。
　　祈丹天十方，而追救也。
　　如诚虔恳，天必与焉。
　　如诚虔恳者，若敬祷之也。天必与焉者，孝敬之德，天道应之也。
　　分祥宥愆而降泽，
　　分祥者，降福也。宥愆者，赦罪也。子孙亦昌
　　度魂炼魄而升迁，
　　度魂炼魄者，炼度魂魄於流火之庭也。升迁者，元始禁书，赤帝保举，列上南宫受化更生也。
　　然后逮乎亲疏长幼，
　　然后，次右也。逮，及也。亲内外亲属，疏异人也。长幼，或大或小也。
　　遐迩孤徒。
　　遐迩者，远近也。白杨为倡，清风恃俦，明月友邻，天地为伴，戏匪所依，谓之孤也。骸骨不收，妻清草木，横土白露，昼观云雨，夜披星汉，谓之徒也。
　　幽关无祀之鬼，寒众弗祭之魂。
　　北酆无祀，幽爽无依。
　　若能普起慈心，亦复如是。
　　普起慈心者，广发善意也。亦复如是者，同於前也。
　　而谓荐軷，生乎阳界，转输妙乡。
　　度其魂魄，掩其骸骨。荐者，度也。軷者，拔也。令诸无祀，俱得其功。
　　如此之功，天亦感之，
　　天应是德。
　　即得与之百祥，捐之百殃，
　　天延百福，而免百祸。
　　庆延九祖，
　　亡者超生。
　　自躬届寿，而奚终之也已。自躬，己身也。届寿，至於长年也。奚，何也。终，穷也。道德之本始，为事亲以合上帝，逝事其法也。然后及乎一切寒泉久阴之下，沉滞无嗣之魂，露白散形之骨。若能广发仁心，同兴巨善，度而掩之，其功巨矣。孤徒相庆，露骨韬形。天心应之，降于百福，恩逮先亡，死生得利者矣。洞曰：死心与意者，长生之基也。纵欲与性者，短亡之始矣。人能死其五欲，即得长生之道，而得百福临躬，千殃顿灭，成无上道，免九祖累。届於眉寿，辅於其神。神形俱妙，无生无灭者哉。颂曰：死欲亡贼返得生，生心发意死根源。机中把住长生理，便是天中别有天。
　　悟生章第十
　　悟，觉也。生者长生之道也。
　　人之生者，悟正而已矣。
　　觉悟正者则生。
　　人之死者，迷正而已矣。
　　非悟正者则死。
　　人之尚者，贿而已矣。
　　人贵者，财贿也。
　　人之爱者，欲而已矣。
　　人贪者，色欲也。
　　人之争者，暴而已矣。
　　人竞者，气与暴。
　　人之迷者，醴而已矣。
　　狂迷者，酒醴也。
　　斯贼在人，混而已矣。
　　四者具在，人心正之为悟，不正之为迷。
　　人若悟之，则成其善。
　　觉者谓之善。
　　人若迷之，则成其伥。
　　迷者谓之狂。
　　成其善者，届福斯昌。
　　善者至於福盛。
　　成其伥者，届祸斯张。
　　狂者至於祸显。
　　悟者为道，迷者为耗，同门异举，在乎心造。
　　悟者迷执，具在人心，流派同源，而无异也。
　　人世之端，极乎斯矣。
　　彼此之由，非越其四夫。四者，财气酒色也。小人喻於此，君子违於彼。是故小人居财也，则不义，而损人益於己。君子处贿也，则为道，而损己益於人。小人居气也，则争讼而违越。君子在气也，则柔弱而方圆。小人在酒也，则快心倒形矣。君子居酒也，则养神育气焉。小人居色也，则残性而伤命。君子在色也，则无漏而无为。彼之曰道，此之曰耗，四者绵绵，昼夜不息。神仙下鬼，胡有深哉，厥在人心邪壬＃１矣。洞曰：夫财者，神仙之首，而善贸於黄芽。夫色者，神仙之基，而善利於动静。夫酒者，神仙之浆，而善助於元炁。夫气者，神仙之本，而善制於超升。斯之四者，仁者见之谓之仁，智者见之谓之智。同源派异，本一分殊。故云：君子得之固穷，小人得之倾命也。颂曰：气财酒色尽由心，小辈无端惹祸深。惟有大哉君子用，将来都化紫金身。
　　师训章第十一
　　垂正曰师。正教曰训。
　　人成君子之名者，罔不由乎师欤。
　　成君子之名者，遂於令名也。罔，无也。由，出也。罔不由乎师者，无不出师而成大名也。
　　师之所以贵者，正之教诸。
　　诸，之也。师之所以尚者，正也。
　　夫正者，天顺法尊曰正。
　　皇天无亲，惟德是辅，德犹正也。诗之三百，皆思无邪，诗为法也。
　　敷正教，而其犹和风乎。
　　敷，扬也。道德曰正。犹，如也。春曰和风，善滋万物也。
　　教之垂正也，其弟瞻而习之。
　　师训正教，弟子执行。
　　风之化和也，其草偃而顺之。
　　草上之风必偃。
　　若乎弟之善者，以良心而诲之。
　　诲，教也。弟子善者，教之以忠良。
　　其弟之不善者，以忠恕而逝之。
　　逝，却也。弟之非善者，忠必先教之，见其不从也，恕而自却之。
　　若能由是，方可为人之师矣。
　　行藏如是，可曰仁师。
　　弗能如是，乃为落硌之夫也。
　　落，落如草。硌，硌如石。无戆之人，谓之鄙夫。
　　悮之於人，而患之基深哉。
　　师之垂正，则天道顺之。故天之道，常辅德而与正也。夫正德之道，可以教於人。非正德之道，不可以诲於人。训之以正德，其如春之和风矣。和风至，则万物顺而得其生。正教下，则弟子习而遂其德。然师之正，务在别焉。分轻重高下之器，量其器而授之。若中人以上者，以中人已下教而诲之，则失其人也。若中人已下者，以中人已上之教而诲之，则失其言也。故在弟之善者，以良心而诲之。弟之非善者，以忠恕而逝之能如是者，乃为师之体也。弗能如是，止为落格空徒者哉。不惟悮之於人，而自蹈不义之乡，亦非浅矣。洞曰：道体虚无，真空莫测，若非师训，罔以逮之。但积仁孝忠正，利物爱人，德合皇天，自逢师匠矣。颂曰：正化其犹草顺风，里仁自是彼还忠。凭谁问我白彩事，染色青黄对不同。
　　弟学章第十二
　　弟者，为人之弟，或为人子。学，觉也，悟也。
　　弟子习之首也，择其善德而归之，
　　弟子习之首者，学之初也。择其善德而归之者，归於仁师而学正德也。
　　其非善德而远之。
　　离於非德，而远其害。
　　逊善德而为始，
　　顺道为首。
　　遂善业而为终，
　　成德为终。
　　动止则造乎道，
　　行藏用仁之道。
　　视听则在乎德。
　　观听以仁之德。
　　忠孝信敏，勿暇乎心。
　　事主进节，良志曰忠。事亲以礼，顺曰孝。言行同契，笃志曰信。次匪慢，公谨曰敏。勿暇乎心者，无闲其志也。
　　文思礼让，勿忘乎志。
　　文思有五，一曰《周书》文《易》，二曰《尚书》《诗》《礼》，三曰《道德》《阴符》《素问》《难经》，四曰《般若金经》，五曰孔文书典。此之五典，勿暇於思。思者从意而生，意居脾胃。思意之性，邪而责欲。有此五典而常教之，熏成仁性乃归道乡。或云：无心为道，乃曰非言也。心非圣训而为猿意，非文教而为马。猿马之性，比於无学。学而觉悟，始名道心。至此之际，方绝学也，安有便无心而为道者矣。是故学而为首文思圣言者，玄之又玄也。中道而行，谓之曰礼。逊义和同，谓之曰让。勿忘乎志者，无废四者於思间也。
　　若能犹是，可谓学欤。
　　弟子学之始也，当择仁师而归之，以学先王之正典。其非仁师也，即可远而离之。顺其仁师，则善德渐新，故为始也。．成其善德，则大业以完，故为终矣。言听动观，非道德而勿为。住行坐外，非善正而不作。文思礼让，非此勿行。忠孝信敏，非斯弗用。时刻在心，行藏存志。若能如此，可谓学也。洞曰：浮生如梦，一切皆空。幸得人身，当学道德。胡不然者，沉沦万古者哉。颂曰：乌宿择林足以巢，为人安不学化教。须知昔者先王训，温故知新日益镜。
　　仁义章第十三
　　利生度死曰仁。先人后己曰义。
　　钦哉，圣人之尚者，仁义而已矣。
　　叹圣人尚仁义。
　　夫仁者，和同不逆，爱人利物之端矣，而行诸於外矣。
　　和同不逆，逊也。爱人利物，慈也。诸之也行诸於外者，身外之行也。
　　夫义者，善德不离，中宜庸故之体矣，而行诸於内矣。
　　中者，中道无太过不及也。宜者，量其所器而行进退也。庸，常也。
　　此二者分之则异，混之则同。
　　大道有统，殊途而同归也。
　　肇竟之间行之，曷殆者哉。
　　肇，始也。竟，终也。曷，犹何也。殆，危也。肃哉，圣人之贵者，仁义也。弁人之心，则以利於生而度於死。利生者，所谓喊刑罚，方便惠恕於人，责於己。成人之道，遂人之德，令人安生，使人远恶化人归天。明地察国主尊，亲教人理性命，根蒂复本还元，此之所谓利生之道也已。所谓度死者，扶危厄，救灾息。拔一切，济物命。荐幽鬼，掩无祭。度亲疏，追仇爱。先於人，后於己。资有余，助不足。显人道，晦己光，此之所谓度死之道也已。是故圣人尚此仁义，仁义之尚和让中宜。仁者，如人之首也。义者，如人之足也。和让中宜者，如人之四肢也。全之则成其身，阙之则成其病。夫病之生也，近者惟死道也。故在全形，方成道矣。夫和者，爱人而利於一切。夫让者，同尘而顺於一切。夫中者，常道而礼於一切。夫宜者，处事而合於一切。此之四者，而与仁义，同源异派，终始无殊。务在行藏，履而用之，体而为之，何有危殆者哉。故圣人云：慎终如始，则无败事矣。洞曰：爱神者谓之仁，益气者谓之义。仁义之道，能抱死而奚足隳哉，故明王之道巨矣。颂曰：利生度死合高明，后己先人每用平。异日功成天帝召，何须云辖到东京。
　　柔和章第十四
　　柔者，柔之胜刚。和者，千和万合，自然成真。
　　良哉，圣人之常者，柔和之贵矣。柔则不暴，
　　暴者，争也。
　　和则不侮。
　　侮者，轻也。
　　存其柔则长，
　　柔和者，生之徒。
　　却其暴侮则久。
　　为人敬而无失，与人恭而有礼。
　　人之行其柔和者，犹东南地之善下也。
　　犹，如也。东南，江海之地。
　　地之善下者，招天下之水而归之。
　　大者，宜为下，天下而归之。
　　人之柔和者，感天下之心而悦之。
　　君子尊贤，而容众嘉善。而矜不能者，人返如之矣。
　　水之归也，则江海弥盛。
　　益也。
　　人之悦也，则万化弥安。斯二者，体之各异，用之则同。
　　人水有异，其道无别。
　　能犹是者，蹈圣人之乡，入圣人之室。
　　蹈，履也。能如是者，则升乎堂，而入乎室也。
　　兹治之善，不亦善乎。
　　兹，此也。治之善者，善道也。不亦善乎，善良也。圣人常道之首者，始尚柔和之用也。以柔和者亡暴侮之过，暴侮既亡则敬逊而生矣。敬者，敬人而人返敬於己。逊者，逊人而人返逊於己。是故先王却其暴侮，存其柔和，用乎是者，如束南渊湖浪淘江海之德也。其德也善下，故天下之水而归之，即得益盛而无穷矣。法之於人，亦犹是也。斯道至贵，千秋万古，久视长存，而亡其灭，善之又善，玄之又玄矣。洞曰：壶天之气，柔和则长生羽化，刚强则病厄沉沦。彼之谓正，此之谓邪。出乎尔者，返乎尔也。颂曰：仁者敬於人，斯人返敬伸。义者悌於彼，彼人亦义遵。来往递相德，行藏互爱均。大哉先圣化，天下悉来宾。
　　设教章第十五
　　设，立也。教，正化也。
　　人之设教者，述正而垂正。
　　人之设教者，君子立化於人也。迷者，此经皆祖迷周书老氏孔子之文教，而非自作之经也。
　　教之垂正者，昭天下之风而正之。
　　昭，明也。正教一垂，天下自宾。
　　教之垂非正者，化天下之风亦非正之。
　　教之不正，天下自乱。
　　风化若正，则天地顺之。风化非正，则阴阳逆之。顺之则泰，逆之则否。否泰之始，本乎教也。
　　正之与邪，天报如是。
　　昔者，圣人垂正之教者，则天道辅之，神明与之。
　　辅，助也。临正者，则天道助，神明佑，使乎长存也。
　　非由之正教者，则上帝奂之，厚土诛之。奰，平义切。
　　由，用也。上帝者，天皇上帝也。奰者，怒而迫之也。厚土诛之者，地君戮也。
　　夫教之垂正与其非正者，应之犹是。凡为人之垂正者，乌能弗慎而已矣。
　　为人之垂教者，君子之治天下也，乌何也。弗慎者，不谨敬也。昔者，明王化于天下，惟正而治政，以服于万民。即得天人顺之，阴阳泰之，元道助之，神明佑之。政之不然者，则将反是矣。正之非正者，报对犹是矣。凡为天下而致生灵者，胡能不慎而已哉。洞曰：天元正一之神者，人之主公也。正之则长生久视之，道非正则三涂五苦之厄，沦没超升天人界哉。颂曰：为政天人悉尚仁，若非仁化岂能臣。须知广行慈悲者，久视长生转转新。
　　度人章第十六
　　接物利生曰度。
　　度人之道者，圣人之要矣。夫惟要者，善德也已。夫先人后己，曰善。
　　先於人，后於己。
　　夫天辅道与，曰德。
　　天道无亲，常与善人。皇天无亲，惟德是辅。
　　能犹是者，诚曰真人。
　　诚，实也。真人者，道德真人也。
　　非犹是者，乃曰小人。
　　不然者，小人也。
　　夫真人者，可以度人。夫小人者，非可度人。
　　君子利於人，小人损於人。
　　惟度人者，思而慎哉。
　　接物利生，度人招要，乃圣人之道
　　矣。惟要者，善德也。夫善德之尚
　　者，先於人而后於己。诚能犹是哉，即得天人洞悦，神明佑之，高穹佑也，可谓德矣。既有是德，寔曰真人。既为真人，方可接物。非此之者，乃曰小人。失德小辈，止可害物，故不可度於人也。若令度於人，则陷不义之乡，千秋万古之冤，无时而脱者哉。是故度於生而利於物者，其惟真人之谓也。洞曰：精通秘奥，熟悟希夷。知神达命，无所不归者，可度仙胎，仁教忠良之辈也。非如是者，宜为虑之。颂曰：处处堂堂安妥兮，明明杳杳在时时。玉池苗首清香着，步步金莲朵朵随。
　　上方灵宝无极至道开化真经卷中竟
　　＃１任：疑作『正』
　　上方灵宝无极至道开化真经卷下
　　人伦章第十七
　　天地之秀而成人也。道德已成谓之伦也。
　　主用宾曰明。
　　主人使宾客顺道，而为明。夫明者，素之道。夫素者，乃为见素抱朴，无私无欲。无劳其形，无摇其精。虚心而体天之道，实腹而法地之德。能犹是者，可谓明矣。真常耿耿妙无涯，人静江天草带葭。孤馆竹篱茅舍地，清风和月照梨花。
　　宾动主曰昏。
　　宾客动主人，逆道而为昏。
　　混像固曰真。
　　混合有像，物坚固而为真。
　　同器残曰刑。
　　同器伤残内外，谓之贼杀严刑。 
　　出入全曰神。
　　出入不失其道，而全神内之神。
　　动静中曰清。
　　动静中道而立，谓之清静之根。
　　大像凉曰宁。
　　大像实而火盛，以凉减而方宁。
　　太虚炎曰盈。
　　太虚有像已失，炎火益而可盈。
　　居和冲曰平。
　　已居神气之内，用冲和而平之。神居有间。之根，用昭清而悟之。
　　顺时啬曰澄。
　　啬者，养也。顺四时之候，而饲有益之物。常飧有气之食，阳浆助壳，阴水却之。以浊复浊，以秽补秽，养成其神，就以离火真阳之精，接而炼之。法时于丑寅之间，法日於一侯之内。二卦为年，两弦为月。上闭七窍，偃脊缩脐，鼻收清气。□入元宫，侯气已定，方出浊气。依此行之，渐成真道。故曰食其时，百骸理，动其机，万化安也。颂曰：欲理洞天芳，同根养蒂昌。初月宜修竹，梅花御雪香。浊体清还秀，流源静自彰。渺渺离阳格，能交坎炁罡。食时温匪弃，运候火无伤。养就冲霄体，澄澄大道乡。又曰：玉溪仙洞野人家，晓色晴岚远带沙。隐约水边流入户，元来都是片桃花。又曰：安神保命在无劳，寡欲亡私体自膏。每用食时温养外，洞天离火炼成□。
　　善变化曰灵。
　　居有为而无为，善变化而灵明。
　　法天道曰成。
　　执观天道，而行内外之机，即遂生成目下长春不夜。故经云：天之道，其犹张弓乎。高者抑之，下者举之。有余者损之，不足者补之。人之道则不然，损不足以奉有余，孰能损有余而奉不足於天下者，惟真道人乎。人能法此天之道，而成神仙之躬也。
　　仍犹是者曰人伦。
　　仍，能也。犹，如也。成于妙道也。
　　罔犹是者胡弗沉。
　　罔，无也。由，用也。罔由是者，无用此也。胡，何也。沉，溺也。
　　吁欣兮隳在，游尔乎所闻。
　　吁，苦趣也。欣，仙道也。兮，文辞也。隳，死基也。在，生首也。道尔乎者，苦乐死生道尔乎。此所闻者，耳之所闻章中之义。洞曰：神为主也，人心正觉之性也。气为宾也，人肾冲和之炁也。心曰主公，意为宾客。常令神使其气，心使其意，即得顺而泰矣。胡不然者，则将反是矣。故曰：心使气曰强，主甩宾曰明也。能如是哉，则合有像而得其固，同有为而却其刑。自得出入全其神，动静中其清。若阳太炎也，以水而冻之。若其太虚也，以火而温之。若居冲和也，以真而平之。若处四时也，以保而育之。能犹是之也，变通而善化，法天之道也，妙道而已成也。慧性一开，廓达清虚之境。元明昭现，寥通天地之根。识破有为同有像，而如梦电。觉知无色混无像，而若真空。是故变通不测其神，否泰不量其器，出死生之岸，离苦乐之乡，游浩劫以长存，步黄华之妙境者也。颂曰：出世须凭向上文，人伦章内显其真。还能达此行诸足，便是玄元元上人。
　　响应章第十八
　　响应者，因果也。
　　响应之道者，自乎天人矣。
　　人作而天应之，故得天人相通也。
　　人之所发者，声之所应矣，其犹谷之作音也。
　　空谷之言，响声应之。人之善恶，祸福随之。
　　人之所造者，感之所报矣，其犹影之逐体也。
　　形物曲直，其影随之。善恶昭报，因果定矣。
　　夫天道者，与善而辅德矣。天之罗者，恢治而罔极矣。
　　天道无私，惟在亲善助德，扶忠佑良，滋孝益弁而已矣。
　　鉴兮自然，
　　照於天下，其如秋月印於江水也。
　　司兮善恶。
　　主於天下，其如宝鉴对於形物也。
　　皇皇者矣，昭昭者哉。
　　皇，大也。昭，明也。高而无位，大而无穷，明浩茫茫，故再称也。
　　顺之者降乎百福，
　　作善者，皇天降福。作不善者，厚土临殃。
　　逆之者降乎百殃。
　　罔上虚民，皇天弗保。残贼仁义，天锡尔殃。
　　示乎感应，昊然巨彰。
　　示，明也。示乎感应者，昭报因果也。昊，天也。巨，大也。昊然巨彰者，天然大明，注於今古也。
　　抑哉人也，宜乎慎详。
　　盖尔之民，思而畏之。洞曰：畏天命者，君之芳言。观天道者，神仙之法则。顺而行之则昌，逆而用之则死。是以圣人积德合天，将神契道，以至长生久视之道。不由是者，定愚之甚也。颂曰：报应其如秋汉月，光晖水鉴清江色。无私无曲地天明，人世人思大神哲。
　　进退章第十九
　　行藏合正。动止观天。
　　道德善正者，可明而进之。非道德善正者，可断而退之。
　　天道之行者，可以行。天道之行者，可以止。
　　能明而进者，乃曰真人矣。真人之用者，所谓知足乐天，俭止宽慈之谓也。
　　知足则富贵莫能及，乐天则爱累弗能逮。俭止则不足匪能迩，宽慈则灾害罔能近。此之四端，犹身之四肢也。之用矣。能断而退者，全之者，为真人之躬，故真人之用矣。
　　能断而退者，亦曰真人矣。真人之常者，所以逊时顺大，平善昭神之谓也。
　　逊时则远其害，顺天则近其福，平善则入其道，昭神则出其世。此之所谓，全之为真人，罔之为小人矣。
　　若能明断进退，遐迩由斯，方可达真，几於圣也。
　　人能进退，明断远近，用此方可入真，近圣人之乡，入圣人之室也。
　　洞曰：全身者，曲而不直。成誉者，直而不曲。修身者，名货有费。名货者，修身有违。彼者弗能此，此者弗能彼。若能彼之为此，此之为彼者，惟真人之谓也。故圣人云：良贾深藏若虚，盛德容貌若愚。直而不肆，光而不耀者，玄之又玄，先师之妙训矣。颂曰：道德先王礼乐昭，用时即得地天寥。非斯难脱浮生梦，柳岸空教月气潇。
　　宗元章第二十
　　被三教圣人。宗元流无异。
　　人之学而达贵者，吾知习圣人之要矣。夫圣人之要者，凡有其三焉。
　　要分其三，归之则一。
　　一者在乎儒，其要则为忠孝仁义，礼智信文，德正明典，兹为要矣。
　　上中二巷，皆言此矣。兹，此也。
　　二者在乎道，其要则为希夷纯朴，清静无为，昭神制气，慈足柔和，普惠无穷，混一同尘，复命归元，兹为要矣。
　　希夷纯朴者，元本希夷体，无形神是神。行藏周遍处，无处不光明。纯兮素朴，三世明觉。体道如如，妙中真握。清静无为，昭神制气者，应物以情求有像，像中得意返忘情。昭哉神显江天月，气若洪时人自灵。气制神自招，无为清静调。身得纯阳舍，何愁丹地苗。真广气洪抱素，三官自得坚固。元神此日优游，明月清风为倡。精血养灵苗，居浊神气调。主公燕静处，升女自妖烧。
　　出殿乘官马，金鞍玉佩摇。潇湘明月下，－鞭指白云桥。慈足柔和，普惠无穷者，内外慈柔和，宽中用道么。无穷皆得润，明月照清波。慈爱生灵皆足，柔和临处滋畜。无穷
　　普惠齐恩，柳岸江头风速。钱塘月照东郊，农花深处郁郁。天河数点寒星，烛破幽关束北。混一同尘，复命归元者，混一握三十百二，同尘妙理最非治。归元父母复其命，方到真光无昧地。格格浮生梦，尘沙悉是空。悟得本来面，方为第一功。名货尘情浮幻多，还如晨露比江河。争如猛省逝乎大，妙意行时人自和。像内求真心使气，气兴心朗道无滞。壶中把握地天春，柳岸清风妙．无际。一阳才发，寒蟾抱朴。绿水潺潺，清风飒飒。古岸潇湘，横舟鼓角。公子亭亭，妙中音乐。
　　三者在乎释，其要则为慈悲忍辱，究竟平等，彼此因果，普利众生，入无相法，演大觉经，渊明真宰，兹为要矣。
　　慈悲者，慈救众生出爱河，皆令得度浪涛波。齐心逮此幽关鬼，克债亲疏悉解么。解脱苦趣，而乐静乡。忍辱者，万苦临时我自如，真如不动任君诬。亡心情已到绝斯四，人我众生寿者欤。究竟者，识破浮生一切法皆为虚幻梦中朴。法犹尚假况斯像，一切有为皆丧觉。穷究有为一切像，像中悟得幻泡障。既知总是梦中虚，即便回头入元上。照破浮生梦，元神自得明。无心方此定，风月始为邻。啸朗青山足，潇湘绿水澄。江头无限景，都在帝王城。平等者，生死亲疏充故债，一心如意悉令解。周生济死妙当时，若不违时道应在。彼此者，悟道超升彼岸清，迷情染像我应沉。飘摇三界绵绵此，可惜青春无限人。因果者，种此善因获善果，若施恶种恶还增。大哉因果鉴如影，步步相随报应明。普利众生，入无相法，演大觉经者，诸相皆为梦，无身却是身。明中元一炁，相辅得长春。
　　渊明真宰者，正觉昭然体是真，真中动止勿教沉。非斯难玩江头月，绿水青山勿悮君。
　　是故三大圣人之要者，同源而异举之相，一而分别之化。无极之身，演无极之教。普利平等，仁爱一切。
　　应化无边尽，尘沙不可量。皆谈真正教，利死与超生。
　　凡能肇竟里要而悟，行诸弗怠，方得贵矣。
　　肇，始也。竟，终也。里，敬也。诸，之也。三大圣人，演万法於人天，其造无殊，本同归而一矣洞曰：道生一，一生二，二生三，＇二生万物。夫物芸芸，各归其根者，惟一分众，众归一也。惟有一乘法，无二亦无三者，还同之谓也。乃至圣人，一以贯之。皆大道有统，殊途而同归矣。是故君子不器，而为一隅矣。我先师云：三大圣人者，皆分身应化，逐器随机，方圆慈造而为度物。奈何后世愚辈，执性多弊，强另分别。恃我之心，非於彼者，即得递相嫉坏，互起爱僧。此之所为，俱陷地狱。后世英才，宜当虑之。故圣人云：执者失之也。老氏曰：善者吾善之，不善者吾亦善之，德善矣。信者吾信之，不信者吾亦信之，德信矣。人能穷斯至理，昼夜无忌，行而用之，善非逮也。颂曰：归依道释与宣尼，昼则无忌夜亦随。用我圣人三教理，何愁不到凤凰池。
　　修真章第二十一
　　履道之乡，谓之修真。颂曰：混迹同尘足则休，壶中把住帝王州。清江水照寥天月，绿草琦倚古岸头。
　　修真之道者，圣人之贵矣。夫贵者，元炁也。夫元者为晶神，物之宗也。夫炁者为阴阳，像之祖也。
　　圣人之道，所以尚者，元炁也。元炁之基，所以贵者，精血也。
　　夫元炁备者，法配水火，制定铅汞，合彼震魂，长生者矣。
　　元炁备者，男精女血，元而坚固也。法配水火者，道合离坎也。制定铅汞者，点化乾之铅，制炼坤之汞也。合彼震魂者，混合震宫之魂，以青龙真精契之也。长生者，不夜之乡也。
　　夫元炁损者，法配清阳，补益水火，提挈兑魄，复命者矣。
　　法配清阳者，道符震兑也。补益水火者，宜添离之髓，当抽坎之气也。提挈兑魄者，提挈兑官之魄，把握震官之魂。此惟言乾坤离坎震兑之像，而不言艮巽者，何也？是故圣人云：举一隅不以三隅反矣。其内二像，亦随彼而益矣。故未及言之，且多言不若守中也。复命者，阳得阴而谓之归根，阴得阳而谓之复命也。
　　所谓定其所备，和其所损，
　　足者点成，砂裹汞亏时，补益汞中砂。
　　以炁益炁，以神滋神，
　　阴之气血善，能益於阳之精神也。阳之精神善，能滋於阴之气血矣。
　　逐其患湿，
　　人身之中而有者，三官也。其上中者，而名泥九绛宫也。其下者，而曰元宫矣。此之三所乃神气精血所居之乡，非患湿阴邪所在之处，故其患湿也，宜为却之矣。
　　成乎妙躯。
　　若能如是，即成道身。
　　修身之要，贵乎是枢。
　　修行之首，斯为要矣。
　　人能奉之，神仙者欤。
　　人能行之而登阳天，出入金门，身得神仙矣。洞曰：动其气而静其神，益其血而点其精者，则得渐成，实其腹而强其骨，坚其脑而住世，虽非白日升天，犹能长生不老者矣。颂曰：男是真阳更觅阳，阳中点制得其昌。人能递互复其命，便是神仙不夜乡。
　　炼性章第二十二
　　董成真觉种，方号道人身。
　　炼性之大者，治贼而可矣。夫贼者，凡有其五焉。
　　五行之像，谓之五贼。
　　一曰志也，其性为恐，谓之寒贼。若能治之，名无漏性。
　　志者，水之晶，而为人之肾气之主，而为志也。其性为恐，谓之寒贼者。肾气之志，主恐惧惊怖之像。此像生也，大损元觉之神矣。若能治之，名无漏性者，慧光照鉴此之恐志，内明真宰，故得不怖，成乎无漏，廓然清素，月白风清，古岸汀洲之境也。
　　离斯无色界，沙尘总是空。妥妥如如体，清风明月中。
　　二曰魂也，其性为怒，谓之慎贼。若能治之，名清凉性。
　　魂者，木之秀，而为人之肝血肝胆之主，而为魂也。其性为怒，谓之嗔贼者。肝胆之魂，主嗔怒忿争之像，此像生也，大损元觉之神矣。若能治之，名清冻性者。慧光照鉴此之真魂，觉悟真空，其如梦电，即得返照回光，元明洞鉴，朗月秋天，清风古岸，遂清凉之果，成静土之乡也。
　　三曰神也，其性为喜，谓之乐贼。若能治之，名希夷性。
　　神者，火之真，而为人之心神，心神之主而日神明也。其性为喜，谓之乐贼者。心神之神，主喜乐游逸之像，此像生也，大损元觉之神矣。若能洽之，名希夷性者，常有欲也，以观其终，常贼兴也，以察其幻。即得悟机达本，反视回光，成希夷之性，视不足见，听不足闻，此之际也。即得悟生无介目之累，保神有清静之方。江头绿草嫩猗猗，而苇施芦花。古岸横舟月潇潇，而清风满袖。
　　元明此日方当现，清静门中我正闲。尘世拂开真宰现，元神跳出死生关。
　　四曰意也，其性为思，谓之贪贼。若能治之，名无为性。
　　意者，土之肌，而为人之脾胃，脾胃之主而为意也。其性为思，谓之食贼者。脾胃之意，主想望思念之像，此像生也，大损元觉之神矣。若能治之，名无为性者。人能治之，乃曰无为。千秋万古之真，皓月清风为侣也。
　　五曰魄也，其性为忧，谓之痴贼。若能治之，名大明性。
　　魄者，金之气，而为人之肺气，肺气之生而为魄也。其性为忧，谓之痴贼者心肺气之魄，主忧愁烦恼之像，此像生也，大损元觉之神矣。若能治之，名大明性者。人能绝此，即得绿水青山之境，长春不夜之乡，大明无翳而已矣。
　　此之五贼，咸在乎心。
　　此之五贼，而为五行之像也，万化之宗矣。万化所主者，藉君於心也。是故圣人言五贼，咸在乎心也。
　　人若顺之，则转轮三界。
　　人顺其贼也，而行恐怒喜思忧之性也，即沉沦没转游三界矣。夫三界者，欲界色界无色界也。三界之内而有者，四境也。夫四境者，财为欲境，色为爱境，酒为迷境，气为瞋境。此之三界而同四境者，惟天人之爱河，乃群生之苦海。五贼而喜者，其惟境界也。是故圣人云：人若顺之，则转轮三界矣。咄哉，五贼沉人无觅，三界绵绵，四境默默，爱河荡荡，舟楫难释，无色阳天，空留清碧。
　　人若治之，则神蹈仙京。
　　蹈，履也。人治其贼也而亡恐怒喜思忧之性也，即履长春神仙之乡矣。远离三界，不居四境，出此爱河，身升玉京，朝礼上帝，稽首天尊，欢喜踊跃，皇道开明。
　　是故言听动观一切时中，皆当明照。制炼修行，如是弗息，即得福生无际，游宴长春也。
　　洞曰：人能动止心兴意举体措，身为一切时中，常观妙化，渊明真宰，识破浮生。悟落花之境，省如梦之期。制修斯道，擒欲亡贼者，即得翱翔紫阙，游宴长春也。颂曰：迷者况沦悟者仙，何须苦苦殢经篇。到头只是昭清觉，打破尘笼自有天。
　　明素章第二十三
　　廓然洞彻谓之明。混混沌沌谓之素。
　　人皆行此空色，不能悟彼明素。
　　人皆行此空色者，人处三时梦，时时总是空。三时者，过去时，现在时，未来时也。不能悟彼明素者，贪恋空中有，孰知步步空。自从无始劫，至此尚盲聋。
　　吾能破此空色，亦能行彼明素。
　　吾者，假中之真，有内之元，元内之有，恍惚之间，长生之者，是为吾也，吾犹我也。能破者，五鬼亡时见我身，我身无处不光明。何须直待能乎破，不待能时贼自沉。亦能行彼明素者，善离诸像而入无为也。
　　夫空色者，所谓恐怒喜思忧之属也。
　　五行所主，而性自然。
　　夫明素者，所谓昭清觉静慧之属也。
　　明达无为，谓之昭。灵光无染，谓之清。居像不昧，谓之觉。断绝邪障，谓之静。出入同道，谓之慧。此名五印土也。
　　如人能破此之空色，慧灵悟解，洞彻光明，离有为法，入无相身。
　　一切有像，终归真空。故要离之无形之神，洞而不灭，要当入也。
　　同道无终，独斯者哉。
　　洞曰：熏成之性同道身，而不灭者，其惟斯身也。斯身之名，圣人呼之，非为一号。道君称为不神之神，释迦称为如来之相，圣人言为君主之官，宣父论为仁人君子。至於主公真我，佛祖金刚者，皆同归而异途矣。大抵只为人之元来之性，心神是也。然此心神，要当亡其五贼，除其五性。贼性者，乃为恐怒喜思忧也。即得生其五体，升其五印。体印者，乃是昭清觉静慧也。能犹是者，乃曰道身。非犹是者，止为众生矣。夫道身而全斯治者，乃曰鬼中神仙也。夫道身而全，斯治及乎结汞凝铅，混同道体，建德合天，积功累行者，乃曰天中神仙也。道身未全，能点精易气，积德利人者，乃曰陆地神仙也。夫道身未全，精神未备，惟忠孝仁义，正德柔和者，乃曰水府神仙也。夫道身未备，善德未修，惟保精益气，炼血爱神者，乃曰人间神仙也。夫道身之称者，乃人心之谓也。人心所亡恐怒喜思忧之性，而成昭清觉静慧之神者，惟道身之谓也。恐人恨解，故再注之。夫五仙之位，而列五品。天仙者居其一也，地仙者居其二也，水仙者居其三也，人仙者居其四也，鬼仙者居其五也。五仙之位，互有高卑，人心之造，其惟异也。还不然者，而为五苦。五苦之由，则将反是矣。颂曰：灵性无形道，阳光像内真。二端相合处，万古不能沉。
　　常道章第二十四
　　妙觉灵光微，寒潭照秋月，天汉大哉。炁相符洞，无灭阳精阴髓，呼吸而已。德配三才，自然之理。青松影下，绿禬阴中。风月潇湘，真如妙用。三三六六，坎离洞谷。妙应阴阳，通光无欲。颂曰：帝王官阙瑞烟嘉，处处江山罩彩霞。紫凤飞鸾成羽盖，黄金白玉秀珍花。翩翩台畔龙楼室，沥沥筠中玩女家。尚矣君哉攸德处，无为为裹就丹砂。又曰：真人居处是仙乡，步步还同妙境方。尘意拂时山水秀，道心开处竹松良。清风友者应明月；静谷邻兮岂世伥。惟有白云千万顷，朝夕与我着翱翔。又曰：仙公得道始名真，不在浊兮不在清。亦匪太过还不逮，又非中道立乎身。的端妙处云何说，今日言中子细论。其道无可无不可，死生荣辱在活心。
　　常道之道，非化非造。
　　常道之道者，绵绵画夜，时刻相借。非此绝生，得者无榭。非化非造者，动静滋物。空同恍惚，合理自然，神昭素烛。
　　常真之真，非名非形。
　　常真之真者，日用清真，秀出天庭。冲和在手，妙力滋新。非名非形者，可名与形。势终已倾，非此体号，却入真灵。
　　其乎动也，应物以善德。
　　元真洞照，湛湛清妙。来者应之，其如鉴耀。
　　其乎静也，寂湛以渊清。
　　真如灵处三千界，契理合天妙非怠。壶中皓月与清风，满目潇湘遍舟载。竹径潇淞风载蔽，南山一带笼烟谷。停胜一顾坠金鞍，满目睛岚似珠玉。
　　此之际也，弗修弗证。
　　善恶俱亡因果消，岂分彼此与昏朝。清辉面目昭千古，雪裹梅花竹在梢。
　　适乎不器，入乎妙灵，诚不神之神，乃道冲之道。
　　一任纵横天地间，何须独步此江山。周道大道应无色，妙理还时不复还。清觉一声笛满袖！幽琅三弄瑟应寒。元真洞彻先天外，点破尘沙欲界关。
　　同万物竟而不灭，阴阳生而不穷。洞然无间，玄玄者也。
　　上方灵宝无极至道开化真经卷下竟
　　
