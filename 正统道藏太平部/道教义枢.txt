道教义枢
　　经名：道教义枢。原题清溪道士孟安排集，书成於唐高宗时。十卷（原缺第六卷）。底本出处：《正统道藏》太平部。
　　目　录
　　第一卷
　　道德义　法身义　三宝义　位业义
　　第二卷
　　三洞义　七部义　十二部义
　　第三卷
　　两半义　道意义　十善义　因果义
　　第四卷
　　五荫义　六情义　三业义　十恶义
　　第五卷
　　三一义　二观义　三乘义（原缺）
　　第六卷（原缺）
　　六通义　四达义　六度义　四等义
　　第七卷
　　三界义　五道义　混元义
　　第八卷
　　理教义　境智义　自然义　道性义
　　第九卷
　　福田义　净土义　三世义　五浊义
　　第十卷
　　动寂义　感应义　有无义　假实义
　　道教义枢序
　　青溪道士孟安排集
　　夫道者，至虚至寂，甚真甚妙，而虚无不通，寂无不应。於是有元始天尊应气成象，自寂而动，从真起应，出乎混沌之际，窈冥之中，含养元和，化贷阴阳也。故老君《道经》云：窈冥中有精，恍惚中有象。又云：有物混成，先天地生，寂兮寥兮，独立不改，周行不殆，可以为天下母。盖明元始天尊於混沌之间应气成象，故有物混成也。《灵宝无量度人经》云：渺渺亿劫，混沌之中，上无复色，下无复渊，金刚乘天，无形无影，赤明开图，运度自然，元始安镇，敷落五篇。故知元始天尊以金刚妙质，乘运天气，布化陶钧。致分度，自然仪象，女图敷镇也。《儒书经籍志》云：元始天尊生於太无之先，禀自然之炁，冲虚凝远，莫知其极。天地沦坏，劫数终尽，而天尊之体常存不灭。每至天地初开，或在玉京之上，或在五方净土，授以秘道，谓之开劫度人。然其开劫，非一度矣，故有延康、赤明、龙汉、开皇，是其年号耳。其所度人，皆诸天仙圣，无量上品，有太上老君、天真皇人、五方天帝及诸仙官，转共承受。所说之经，亦禀元一之炁，自然而有，非所造为，亦与天尊常存不灭。天地不坏，则蕴而莫传，劫运若开，其文自见。凡有八字，尽道之奥，谓之天书。字方一丈，八角垂光，光彩照曜，惊心骇目，虽诸天仙，不能省视。天尊之开劫也，乃命天真皇人，吹转天音而辩析之。真人已下至于诸仙，展转节级，以次相授。诸仙得之，始授世人矣。《灵宝经》云：元始天尊以龙汉之年，出法度人。灭过去后，天地破坏，无复光明，男女灰灭，沦於延康。幽幽冥冥，亿劫之中，至赤明开光，天地复位，我又出世，号无名之君，出法教化，度诸天人。我过去后，一劫交周，天地又坏，复无光明。至开皇元年，我於始青天中，号元始天尊，流演法教，度诸天真。《度人本行经》云：自元始开光已来，至于赤明元年，经九千九百亿万劫。《度人本际经》云：元始天尊为汝等，故权应见身，教导开度，诸未度者，为后世缘。今当反神还乎无为湛然，常寂不动之处。又云：自我得道以来，经无量劫，常在世间，未曾舍离。若应度者，恒见我身，运会迁移，则不能见。此劫众生，机宜所感，当由道君，而得度脱。是故我今升玄入妙，汝等肉眼，不能见我真实之身，谓言灭尽。但修正观，自当见我，与今无异。若於空相，未能明审，犹凭图像，系录其心。当铸紫金，写我真相，礼拜供养，如对真形，想念丹祷，功德齐等。贫穷之人，泥木铜彩，随力能办，殿堂帐座，幡花灯烛，称力供养，如事真身。承此因缘，终归上道。是知元始天尊，生乎妙炁，忽焉有像，应化无穷。显迹托形，无因无待；演法开教，有始有终。老君度人，明应象之理；太玄本际，示真寂之由；本行论其劫时，灵宝标其名号。不经秽浊，所谓清虚，是称玄妙，岂同夫释氏托生，终开右胁，老君出世，必从左腋乎？而悠悠之徒，未能穷源讨本，所以好儒术者，但习典坟，崇真如者，惟观释典。至於道经幽秘，罕有研寻，既不知其指归，实亦昧其篇目，遂乃各齐其所见，多以天尊为虚诞也。故知井蛙不可以语於海，夏虫不可以语於冰。信哉斯言！信哉斯言！洎乎元始天尊升玄入妙，形像既着，文教大行，玄言满於天下，奥义盈乎宝藏。於是系象探其深旨，子史窃其微词，翻译之流，实宗其要。所以儒书道教，事或相通；了义玄章，理归其一。能知其本，则彼我俱忘；但识其末，则是非斯起。而世人逐末者众，归本者稀，欲令息纷竞於胸中，固不可也，惜哉！庄生有言，举天下皆惑，余虽有所向，庸可得乎？其有支公十番之辩，锺生四本之谈，虽事玄虚，空论胜负；王家八并，宋氏四非，赭道正之玄章，刘先生之通论，咸存主客，从竞往还。至於二观、三乘、六通、四等，众经要旨，秘而未申，惟玄门大义，盛论斯致。但以其文浩博，学者罕能精研，遂使修证迷位业之阶差；谈讲昧理教之深浅。今依准此论，芟夷繁冗，广引众经，以事类之，名曰《道教义枢》。显至道之教方，标大义之枢要，勒成十卷，凡三十七条。俾夫大笑之流，萧然悟法；勤行之士，指示玄宗。不其善乎？不其善乎？
　　道教义枢卷之一
　　道德义第一　　法身义第二
　　三宝义第三　　位业义第四
　　道德义第一
　　义曰：道德者，虚极之玄宗，妙化之深致。神功潜运，则理在生成；至德幽通，则义该亭毒。有无斯绝，物我都忘，此其致也。故《道德经》云：道生之，德畜之。又云：大道泛兮，玄德深远。《西升经》云：道德混沌玄同也。
　　释曰：道者，理也。通者，导也。德者，得也，成也，不丧也。言理者，谓理实虚无。《消魔经》云：夫道者，无也。言通者，谓能通生万法，变通无壅。河上公云：道，四通也。言道者，谓导执令忘，引凡令圣。《自然经》云：导末归本，本即真性，末即妄情也。德言得者，谓得於道果。《太平经》云：德者，正相得也。言成者，谓成济众生，令成极道，此就果为名；亦资成空行，此就因为目。《德经》云：成之熟之也。言不丧者，谓上德不失德，故云不丧也。《太平经》云：常得不丧也。然道德玄绝，自应无名，开教引凡，强立称谓。故寄彼无名之名，表宣正理，令识名之无名，方了玄教。故《灵宝经》云：虚无常自然，强名字大道。
　　又道德体用义者，道义主无，治物有病，德义主有，治世无惑。陆先生云：虚寂为道体，虚无不通，寂无不应。玄靖法师以智慧为道体，神通为道用。又云：道德一体而其二义，一而不一，二而不二。不可说其有体有用，无体无用，盖是无体为体，体而无体，无用为用，用而无用，然则无一法非其体，无一义非其功也。寻其体也，离空离有，非阴非阳，视听不得，搏触莫辩。寻其用也，能权能实，可左可右，以小容大，大能居小。体即无已，故不可以议；用又无穷，故随方示见。
　　又经明常可二道、上下两德者，旧解云：常寂之道，义说无为，凡有四义。一者非攀缘识虑，故无心。二者无质碍分别，故无形。三者不为名言所得，故无名。四者无常不能迁改，故无时。具此四义，故名常道。贾法师云：自应身已迁，三清等法，皆是可道，尽是无常也。上德是忘德，下德是执德，以是执德，今明物情常执。谓有常道可求，不能悟理，便成滞教，老君演明道德，正治此迷。经云：可道非常道。非谓别有常道，正言所是说道，并非恒定，不宜执以为常，故系非常，以为消遣。此言说道为药，本治物迷，迷病若消，何道不得？若知不得为得，亦可不常为常也。
　　法身义第二
　　义曰：法身者，至道淳精，至真妙体，表其四德，应彼十方，赴机於动寂之间，度物於分化之际，此其致也。故《升玄经》云：吾以立气周流八极，或号元始，或号老君，或号太上，或为世师，随人所好，为作法身。《本际经》云：於明净观观见法身。又云：香花妓乐，洞映法身。
　　释曰：法是轨仪，身为气象，至人气象可轨，故曰法身。原其应化，身相称号甚多，总括本迹，具为六种，本有三称，迹有三名也。故《本际经》云：道身即是寂本。又云：又为迹本，动寂用殊。又云：如是本身能生万物。又云：生身是迹，迹作邪。本三称者：一者道身，二者真身，三者报身。一道身者，《太平经》云：道无不导，道无不生。《度人经》云：唯道为身。《本际经》云：即是真道，亦名道身。二真身者，《玉纬经》云：真淳坚也，谓体无秽杂，常住疑然。《消魔经》云：近为真身。《本际经》云：我之真身，清净无碍。三报身者，报是酬答之名，谓酬积劫之行。《本行经》云：致今之报，为诸天所宗。《本际经》云：元始正身，因无数劫，久习妙行，报得此身。迹三名者，一者应身，二者分身，三者化身。一应身者，应是应接，谓随机显迹，应接群生。《请问经》云：以无心而应众生。《本际经》云：应物根性，示色象，故名应身。亦曰生身。言生身者，随顺世法，诞育形体也。二分身者，分是分散我一身，散在多处，身虽非一，形相不殊。《本际经》云：分形散体，无有限量，止见一方，故惟百亿。又云：诸分身者，是於报身，起无碍用。《灵宝经》云：天尊分形百万，处处同时，是男是女，并见天尊，俱如一地。三化身者，化是改变无常，倏有欻无，种种殊相，非复本形。《定志经》云：天尊化作凡人，从会中过。《本际经》云：我即化身，种种示见，人天六道，随缘施作，倏有欻无，权示色像。
　　又本迹体义者，□道教经，究法身正理，通本迹，不异不同。迹之三身，有其别体；本之三称，体一义殊。以其精智淳常曰真身，净虚通曰道，气象酬德是曰报身。就气精神，乃成三义，不可穷诘，惟是一源。既是法身，当有妙体，且言身言体，岂无色无心？旧云寂地本身，以真一妙智为体。故《灵宝经》云：玄通大智慧源也。色是累碍之法，九圣已还，既滞欲累，并皆有色。真道累尽，唯有妙心，但此妙心，具一切德，寂不可见，名为妙无。动时乘迹，同物有体，心色虽妙，物得见之，故名妙有。对本论迹，迹无别体，视是本身，寂用称为体耳。正明法身至本，无色无心，而今说色说心，皆为破，并是为物，岂有定耶？为爱色众生，欲令舍色，则言至道无色。故《西升经》云：道象无形端，或为计心众生，言至道无心。故《请问经》云：道为无心宗，或为断无，众生则言俱有色心。故《本际经》云：无不知故，亦名为心；道眼见故，亦名为色。《生神章经》云：形与神同，不相远离，俱入道真，或为双爱色心众生，则言无色无心。故《本际经》云：不缘虑故，故言非心；无所碍故，故名无色。斯则非心非色，能色能心，即是不心为心，不色为色。既以不心为心，无色为色，亦以不得为德，无体为体耳。又法身万德，已自俱圆，今举四事，用申叹美，岂即以为定实。且欲引物，欣求见着，见着才生，便乖此理。何谓四？一者常存，二者快乐，三者自在，四者清净。常存者，谓湛然安往，不迁不动，不为无常，无常所动，乃是正常。《宝玄经》云：湛然常存。《道经》云：湛然常存也。快乐者，乐是怡豫也。《本际经》云：欣然微笑，举体怡豫。又云：安隐快乐。自在者，泛兮皆可，无适不通，在事任我，故云自在。《宝玄经》云：出没自在。《本际经》云：真一妙智，自在无碍。《海空经》云：三者自在。果清净者，慧心明鉴，谓之清智，体无疵，故称净。《本际经》云：无染无秽，是名清净。又云常住清净也。然法身道果，治众生病。或众生迷妄，言百年之寿可常，五欲之境可乐，自计己身为我，爱诸色始为净，不如是。无常、苦、无我、不净，圣人为此，故示无常，以高况下，夺其所计。故《西升经》云：吾尚白首衰老，孰免此？明世无常也。又云：形为脑本，痛痒寒温，吾拘於身，知为大患。此示苦也。又天地之人物，谁独为常主？此明无我。又云：吾本弃俗，厌离世间。此示世不净身。亦是世间为患，人所恶，是通不净，但执教者不知。为破世人计常乐我净之迷，故说应身、无常、苦、无主、不净，便谓道果不足可欣，定是为常等四。为治此例，故说道果是常，是乐，是我，是净也。又本迹义例者，有师云：众生本有法身，众德具足，常乐宛然，但为惑覆，故不见耳。犹如泥之杂水，不见澄清，万里深坑沙底，难睹本相。见时义无有异。一家云：本有之时，未有众德，但众生有必得之理，故言澄清湛然耳。今难二解。若本具众德，岂被惑覆？遂为惑覆，何德可尊？若本无众德，今时始有，则是无常。又理是本有，理可是常；事既今有，事应无常。若理事俱常，亦应理事俱本，是故不然。今明法身本非三世所摄，何得已有？见有常有耶？亦未曾有无，何论隐显。今言神本澄清者，直是本来清净，竟无所有。若迷此理，即名惑覆，若了此理，即名性显。非是别有一理在众生中，说为法身是常是净也。有说云：迹身无常，本身是常。又云：常应为迹，迹亦言常，今明一往对缘。亦有此说。至论常与无常，并是起用，悉皆是迹，非常非无常，乃可为本。四句渐除，百非斯绝。
　　三宝义第三
　　义曰：三宝者，法门栋干，群品津梁，乃万物之福田，实三清之良径，归依正本，其在兹乎！此其致也。《九天生神章经》云：三宝尊重，九天至真。《正一经》云：烦恼数极，归於三宝。《本际经》云：三宝轮转，运用无辍。又云：三宝洞极。
　　释曰：《请问经》云：一者道宝，二者太上经宝，三者大法师宝。道以通达为义，谓能自通通他，又能令凡达理，通物至乐。太上经者，太言极大，备包众理；上是胜出，超踰众教，经即训法、训常，言由言径。法为万物轨范，常谓众圣模刊，由是得理之所由，径是入道之途径。法师者，《消魔经》 注云：能养生，教善行，为人范，是法师也。孟法师云：师者，和也，众也。谓率徒必众，接物必和。《盟威经》 云：师，和也。但和有理有事。事和者，容人畜众，事同水乳。理和者，思真诣圣，不违玄趣也。通称为宝，亦称为尊者，《正一经图科戒品》云：尊高无上，宝贵无价。《老君经教》云：迷返知一，崇信三宝。一曰三宝在无价。《请问经》亦云：三宝，一曰三尊。今依经释，尊以尊高为称，宝以宝贵为名，既当体可尊，亦从譬为贵。当体可尊者，太上是号道法王也。《升玄经》云：为众圣之父，万物之母。以能生法身慧命，故有父母之名；令物归往尊崇，故有法王之称。此当体尊也。可宝不过金玉，人则金容玉质，法则玉字金书，此当体宝也。从譬者，尊则譬犹父母，宝则谕如珠玉也。又三宝体义者，《大存图诀》云：道宝无形之形，即太上也，此以应身为体。师宝者，得道之人为我师。《盟威经》云：太上道君，以形申教，是谓师宝；以气应感，是谓道宝；妙文示法，是谓经宝。教学品云：一天之下，一人成太上，故法王不得有二，化主秪在一。故以道君正当道宝也，斯则皇上之谓。诞洪氏之胞入於宝珠，证成圆果，以此身智为道宝体。师宝者，初发道意，极九圣，初心三宝真圣，五人行法，此之身智为师宝体。其有神通分应，亦随本分，摄属师宝。所以知五人成众者，按黄箓斋仪云：极少五人。又玄一真人云：太上遣三真与天师监徐来勒度仙公经，故知五人方行大法。经宝者，释有三家。一云以理为体，谓文字可灭，此则非经，理既是常，故为经也。二云文理合为经，理则合常，文则合法。三云文为经体，有理未言，无有经称，演立言教，方有经名。今名若定偏执，三家尽滞，随方假说，三释皆通，顺情而言，后解小胜。以经教所明，多以文为经故也。又须知道君本迹是道宝，经则有理有教，教则金口所说，玉简所书，加被印成，缣纸传记，是正宝经。若九圣已降，自说加人，或印成他说，书之缣纸，各能诠理，随分入经，称为传论，此其随也。如五真降授仙公是正师宝。若始发道意，凡道士共行法者，或出家法人，无五人众，或五人众非具足师宝，是相随也。图形写像，表代真人，亦随师也。又明太上道君以为宝者，色即七十二相，八十一好，心即四达六通，智圆慧满，以此身心庄严具足为道宝。经宝者，经有生善灭恶之用，或一句两句已有此能，或多章多偈方具斯力。如言宁守善而死，不为恶而生，一句之中，其义各足。又如善胜论於真一，二真谘於神本，乍开譬谕，演说会通，众多章句，明理乃足。然四字成句，或诠理用足，可是正经，一字起时是真经。不有师云：字字各能诠理，一字即是真经。今不同此。如一宁字，未通守善而死，如此宁字，欲何所道？诠用未足，故非真经。其有单字明理足者，即是真经，如道字是也。师宝者，其义有三：一者舍家远俗，二者修善学慧，三者众聚行法。舍家远俗者，旧举五事显其胜功。一者栖凭胜处，二者依庇明师，三者专心在法，四者兴隆道教，五者形与世隔。栖凭胜处者，《本际经》云：幽隐山林。又云：依凭精舍。《升玄经》云：虚堂空室，名曰仙家。此谓放旷翛条，自然趣善。依庇明师者，既得胜处，宜依上人。《本际经》云：愿值明师，谘受上道。又云：造事明师。《灵宝经》云：非师不传。专心在法者，既得胜人，宜请妙法。《本际经》云：寻访明师，祈请要术，三洞妙文。《灵宝经》，云：所营在法。兴隆道教者，既得玄教，宜以化他。《本际经》云：愿以法音，广宣愚昧。《请问上经》云：广开法门。《定志经》云：兴显道士。形与世隔者，黄褐玄巾，披罗衣锦，形既殊凡，心宜改俗。故《本际经》云：衣弊履穿，谦光晦迹。又云：舍俗服玩，黄褐玄巾，斯以迹引心，令超世网，就事而言，出家最胜。既云始受五千文，而朝存章服，且如灵宝，故知未备三洞，入师数也。二修善学慧者，遵法之人，本崇行解，隔凡成圣，真智为优也。三众聚行法者，如五真降授葛仙，十方聚传太上。《升玄经》云：三当念众为良福田，师之言众，其义明矣。但师於三义，有具不具。若在人间，其有舍家披黄，修解证智，徒众聚集，以人间修得上界真解，故三义备也。从诸天以上至乎界外，不必帔黄巾玄，多是七宝为冠，九光作帔。所以然者，始学心劣，故寄形殊。上方无方，任能会理而生明，是仙犹衣黄服，此自通耳。
　　位业义第四
　　义曰：位业者，登仙学道，阶业不同，证果成真，高卑有别，三乘七号，从此可明，十转九宫，因兹用辩，此其致也。《本际经》云：神官位序，真圣阶梯。《灵宝经》云：位登仙王。又云：功业无巨细也。
　　释曰：位是阶序之名，业是德行之目，大论品次，释者不同。徐法师举《洞神经》云：神人、真人、仙人、道人、圣人、贤人，合共为道。《太真科》云：鬼中立功，进登鬼仙者，皆号灵人。神者，神妙无方。真者，坚纯非假。仙者，迁升改化。道者，虚通不壅。圣者，正名制作。此义多在果入因。人言圣者正行居心也，贤者辩能才智，灵者识鉴通微。前六，世人得道之名；后一，鬼神得道之称。又云：名乃有七，位乃有三。一者仙位，二者真位，三者圣位。神道贤灵，更无别位，名号虽异，犹附三阶。今谓众经显名，岂唯有七，犹如至人、智人、上人、大人也。陆先生云：起自凡夫，积行成道，始化曰仙，仙化成真，真化成圣。此即通举界内九宫，界外太清，俱是仙品，就於真圣，合为三阶也。诸家解释既殊，难可依据，今依《玄门论》中摇亮、玄靖二法师义旨。凡有两义，一论禀生之位，二论证仙之品。禀生位者，界内有欲观感生，凡三十二品，有欲善业，为三界四民之位。界外是无欲观感生，凡二十七品，为三清一乘之位。证位品者，始自发心，终乎极道，大有五位，一者发心，二者伏道，三者知真，四者出离，五者无上道。均此五心，总有四位：前之二心是十转位，第三一心是九宫位，第四一心是三清位，第五一心是极果位。前四是因，后一是果。初之二心有十转者，发心一位即为一转。伏道之中，凡有九转，以一就九，合成十转。其初发心亦名游散位，为一转者，是破裂生死，回向道场，从迷返悟，转俗入道。《大戒经》云：善男子、善女人，能发自然道意，来入法门，受我十戒，则为大道清信弟子，皆与勇猛飞天齐功。飞天，未得道者也。是道十转，弟子此入十转之初也。又云：若在一转而行精进心不懈退，即得飞天，於此而进，超凌三界，以此发心，即为一转。又云：清信弟子，见在世上，度於众苦，身有光明，形神澄正，制伏魔精，故是翻邪来入正道。但寻此飞天，总是伏位，既未得真知之道，故云未得道也。言为诸天策驾，即是九宫真位，诸天策驾也。伏道之中，有九转者，凡三种解，解各三转，合成九转。三种解者：一曰武解，二曰文解，三曰尸解。《四极明科》及《真迹》并云：武解者，地下鬼帅；文解者，记形改化。仙经云：先死后蜕，谓之尸解。其武解三转者，《四极明科》及《真迹》云：武解，鬼帅二百年一转，凡三等。并云：世行功德，度名东华，不预三官之府。又云：至忠至孝、至廉至真者，改化更生，得为鬼官也。其文解三转者，《明科》云：文解，主者亦有三等，其一等散在外舍，闲停无事，俱在洞天，百四十年一进，给仙人驱使。其二等便径得游行仙阶，给仙人所使，百四十年进补管禁，如世散吏。其三等便得入仙人之堂，游行神州之乡，入宴东束华也。其尸解三等者，其下者或因刀兵，或因灭度，暂游太阴，或太一守尸，三魂营骨也，魄卫肉胎，灵结气，不久更生。其次者蝉蜕，或假物代形，虽受殡埋，隐景而去，后开棺中，惟见杖舄。其上者以剑杖代尸，俄尔升化，倏然失所在，乃游虚空。寻此十转，伏结所招，位存似空，未登真解，始在初门，并非乘位。宋法师云：报有十转，其一转九转，但在世间八方，中央有士得富贵，名书东华，其十转上生三界，为飞天之人。若行六情六度生戒，一转便与飞天齐功，故《明真经》云：功齐十转，报位得及飞天也。今明度生之戒，亦未可明，但未真成即居，似位其间。或有超悟而上，或有历位而升，随根利钝，逐悟深浅，似解若成，进登其位。故因兹十转，入彼九宫。《度人经》云：得为九宫真人。故知真解若成，即登此位也。又《海空经》中所明十转，所谓无忧转，净心转，释滞转，通儒转，达解转二，善见转，权物转，了机转，大明转，具足转。此之时，转义又不同，从转悟为论，非就位而辩，即是一经别致耳。其九宫位者，下三宫地仙，小乘三品；中三宫中乘，天仙三品；上三宫大乘，飞仙三品。乘各三品，利钝平等，人故成九宫。金箓简文云：地仙、天仙、飞仙是也。地仙游诸名山，天仙、飞仙升出三界之表。《八素真经》云：太清之下，次得九宫之飞仙是也。此并是界内无欲，真空始入，观妙未能圆虚，虽无感生之力，而解品可尊，故受兹位。其下之六宫，二乘之业，近齐三界二十八天，大劫交周，不免生死。上三宫大乘之业，与四民天同，虽未登举，已超三界，大劫交周，灾所不及。故《太真科》云：已出三界，虽未登举，预种民者，皆无退转。若运开须化，应感下生，和光同尘，不累其德，接引后生，申明道教。是知劫坏则飞升上境，故有飞仙之名，劫成则应为民种，故有种民之号。但三乘之业，根性不同，或有超升，或有历位，今举大纲，其义如此。次界外三清位者，太清仙九品，上清真九品，玉清圣九品，三九二十七品，同修平等，俱入一乘。观有浅深，义开差等，何者？《太真科》云：小乘仙有九品，一者上仙，二者高仙，三者大仙，四者神仙，五者玄仙，六者真仙，七者天仙，八者灵仙，九者至仙。中乘真有九品，一者上真，二者高真，三者太真，四者神真，五者玄真，六者仙真，七者天真，八者灵真，九者至真。大乘圣有九品，一者上圣，二者高圣，三者大圣，四者神圣，五者玄圣，六者真圣，七者仙圣，八者灵圣，九者至圣。通寻三品，同用九名，而第六一名，三位差互，仙品用真明#1，真位用仙名，圣位用真名。此当名真，信居中义，通上下耳。又圣第七，没其天名用仙名，此示大能含小。余名尽同者，欲示诸名并可互通，何者？三九不同，而俱是无欲，观体不无优劣，故有仙真圣殊。但知上圣、高圣、大圣，是圣之上品；神圣、玄圣、真圣，是圣之中品；仙圣、灵圣、至圣，是圣之下品。圣品既尔，仙真例然。此三九若望界内入一大乘，其间自论，义开三品，经亦差等。曲辩三乘，上云兼而该之，一乘道也。今释别名者，上者胜上，各居一品之上，就用为名。高者高道，其德尊高，就德为称，大论其体，广大神明，或累已除，天语自然。玄者不滞。至者各至其初品也。仙灵二义，已如前释。又位序义者，凡有二门，一证仙位，二感生位。证仙位者，从九圣以来，乃有三位，一三清位，二九宫位，三十转位，具如前释。感生位者，略有四位，一者界外三清位，即三九二十七品，仙真圣人同用平等，无欲善感生。二者三界中间四民天位，用断习气，有欲善感生。三者界内二十八天位，浄三业，有欲善感生。四者人中位，五戒，有欲善感生。不论三恶道者，真圣是善业，不生恶道。若语应化，此自别门，今以品位望感生处者，界外三清，不明自等。其四民天，即属九宫之上三宫；其无色四天，即齐次三宫；其色界上六天，即齐下三宫。故宋法师释此六天是不缘不入。此则色界十三天。已上准真成位，降此已下色界十二天，准似解位。欲界六天及中实业，并为散善所感，但真圣多寄人者，修学故通入游散位也。游散有三义：一者未入伏道，二者未得真成，三者未能职任，俱名游散。然感生仙品，两义自殊，今大都准则非为定也。所以然者，自有远生界顶而无真成，自有近在人中而得，自有与品相当而有此观，故此二门，不得定准。所以知仙品位次而然者，《飞行羽经》云：玉清则上清之高神，太清则飞仙之高灵。《八素真经》云：玉清宫之下真乃上清宫之上真，太极宫之上真乃上清宫之下真，太清官之上真乃太极宫之下真，从此以下得九宫之飞仙。寻此二经，并飞仙次太清之下。《抱朴子》引仙经云：上士举形升虚，谓之天仙；中士游於名山，谓之地仙；下士先死后脱，谓之尸解。此即直取升天曰天仙，游地曰地仙，蜕形曰尸解也。《自然经诀》云：上仙白日升天，中仙栖於昆仑、蓬莱等名山，空中结宫室，下仙常栖诸名山洞室，综理从上生死也。又《太真科》云：大甲申之后，则为一天之初，初中至后，学者不异。众生善恶，人物皆同。一天之中，唯一人成太上，一人成帝君，一人成老君，一人成天师。学如牛毛，得如麟角，其间为圣真仙民，或停散待迎后圣，如是无数。又复论出化在他天上，或他世间也。今谓此等所明，实亦无在，随人所宜耳。青君云：以九天之精气凝成九宫之位，故九宫论位，按此为明。又《八素经》云：太极者，此是太清境中之宫。《生神章经》云：三皇、洞神、太清、太极宫，此其证也。又业行义者，向道有二条，一愿，二行。故《请问上经》曰：悉从愿来，非愿不成。《本际经》云：一切行皆是方便教门也。愿有二义，上求道果，下化众生，四等为心是大乘愿，若近求三界，自度为心是小乘愿。行有四义，一术，二戒，三定，四慧。术者，茹炼方法，丹药祝请，小乘局此一条，大乘用为助行。《升玄经》云：炼石茹芝，虽寿千年万岁，死辄更苦。《本际经》云：服药茹芝英，延寿保命根也。戒者，防非止恶，为生智慧之根。《灵宝经》云：智慧生戒根，真道戒为主。定者，观三守一，思神念真。《本际经》云：调习静定。《灵宝经》云：思微定志。慧者，空有两解，欲无欲二观。《本际经》云：慧识明了，照悟空有也。谈讲演说，并入慧门。故徐法师云：心有定散，即存三守一，散即学慧讲说。引《玉京山经》云：讲道静真。《请问经》云：敷显妙义也。用此四义，以调身心。通论身心，复有外内两行。修慧持戒，是为内行；放生布施，造治殿堂，名为外行，亦名散善。今虽开此四条，若按经文，所论唯二。洞神第十一云：众圣所宗，唯道与术，术即经戒方法是也，道即无欲洞虚是也。又云：习学以无欲为主，修术以经戒为先。又云：无欲洞虚，不卒可登，故少思寡欲，守玄思空，积久不怠，与道合真。今观此文，秖是空有两慧，分门摄事皆尽，道是空慧，术是有慧。若尔者，直就慧门摄前行愿，两事皆尽，讲说还属有慧。故《洞神经》云：讲说教化，密行要术。又云：术在口内。宋法师云：行上品十戒，口业净，生欲界，身业净，登色界，心业净，登无色界。今谓并有欲，善业伏结，云浄未是，真断其间。得真观者，方断通欲。玄靖法师云：至死欲观心，乃除通欲耳。且无欲空观，有欲有观。有观资空，空观导有，导有无有，有观无观，故曰真观。真观亦同无，方名道耳。
　　道教义枢卷之一竟
　　#1明：当作『名』 。 
　　道教义枢卷之二
　　青汉道士孟安排集
　　三洞义第五　七部义第六　十二部义第七
　　三洞义第五
　　义曰：三洞者，八会之灵音，三景之玄教，金编玉字，研习可以还源，凤篆云章，修服因兹入悟，此其致也。故《玉经隐注》云：三洞经符，道之纲纪。《正一经》云：三洞妙法，兼而该之，一乘道也。《本际经》云：若有经文十二部，应三洞者，是名正也。
　　释曰：一者洞真，二者洞玄，三者洞神。真以不杂为义，玄以不滞为义，神以不测为义。通而为语，三名互通。何者？一乘玄书，故是不杂，理然无滞。三洞妙旨，本自难思，故为不测耳。从通制别者，灵秘不杂，故与真名。生天立地，其用不滞，故与玄名。召制鬼神，其功不测，故与神名。通称洞者，以通同为义，明三教并能通凡入圣，又皆同一大乘也。然其教迹本，洞真教主天宝君为迹，本是混沌太无元高上玉皇之炁；洞玄教主灵宝君为迹，本是赤混太无元上玉虚之炁；洞神教主神宝君为迹，本是冥寂玄通无上玉虚之炁。其迹本之义，具如《九天生神章经》义迹及《玄门大论》所明。今略释三迹，明其次第者，天是玄义，灵是精义，神者无累之义。明始入仙阶，登无累境，故与神名；既进中境，智渐精胜，故与灵名；既登上境，智转无滞，故与天玄之名也。通名宝君者，宝是可尊，君是群义，明为群生之所尊仰也。但知洞真法天宝君住玉清境，洞玄法灵宝君住上清境，洞神法神宝君住太清境。故《太上苍元上录经》云：三清者，玉清，上清，太清也。今明玉者无杂，就体为名；上者上登，逐用为称；泰者通泰，体事兼明。从着入微，配三可解。又初登仙域，智用通泰，名渐之上境，故与上同。亦可三境并居界表，俱可称上，故与上名。居中义兼上下三处，并无欲染，亦上境最优，故用玉名，以标尊胜，此并处从人得名也。亦可三清妙处，是大道神功，当体为名，不无其义。通言清者，以净为义。三清净土，无诸染秽，故并言清，其中宫室，万绪千端，变化难思，今不曲尽。又三洞体义者，寻其人教及境，本同一炁，赴感适缘，作三名说。故境教及人，寄名不定，或以人目境，或以境标教，因缘相待，随便而言。《玉纬经》云：洞神，洞玄，洞真，是三清境号。斯即以境因经，故言洞神等经也。今检三洞经目不同，洞神则言洞神二皇，洞玄则言洞玄灵宝，洞真杂题诸名。此则三皇是逐教缘为题，以三皇是禀教之缘故也。灵宝是取教主为题，以生神用灵宝目君故也。洞真无通题，杂题诸名者，此亦示神无方，不可定耳。其三洞法体，一往既是言教，以色声为体，再论并是难思智用，亦可以三一为体。三清境者，一往既是境处，可以炁色为体，再论既是大道智用，不可思议，人法不二，亦具三一为体，即精神炁三一也。盖法师云：境虽是三，不坏是一。又序三洞经：洞者，其卷数题目，具如陆先生《三洞经书目录》 ，孟法师《玉纬七部经书目》，陶隐居《经目》，《太上众经目》《三十六部尊经目》等所明，今不具辨，且论其感降之始，序其流化之缘。其洞真是天宝君所出，玉纬引《正一经》云：元始高上玉帝，禀承自然玄古之道，撰出上清宝经三百卷，玉诀九千篇，符图七千章，秘在九天之上，大有之宫，相传玉文，以付上相青童君，封於玉华青宫。无景元年，又撰一通以封西城山中。又太帝君命扶桑大帝旸谷神王撰出三十一卷，独立之诀，上经三百首，今独立亦行於世也。昔襄城小童，以上清飞步天纲，蹑行七元六纪之法，降授黄帝，竟无所传。元封元年七月七日，西王母、上元夫人同下降汉武於咸阳宫，授五帝灵飞六甲上清十二事。明年天火烧栢梁台，经飞太空，於兹世绝。太元真人茅君，讳盈，师西城王君，受上清玉佩金珰三景躔旋之道，以汉宣帝地节四年三月升天。又玄洲上卿苏君讳林，师涓子，受上清三一之法，亦以宣帝神爵二年三月六日登仙，不传於世。起汉孝平皇帝时，西城真人以上清三十一卷，於旸谷之山授清虚真人小有天王褒，以晋成帝之时，於汲郡修武县授紫虚元君南岳夫人魏华存，以咸和九年乘飙轮而升天，以经付其子道脱，又传杨先生羲，晋简文皇帝之师也。羲师南岳夫人，受上清大洞真经三十一卷，至晋孝武皇帝太元十三年升仙。又许先生迈，字叔玄，小名映，改名远游，师南海太守鲍靓，受上清众经，后渡江入赤城山，往而不返。远游弟谧，仕晋为护军长史，散骑常侍，亦受行众经，隐景去世。谧子玉斧，长名(岁十羽)，字道翔，师先生受上清三天正法，曲素凤文三十一卷，遁迹潜化。玉斧子黄民，民子豫之，以宋元嘉十二年隐剡之小白山，以上清灵宝经、三洞妙文寄剡县马朗之家。宋有道士楼化，以宋明皇帝太始之末，潜因后堂。道士殳孝真，密启明帝，逼取经还，帝使开看，忽有五色紫光，洞焕眼前。逮元徽元年，马乃出诉，启请先者经，有敕听还。天藏既开，太阳难掩，赍持重宝，诣马辐臻。兹乃上真注笔，未简凡庶，摹而传奉，号曰真迹。目序所明，与此同也。洞玄是灵宝君所出，高上大圣所撰，今依元始天王告西王母，太上紫微宫中金格玉书，灵宝真文篇目，十部妙经，合三十六卷。按《太玄都四极明科》曰：洞玄经，万劫一出。今封一通於太山，一通於劳盛山。昔黄帝登峨眉山诣天真皇人，请受此法，驾龙升天。帝誉之时，九天真王驾九龙之舆，降牧德之台，授帝此法，帝后封之於北锺山。夏禹所感之经，出没有异。按《真一自然经》云：太极真人夏禹，通圣达真，太上命钞出灵宝自然，分别大小劫，品经中山神祝。《八威召龙神经》又云：徐来勒等三真，以己卯年正月一日日中时，於会稽上虞山传仙公葛玄。玄字孝先，於天台山传郑思远、吴主孙权等。仙公升天，合以所得三洞真经，一通传弟子，一通藏名山，一通付家门子孙。与从弟少传奚，奚子护军悌，悌子洪，洪又於马迹山诣思远盟受。洪号抱朴子，以晋建元二年三月三日於罗浮山付弟子海安君、望世等。至从孙巢甫，以晋隆安之末，传道士任延庆、徐灵期之徒，相传於世，于今不绝。洞神是神宝君所出，西灵真人所撰，此文在小有之天，玉府之中。《序目》云：小有三皇文，本出大有，皆上古三皇所受之书，亦诸仙人所受，以藏诸名山，其蜀郡西城、峨眉山，具有此文。抱朴子云：昔黄帝东到青丘，过风山，见紫府先生受三皇内文。晋时鲍靓学道於嵩高，以惠帝永康年中，於刘君石室清斋思道，忽有三皇文刊成字，仍依经，以四百尺绢告玄而受，后亦授葛法#1子孙。按《三皇经序》鲍君所得石室之文，与世不同，洪或兼受也。陆先生所得，初传弟子孙，后传陶先生。先生分折枝派，遂至兹也。
　　七部义第六
　　义曰：七部者，应迹垂文，随机演教，括囊众法，普被群生，若能游此妙门，则得自然悬解，此其致也。
　　释曰：七部者，今依正一经次，一者洞神部，二者洞玄部，三者洞真部，四者太清部，五者太平部，六者太玄部，七者正一部。正一部前之三部，具如三洞义朋，今释后四。太清者，孟法师云：大道炁之所结，炁清体太，故曰太清，以境曰经也。今谓此经，从所辅之境得名，何者？此经既明金丹之术，服御之者，远升太清，故言泰清也。太平者，太言极大，平谓和平，明六合大通为一，正平之炁斯行。故《太平经》云：今平炁行矣。有解三台正为太平，有解景星见曰太平。今明此经见世，能使六合同文，万邦共轨，君明物度，可谓太平。太玄者，旧云：老君既隐太玄之乡。亦未详此是何所，必非摄迹还本，遣玄之又玄，寄名太玄耶？今明此经名太玄者→ 当是崇於重玄之致，玄义远大，故曰太玄。正一者，《盟威经》云：正以治邪，一以统万。又言：法文者，法以合离，文以分理。此言众生离本，所以言离，故下文云：反离还合，合真舍伪，由法乃成也。言统万者，总摄一切，令得还真。故下文云：一切学悟少欲，欲少近乎道宗，宗道在乎一式也。治邪者，文云：众生根粗，去道奢邈，大道慈愍，立法训治，趣令心开，两半成一，一成无败，与常道合真，故曰正一法文。今明正是不邪，一者非二，此经正义，以破邪迷，虽说百途，终归一理，故云正一也。通言部者，以部别为义。三部同言太，正一独称正者，以三部辅於三洞大法，故同言太，正一徧陈三乘，简异邪道，故称为正也。又论四部缘流者，其卷数题目亦如诸家目录所明，今序其因起者。太清以太一为宗，老君演说，九君申明道要，云：太清中经，元始中来出於九老，传付老君，真人祖袭不绝，皆关此君。《正一经》云：太清金液，天文地理之经，四十六卷，此经所明多是金丹之要，又是纬候之仪，今不详辩。墨录所明，即汉安元年太上将此经付於天师，因此至今也。太平者，此经以三一为宗，老君所说。按甲部第一云：学士习用其书，寻得其根，根之本宗，三一为主。然其卷数，或有不同。今甲乙十部，合一百七十卷，今世所行。按《正一经》云：有《太平洞极之经》，一百四十四卷，此经并盛明治道，证果修因，禁恶众术也。其《洞极经》者，按《正一经》，汉安元年太上亲授天师，流传兹日，若甲乙十部，按百八十戒云：是周赧王时，老君於蜀授琅琊干吉，至汉顺帝时，宫崇诣阙，上其师干吉所得神书百七十卷，号《太平经》，帝不信之，其经遂隐。近人相传海嵎山石函内有此经，自宋梁以来，求者不得，往取辄值风雨冥暗，雷电激扬。至于陈祚初开，屡求弗获，陈宣帝雅好道法，乃屈周智响法师往取此经。法师至山，清斋七日未取，顷之云雾幽晦，法师耸虑才至天光朗然，乃命从人开函取经。时数十许人开不能得，法师暂用手扶，豁然而启，因得此经，请还台城。帝见迎礼，置於至真观中，仍请法师於观开讲。尔时利安天下，国致太平，自此以来，斯文盛矣。帝因法师得经，故号为太平法师也。太玄者，重玄为宗，老君所说，故《道君序诀》云：玄玄道宗。又《太玄经》云：旡无曰道，义枢玄玄。而尹生所受，唯得道德、妙真、西升等五卷。按《正一经》 云：太上亲授天师，《太玄经》有二百七十卷，推检是汉安元年七月得於此经，尔来传世，乃至今日也。正一者，真一为宗，太上所说。《正一经》云：正一徧陈三乘。又云：天师自云，我受太上老君教以新出道法。王长虑后世改易师法，故撰传录文，名为正一，新出之仪，四十二卷。《玉纬经》云：昔元始天王以开皇元年七月七日丙午中时，使三天玉童传皇上先生白简青录之文，自然得乎此法，虚无先生传於唐尧。又后圣帝君命小有天王撰集宣行。昔汉末，天师张道陵精思西蜀，太上亲降，汉安元年五月一日授以三天正法，命为天师，又付正一科术要道法文。其年七月七日，又授《正一盟威妙经》，三业六通之诀，重命为三天法师，正一真人。按《正一经□治化品墨录》云：正目经九百三十卷，符图七十卷，合千卷付天师，师既升天，以此法付嗣师等。弟子一切内外至信者，修行传习，屡有得道之人，今不具载，此文因兹行矣。又七部义例者，强名立教，随成随灭，虽复一时匠物，而不自越正宗，言乖理会，每须融释。《正一法文经图科戒品》云：今一天之下，内外要文，自开辟以后，至於劫终，中国十二万三千卷，四方夷蛮戎狄各八万四千卷。此并重理同辞，异陈粗细，分卷无定，因于三皇，至于三代，高上老君为师，取要有一万三千卷也。其大略如此。又须知三洞四辅，自相辅成。《正一经图科戒品》云：太清经辅洞神部，金丹已下仙品；太平经辅洞玄部，甲乙十部已下真业；太玄经辅洞真部，五千文已下圣业；正一法文宗道德，崇三洞，徧陈三乘。《太平经》云：辅者，父也，扶也。今言三太辅三洞者，取其事用相资成生观解，若父之能生也。众生钝劣，闻深教不解，更须开说翼成，方能显悟，即是扶赞之义也。所以太清辅洞神者，洞神召制鬼神，必须太清存守太一，服御金丹，助成此道，神用乃申。洞玄和天安地，保国宁民，太平宗教，亦复如斯。洞真变化无方，神力自在，故须太玄明空，道成此行。重玄之心既朗，万变之道斯成，故三十九章号无生之说，西升妙典示善入无为之宗，无为之果。既体玄斯致，无生之道即洞遣方成。正一徧陈三乘者，以具经通明三乘之致也。陈者，申也，言末俗根钝，迷於三乘，正一徧申明也。又三洞总为一乘之教，故正一云：三洞虽三，兼而该之，一乘道也。太玄为大乘，太平为中乘，太清为小乘，正一通於三乘也。又一切言教，皆起人间，三恶道苦，非受道器。三界着乐，不能进修。若圣人逐结生天，自修观行，不须教法。若欲闻教，皆下人间，三清二相得，自是不言之教，唯人是道器，为造行之初，故显应说经在人间也。若论圣化无定，变转非常，天上人间，亦无恒准，但从多实义，好起人中耳。又《观身经》云：善开方便，敷究竟者。《本际经》云：究之言断，竟之言尽。断烦恼习，一切皆尽，具足解脱，是名究竟。《玄门论》云：究竟是辩成败之名，方便是善巧之目，以善巧因缘，使得成辩。故《升玄经》云：功业罪行，毕则常一也。一往以二乘为方便，大乘为究竟，次以三乘为方便，一乘为究竟。穷论一之与三，并为方便，非一非三，是为究竟。乃至化主、化处、化法、化缘，皆是方便究竟也。又按《灵书经》云：元始天尊告太上道君，龙汉之时，我为无形常存，出世教化。我过去后，亿劫无光，逮至赤明，我又出世，号无名之君，以灵宝教化。逮至开皇，灵宝真文，开通三象，我於始青天中，号元始天尊，今说是经，以度可度之人。斯则此劫之初，天尊正为教主，至乎上皇元年，禅与太上道君，为今天花王。故《本行经》云：赤明开运，岁在甲子，诞於浮刀。盖天西那玉国与灵宝同出度人。元始天尊以我因缘之勋，锡我太上之号，封郁悦那林昌玉台天帝王，位登高圣，治玄都玉京。此言赤明，即是今劫开图，谓之赤明，非前赤明劫也。不言上皇者，是总言今劫耳。
　　十二部义第七
　　义曰：十二部者，文该七部，义本三乘，穷理则出乎死生，入悟则登乎常乐，此其致也。《正一经》云：三乘所修，各十二部。《本际经》云：总括法门，唯十二事，部类分别，随根不同。
　　释曰：十二部义，通於三乘。今依《本际经》释，第一本文，第二神符，第三玉诀，第四灵图，第五谱录，第六戒律，第七威仪，第八方法，第九众术，第十记传，第十一赞颂，第十二章表。第一本文者，三元八会之书，长行源起之例是也。《真诰》紫微夫人云：三元八会之书，太极高真所用。本者，始也，根也，是经教之始，文字之根；又得理之无，万法之本。文者，分也，能诠理也，既能分判二仪，又能分别法相，既能辩折万事，又能表诠至理也。第二神符者，即龙章凤篆之文，灵迹符书之字是也。神以不测为义，符以符契为名，谓此灵迹神用无方，利益众生，信如符契。第三玉诀者，即河上公释柱下之文，玉诀解金书之例是也。玉名无染，诀语不疑，谓决定了知，更无疑染。第四灵图者，如舍景五帝之象，图局三一之形，其例是也。图，度也，谓度写玄妙，传流下世。第五谱录者，如生神所述，三君本行之陈五帝，其例是也。谱，绪也，录，记也，谓绪记圣人，以为教法，亦是绪其元起，使物录持也。第六戒律者，如六情十恶之例是也。戒者，解也，界也，止也，能解众恶之缚，能分善恶之界，又能防止诸恶也。律者，率也，直也，栗也，率计罪愆，直而不枉，使惧栗也。第七威仪者，如斋法典式，请经轨仪之例是也。威是俨嶷可畏，仪是轨式所宜，亦是曲从物宜而为威制也。第八方法者，如存三守一，制魄拘魂之例是也。方是方所，法者节度，明修行治身有方所节度也。第九众术者，如变丹炼石化形，隐景之例是也。众，多也。术，道也。修炼多途，为入真初道也。第十记传者，如道君本业，皇人往行之例是也。记，志也。传，传也。谓记志本业，传示后人也。第十一赞颂者，如五真新颂，九天旧章之例是也。赞以表事，颂以歌德，故诗云：颂者，美盛德之形容，亦曰偈者，憩也，四字五字，为憩息之意耳。第十二章表者，如九斋启愿，三会谒请之例是也。章，明也。表，奏也。谓申明心事，上奏大道之。通言部者，以部类为义，亦以部别为名，谓别其义类，以相从也。又十二部由序者，按《灵宝真文》上卷云：本文名空阵赤书，景皇真文，初应唯是一文之经，随五帝所掌，开为五篇。东方安宝华林青灵始老帝君，名灵威仰，所掌真文名曰生神宝真洞玄章。南方梵宝昌阳丹灵真老帝君，名赤熛弩，所掌真文名曰南云通天宝衿。中央玉宝元灵元老帝君，名含枢纽，所掌真文名曰宝劫洞清九天书。西方七宝金门皓灵皇老帝君，名曜魄宝，所掌真文名曰金真宝明洞微篇。北方洞阴朔单郁绝五灵玄老帝君，名叶光纪，所掌真文名曰元神生真宝明文。五老玉篇，皆空洞自然之文也。今泛论古今变文，凡有六种：一者天书。阴阳初分，有三元五德八会之义，以成飞天之书，后撰为八龙云篆明光之章。陆先生解三才，谓之三元。三元既立，五行咸具，以五行为位，三五相合，谓之八会，为众书之元。又有八龙云篆明光之章，自然飞玄之义，结空成文，字方一丈，肇於未天之内，生立一切也。按《真诰》紫微夫人说：三元八会建文章之祖，八龙云篆是其根宗所起，有书之始。而先生云：八会，三才五行便是，既判之后。赤书又云灵宝赤书五篇真文，出於元始之先。即此而论，三元应非三才，五篇应非五行也。正应是三宝文人之三炁，三炁自有五德耳。故《九天生神章经》云：天地万化，自非三元所育，九炁所导，莫能生也。故知三元在天地未开，三才未有之前也。三元者，一曰混洞太无元，高上玉皇之炁；二曰赤混太无元，上玉虚之炁；三曰冥寂玄通，无上玉虚之炁。五德所本有三，即阴阳和。阴有少阴、太阴，阳有少肠、太阳，就和中之和为五德也。篆者，撰集灵书谓之云篆。此则三元八会之文，皆是天书也。二者演八会为龙凤之文，谓之地书，此下玄圣所述，以写天文也。三者轩辕之时，苍颉傍龙凤之势，采鸟迹为古文，以代结绳，即古体也。四者周时，史籀变古文为大篆。五者秦时，程邈变大篆为小篆。六者秦后，盱阳变小篆为隶书。又云：汉谓隶书曰佐书，或言程邈狱中所造，出於徒隶，故以隶为名。是为六文也。又有八体六书，今不具叙耳。又汉和帝时，蔡伦始造纸，尔前唯书简牒。牒者，诠牒语事。简者，在简不繁。但知本是天书，以下八体六文，皆从真文出耳。又蒙恬造笔精能，故称蒙恬造笔也。然未知何时书经於纸卷。今谓劫初已自有笔，太真所书，何容无纸，及以八体六文等耶？以天尊造化，具一切法故也，但后人承用，自有前后耳。神符者，明一切万有，莫不以精炁为用，故二仪三景，皆以精炁行乎其中。万物既有，亦以精炁行乎其中也。是则五行六物，莫不有精炁也。以道之精炁布之简墨，会物之精炁以却邪伪，辅助真教，召会群灵，制御生死，保持劫运，安镇五方。然此符字，本於结空，太真仰写，天文分置，方位区别，图象符书之异。符者，通取云物星辰之势；书者，别折音白诠量之旨；图者，尽取灵变之状。然符中有书，参以图象，书中有图，形声并用。而三洞经中，符有作今字者，此亦如古文尚书，有与今字同者耳。玉诀者，此别有经二卷。太上道君於南丹洞阳上馆为学士王龙赐说此灵文玉字之诀，但求知定是何代所注。又说诸修符醮，五方思存移灾等法，然正是解诀八会之文也。灵图以传有，书以传无。无者，言之与理无有形迹，定志图局之例是也。有者，有形之与迹，八景及人鸟之例是也。或镇之五岳，保制劫运，或广被十方，开化周普，或宣之上古，极物之迷，或传之下世，哀物之苦，皆大慈之德，随病设方，大哀之心，赴缘说法也。谱录者，谱如生神章，前三宝君及本行道君，自序宿世根本之例是也。录者，修别神真位次名，讳八景及内音之例是也。谱之用者，众生或谓生死之理，欻然而有，欻然而无，如彼草木，无所缘起，故述源本宿因，令其得悟。录亦是修牒名领，以付学人，令其领录存思，以自防保，共举人身以升天也。戒律者，戒，止也，法善也。止者，止恶心口，为誓不作恶也。戒之为义，又有详略。详者，太清道本，无量法门，百二十九条，老君及三元品戒百八十条，观身大戒三百条，太一六十戒之例是也。略者，道民三戒，录生五戒，祭酒八戒，想尔九戒，智慧上品十戒，明真二十四戒之例是也。律者，终出戒中，无更别目，多论罪报刑宪之科，如天师制鬼，玄都女青等律。具斯则戒主於因，律主於果，以戒论防恶，律论止罪故也。威仪者，三元本有威仪，俯仰之格，三千四百，龙汉之后，文多不备，此以末世不堪，故略不传耳。其论斋功德，凡有二种：一者极道，二者济度。极道者，《洞神经》云：心斋坐忘，至极道矣。《本际经》云：心斋坐忘，游空飞步。济度者，依经有三箓七品。三箓者，一者金箓斋，上消天灾，保镇帝王。二者玉箓斋，救度人民，请福谢过。三者黄箓斋，下拔地狱九玄之苦。七品者，一者三皇斋，求仙保国。二者自然斋，修真学道。三者上清斋，升虚入妙。四者指教斋，禳灾救疾。五者涂炭斋，悔过请命。六者明真斋，拔九幽之魂。七者三元斋，谢三官之罪。此等诸斋，或一日一夜，或三日三夜，或七日七夜，具如仪轨。其外又有六斋十直、甲子庚申、八节本命、百日千日等斋，通用自然之法。其六斋月者，正月、三月、五月、七月、九月、十一月。又有三长斋月，即正月、七月、十月。十直者，月一日、八日、十四日、十五日、十八日、二十三日、二十四日、二十八日、二十九日、三十日。其六斋八节可知，今不具辩方法者，大略有九：一者，粗食麻麦也。二者，蔬食菜茹也。三者，节食中食也。四者，服饵符水及丹英也。五者，服芽，五方云芽也。六者，服光，日月七元三光也。七者，服炁，六觉之炁，天地四方之妙炁也。八者，服元炁，一切所禀三元之炁，太和之精，在乎太虚也。九者，胎食，我自所得元精之和，为胞胎之元，即清虚降四体之炁，不复关外也。粗食止诸耽嗜，蔬食省诸肥腴，节食除烦恼浊，保精所以具身神，体成英华。服芽所以变为芽，服光所以变为光，服六炁所以化为六炁，游乎十方。服元炁化为元炁，与天地合体。食胎炁所以反为婴童，与道混合为一也。此之变化，迭运改易，不复舍身而更受身，往来生死也。今意方法，未必止是食事，其或是方药、按摩等事可寻也。以前事迹并出上经《灵书紫文经》及《真诰》，裴君授道具有此事。众术者，无所不通，大而论之略有五事：一者，思神存真。二者，心斋坐忘。三者，步虚飞空。四者，餐吸六炁。五者，导引三光。此皆心炁相使而神道冥通也。论其变化，凡有三种：一者，白日升天。谓功成道备，三万六千神及三一帝一混合为体，成乎妙一，故能与神俱游，即身而升天也。二者，尸解。或以刀剑竹木代尸，俄尔升举，欻失所在；或遗皮壳，或受殡埋，后开棺中，但有杖舄；或游五岳，或可升天；南宫有流火之庭，金门有冶炼之水，凡生而内飞登天者，亦先诣火庭炼其形神，死而升天者，亦先诣庭池炼其魂骸，皆随其功业也。三者，灭度。尸形不灰，如太一守尸，或经年岁，尸还成人也。记传者，托则追志过去之事，亦有预记未来之事；传者，撰也，谓相传系续。凡圣神之体，略有二事：一者，自然。二者，学得也。《大洞经》云：得洞经者，从死得生，从生得道，从道得仙，从仙得真，从真得为上清。黄老君、三十九真、二十四帝、百八十道君、天尊上圣，亦有自然妙炁，应化所作，亦有修习后成，自然后学，合为一也。然此圣真阶一次，千流万品，今不具显也。赞颂者，四言以象四时四炁，五言以法五行五德，七言。以法七元七曜。有本文赞颂，始九天生神之流，以三洞飞玄之炁，是本文赞颂也。后诸经中、或有道君真人，诸天赞颂，此皆玄圣所作，共在经中。章表者，此修正一徧多。但一切万机，其迹各别，故圣人垂法制之以事。然道在人心，而方须表奏者，既未能冥会，则因事而显事，显则心明，故尽其形迹也。夫人心无质，运之有境，境浄则心明，心明则行洁，行洁可以交神灵，心明可以会天道。故登坛告盟，黄章表奏，使心形俱尽，人会神合也。《章信科》云：输物明信，信道则舍财，消灾解祸，大体多名，其要有二：一者，赐与凡夫，爱及鸟兽，蠕动蝖飞，皆同本始。二者，供奉三尊，崇饬三宝，周给圣贤，同日供养也。
　　道教义枢卷之二竟
　　#1葛法：当作『葛玄』。
　　道教义枢卷之三
　　青溪道士孟安排集
　　两半义第八　道意义第九　十善义第十　因果义第十一
　　两半义第八
　　义曰：两半义者，凡夫识业，起自氤氲，次染漂流，沦斯颠倒，若能反出，则还处自然，信任流来，终婴罪垢，此其致也。《定志经》云：两半成一，其义有五。《本际经》云：因缘两半也。
　　释名体曰：两是二义，半语未全，成是已就，一言会合。望一论二，故有半名；合二为一，故有成称也。其五义者，初来五义，通染心为体，反出五处，合色心为体。旧解云：以阴阳二炁为两半。阴有阴中之阴，阳有阳中之阳，就於和炁，合五义也。谨寻经意，未见此旨。今明《定志经》云：凡有三不，亦以明五义：第一，不亦明流来通欲。第二，不亦明初起别欲。第三，不亦明反出之义。初一不亦明流来通欲者，此即两半之义。故一通凡有五品，即为五义，谓界外氤氲为一半，界内四染为一半，合成通欲为成一。其五品者，一、氤氲之生三界外。二、无色界染。三、色界染。四、欲界染。五、三恶道染。所欲以尔者，《定志经》云：不亦於彼清虚之炁，因氤氲之交分半下降，就此四半合为一耶？此明神本清虚，氤氲妄起。氤氲望界内称之为半，若望清虚亦称为半，今言分半者，正是分圣望清虚之氤氲为界外之一半，下就界内之四半合成一通欲也。欲初来之日，未有五处、望反出时，验有此五。何者？反出之时，还用此处染润，得此处报故也。但最初一运，即恼即业，因果因时，任业流来至五品，自轻之重，同类相生，以为因果。然初念起，或复何所因？今明颠倒，所生无有根本。若有根本，何名颠倒？所以知氤氲是颠倒者，经云：氤氲之交，交是交乱，犹颠倒之义也。此言因者，还是颠倒有，故云初念即恼即业。若尔经云：何言神本澄清？既本澄清，何不澄清为本耶？今明经说澄清为本者，即示无本，即其澄清，复有何物？若其有物，何谓澄清？故《西升经》云：本出虚无，既知颠倒，本来无本，即知生死，本来无始。既知本来无始，岂得今来有终？故《盟威经》云：众生根本，亦无始终，《本际经》云：众生根本相，毕竟如虚空，妄想入生死，梦幻无始终。今言九圣为终，氤氲为始者，是不终为终，不始为始。既以不始为始，无本为本，故云本於虚无与澄清也。故《本际经》云：氤者，因也；氲者，暖也。世间之法，因暖润气而得出生，是初一念，始生倒想，体最轻薄，犹如微烟，能障道果，无量知见，作生死本，元不可测，故称神本。神即心耳，心无所有，故曰澄清。但是轻痴，未染见着，故名无着也。第二，不亦明初起别欲者，有解云：别欲所生，本於通欲，初起极轻，与其四民所断氤氲等，渐渐之重，与五处同。后若退，轻如四民，重名为习炁，依氤氲起。所以知然者，以四民之位正断习炁也。但别欲若重，任感恶道，得其轻报。何者？经云：不亦惑此假一而为恶者，致招自然之炁，沦於三徒乎？此明缘通，欲假一起於别欲，得三徒报，任业自招，故言自然耳。通欲言假者，此是习因相连，为续假也。然初任生恶，亦任生善，今明恶是滥生，所以得自起，善是研习，所以不得自生也。第三，不亦明反出义者，谓持五戒等善，离恶道半，净口业善，离欲界半，净身业善，离色界半，净心业善，离无色界半。离四半已，修无欲观，以离氤氲。既离，反两半本，处於自然正真道果也。所以然者，经云：不亦为善，离此四半，还登太虚，复我清虚之炁，反我两半之本，处於自然乎？此明离界内四染，故云离四半，登太虚，断界外氤氲；故言复清虚之炁，反两半之本，进登道果；故云处於自然。但知道果，超出清虚之本，何者？氤氲义在有，清虚义在无，若以无本为本者，此本虽终尽，生死义犹未极。义若非有非无，此乃为极。《升玄经》云：真道者，无不无，有不有，能觉两半，岂不体之乎？但或之所计，必有因缘。因有傍正，正者通欲，同类相生。前念为因，后念为果，次第相因，流至五处，傍是贪等别欲，缘通欲起也。
　　道意义第九
　　义曰：道意者，入道初心，归真妙趣，断生死之累，成慧鉴之明，绝有欲之津，证无为之果，此其致也。
　　释曰：括寻经旨，且有五种：一者，自然道意。谓初发自然之心，上求道果，下化众生之大愿也。但自然之名，义可两属：一者，当因即是自然，谓任业自然，非他使也。二者，果名自然，谓自然正道，以化济为意。能发此愿，与果相扶，因受果名言自然也。二者，研习道意。谓研习以解伏诸烦惑。《八素经》云：渐进修习，转得胜明。三者，知真道意。谓习行真智，能鉴真理。四者，出离道意。谓出离三界，到於道场。五者，无上道意。谓诸智莫过，更无胜通。名道意者，谓是正道之心，亦是行前四心，得后道果，因合名称为意。又无上道心，大慈为本，普济群品，咸使归真。今上求道果，即是归真，下化众生，即为济物。常运此愿，与道心同，四意皆用此心，是故名道意也。道意虽多，今开五者，前四是因，后一是果，因果合明，故为五也。
　　十善义第十
　　义曰：十善者，止灭愆衅，则近证人天，资生观慧，则远成真圣，若能都遣，还趣道场，未即虚忘，且祖尘内，此其致也。《本际经》云：五戒十善，得三界中七珍依报。
　　释曰：一者不杀，愍念放生。二者不盗，常行施惠。三者不淫，贞洁守慎。四不两舌，谏诤解忿。五不恶口，柔言善语。六不妄言，言必信实。七不绮语，语必传真。八不贪欲，清廉厌秽。九不瞋恚，慈心及物。十不邪见，正解居怀，亦不愚痴，常习智慧也。然痴心之内，兼有慢疑，慢是轻物，疑则犹豫。然十善之门，义有行止，止於十恶，行於十善。行即是劝，劝令修善。止即是戒，戒令止恶也。又十善体义者，十恶既以贪、瞋、痴三毒心为体，十善宜以廉、慈、惠三善根为体。四施三舍。四施者，《观身经》云：财施，身施，命施，识施也。财施者，金玉资货，施施慈敬。二曰身施者，身是六情四大，明运躯役力，救度苍生，策励身形，遵奉大道，亦救人危难。三曰命施者，命是色心连持，明尽其性命，度人奉道，亦是救彼人命，令其不断色心，得连为施。四曰识施者，识是识知，智慧之法，以智慧法救度苍生，令彼识知，名为识施也。四施之中，此施最重，论其福报，如经无尽。《河图下篇》云：受者施之有五：一救贫病，二造经书，三立治堂，四建斋讲，五供身法服也。今括论施不出二种，一者财施，二者德施。《本际经》云：常施财德，摄引众生，有德以教愚，有财以济贫。然财施有尽，德施无穷也。
　　因果义第十一
　　义曰：因果者，示其邪正，明此圣凡，报应之理无差，苦乐之由有局，若能双除两病，必也同会一宗，此其致也。
　　释曰：因有五名，因缘行业根也。因者，因起，亦是因倚，召果为用，亲而能生。缘者，助业得果，疏而能生。行者，涉行，亦是进趋涉事，行因当体为目，进趋来果，功用为名。业者，义在动作，当体为名，亦是造作来果，功用为称。根者，以能生为义，谓能生来果，亦就用为名。果有三名，果、报、对也。果是酬因之目，报是答因之名也。又因果体义者，凡有二义：一明出世因果体者，因以空解为体，此解破世间故也。被导万行，为资生解缘，明道成缘也。果者，以一切智为体，若因内近论因果者，则初解为习因生后之习果，转转相生，穷乎九圣。大智若圆，即成道果，此之因果，与道德名。二明世间因果体者，善恶二因，苦乐二果，若缘俱以色心为体，覆其正体，唯是心法。故《灵宝经》云：善恶报应，正由心耳。又以四句明之：自有心因，心是果，如习因生果。自有色目，色是果，如种桃还生桃。自有色目，心是果，如附因与附果。自有心目，色是果，如十善得生天也。又逐门为次明於果者，大论人天是福果，三徒是罪报。今论三界有乐无乐，凡有二义：一者三界皆苦，凡夫人天称乐者，此是妄乐，而不说其为苦者，次引物令修人天善根，情说为乐耳。二者说真解，恬愉则任有此乐，但体滞无常，未是真实，欲引迷俗，求於真解，故说迷心是苦，解心是乐。故《定志经》云：欲者全是想耳，想悉是空，既是空想，即为无乐。然说有三时：一说三徒是苦，凡夫人天是乐，引其背恶入善，诸经皆有此文。二说人天亦苦，真圣是乐。三明真圣亦苦。须知世间之内，有苦、乐，常、无常，净#1，自在、不自在。若物能觉，则称为事物，情不觉，则谓为理，此非真道之理也。若乐、常、浄及与自在生死中，但有其事而无其理，以生死中实无此四，唯在道境具此四也。常者《宝玄经》云：常住之道，无祖无先。自在者，《盟威经》云：湛然常存，隐显自在。此自在者，亦是我义。《观身经》云：入我无形境，长乐快安宁。此即兼明我乐也。
　　道教义枢卷之三竟
　　#1『净』字下疑脱『不净』。
　　道教义枢卷之四
　　青溪道士孟安排集
　　五荫义第十二　六情义第十三　三业义第十四　十恶义第十五
　　五荫义第十二
　　义曰：五荫者，缘兹六识，生彼四心，想受既行，遂昏真性，荫盖云殄，方晓道宗，此其致也。《升玄经》云：已入无所入，识想心行灭。
　　释曰：色、识、想、心、行为五荫也。色者，质碍五根是也。识者，识着造境心也。想者，想象追缘心也。心者，受领知违从也。行者，行缘生思量也。前之三心，唯是一念，往之一心，得有多念，通而为语，四心之各，更互相通。初心念是行缘，即可名行，亦复受缘，即可名心，亦是妄想，即可名想。余三例然。通称荫者，以荫盖为称，此明覆盖真性，情不得开显灭阴，荫盖乃极道真然。五荫之法，正以色心为体，四心是心，五根是也。以此五荫，合成假人，假人御荫，有情尘入也。玄靖法师云：有识万物，同以神气二法为体，故五道不同，皆有神识炁象也。《本际经》云：从真父母生，展转增长，而有身形，寄附胞胎，世间父母，而得生育，具足诸根，故名聚。六根成就於六尘，生六种识，是名识聚。既妄取尘，分别假相，是男是女，山林草木，种别名字，去来动转，从心想生，故名想聚。倒想聚已妄生僧爱，分别讨校，善恶好丑，领纳在心，故名心聚。既生心已着，於所见而起贪欲、嗔恚、愚痴，诸恶过咎，造颠倒业，起罪福报，往反无穷，名为行聚。所言聚者，稍相聚合而得坚成，荫盖众生，令居暗苦，此即五荫义也。又五荫义例者，五荫之法，并因五常，四大六家所成。又云五尘造四大，四大造五根。今寻由大造，根由尘造，大尘复谁造？寻某本根，竟不可得，皆是颠倒，何有实耶？今顺说者、万法生成二炁，以成五尘，构於五尘，以成五常，四大六家等法，构於五常等怯，以成五根。故《消魔经》云：四大暂相寓，五物权时假。《西升经》云：合会地水火风四炁时，往缘五尘之法，不取声尘，余之四尘，构成五物等也。故金木不生则已，生则洪尘。色自青黄，味自甘苦，然四大六家，并是随方开义。故六家之内，具有四大之火风，四大之中，亦含五物之水土。此等诸义。并是四尘所成。又合此诸义以为义，以此色荫合彼四心而成人也。四尘者，色、香、味、触。五物者，金、木、水、火、土。四大者，地、水、火、风也。以胜持为地，润泽为水，温暖为火，气动为风，四气体通，故称为大，亦是成物力大。小#1家者，一甲寅木，主骸骨；二甲辰风，主气息；三甲午火，主温缓；四甲申金，主牙齿；五甲戌土，主肌肉，六甲子水，主血液。具如《玄妙经》所明。又诸法之体，莫不赖空。七窍五藏，资空为质，舟车屋宇，以无为用，而不以空成法者。今明空之为理，不可分别成坏，岂得用其成物体邪？今五根七窍有空虚者，是有法赖空为用，非取此空构为法体也？若以空成物体，物体既坏，空亦应坏，便是空有生灭，是故不尔。又有为法皆悉无常，生灭之时，不取此时成物体者。一、解时之为理，秪是迁此物体，令其不任，故不用成体，且二气成色具。二、生灭岂非时成体邪？今明义意不同，不可为难，若言结气成则便，若言结时语成则不便。至论说成不成，皆是为物，推其构与不构，何定实耶？又体上声，诠不成体者，若言人无诠辩则不成人，非无此义，但废兴不恒，故不成也。先构法体，然后动声，非是由声，方成法体也。
　　六情义第十三
　　义曰：六情者，事符五荫，义假四微，既藉境以生心，亦因根而发识，尘昏渐炽，方之弊秽之流，惑染顿除，自复清虚之炁，此其致也。《定志经》云：六情一染，动之弊秽。《大戒经》云：六情恬夷，神自归也。
　　释曰：眼、耳、鼻、舌、身、心、情也。眼以见色，耳以听声，鼻以闻香，舌以知味，身以觉触为义，心以知理为义。身情亦名手情，手是身家运用之要，故为名也。通情者，识之异名，谓有情灵，异於木石。又以成为义。《上元真书》云：情，成也。放六情者，凶恶自成，制六情者，吉善亦成，成名是同，故曰情也。然此六识，托根而生，从所托为名，故言眼等六情也，即以六识为体也。又六根义者，根以能生为义，谓能生於识。六根之中，五根是色，一根是心。五根能生五识，故名为根，五识则为心根，能生想志於心，故名根也。徐法师云：六根之法，并因五常、四大所成。若尔，彼师所有方寸为心根。又以五藏为内根。故《西升经》云：形神合同，更相生成也。又六尘义者，色、声、香、味、触、理也。色者青黄五色，声者角征五声，香者膻五香，味者辛酸五味，触者冷热诸触，理者事理诸法也。通称尘者，以尘染为义。明此六种，能染行人，亦如微尘，能染污也。一师云：色香与味，各自有尘，此三尘中，并有触尘。若其非味非色香等，异既同是，有则并皆有触，俱发身识。如耳目等根，非直见闻，亦觉痛痒。一师云：此四种法，更无别尘，一尘之中，备有此四，其体则共，其义则殊。如一柱体是色，无非色处；亦举体是香，无非香处；举体是味，无非味处；举体是触，无非触处。但逐根所取，义成异耳。此师云：若有两尘，是则相碍一尘义，异不相碍也。今明唯彼四尘，讲成万法，顺情说尔，究竟皆空。何者？若色等成，诸法色等为谁成？细色成粗色，细色复谁成？若更有能成，是则无穷已；若也无能成，何得有所成？故《定志经》云：三世之中，三界皆空，此其义也。又六入义者，徐法师云：六识之法，能受六尘，六尘之法，能发六识，既发既受，二义相交，以彼外尘，来入内识，是名六入。《本际经》云：六根成就，对於六尘，生六种识。今解六尘，并可更相涉入。何者？尘来发识，即是尘入於识，识起缘尘，即是识入於尘。但识法在内，尘法在外，外来入内，义为便也。入有二种：一者事入；二者义入。事入者，到根发识。义入者，不到根知也。须知尘入等怯，究竟皆空，宜在忘怀，勿生爱染。故《定志经》云：虽有我身，皆应归空也。
　　三业义第十四
　　义曰：三业者，升沈以之起灭，罪福於是从由，若三行果修，则遐登乐境，六根不净，则俯坠苦源，此其致也。《本际经》云：先当修习三善行法，三业既净，则六根净也。
　　释曰：一者身业，二者口业，三者心业。贪瞋等三元是意业，口亦有，但可议论，非为指的，故言身口造意业也。
　　十恶义第十五
　　义曰：十恶者，起於三毒，生彼七支，贪恚作其源，杀盗开其未，行则克成恶业，止乃翻为善根，欲会清虚，事资除遣，此其致也。《本际经》云：起三毒心，作十恶业也。
　　释曰：身有三，杀生，偷盗，邪淫。口有四，两舌，恶口，妄言，绮语。意有三，贪欲，瞋恚，邪见，一名愚痴嫉妬。用此七支三毒，为十恶也。《盟威经》云；破和合众，乱尊卑，恶口骂詈，无端呵叱天地。又四缘义者，身口七支，具四缘成业，一缘不具，业则不成。何者？如虽具三缘，命根不断，则不成杀，非是众生，亦不成杀。不起想心，行心不成，故不成杀。无有杀心，理不成杀，唯少一缘，故自不成。此就小乘七支为语。若大乘为论，但有杀心，即为阴贼，故须防也。其杀生四者：一实是众生，二起众生想，三起有欲杀心，四令命根断。偷盗四者：一实是他物，二起他物想，三有欲盗心，四使移本处。邪淫四者：一实是邪境，二起邪境想，三发邪淫心，四身受染乐。两舌四者：一是所闻人，起前人想；二发相谤语，三起离间情，四发分构语。恶口四者：一是所骂人，二起前人想，三起恶骂心，四发恶骂语。妄言四者：一是所欺人，二起前人想，三有欺妄心，四成虚违说。绮语四者：一是所对人，二起此人想，三有绮语心，四吐非义语。凡七支四缘，其事如此。因贪起七业者，如为贪味，殊害众生；贪彼资财，而为窃盗；贪迷邪境，行於耽欲；贪觅名利，兴造妄言；贪佗亲爱，遂起两舌；贪取人财，而生恶骂；贪竞称誉，非时而说也。因瞋起七业者，瞋彼故断命，分他而夺财；瞋於彼人，遂淫他妇；瞋恨彼人，故欺妄说；瞋彼和同，而生间构；瞋心於物，故起恶言；瞋恨彼人，吐非义语。因痴起七业者，不解因果，故行杀；不识道理，故横取；乃至愚痴，故非义；邪说见，乃通靖。心缘理而生成，见之后僻生异，执导生七恶，其义易寻。
　　道教义枢卷之四竟
　　#1小：当作『六』。 
　　道教义枢卷之五
　　青溪道士孟安排集
　　三一义第十六　二观义第十七　三乘义第十八原缺
　　三一义第十六
　　义曰：三一者，盖是希夷之奥赜，坤炁之枢机，智用则事并有形，会归则趣同无物，此其致也。《洞神经□三寰诀》云：一者，精神气也。
　　释曰：精神炁三，视而为一。精，虚妙智照为功，神者，无方绝累为用，炁者，方所形相之法也。亦曰夷希微，夷平、希远、微细也。夷即是精，以精智圆照，平等无偏，希即是神，以神用不穷，远尔无熏，微即是炁，以炁於妙本，义有非粗。孟法师云：言三言一，不四不二者，以言言一，即成三也。又三一体义者，徐法师云：三一是妙极之理，大智之源，圆神不测，布气生长，贷成靡弃，兼二为义，即一为体。今谓极理之与大智，此却境智之名；慧源之与贷成，即是本迹之目，故未为定。玄靖法师解云：夫妙一之本，绝乎言相，非质飞空，且应且寂。今观此释，则以圆智为体、以圆智非本非迹，能本能迹，不质不空，而质而空也。且三一圆者，非直精圆，神炁亦圆。何者？精之绝累，即是神，精之妙体，即是炁。亦神之智照，即是精神之妙体，即是炁。亦气之智照，即是精气之绝累，即是神也。三一既圆，故同以精智为体，三义并圆，而取精者，名未胜也。又三一修守义者，三一所修、宗在静定。《洞真消魔经》云：智者守一，谛定心源。《老君戒经》云：凡存一守神，要在正化。心正由静，静身定心，心定则识静，识静则会道也。今之所明，略显三义：一者方便，二者正观，三者转缘。一者鸣鼓，以召众也。夫为正观之道，使邪气不侵，必须集会群神，以自匡辅。《洞真经》云：左为锺，右为磬，中为鼓。或三十六通，应三十六天；或三十二通，应三十二天；或二十七通，应於九天，三九之数；或二十四通，应三八二十四神；或十二通，应十二神；或九通，应九宫；或七通，应七元；或三通，应三元。随数所应，以相召也。二者咽津。津者津液，即是泉源。泉源流通，即是安身之本，泉源壅塞，则为乱志之由，故须咽津液溉灌百神，然后恬心以守三一。其数所应，具如鸣鼓。三者拘魂制魄。魂为阳神，其义主生，好人以善。魄为阴神，其义主死，好人以恶。若不为善伏恶，焉能入正除邪？故须制魄拘魂，方可存三守一也。正观者，正存三一，具如本经。今详释转缘者，从气观转入神观，转变神力，示不思议，具二观义辩。
　　二观义十七
　　义曰：二观者，定慧之深境，空有之妙门，用以调心，直趣重玄之致，因之荡虑，终归双遣之津，既从此以得真，固由斯而解法，此其致也。
　　释曰：二观者，一者气观，二者神观。既举神气二名，具贯身心两义。身有色象，宜受气名，以明定；心无难测，宜受神名，以明空慧。故《本际经》 云：炁观神观，即是定慧。气者，气象为义，谓所存三一妙炁，仿象来应人身。神者，无方不测为义，明空有两慧，并自难思，万行无方，理成不测。通言观者，以思察为义，思存妙一，察见无相，是名为观。经云：平正观於一切法，不取不舍，不动不住，入一妙门，谓为平等，亦是无等为等，等无所等，德等无等等也。又气观体义者，正以观身靖定为体。定有二义：一者观前方便，二者正入。观有为炁观，观无为神观。又云：神观是界外所修，气观是界内所习。今明神气两观。是定慧分门，即寄身心，以明空有。气观是定，亦通空有，以妙有为宗。神观是慧，亦通有无，以真空为主。若作空有两慧，分门定法，秪是慧家之一事，资空义强，故别为一观。何者？一切万行，并入有慧，但是观空，即入空慧也。又须知若於定慧理，明了身心不二观。有五种三观：第一三观者，一假法观，二实法观，三偏空观。此明小乘之人，未能玄悟，若不遣，析不了空，今举实遣空，举空遣实，举空遣空，使其於此二境，发生空解，故须此三也。假法观者，假以权假为义，法以法体为义。今正明观大体，众生空我，则难空物，则易如五荫成我，未知何荫是我。故庄子云：百骸、九窍、六藏，赅而存焉，吾谁与为亲？既无与亲，理成无我，了假法空，便为假法观也。实法观者，实是体实为义，既知假法是空，复须观察实体。何者？此之实体，从谁而生？必是从他生，若更为他生，即是无穷过，若非是无穷，即是从空生。若谓从空生，还须推此空，空尚不自，岂得言能生？即了实法亦无，便为实法观。偏空观者，偏是不正之名，空是虚通之目，谓众生着有病多，故偏说空以遣此病。《升玄经》云：捐有者必先之於无，体无者以无无为大。小乘守教，不能远达本心，遂乃运怀，偏沈空境，是知小乘偏空，未极正观。观此空者，以空亦空。所以然者，本是空於假实，故说为空假实。尚无空，何所立？故空亦空也。《本际经》云：是空亦空，空空亦空也。第二三观者，一者有观，二者无观，三者中道观。有观者，有以质碍为义。即观此语，有若定碍，应得碍无，既不碍无，何定是碍？是故有法非碍不碍，以碍为不碍，不碍为碍。既知不碍为碍，即知不有为有，於观者得成观门。有便不碍，有既不碍，观岂不通？故此有境，亦可以不碍为义。此之有境，深不思议，即可具通三义者何？体非实故，所以即空；非不假名，所以即有。即有故非空，即空故非有，非空是中道义。境既若此，观亦如之，仍本为名，故言有观也。无观者，无以不碍为义。即观此语，无若不碍，断桥之无，此应不得，既其是碍，何定不碍？是知无法亦非碍不碍，以不碍为碍，碍为不碍。既知碍为不碍，即知不无而无，此於观者还得成门。观既成门，即具三义。何者？无既不无，义即如有；亦非不无，义即如无。如无故，所以非有，如有故，所以非无。如无非有，如有非无，是中道义也。中道观者，正以体此有无，即以非有非无为中道观。观境既尔，观体亦然。远取意者非本，非於有无，有无既非，非亦非非。三观后意，例得如此。若作中偏为语，则有无为偏，非有非无为中，一往将无治有有。
　　三乘义第十八原缺
　　道教义枢卷之五竟 
　　道教义枢卷之七（卷六原缺）
　　青溪道士孟安排集
　　三界义第二十三五道义第二十四混元义第二十五
　　三界义第二十三
　　义曰：三界者，既摽色欲，明优劣之阶差，亦论因果，辩升沈之品次，若超然出离，则遥诣道场，犹耽惑深，则永乖常乐，此其致也。
　　释曰：一欲界者，以染欲为义，内心欲重，从以为名。二色界者，以质碍为义，外色显着，从以为名。三无色界者，无下界色，从无为名也。通名界者，以墟域为义，谓各有虚域也；亦以界别为义，谓业果各殊也；亦名为有，谓有众生也。按《灵宝本元经》：三十二天以上之四天为种民，二十八天分为三界，前六天为欲界，次十八天为色界，后有四天为无色界也。所以置三界者，然可见知法不出三者：一者豁尔虚空，二者质碍形色，三者缘虑心体。就此三法，故成三界。又为三界凡四种者：一者应化三界，此则无所不在，或在一天之内，各各皆有，或在一尘之内，亦复皆有，变化通方，不可定也，以三十二天是应住境化也。二者轮回於三界，漂浪而忘反，流转於五通，长沦而弗悟是也，此论报得也。三者流来三界，谓从氤氲之气起，三界通执，渐惭流来，形染六情之时，四心五根始具。但初来之时，实未於三界，由返出之时，还用此中染累，得此中报，故分为三界也。四者返出三界者，经云：复我清虚，反我两半，此论修得永断也。若论#1回三界，乃论报得。然就报得往论，一纯恶业，得三从报。二善恶杂业，得人中报。三纯善业，得十八天报，此十八天犹有动坏。四者不动业，得十九天以上至三十二天报也。作若有若无，观则生第四天，於此天中，气观转妙，增修四等，稍除余习，生四民天，洞入道境，随气升除，灾所不及也。
　　五道义二十四
　　义曰：五道者，明善恶之杂报，示苦乐之差别，戒行是修，则受人天之果，罪缘不辍，仍为地狱之因，此其致也。一天道，二人道，三地狱道，四畜生道，五饿鬼道。
　　释曰：一天道者，字一大也。道气初应之曰一，一统亿兆，无所不包，故号一大。天以自然为义，言诸天皆果报自然也。二人道者，人者，仁人也，谓有仁爱；亦以统御为义，谓假人御阴阳也。三地狱道者，谓居在地下囚狱之中也。四畜生道者，谓为人所畜，亦是积恶招生也。五饿鬼道者，鬼，归也，谓去生归灭，无粮常饿也。亦有六道，即加鬼神道。又五道义例，自天道即三界四民等天，随其果报轻重而生。诸天人道义者，圆首法天，足方象地，心怀二爱，谓之为人。地狱道者，按经有二种：一者北酆地狱。二者五岳地狱，泰山二十四狱，霍山，西狱，恒山，嵩高，此四狱。《正一经》云：天一地狱，皇天九平狱，青诏狱，有二十四大地狱，此并罪业不同，或有殊异。又五道果报义者，五戒生人，十戒生天。又善有二品，重者生天，轻者生人也。
　　混元义第二十五
　　义曰：三炁不分，凝积为天地之始，万物初混，阴阳成品汇之先，然则理运将开，所以妙物垂应，元和既贷，清浊遂分五常，於是得宜三界，由之合度，此其致也。
　　释曰：天地混元义者，混元之时，三炁混沌，九炁未分，天地未立，乍存乍亡，三炁既显，天地运开。《洞神经》云：大道妙有，能有能无。道体本玄，号曰太易。元气始萌，号曰太初，一曰太虚，其精青，其形未有。炁形之端，号曰太始，一曰太无，其炁黄，其形未有。形变有质，号曰太素，一曰太空，其炁白，其形亦未有。形质已具，号曰太极，一曰太有，一曰太神，一曰太炁，又曰太玄，又曰太上，又曰太一，其形赤黄，质定白素，白黄未离，名之为混也。杂揉未分为沌，万法初首为元。故两半、三才、五常、万物等法体未别，是曰混元。形象若分，明之开辟，劫尽运终，还归破坏，复於混沌。风泽洞虚，似风非风，如水非水，识苦性昏，不可分别也。旧云：混元之中，有粗有妙。妙者，道气惟一。粗者，品物众多。今明道无不在，义亦玄妙。然道混自别，不可相滥，故非内非外，非非内外，能内能外，即内即外。一多粗妙，其义例然。大而分之，十有二种，二者是气，十者是物。二气即阴阳，十物即五有识，五无识。五有识者，谓人神袅兽虫，五无识者，谓金木水火土也。
　　又释：天地者，统也，谓统理万物，覆育为功；亦言先也，谓功始分判，清气先浮；亦云颠也，居高庇下曰颠。玄虚在上曰天，天资七曜以成象，天清气立。今按生神等经并云：积阳成天。然论究竟，岂有此天？故圣化所统，并云是气，虽云不有，亦复不无，非有非无，而无而有也。《太真科》云：三天最上，号曰大罗，是道境极地。妙气本一，唯此大罗生玄元始三炁，化为三清天也。一曰清微天玉清境，始气所成。二曰禹余天上清境，元气所成。三曰大赤天太清境，玄气所成。从此三炁，各生三炁，合为九炁，以成九天，九天名号，真#2在《洞真经》中。九天各生三天，三九二十七天，就本九天，合三十六天，其名号出《外国放品经》下。天地之数，无量八方，各有五亿五万五千五百五十五重。天地之数，亦如今天之四方也，其天并在空无之中，周回八方。然天数甚多，或有重下，或有迭傍，或有比地，不可称纪。又《藏天经》所出，东于逮，南浮黎，西耶尼，北单越等四天。又释：日月星义者，日，实也，谓其体无亏，故名为实。《三道顺行经》云：阳精为日。《老君中经》云：日月者，天之司徒司空也。《玉佩金珰经》云：日是天魂。《藏天经》云：日纵广二千四十里，今分水精，晕於内流，光照於外，其中城郭人民，七宝俗池，生四种青红黄白莲花，人长二丈四尺，衣朱，与四种华同衰同盛，故有春秋冬夏四时行焉。日行有五风：一曰时风，二曰劲风，三曰助风，四曰转风，五曰行风。是故制御日月星宿，旋行虚无，物不休息，皆风之帆。其纲日月，运度亏盈者，皆四时之会，藏伏冠带故也。按《河图》，天有三百六十五度，日行一度，一岁一周天，其间盈缩，具如别文。月者，阙也，谓有亏阙。《三道顺行经》云：阴之精为月，斯则阴精为体。《玉佩金珰经》云：月为天魄。《藏天经》云：纵广一千九百里，月晕围七千八百四十里，白银、瑠璃、水精映其内，其中城郭人民，亦有七宝浴池。月有八骞之林，生乎其内，月中人长一丈六尺，悉衣青色衣，亦五风帆其纲也。星者，成也，谓其成定四时五行也，亦名宿，谓日月之所合宿处也；亦人之宿命所系也。《雌一五老经》云：五星者，五行之精，斯则五行之精为体。《藏天经》云：北斗九星，一星相去九万里，去地四十万里，围七百二十里，皆金精瑠璃为其郭，玉曜紫晖阐其光，其内则诸天人众真之游馆也。其一昼一夜，则运转周天一度，其内亦生宝珠林树也。
　　又释：地义者，地，持也，胜持群品，载养为用，能生百卉。旧云：地有三山川。《太平经》云：地理者，三色也，谓水土石。今按生神等经并云：积滞成地，是知阴气所成也。按《放品洞渊九地三十六音内铭》云：第一垒色润地，去天九十九亿万里。第二垒刚色地，去第一地八十一亿万里。第三垒石脂色泽地，去第二地一百二十亿万里。第四垒润泽地，去第三地二十亿万里。第五垒金栗地，去第四地二十亿万里。第六垒金刚铁泽地，去第五地二十亿万里。第七垒木制地，去第六地二十亿万里。第八垒大风泽地，去第七地八十亿万里。以上八地，并去地载周竟四垂，不极不穷，无边无际，无色无气也。第九垒洞渊无色纲维地，九垒之地，极下洞渊洞源，纲维天地，制使不落，去第一垒五百二十亿万里。九地九垒，直下九重，各四土皇，合三十六皇，上应三十六天。如是上皇，皆位齐玉皇之号，但分气各治，上下之别名也。又昆仑山下有九地，地下有一重水，水下有一重风，如是风水之地，各各有九重，更相擎持。今之地动者，是风水之摇也。
　　道教义枢卷之七竟
　　#1论：当作『轮』。
　　#1真：当作『具』。
　　道教义枢卷之八
　　青溪道士孟安排集
　　理教义第二十六境智义第二十七自然义第二十八道性义第二十九
　　理教义第二十六
　　义曰：理教者，明教之为教，示言则无言，忘荃者入其虚源，得环者归其妙旨，此其致也。道经云：行不言之教也。
　　释曰：理是旨趣为义，教是化导为义。又理是四忘，教是言辩。今明非离言教有四忘，即悟言教无言教为四忘耳。若了言教无言教，亦识四忘非四忘也。今示理教，略有二种：一者方便，二者究竟。开方便门，令得悟入。其方便理教者，如戒诠戒理，施诠施理。究竟理教者，即总六度，诸教七部等经，以教为法，秪悟戒非戒，文非文，文字性空为究竟，经舍於言教，得无言之理。今明秪了言教，即无言教，名为得理非离言外，别有无言之理。《升玄经》云：仙道无不无有，不有，此即其义。又理教机缘，渐顿义者，随机作教，略有五种：一者渐顿。自浅之深为渐，一时具说为顿。如初示太清，次至太平，此为渐教也。如尹生即说道德，此顿教也。钝机须渐，利根须顿。二详略者，说广文繁为详，粗举要径为略。略如八字之音，详如七部之说。三浅深者，谈极理为深，说近事为浅。浅如丹符小术，深如空玄妙理。四权实者，因修旧理为实，反常合道为权。亦由缘有难易，易者示之以实，难者化之以权。五废兴者，除彼邪法为废，隆此正教为兴。兴如三天隆於盛汉，废如六天息於诸夏。
　　境智义第二十七
　　义曰：境智者，缘教之深名，心理之殊号，境称唯二义在两忘，智照有三言归四绝，此其致也。智慧者，标源摄流，知归不惑也。
　　释曰：境以境界为义，智以决了为义。照有为智，识空为慧。又境智体义者，境是顽法，智是四绝，知若四忘，则会真境。今明智是境智，不可定知境为智境，当是顽法者。若谓智定智，谓境定境，非真境顽，在智亦顽。若知不智而智，不境而境，非真智在境，亦知道以无知之知，无所不知，斯则了於一切。然则不境之境，境义在外，不智之智，智则在内。内则一切智心，外则一切境法。内外不二，境智无殊，不殊而殊，不二而二耳。智慧凡有三章，谓本智、观智、生智也。本智寂然不动，空有双观，权实并照，本智之中而有二用，照空为观智，照有为生智。宋法师云：道智、实智、权智，是为三智。道智者，即起本无，谓始自生成，次能化道。实智者，即观身守一之智，谓道即无形，应便有体，则以观身为教，令存於神。权智者，谓方便之力，徧於万境，广开法教，随病受药。亦云义者，宜也，曲成物宜。又三智义用者，一成我大哀者，观於众生，本皆非无非有，众生倒惑，起有无见，乖本逐末，沦於苦海，所可哀。二所以化物者，众本若不是非无非有，圣则不化，以其本非有无，所以得化。三说道正性者，以众生本性非是有无，毕竟清净，是真道性。罢除偏执者，以凡滞有，圣人一性，说无以治有病，若玄悟者，即知有不有，无亦非无。又三分身者，不二而二，故一身无量身，二而不二，故无量身一身也。如是既知二不二，亦导自然，宜治此也。四治常计者，物谓皆有本性，必应成道，执计我人，以为常实。
　　自然义第二十八
　　义曰：自然者，本无自性，既无自性，有何作者？作者既无，复有何法？此则无自无他，无物无我，岂得定执以为常计？绝待自然，宜治此也。
　　释曰：示因缘者，强名自然，假设为教。故自是不自之自，然是不然之然；不然之然，无所不然；不自之自，无所不自。无所不自，故他亦成自；无所不然，故他亦成然。他既成然，亦是他然。然则他之称然，亦是不然之然；然之称他，亦是不他之他。不他之他，无所不他，故自亦成他；不然之然，亦无所不然，故自亦成然。是则自之与他，俱有然义。今但明自然者，以他语涉物义，成有待，自名当已，宜以语绝也。故《本际经》云：是世间法及出世法，皆假施设，悉是因缘，开方便道，为化众生，强立名字耳。
　　道性义第二十九
　　义曰：道性者，理存真极，义实圆通，虽复冥寂一源，而亦备周万物，烦惑所覆，暂滞凡因，障累若消，还登圣果，此其致也。《太玄经》云：言道性者，即真实空，非空不空，亦非不空，道性众生，皆与自然同也。
　　释曰：道以圆通为义，谓智照圆通；性以不改为名，谓必成圆果。裴君道授竟，而谓之妙成，而谓之道用，而谓之性。今言见者，取其观境之义；成者，证果显时；用者，在因隐日，以物资真性，其用乃成。故在因时，目之为用，亦曰真性。道名在果，即指圆极法身，性语在因，谓有得果之性。此解虽强，亦未通理。若道定在果，性定在因，则性非真道，真道非性，何谓众生有道性耶？今明若碍心解者，一解一病，正意道性、真性不有不无，何在不在。《西升经》云：为正无处，此何所在。又云：正自居之，复何不在？故无在而无所不在。在因即因，在果即果。在因即为因性，在果即为果性。且寻道性正理二非有非无，何名何性。既以不性为性，不名为名，亦不通言通，不别言别也。论其别致，义类无边，收来而言，略开五种：一正中者，中是不偏之名，正是不邪之目，正道真性，不生不灭，非有非无，无名正中道。二因缘性者，因是能生者，是由藉故，设境教为悟解之因缘，由此因缘生智成道。三观照性者，因也，通名即有无二观，照派有无二境，因有入无，明照真境，发生妙观。四智慧性者，即是极果，冥寂玄通，大智慧源。五无为性者，即是智慧，断除因果二累，神无之无为也，又道也。又道性体义者，显时说为道果，隐时名为道性。道性以清虚自然为体。一切含识，乃至畜生、果木、石者，皆有道性也。究竟诸法正性，不有不无，不因不果，不色不心，无得无失。能了此性，即成正道，自然真空，即是道性。《升玄经》云：臣知道反俗，何以故？法性空故。经云：贷气、禀气者，此明众生之本，本来清浄，颠倒妄起，因知有识神，一念神起，即滞染故欲。凡业既弱，不能自生，须假应炁，贷生接引。既生之后，方假研修，智慧若圆，即成至道。譬犹竹笋未起之日，事在虚无，一念笋生，即带皮出生，力既弱不能自生，须假天雨，助令成笋。及其作竹，渐渐除皮，皮尽竹成，无皮如本，竹成之日，不更生皮。亦论智圆之时，不更起倒也。《西升经》云：道非独在我，万物皆有之。是据有知，不论异识也。今未安此释。若有知有性，无知无性，则应道在有知，不在无知。若有知与无知，大道无不在，亦应有知与无知，理实皆有性。若有知无知皆有性，亦应有识无识皆成道。若有识与无识，遂有成道不成道，亦应有知与无知而得有性有无性也。今意者，道性不色不心，而色而心。而心故研习可成，而色故瓦砾皆在也。
　　道教义枢卷之八竟
　　道教义枢卷之九
　　青溪道士孟安排集
　　福田义第三十　净土义第三十一　三世义第三十二　五浊义第三十三
　　福田义第三十
　　义曰：福田者，明因果之源，辩资酬之理，犹兹胜也，善芽从之以生，譬彼良田，福实因而遂长，此其致也。《灵宝经》云：道为无心宗，一切作福田。
　　释曰：福以富乐为义，谓富足，七珍乐具，亦以备足为义，谓乐具备足。田以能生为义，谓能生善福，谓福善填满，谕如世之良田。故《本际经》云：自庆身田，治法雨也。三宝明体，即道经也。道宝者，正取太上道君应身以为田体色身，亲受供养。经宝者，若浅而论之，教是色声，非善恶性，其为田也，虽能发福，无有资生；深而论之，言教难思，皆是善用，其为田也，非直发福，亦是资生。师宝者，三宝之中，正当田体。何者？道虽尊贵，性一化主，又不恒见，无所资须，经法乃高，由人弘阐。此之二宝，田义不彰，惟在师尊，於理独显。何者？师宝之法，交有资须。《本际经》云；通是师宝，为良福田，此其义也。
　　净土义第三十一
　　义曰：净土者，途开汲引，事假因缘，宝净业之有诚，妙心识之所托，此其致也。《灵宝经》云：天尊成就，五方净土，度一切人。
　　释曰：今辩净土之名，略为五句：一者土内纯是仙人，亦名仙人土，此如太清。二者土内纯是真人，亦名真人土，此如上清。三者土内纯是圣人，亦名圣人土，此如玉清。四者天尊为化主，则名天尊土。五者众生业感，亦名众生土，此则天尊众生，众生天尊，因缘净土，难可抑定，自在无方，不可思议。又净土体义者，一往总论，即依正报为净土。体依正报者，七宝庄严，八骞弥覆，白环生实，洞响灵音，金精玉池，宝台云观也。明正报者，年修命远，玉貌金容，淳善所生，常报定命，运数限足，乃登神仙也。即直心名。《净土经》云：三业既净，则六根净，六根净已，则国土净也。《藏天内景》又云：四方国土，同一日月运行，此即以存旦夕。《太平经》云：上天度世者，以万岁为一日，其次千岁为一日，其次百岁为一日，其次乃至十日为一日也。
　　三世义第三十二
　　义曰：三世者，义有去来，名兴代谢，若虚忘遣有，便超有欲之体，了知无方，即践无为之境，此其致也。
　　释曰：一、过去者，过之言度，去之言往，谓已往已度也。二、见在者，见之言显，在之言存，谓显在於今也。三、未来者，未言未萌，来言将兆也。通言世者，以代谢为义，有为之法，代故以新也。亦名三有，过去曾有，见在今有，未来当有。《洞真经》云：曾有众生，发心誓愿；今有学者，皆入法门；当有应缘，生善家者。通言有者，经今灭已，谓为曾有；即时住相，谓为今有；灭复应生，故言当有。一法论三世者，法若未起为未来，此法始生为见在，此法今灭为过去。又云：初念已灭为过去，后念未起为未来，中念已生为见在。皆是有为无常，变化迁灭也。通论终是生、住、灭之三时，迁动成三世也。
　　五浊义第三十三
　　义曰：五浊者，时代下衰，众生多恼，亦浇浮之事，明尘累之由，欲令出三界之樊笼，入一源之妙域，此其致也。
　　释曰：一、烦恼浊者，谓是通欲，恼累行人，故名为恼。二、见浊者，谓是别欲，分别取着，故名为见。三、命浊者，语其短促，色心连持，故名为命。四、生死浊者，谓是众生，生处非一，故名众生，生必灭坏。五、时运浊者，明末世浇漓，三灾所起，劫命使然，故名时运。经云：怜愍将来，劫运多恼，水火兵灾，种种疾病。又五浊体义者，恼见二浊，以心为体；命与生，色心为体；时运一浊，以假实法总为体。本周体，明时乱，体无时故也。所以离欲为二者，明欲有通别，所以为二。命与众生，同是假名，而分假为两者，正为凡夫欣生爱命，故为二种生，是曰成命，谓相续也。然五浊之中，有差有甚，何者？前二则甚，浊本故也，后三则差，亦通五浊。如净土中，亦说迁变生死，亦说常命，亦说有时也。若言圣应五浊，故不论耳。又三灾义者，兵、病、水火也。《本际经》云：兵戈、水火、毒疫灾害，若阳九百六小劫之会，有此三灾。又云：以刀兵为劫，以大病为劫，以水火为劫，此则三灾所起，三小劫末也。又云：一小劫末，具此三灾。经戒云：水火之灾者，此兵病万姓，水火荡汰。然阳九百六，又有大小。陆先生云：四百五十六岁为阳九，而十阳九四千五百六十岁为一元，有此三灾也；三百六十岁为百六，亦有此灾，此小阳九百六也。若四万五千六百岁为阳九元，三千六百岁为百六周，此大阳九百六也。《天地运度经》云；三千三百年为小阳九、小百六，九万九千九百年为大阳九、大百六。天厄谓之阳九，地厄谓之百六也。
　　道教义枢卷之九竟 
　　道教义枢卷之十
　　青溪道士孟安排集
　　动寂义第三十四　感应义第三十五　有无义第三十六　假实义第三十七
　　动寂义第三十四
　　义曰：动寂者，道应万方，神凝一理，名生於本迹，事出乎假真，爰开动寂之谈，方申体用之义，此其致也。
　　释曰：动以应动为义，故无所不动；寂以本寂为义，故无所不寂。无所不寂，寂复寂动；无所不动，动复动寂。由此而言，义通四句。一、动寂句者，即含两义：一者由迹显本，本之言寂，即是动寂。二者摄迹归本，亦名动寂。经云：今当反神，还乎无为湛寂，常恒不动之处。二、寂动句者，亦含二义：一者由本乘迹之言，动即是寂动。二者从本起迹，亦名寂动。三、动动句者，即是动而又动，从迹起迹，分身化身，即是其义。四、寂寂句者，即是寂而又寂，非迹本寂，寂至无宗。又动寂体用者，旧云四绝忘理，众生迷之，故入生死，圣人体之，故与冥一。所冥之理既寂，能冥之智亦寂也。但初发道意，誓度众生，不负宿心，所以化行。行之为用，要在形声，故应入生死，形极物声。本无形声，所以为寂；迹有形声，所以为动。至论尚自无动无寂，岂得有形有声？既以无动无寂而分动寂，亦以无体无用而开体用。故以不寂之寂为体，不动之动为用。若言体用并为用，非体非用，始为体者，亦动寂并为动，非动非寂，始为寂耳。徐法师云：动之与寂，具有六义：一寂然不动，二动而不寂，三即寂即动，四即动即寂，五寂而能动，六动而能寂。理妙难求，请为之谕。寂而不动，若嵩山盘峙，不改於地，北辰敻极，自处乎天。动而不寂，天行西转，健而不息，水流东趋，逝而莫止。即寂即动者，若临水看月，光逐波摇，骛回观岳，山从眼转。即动即寂者，若乾行不息，毕昴常如其度，后流未已，淮海无逭其源。寂而能动者，如悬石比竹，直置寂然，吹击成音，乃为生动。动而能寂者，如吹息韵停，乐止音谢也。今谓若虚坏假设，其义可安，若执滞定言，未为通理也。
　　感应义第三十五
　　义曰：感应者，出彼机缘，起乎凡圣，善恶之理，既若形声，羽果不差，还如影响，此其致也。《洞神经》云：明智圣师，显文以赴机用，用以应感，感以文通，通则成圣也。
　　释曰；感是动求为称，应是赴与为名。又云：感者，凡情发动之称；应者，圣道赴接之名。又感应体义者，旧义有六感六应。六感者，一正感，二附感，三普感，四偏感，五显感，六隐感。正感者，动求之理，正由乎心。附感者，土木无知，不能致形生，用显必附有知。普感者，劫初既淳，同感太平之主。《真文序》云：建国祚以应图书，导五气以育万民，此普感也。偏感者，时稍浇漓，人不淳善，如关尹独感周年，葛玄独应昊世，此偏感也。显感者，四海同闻，万民咸睹，如汉文之招河上，轩辕之会鼎湖，此显感也。隐感者，或独处幽岩，如杨羲入汉乍，单居靖室，若许掾凌霄，此隐感也。六应者，一炁应，二形应，三文应，四圣应，五贤应，六袭应。气应者，元气布化，开生万物。形应者，上古之日，下知之时，未用文字，以形率物。文应者，物情稍浇，化须言教。徐法师云：飞玄之炁，结空成文。圣应者，众生转浇，须圣出世，为其作栋宇，垂衣裳，令其了识理源，正名百物。贤应者，圣人既作於前，贤人理述於后。袭应者，袭，传袭也，贤圣潜辉，凡夫传述，虽曰两愚，亦开缘会，此言为袭应也。又无情有情感应有四句：一者有情感无情，二者无情感有情，三者无情感无情，四者有情感有情。有情感无情者，如哭笋抽茎，射石饮羽。无情感有情者，如福地招贤，名山集圣。无情感无情者，如铜山既崩，雄锺便响。有情感有情者，此义可知也。
　　有无义第三十六
　　义曰：有无者，起乎言教，由彼色空，若体无物而非无，则生成乎正观，知有身而非有，则超出於迷途，此其致也。有无二名，生於伪物。《金液经》云：有有则甚惑，乐无亦未达，达观兼忘，同归於玄。既曰兼忘，又忘其所忘，知泯於有无，神凝於重玄，穷理尽性者之所体也。
　　释曰：有以体碍为义，无以空豁为义，此就粗为释。若妙无者，非体非碍，能体能碍，不豁不空，能空能豁。今为四句通释：一者有有名，无无名，名本召体，有体可召，所以有名，无体可召，所以无名。二者无有名，有无名，有是假伪，未足可名，无是真实，始是可名。故《本际经》云：无无曰道。三者具如孟法师释，亦是有无之名，相待故有。四者体了有无，毕竟清静，俱不思议，故并无名，近顺物情，如第三句也。又有无体用者，孟法师云：金刚火热，水湿风轻，若此之徒，以为有体，无为豁然，体不可立，借理显相，以寂然无形为体。玄靖法师释云：有法有用，有体有名，无法无用，无体无名。又云：无无体用，宜应无名，为说教法，假立称谓。体用自有，不可假设，名乃外来，故可假立，所以既往之法，体用斯尽，犹在其名，流传远世。徐法师云：有法有名，有体有用，无法无名，无用无体。今难此解，用附体立，既其无体，何得有用？如诸有相碍，不得行用、凭无得用，用属於有，岂关於无？又有无义例者，玄靖法师云：有劣无胜。何者？有碍无通，有是无常，无是常也。今明有无二法，互相有通碍，亦互有优劣。无是碍者，如断桥木#1通，是无为碍。有是通者，如桥合得通，是有为通。有为胜者，则有治断之能，无为胜者，则有治常之用。是则有无之义，通碍不恒，无有之说，胜劣非定。通不通既尔，常无常亦然。《西升经》云：有常可使无，无常可使有，是知有之与无，常与无常，亦不可定。但通义逐随，缘人去取，原其实致，究竟皆空。故以有无为假，非有非无为真。《升玄经》云：有无二名，生於伪物。又云：真性常一，未始暂有，未始暂无。真既非有，亦非非有；真既非无，亦非非无也。《西升经》云：道非独在我，万物皆有之。老子经教云：道无不在，有即妙有，无即妙无，以此为论，岂离有无，别复有道。故深论有无，义可摄尽，但知诸法，非直无边，亦自本无所有，何摄何尽？今言摄者，以无摄为摄，无所不摄，以无尽为尽，故无所不尽也。
　　假实义第三十七
　　义曰：假实者，明庶物之真伪，辩群品之合离，若知待有，名无则达，人我皆净，能明因实成假，则了色性本空，此其致也。经云：四大暂相寓，五物权时假。又假实义例者，万法之本，由乎阴阳二气，构於二气，共成五尘，五尘成四大五常，四大五常共成五根九窍也。且法本资於二炁为实，乃以五尘为实者，但二气渺漫，未有定形，不为成假之实。然阳是生气，阴是杀气，生杀之义，可为续假之实。但能生万物，即是阳气，能杀万物，即是阴气。万物莫不生灭，故皆禀阴阳之气，阴阳是气法，还能生灭。万炁既非心法，不能生灭於心，此言二气能生灭者，非是任运而经前后，乃是别能生杀於彼阴阳，是能生灭万物，是所生灭。心既不为阴阳所生，而亦生灭者，正是性不能住，任经前后，是理无常也。玄靖法师以五尘之法谓为五气，而五气之中复有三种：一者单气，二者共气，三者亦单亦共。尘有七，一光，二暗，三影，四响，五单臭，六单味，七单体。此七种还是前之三种，而并单在一处，不与诸尘共，无相结构，故是单法。共尘有五，即五色香等也。此五不生则已，生则共处，构成诸法，虽复共在一处，而体性殊隔，故为实也。单尘无所与共，为实炳然。至於共尘，生则同处，安知其体不混而为一耶？若其混一，便色中即有味，臭中即有声，非谓性别。今明以单尘往验，知其性隔，犹如柱影，秪由色尘。若色中有味，则影可常，而影唯是色，故色中无味。乃至余尘例皆如此，直是杂乱共居，不得混为一也。而不见间隙者，犹如善合木人，胶着无隙也。亦单亦共者，即是风大。以风之为性，或单在虚空，不构诸法，如外间飘疾之风；或与群有和合成体，如众生喘息之风。虽复或单或共，而体性唯一，唯是一物，故是实法。今寻风大，秪是触尘，以其唯是身根所知，非鼻眼所得耳。能听风者，盖是系物生声，非风自响。其目见黑风者，亦是风吹黑色，故入眼根。直置风大，非关声色，而庄云大块为风，似应有色。今明直是风气，非有青黄之色也。故郭云大块者，无物也。既触尘秪应属触，而别说风为大者，但独五单尘，用多劣弱，唯此风飙，其功甚大，用异诸尘，故别为大也。又解心法，凡有两种：一不形心，二依形心。不形心者，是大道智照，升入无形，若然独立，此照不与诸法共处。不名别者，以其能忘彼此，遣乎通别故也。今明一往对着色人，说於此义。然夫大道，非色非心，能色能心，无乎不在。依形心者，复有二种：一者依别心，即是五情，依五根别形而生故也。二者依总形心，即是心情，以其未能无待，托总七尺宅中故也。虽依总形，有善恶诸用，而不可离别，非异法成，故称为实。四念相连，此为续假也。
　　道教义枢卷之十竟
　　#1木：当作『不』。 
　　
