葆光集
　　经名：葆光集。元尹志平撰。三卷。底本出处：《正统道藏》太平部。 
　　葆光集序
　　伏以浑沦未判，已含天地之真；清浊将分，遂运阴阳之妙。由是三才既立，万化俱成，品物咸亨，异人间出。如真人者，姓尹氏，世族沧洲人也。祖先一母，三产九男，中内七人，各封八县。厥后簪缨炽盛，抑今碑铭昭然。至真人愈为盛事。童年入定，看乾坤造化之原；丱岁出家，了性命超升之诀。接人救物，考古规今，穷万事之始终，列千贤之先后。博施广化，泛爱宽容，为而不争，犯而不校。欲仁而斯仁至矣，不善者亦善覆之。盖由达向背之情，晓幽明之故，既已往而弗谏，但将来者可追。知进退存亡，恕大小多少，流言不入，任毁誉以何移；凡事饱谙，信浮沉而所适。随流若类，混迹同尘，受垢安身，托词警世。清吟编简，意传万古以无遗；法语敷扬，志取一时之有补。可以继全真而演教，叙正派以流芳，开众妙之玄门，指三清之直路。高县慧日，照破邪阴，大振宗风，荡除凶秽。故使门庭洒落，境界清凉，屏幽夜之迷途，附长春之胜域。拟开灵沼，植万朵之金莲；空驾神舟，载一轮之皓月。是知人难调制，道不加行，可怀宝而坐忘，或写忧而游戏。不离方寸，历遍遐荒，复挈大千，纳于毫末。心田晃朗，照知闻见觉之前；性海渊澄，湛成住坏空之后。感而即应，舍之则藏，淡泊于无生，逍遥于寂灭。如如不动，冥超劫外之天；了了常存，永在现前之地。般般勘破，处处圆成，信手拈来，转头放下。诸门遍晓，悟万法以归心；多劫曾修，证一真而合道。是以曩离尘世，久处仙乡，优游于碧落之中，冥赏于清都之内。上方克约，等师父之千年；下会来期，诞自身于次日。是谓至礼无体，至让无辞，按美名无称之称，合上古不德之德。其缘有庆，其故无私。盖怀弘道之微机，以示化人之雅范斗不亏细行，终累大功，既足清标，敢无美誉。浪裁狂语，冒赞幽情，不防条罪之三千，私发师真之万亡石耳。
　　夫《葆光集》者，即真人之所作也。自承教一十三年，常坐于大长春宫宝玄堂之重室葆光之轩，日有在京士大夫，及远方尊宿，参问请益，求索唱和。或自述怀遣兴，警诫劝示。复因诸方游历，经临景物，题跋赞咏。所得诗词歌颂，编列次第，分为三卷，以轩名而立号焉。或谓葆者蔽也，谓蔽藏灵识，不令外驰，虽应万变，不失虚寂之体。又光者照也，谓照破昏暗，坦然前进，不致陷坠，径入希夷之域。又集者聚也，谓聚积珠玉众宝等类，施设运用，以济贫苦之者。述作之义，大略然否。或谓诗有四炼，炼字不如炼句，炼句不如炼格，炼格不如炼意。意者志之用，诗思之委也。故在心为志，发言成诗。诗之成也，不必字精句健。风骚属时之为美，美者美于德，尚于志也。志者禀於道，感而动之，托于辞；和而节之，成于文。文者奋于言，言者无罪，则思无邪也。夫正情性，明得失，主忠信，戒权谋，止强梁，守柔弱，宝慈俭，去奢泰，崇高节，美教化，真人之诗为深得之。如云：心中实行真为宝，口内虚词未足奇。又云：智源起处奸邪盛，礼貌彰时道德衰。又云：性暴每闻人化虎，心慈果见木飞龙。又云：从他外境魔千遍，一片真心不解惊。又云：宠辱不惊君子性，是非宁动法王身。凡此类例，篇篇皆然，幸览者知之耳。若懈慢而不览，鲁莽而不知，呜呼哀哉。唯沁州长官杜德康，为当世贤者也。一见此集，普愿众闻，遂募工镂板，以广其传。庶使英明之士、同器之流，览其文而知其实，悟其理而得其趣。豁然颖脱尘累，高蹈真空，名列丹台，永超生灭，真谓仁人之用心也哉。时岁在己亥重九日，门弟子烟霞逸人，三肃熏沐拜书。
　　葆光集上
　　清和真人尹志平撰
　　七言绝句
　　金山
　　自宣德州至田相公营，约七八千里，乃金山之北也。
　　西北行程近八千，却成南下过金山。金山更向西南望，才见阴山缥缈间。
　　又
　　曾从神仙日下游，五千里外水分头。时人只解东溟注，不见长河西北流。
　　又
　　西出阴山万里多，一重山外一重河。大河五次亲曾渡，余外山河未见他。
　　过大石林牙契丹国
　　大石是契丹语，学士名，林牙是小名。中原呼大石林牙为国号。
　　辽因金破失家乡，西走番戎万里疆。十载经营无定止，却来此地务农桑。
　　又
　　群雄战力得农桑，大石林牙号国王。几帝聚兵成百万，到今衰落亦城荒。
　　西域物熟，节气比中原较早，故记之。
　　止渴黄梅已得尝，充饥素椹又持将。时当小满才初夏，椹熟梅黄麦亦黄。
　　师适有他往，而云水高人踵门者日无一二，因作此。
　　师去交朋来往稀，知心还似不相知。胸中有志忘人事，与我真情正所宜。
　　唯太守家李提控日逐一过
　　此道难行步步高，时人见者谩徒劳。陇西道友知何意，忙裹偷闲日一遭。
　　自咏
　　世念如今已不生，惟思道德未精诚。蒙师训教经千百，是处无过苦己行。
　　段公觅得小鱼放生
　　乞得纤鳞兔受烹，放归溪水任游行。莫言他日成鲸去，目下从容也畅情。
　　宝玄堂作
　　出门开眼见西山，只为缘轻未得还。身在葆光虽散诞，此心常忆白云间。
　　和陈学士
　　西山终日有云烟，只为人心未了然。谁肯回头林下问，本来面目是真仙。
　　和赵讲师
　　休向心田挂一毫，嘱君四句记来牢。众中不见他人过，便许先生道德高。
　　刘宣差病索诗
　　欲求轻健得安然，试伴长春向宝玄。百日消疏如肯受，他年骨壮自神全，
　　蒙师旨去山东，别燕京，偶得－绝
　　西域归来万里余，区区尚未得幽居。他时若到安闲处，静掩柴扉不出庐。
　　和王道录
　　物物知空任去来，头头心上觉花开。是非过耳休重问，道德终身莫下怀。
　　又
　　教风普振遇长春，岂择官寮与士民。个个携将归紫府，人人点化出红尘。
　　真人有天上人间，四绝依韵奉和
　　天上真仙无事忙，人间愚昧自相妨。不知心是根源主，终日空劳礼十方。
　　又
　　天上群仙心本同，人间万法总虚空。不知道德浑沦妙，犹自谈西与说东。
　　又
　　天上庄严道力成，人间法像善经营。不知上圣垂方便，执性昏昧几个明。
　　又
　　天上真功达者稀，人间立像要归依。若人顿悟无生理，便是吾门最上机。
　　燕京会首问作福
　　作福须从损己求，修真只要肯心休。古今贤达无多事，福慧双全第一流。
　　自咏
　　自顾微躯劣弱多，寻常五脏却安和。虽然未达青霄去，幸免今生苦战魔。
　　又
　　人羡刚强是俊英，我怜柔弱得全生。试观举世贪名者，尽在尘中苦战争。
　　又
　　受教师真三十年，几回责我不周全。暗中速改即成老，死上头来尚未圆。
　　宝玄堂下得房二间
　　两间静室一间空，片席安眠乐在中。莫怪忘贫随分过，都缘造道未精通。
　　又
　　暖室明窗我则眠，返思天下有余寒。三冬谁得优游过，多被刀兵岁岁残。
　　又
　　静室安居明更清，等闲不惹世间情。从他外景魔千遍，一片真心不解惊。
　　又
　　本来一点最孤灵，染着人情万事生。欲要归根清净去，应须返朴入圆成。
　　又
　　用时行道学长春，舍则潜心默契真。一性既通非内外，两般消息没疏亲。
　　又
　　苦思奇句竟何争，无碍狂吟信笔成。乐性发言聊畅道，兴来自得不求名。
　　禅子出示墨竹图索诗
　　收得黄山三两竿，展开付与道人看。任他尘世光阴急，不识荣枯与岁寒。
　　道友索茶
　　爽气自生常洒落，睡魔战退得清凉。有为终是归生灭，无事天然定久长。
　　登高
　　白露零时秋意深，纷纷红叶坠寒林。黄花亭上三般乐，把酒高歌遣兴吟。
　　自省好静
　　从来辩正在人先，睹事征求访妙玄。今日始知当日错，忘言忘我性方全。
　　又
　　每见恣情招横祸，未闻至道惹非灾。古今仙分缘何得，都是存心静处来。
　　宝玄堂月下闻腰
　　燕山空阔夜弥清，坐听征鸿一两声。豪客营营心有着，幽人寂寂耳偏明。
　　又
　　宝玄秋后转加清，静夜沉沉闻雁声。默坐睡魔难着摸，月光心窍两分明。
　　看鸡冠花
　　群红十日多零落，纯紫三秋尚耐风。莫似闲花看一例，性根察受不相同。
　　赠陈学士
　　谈论各处见解，未知实际。
　　人间口鼓未能穷，出世清谈与个中。谁解窗朋犹纸隔，外头裹面两般风。
　　吴学士呈真人诗五篇和之
　　幸为男子长中州，好占仙标第一俦。学取庞君并许氏，全家轻举免荒丘。
　　又
　　一身本分乐幽居，免却人间虚过誉。性静自然通正教，心闲何必苦看书。
　　又
　　修真无志望天然，推了明年又一年。只待阴公传的信，此时何处觅神仙。
　　又
　　人无决烈不能闲，暮去朝来鬓渐斑。都道林泉堪养道，古今几个到家山。
　　天长观作
　　浮名轻染即成魔，况复人情事转多。着景因循无决断，前程终久待如何。
　　陈学士觅冠簪诗
　　爱与人交心见心，等闲未肯许冠簪。先生骨相非尘俗，林下何时肯重寻。
　　燕京刘会首出家，要住西山上方云峰观，赠诗二首。
　　教在幽燕大阐开，度人千万会中来。唯君得味心先觉，静住西山更莫回。
　　又
　　入道彭城最有缘，专投誓状叩重玄。而今便作云峰主，未到蓬莱已是仙。
　　宝玄堂偶得
　　看破身空万法空，寂然不动感而通。真常应物浑无碍，变化神灵显圣功。
　　又
　　日逐东生西复沉，浮云短景更相侵。行年六十老将至，但向虚斋宝寸阴。
　　捉住无明
　　莫纵无明业火生，无明起处是真情。触来看破无明妙，便把无明作我明。
　　修行五更颂
　　晚参罢后一更初，收拾灵光入太虚。耳内不闻尘事乱，性中寂寂乐无余。
　　又
　　二更寂寂乐真闲，一气绵绵任往还。行满三田阴鬼灭，功成九转列仙班。
　　又
　　三更三点一阳生，六甲三元五气清。不是性根超造化，如何命宝得圆成。
　　又
　　四更魔退罢驱兵，稳睡安眠贺太平。梦裹分明无所着，觉来依旧有余清。
　　又
　　五更五点五更残，一志坚刚静若山。休道神仙无处觅，长生只在寸心问。
　　苦辞真人往缙山
　　大劫纷纷尚未安，辞师别众铁心肝。道人决烈将何喻，死到头来更是难。
　　甲申年十一月二十四日，辞师，会刘便宜留数日，以数骑送至缙山道院。
　　数骑翩翩别古燕，北关已渡兴无边。飘飘得遂终身愿，马上闲吟入洞天。
　　又
　　便风送我到嘉山，枕石眠云自在闲。耳内不闻尘市闹，心中乘兴忆西关。
　　又
　　三九严凝雪满山，东风送我过庸关。人情却尽天垂佑，莫是前程有分闲。
　　秋阳观作
　　闻说秋阳景物幽，神仙亲到此岩头。长春诗句真堪画，处处流传早晚休。
　　又
　　我今信步亦闲游，诗赋长吟兴未休。过想天长名重客，几人再得到岩头。
　　又
　　名山曾度无穷数，不似秋阳一景幽。去岁真仙曾此过，今冬闲客也来游。
　　春日
　　秋阳地僻远皇州，未觉东君造化幽。莫讶春光来觉晚，和风咫尺到岩头。
　　又
　　一身无击任天涯，蓬转萍浮度岁华。不问故乡安且乐，因缘静处便为家。
　　龙阳观清明日述
　　物上施为不动情，六根安泰自和平。三田气满千魔尽，一点光通万法明。
　　又
　　物外闲吟格调清，爽人胸臆豁迷情。慧风飘荡迷云散，放出从来皓月明。
　　山后暮春雪
　　春尽寒云忽作雷，北山玉屑已成堆。妖桃艳杳何曾见，只有梨花几树开。
　　西关外与大使华宗选庵地
　　数骑翩翩关外来，洞天游戏散心怀。不求亲戚人情厚，唯愿相知道眼开。
　　又
　　关外闲居景甚幽，山深河远水长流。不须洗耳心常静，谁望声名继许由。
　　龙阳观新成后，园可五亩，有老松  一株，周回种瓜，日耘其苗，因憩於老松之下，呈同道。
　　随师福薄未同尘，供养难消便退身。自笑不能成大器，龙阳甘作种瓜人。
　　龙阳观后有老松一株，冯君赞其孤秀，长久不更变耳。
　　龙阳可羡古松青，柯叶经冬不变更。孤秀亭亭堪作伴，岂同花草片时荣。
　　□阳东至缙山，可二百里，所产之物，他处未可及也。
　　怀来玉液德兴花，未让中原景物嘉。更有闲人真受用，一川麻麦是生涯。
　　重午日，与德兴府道众游白贴山灵境寺。
　　为求出世远尘寰，一上西峰六十盘。得到洞天清绝处，使人特地觉心安。
　　又
　　白发苍颜学道流，观山玩水且优游。少年门下多勤苦，老后身心得自由。
　　无所取实自然可用心耳
　　对月临风最爱吟，拈来放去不劳心。自知出语皆空相，惟遇通人是赏音。
　　仲夏过武川，道友以诗留过夏。答云：龙场七月间，立殿有瓜已熟。因作是诗耳。
　　因缘到处是生涯，功满三千结实花。来日龙阳曾有约，上梁已许啖新瓜。
　　五夫人宅见怪柏禅床作 
　　古柏禅床称道家，相逢真个好生涯。终朝共坐忘言论，各守清贞度岁华。
　　坚辞道友欲赴龙阳
　　武川住夏胜龙阳，六月轩窗风自凉。只恐无功辞去早，不能待得好瓜尝。
　　退居岩穴，忽一日，潘士送师号，赐清和大师。人回，有诗上谢。
　　降心学道出尘魔，决要修真上大罗。三十年来功未就，虚名赐我号清和。
　　又
　　昔日玉清曾拄紫，今朝岩下肯披罗。任使经千变，且保安闲一气和。
　　又
　　克己修真较少魔，从来本分可张罗。如今潦倒加师号，有愧神仙张志和。
　　又
　　粝饭充肠战退魔，弊衣遮体胜执罗。浮名浮利忙中乱，实行实功静处多。
　　山中雨过赏月
　　雨霁西山莹静天，分明宝鉴碧空悬。道人赏玩中宵坐，为爱灵光一点圆。
　　又
　　雨过西山月最明，中秋共赏称幽情。寒光照破昏魔胆，一夜无眠彻骨清。
　　又
　　山静云收入夜清，月光澄彻九霄明。照人肝胆无他虑，惟有诗情与道情。
　　借道录段公诗韵述
　　行尽千山及万山，观来无处可开颜。唯余关外烟霞景，却在虚无缥缈间。
　　宝玄堂西斋，号曰观妙堂。以段公诗韵，偶得一绝。
　　独坐玄宫观妙堂，忘言默默内韬光。有朝养就浑沦性，塞破乾坤没处藏。
　　和众贤赤石诗韵
　　赭石频磨不让朱，解开疑句乐真如。秪因剖析草经旨，一点能通万古书。
　　又
　　美石精金总在山，未同此物代朱颜。点开玉诀分明处，疑惑都忘咫尺间。
　　自叹虚名於身何益
　　昨日名卑心不乐，今朝名重复如何。人情未解平常足，空惹贪求罪业多。
　　咏今古
　　太古玄风事若何，无为无作自清和。嗟嗟衰世人情厚，种下无边业障魔。
　　人求题架鹞图
　　灵明俊健贴天摩，降伏机关保太和。常似目前休歇去，等闲不放过新罗。
　　深入峡裹，游团山道院留题
　　滚滚长河千里来，乱山重迭峡门开。势随曲屈无穷数，流入东洋几去回。
　　又
　　二峡峥嵘气象雄，团山水浸画屏中。眼前妙景红尘外，疑是蓬莱第一宫。
　　武川送道友至樊山县回三绝
　　武川别后却归燕，际会应难仗有缘。早是琳宫催督紧，那堪石炭斗生烟。
　　又
　　只为吾师葬古燕，蹉跎应物且随缘。修真最怕伤和气，养性休生火与烟。
　　又
　　雪岭皑皑南接燕，穿山渡水我因缘。一朝得达长春境，香满琳宫结瑞烟。
　　庚寅年正日一闲呤一韵十绝
　　谈玄论妙话头清，意曲心迷转不明。尽道利他全至德，何曾损己半分行。
　　又
　　劫运残伤气未清，天开众善渐分明。群生普化归真教，万象光辉合度行。
　　又
　　万籁沉沉一气清，三阳赫赫九光明。人间荣显非吾愿，颇爱存心静处行。
　　又
　　寸心不昧气长清，举意无私道渐明。十载行周三界上，一时功满九天行。
　　又
　　物外闲吟别是清，磨开慧刃道心明。万花丛裹披衣卧，百尺竿头进步行。
　　又
　　至道夷然极目清，纵横无碍四方明。时人未信真空路，试与闲人作伴行。
　　又
　　仙宫紫府有余清，阆苑瑶台眼界明。六六洞前乘凤过，三三天上步云行。
　　又
　　天无覆翳朗然清，圣帝真王日月明。共喜鬓斑该韶下，太平国内自由行。
　　又
　　长春景物自然清，西阁东台四望明。羽客仙官交互转。蓬头丫髻往来行。
　　又
　　了道真仙万古清，垂言立教训聪明。上人得意忘言坐，终日腾腾独自行。
　　庚寅年，通仙观醮罢复回，以诗别道友元帅监军。
　　久厌人间酷爱山，山中分薄又东还。功亏未兔随缘转，犹自区区不放闲。
　　又
　　徘徊数日恋西山，书疏相邀便索还。自叹鬓斑年已老，人情仍未许教闲。
　　又
　　千里纵横一带山，数年留意几来还。行时不避崎岖险，指望终身永占闲。
　　又
　　燕中邀我出嘉山，数骑翩翩东复还。不是白云香火冷，本心纵意且清闲。
　　又
　　迭迭重重无数山，道人游历不知还。未通下手全真妙，谁得逍遥自在闲。
　　又
　　五绝新吟别此山，此山别后几时还。若将动静能双遣，到处无心便得闲。
　　留别河山道众会首
　　水声山色本无情，山水之间神自清。不是此间人事重，重来忆望乐平生。
　　又
　　乐道忘机适本情，游山玩水眼偏明。老来不得安闲处，却使东西南北行。
　　又
　　玄教开迷远世情，世情绝尽道心明。当初来后无多事，只为情探有死生。
　　跋十老图
　　十个闲人闲又清，清闲眼看甚分明。教君试向闲中坐，闲裹功夫是怎生。
　　矾山先天观住夏因时劝众
　　西南仍有大兵荒，东北安居夏月凉。宜向此间行吉善，勤修道德名香。
　　又
　　大劫纷纷到处荒，幸然此地得清凉。劝君加志修真福，渐觉无为清净香。
　　又
　　曾从先师历大荒，归来惟喜此清凉。干戈未息先康泰，盖为人淳德行香。
　　又
　　人人未悟性多荒，安得逍逼心地凉。识破机关归物外，自然道德自然香。
　　又
　　炼性通真意不荒，任教造物变炎凉。功成跨鹤归蓬岛，留得高名万古香。
　　别矾山道友
　　物外逍遥远世魔，无为无作保清和。我来几度人情熟，大理推穷善者多。
　　又
　　抱一无离物外游，飘飘独驾大神舟。茫茫苦海人无数，谁肯灰心上钓钩。
　　又
　　忠言普劝早回头，劝不回头陷九幽。大圣无由提得出，目前认正早吞钩。
　　咏先天观殿后涌金池
　　作木牌於池面，戒物触秽耳。
　　滚滚灵泉岁月深，分毫垢秽莫教侵。世人只见无涯水，唯我看时不尽金。
　　道过燕台清水村马公宅宿滞雨
　　扶风邀我动天心，一夜云生雨作霖。万物西成将有信，千金难买一知音。
　　述怀
　　学道年探始得成，一番魔过一番新。频逢魔处心休变，魔尽才明一点真。
　　又
　　七真修德动天颜，一举玄风过玉关。水调歌头朋有验，大开门户倚燕山。
　　崞州赴供三绝
　　常足轩居恰一年，身心自觉稍安然。教门使我知难兔，不避迢遥赴醮筵。
　　又
　　岭北风寒自古传，三冬远涉雁门川。道人慈惠堪为宝，度死哀生作善缘。
　　又
　　暂别燕城处顺堂，代师行化历他方。本非留意攀缘动，醮主诚心不可忘。
　　题墨竹
　　墨君写就四时春，叶叶枝枝迥绝尘。夺得化工权在手，一番拈出一番新。
　　常足轩中自述
　　常足轩中山海全，更兼风月伴流年。人求见者无他语，尽唤长春小洞天。
　　又
　　小轩山海尽方全，常足为名佚老年。好向此间闲自在，更於何处觅壶天。
　　过晋安府南新庄赠杜道人
　　六岁出家九十一，一真明透四三七。今朝幸遇宿缘深，法法俱忘事事毕。
　　偶得
　　收拾轮竿罢钓钩，诸缘顿息便休休。情忘意灭无多事，彼岸高登不用舟。
　　又
　　不迷香饵不吞钩，便得安闲事事休。雨笠烟蓑常作伴，清江稳驾一孤舟。
　　又
　　好把诸缘一笔钩，修真须向死前休。茫茫苦海波涛急，归去来兮得岸舟。
　　示众
　　涂川九夏清凉坐，祟义三冬自在眠。只为从来怀道念，云游到处得安然。
　　又
　　莫虑年深功未全，一朝行满自忘眠。修真非是寻常事，要识然中然不然。
　　又
　　普劝高明后学仙，莫贪嗜欲恣高眠。时时道德相参问，自证元初合自然。
　　和寂通居士韵
　　修真功果若机梭，不是虚头且恁么。顿悟寂通无欲处，个中消息自然和。
　　通仙观作寄燕山冯公辈
　　一带西山总属燕，燕山堪可度残年。吾门本即修真客，来向山中便是仙。
　　又
　　也无香饵也无钩，空设轮竿傍钓舟。目击无言知这意，何须苦口劝同流。
　　赠石殿试
　　我有清闲欲付人，人无分量敢全真。石中怀玉还能保，物外逍遥别是春。
　　过高家铺
　　大山心裹小庵儿，暂过何曾一日期。却爱洞天人不到，迁延住了许多时。
　　又
　　三三两两小孩儿，也会擎拳作礼仪。到处善缘天意顺，前程不远太平时。
　　又
　　只因静处见婴儿，试问行人何日知。功满三千方际会，行成八百遇佳时。
　　过浑源乱岭关
　　下冬一日出矾山，三九初行乱岭关。会众送迎多叹息，道人难处也开颜。
　　又
　　时当岁久历西山，才过关来又一关。寒气着须真老相，朔风吹面似童颜。
　　又
　　九九严凝雪满山，恰如韩子渡蓝关。一行道众真堪画，雪鬓霜髯变老颜。
　　岳神山小亭诗二绝
　　万仞峰前一小亭，横眠正坐眼中明。目前大道人难见，终日逍遥自快情。
　　又
　　万仞峰前一草庵，终朝兴味坐偏甘。有人来话人间事，闭目无言到晚参。
　　怀仁县年日作
　　去年崇义添新岁，今日怀仁换旧年。更过周天十二度，贺正甚处再团圆。
　　嶂州南阳村紫微观和移刺中书陈秀玉韵
　　三教虽同人不同，既言西是必非东。目前便是分明处，了一真通不二宫。
　　崇真观刘讲师请斋
　　初过鸦门逢地角，渐临滹水见天涯。如今反作中原地，四海和同即一家。
　　乙未暮春，因过交城县秀野园，有诗三绝，以广其秀野之意。
　　秀野新城当乱离，覃君好事特然奇。园中花木俱非俗，家内儿童尽赋诗。
　　又
　　暮春秀野正当时，桑下妖红别是奇。两事不偏谁得悟，圆明消息少人知。
　　又
　　因游秀野过疏篱，入眼堪怜锦树奇。若解村东王老意，请公休记百花诗。
　　因得平遥县清虚观
　　每求淡薄念深山，却得清虚佚老颜。古柏静观堪作伴，无心无虑四时闲。
　　潞州东北吴儿谷口，黎涉二县长官、会首，接送往来，不致有失，兼立观同积福行耳。书来，以诗回答。
　　南北纵横千里山，君当要路涉黎间。幸临权势宜方便，接引行人出险关。
　　赠斩宝童
　　蓬头日用道心坚，好伴高公作小仙。外学应缘除四相，内修活业保三田。
　　忻州张同知见请，未能即应，以诗答之。
　　平遥暂别到平阳，一个身躯几处忙。常恨功亏无变化，不能普照应诸方。
　　乙未季秋至介休县洪山明霞观作
　　洪山佳景洞天幽，下枕清岩瀑布流。更上高原三四里，兴来闲步到泉头。
　　过汾州义常村灵源观土埪宿
　　土洞弯跧可避乖，寒冬打睡日高斋。有时暴客专相访，更入深埪不出来。
　　太原、平阳两路经游，迎送者无间断。
　　两路应缘春复秋，来迎去送暂无休。人心不让汾阳水，伴我西南直到头。
　　咏河津紫金山老君峰
　　我来亲笔记行踪，四顾山河是要冲。仙境清高名自古，至今呼作老君峰。
　　过河津士庶求诗
　　洪波三面北围山，中建津城禹稷间。道过相邀连信速，满川香火尽开颜。
　　与西岩张闲话
　　莫问林泉莫问山，清虚都在片心间。若能常把人情远，远尽人情便是闲。
　　题新张村庵
　　身轻岂虑天涯远，性静何愁地角赊。京兆归来当仲夏，清庵快意日将斜。
　　答杨汉卿
　　青霄有路果能攀，要识真闲非等闲。情性磨聋离四相，调和真息透三关。
　　题马谷观音阁
　　马谷来时正暮秋，一溪云水好程头。众人不解予心乐，饭罢从容独上楼。
　　儒士郭公以诗求安乐法
　　浩然一点要方圆，直养无私满大千。变化往来三界外，何愁耳顺不延年。
　　登前高山
　　地角天涯在目前，前高堪作画图传。有人来问予名字，无数松间一散仙。
　　前高山得平逼众官请书遂寄
　　新得前高代崞西，松岩密茂数难知。幼时常慕山中乐，老也闲居正合宜。
　　身退三绝寄燕山同道
　　心退应当即有年，而今身退两俱全。玄玄妙妙忘谈论，净净清清合自然。
　　又
　　承教行缘数十年，燕山宫观稍周全。
　　终南再举皆天意，恰正归来事了然。
　　又
　　学道随师三十年，功亏尚自未能全。风波世路经千险，谁解心头只坦然。
　　示众
　　松风入耳昏沉少，世事经心浊乱多。幸遇洞天清绝处，劝君休纵睡魂魔。
　　又
　　莫问修行浅与深，道人影子道人心。既知道理分明处，可惜轻狂废寸阴。
　　寄平遥县马会首
　　马公向老认前头，识破人间便好休。且向太平寻久计，闲人相伴度春秋。
　　长春宫伺抱策马於前高山下，为雪阻，故赋一绝以寄耳。
　　湛湛清虚不立言，报人气象应无偏。迢迢千里来相访，雪拥山门马不前。
　　前高山连日霄戏题
　　雪雾蒙蒙不暂休，青松绿桧也添愁。更因书疏东来急，一夜青山尽白头。
　　沁城龟山游憩得三绝
　　铜川已见可开颜，阖郡民苏山水间。更有清高堪赏处，兴来闲步上龟山。
　　又
　　上得龟山四望明，世间观透快人情。我今幸遇清凉地，唯愿诸方早太平。
　　又
　　每到龟山照四方，四方何处不穷荒。从今觉彻人间世，酷暑来时心也凉。
　　闲中
　　体性玄虚感处通，还能应感便玲珑。玲珑养就无中妙，妙体真空空不空。
　　又
　　修真要解祖和宗，宗祖时时显圣功。借问祖宗在何处，能言能语性玲珑。
　　又
　　默地悟时识祖宗，丘刘谭马好家风。门中志士听予劝，弩力勤修要始终。
　　丁酉岁中秋沁城寄燕山道众
　　燕山已别恰三秋，万丈风波到岸头。更谢众真怜我老。铜川米麦胜他州。
　　因看子瞻壁间录，偶得－绝
　　道人兀兀三杯酒，禅客昏昏一觉眠。似是似非谁可辩，劝君休听俗家言。
　　赠马会首
　　逢人未话形容老，见者先云道德高。虚室只宜常自在，灰心莫挂一丝毫。
　　重午日别平遥县李酒使
　　寂静身云任往来，从教世俗有心猜。时当重午离仙院，满槛葵花不见开。
　　答大名府请，在路染疾不赴
　　昔日曾闻师受魔，而今传付老清和。前头无限真游境，不许功亏得见他。
　　赠牛仙
　　学道须凭识见高，遇魔不退转坚牢。若能悟得无生灭，免向人间更一遭。
　　潍阳住时，有清逸庵，数与闲上寻闲三十年。后领众兴缘，至今七十，却返本矣。
　　昔在潍阳三十年，今年七十罢玄谈。静中记得真闲处，却似当初清逸庵。
　　道人刘志希献雕木七真小像
　　一点灵光用处真，精穷众妙自通神。还能更悟元初妙，刻出从来无相身。
　　五华山道院
　　五华真本是林泉，万木峥嵘接水源。试问往来游历者，山庵几处得周全。
　　又
　　五华见者尽开颜，平路行来便是山。道院清幽仙境界，林泉静处胜人间。
　　又
　　玉莲池上玉莲亭，对水临山眼界清。走遍人间归计晚，五华堪可寄余龄。
　　游五华五绝答王子正
　　从师应诏起潍莱，教在燕山次第开。昔日炼丹修养处，今朝闲客又重来。
　　又
　　青荷柄柄出方池，正阙陶潜金菊篱。盛夏栽培香渐吐，重阳相待未为迟。
　　又
　　五华再变类蓬宫，一片清凉眼界中。天赐老身闲自在，五华池畔快哉风。
　　又
　　何人通得内云游，八表纵横不解忧。清净境中无尽藏，问君何处是程头。
　　又
　　绝尽人情见道情，道情仍是强安名。若人能悟无生妙，越过南华与赤城。
　　五言律诗
　　赞清净经
　　三能清净理，知者悟真情。上德本无我，下愚元好争。
　　湛然遗所照，应物转分明。至妙从何入，直常性自平。
　　戒不足
　　有衣能御寒，有食可充饥。两事如亏一，使人心意欹。
　　还如衣食足，犹自纵贪痴。忽尔业盈满，临危更怨谁。
　　处顺堂中秋作
　　处顺中秋静，云朋和气添。魔精潜海角，明月出山尖。
　　万国同欢赏，千门共喜瞻。相看终夕坐，都觉性安恬。
　　矾山先天观作
　　先到终有意，云水已无心。隐迹唯求远，埋名恨未深。
　　秋阳辞益友，春暖访知音。为慕西山静，免教人事侵。
　　又
　　守道忘尘累，安居慕德邻。坐中无俗客，席上尽高人。
　　养气若龟息，炼形如石皴。为求真实相，认取本来身。
　　缙山秋阳观乙酉正月上元木凌降
　　垂柳千条白，华灯万盏红。上天呈异瑞，厚地显神工。碧树开琼蕊，青山变老翁。满岩诸草木，尽化玉玲珑。
　　自乙酉六月至丙戌四月八日尚无雨，时在山后龙阳观，因有是诗。
　　秋无三寸雨，春有十分风。冬雪又太薄，夏苗焉得丰。何曾求己过，都只罪神功。我已西关去，犹嗟岁计穷。
　　与陇西翁相别二十年，识时未及心交，今会话间，乃知其心。同往西山，故录之耳。
　　昔时曾见面，今日又论心。共约西山去，同登北岭吟。逍遥出京市，放旷入山林。万迭峰峦远，前程步步深。
　　屡有请疏，仍加以真人号。偶得五言，长叹。
　　为慕真人行，人因唤我真。真功若果足，何虑不长春。学道非虚妄，修真仗实因。常如七祖志，报应岂亏人。
　　王禅师病以诗赠之
　　古道虽能执，今时亦可通。修真合要妙，康泰自和冲。法尽身轻举，丹无体恭癃。本来圆相现，不许一尘蒙。
　　题南庵
　　闲步南庵去，南庵最适情。门前溪水绿，窗外竹风清。处险常知足，忘贪总不争。只因身自在，一片道心明。
　　木林老久病过岁，今年辛卯成就下元醮事。
　　幻身虽久病，道念愈精诚。黄箓通幽府，赤书达上清。死魂忻济度，生命贺圆成。至道非由广，如何出死生。
　　木林老仙去以诗吊之
　　子已返真去，予今为子来。知心十载外，同伴二年回。来后身如梦，归时火作灰。死生常理耳，何必苦伤哀。
　　崞州神清观，有道判庄公，谈玄之次，因赠言激发之耳。
　　入夜谈玄教，神清坐二更。门中无列子，席下见庄生。性静尘难染，心通行易成。能穷方外义，一片道心明。
　　五华山喜雨
　　四月风方息，五华雨有余。群生皆喜悦，我亦保安居。夏种苗将足，秋成事不虚。往来游戏乐，时驾小云舆。
　　己亥岁四月，阴雾七日，始观日月之光耳。
　　四月阳方壮，忽然阴气升。昏迷天地暗，黯惨鬼神惊。七日如混沌，太阴不放晴。一朝云雾敛，日月一般明。
　　答王子正
　　幸然逢正法，便是宿根深。勿逐古人迹，唯搜自己心。目前甚易见，身外果难寻。清净一言了，胜如万镒金。
　　五言长篇
　　辛卯，东路盐场醮，过景州，赠东方道众。
　　不得西山去，天教东路行。心空常合道，性僻未全明。观妙入无相，逐边属有情。全真修实德，着假恋虚名。见色如空色，闻声悟寂声。动时无少欠，静处有余清。纵欲道难悟，收心行易成。幻身元系假，实性本来平。莫觅铅汞法，休教烟火生。同流听苦劝，别有好前程。
　　出京寄长春宫道众
　　离京五十日，纸写百千张。信士盈郊接，沉烟满路香。随方皆道化，无处不仙乡。炼性通三界，驰名遍十方。有心栖静定，无意恋声扬。行道因师训，立身须自刚。民安修善路，国泰诵经章。应命无高下，随缘任短长。七真开正教，万圣助明王。行住由天意，奈何无处藏。
　　重修五华观喜题
　　昔日烧丹院，今为养老庵。爱山非谓景，慕静、不名贪。四海水云定，五华归计堪。采薪墙脚北，汲水灶头南。食粥浑身暖，啜茶满口甘。一真离妄想，万法更何参。有客不迎送，无宾罢接谈。任教人见怪，自喜老来愍。
　　葛洪山周姑书来，以诗答之
　　古燕相别后，乘马入山东。有意寻王烈，无绿到葛洪。书来知隐遁，人去表行踪。炼性青松下，栖真碧落中。修成高士体，养就达人风。异日功圆了，应同竹化龙。
　　盘山栖云观
　　盘山路不深，道院正当心。一谷水流细，满山松布阴。庵前闲散发，亭上静披襟。羽客朝舂药，幽人夜操琴。云生添瑞景，风动转清音。此地全真乐，予知胜万金。
　　五言绝句
　　段道录数载始会面，因出众人诗卷，继韵二绝。
　　莫觅尘中景，好寻方外春，含光成大德，出语自惊人。
　　又
　　恰似初相别，又逢几度春。满怀风月事，分付个中人。
　　长春宫警世十首
　　劫运阴阳数，天灾人自招。一心常吉善，百祸永潜消。
　　又
　　性正出言直，心偏口自讹。正邪皆自定，议论复如何。
　　又
　　心平憎爱少，意曲是非多。逐恶沉幽境，归真潜大罗。
　　又
　　降心知罪福，纵性属邪魔。上士尘情少，愚人嗜欲多。
　　又
　　好辩机关恶，无争滋味长。欺谩成地狱。平等是天堂。
　　又
　　有欲般般着，无情事事休。明心知道妙，见性悟真修。
　　又
　　寂寂元无染，迷迷自有情。悟来绝四象，觉后现三清。
　　又
　　般般心地浊，句句话头清，得势欺人重，失时祸不轻。
　　又
　　澄神知道大，绝虑觉身空。了见元初妙，慧光无不通。
　　又
　　三田丹宝实，四海自驰名。吾道千年遇，先师万里行。
　　题山水石砚屏
　　妙有通神化，虚无含至灵。能知天地始，元气自分形。
　　因魔示众
　　逢魔无动念，临事易安心。叮嘱门中士，再三惜寸阴。
　　又
　　天魔难改节，人事易劳心。叮嘱门中士，再三惜寸阴。
　　又
　　魔深重发志，事浅愈防心。叮嘱门中士，再三惜寸阴。
　　又
　　因魔成实德，遇境见真心。叮嘱门中士，再三惜寸阴。
　　又
　　却魔凭有慧，灭我用无心。叮嘱门中士，再三惜寸阴。
　　又
　　千魔无浊行，百炼尽凡心。叮嘱门中士，再三惜寸阴。
　　五华山寄王子正三绝
　　未明三岛约，且喜五华春。虽则近人世，幸然已出尘。
　　又
　　暮年知短景，度日谢长春。训我离三毒，应当出六尘。
　　又
　　五华观不足。四季尽如春。终日翛然坐，却无一点尘。
　　古调诗
　　同道友游大山寺
　　山重迭，河湾环，道友邀子上大山。山上云庵三两间，坐中无个不开颜。
　　乙未清明过晋祠
　　今太原，古太原，今古相参事杳然。唯有晋祠庙前水，湛湛清流不记年。
　　食豆粥寄燕京道众
　　苦苣菜软，慕豆粥薄，二味从来偏爱，一真永得安乐。食罢后，四大冲和；饱足时，六神踊跃。老来得这些受用，把世间事，都尽忘却。
　　语录
　　示门人天真道人
　　全真之教，专於性命道德之妙，今之学者，多不参同。予从得道之士丘刘谭马，三十年间，口传心受妙语玄言、日用罪福，何啻千万。虽是达理，真功实行常亏，难以超凡入圣耳。今陇西公出家年深，斯者不期而会，坚求予平昔所得师真之微言，以为己用，兼诲后学。不得已，略书数端耳。
　　夫道者本不远人，奈人自远之耳。人知道释性命为一者多矣，差别者亦多矣。不知行持本有妙性，都无眷处，慧命相资，助一性真定，入大无碍法门，混而为真一，永超生灭，得灵通自在，目前有验，是为妙道也。如学人坚固行持，未至於了达，乃宿功有阙也。至如一志尽死不堕者，再出头便是通达之人，圣贤不肯放过，轻提挈则心地便开通，道不为难矣。师言：要明万法，又要不着万法。既不着万法，是诸法空相也。着法者，是执指也，不着法者，知指处也。既知指处，是谓诸法皆空也。以此明白，便是个无拘自在，希言保命之人。更加物上施为能转换，决断慷慨，不染不着，内外融通，积功累行。朝夕於是，至如便不飞升，做得个超群拔俗，有见识好汉，遇触处无心。假使聪明快言语底人，道他不着，难为指点也。欲要前程，未死之间不可虚度时光，寸阴可惜。既为学道之人，须要参到个实际处。於师友教诲不可日阙，虽自己通明，亦当切磋行持，以至於见效耳。以此方可独立而不改，周行而不殆。今略书数事，皆得道之人微言教诲於予。伏愿同志者共行，超於彼岸耳。
　　直言
　　示重阳宫佑德观道众
　　祖庭因缘，非小补耳，不同他处。此乃是上天容许众圣阐化，教门基业之地。既在门下者，重兴修建，须凭真实行，用志诚心，遇魔阻不生退怠。一志积功累行，方可消得此个地面。道人会意，积功一分，比他处十倍，如作业亦然。若功业大，则非要我知，惟望众圣知之。如动得众圣真差遣我前去，亲自点勘，汝等劳心请求，望我前去。若积功者少，造罪者多，一朝祸至，非小事也。今者人回以真实之语，布告重阳宫佑德观道众，各令通知耳。伏望有志道人，再三详审前件语言，於汝等深有利益。汝等休疑惑，便当诚心下手，不可迟慢。众真必无虚负汝处。
　　七言绝句
　　重阳将近，袁真人会五华观，诗赠之。
　　五华虽则三春秀，莫比闲游九月来。
　　万木斑斓山似锦，群仙聚会小蓬莱。
　　寄段真卿诸公
　　万朵金莲同结实，五华秋暮正当时。
　　氢阳嘉会人难遇，报与云朋早要知。
　　答王子正
　　休心何必更休书，见尽情忘复太初。
　　观透经中无碍处，自然心地便清虚。
　　葆光集上竟
　　葆光集中
　　清和真人尹志平撰
　　词
　　西江月二十五
　　首秋阳观作
　　我爱秋阳地僻，松岩来往人稀。不劳打坐自忘机，兀兀陶陶似醉。
　　坐上有山有水，心间无是无非。朝朝常见白云飞，可以留连适意。
　　又
　　我爱西岩气势，连山带土丰肥。青松绿柳嫩依依，更有名花异卉。
　　春水涓涓声细，秋阳烨烨光辉。此中不用上天梯，便是仙家景致。
　　又
　　我爱秋阳道众，人人谦让温和。终朝豁畅恣高歌，日用不分彼我。
　　福地安居自在，松间闲步烟萝。先人后己行功多，永没非灾横祸。
　　又
　　我爱西岩秀丽，仙园地发三阳。山形曲屈卧龙冈，只此人间天上。
　　云舍茅庵掩映，仙花异果馨香。市朝客到见清凉，举手应须瞻仰。
　　又
　　我爱秋阳天气，一指云路无迷。何劳身外觅曹溪，了见三身四智。
　　莫问天机深远，休寻大道无为。目前认得这些儿，便是全真苗裔。
　　龙阳观冬至作
　　月魄光通四海，龙阳气满三田。一声雷动振山川，迸出飞光闪电。
　　法雨常加有道，慈云广布无边。此时方显太平年，遂我一生本愿。
　　又
　　天上仙无懵懂，人间性有顽愚。门中有幸看经书，法性堂堂开悟。
　　达理真明妙有，观空体合虚无。慧通灵宝证元初，谁解无文不度。
　　又
　　进道须凭笃志，收心慎勿狂游。听予苦口劝同流，莫待因循皓首。
　　绿发朱颜易改，青春白昼难留。争如速悟便回头，认取忠言善诱。
　　又
　　山后重兴道院，燕南仍自干戈。道人功行累来多，免却非灾横祸。
　　每日诵经报国，终朝念道降魔。福生祸灭养冲和，真静真清证果。
　　〔归山作〕
　　时在天长，正当大暑，归山后恰值三秋，因事而作。
　　九夏天长暑热，三秋山后清凉。一川禾黍正苍苍，了见西成有望。
　　论甚天涯海角，尽他关外山荒。目前无事即仙乡，且想随缘豁畅。
　　又
　　莫羡喧哗京市，休辞淡薄山家。猿啼鹤唳兴还加，心地清凉无价。
　　夜伴清风皓月，晓观绿桧云霞。蓬头丫髻做生涯，堪向幽屏图画。
　　又
　　窗外横山入画，门前流水堪听。洞天幽处少人行。不是尘寰路径。
　　占得静中风月，却迥闹裹人情。湛然六识自安宁，一任闲歌闲咏。
　　又
　　月裹金乌报晓，日中玉兔方·眠。谁知万法倒颠颠，此理非深非浅。
　　认得元初这个，须明无事真禅。人人有分性周圆，只为使他不转。
　　又
　　浅见有知有识，深通无悟无迷。了然顿觉入夷希，此是男儿正智。
　　达道岂离方寸，明心何在天西。终朝闲坐细寻思，裂转机关便是。
　　又
　　有欲难超老病，无情易变童颜。虚心实腹六神安，步步清凉彼岸。
　　九载能除四相，十年决到三山。蓬壶阆苑恣游闲，免却人间流转。
　　赠田道人
　　动处休将性动，静中莫使心疑。目前端正没关机，真静真清便是。
　　气满三田自实，神通八脉方知。了然顿觉入无为，到处安心稳地。
　　赠万莲会众
　　事事谙来心足，般般舍去身轻。本初一点要圆成，妙语玄言堪听。
　　纵意不知有我，收心自觉无明。无明灭尽绝尘情，便是识心见性。
　　入西山路
　　石径云梯路险，攀萝揽葛难行。洞天深处水山明，远却尘寰视听。
　　土洞安眠稳坐，松岩耳静心清。不须更羡许由名，便是超凡入圣。
　　又
　　非爱青山绿水，惟图隐迹埋名。粗衣粝食绝人情，养就元初本柄。
　　气结神凝久视，虚心实腹长生。一朝功满现三清，此是男兄正性。
　　劝众减睡
　　夏日勤修宝殿，冬天好炼顽心。三更不纵睡魔侵，便是先生戒禁。
　　学道休迷妄想，修真莫失丛林。无为功满恣歌吟，自在高眠稳枕。
　　常足畅怀
　　尽日观山玩水，终朝常足心休。老来佚乐更何求，保我阳生九九。
　　幸得为人通道，道中别有归投。功成云步看瀛洲，万古名传不朽。
　　赠张先生
　　日用鳌头然火，时教突裹亡烟。始终如一志精专，也胜往来打转。
　　放下纷纷尘事，明通朗朗玄言。一朝功到性灵圆，便是蓬莱中选。
　　寄京师道友
　　只为功亏行阙，故教不免东西。自从别后二年期，路转风尘万里。
　　词寄燕山道众，听予至嘱休疑。外缘虽干内忘机，兔却前头懊悔。
　　又
　　人事虽然久厌，道家争忍空归。不因勤苦到关西，焉得重阳庆会。
　　说与门中志士，祖庭已见根基。终南山色古今奇，老者堪为久计。
　　赠儒士王子正
　　本性元虚不二，奈何情欲交加。人能顿悟道生涯，世态分明是假。
　　更要深通玄奥，须当拂去矜夸。含光默默养灵芽，便是无为造化。
　　巫山－段云十九首
　　秋阳观作
　　十九游仙子，随师历八荒。西临回纥大城隍，到处见农桑。
　　一种灵瓜甚美，赤县几人知味。大千沙界有多般，鹤驾复东还。
　　又
　　塞北三年转，天西万里回。飘飘云驾渐东来，无不笑颜开。
　　道德峥嵘功大，行满决超三界。十方仙子行功圆，得见太平年。
　　又
　　太上临关日，吾宗受道时。七雄戈戟斗相持，何处起慈悲。
　　直至西天行化，大教普闻天下。古今今古类皆同，方显道家风。
　　又
　　北海修真士，西岩放旷人。别师迢递过关津，物外不沾尘。
　　学道须凭决烈，一片真心如铁。九年功满步云霞，三岛是吾家。
　　又
　　性烛通天眼，心灯放慧光。湛然灵物自真常，无处不圆方。
　　住世荣华不恋，举措常行方便。一朝功满化云归，独步赴瑶池。
　　寄天长道众
　　山后春将暮，龙阳景渐佳。东园芭榄正开花，随分有生涯。
　　道友坚心长久，相见时时稽首。自然恬淡日和平，物外有余清。
　　携杖上禅房山
　　自在三山客，逍遥四海宾。孤身到处自全真，风月永为邻。
　　识破浮华虚假，谁羡望云星马。一条柱杖胜龙骖，稳步上高岑。
　　先天观作
　　涿鹿今朝到，蚩尤往日休。坂泉冬夏水长流，今古几春秋。
　　因此强兵战胜、直到而今无定。一生一杀做冤雠，早晚是程头。
　　〔赠道友〕 
　　道友坚·留住冬圣地，西北有缺，可费千功，未暇修补，待春暖可以完备。因缘故迷之。
　　我有林泉兴，君无补缺心。一方圣境理幽深，物外结知音。
　　还到春时圆备，合是全真一会。功成行满待他年，携手上云天。
　　龙阳观九日
　　白酒宽怀抱，黄花喷鼻香。此般真味庆重阳，性月自圆方。
　　山后三秋无别，幽槛几丛开彻。两轩各各阿芳鲜，雅胜洞中天。
　　劝世
　　道显清虚妙，释明智慧深。仲尼仁义古通今，三圣一般心。
　　不认忘名默悟，只解分门别户。一朝合眼见前程，悔恨不圆成。
　　〔卜居〕 
　　卜居西关，好山万迭，河在其中，曲回上下，不啻二三十里。浑水波涛、两岸桑麻映日，人善地僻，可为终焉之计。自号曰养老庵，以小词寄之耳。
　　万迭山横翠，千盘呵曲长。居民安土乐农桑，流水落花香。
　　卜此安居养老，一任形枯心槁。不摇不动寄残年，何处觅神仙。
　　题通仙观
　　列翠峰峦秀，仙都气象清。三阳端正玉鳌形，一气自天成。
　　万迭云山深处，别是洞天幽圃。何人能得久闲居，清静乐无余。
　　催衲袄
　　昨夜西风紧，今朝秋意深。道人虽则是降心、寒暑亦难禁。
　　衲袄宜教宽大，且要昼披夜盖。一衣犹恐不销任，此外更何寻。
　　龙门川溪水同翟老赏月
　　溪水迎霜冷，山花带露鲜。良朋共赏玉蟾圆，高会兴无边。
　　长记西湖万里，素魄澄澄一体。今宵相隔正三年，浑似梦游仙。
　　赠龙虎夫人
　　北海功还未，赤城行已周。一身清静永忘忧，何处得闲愁。
　　四十正当不惑，事事谙来明白。乐天知命保安和，真理本无多。
　　清水作
　　应运开正教，随时见宝坛。众真降迹在人间，却要列仙班。
　　化度群生无数，个个尽教开悟。一朝功满到蓬莱，劫运免三灾。
　　自咏
　　湿热燕南地，清凉山后天。阴阳难晓倒颠颠，宿业自牵缠。
　　二载登程酷暑，终日无言无语。闲中功行未能圆，使我志心坚。
　　戒无明
　　一点光明大，三千业障深。劝君闻早细搜寻，莫待祸来侵。
　　触处将身回转，慧性能生方便。这些消息汝还知，便是上天梯。
　　凤栖梧十一首
　　秋阳观作
　　正教流通千载遇。浮世忙忙，几个心开悟。猛省轮回寻出路，回头便是真仙度。
　　行满功成蓬岛去。好伴长春，自在无思虑。更有奇葩千万树，尘凡未脱谁能睹。
　　又
　　世事无涯何日了。争似忘机，学我归山早。山下林间常独笑，人心未悟谁能到。
　　终日忘言人悄悄。暮去朝来，更没闲烦恼。惜取真阳身内宝，不须服饵容颜好。
　　又
　　问道参禅都不会。境上闲游，只要心无昧。踏碎虚空离六对，松岩一觉和衣睡。
　　何用人前夸口快。一点灵明，不许纤尘盖。法性堂堂观自在，归根复命超三界。
　　宣德州见请以此词答之
　　山后三阳都历遍。宣德朝元，不晚须相见。数载师前人事倦，区区独自随风转。
　　几度天长曾发愿。粝食粗衣，隔断人情面。富贵荣华无意恋，不如岩下成修炼。
　　又
　　岩上春光将欲暮。可惜春光，无计留连住。春去秋来分四序，一来一去成寒暑。
　　岁计谩人人不悟。得丧悲欢，尽是轮回趣。我欲留言叮嘱付，人心未解无生路。
　　先天观作
　　山后风光何处好。上谷灵踪，自古轩辕庙。涌出清流方曲绕，森森绿桧知多少。
　　云水闲游今日到。信笔狂吟，自在开怀笑。万景难侵心合道，全真妙体圆明了。
　　和碧虚坛词
　　至道幽微何处究。妄想邪思，便是魔人兽。欲要三田苗长秀，真常真静真无朽。
　　五气朝元真一奏。万语千言，须候阴消六。今古迷人观不透，神奇枉化为脓殠。
　　又
　　一点灵明当内究。散尽群魔，赶退西山兽。万树琼花如锦绣，长春永占无根朽。
　　四海云朋来往奏。上下冲和，渐觉阳生六。一道灵光通骨透，清香换了胞囊嗅。
　　述怀 
　　天下周游将欲遍。十载区区，恐负先师愿。老也休休人事远，游山玩水随缘转。
　　报与知音听我劝。劫运刀兵，个个都亲见。仍自贪求生爱恋，前头路险如何免。
　　太平兴国观作
　　古迹琳宫堪作计。桧柏青青，宛有长春气。直待功圆方济会，无心默默符天意。
　　幸得安然清静地。终日逍遥，方寸无萦系。老大不堪心自退，纷纷世事何时已。
　　〔忆先师〕
　　先师昔日屡言：燕山天下最胜之地。当是时，果葬於斯。以小词记其意耳。
　　天下风光何处好。山海潜通，无比燕中道。四海云朋来往绕，先师默悟知还到。
　　既入玄门须悟早。谁解修真，此事非草草。天意分明容起庙，燕山千里来怀抱。
　　临江仙十首
　　朝元现请以词件之
　　自别都门人事少，心头不挂微尘。闲歌闲咏默颐神。有中皆妄想，无内却全真。
　　取性逍遥云水客，无情淡泊闲人。随缘安乐绝疏亲。三阳将欲遍，五气自朝元。
　　赠袁夫人
　　袁夫人住沙漠十年，后出家回都，作词以赠之。
　　十载饱谙沙漠景，一朝复到都门。如今一想一伤魂。休看苏武传，莫说汉昭君。
　　过去未来都拨置，真师幸遇长春。知君道念日添新。皇天宁负德，后土岂亏人。
　　西山静坐
　　静坐西山深有益，等闲人事稀逢。终朝饭饱恣疏慵。养成清静体，化出主人公。
　　三十年来都乱觅，如今认证真容。狂情灭尽法皆空。本来无一事，刚恁费千功。
　　又
　　本是一般孤另物，被他染着难知。迷云消散慧风吹。何劳身外觅，端坐是天西。
　　万语千言终未悟，悟来一字成非。竿头进步勿生疑。般般都撒手，种种自皆离。
　　又
　　参透全真清静法，何劳相上经求。好於此处觅踪由。莫生迷执见，休要不回头。
　　真性如何能寂灭，真空空外闲搜。其中无欲认真修。随机常寂定，应物自圆周。
　　示众
　　目对千差无可取，心闲一境堪凭。真常不昧谷神清。群魔从此灭，一点自圆成。
　　物外清吟唯独乐，人间宠辱何惊。劝君速悟问前程。要求真实相，休论假聪明。
　　感怀
　　李行省请予往山束葬三师。燕京道众并士庶皆不许。
　　一别潍阳过十载，天涯历遍西戎。归来燕国住仙宫。立言明祖教，演法继师踪。
　　天意如何非易测，人情到了难穷。予心本自爱疏慵。却教居海北，未许过山东。
　　偶得
　　谈妙谈玄人易悟，真清真静难依。人间世事不堪为。十方明眼汉，学我没操持。
　　既悟淳风须返朴，终朝朴实相随。含光默默外如痴。心明如朗月，性静合刀圭。
　　又
　　有相有中容易觅，无为无处难为。终朝作伴影相随。愚人寻不见，达者已先知。
　　此理勤参搜获正，一条大路无迷。劝君速悟莫迟疑。常常忘视听，步步入希夷。
　　〔赠道众〕
　　五华山住夏时，有道众见，以词赠之。
　　数载崎岖天下遍，而今幸遇林泉。饥来吃饭困来眠。离城几一舍，别是小壶天。
　　坐上水山俱秀发，池中开满青莲。老来功行卒难全。未能三岛去，先作五华仙。
　　无俗念八首
　　龙阳观道众索
　　了心一法，越三乘妙体，果离生灭。万事知空非可取，慧性辉辉通彻。静裹乾坤，闲中日月，堪付知音说。家山还到，自有无限风月。
　　一点无相真如，澄澄湛湛，内外难分别。要会玄元端的处，无纵迷情乖劣。勤论幽微，频修秘密，参透天机诀。此时不了，更待何日休歇。
　　又
　　参差万有，尽鸿蒙一气，生成无极。扰扰群情皆有我，寂寂真空非得。有内寻无，无中觅有，谁是知消息。高真方便，唱出玄妙端的。
　　此个隐奥门风，须凭智慧，清静开胸臆。了见元初真面目，岂羡浮华颜色。身寄人间，名收仙籍，不许纤尘惑。神思不动，自来天地难测。
　　又
　　冬寒夏暑，共春花秋月，年年无别。唯有形容朝暮改，不觉催生促灭。万劫昏迷，一时开悟，好把心休歇。纤尘不挂，本来一点明彻。
　　闲对龟鹤松峰，林泉幽圃，自在开怀悦。行满功圆朝上会，方显男儿英杰。此理非深，玄机不远，未悟难分说。人间谁解，暗中虚度年月。
　　又
　　天涯海角，任纵横到处，一身闲拓。世事知空风过耳，别有些兄欢乐。玉鼎烹煎，金炉滚沸，炼就丹砂药。服之归去，化身空外飞跃。
　　是则仙道玄微，凡尘脱去，便得同期约。达理通真功德备，岂在幽居岩壑。四相消磨，三彭遁匿，自是人情薄。全真正教，正大心地无错。
　　继人韵
　　同尘混迹，悟玄元奥旨，探穷庄列。会集云朋扶正教，相继先师无别。外貌悠慈，内容整整，果是如愚拙。门清户静，自然显出高洁。
　　长春境界无边，清凉永占，处处堪休歇。物外壶天清绝处，游戏白云金阙。身寄尘寰，性通天外，万事难萦惹。六根不动，便是无生无灭。
　　大安山栖云观中秋赏月
　　大安高绝，风露清气爽，中秋时节。霞友云朋方聚会，共赏山头明月。照彻千峰，明通万壑，坐觉心欢悦。神清骨冷，永超人世生减。
　　看尽此夕风光，空劳笔舌，妙景如何说。普照千门皆可玩，不似栖云高洁。小院岩前，大寒岭畔，仿髴天相接。坐中默想，此间堪可栖迹。
　　通仙观作
　　通仙地僻，向西山深处，倚云楼迹。俯视峰峦千万迭，隔断红尘消息。闲步烟萝，静吟风月，此事何人识。修真上士，更於何处寻觅。
　　一带无尽山川，洞天幽圃，自有神仙域。名利相缠谁得到，难伴清虚闲客。碧洞高眠，清岩稳坐，岂羡王侯宅。我来几度，此中留意多日。
　　论性
　　腾今跨古，这灵明觉性，本无亏少。个个圆成谁肯认，逐境迷迷颠倒。万种施为，千般做造，都向心头了。些儿玄妙，问君何日知道。不入无相玄门，浮名难舍，贪看闲花草。口解清谈心未悟，不觉轮回来到。好契真机，惊回幻梦，自在游三岛。长生有分，永超人世衰老。
　　葆光集中竟
　　葆光集卷下
　　清和真人尹志平撰
　　江城子十四首
　　和苍盖郭秀才韵
　　乘车坐马走东西。论玄规，入幽微。天下峥嵘，随分立阶梯。吾教流通天地佑，无不喜，尽归依。
　　其中消息与谁期。解忘机，识无为。霞友云朋，心地要平夷。抱朴全真明日用，神灿灿，性辉辉。
　　龙阳观冬至作
　　六阴消尽一阳生。暗藏萌，雪花轻。九九严凝，河海结层冰。二气周流无所住，阳数足，化龙升。
　　归根复命性灵明。过天庭，入无形。返复天机，升降月华清。夺得乾坤真造化，功行满，赴蓬瀛。
　　又
　　道人活计日开颜。性多宽，六神安。晦迹韬光，无事到心间。养就亘初灵底物，名利客，不如闲。
　　人生能有几多欢。老摧残，死生关。六道轮回，来往苦艰难。好认吾门亲至道，情欲断，出尘寰。
　　又
　　法光普照道门昌。出天长，入龙阳。宝殿圆成，朝暮爇心香。霞友云朋休外觅，心地稳，是天堂。
　　燕南河北好悲伤。正穷荒，受风霜。劫运推移，何日到仙乡。谁解闲居山后意，□□秀，小蓬注。
　　咏腊雪
　　琼花缭乱玉尘飞。满长堤，拥柴扉。暖焙窗明，安用绣帘帏。夜静云收银鉴满，看雪月，斗光辉。
　　季冬真瑞古今奇。助寒威，显丰期。感动诗人，魂魄入希夷。谢女多才吟不尽，留与俺，道人知。
　　〔醮事遇睛〕
　　西山之通仙观卜，以重阳作醮前数日，北风严恶，天气昏暝，小雪微作，众意忧惶。八日发牒之后，俄尔开霁，两昼夜毕。十日阴雪复作，万口一辞，赞叹希有胜绿。　　因作一词，以记其实。
　　重阳佳节醮西山。暮天寒，叶斑斓。和气满川，无个不开颜。滞魄孤魂皆受度，功德备，出幽关。
　　河清谷静气闲闲。寸心宽，保全安。白酒黄花，高会列仙坛。共庆吾门祖师佑，众真喜，万人欢。
　　庚寅年，通仙醮罢复回，不遂本愿。以词别道友、众醮信。
　　玉河别后出西山。晓霜寒，过重关。书疏相邀，须索赴清坛。度死超生虽好事，年已暮，鬓成斑。
　　修真未就积功难。炼心宽，悟真闲。造化功夫，都在片时间。斡转玄机全至德，无可欲，列仙班。
　　别矾山先天观道友
　　先天欲别意沉吟。就清阴，散幽襟。酷暑全无，蚊蚋不相侵。清静安居堪久计，住一日，胜千金。
　　此方道友果坚心。日相寻，演清音。访道崇真，通古更明今。九夏待予无以报，临去也，赠荒吟。
　　仲冬
　　龙祥踪迹古仙坛。水连山，径弯环。玉殿朱门，高耸白云间。疑是蓬宫临白溆，真福地，可开颜。
　　仲冬游历苦无寒。道人攒，子文欢。看尽三峰，别后两闲闲。何日复来林下笑，散后易，聚时难。
　　方壶过冬
　　严冬共喜小方壶。称幽居，论元初。话到三更，皆似觉清虚。万事有心求不得，凭象罔，获玄珠。
　　一言了了性如如。乐无为，驾云车。朝拜高真，功满赴仙都。速悟人人俱有分，听予劝，莫痴愚。
　　义州作
　　纷纷世梦暂无安。蚁循环，少开颜。悟道修真，要脱死生关。认得元初无一物，除妄想，断高攀。
　　老来佚乐正宜闲。罢轮竿，钓舟还。物外清游，历遍古仙坛。更待东君传信息，度辽水，看闾山。
　　又
　　修行还悟宿根深。得知音，便明心。十二时中，外境不能侵。保命全真无别用，好容易，不难寻。
　　一时勘破古通今。信闲吟，玩遥岑。海角天涯，都是好丛林。继祖承宗行教化，享天爵，受人钦。
　　榆次县真常观作
　　真常应物要方圆。且随缘，行功全。眼正心明，认得化工权。日用无私当直养，浩气满，现胎仙。
　　一时庆会兴无边。透重玄，永绵绵。照彻人间，幻境岂能坚。便约故园堪久计，观八水，玩三川。
　　沁州神霄宫赏月
　　素光皎洁暮天晴。十分明，称幽情。赏玩随时，高会尽云朋。今夜澄澄垂普照。无此夕，得和平。碧空如水月盈盈。性珠停，保长生。四海清通，何处不圆成。更谢高明恩德重，临万国，教门兴。
　　无梦令五首
　　龙阳观春分其间作
　　道友三冬炼睡，炼做陈搏苗裔。咫尺过新春，昼夜须当加瑞。加瑞，加瑞。点点直教着地。
　　又
　　春日龙阳春睡，悟得春光真意。红日正三竿，却被春风惊起。惊起，惊起。万事一场春寐。
　　又
　　闲把心香暗爇，三界十方通彻。四海遍天涯，都是全真枝叶。枝叶，枝叶。撞透清宵明月。
　　又
　　我向幽窗守拙，勘破春花秋月。得意便归来，好把身心休歇。休歇，休歇。锻就一炉春雪。
　　又
　　说破劳生如梦，个个昏迷虚梦。默地悟心开，达了真通清梦。清梦，清梦。谁信真人无梦。
　　道无情士二首
　　时在龙阳观，东川秋阳来请。丙戌元宵后，临行以词别之。
　　每夜三更问话，说破人情虚假。个个悟真宗，道心通。
　　要望秋阳回意，莫纵高眠春睡。指日复归来，笑颜开。
　　又
　　不避春风迢递，来往默通真意。那个是吾家，信天涯。
　　本性玄通无托，到处一身安乐。了了没西东，住云峰。
　　又
　　身逐东川道友，有客西山专候。真意是如何，啰□啰。
　　七十古来稀少，今我六旬还到。浮世不坚牢，醉陶陶。
　　秋阳观作答宣德州道友请
　　深谢将书来请，才到西岩春令。百乌正喧呼，乐无余。
　　道众满川和气，醮罢更看天意。缘契合虚空，任西东。
　　又
　　但愿身安心静，谁羡往来迎请。正教满天涯，过流沙。
　　师意真慈普度，应系群生开悟。积行要无边，性方圆。
　　别西山道友
　　行遍天涯海角，未似西山心乐。兴尽复东还，鬓多斑。
　　彼此年过耳顺，别后有何凭准。唯愿各心休，永无忧。
　　又
　　三老共全清福，终日游山不足。坐卧白云中，看青峰。
　　饭罢东坡石上，谈笑开怀豁畅。妙景可忘忧，对清流。
　　别蔚州道众
　　十月蔚罗行化，去送来迎车马。和气满山川，教风传。
　　别后何时再遇，唯愿各心开悟。功积要三千，化灵魔。
　　又
　　九九严凝冰结，山后朔风凛冽。西去意如何，啰□啰。
　　道友一声珍重，慎勿使他心动。志气要平和，道无魔。
　　又
　　随处道人道友，勿使人情浓厚。凡百在平常，少灾殃。
　　别后应当西迈，接待往来宁耐。他日要相参，望终南。
　　怀仁县作
　　我爱怀仁冬月，炕暖窗明堪歇。天意不教闲，过南山。
　　东去西来非愿，海角天涯将遍。道果尚难成，又登程。
　　老年退居沁郡，奉韶还燕京大长春宫
　　十月小春时令，万物归根安静。独我水云间，过东山。
　　直指古燕无定，老也敢违天命。回首望终南，再来参。
　　依韵别沁州长官杜帅
　　未达难通天令，谁解动中生静。道在有无间，隔千山。
　　去住绝疑心定，任运逍遥随命。终日不迷南，更何参。
　　减字木兰花十七首
　　秋阳观作劝世
　　堆金积玉，日日悭贪心未足。足上何求，直待荒郊卧土丘。
　　回头有路，争奈愚人迷不悟。若悟回头，免了前程无限愁。
　　又
　　劳生丧命，谁解衣餐皆分定。恣欲贪痴，积业如山犹不知。
　　一朝有报，铁胆铜心人也懊。受罪无休，恨不当时闻早修。
　　又
　　顽愚不息，祸福还如身逐影。劫运天灾，都是人人心上来。
　　若明此理，视物应当同自己。了见天真，善恶临时全在人。
　　又
　　损人利已，贪爱欺瞒何日已。害众成家，富贵人前仍自夸。
　　阴公暗记，死上头来谁肯替。天道无私，报应分明各有时。
　　又
　　天堂岂远，举世迷人寻不见。地狱非亲，无限众生塞断门。
　　聪明上士，幸得为人勤发志。志在心平，片善无遗道自成
　　缙山川有三观，皆有阳字，此间往来故云三阳道士。
　　三阳道士，坐对云峰谈不二。万法如通，尽在忘机冷笑中。
　　无明实性，此理难诠如何证。要证元初，认取高空秋月孤。
　　秋阳道友见过
　　金波玉液，除却妫川无处觅。玉液金波，一饮能教五气和。
　　还丹大药，服了令人常快乐。大药还丹，福薄众生要见难。
　　一道士出示杜甫游春诗卷
　　游春畅饮，万物熙熙花似锦。畅饮游春，迷了从来多少人。
　　儒流道士，几个能通天外志。道士儒流，谁肯忘情言下休。
　　示众
　　年深学道，虽未通灵神气好。学道年深，万景丛中无物侵。
　　同流听劝，薄利虚名深可远。听劝同流，放下诸缘宜速修。
　　又
　　身心裂转，便是元初真目面。裂转身心，一志如山超古今。
　　些儿若悟，免却波波来与去。若悟些儿，万劫希逢此一时。
　　又
　　同尘混世，谁解忘言无酒醉。混世同尘，落魄逍遥甘分贫。
　　灵源不昧，胜积无涯真宝具。不昧灵源，一气清成要上天。
　　赠龙虎夫人
　　昏昏默默，世智聪明孰可测。默默昏昏，无欲能开众妙门。
　　全真抱朴，无虑无思无做作。抱朴全真，入圣超凡只在人。
　　西山作
　　修真近俗，初地难当心境熟。近俗修真，谁是居尘不染尘。
　　林泉恣兴，便是修真无可证。恣兴林泉，且作逍遥陆地仙。
　　又
　　安禅聚落，难兔区区闲把捉。聚落安禅，佛祖常忧恐落缘。
　　山林纵卧，无虑无思真快活。纵卧山林，一点灵光无物侵。
　　赠燕京万莲会众
　　回头返照，世事无穷堪失笑。返照回头，得意归来便好休。
　　休休省也，莫纵贪痴狂野马。省也休休，一任年光春复秋。
　　怀仁县
　　怀仁抱义，五帝三皇因此治。抱义怀仁，天下生灵一体亲。
　　勤参道德，建国成家为法则。道德勤参，更与修身作指南。
　　西路请张道人於处顺堂画西游记
　　清河画士，处顺存心堪发志。画士清河，早早来时意若何。
　　全真宗祖，画向白云传万古。宗祖全真，永镇燕山日日新。
　　悟南柯四首
　　劝世
　　着假求仙果，迷真觅佛心。爇香礼拜恐徒寻。不断无明，空惹业根深。
　　苦口如良药，忠言似美金。人逢善者作知音。正教依凭，万祸不能侵。
　　又
　　生日无明重，死时地狱深。寸阴可惜胜黄金。速悟无生，上士做知音。
　　转眼迷他趣，回头认本心。功成自是出阳阴。物外真闲，坦荡赋清吟。
　　又
　　莫要欺人重，须妨报应深。群真降世布清吟。劝化愚迷，灾祸兔相侵。
　　更悟真常性，劝修吉善心。长生路上听仙音。正道无疑，稳步赴瑶岑。
　　又
　　莫觅他人短，唯思自己长。处身谦让性和光。与物无私，心地得清凉。
　　会灭无明火，能生智慧香。何劳远去觅天堂。任运安闲，处处是仙乡。
　　青玉案四首
　　自遗
　　扬眉瞬目分明露，认得元来处。清静无为香满炷。十方通彻，遍闻三界，一任年将暮。
　　些儿妙处堪人顾，关外栖真忘来去。更有云霞三四侣。清吟野兴，固穷乐道，此外非他取。
　　又
　　心头远恶常修善，自得真方便。至道夷然容易见。目前端正，是非休论，堪作长生伴。
　　玄言悟彻无分辩，默默颐真内光现。保养神丹成九转。化身空外，六铢天赐，换了如今面。
　　又
　　浮华莫恋心归道，渐得通玄妙。清静功圆心地了。高登彼岸，清凉永占，更没闲烦恼。
　　长春真境仙无老，咫尺洞天谁能到。心上尘情都一扫。琳宫仙院，乘风清兴，游宴蓬莱岛。
　　又
　　群魔散尽真何乱，万事无萦绊。一点光伺青玉案。纤尘不挂，永无障碍，得见虚空面。
　　劝君早把尘情，下手速修转头晚。前有风波深不浅，神舟稳驾，云朋相伴，笑指芦花岸。
　　瑞鹧鸪七首
　　与延真观小贾师
　　道人起念不寻常，宿业牵缠惹祸殃。朴实修真方得久，浮虚学道岂能长。
　　旋生旋灭心难定，不动不摇意易防。早悟知常功累足，想时许尔志坚刚。
　　咏西山
　　西山深处道人家，养道修真何处加。九夏高眠无暑气，三秋结实有新瓜。
　　乱山坡下宜禾黍，浑水河边长麦麻。四季平和人事少，三准终日是生涯。
　　过龙泉峪
　　西山一带好人烟，曲水环山若洞天。无是无非无宠辱。有花有果有林泉。
　　家家奉道邀闲客，户户钦坛礼大仙。如此勤心行吉善，太平快乐遇丰年。
　　示众
　　论道谈禅斗捷机，朦胧合眼便昏迷。贪名竞利心犹在，损己安人行岂知。
　　益友不侵贤圣远，良朋难近虎狼随。一朝数满无由悔，闻早收心莫纵欺。
　　又
　　为人幸遇教门兴，折莫因循着世荣。节食减眠神自爽，忘情去欲气偏清。
　　暂时戒慎离灾苦，久远行持出死生。奉劝高明宜省悟，闻身强健早修行。
　　劝世
　　长春教法付清和，普劝高明出爱河。道德劝修天赐乐，尘情苦恋世生魔。
　　目前放下游真境，身后功深赴大罗。我有忠言亲说破，看君听了意如何。
　　又
　　六年动作小功成，固蒂深根渐次荣。东院西宫闲客坐，南来北往道人行。
　　十方和气精神爽，四海同心道眼明。天运玄风来此地，燕山路上好前程。
　　南乡子二首
　　宝玄堂偶得
　　本性爱疏慵，不厌无名不厌穷。落魄随缘无所碍，心通。观透人间事事空。
　　得失本来同，动静何劳问吉凶。兀兀前途真自得，成功。都在忘言冷笑中。
　　赠西路道人
　　幸遇好良因，枉惹浮名受苦辛。只为目前些子事，因循。趖过中间换了身。
　　默坐守灵根，空外闲搜空外真。认得亘初微妙物，堪亲。唤作神仙不唤人。
　　虞美人
　　劝世
　　迩来似觉精神涌，识破人间梦。皆因恬淡乐清和。与物无私，光照遍山河。
　　如今普劝修真众，莫待空无用。一朝归去恨身卑。悔不当时，勤苦做修持。
　　月上海棠
　　示众
　　先师归去功无量，日赴千坛显圣象。化身千百，暗中度人来往。休轻谤，恐灾祸临头怎向。
　　一时开化通无上，广集门生普供养。但持斋戒，志心各怀归仰。虚空裹，管有神明赐赏
　　踏云行五首
　　赠长春宫道众
　　智慧男儿，聪明上士。修真幸遇先师指。葆光殿阁对青山，白云堪伴长春子。
　　乐道明心，胜看经史。神仙籍上书名字。大家勤苦守灵踪，皇天肯负清高志。
　　自咏
　　薄利虚名，谁人能戒。前头路险犹贪爱。惟予不敢着浮华，中心有愿超三界。
　　广布慈风，休生懈怠。心怀忍辱常宁耐。豁开心地若虚空，分明见个真难坏。
　　又
　　暗地高真，明加保佑。白云仙迹当成就。吾门七祖镇燕山，金莲万朵芬芳秀。
　　众会宁心，道人长久。同修清德过星斗。他年功满去朝元，先师应赐长生酒。
　　又
　　静裹喧喧，闹中寂寂。灵源妙用谁能识。两般颠倒入虚无，自然显个真消息。
　　气过三关，神游八极。绵绵来往无踪迹。此时休歇罢参寻，前程路上忘疑惑。
　　赞师父仙体不朽
　　玉骨元清，金丹已就。长春不老何年朽。圆成一性遍河沙，遣骸全体仍依旧。
　　万代稀逢，一时罕有。天涯门弟来奔凑。安居处顺庆真容，焚香十万连三昼。
　　点绛层六首
　　重九后五日作
　　体入虚空，犹然未可为凭据。真空路、气神相聚，现出阳神去。
　　若遇知音，此事堪分付。君听取，莫生疑悮，行满天将护。
　　又
　　闻说修行，千差万别难依据。真空路、何人得趣，撒手堪归去。
　　行积无边，功要三千数。心开悟，逍遥云步，应过天仙举。
　　又
　　学道寻真，宁心耐意搜求正。刀圭柄，群真相庆，一颗明珠莹。
　　照见元初，认得头和影。神通圣，内容清兴，物外闲吟咏。
　　又
　　学道难成，无明触处生烟火。招殃祸，时光虚过，生死如何躲。
　　早悟前愆，更不生人我。还真个，时时明破，下手修仙果。
　　又
　　晔晔重阳，素秋气爽添清兴。仙歌咏，黄华相称，朵朵如如性。
　　小槛芬芳，满座人钦敬。真清静，香风纯正，万户千门庆。
　　暮春游五华山继先师韵
　　昨日春游，一行恰似乘鸾凤。知音共，适怀心纵，直入桃源洞。
　　好向清溪，闲听琴三弄。真欢动，任地迎送，管甚庄周梦。
　　卜算子
　　玉虚观夜境中，师父令和都要奔波走卜算子，仍易其名曰北地乐。
　　真性休空走，二物长相守。这些消息阿谁知，便是无中有。
　　宝鼎琼花放，玉户金光透。作个清凉彼岸人，清静工夫就。
　　驾圣朝三首
　　义州醮罢命郭志全讲道德二篇
　　古宜缘重，善根深种，志士心坚。感吾门、洪教广开缘。共谈论功圆。
　　中宵不寐，云朋高会，参透玄玄。向五千、文内契忘筌。见自己神仙。
　　又
　　夜深人静，披衣闲坐，琴听无弦。罢高谈、逸论默通玄。任龟息绵绵。
　　阴阳升降，冲和四大，骨壮神全。抱元初、一点行功圆。看歌舞胎仙。
　　太平兴国观中秋赏月
　　海清山静，素秋光满，凉夜人圆。恣开怀、赏玩过三更。更谈论幽玄。
　　圆明顿悟，无私普照，善行周全。向今宵、觉彻性皆通，证陆地神仙。
　　一剪梅十首
　　依先师真人和移刺仲泽韵，义州永和庵作。
　　九九方终暖日阳。春和崇义，无梦天长。十方三界恣游行，炎夏还逢，不觉秋霜。
　　悟得真闲万事忘。自然佚乐，心地清凉。本来一点纵宽舒，散尽群魔，独现威光。
　　示众复用前韵
　　外积阴功内固阳。长春示众，此语偏长。还能顿悟入无为，宿业犹如，赫日消霜。
　　不假澄心六欲忘。功成行满，越过炎凉。腾腾兀兀任西东，觉彻人间，且恁韬光。
　　太平兴国观示众
　　天赐平遥好歇心。琳宫寂寂，古柏森森。清阴密锁洞天幽，聚落相邻，静胜山林。
　　清静无为孰得寻。太平兴国，觅个知音。劝君速悟莫迟疑，言下承当，贤圣加临。
　　寄蔚州道友
　　越过灵仙壶水傍。西河饯送，诚厚难忘。未能款话便登程，度岭严寒，来意匆忙。
　　幸得和平达道乡。浑源丰足，诸事安康。有人东去寄新词，报与知音，表我行藏。
　　咏前高山
　　新得前高一簇山。清虚洞府，亘古仙坛。皇天怜我苦奔驰，佚我年高，教我开颜。
　　暗谢高穹赐我闲。松间石上，断了追攀。忻然自得乐无穷，行也堪观，坐也堪观。
　　又
　　新得前高自发扬。峰峦峭拔，松桧成行。道人归计出红尘，碧洞高眠，无事牵肠。
　　白发垂垂两鬓霜。青松影裹，描邈难妆。往来游戏日当斜，行也清凉，坐也清凉。
　　又
　　新得前高孰可知。世间清绝，诗笔难题。朝元峰上试闲窥，未赴蓬莱，先到瑶池。
　　一派松风入耳吹。仙音缥缈，洞达幽微。兴来策杖步云溪，行也相宜，坐也相宜。
　　述怀赠程老先生
　　学道无成天不悭。虚名滥占，实得应难。从今志气更重加，东望都休，不下西山。
　　深谢知交忻惇间。四时不阙，助我衣餐。有时庆会上朝元，功行双全，日赴千坛。
　　述怀赠柳先生
　　一点灵明本寂然。随通随感，应赴诸缘。头头认得这些儿，动也方圆，静也方圆。
　　日用无私不着边。清虚消息，此法堪传。指人顿悟入无为，行也忘言，坐也忘言。
　　下山
　　为爱前高自觉过。天生阻隔，不放冲和。前头何处道缘探，无福清闲，有分奔波。
　　老也功亏一任魔。长春教语，慎勿蹉跎。自来达道学仙人，功也无多，行也无多。
　　下手迟
　　义州醮罢劝众
　　诸缘种种怎生休，万虑纷纷何日息。情忘处、诸缘顿了，意灭时、万虑俱毕。
　　问君能有几多时，犹向人间弄智识。还知恁么便回光，兔使临头愁戚戚。
　　昭君怨
　　泉州洞直观书于东壁
　　节令重阳闲步，真至武清南渡。极目看嘉祥，水茫茫。
　　连日阴沉微雨，正在芦花深处。游乐水云间，望西山。
　　凤栖梧
　　观世
　　大教普闻天下转。返朴全真，日用垂方便。方便真慈清静愿，心通渐觉人情远。
　　上士高明容易劝。既悟玄风，早早忘知见。世事安能长久恋，不如认证元初面。
　　葆光集下竟
　　
