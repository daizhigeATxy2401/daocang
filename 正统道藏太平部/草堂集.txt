草堂集
　　经名：草堂集。金王丹挂撰。一卷。底本出处：《正统道藏》太平部。
　　草堂集
　　五峰白云子王先生撰
　　词
　　满庭芳十一首
　　因腊月二十二日，乃重阳师祖悯化妙行真人降迹，丹阳师父顺化慈愿，真人升霞，众道友修斋毕，以词赠之。
　　雪霁郊园，冰凝池沼，时当探入穷冬。重阳此日，降迹阐真风。
　　还是丹阳师父，辞尘世、飞上天宫。玄元理，一升一降，显现至神功。
　　无穷。真匠手，京南陕右，河北山东。但儿童耆老，谁不钦崇。
　　应物随机顺化，垂方便、三教通同。诸公等，从今已往，何日再相逢。
　　赠魏德纯
　　利锁名缰，恩绳爱索，兀谁不被牵缠。但能省悟，早是具前缘。
　　那更苦求出离，情探处、翻作雠冤。应知否，暗中真圣，接汝趁天元。
　　坚坚。惟谨谨，收缚意马，擒捉心猿。稍些儿放荡，损坏芝田。
　　日用常搜己过，居众中、莫见他愆。如斯做，本来一点，不许不周圆。
　　赠刘四郎
　　冷淡家风，清闲门户，有谁着意搜求。元初灵识，刚被火宅囚。
　　贪恋时间恩爱，终不道、前有程头。当省悟，好学我辈，一割万缘休。
　　优游。何可似，鹰离笼罩，鱼脱纶钩。信飘飘浑如，解缆孤舟。
　　随分饥食渴饮，饱来后、鼓腹歌讴。无萦绊，功成归去，高步访瀛洲。
　　赠周信等
　　贵贱由天，荣枯随分，分明不在强图。得之本有，失者本来无。
　　谩使机关巧幸，劳神智、疲役形躯。痴迷客，蝇头利路，贪得又何如。
　　蟾乌。飞走急，百年限裹，光景须臾。恰红颜青鬓，尽变霜须。
　　不日无常来到，问君待、着甚枝梧。争如我，虚闲寂静，保固大丹炉。
　　又
　　一点灵明，万情牵绪，岂曾时暂宁闲。轮回催逼，贩骨若丘山。
　　由是迷心未悟，夸聪辩、驰骋伶奸。还同似，飞蛾投火，蝼蚁竞循环。
　　今番。亲得遇，群仙降世，阐化人寰。示全真大教，直指玄关。
　　常处常清常静，休持论、返老童颜。从兹后，除疑断妄，名姓列仙班。
　　又
　　四业三彭，七情六欲，终宵永日教唆。输他圈圆，难出黑风波。
　　起尽悭贪嫉妬，生机狡、无限张罗。堪嗟处，从今至古，谁是不遭呵。
　　王哥。亲说破，直须决烈，慎勿蹉跎。把无情慧剑，每每频磨。
　　假使当场临阵，加刚锐、辟散群魔。归来后，民安国富，齐唱太平歌。
　　咏三教
　　释演空寂，道谈清静，儒宗百行周全。三枝既立，递互阐良缘。
　　尼父名扬至圣，如来证、大觉金仙。吾门祖，老君睿号，今古自相传。
　　玄玄。同一体，谁高谁下，谁后谁先。共扶持邦国，普化人天。
　　浑似沧溟大海，分异派、流泛诸川。然如是，周游去处，终久尽归源。
　　答人问缘甚出家如何修炼
　　闲写荒词，谩成拙句，略将管见铺陈。贪迷世梦，虚度二十春。
　　忽悟前头路险，拖恩爱、孰敢因循。投玄教，搜穷密妙，坦荡乐天真。
　　清贫。活计好，还淳反朴，养素颐神。幸清风作伴，明月为邻。
　　占得逍逼自在，从乌兔、东出西倾。忘言处，些儿消息，能有几人闻。
　　示众
　　正清油，重罗白面，如牙细米舂淘。精严办供，庖馔列珍肴。
　　虔恪行香点静，频作礼、岂惮劬劳。惟求望，见存获福，亡者得升超。
　　吾曹。听劝化，休生懈怠，道念坚牢。在澄心涤虑，勿犯天条。
　　稍有违斋破戒，无惭愧、滴水难消。亏功行，将来打算，天地不轻饶。
　　平州节使完颜骠骑命作醮索词
　　和气融融，日迟风软，艳阳物景相宜。园林铺绣，桃李正芳菲。
　　燕语莺声斗巧，黄金嫩、柳带低垂。香风细，仙姿是日，分瑞向深闺。
　　神仪。何秀发，温颜玉润，鹤态依稀。志谦和慈惠，大善常持。
　　遐寿不须重祝，真元性、自有仙期。俗缘断，人间梦觉，还去宴瑶池。
　　又
　　佑国雄才，皇家贵戚，御恩守镇平山。一方安堵，何幸感怡颜。
　　视众犹同赤子，宽刑宪、矜恤愚顽。无私曲，政声流美，应遍满人寰。
　　公余，重积德，投诚奉教，使保心闲。又远蒙见召，祇建灵坛。
　　醮谢诸天圣众，仗青裙、开启阴关。从今后，高真降鉴，名系上仙班。
　　望海潮
　　自咏
　　昔年贪爱，平生做作，而今一、旦纷飞。知命乐天，风前月下，依山临水幽栖。
　　杜口且如痴也。不管傍人，说是谈非。尽日无余事，惟保守这些儿。
　　幽微暗洽玄机。觉澄澄湛湛，并没归依。兴即唱吟，欣来歌舞，随缘悦我希夷。
　　不整外容仪。放落魄婪耽，自在无为。但乐贫闲过，任乌兔走东西。
　　玉炉三涧雪十一首本名西江月
　　和秦先生
　　策杖水云游历，一身到处为家。洞天高卧养丹砂，茅屋柴篱入画。
　　收拾黄芽白雪，合和玉液金茶。就中甘味不须夸，夺个仙魁无价。
　　又藏头拆字
　　□大非为坚固，□今迷执居家。□还悟得紫灵砂，□弃琴棋书画。
　　□载殷懃煅炼，□中养就名茶。□今知味岂须夸，□日功成无价。拆起四字
　　赠显异观王后堂
　　欲觅修行捷路，无令马劣猿颠。头头物物绝萦牵，问甚龟蛇相缠。
　　常使灵台莹莹，自然真息绵绵。个中仙子貌婵娟，便是本来头面。
　　赠安抱真等
　　鱼在迷津苦海，随波逐浪漂游。闲抛香饵下纶钩，一钓俄然回首。
　　也是宿缘深重，一齐万事都休。前途何处是程头，作个群仙领袖。
　　又
　　欲要超离苦海，先须割爱忘情。从来坑堑刬教平，不入荒凉斜径。
　　幻景浮华识破，疑心妄念休生。萧萧洒洒向前行，步步蓬莱有准。
　　又
　　既悟出家学道，须凭一志坚坚。假饶心上起诸缘，全在殷懃炼。
　　处众莫生异见，利他损己为先。内功外行两双全，得赴瑶池琼宴。
　　赠平州菩萨堂刘僧
　　大道岂分贵贱，人人个个圆成。休教方寸万缘生，念念常归清静。
　　达了这番消息，不须屈体劳形。灵台皎洁胜冰轮，照破无明种性。
　　叹出家儿生烟发火
　　一等求真慕道，令人堪叹堪怜。远荤止酒戒腥膻，做就出家行遣。
　　静处闭眉合眼，人前说道谈禅。些儿触着早生烟，错了从来知见。
　　妙用
　　罢论古人公案，且呈自己门风。三更三点扣斋钟，便是予家妙用。
　　湛湛空花形像，澄澄水月仪容。两番消息一番同，看你如何拈弄。
　　双泯
　　祖道将何言说，正宗着甚谈论。摇唇调吻早差分，背了诸仙心印。
　　似此难为举向，不辞略与开陈。头头物物露全身，言下要君承认。
　　谢道友访及
　　鲁拙倦贪世利，疏慵唯爱山居。探承道友喜相呼，来结良缘妙趣。
　　但愿徐登寿域，更祈重悟虚无。尘劳放下万缘除，高外白云深处。
　　金鼎一溪云四首　本名巫山一段云
　　赠孙志道王居易
　　紫陌忧危客，红尘名利家。区区终日谩孜嗟，无计伴烟霞。
　　傥悟浮生梦短，咫尺蓬莱仙馆。饥餐渴饮困时眠，余事总无牵。
　　又
　　风定云初敛，潮平浪亦安。闲挥轻棹带蓑竿，垂钓近江干。
　　堪湛碧天如水，那更月明风细。奈何鱼龞不吞钩，独立寥花洲。
　　骷髅喻
　　日日迷花酒，朝朝竞气财。偶然命尽掩泉台，郊外曝遗骸。
　　任使敲棒打，不似从来尖傻。劝人早悟此因由，物外做真修。
　　傀儡喻
　　颜貌胡妆点，形骸旋合攒。趋跄扭捏恁多端，争信被人般。
　　由自摇头弄影，日日当场驰骋。一朝线断罢抽牵，方悟假因缘。
　　小重山
　　述怀
　　猛悟尘劳跳出笼。胸襟多少事，尽成空。逍遥物外效愚蒙。
　　真脱洒，端的好家风。启户对松峰。红尘飞不到，白云中。
　　道心不与利心同。开怀抱，高卧养疏慵。
　　金健叫玉华六首　本名减字木兰花
　　勉道友
　　全真妙道，先把我人山放倒。妙道全真，决要收拾精气神。
　　功圆行满，擎下皮囊都不管。行满功圆，朝拜丹阳师父前。
　　又
　　无为清静，虎绕龙蟠归大定。清静无为，子母和同出入随。
　　逍遥自在，去去来来绝挂碍。自在逍遥，一任山林与市朝。
　　又
　　人非人是，识破全然浑小事。人是人非，恰似春风耳畔吹。
　　真功真行，意马心猿休内纵。真行真功，十二时中炼气冲。
　　赠罗家庄道友
　　罗庄一境，曲水环山相掩映。地秀人贤，慕道崇真种善缘。
　　邀予至此，供养殷懃心不止。报德无方，惟愿家家福寿昌。
　　赠胡先生
　　子林苗裔，谈论清高超众异。夙骨灵肌，半貌堂堂出世奇。
　　身崇三教，敬释尊儒行大道。暗养仙胎，行看白莲火裹开。
　　奏朋威县君完颜明慧
　　严凝天气，万物深根而固蒂。蓂叶全开，仙子移真下宝台。
　　松姿鹤质，遣累斋心超众异。为祝遐龄，福寿同臻等芥城。
　　踏云行八首　本名踏莎行
　　自遣
　　壬癸才升，丙丁已降。往来浇灌黄芽长。灵童采摘赴瑶宫，笙簧迎引声嘹喨。
　　虎啸祥风，龙翻雪浪。斡旋造化凭真匠。炼丹砂就月华清，踏云行处神光灿。
　　又
　　清静家风，无为活计。个中别有真消息。寂澄湛契玄机，杳冥恍惚通幽理。
　　七宝山头，五明宫裹。陶陶恣饮醍醐味。醒还醉了醉还醒，醉还醒了醒还醉。
　　又
　　世事纷纷，尘情扰扰。余闲思想真堪笑。荣枯得失几时休，兴亡成败何年了。
　　今日虽存，来朝难保。闻康认取无为道。修持功行两完全，携云笑指蓬莱岛。
　　赠安山李秀才
　　已矣焉哉，之乎者也。悟来好把番番舍。童蒙训授费精神，因循莫使头生雪。
　　飞矢年光，忍教虚设。殷懃说破修仙诀。一枝丹桂肯跻攀，与君共赏长生月。
　　罗家庄梁秀才叔侄虔化地建庵
　　长岭峰前，罗家庄后。来山去水真明秀。而今若把道庵修，他年应引神仙赓。
　　为写新词，聊充赞祝。福缘善庆从来有。叔侄暂结有为缘，子孙永享无穷寿。
　　赠罗家庄崇道庵长春邑众
　　邑号长春，庵名崇道。其间隐奥人难晓。长春灵艳莫教凋，真心崇道家缘掉。
　　外屏喧嚣，内搜玄妙。常怀忍辱心低小。慧风吹散岭头云，一轮性月辉华耀。
　　赠杨德远
　　道号安闲，法名德远。法名道号开方便。安闲常要性逍遥，悟其德远归真善。
　　外貌如愚，内通修炼。下功进火犹争战。金乌飞向曲江池，玉蟾跃出通明殿。
　　又杨德远求词
　　道本无言，强求强索。与凭诗曲强分解。元初模样体真常，随机应物无纤碍。
　　出入纵横，往来自在。目前一段光明快。君还言下敢承当，不移一脚超三界。
　　望蓬莱三首　本名望江南
　　赠家兄忠武访及
　　频失笑，迷悟理全差。富贵荣华君活计，寂寥萧洒我生涯。高枕卧烟霞。
　　长生趣，清兴果清嘉。暇伴延龄千岁鹤，闲观不谢四时花。何处觅仙家。
　　寄桃林口王都监
　　华宗士，清誉久闻傅。邂逅相逢青嶂表，盘桓共坐玉泉边。谈论契真诠。
　　从别后，再会得无缘。切恐灵机迷爱欲，不辞荒拙缀狂篇。托意在毫笺。
　　寄张四秀才
　　清河氏，听取此根原。自昔未逢超岸筏，而今又值下坡年。犹被世情牵。
　　繁华境，虚幻不牢坚。休向梦中重作梦，便於玄上更搜玄。修补洞中天。
　　无俗念三首　本名念奴娇
　　咏竹谨继长春真人韵
　　一竿修竹，有天然标本，森然唯独。槛外窗前横翠影，幽雅真非寻俗。
　　内蕴虚心，外彰高节，超越凡材木。静吟风月，韵同敲击冰玉。
　　可爱素质英姿，引鹤栖凤，四序清人目。茂叶重重光润腻，袅袅柔枝凝绿。
　　根曲蛟虬，气含蔬笋，全味胜粱肉。此君嘉秀，并余遐等遐福。
　　九日
　　岚光清翠，动西风、还遇重阳节暇。丹叶黄花相间隔，嘉景真堪图画。
　　往岁兹辰，绮罗丝竹，宴赏飞金斝。而今追想，尽成一梦虚假。
　　有缘悟入玄门，尘情种种，不许纤毫挂。草舍柴篱相掩映，洁静常教清雅。
　　尽日忘言，通宵无寐，甘想捱萧洒。何人同志，共说无生之话。
　　叹世
　　蟾乌景急，暗催人、两鬓银丝如识。终日区区犹不省，盖为家缘煎逼。
　　蜗角虚名，蝇头微利，得也成何济。闻身康健，好寻云路活计。
　　拂袖落魄婪耽，水边石上，笑傲闲吟缀。一粒神丹光灿灿，免使尘情连累。
　　坦荡逍遥，优游自在，占得真消息。功成归去，永居蓬岛仙位。
　　临江仙四首
　　诫释道相辩
　　禅道本来无辩证，皆因古圣强名。不须方外谩劳形。人人俱有分，个个总圆成。
　　但把万绿齐放下，切须戒断无明。给孤园内任纵横。泥牛哮吼处，日午打三更。
　　赠石遇仙等
　　稽首同途听教化，休教虚度流年。常生觉照道心坚。包容他过失，整顿自邪偏。
　　分上本无人我相，闲中认正根原。但迷假合起攀缘。永沉烦恼海，难证大罗天。
　　晚景
　　向晚嫩凉生户牖，松岩独坐榰颐。凭高一望彻天涯。孤城烟树惨，远浦片帆归。
　　万里碧天澄似水，云闲不动毫厘。昭昭明且弄晴辉。圆光含法界，灵艳射瑶池。
　　闻杜鹃戏成
　　一片闲心闲不倦，腾腾兀兀忘机。晓来微雨过窗扉。翠霞青嶂裹，还听杜鹃啼。
　　句句不如归去朗，我今已应归期。功成自是步云霓。何须施巧辩，苦苦竞相催。
　　青莲池上客本名青玉案
　　赠乌林答德润
　　而今既悟尘劳苦，已是身遭遇。屏弃浮华宜朴素。
　　常怀柔弱，莫生贪妬，言行须相副。闲中不起闲思虑，自得闲中妙玄趣。
　　营养三田无旦暮。阴消阳长，气凝丹结，方称全真侣。
　　黄鹤洞中仙二首　本名卜算子
　　示众
　　奉劝修仙客，各要常宁耐。万难千魔志转坚，休把初心改。
　　浑似蟾光大，莹静长天外。斡运无私满大千，信使浮云寨。
　　赠程三
　　人似当风烛，谁肯心回顾。目下恩情紧绊牵，岂觉於身苦。
　　幸有修仙路，散散闲闲做。到处逍遥任自由，功满蓬瀛住。
　　姹莺娇二首　本名惜奴娇
　　山居述怀
　　泉石清幽，好个真游地。香风散、彩云呈瑞。日暖天和，更时有珍禽戏。
　　嘉致。总妆点、山家况味。外景充盈，内景还相契。丹炉畔、虎龙交会。
　　女姹婴娇，频劝我、倾金液。沈醉。但高卧、晴霞影裹。
　　赠油频王广道
　　广道王三，天赋精诚艺。将油面、和调运制。应物番番，但做造由心意。
　　依理。炼在、长生炉内。按候知时，拈出真奇异。光明灿、馨香馥鼻。
　　试与尝来，又别是、甘甜味。妙矣。堪献入、仙家筵会。
　　喜迁莺
　　赠康德机
　　宿缘深重。早省悟，浮生都如一梦。壮志回头，专心入道，尘事豁然驱屏。
　　要脱死生轮转，认取元来本柄。甚为准。待与君说破，些儿捷径。日用。
　　持清静。积累内功，外行心平等。次泯贪嗔，调和神气，休放马猿驰骋。
　　万里黑云消散，一点灵明光莹。仙路稳。这回须免了，改头换影。
　　忆王孙八首
　　自咏
　　云何便会做痴憨，只为番番世事谙。
　　度日随缘不外贪。处云庵。渴饮醍醐味转甘。
　　又
　　逍遥坦荡绝忧愁，管甚流年春复秋。
　　露地安眠放白牛。晚烟收。一曲高歌古渡头。
　　又
　　不持斋戒不看经，不论金丹共五行。
　　玉瑟闲调月正明。韵轻清。响彻瑶台十二层。
　　又
　　三田常用铁牛耕，种得黄芽渐渐生。
　　法雨时时浇灌频。转滋荣。采摘归来上玉京。
　　又
　　几人学得我风流，疏尽尘缘散尽愁。
　　闲品羌笛驾白牛。好因由。四大神舟任意游。
　　又
　　本来真性唤神仙，为爱幽栖远市廛。
　　独隐山堂妙最玄。乐恬然。欣即高歌困即眠。
　　又
　　四时流转急如梭，百岁韶华屈指过。
　　惟愿人人出爱河。养冲和。功满超升赴大罗。
　　因王孙二旧友同日不期而会
　　闲闲闲裹忆王孙，今幸相逢语笑频。
　　各各勤修精气神。行功臻，同宴桃源碧洞春。
　　好离乡四首　本名南乡子
　　警世人本是神仙，只为当初纵马猿。换骨更形无定止，
　　连绵。致使尘情种种牵。若解固根原，玉鼎金炉聚汞铅。
　　炼三千功行满，还元。复返蓬瀛绝变迁。
　　〔雪夜〕 
　　余隐居昆仑山清神洞，常习不睡，因久坐，不觉雪降。其夜稍暖，岩溜半溶，似乎有声。俄然而起，出户视之，四围山色尽为更变，因倚松而作是词。
　　坐久欲眬睛，不觉天公祥瑞呈。夜暖忽闻岩溜滴，声声。
　　唤觉游仙梦不成。级履起开扃，四望遥峰尽变更。
　　唯有长松天性异，坚贞。独倚幽岩显道清。
　　〔寄族人〕 
　　余祖居利州，有李仙者自彼而来，言族中亲春闻先生入道多岁矣，未知是王家那一宗派，请示一书。因成此词以寄之。
　　聊与话行藏，生死轮回岂尽量。无奈顽心迷爱欲，滋彰。
　　千古悠悠不到乡。幸遇祖重阳，开阐全真出世方。
　　寄语吾族当省悟，消详。这个从来不姓王。
　　赠崔妙信
　　一个好明师，洪范恢恢出世奇。香味色声难染滞，须知。
　　纵使波流岸不移。认取莫生疑，休费功夫向外驰。
　　坐卧住行相守定，思惟。瞬目扬眉更是谁。
　　秦楼月二首
　　咏松
　　烟霞客，亭亭隐在幽岩侧。幽岩侧。霜欺雪压，了无纤碍。
　　虬枝招飐寒云外，天然姿质真堪爱。真堪爱。青青别是，一番标格。
　　咏竹
　　性贞洁，柔枝嫩叶堪图写。堪图写。四时常伴，草堂风月。
　　孤高劲节天然别，虚心永永无凋谢。无凋谢。绿阴摇曳，瑞音清绝。
　　凤楼梧五首
　　山居遣兴
　　满目青青松间竹。掩映山家，有甚闲荣辱。独自唱吟斟美酴，
　　味浓醉倒和衣宿。清梦觉来情未足。重抱瑶琴，品弄无生曲。
　　谁是知音余伴侣，草堂风月应相许。
　　寄同道
　　世事纷纷何事苦。死去生来，轮贩无停住。有幸高真开法宇，引人同上无生路。路上行人当听属。属付虔诚，念道忘思虑。清静功夫昭且着，无生路上常相遇。
　　劝游春子
　　嫩柳垂金花烂坼。随处园林，拂袂香风快。无限眼前闲景色，只应妆点春光。
　　游骑骈骈驰稚态。不道繁华，暗换朱颜改。到底有情终不耐，殷懃说与寻芳客。
　　暮春闻莺
　　短景相催何大促。丽日和风，又送春光暮。渐听流莺枝上语，绵蛮似把衷情诉。
　　昨日花开红满树。今已飘零，狂荡逐飞絮。奉劝游人生觉悟，莫教失却来时路。
　　清明前三日因微雨过示众
　　割爱忘情惟谨谨。兔走乌飞，催逼年华迅。又是清明将欲近，家家烟火宜防慎。
　　和气氤氲当宝运。细雨帘纤，不负阳春信。造化工夫犹此进，仙葩迤逦飘香韵。
　　上丹霄三首　本名上平西
　　用张子云韵
　　得真闲，投真趣，傲萍蓬。任运命、否塞亨通。生涯寂淡，二十年罢倒金锺。
　　头头返照，破昏蒙、灵鉴非铜。或游戏，红尘境，或栖隐，碧岩松。
　　掌谭马、遗范余风。驱驰造化，自然交媾虎和龙。上清仙举，要争魁、安敢耽慵。
　　又
　　弃浮荣，忘罗绊，胜秋蓬。乐天命、所遇皆通。随缘一饱，算来奚用禄千锺。
　　甘闲守拙，捱清贫、岂顾顽铜。陪霞友，邀风月，临溪石，对岩松。
　　论坦然、出世家风。烹金炼玉，斡旋牝虎与玄龙。而今重悟，万缘空、意倦心慵。
　　入道
　　死生催，轮回迫，役休期。向迷津、苦海争驰。会逢圣代、真仙垂教度群迷。
　　顿然唤觉，梦浮生、疏远轻肥。头如蓬，面如垢，情如醉，貌如痴。
　　处闲闲、穷究幽微。嘉祥得也、料应尘世少人知。灵风飘荡，静乾坤、月照华夷。
　　朝中措二首
　　抛俗
　　宦途好似水，东流得失几时休。选甚王侯黎庶，无常限到难留。
　　争如解放名缰锁，且免了闲愁。异日三丹结正，携云却访瀛洲。
　　和孙圆明先生韵
　　顿抛尘世事，无涯知命度年华。占断草堂风月，恬然欲对谁夸。
　　平生据我无拘束，宝鼎养丹砂。直待功成九转，飘游海上人家。
　　诉衷情三首
　　九日
　　重阳嘉节兴尤深，胜赏一登临。天阔水清山秀，霜叶坠疏林。
　　增雅趣，助微吟，息尘襟。壶觞满泛，清韵重弹，谁是知音。
　　继古韵
　　瑞云探处是仙家，高枕卧烟霞。调引个中物象，玉兔配乌鸦。
　　甘淡素，弃轻纱，远浮华。身崇三教，心敬三光，头戴三花。
　　赠魏老
　　寿高由是殢耽家，斜日对余霞。不觉尽成皓鬓，难得再如鸦。
　　牙渐朽，眼蒙纱，少光华。残年何异，雨打哀桐，风撼狂花。
　　行香子三首
　　自咏
　　云水生涯，到处为家。远浮名、浮利浮华。三宫升降，上下无差。
　　要结灵胎，收灵物，聚灵芽。清兴幽赊，此外何加。恣陶陶、畅饮流霞。
　　大丹熟也，归泛仙槎。便曳琼琚，摇琼佩，戴琼花。
　　忆师父训号白云子名丹桂字昌龄
　　幼悟离尘，炼汞烹银。把壶中、造化区分。虎龙调处，滋助阳初。
　　现亘来容，元来面，本来身。云水为邻，风月常亲。妙玄通、方称全真。
　　忆师慈训，稍异常人。便字昌龄，名丹桂，号白云。
　　示众复用前韵
　　说甚根尘，辩甚铅银。这仙佛、路径明分。何须外觅，不在劳神。
　　欲要全完，当全道，露全身。一体同观，无起疏亲。志常清、常静常真。
　　不惟自利，兼利他人。定结祥光，成祥瑞，蹑祥云。
　　满路花四首
　　谢昌黎道友访及
　　早年忘俗累，云水寄天隅。群峰藏弊舍，养痴愚。
　　寂寥孤淡，默默守如如。深谢崇真友，步屦携笻，不辞远访山居。
　　奈门风、冷落清虚。相待礼全疏。微言频劝喻，省区区。
　　前程路险，认取妙元初。物物头头上，一段灵光，本来无欠无余。
　　赠小崔评
　　人间何最苦，说着替君愁。眼前生灭景，象悠悠。
　　虚名薄利，随分少贪求。幸遇嘉时节，乘兴偷闲，访寻霞侣云俦。
　　更那堪、猛悟回头。物外恣飘游。布袍襟袖阔，好风流。
　　纷纷尘事，一笔尽都勾。磨莹先天宝，灿灿辉辉，恰如朗月当秋。
　　岁日赠冯六等
　　节令频移改，寒暑递相迁。光阴驹过隙，古今传。
　　晓来万户，欢笑贺新年。谁肯回光照，绀发童颜，渐成衰鬓皤然。
　　愿人人、早悟根原。搜觅妙中玄。洞天风月下，舞胎仙。
　　刀圭潋滟，一颗大丹圆。捧入青霄路，步步无生，任从海变桑田。
　　赠两山道友乌林答同监等
　　东南形胜地，极目锁岚烟。海山锺异秀，产英贤。
　　人多吉善，息念屏嚣喧。是处追朋挹，探妙赜真，共修物外因缘。
　　愿由斯、道念弥坚。早早悟重玄。殷懃营养就，火中莲。
　　清香馥郁，递互尽相传。异日真功满，拂袖携云，径超无上人天。
　　月中仙二首
　　返照
　　历劫昏蒙，为恩情爱恋，一向迷执。争头竞角，观巨浪洪波，岂顾沈溺。
　　幸今生觉悟，便拂袖、开怀畅意。返照从前事，行踪过迹，翻作大雠隙。
　　飘然做个闲人，向青松影下，白云堆裹。怡怡自乐，但咏歌谈笑，随缘销日。
　　晚来增雅趣，对天鉴、澄澄湛碧。次第银蟾上，昭彰奋离三岛迹。
　　望海
　　暑气方阑，渐云收四野，山海明霁。凭高放目，视万里汪洋，东连无极。
　　廓然风浪静，屡显现、嘉祥至瑞。大哉玄元体，澄清浩渺，浮动乾坤势。
　　神功圣力难量，信归墟运转，无有休息。恢张万化，任云物飞翔，鱼龙游戏。
　　混融千古秀，隐三岛、十洲异域。直待功成后，骑鲸笑傲超於彼。
　　齐天乐二首
　　得遇
　　悟浮生幻化，速把恩情，爱恋俱弃。垢面蓬头，麻衣纸袄，海角天涯飘逸。
　　摧强挫锐，守柔弱清贫，忘忧忘耻。劣马斯猿，顿然休歇杳无迹。
　　些儿玄玄妙理。对碧天澄彻，别是一家风味。啰哩，唇歌舌诞，何有纤毫拘击。
　　频加敬礼，幸出自吾师，昔年提携。异日参从，共赴蟠桃会。
　　赠蔡德厚
　　用千方万便，惟把修行，一一开露。至道幽深，玄机杳邈，须仗十分勤苦。
　　韶华迅速，念宝运昌期，忍教虚度。此段因缘，等闲失了再难遇。
　　听予重重付属。向旧来境上，挑剔勿令差互。性烛照彰。
　　心花灿烂，无限清香敷布。如斯作做，自然感高真，暗垂加护。行满功圆，步入丹霄路。
　　醉桃源五首本　名阮郎归
　　钓乌林答二郎君
　　今生豪贵宿生缘，分明说与贤。回头早早悟根原，休教俗境牵。
　　搜秘密，访幽玄。炉中炼汞铅。真功真行满三千，飞腾作大仙。
　　赠赵姑
　　修行径路坦然平，直须断爱情。邪思妄念不相萦，三尸势自轻。
　　坐与卧，住兼行。常休忘静清。一朝忽尔显灵灵，辉辉晃晃明。
　　赠赵戒师
　　略将微语破昏衢，尘情立剪除。色空空色两无殊，真实理不虚。
　　常湛湛，体如如。出离生死途。澄潭性月一轮孤，光明射四隅。
　　赠吾古论戒师善渊
　　本来一点号牟尼，端严越世奇。随缘应物任施为，圆明合范围。
　　或显用，或潜机。灵光出入随。但能认正决无疑，携云物外归。
　　赠库使县君完颜氏
　　全家一意道心坚，皆因宿世缘。精严精谨愈精专，真诚实可怜。
　　听教化，悟微言。尘劳渐渐捐。内调神息两绵绵，功成自证仙。
　　心月照云溪五首　本名蓦山溪
　　山居述怀
　　既抛火院，尘事难拘检。物外乐逍遥，总疏远、征榣赋敛。
　　粗衣淡饭，据分且随缘，青峰畔，白云中，独把清闲占。
　　茅庐一厦，相称平生愿。裹面但容身，也不在、浮华粒点。
　　锁窗寂静，恣意任高眠，红日上，两三竿，犹自柴门掩。
　　又
　　五峰挺秀，滴翠岚光腻。气势压沧溟，对烟浪、云涛无际。
　　碧岩深处，掩映道人家，忘宠辱，绝骄矜，勘破人间世。
　　野情幽兴，谁羡公卿贵。闲运妙玄机，看虎龙、盘旋作戏。
　　婴娇女姹，欢笑庆金丹，功成去，步云霓，显我嘉祥瑞。
　　赠魏德柔家中魔障权令牧羊
　　当初学道，望脱尘缘累。迤逦渐生魔，是时间、些儿凝滞。
　　君还识破。慎守勿因循，心决烈，志精专，别有清凉味。
　　羊儿牧处，收管休疏失。稍欲走东西，在主人、调伏断制。
　　山间林下，早早趁归期，天欲暮，日将沈，关锁牢封闭。
　　牧牛喻
　　牛儿性劣，奔竞无时辍。短棒与长绳，每驱驰。牢擒痛决。
　　朝来暮往，久久渐调柔，芳草渡，曲江头，露卧如霜雪。
　　牧童闲散，无限情怀悦。独坐古松阴，短笛弄、声悠韵噎。
　　重堆蓑笠，拍手笑归来，清风劲，碧天澄，现出家家月。
　　赠赵德备
　　但凡入道，屏弃繁华早。柔弱守清贫，把灵台、时时拂扫。
　　尘心起处，宜向死前观，凭乞化，做生涯，余事绝论讨。
　　日来月往，勤炼先天宝。默默内含光，照俗缘、番番颠倒。
　　无中还有，此理最幽深，功成日，行圆时，自有天书诏。
　　悟黄梁二首　本名燕归梁
　　赠刘九郎
　　人间何事最堪悲。迷火院，受驱驰。不曾时霎暂舒眉。
　　等何日，是休期。况他衣饮各相随。空热乱，又奚为。
　　明明生死眼前催。放得下，是便宜。
　　又
　　浮名浮利两悠悠。终不道、把身囚。多贪多败更多忧。
　　又着个、甚来由。愿人识破早抽头。从前事，尽都休。
　　飘飘物外不淹留。管有分，继吾俦。
　　秋霁
　　继古韵述怀
　　肥遁人家，对东南万里，鲸海横碧。兰苑芝田，暖香风送，不减凤城春色。
　　寿松径裹，缘茵嫩〔草〕 纹如识。又还是，鹤诏乍回，犹听九霄唳。
　　天教赋我，此段嘉期，寸心澄寂，百虑蠲息。
　　向闲中、呼童煮茗，玉瓯轻泛浪花白。神爽气和何有隔。
　　况真常道，时时默运玄功，湛然无为，澹然自得。
　　武陵春二首
　　寄七河镇陈都统
　　美誉深仁兼孝行，远近尽谈扬。为寄新词细审详，早早悟黄梁。
　　一朵心花初绽处，袅袅吐清香。风散余芳入道场，廓尔露祯祥。
　　寄乐亭刘嗣昌
　　道念精诚闻已久，皆是宿生因。何日相陪愿结邻，挑剔出迷津。
　　自在逍遥随分过，兀兀养天真。火裹莲开日转新，永永占长春。
　　炼丹砂四首　本名浪淘沙
　　〔赠孙义〕
　　孙义来说，弟子昨夜梦丹阳真人，化弟子出家。弟子言子孙未立，家道未成，恐无出家缘分。且只在家修行可否。真人笑曰：吾固有云，无偎妻抱子，神仙没在家，蓬乌公岂不知也。言讫，弟子觉来，未知怎生。因以词赠之。
　　稽首富春仙，听说根源。金柳玉扭紧牵缠。惟要自家心次决，休道无缘。
　　贤圣梦中言，的不虚传。家缘事事待周全。更望一身成道果，掘地寻天。
　　赠女姑郭守渊郭善知
　　奉劝二汾阳，略序行藏。有缘身入道家乡。尘事番番宜损损，舍短从长。
　　日用爇心香，返照回光。逢魔逢难敢承当。尽始尽终无变易，决赴蓬庄。
　　赠女姑张善行
　　狂语话真诚，清众宜听。不期白发鬓边生。前有无常相等待，着甚祇迎。
　　除是做修行，心地宽平。旧来熟境不相萦。已过更能频改正，功自圆成。
　　赠徒单姑姑
　　确志慕前程，宠辱犹惊。五千奥旨灼然明。所以百川俱凑海，洼则当盈。
　　上士处无争，柔弱为凭。外虽应物内澄清。履道如斯常坦坦，步步蓬瀛。
　　悟南柯三首　本名南柯子
　　和常显之
　　宴坐心但适，幽居兴可嘉。静鸣天鼓漱云芽。吐纳绵绵，随分保生涯。
　　但解安时运，奚忧换物华。三山琼路信非赊。未去权依，积翠与明霞。
　　赠乐事刘司候
　　猿乌诚幽伴，泉石亦近邻。三竿红日欲侵门。睡起从容，无事暂相亲。
　　玄谷规千圣，泥丸聚百神。些儿功用养天真。远害全生，清乐未输君。
　　溟州值雨阻道友留恋
　　落魄白云子，身无个事萦。闲思云水下山屏。策蹇携童，行化过东溟。
　　暑气潜然退，秋风分外清。连连小雨未开晴。有意相留，不放出门行。
　　瑶台第－层三首
　　崔大师生辰
　　岁运推迁。时正遇，十月小春天。老人星灿，玉绳低纵，银汉高悬。
　　晓来佳气聚，庆谪仙、初驻云骈。应良缘，渐重敷素艳，复阐金莲。
　　飘然。尘情一荡，志归清静禀根原。鼎炉烹炼，河车搬运，丹满三田。
　　洞房辉焕处，会虎龙、婴姹团圆。表长年。傲龟龄鹤算，永劫绵绵。
　　元宵
　　时令相催。又还是，元宵报春回。桂轮新满，金莲乍坼，不待栽培。
　　六街三市徧，列鳌山、辉映楼台。竞追陪，簇香车宝马，驰骋多才。
　　吾侪。情忘企慕，绛宫深处保仙胎。觉花芬馥，慧光明灿，别是欢谐。
　　玉浆琼液泛，结刀圭、不让樽罍。恣开怀。任鸾迎凤引，游宴蓬莱。
　　　　吴大卿寿日
　　阴极阳升。当律应，黄锺正严凝。昔年此际，素云容裔，瑞气清英。
　　玉衡潜运转，显弧南、一曜增明。降仙卿，渐风晴阆苑，月冷蓬瀛。
　　峥嵘。天才富赡，早年名遂与功成。顺天合道，退身养浩，同辈吞声。
　　客中开小宴，会朋俦、交错霞觥。醉还醒。表冰姿玉骨，寿占桩龄。
　　春从天上来二首
　　赠首阳山李志朴
　　既悟尘缘，摆爱海恩山，蜗利蝇名。乐然拂袖，绝虑忘情。熟境慎勿牵萦。
　　抱始终一志，但兀兀、莫问途程。处无为，捱萧萧洒洒，静静清清。
　　闲中做成修炼，炼百脉通流，四体和平。虎远龙蟠，气结神凝，大丹一粒圆成。
　　引灵童歌舞，瑞云房、满酌瑶觥。兴无穷，保探根固蒂，久视长生。
　　冬至日
　　兔走乌奔，竞西没东生，四序潜分。亚岁方迎，万户千门。欢笑共庆良辰。
　　暗推移咎运，正南檐、爱日初新。考丰凶，会银台占候，史笔书云。
　　玄元大哉造化，渐梅蕊飘香，槛竹偷春。坦坦幽人，百福咸臻，默默养浩全真。
　　体冲和妙道，自然理、斡运蒙屯。岁功成，六阴爻始尽，复建阳纯。
　　桃源忆故人四首
　　因赵元帅舍人出示用其韵
　　人生百岁诚稀少。此事任谁明晓。相见但开口笑。管甚闲悲恼。
　　四时风月寻常好。放下心肠便了。虽是身难恒少。到底须迟老。
　　又
　　愁思俗态知多少。萦远谁能分晓。方欲强追言笑。翻复成忧恼。
　　春花秋月虽然好。总被功名悮了。才见儿童年少。又早容颜老。
　　又
　　桃源忆故人来少。独占洞天清晓。追想从前失笑。谩惹闲萦恼。
　　琴书活计端然好。一曲山堂了了。保护胎仙常少。永永依黄老。
　　再用前韵藏头拆字
　　□来万事心头少。□隐任他昏晓。□兀但忘谈笑。□限谁愁恼。
　　□闲愈觉冲和好。口后午前功了。□补衰颜重少。□检仙无老。
　　水调歌头二首
　　赵舍人又写日本国人词索和其韵
　　年华若飞矢，贪爱竞无休。西城始逢春色，转眼又惊秋。
　　日月递相昏晓，暗裹消磨人老，甘逐逝波流。争似闻强健，拂袖觅抽头。
　　放心闲，从体便，胜封侯。优游到处无系，浑似一孤舟。
　　但得自家合道，任使傍人笑错，忘耻亦忘忧。高卧晴岚表，吟啸对石楼。
　　赵相公寿日
　　秋色入林杪，湛湛碧天长。篱边数丛黄菊，次第吐清香。自昔群真朝会，共话人间兴废，应运佐时康。遽命骑鲸客，飙羽下穹苍。禀天和，怀信惠，效忠良。甘分重职调御，大度愈恢张。况是从来声价，优渥溥沾高下，民愿庇余光。献颂期君寿，永与镇安阳。
　　长思仙四首　本名长相思
　　赠平山刘志常神山刘志本
　　平山刘，神山刘。更易俗流作道流。人情誓莫留。
　　悟骅骝，禁骅骝。灿灿神珠得自由。光明常逗遛。
　　赠演州李志持
　　李志持，做修持。早把心田荆棘治。休教下手迟。
　　汲华池，灌华池。劣马颠猿不骋驰。功成拜玉墀。
　　赠平州刘志真
　　慕全真，处全真。举动行为务正真。惟凭一志真。
　　合天真，契天真。十二时中守内真。头头现本真。
　　赠平州宋志洪
　　脱樊笼，离樊笼。无变无迁抱始终。直须显志洪。
　　积真功，累真功。真正无私合大空。炉中丹自红。
　　步云鞋　本名软翻鞋
　　赠玄真观单姑等献履鞋
　　幸遇教风开，和气洽吾怀。玄真清众总仙才。
　　志谦和、恭顺垂慈惠，殷勤献，步云鞋。妙手巧剜裁，珠宝砌双腮。
　　一回朝礼蹑坛台。待他年、真行真功满，超尘世，赴蓬莱。
　　浣溪沙
　　刘姑姑生朝
　　仲夏莫开四叶初，仙姬分秀下云舆。祥光瑞气共相扶。
　　法性殊无尘事累，灵姿那有世情拘。自然遐寿等麻姑。
　　醉桃源
　　赵恭善生朝
　　前期三日是蕤宾，芝軿别紫宸。祥烟瑞霭结氤氲，同资诞玉真。
　　才敏慧，性敦淳，常希道德邻。人间短景不堪陈，壶天别有春。
　　诉衷情
　　九日登黄崖
　　重阳又早一年期，景物正凄凄。凭高畅情凝望，极目彻天涯。
　　秋日短，塞天低，马南飞。诗题红叶，酒泛黄花，不醉无归。
　　木兰花幔三首
　　中秋
　　又中秋届候，日初沈，夜微凉。对烟障云屏，良朋益友，逸兴何长。
　　飙然玉轮宛转，历茫茫、巨浸跃天纲。碾破玻璃万顷，洞明三界十方。
　　宜将。火枣交梨，开清赏，胜飞觞。肆雅志幽怀，遐襟旷迹，百虑俱忘。
　　爰思教风始振，感重阳、隐语示回阳。桂树香传十九，致余极味先尝。
　　用长春真人韵
　　忆当时颖脱，道情浓，世缘疎。爱古洞深溪，苍松翠栢，万景齐敷。
　　箪瓢粗为遣日，乐贫闲、况味胜尊芦。千古昏昏醉梦，廓然一旦樵苏。
　　瑶图。宝箓幽微，精勤佩，未尝辜。庆灵艳昭昭，心花灿灿，并没凋殂。
　　威雄猛持慧剑，屏三尸、六贼泯狂徒。永保胎仙出入，往来紫府清都。
　　又
　　叹滔滔苦海，任群迷，恣漂游。被有限形躯，无涯爱欲，一向拘囚。
　　空生万千计较，况百年、短景不常留。贪为名深利切，岂期水远山悠。
　　如流。岁月相催，宜省悟，觅抽头。向太一峰前，双林树下，早把心收。
　　从来既知是错，待番番、放下便休休。撒手纵横无碍，状同不系之舟。
　　洞仙歌五首
　　述怀
　　道家门户，寂淡清虚好。荣耀矜夸自无扰。
　　向午窗披玩，道德南华，除此外，闲弄丝桐一操。
　　秋光未老，锦树屏山绕。适性携筇任登眺。
　　对茫茫鲸海，触目琉璃，天一色、何必搜穷密妙。
　　待他年、功满化飞仙，越烟浪云涛，直趋蓬岛。
　　示门人
　　修行日用，试与重提领。本为抛家顾性命。
　　下虔心苦志，挫锐摧强，忘宠辱，自得神安气定。
　　番番境上，猿马休教弄。稍觉偏颇便改正。
　　向闲中炼就，一粒金丹，成片段、万道霞光辉映。
　　有青龙、白虎共扶持，遍三界十方，尽来称庆。
　　九日
　　风高露冷，又报重阳候。过雨群山倍明秀。
　　正披岩红叶，接径黄花，堆锦绣、袅袅清香依旧。
　　凝神望久，思入无何有。回首溪边听长溜。
　　念人生如梦，世事无涯，空汩没、争似吾家拂袖。
　　据盘石、容膝坐忘机，看天末飘飘，断云归岫。
　　又
　　素天澄彻，时令秋将暮。志尚清虚寄岩谷。
　　看云中征雁，列序成行，续复断、迤逦呱呱南度。
　　忘情真侣，共讲玄玄语。犹胜尘凡奋名誉。
　　待欣来舞袖，睡即和衣，全放下、管甚红轮西没。
　　霎时间、一枕梦游仙，觉来也重行，锦屏深处。
　　达虎部落游仙观醮毕众人索
　　游仙一境，上下川原秀。背负高岗面长溜。
　　看峰排千刃，地占三阳，佳气聚，相接居民淳厚。
　　黄童白叟，信道崇真久。同启哀诚荐枯朽。
　　命簪裳誊奏，列圣高真，颁惠渥、符下宣恩赦宥。
　　释幽涂、苦爽悉停酸，保见在家家，共沾福佑。
　　昭君怨
　　赠女姑萧敬善等
　　奉劝修真仙众，日用全凭实行。乌兔疾如梭，莫蹉跎。
　　遇景勿令心动，坐外住行安静。只此是功夫，合虚无。
　　草堂集竟
　　
