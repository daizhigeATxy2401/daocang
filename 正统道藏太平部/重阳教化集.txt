重阳真人金关玉锁诀
　　经名：重阳真人金关玉锁诀。金王哲撰。一卷。底本出处：《正统道藏》太平部。
　　重阳真人金关玉锁诀
　　终南山重阳子王壮喆撰
　　或问曰：如何是修真妙理？答曰：第一先除无名烦恼，第二休贪恋酒色财气，此者便是修行之法。夫人之一身，皆具天地之理。天地所以含养万物，万物所以盈天地间，其天地之高明广大，未尝为万物所蔽。修行之人，凡应万事，亦当体之。
　　难曰：天有昏暗，地有动摇，山有崩摧，海有枯竭，日月有盈缺。且人有疾病、无常，如何治之？答曰：欲要治之，除是达太上炼五行之法。
　　问曰：如何是五行之法？诀曰：第一先须持戒，清静忍辱，慈悲实善，断除十恶，行方便，救度一切众生，忠君王，孝敬父母师资，此是修行之法。然后习真功。诀曰：第一身中东西，要识庚甲卯酉。第二身中南北，要识坎离铅汞。诀曰：庚甲卯酉者，为昼夜。甲卯者，是肝之气。八节中立春、春分，口中为津也。庚酉者，是肺之气。八节中立秋、秋分，口中为液也。坎离者，寒暑。离铅者，是身中心气，八节中立夏、夏至，身中为血也。坎汞者，是肾中气。八节中立冬、冬至，身中为精也。精生魄，血生魂，精为性，血为命。人了达性命者，便是真修行之法也。诀曰：精血者，是肉身之根本。真气者，是性命之根本。故曰：有血者，能生真气也。真气壮实者，自然长久，聚精血成形也。
　　问曰：既为人，因甚生死先后者，何也？答曰：先死者，为其人心着欲乐，贪恋境界。是男子者损精，妇人损血。白日不断无名烦恼，夜中不斩三尸阴鬼，男子妇人已有无常也。
　　问曰：不死之人何也？答曰：不死者，为其人身清静无垢，惜真炁在丹田，精血不衰，其人不死也。
　　难曰：多见今人清静休妻，亦不能成道者何也？答曰：虽是此人清静，却不达真清静之功，其人虽是一身清静，却不能定於精血养真气，此人身清心不清，其身静意不静。岂不闻《清静经》云：夫道者，有清有浊，有动有静。清者浊之源，动者静之基。经云：不垢不净。若论真清静者，眼内无泪，鼻内无脓，口内无唾，不炼大小便，男子养精，女子定血，万邪归正，万病不生，方可是丹田清静。今人说清静者，都是假名。夫修行若内外相应，未言大乘，先说小乘。《心经》云：能小能大，未言过去，先说见在。过去者是果，见在者是功。又云：功成果满，未言真，是说假。惟一灵是真，肉身四大是假相，借炼假成真，感合为一。诀曰：见在一身安乐，为小乘，都是大乘之根。初地法，心为小乘，结果为大乘。小乘为根，大乘为梢。诀曰：梢根相借，梢借根而生。诀曰：皆不离阴阳所生，须借父精母血二物者，为身之本也。今人修行，都不惜父精母血，耗散真气，损却元阳。故有老，老有病，病中有死。既有无常，何不治之。夫真道者，空中有实，实中有空。经云：大道无形，生育天地；大道无名，长养万物。从真性所生为人者，亦复如是。昔日老君炼金、木、水、火、土，留下三乘妙言，行行灭罪，句句长生。第一上有神仙抱一，第二中有富国安民，第三下有强兵战胜。
　　问曰：何者是神仙抱一？〔答曰〕：抱一者，天下人身之根本。一者，是万物之根本。一者为道也。昔为初一者，真水也。水中生气，气中生水。万物者，从一生万物，是长养。一生二，二生三，三生万物。三中四智功，五眼恁起，六根扫荡，七魄运开，八卦说，九思真道。凭无漏果圆融，意想自神长在丹田，抱守元炁，莫教散失，此者是抱一之法。
　　问曰：何者是富国安民？诀曰：男子、女人身中，各有九江四海龙宫，库藏中有七珍八宝，莫教六贼偷了，此是富国安民。
　　问曰：何者是强兵战胜？诀曰：夫战胜者，天下少人知。夫战胜是常之法。
　　难曰：既论清静之法，何得说战胜理。解曰：今人不达战胜之法，又能治於病疾无常。战胜者，第一先战退无名烦恼；第二夜间境中，要战退三尸阴鬼；第三战退万法。此者是战胜之法。若人会得三乘－者，变殃恼为福也。夫修行者，常清静为根本大乘之法。欲为大乘者，须索从小乘而起，清不离浊，动不离静，静中便生动，浊中便自有清。有天地，有日月，有水火，有阴阳，谓之真道。经云：纯阳而不生，纯阴而不长，阴阳和合者，能生万物。今人修道者，却不修真道。道者了达性命也，性命者是精血也。人有万病，是病者皆伤人之命矣。有疾病者，尽不干五脏之事，都是损了精、气、血三宝，欲要安乐长生者，除是持清静之识。或有未出家之人，年少时不能持清静之果，从小乘。入中乘、上乘。初地达法心为小乘，觉悟者为中乘，了达者为上乘。第一是化城，第二是银城，第三是金城。似一根大树，先有其根，后有其梢。如常时只宜清静，大为正道也。
　　问曰：假令一身清静，却逢天魔之日，如何治之？又假令逢外道波巡，请曰如何治之？答曰：波巡者，界也。境界皆有，只要识进退三要，辨清浊。若逢阴阳者，加火入水却浊，不相煎之法。诀曰：假令魔军来时，急须准备，检三千强兵。诀曰：三千疏真功。强兵者为其气也。有来无去，千息数积，其气在丹田不散，只教暖不教冷，自结胎仙，为妙法也。若人得如上妙者，永得如上真功，功成果满，永得安乐长生。一切修功之人，临有难之日，小心准备。
　　问曰：如何治之？解曰：人临有难之日，先见其死相。
　　问曰：如何是死相？诀曰：天柱动摇，树倒山摧，六神俱乱，性命不能保，精神恍惚，天地暗，日月无光，便是无常之苗也。有漏之身为地狱，无漏之果为天堂。人有漏之身，须证无漏之果圆者，皆共成於道果。
　　问曰：假令白牛去时，如何擒捉？诀曰：白牛去时紧叩玄关，牢镇四门，急用仙人钓鱼之法，又用三岛手印指黄河逆流，掩上金关，纳合玉锁。如大斩眼白牛，自然不走，名机出水登彼岸之法。有十般定性命之法。诀曰：一名金关玉锁定；二名三岛回生换死定；三名九曲黄河逆流定。是名无漏果圆者，皆共成於仙道。若定了宝时，休教滞了腰脚，昏了眼目，此是定三宝之法。
　　问曰：若有人收定三宝，搬运归寄何处？〔诀曰〕：先用芦芽穿膝之法，烹气冲宝炉，骨运气直至涌泉，补於二足。然后七返还丹之法，如气滞定腰脚时，便行铁车黑牛功，然后开宰门。如得元炁实肚者，先行肘后飞金晶之法。如不用行此功者，不行穿膝之法，不行七返三岛之法，便行肘后搬精补脑之法，望长生不老。今人行功，顾上不顾下，如小儿建塔，下不坚牢也。如何是中炁实要坚牢也，又於坎宫便用羊、鹿、大牛三车搬，从荆山运宝。诀曰：荆山却近有一人，姓卞名和。有一日刻山打柴，却见一凤凰落於一块石上，卞和便知石中有宝，将来献帝，帝大怒，刖了卞和双足。诀白：卞和者，识也，意顽石也。凤凰者，是真气，成是身。玉者，是骨中精髓。刖者，是两足不行穿膝之法。诀曰：善清静，名曰下元宝成，如日月相似，便用三车搬运，上昆仑顶。叹曰：今人能道不能造，能说不能诀。又曰：行功心行意不行，今人多迷，不修身体。第一神性是大牛之车，须索动青牛拽车，车中载宝，是鹿车。第二行白牛拽车，车中载宝。第三暖气行火，是羊车，赤牛拽车，车中载宝。三车行时，初离荆山尾闾，中入地轴，过天关，过下双关肾俞二穴，是腰腿入曹溪地，夹脊上双关，夹脊是也。双射上苑岩、分水岭二名，天台岭三名。女子运宝前安乳香，频进真火，如行此功一年，令妇人如童男。意想铅汞二珠射蓬莱脑后开，天门自开透红霞，真炁入髓海自暖，令人头白再黑，名日肘后飞金晶之法。我师言曰：皆见提并人，不见用绳儿。无虽后生有神水还丹田。夫行功之时，子午起踟趺坐，搓手，如真气煎体，过天桥，过额颅是也。只教上腮、下腮上，用意分真气，两下流转，太阳元中落於腮，上流牙齿，从左口角右口角取液，又为玄珠甘露，用赤龙搅得匀停，漱为雪花白，有甘味也。口是八色璃璃渠，一中八味水，二水中能生八识。口含藏真气，真气中分八卦，艮为立春，震为春分，巽为立夏，离为夏至，坤为立秋，兑为秋分，乾为立冬，坎为冬至。八卦中各生阴阳，阴阳中各分寒暑。诀曰：咽津为阴，随后行气乃为阳，须索阴阳水火停分，二清津分三两咽，常留二停，恐树枯竭。又云：惜水流不得江河断绝。
　　又问七返，诀曰：咽神水到气颗中，肺化为液，善治诸咳嗽，渐生於魄。又云：咽津到心上，令人心开悟解，又是洗心神水，洗心见性。颂曰：见花五叶开，步步入仙台。神水化血，又咽神水到肝，肝为木，假名为青龙，龙得水时必旺，善治一切眼，气化为津。又咽神水到脾，脾为土，土得水者能生黄芽。腹为大小肠九曲，至脐中一寸三分，方圆一寸，左青右白，前赤后黑，中黄戊己，名为丹田。田内一座宫，宫中名曰黄庭宫。中有一垆，名为丹垆。垆上坐定一只金鼎，下频进真火，上频添神水。水火者，坎离也。夫水火是君火，臣火，民火，三火者，为真味也，心性意是也。今人未了达三般者，第一味不明，第二味不悟，第三味智不成道矣。若人达三般者，三明六通也。进火时，上用水洗，下用火煅。经云：身下出火，身上出水，其上合下闭，乾坤相合，教龙盘金鼎，使虎远丹田者为妙。名曰垆刀圭也。若人行此功者，永得安乐长生也。
　　问曰：既刀圭，何者言为一粒刀圭，何者自饮刀圭，何者为铁离刀圭？诀曰：三刀圭者，为宝也，是精、气、血也。诀曰：一粒刀圭者，津液；自饮刀圭者，咽津服炁；铁离刀圭者，是真炁行功，不退变，万邪皈正。如行功时饥食金饭，渴饮玉浆，冷时进火，热时进水。火者是真阳，水者是真阴。此功者，是抽添加减之法。诀曰：抽者从上收真炁，添者从下进暖炁入丹田，若人肾宫暖者，万病消除。
　　问曰：男子女人忽时便有疾病无常，何如也？答曰：为一切男子女人，心着欲乐贪恋境界之事，白日不断无名烦恼，夜间境中不能断三尸阴鬼，男子损却精，女人损却血炁，三宝走却元阳，故乃人有疾病无常也。不闻神仙之语，人似破漏房屋，主人不修补者，宫殿倒塌，坏其梁柱，是人有疾病也。
　　难曰：因甚小儿清静不损三宝，亦有疾病无常者何也？诀曰：小儿有病者，昔日在母腹中，因母血气亏弱，受母十月胎气不足，又或犯风淫暑湿、四集不忌，受胎小儿故有疾病无常也。
　　问曰：因甚有丑好之人，何谓也？诀曰：貌正者，是日父母二气感应日月，午时已前，丑时已后，便得端正真实、长命有衣禄，貌正得父母喜悦之心。午时已后，丑时已前受胎，有一貌不正者，或病、聋、喑痖，多性劣，不得人意，命穷无衣禄，寿命不长也。此是造化之根本也。
　　问曰：假令逢冤魔者，如何治之？诀曰：宜清静。忙中偷闲，闲中取静。若人有难之时，急须回避，心王须用灌想之法，急驱神意入上泥丸神宫，正坐意想，眼见前仙男仙女各动仙乐，叩齿定意，看昆仑山景，见上牛羊鹿马玉兔，意想上拿住系定。功时忽思上有一宝树，树上有花，花开结子，意摘取吞之，是吃了此物者，永得安乐长生。此是修正法，一句了然，大牢镇四门。诀曰：血海命门气定，无开闭户精定，不思外境神定。精血散者，性命也。一意者，为真主人也。齿是为玄关，闭丹田者为下玄关，提金精上玄者为金关，紧叩齿者为玉锁，六根不动者是六度，号都关。下纳上腮为顶阳关，鼻为天门，夹脊为双关，行功之时，一齐开锁。神不动者，意不乱也。意者恍惚也，此是清静之法也。及春夏秋冬，但小儿小便黄色者，是丹田虚败，失却下元，存真炁，急用穿九曲之法，又名九转穿小肠，九透真炁入肾堂，小便自然青白色也。一身便得安乐。
　　问曰：何者是三乘之法？诀曰：下乘者如新生孩儿，中乘者如小儿坐地，上乘者如小儿行走。若人通此三乘，便超三界，欲界、色界、无色界。是心性意显具三身，清静法身，圆满报身，三昧化身。三者各有显迹之神。第一会太上炼甲乙木，是虚坦，会老君着青衣，度三千青衣道士者，转青神黄卷三十六部《灵宝尊经》，留下九转丹黄芽穿膝之法绝国。第二会释迦佛留下，炼南方丙丁火，身被烈火袈裟，三千赤子比丘僧人，留下十二部《大乘尊经》，射九重铁鼓之法、芦芽穿膝之法。龙华三会，夫子在鲁国之习学堂，炼西方庚辛金，三千白衣居士，留下十卷《论语》，并穿九曲明珠芦芽穿膝之法。三教者如鼎三足，身同归一，无二无三，三教者不离真道也。喻曰：似一根树生三枝也。
　　问曰：大道之中离几等神仙？解曰：闻《传道集》中有五等神仙。第一不持戒，不断酒肉，不杀生，不思善，为鬼仙之类；第二养真气长命者，为地仙；第三好战争，是剑仙；第四打坐修行者，为神仙；第五孝养师长父母、六度万行方便，救一切众生，断除十恶，不杀生，不食酒肉，‘邪非偷盗出，意同天心，正直无私曲，名曰天仙。当日初发善心处，便是吉祥之地。为善法大修行人，后有禁忌之文。诀曰：男女五月、六月宜清静大忌，十一月、十二月宜清静。又男子五月、六月大杀之月，勿近妇人，为五劳七伤。男损性命，女人损性者，是精血气也。损者令人左瘫右痪，赤白带下。若损五行真气为劳，损七宝为伤，万病者各有来处。
　　问曰：病从何生？诀曰：万病皆从八节不正之气而生。
　　问曰：何者八邪？诀曰：八卦中阴阳不顺，是八节中气。令人入邪者，是饥饱劳役风寒暑湿。饥来痛饱，寒极忧心，远行困倦，及玲热身醉，亦不可行功，变成大病也，宜清静行之。行时舌上收玉液，丹鼻中收元阳，丹肾堂中收金液，丹如精髓满骨实者，死经百年筋骨不解，名为连子环镇骨。诀曰：二十四忌大丹者，是一年二十四炁，上令告我师，愿求妙诀，须索意自息，肯舍重金净财。第一舍身布施，第二将花献师，第三令膳而供养。解曰：舍身布施者，若见师长父母危时，舍命求命。将花献师者，若师长须打骂，须将喜笑迎之，面上无嗔恕。令缮而供养者，食有好味，先奉其师。此名三布施也。仙人言曰：坚者为道，欢喜者为缘。若求师不勤，岂至於道。吕翁曰：不因师指，此事难知。又云：学而不知者，不学而悟之，学而不从师，名为盗学也，是法中贼。若掩祖上师得，促自己寿，与常人同例。自扬己得，是断行做作，此人可以成道乎？其人谓：轻师慢法，不堪为师。未学修行，先持救济他人者，为救自己者，凭功德行人，各认祖宗科牌。太上为祖，释迦为宗，夫子为科牌。自从三教既寂已后，一切男女在爱河内煎煮，苦海漂沉，受其烦恼，六道沉沦，不生不落去住。三教圣主，三界圣母，却来救度儿女，名号记显现分明，寿印信为其勘同。解曰：一身为全，受戒者为记，心悟了达者为火。《随求经》云：如意宝印，从心显名为号，有十号者为十善，十号者为能人。一号元修，二号转分明，三号通三界，四号长生，五号光明现，六号意通，七号全身主，八号福禄增，九号天元修，十号者为能人。一加性十号，无漏功德自然成。三教者，是随意演化众生，皆不离於道也。古人言曰：世间性命事大。修行者生、老、病、死、苦，今人各不晓真道，往往着空尽落空，现在亦不能了，何言过去之事。又闻《达磨经》云：过去非言实，未来不为真。太上炼九转还丹，令人去病疾，了生死。夫子教仁、义、礼、智、信，恐人招业在身，令人修此亦能治其疾病。
　　问曰：如何治於病疾？诀曰：除眼大良药。解曰：长大欢，为良药。诀曰：欢喜者，是药之根本。常烦恼者，是万病之根本。或常清静者，是大道之苗。但见今人修行，或僧道五戒，男子妇人，却因甚病疾无常。或男子女人，有夫无妇者，丹田走却灵龟，耗散真炁，下元虚冷，渐生万病。男子清静六十四日精炁满，女子清静四十九日血炁满。物极者则返，清为浊返，静为动返。心意散失，九窍走却真气。炁浊令女子月水多，男子夜梦阴境，盗了七珍八宝，故人有疾病也。
　　问曰：阴鬼如何治之？答曰：用刀圭之法。曰：何者为刀圭？诀曰：刀圭者，一也。有水有气能生万物也。炁为圭，为云水，为雨。又曰：出炁为刀，入炁为圭，行功为万有，验者为刀圭，是返老还童也。经云：身下出火，身上出水，水火为药。诀曰：芦芽穿膝上下河车，安垆灶是紫河车，搬精补脑之上车，进火时水暖，进水时火凉，水火双行者，是温温铅鼎，鼎中入气起休，交上随车火时，散入百脉，皮肤滋润，身体光泽，此是修养之法。
　　难曰：因何人肥者先衰？诀曰：肥人者，修外不修裹，骨中无髓，丹田走却真炁，故衰病也。修内道者，安乐长生之苗。诀曰：长教龙盘金鼎，虎达丹田，震卦起雷，巽卦起风，行功时漱津一大口，分三度咽，按气下行三徧，自然有龙吟虎啸之声。亦能除腹中万病，耳听之如雷槌画鼓。上者为升，下者为降，颂曰：真空妙理无人知，曲江端坐看乌飞。震地雷声惊鬼魅，正是阴阳造化时。子后午前，加减用水火烹煎，龙虎随金公带酒，黄婆醉拽定王公问是谁。
　　问曰：金公是神，黄婆是炁，阳炁是婴儿，阴炁是姹女。青龙者是肝之炁也，白虎者是肺之炁也，坎离者是精血。诀曰：行功时坐如泰山，立如宝塔，牢镇四门，紧叩玄关，漱津一口，为猛三咽下，接炁过离隔，活作三度，自然龙虎之炁复如行住坐卧禁口闭目、耳不听声、眼视内景，一日正观丹田，意中想见，随呼炁下降，随吸炁上升，不过离隔，不教注面目上，六炁各到，中元相见。清炁右行，浊气左行。各转九遭，炁上下不能出，左右结成垆灶，号龙盘虎远，气自然和会。又婴儿姹汝为夫妇之法，炁聚於脾上安垆，号黄婆匹配之法。又名天地交泰之法。又名坎离交媾，是体交神不交之法。神不交者，是清静之法，千徧不摇不动之法。今人者多修外道，不修内道，见在道过去法。夫修行者，外有条大道教，内有正路，无人知处。大众前行三里，见三条大涧亦无底，怎生过去？诀曰：三条大涧者，是三教三乘，起三尸，定三宝，超三界。向前又行三里见六条深沟，不能前进，是何门？诀曰：是六度万行，六根清静，斩六贼，戒六欲，树六梯。向前又行三里，见三产枋，是宝净枋，七林尸多便是临作用。行三里，又见一座园，名为舍果园。一翁看定园门，有缘者空手得过。向前园又行三里，见一根大树上击定金牛，河边上有座台，男子黄金台，女子凤凰台，神仙钓鱼台，安乐千花台，若无常望乡台。河口有三个女子，渡口便是魔女。众满舟船，过此河。又行三里，见一座大山，名是须弥山，山束坡有一只青羊，是老君之炁，西坡见一只白羊，是夫子之炁，正南见一只黄羊，是大觉金仙之炁。三个羊儿引接大众入山，名三阳聚鼎山。山中有一座城，名为北城，有四门，门上有牌，牌上有字。东是开光门，西是长生门，南是金光门，北是大沦门。此是眼、耳、鼻、口。入得四门，见四洞府，天乐洞、白云洞、竹国洞，长生洞。入得四洞，见四寺，无净寺，玄空寺，竹林寺。〔入四寺〕，有四果，安禅罗汉，斯陀，含须陀，洹阿那含阿罗汉，为四寺主，此是四果仙人也。向前又见五观，第一功名观，第二医药观，第三安阳观，第四真如观，第五兜率观。五观中有五宫，双女宫是眼，大龙宫是口，上白宫是鼻，水晶宫是耳，天秤宫是心。内坐大楼阁，上下十二呼吸，名曰十二重楼也。有中宫楼、月宫楼、天仙楼、取宝楼、圣井楼、法炁妙音楼、识道楼、禅顶楼、景阳楼、锺鼓楼、二圣楼。每年十二月一日十二时，人身中有十二月楼，楼者按经十二经十二支干。四面又见九宫，是人有九窍也。夫九窍宫者，东有风雷宫，双林宫，南有紫微宫、牟尼宫，西有圣母官、惠罗宫，北有梵宫、水晶宫，中央号安宫。此名为九宫，犹地列九州也。又微府元共计十州也，是十国，焦祖国、牟尼国、开花国、鹿严国、金色国、琉璃国、舍卫国、南禅国、天竺国、重阳国。十国者便是十地，每一地中一坐泰山。身是甚物，是治种大病，皆伤人命。身有四大海，津为东海，血为南海，髓为西海，气为北海。更有九洲，小肠是也。更有五湖，身是洞庭湖。精是玉湖，甘露是醍醐，心为玄湖，小肠为江湖。日月星辰三消，血、气、精衰也。三消是山崩海竭地裂，一日十二时辰中，得坐莫越其人，功成果满，男子炼形如童男，女子炼形如童女。经云：形神俱妙，与道合真，此是抽胎换骨之法，阴阳颠倒五行真诀。五行含金、木、水、火、土。春木旺，内木不旺，人多病眼疾。夏火旺，内火不旺，人多泻痢。秋金旺，内金不旺，人多咳嗽。冬水旺、内水不旺，人多疝气。脾为土，四季分了，脾气阴阳颠倒返复也。五行各有相克，金克木、木克土、土克水、水克火、火克金。水火者，是阴阳也。一阴一阳真道也，精血也。人有万病，尽不干五脏之事，都是损了父母精血，丹田弱便生病疾也，急收神定性。《九仙经》云：道者，一也。人得一者，万事必成。行功时神气转，炁逐意行，运时前赶前冲，为阴左将阴神，六甲驱转，六相八识，匡一真灵内，游九宫，看玩十国，长生降台，使婴儿姹女丹田安炉灶，进火烧药，意想见炉红灶热，丹药方成。意想青龙在左，白虎在右，朱雀在前，玄武在后，四坐大神各手执长枪阔剑，看定药炉，自服妙药，若人累行此功，永得长生，令邪气自散，真气自生，口若饮荆山玉泉，口中自然香甜也。二下穴通达肾堂，随呼气取之宝，气入口嗽三十六遍为雪花，咽入丹田为雪也。随后便上合下闭，乾坤相合，真气满足。脾暖者，万病消除。似灶中烧瓦，时到自然成。如鸡抱卵，妇人怀胎，不计时候，但觉身中疼痛者便是铁黑牛搬车也，是真一气、真一性。黑者是下气也，痛气大便出，肿气小便出。又有降天关地轴法，望项阳关泥丸宫，鼻中长引真气入口，大呵作六遍，天关地轴如死不动，每日行宫者，常调和阴阳。冬至日一阳生，夏至日一阴生。冬至者是子时已后，望东方日出为阳；夏至者午时已后，日没是阴也。阴阳返复之理也。地气上腾，天雨下降，三日一风，十朝二雨，风雨顺时，人民便快乐，便是一身快乐无病，长久也。人有万病者，每一病各一般真功治其病，自应也。第一大炼九转还丹之法，有黄芽穿膝之法，射九重铁鼓之法，太子游四门之法，有金鞭指轮之法，有芦芽穿膝之法，有轩辕跨火之法，有玉女摸身之法，有锺离背剑之法，有吕翁钓鱼之法，有陈希夷大睡之法，三教内行法门者，尽各治於疾病也。更有能超生者，人行转此功，丹田养热真气，夜间多梦见山上放牛。其牛者，是赤牛，或青牛，或仙人、道士，宫观、寺院，大道、好房、高车、好树，夜见小儿女并大官人者，并是丹田气壮。若梦见小道荒棘，恶人趁破房屋，塔墓树倒河渡。恐怕并是丹田气衰弱，宜用补之。诀曰：封三人休言说，六耳恐漏神仙之机。诀曰：此三人者，第一对夫不孝之人，第二对夫不敬信之人，第三对夫不传戒不善之人。莫说此诀，除此等人外，不分男子、女人、僧道、官人，皆得传法受戒。此修真成诀者，价直须弥金。取诸经为祖，对安乐者，是小乘之法。虽是小乘却是大乘根本。因果经中俱言修行有八般福田，救苦看病福田者，是第一救生性，强如南寺烧香，北院送供。救一人之命、如造七级宝塔，若男子女人收得此诀，勿可乱传，如有乱传者，轻泄仙人妙机，九祖尽堕於沉沦，永镇酆都不得人身，慎之，戒之，信受奉行。
　　重阳真人金关玉锁诀竟
　　
