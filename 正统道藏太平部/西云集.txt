西云集
　　经名：西云集。元祁志诚撰。三卷。底本出处：《正统道藏》太平部。 
　　西云集卷上
　　七言绝句
　　洞明子撰
　　山居　十三首
　　摆脱名缰利锁囚，归来晦迹老林丘。困时坐卧长松下，拂拭莎茵枕石头。
　　和气氤氲满洞天，孕成灵质行功圆。醉眠青幛闻禽语，唤出长生久视篇。
　　兀兀忘机出世笼，飘飘云水任西东。醉来欹枕松阴下，谁奏笙簧满太空。
　　一片孤云到处闲，两轮日月任循还。道人手段能如是，归去埋名碧嶂间。
　　一溪绿水绕柴篱，四面青山列翠微。门外无他车马客，洞中时复野云归。
　　山堂终日没来人，静夜时经虎撞门。心性湛然居一阙，化成和气上昆仑。
　　碧嶂岩前与友期，忻然谈笑夜忘归。眼前不见红尘境，顶上白云映月辉。
　　林泉养拙人情远，方寸无尘仙趣佳。信步闲游山与水，归来高枕卧烟霞。
　　静夜兴游山色裹，腾空撒手紫云中。妙高峰上猿啼月，清浅溪边虎啸风。
　　十载身潜碧嶂间，五云堆裹自由闲。闲人物外无人识，南北东西自往还。
　　厌居尘世乐天真，物外逍遥散诞身。深隐碧霞无伴侣，高山流水作比邻。
　　行少玄门未出群，得潜身处且潜身。不求世上功名贵，愿作林泉守拙人。
　　洞天风月水和云，芝秀莲开玉液醇。昨夜青衣传圣语，都教分付与闲人。
　　述怀　五十首
　　岂倦人来到我斋，恐人带入是非来。不争谈是谈非理，悮却真闲真乐哉。
　　少年割断攀缘网，返照潜居老氏家。散诞水云为活计，清贫柔弱作生涯。
　　心念犹如水上沤，回光照破没踪由。若人知此修行理，和气通身自运流。
　　不羡人间万户侯，忘名弃利百无忧。饥来随分巡门乞，饱后归庵学解牛。
　　方寸无尘出世笼，忘言得意本来空。青山有石平如枕，甘作人间打睡翁。
　　识破浮华利与名，圆全性命行功成。叮当聒耳云傲响，跨鹤神游上玉京。
　　红尘堆裹眼慵开，触处无情性不埋。云破碧天秋月朗，携笻独步上瑶台。
　　落魄闲游自在仙，困时高枕卧云眠。梦中一点尘无染，化作金光满大千。
　　玄妙机关总不推，全身放下入无为。寂然应物真空体，便是男儿了悟时。
　　一真悟彻万缘休，更不蹉跎逐意游。气满精盈功行具，骑鲸归去赴瀛洲。
　　放下全身道可亲，心灰不复染凡尘。灵光上下通天地。南北东西自在人。
　　死中又死死中死，休了还休休了休。鹤诏飞来三五次，骑鸾才纵九霄游。
　　手提宝剑战魔军，战退魔军作道民。稳驾白牛游洞府，闲人浑似不闲人。
　　通天手段人难测，出世机关鬼莫知。蕊阙琳宫朝帝罢，霓裳整顿宴瑶池。
　　心灰形槁罢干戈，骨肉都飞上大罗。俯视红尘车马客，区区名利日奔波。
　　物外忘机合圣机，天关撞透赴瑶池。笛吹没孔谁人解，琴操无弦只自知。
　　触境心休脱众魔，忘言得意罢干戈。人间宛转俱无尽，只向庵中养太和。
　　清贫柔弱做真修，名利浮华事总休。心地了然无别物，清风明月满琼楼。
　　修行顿悟绝尘埃，消散迷云性月开。煅炼洪蒙归我阙，不移一步到蓬莱。
　　清光耿耿绝纤尘，浩气绵绵养谷神。有事不如无事客，无心维羡有心人。
　　和气氤氲遍九垓，苍龙稳驾十洲来。通明殿裹笙簧奏，痛饮醍酿乐快哉。
　　昨夜骑龙狂道士，专来共我话玄风。丹成几转光明暗，犹欠人间清净功。
　　头头识破本来无，浩浩清风满太虚。认得个中真面目，便将形体作蘧庐。
　　顿舍浮嚣绝世情，忘机忘物更忘形。神凝气结婴儿就，纵去收来入窈冥。
　　心忘诸境出迷河，意不沉空道行多。云散碧潭清皎洁，灵光不昧气神和。
　　竹几蒲团小草堂，翛然无事且韬光。从今更不闲吟咏，免得教人话短长。
　　红尘梦断乐无休，应物无生得自由。神气调和功行满，苍鸾稳驾赴瀛洲。
　　从悟全真没一文，一文不置是全真。怪来布被三冬暖，分得壶中一半春。
　　嫉妬悭贪何日息，气财酒色几时休。回头猛悟都抛却，撒手归来尽自由。
　　百年光景四旬过，一事无成两鬓皤。昨夜猛然心省悟，寓居环堵养冲和。
　　因诵还丹九转经，十年醉梦一时惊。无心世上争头角，有意山间匿姓名。
　　遍游南北与东西，云水行藏亦庶几。俗世生涯从扰聒，仙家活计自幽微。
　　静坐忘言自忖量，前程进步入仙乡。仙乡怎得教人见，阴尽阳全道自彰。
　　静坐忘言自忖量，前程进步出尘疆。丹田有宝超生灭，方寸无情即道乡。
　　尘缘顿舍慕修仙，性命圆融得自然。触境心灰无事客，洞中高枕卧云眠。
　　两端善恶出无由，一种尘心不肯休。拚死十年争斗战，了时独步太虚游。
　　隐居青嶂畅情怀，高卧云烟乐快哉。心意忽然尘世去，神机猛省便回来。
　　绿水青山绝点埃，更於得处觅蓬莱。茆庵草舍虽云陋，无福谁人得到来。
　　回光勘破人情意，返照观开世态心。世态人情心意尽，不妨高枕卧瑶岑。
　　不趋富贵守贫闲，为甚教人冷眼看。拂袖便归青嶂裹，腾身高卧白云端。
　　功名富贵都抛却，世务人情总弃他。直入云山深处隐，茆斋细细考玄科。
　　十分拙讷十分静，一味清贫一味闲。金阁山深无客至，一炉香火掩柴关。
　　忧患丛中忧患远，是非堆裹是非疏。神机默识行藏理，天上人间信不虚。
　　乾坤拍塞虎和龙，掣电轰雷造化功。天宇烂游疏散客，世人那有这家风。
　　自入玄门二十年，收心不放马猿颠。归来拍手岩前笑，乾汉元来果是乾。
　　蓬头垢面似憨痴，内个灵明不放辉。直待青衣传好语，恁时方信悟玄机。
　　三缄人我是非情，一念归根道眼明。从此出离因果界，自歌自饮乐无生。
　　譬似无常限到头，争如好向死前休。休休休到无为处，方出俗流入道流。
　　夺得阴阳造化权，便为蓬岛洞中仙。蛟龙引向山头卧，猛虎牵来海底眠。
　　一声锺响梦魂惊，三唱鸡呜出帝城。独步昆仑山顶上，俯观浮世利争名。
　　遗兴　五首
　　神剑自从藏匣裹，魔军啾唧骨毛寒。十方世界都游遍，一点灵明触处安。
　　历劫输回今日悟，头头勘破出凡囚。闲观洪海峰前立，偶遇灵槎天上游。
　　佩剑骑龙气势雄，翱翔适意遍苍穹。三山夜过天犹早，就宿瑶台第一峰。
　　一色青山耸碧空，数声幽乌夕阳中。乌声山色无人悟，悟者还能造化通。
　　勘破诸缘出世间，碧岩深处乐真闲。卧聆溪水潺潺响，放眼西南更看山。
　　偶作七首
　　勘破人情世务虚，飘蓬云水寄天隅。乱山深处藏茆屋，更不人前美幻躯。
　　饱谙世务不牢坚，遁迹林泉养浩然。直待神丹成九转，倒骑玄鹤上三天。
　　不论天机与世机，松间卧看白云飞。有人来问修行事，笑指西峰冷翠彻。
　　临头境灭自心空，和气周流满行功。兴即纵吟青嶂裹，倦时高卧白云中。
　　四围山色锁残阳，一派泉声绕草堂。可笑世人心太浊，却於海上觅蓬庄。
　　云山四面插穹苍，中有洞明道士堂。好是暮春三月裹，落花狼藉水流香。
　　金阁山藏一洞天，古来招隐出尘贤。一溪云水环青嶂，万顷烟霞锁翠巅。
　　闲咏二首
　　时时刻刻悟重玄，物物头头见本元。不语语中机莫测，无为为处理难言。
　　衷情不诉世情机，适意闲吟得意诗。有事争如无事日，无为胜似有为时。
　　戏作二首
　　亭下长松四季春，松边无语立莎茵。夜来行到河堤上，柳絮随风也扑人。
　　温凉寒暑四时安，甘苦辛酸一味餐。虽有是非来耳内，并无荣辱到心间。
　　西云集卷上竟
　　西云集卷中
　　洞明子撰
　　谷神
　　物外忘机坦荡身，无中认得本来真。天关涌出归蓬岛，此个家风号谷神。
　　死心二首
　　怎得群情念不兴，追思群念只心生。我心解使生前死，富国安民道自成。
　　修真活计有何凭，心死群情念不生。精气冲盈功行具，灵光照耀满神京。
　　悟道四首
　　师传秘语悟心开，物外家风物裹培。走遍世间寻不得，乌从花裹带将来。
　　忘机兀兀悟真常，法性堂堂满大方。铅汞两般收鼎内，镕成一片水晶光。
　　神仙元本在人修，念断形忘出世囚。悟彻豆初无象物，庵门不出到瀛洲。
　　秘语师传悟本初，来时无欠去无余。历年尘垢揩磨尽，遍体灵明耀太虚。
　　云水
　　跳出凡笼没过愆，飘飘云水好因缘。绿沙满地松阴裹，闲伴幽人一醉眠。
　　示众二十首
　　视听忘怀心地静，悲欢绝念气神和。元初悟彻无来去，这个家风会得么。
　　心休乍作无尘客，顿悟重修又复修。性似遥天秋月朗，清虚影裹伴云流。
　　绿鬓尽添新白发，区区名利两无成。直饶豪贵终何济，难买轮回不死生。
　　周秦汉魏今何在，虚幻功名总不堪。肯继古人张范辈，随吾归去老云龛。
　　是非总付无争裹，人我都归忍辱中。若更身心全放下，灵光照耀满苍穹。
　　休将玄妙把人笼，玄妙予观也是空。空迹顿除为进火，丹砂炉内自然红。
　　日夜经营名利事，朝昏整顿幻躯身。直饶紫绶金章贵，争及无名闲道人。
　　生死途中人度岁，轮回路上客流年。可怜错把身心用，不学长生久视仙。
　　休将幻体为常体，莫得谈玄作又玄。无象象中穷实相，不言言处悟真诠。
　　离情去欲真男子，逐利贪名不丈夫。有象形骸为粪土，无名灵质本来躯。
　　除情臧饭去阴魔，睡少神清气自和。十二时中无暗昧，三千功满访烟萝。
　　人人有分做神仙，只为尘缘苦绊牵。若把尘缘都放下，便能平地步云天。
　　可笑同流学道人，迷头认影作天真。修行不解忘言理，毕竟难通象外身。
　　前程子细话叮咛，荆棘丛中着意行。精进十年方事了，自然九转大丹成。
　　铅汞两般收鼎内，镕成一片水精光。此端胜景休心得，学者尤宜细审详。
　　外辟阴魔内固阳，此方方外更无方。纯阳炼就阴魔尽，性命端能得久长。
　　四大凡躯不久长，百年终是各分张。心灰始悟真空体，玉韵琅琅满大方。
　　丘刘妙理人难会，谭马机关世不传。此个家风清浄得，行人方可悟重玄。
　　闲人休作等闲猜，散发披襟养道才。昨夜梦游归我阙，神光变化满瑶台。
　　池浅风摇浊浪生，渊深动处水波清。修真行浅心难定，学道功深性易明。
　　诫梁先生游访三首
　　请君休苦事奔波，日用修行意若何。善恶到头全放下，自然神定气冲和。
　　善恶须知总幻缘，未能超越岂为贤。身心放下还知否，脱体全空象帝先。
　　真仙欲慕断攀缘，性定方知命自全。此理不须从外访，区区枉费草鞋钱。
　　示刘先生
　　匠手当宜造作时，炉中新火旧钳锤。打成一段无名物，绝像真人更是谁。
　　述怀四首
　　腾腾兀兀度平生，得失无惊宠辱轻。此理被谁还点破，舍时即退用时行。
　　靠水偎山构一窝，溪田自种几千科。人皆笑我生涯事，伎俩别无做甚么。
　　避世慵夫伎俩无，平生拙讷太愚疏。不须更说人间事，赢得安眠两脚舒。
　　着我家风上画屏，瘦藤蓑笠草鞋轻。人间历遍浑无意，一片孤云野鹤情。
　　学道难
　　千闻唯有出家难，百计寻闲不得闲。懊恼心机尘事染，几时归去卧云间。
　　答道友问修行
　　休苦研穷说与君，名缰摆脱自由人。不居内外中间裹，遍体虚无总法身。
　　答道友问妙教
　　妙语玄言事若何，其中消息本无多。身心放下为闲客，不昧神清气自和。
　　道友问如何超得阴阳造化
　　新愆不造旧愆消，新旧愆无神气调。炼出灵珠光灿烂，阴阳造化即时超。
　　众道友问修行有何凭据
　　修真事有何凭据，清浄行持知去处。看取无生路上人，境忘心灭蓬壶住。
　　友人问长安
　　一回忍过一回闲，境界临时莫外干。人恼自家心不动，算来只此是长安。
　　答问长生
　　根尘尽处境幽清，那裹人家没死生。有客若能行到此，无名灵质太虚盈。
　　答人问炼汞铅
　　水飞云逗上泥丸，形槁心灰性自然。只此便为修炼术，不须穷论汞和铅。
　　赠杨福应
　　杨氏全家敬上真，朝昏香火极殷勤。今生受者前生积，此世修完来世因。
　　赠李先生
　　绝欲忘情心自刳，蓬莱咫尺是前途。劝君好把一来守，悟彻元初一也无。
　　赠刘伯达二首
　　心之所化性难量，达者须知了大常。若是浑身全放下，浩然神气满穹苍。
　　一篇拙语寄彭城，百计无如守净清。兴即肆吟青嶂裹，倦时高卧白云京。
　　赠杨去华
　　十年尘世访真贤，惟遇弘农一老仙。两手顿开名利锁，一身沾得水云天。
　　赠鲁彦通二首
　　俯视灵鳌戏黑波，我来欲钓出迷河。奈他不肯吞香饵，回首空归赴大罗。
　　名缰摆脱出尘才，闲把丝纶上钓台。抛饵夜阑鱼不食，相邀风月洞中来。
　　赠苏先生
　　区区南北走红尘，笑杀长安路上人。把似种冤灵府内，争如吟笑乐天真。
　　与杜秀才二首
　　虚心照破人间事，实腹包含造化方。应物眼前清净界，自然肘后有灵章。
　　天地中间任意游，逍遥落魄度春秋。虽然未得长生趣，境灭心忘死不忧。
　　寄王鹧举
　　太原苗裔志精专，方寸无尘情命全。广度愚迷离世网，縿随同礼祖师前。
　　寄鲁彦通
　　着手掣开恩爱锁，翻身跳下是非台。乱山深处烟霞客，伫听松关扣便开。
　　又二首
　　鲁彦通有出家之意，无决烈之心。
　　丹田神水已枯乾，鬓秃牙稀眼病残。来到宝山空手去，前程咫尺受艰难。
　　日久年深识汝心，口谈玄理性贪淫。淫情抛却探玄理，方许随余住翠岑。
　　赠傅先生
　　得失荣枯事尽谙，归来寄迹聚阳庵。先生物外应难老，常与迷人作指南。
　　赠在家学道二首
　　幼稚修仙出俗笼，犹然不悟本元容。在家言了希夷理，笑杀庞公与许公。
　　在欲难通出世机，居尘不许慕希夷。若凭口说成因果，画饼充斋怎济饥。
　　赠银郭
　　进火不离炉灶边，丹成服却悟重玄。请君乞取玄中妙，不动钤锤诚自然。
　　友人见访
　　世态纷华总不堪，韬光晦迹卧烟岚。不因知友来相访，更有何人到此庵。
　　访友人
　　绿水青山作近邻，清风明月可相亲。饥餐饭罢无余事，闲步松岩谒故人。
　　友人以诗觅丹药，索和其韵
　　休教一物到心间，触处无情觉性安。牢固自家身内宝，不须他处觅神丹。
　　别友人
　　茆庵水绕竹篱边，仙友同居讲妙玄。别后何年相会遇，驾云朝礼祖师前。
　　李先生索赋二首
　　莫问修行事若何，群魔战退罢干戈。天宫咫尺非遥远，方寸无尘即大罗。
　　君还欲慕出尘才，念断人间绝往来。象外家风休远觅，分明方寸有瑶台。
　　赠人寿日
　　不用庄椿寿赠贤，聊将拙语对君传。殷勤牢固精神气，自得壶中日月延。
　　刘节使寿
　　含淳抱朴人皆望，政事文章世共传。君寿不须山野祝，壶中日月自绵绵。
　　吊傅先生
　　身在玄门三十年，无心跳出五行边。而今擎下皮囊去，却返从来象外天。
　　宋老羽化
　　勘破般般业渐消，忘机兀兀气神调。早年了却长生事，兔向人间受寂寥。
　　次鲁彦通韵二首
　　割断从前名利缰，灵光发泄满寥阳。方知物外家风好，不复神魂梦在乡。
　　敲开利锁脱尘缰，云水参师遇正阳。洞府仙人为伴侣，已知别却死生乡。
　　次让庵主韵二首
　　自心有病自心看，行住相随坐卧闲。千种爱缘都割断，轮回免却在人间。
　　录水青山不厌看，此身浑似白云闲。闲中更有些儿事，恍惚神游阆苑问。
　　次孙先生韵
　　茆庵水远竹篱边，仙友同居讲妙玄。猿马见前牢固锁，自然肘后有灵篇。
　　西云集卷中竟
　　西云集卷下
　　洞明子撰
　　次高教授韵
　　清净始知尘外境，无为方免死生催。人间万事都抛却，笑指云山归去来。
　　太平刘大师索和其韵九首
　　劝君日夜细思量，绝尽诸缘没祸殃。斡转玄关离世网，同归蓬岛礼重阳。
　　修行别没妙和玄，守一忘形绝爱缘。对境无心真了了，倒骑白鹿上瑶天。
　　万里无云万里夭，心休不论妙和玄。灵台澄彻真空体，应物犹如宝鉴悬。
　　白云断处见青天，黑雾收时性月圆。此理若人还会得，虚无妙体自周全。
　　天道盈虚日月旋，人心无垢亦如然。醍醐半饮升宵汉，玉韵声喧庆大年。
　　浮嚣舍尽道穷研，物我俱忘始悟玄。撒手长空清净体，光辉直过斗牛边。
　　图荣毕竟终防辱，谋假情知却丧真。此个机关还会得，了无萦击度残春。
　　昼夜磨刀学解牛，朝昏齐物慕真修。眼前黑雾俱收尽，肘后金精自运流。
　　不在毫端与舌端，只凭真实行功圆。十年行到无心处，一段灵明属自然。
　　次元宣差韵二首
　　能除假事曰伤真，真假俱除境不侵。道骨炼成箫瑟奏，流霞庆饮醉琼林。
　　阴阳捣碎安炉裹，进火轻轻滚更煎。大忌是非财色染，服之个个定延年。
　　次高教授韵
　　仙风悟彻浄功成，垢面从人不眼轻。心地尽除无别物，穷神惟有道资生。
　　次李参议韵四首
　　吾斋琼液满壶杯，盈眼碧桃花正开。特下山堂邀胜友，奈何不果独归来。
　　云州胜槩追寻遍，金阁山中景最多。流水一溪清浩荡，危峰四面碧嵯峨。
　　幼稚离家远世尘，烟霞堆裹乐天真。虽然未得神仙去，且与青山作主人。
　　归隐林泉考太玄，收心不放马猿颠。纷纷俗事浑无着，浩浩神光满洞天。
　　次傅先生韵四首
　　浮世功名绝意研，退藏高枕卧云烟。无边闲境都归我，明月清风不用钱。
　　觉来懒把利名攀，云水生涯自在闲。体性湛然归洞府，顿然无虑到人间。
　　事事谙来总不成，退藏高卧白云京。三光慧照群魔散，一念无生出五行。
　　有心即究无心体，无事为玄有是非。但愿此言人早省，归来下手亦迟迟。
　　重阳
　　霜落吴江枫叶香，篱边满意菊花黄。几时得见渊明老，共对西风笑一场。
　　中秋
　　更深云退倍风清，皎洁蟾光分外明。有意醉吟同众赏，飞仙邀去玩神京。
　　重九二首
　　三径黄花艳夕阳，满林红叶醉秋霜。挂冠归去平生乐，不羡参军落帽狂。
　　好是重阳逍息近，飘飘红叶弄西风。西风红叶无人悟，悟者还通造化功。
　　春雨
　　童子传宣下玉京，蛟龙出海驾云行。乾坤便降清凉雨，滋长黄芽满地生。
　　喜雨
　　久旱民荒祷圣祇，蛟龙出海驾云霓。甘膏大降农夫兴，顶笠披蓑带雨犁。
　　闻杜鹃
　　金阁山前杜宇啼，一声声道不如归。游人谁识真归趣，始悟寰中达者稀。
　　又二首
　　壬子岁，居云州乐全庵。夏至后五日，急雪满空，离地丈余，化而成雨。
　　半随烟霭半随风，天上飞来地上融。如似云溪闲道士，养成元气满虚中。
　　暑气醺人午睡浓，觉来六出满空凝。阴阳造化知颠倒，一片灵台冷似冰。
　　寒江独钓
　　一片烟蓑一叶舟，争如袖手去来休。情知月白风清夜，那个鱼儿肯上钩。
　　酴醾
　　一架酴醾花正开，幽人无语自徘徊。昔年春去方归去，今岁春来又复来。
　　白云仙人招隐
　　大隐不须岩下去，城居亦可慕真修。和光混俗还知否，形槁心灰性自由。
　　愚斋
　　二仪叆昧难分处，一气洪蒙未判时。回也不违参也鲁，此情惟有圣人知。
　　题纸扇
　　咫尺仙乡路不长，灵台无垢悟真常。三焦暑气穿肠热，一举清风透骨凉。
　　题龙门九龙观
　　龙门昼夜水潺潺，雾锁烟笼没浅山。碧洞深藏无限景，孰知蓬岛在人间。
　　题临潼华清宫
　　阴去阳还体自然，云山深隐洞中天。经今几度桑田变，鼎内丹砂依旧煎。
　　题聚阳山明真观
　　明真观后聚阳山，翠耸草峰碧汉间。内隐许多无事客，白云堆裹自由闲。
　　丁巳秋日过缙边
　　梦裹归心到广寒，觉来依旧客尘寰。西风一夜掀帘急，吹绽黄花满曲栏。
　　至元癸酉，同奉御史公奉旨降香岳渎，过济南。
　　驿马出帝京，水光山色动吟情。山源水谷无穷处，绝虑忘思却自明。
　　泰山二首
　　石磴初登怯路难，渐升云表觉心安。天风披拂来何远，身世浑疑到广寒。
　　三月中旬谒泰山，山行爽气逼人寒。为观日出峰头立，俯瞰尘寰眼界宽。
　　天坛
　　飘飘风袖谒仙坛，坛上无人独往还。玉夜满斟时自饮，笙簧谁奏碧霄间。
　　投龙简二首
　　皇都别后到天坛，坛上焚香祝万安。喜遇仙灯昭瑞应，不防良夜倚栏看。
　　亲承君命下丹墀，度水穿林入翠微。王母洞投龙简日，翩翩鹤伴彩云飞。
　　同引进崔公叔文过洞庭湖
　　水澄风细瑞烟清，敬爇名香祷圣明。拙句偶成聊遣兴，洞庭书壁记曾行。
　　题祝融峰
　　世务人情不足看，归来晦迹掩松关。孤高绝顶无人到，独驾苍龙任往还。
　　题居庸关二首
　　半年几过居庸关，谁信闲人却不闲。白发垂垂成底事，青山依旧水潺潺。
　　松风啼乌送人归，小雨初晴路不泥。说与居庸关上客，长春指日到无疑。
　　龙门
　　秋来两度过龙门，顶踵无非荷圣恩。足蹑黄云归故国，手提沧海上昆仑。
　　蓬山
　　人间别后到蓬山，从此人间更不还。茆舍竹篱青嶂底，悠然相对白云闲。
　　过辉州
　　竹杖芒鞋短布裘，飘蓬云水过辉州。催诗风雨无佳句，贪看蛟龙戏碧流。
　　济源投简
　　琳宫醮罢承天语，龙简赉来水府投。符瑞暮冬和气盛，灵龟荡漾戏清流。
　　投简
　　敬持龙简出皇州，济渎嵩岩两处投。天为圣明恢寿域，青山无尽水长流。
　　嵩山次引进崔叔文韵
　　使星羽客喜同游，和气溶溶瑞气浮。无限好山迎马首，一峰还秀一峰幽。
　　九月宿秋阳观值雨
　　雨过黄花分外香，风吹红叶送秋忙。山禽不语情尤远，野草无名理更长。
　　华岳
　　恰睡泉声唤觉人，风前月下访天真。腾身直上南峰顶，返照回光看北辰。
　　过井陉二首
　　策马凌晨过井陉，崎岖长路动吟情。此行若被鸡声管，屡破游仙梦不成。
　　衮衮寒云马足生，马头迎翠乱山横。云山好景无佳句，贪听猿啼虎啸声。
　　题隐泉
　　山势回环枕涌泉，洞门高启出云烟。挽回世态纷华境，占得人间一洞天。
　　自述
　　渴饮醍醐天地髓，饥餐肴撰虎龙肌。这些受用闲人事，不是闲人未易知。
　　〔绝句〕
　　余畴昔甚爱河中永乐纯阳宫之西，地势极佳，尝拟改葬先师披云真人。未决，忽一日静中见先师过门，急从之，已失所在。遂得一绝云。
　　不觉不知可便归，明明白白也宜时。两端事理从君用，远近无为无不为。
　　答人问修行二首
　　略将管见对君陈，师授玄言悟本真。虽是未能全了达，无心再作养蒙人。
　　心生种种尘缘起，意灭头头合圣机。若是人能知此理，不移一步到瑶池。
　　长春宫方壶述怀二首
　　曲栏幽圃景非常，松桧森森下夕阳。琼液酿来和月饮，玉簪风送满庭香。
　　拟将沧海为佳酿，旋解葫瓢作巨杯。尊老敬邀连夜饮，松风竹月喜相陪。
　　蓬山上庵四首
　　十载山居远世情，年来似觉梦魂轻。夜深无寐欣然坐，明月满堂风更清。
　　三面危峰列翠屏，岩深树老瑞云横。我来意欲忘归计，争奈功亏行未成。
　　院内黄花四季开，云山水竹绕楼台。休言好景无人到，风月不邀时自来。
　　倚山临水建茆斋，门对青松影裹开。咫尺洞天人不到，白云幽乌去还来。
　　题中岳嵩山
　　翠屏玉柱与金壶，历遍诸峰总不如。芝草蕙兰香满院，水光山色绕茅庐。
　　孝子
　　忠顺坚持忘世态，居丧谨守弃浮华。人间孝子知多少，似此精诚肖几家。
　　题峰山芜台见一亭二首
　　芜台见一临清溪，锦树屏山四面围。一段烟霞人迹静，携笻独步看云飞。
　　黄精苍木为佳酿，瓦鉥磁瓯代玉杯。特下芜台邀故友，奈何不果独归来。
　　示众
　　南北东西总一天，其中理趣得真传。万机不向心头挂，一段灵明属自然。
　　〔谢张君玉〕
　　至元癸巳夏四月，秘书监丞张君玉，被旨论山野作祠事，以老拙危病不果，故作是诗以谢。
　　喜遇知音话本因，门风敢不尽心陈。自惭济世无才略，只与青山作主人。
　　题白云庵
　　重阳佳节人争赏，藜杖长拖与众游。仙馆问云居甚处，白云庵近白云楼。
　　归金阁山旧隐
　　老来林下度残年，忆得先人诗一联。宽着吉心消白日，静开道眼看青天。
　　赠瓦匠
　　青白玎珰四角平，依长阔厚两无争。如生破坏归元主，故作荒诗为准凭。
　　遗世二首
　　万事从今总不干，十年潇洒隐林峦。三千功满朝元去，半夜骑龙到广寒。
　　和气周流正性开，炼神合道出尘埃。腾空撒手乘风去，回首人间不再来。
　　西云集卷下竟
　　
