太平经圣君秘旨
　　经名：太平经圣君秘旨。原题《传上相青童君》。据王明《太平经合校前官》考证，此经系唐末闾丘方远摘录《太平经》而成。北宋贾善翔《犹龙传》卷四称：《太平秘旨》一卷，上相青童君受，言守一之法，即指此书。底本出处：《正统道藏》太平部。
　　太平经圣君秘旨
　　传上相青童君
　　圣君曰：三气共一，一为精，一为神，一为气。此三者共一位，本天地人之气根。神者受之於天，精者受之於地，气者受之中和，相与共为一。故神者乘气而行，精者居其中，三者相助为理。欲寿者当爱气、尊神、重精。夫人本生混沌之气，气生精，精生神，神生明。本於阴阳之气，气转为精，精转为神，神转为明。欲寿者当守气而合神，精不去其形，念此三合以为一，久即彬彬自见，身中形渐轻，精益明，光益精，心中大安，欣然若喜，太平气应矣。修其内，反应於外，内以致寿，外以致理，非用筋力，自然而致太平矣。
　　守一明之法，未精之时，暝目冥冥，目中无有光。
　　守一复久，自生光明。昭然见四方，随明而远行，尽见身形容。群神将集，故能形化为神。
　　守一明法，明有正青。青而清明者，少阳之明也。
　　守一明法，明正赤若火光，光者度世。
　　守一明法，明正黄而青者，中和之光，其道良药。
　　守一明法，正白如清水，此少阴之明也。
　　守一明法，明有正黑，清若窥水者，太阴之光。
　　守一明法，四方皆暗，腹中洞照。此太和之明也，大顺之道。
　　守一明法，有外暗内暗，无所属，无所睹。此人邪乱，急以方药助之。寻上七首，内自求之。
　　守一之法，老而更少，发白更黑，齿落更生。守之一月，增寿一年；两月，增寿二年；以次而增之。
　　守一之法，始思居闲处，宜重墙厚壁，不闻喧哗之音。
　　守一之法，光通六外，身乃无害。可终其世，子得长久。
　　守一勿失，事且自毕；急除众忧，一复何求？
　　守一不穷，士子欲无忧，不可相欺，垂拱。
　　守一是为久游，身常自谨，患祸去之。
　　守一之法，神药自来。
　　守一之法，凡害不害，人各有一不相须。虎狼不视，蛟龙不升，有毒之物皆逃形。子欲长无忧，与一相求；百神千鬼，不得相尤。守而常专，灾害不迁。
　　守一之法，不言其根，谨闭其门；不敢泄漏，谨守其神；外暗内明，一乃可成。
　　守一之法，将与神游。万神自来，昭昭可俦。
　　夫欲守一，喜怒为疾，不喜不怒，一乃可睹。
　　守一之法，内有五守，外有六候，十一之神，同一门户。
　　守一之法，当念本无形，凑液相合，一乃从生，去老反稚，可得长生。子若守一，无使多知，守一不退，无一不知，所求皆得，端坐致之。子欲大乐，与一相知，去荣辞显，一乃相宜。子欲养老，守一为早，平床坐卧，与一相保，不食而饱，不德衰老。
　　守一之法，皆从渐起；守之积久，其一百日至。
　　守一之法，无致巧意，一乃自效。
　　夫欲守一，乃与神通；安卧无为，反求腹中；卧在山西，反知山东。
　　守一之法，乃万神本根，根深神静，死之无门。
　　守一之法，老小异度，各因其性，一乃相遇。
　　守一之法，安贫乐贱，常内自求；一乃相见，知非贵贱。
　　守一之法，少食为根，真神好洁，粪秽气昏。
　　守一之法，密思其要，周而复始，无端无徽；面目有光明，精神洞晓。
　　守一之法，百日为小静，二百日为中静，三百日为大静。内使常乐，三尸已落。
　　守一之法，有三百六十六数。数有一精，精有一神。守一功成，此神可睹。
　　守一之法，有内五政，游心於外，内则失政。守一不善，内逆外谨，与一为怨。
　　守一之法，常有六司命神，共议人过失。
　　守一之法，乃诸神主，人善之根，除祸之法，致福之门。守一者，乃神器之主，从一神积至万神，同一器则得道矣。
　　守一之法，内若大逆不正，五宫乖错，六府失守。群神恐恢，俱出白於明堂，必先见於面目颜色，天地共知之。群神将逝，形当死矣。
　　守一之法，为善，效验可睹。今日为善清静，神明渐光。始如萤火，久似电光。
　　守一之法，外则行仁施惠为功，不望其报，忠孝亦同。
　　守一之法，有百福亦有百祸。所守不专，外事多端；百神争竞，胜负相连。
　　守一之法，内常专神，爱之如赤子，百祸如何敢干。
　　守一之法，与天地神明同。出阴入阳，无事不通也。
　　守一之法，先知天意，生化万物，不言而理，功成不宰，道生久视。
　　守一之法，可以知万端。万端者，不能知一。夫守一者，可以度世，可以消灾，可以事君，可以不死，可以理家，可以事神明，可以不穷困，可以理病，可以长生，可以久视。元气之首，万物枢机。天不守一失其清，地不守一失其宁，日不守一失其明，月不守一失其精，星不守一失其行，山不守一不免崩，水不守一尘土生，神不守一不生成，人不守一不活生。一之为本，万事皆行。子知一，万事毕矣。
　　太平经圣君秘旨竟
　　
