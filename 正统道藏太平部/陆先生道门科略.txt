陆先生道门科略
　　经名：陆先生道门科略。南朝刘宋道士陆修静撰。一卷。底本出处：《正统道藏》太平部。
　　陆先生道门科略
　　夫大道虚寂，绝乎状貌；至圣体行，寄之言教。太上老君以下古委惹，淳浇朴散，三五失统，人鬼错乱，六天故气称官上号，构合百精及五伤之鬼、
　　败军死将、乱军死兵，男称将军，女称夫人，导从鬼兵，军行师止，游放天地，擅行威福，责人庙舍，求人飨祠，扰乱人民，宰杀三牲，费用万计，倾财竭产，不蒙其佑，反受其患，枉死横夭，不可称数。太上患其若此，故授天师正一盟威之道，禁戒律科，检示万民逆顺、祸福、功过，令知好恶。置二十四治、三十六靖庐，内外道士二千四百人，下《千二百官章文》万通，诛符伐庙，杀鬼生人，荡涤宇宙，明正三五，周天匝地，不得复有淫邪之鬼。罢诸禁心，清约治民，神不饮食，师不受钱。使民内修慈孝，外行敬让，佐时理化，助国扶命。唯天子祭天，三公祭五岳，诸侯祭山川，民人五腊吉日祠先人、二月八月祭社灶，自此以外，不得有所祭。若非五腊吉日而祠先人，非春秋社日而祭社灶，皆犯淫祠。若疾病之人不胜汤药针灸，惟服符饮水，及首生年以来所犯罪过，罪应死者皆为原赦，积疾困病莫不生全。故上德神仙，中德倍寿，下德延年。而今之奉道，是事颠倒，无事不反。余谨请为出其疾病如左，天师立治置职，犹阳官郡县城府治理民物，奉道者皆编户着籍，各有所属。令以正月七日、七月七日、十月五日，一年三会，民各投集本治师，当改治录籍，落死上生，隐实口数，正定名簿，三宣五令，令民知法。其日天官地神咸会师治，对校文书，师民皆当清静肃然，不得饮酒食肉，喧哗言笑。会竟，民还家，当以闻科禁威仪教勑大小，务共奉行。如此道化宣流，家国太平。而今人奉道，多不赴会，或以道远为辞，或以此门不往，舍背本师，越诣他治。唯高尚酒食，更相街诱。明科正教，废不复宣，法典旧章，於是沦坠。元纲既弛，则万目乱溃，不知科宪，唯信是亲。道民不识逆顺，但肴馔是闻。上下俱失，无复依承。相与意断暗斫，动则乖丧，以真为伪，以伪为真，以是为非，以非为是，千端万绪，何事不僻，颠倒乱杂，永不自觉。如此之师，则灭后绝种；如此之民，则夭横破丧。虽来者令昧然，过去甚昭然，明白君子，可不鉴之。
　　道科宅录，此是民之副籍。男女口数，悉应注上。守宅之官，以之为正，人口动止，皆当营卫，三时迁言，事有常典。若口数增减，皆应改籍。若生男满月，赍纸一百、笔一双，设上厨十人。生女满月，赍扫帚、粪箕各一枚，席一领，设中厨五人。娶妇，设上厨十人，籍主皆赍宅录诣本治，更相承录，以注正命籍。三会之日，三官万神更相拣当。若增口不上，天曹无名；减口不除，则名簿不实。今人奉道，或初化一人，至子孙不改。三会之日又不投状，既无本末，本师不能得知，为依先上年。或死骨烂，籍犹载存；或生皓首，未被纪录；或纳妻不上，或出嫁不除。乃有百岁童男，期颐处女。如此存亡混谬，有无不实，至於疾病之日，不归本师而告请他官。他官不寻所由，便为作章，疾痛之身，录籍先无，今章忽有，非守宅所部，三师不领，三天阙籍，司命无名，徒碎首於地，文案纷纷，既不如法，道所不济。如此之理，可不思乎。奉道之科，师以命籍为本，道民以信为主。师为列上三天，请守宅之官依籍口保护，禳灾却祸。虽一年三会，大限以十月五日赍信一到治。又若家居安全，设上厨五人。若口数减落，厨则不设，赍信如故。若命信不到，则命籍不上。虽复别有重厨福，不解此信之阙。故教云：千金虽贵，未若本宝之信命。奉道之家不赍命信，动积年岁，如此三天削落名籍，守宅之官还天曹，道气不复覆盖，鬼贼所伤害，致丧疾夭横。轗轲之家，永不自觉，反咎师怨道，可不衰哉。
　　奉道之家，靖室是致诚之所。其外别绝，不连他屋；其中清虚，不杂余物。开闭门户，不妄触突。洒扫精肃，常若神居。唯置香炉、香灯、章案、书刀四物而已。必其素净，政可堪百余钱耳。比杂俗之家，床座形像幡盖众饰，不亦有繁简之殊，华素之异耶？而今奉道者，多无静室，或标栏一地为治坛，未曾修除，草莽刺天；或虽立屋宇，无有门户，六畜游处，粪秽没膝；或名为静室，而藏家什物，唐突出入，鼠犬栖止。以此祈尊妙之道，不亦远耶？
　　道家法服，犹世朝服，公侯士庶，各有品秩，五等之制，以别贵贱。故《孝经》云：非先王之法服不敢服。旧法服单衣祫帻，箓生袴褶，所以受治之信。男赍单衣墨帻，女则绀衣。此之明文，足以定疑。巾褐及帔，出自上道。礼拜着褐，诵经着帔。三洞之轨范，岂小道之所预。顷来才受小治，或箓生之法窃滥帔褐，已自大谬，乃复帽褶对裙，帔褐着袴，此之乱杂，何可称论。夫巾褐裙帔，制作长短，条缝多少，各有准式，故谓之法服，皆有威神侍卫。太极真人云：制作不得法，则鬼神罚人。既非分僭滥，祸可无乎？
　　科教云：民有三勤为一功，三功为一德。民有三德则与凡异，听得署箓。受箓之后，须有功更迁，从十将军箓，阶至百五十。若箓吏中有忠良质朴，小心畏慎，好道翘勤，温故知新，堪任宣化，可署散气道士。若散气中能有清修者，可迁别治职任。若别治中复有精笃者，可迁署游治职任。若游治中复有严能者，可署下治职任。若下治中复有功称者，可迁署配治职任。若配治中复有合法者，本治道士皆当保举，表天师子孙，迁除三八之品。先署下八之职，若有伏勤於道，劝化有功，进中八之职。若救治天下万姓，扶危济弱，能度三命，进上八之职。能明炼道气，救济一切，消灭鬼气，使万姓归伏，便拜阳平、鹿堂、鹤鸣三气治职。当精察施行功德，采求职署，勿以人负官，勿以官负人。若学不由师成，非根生；不承本名，为无根之草。受道越次第，谓之非根生；不缘本师起，谓之不承本也。而今人受箓，无此德，受治，无此才。此德谓三德，此才宣化之才也。或都无师籍，人先虽奉道，失师来久，不复更属，或先是凡俗之民，一身流寓，浮好假信，道士不先依法化受，而便授箓治，如此之人皆是虚妄，徒为道士，纵复修勤服善，三天无名，故不兔於枉横矣。况其放慢违逆者乎！或有师无籍，谓虽有师主，三会不到治，命信不上，天曹削籍，所以为无。或虽有师籍而无德，於时受箓之日，越诣他官，既不归本，又不缘阶，妄相置署，不择其人，佩箓惟多，受治惟多，受治惟大，争先竞胜，更相高上，遂乃身受下治，署人上品。谓自受天师平盖、玉局之徒，乃署人阳平、鹿堂。或自荷白板，而加板於人。谓自受白板治，既不诣天师除正，遂以终身常后白板於人。纵横颠倒，乱杂互起，以积衅之身，佩虚伪之治箓。绝无户籍，有通信宿，或先是俗身，负鬼祭馔，越入道法，不收结赃直，立身以来，罪恶狼籍，而抱衅带咎，永不肯改，而诣狂伪之师，受不真之法也。身无戒律，不顺教令，越科破禁，轻道贱法。夫受道之人，内执戒律，外持威仪，依科避禁，遵承教令。故经云：道士不受老君百八十戒，其身无德，则非道士，不得当百姓拜，不可以收治鬼神。其既暗浊，不知道德尊重，则举止轻脱，贱慢法术也。恣贪欲之性，而耽酒嗜食。宣行道法，不期於功德，救治之日，非慈仁之意，但希望财利，念在酒食，永不以科禁示民，惟课责重，询求好食，五辛之菜，六畜之肉，道之至忌，啖之已自犯禁，乃复宰杀鸡纯鹅鸭，饮酒洪醉，乘以奏闻，遂有寝外靖坛，吐呕案侧，如斯之徒，往往有之。背盟威清约之正教，盟威法：师不受钱，神不饮食，谓之清约。治病不针灸扬药，唯服符饮水，首罪改行，章奏而已。居宅安冢，移徙动止，百事不卜日问时，任心而行，无所避就，谓约。千精万灵，一切神祇，皆所废弃，临奉老君三师，谓之正教。向邪僻祆巫之倒法。祭祀鬼神，祈求福祚，谓之邪。称鬼神语，占察吉凶，谓之祆。非师老科教而妄作忌讳，谓之巫。书是图占、冢宅、地基、堪与、凶咎之属，须上章驱除。乃复有历，拣日择时，愚僻转甚，正科所明，永不肯从，法之所禁，而竞尊用，背真向伪，谓之倒也。把持刀笔，游走村里。道法廉退，应而不唱，静躬修术，以待求者，告诉慊至，然后抚接。若游行自街，法之所禁。遇通违之民，婴考被灾。虽是道民，失师来久，治无命籍，家无宅箓。或有师主，三吉之日不赴会齐信，而有急之时下愿厨，蒙恩不解，谓之逋。虽奉道法，不遵科禁，淫犯杀生，信邪卜问，百行不良，凶逆无状，谓之违。凡通违之民，天曹夺算削籍，三官遣考，召君史潜守门户，考逮人口，令招灾害。罪重遭六害，轻罪被五灾。故令死丧、疾病、官府、牢狱、水火、盗贼。如此之徒，有急师道，道士皆当以科法折却考劾罪祟。若能柔伏，反善吐罪，投誓三官，画一为信。然后依科次第拯救。而愚伪道士，既无科戒可据，无以辩劾虚实，唯有误败故章、谬脱之符，头尾不应，不可承奉，而率思臆裁，妄加改易，秽巾垢砚，辱纸污笔，草书乱画，荤以酒肉，顺口随意，所索浮辞假语，不依事实，违源背理，干触考官。或滥收无罪之鬼，枉劾非祟之神；或宜解而反结，或应伐乃更迁。换倒互错，事无准的。入靖启奏，不辩文句，是其所识，则洪声鼓响，闻於四邻。其所不解，则咳咤吟呀，抹略而过。如此之徒，吏兵不为使，道气所不降，考逮日更急，病者转就，增虚益重。卒无效验。客主共迷，不悟其非，乃生谤毁，怨道咎神，或致焚箓、毁靖、化庐。凡事鬼种，祸贿殃咎，至於灭门。如此之失，可不省哉。
　　陆先生道门科略竟
　　
