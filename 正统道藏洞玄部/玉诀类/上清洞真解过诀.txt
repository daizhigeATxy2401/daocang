上清洞真解过诀
　　经名：上清洞真解过诀。撰人不详，约出矜南北期。系纂集上清派谢罪解过经诀而成。一卷。底本出处：《正统道藏》洞玄部玉诀类。
　　上清洞真解过诀
　　清灵真人裴君八节日谢罪第一
　　清灵真人裴君曰：太极真人常以立春日日中时，会仙人於太极宫，刻玉简，记仙名。常以其夕夜半时，正北向，仰视北极，再拜顿首，陈己罪多少之数，求解释之意毕，复再拜，乃止。
　　至春分之日，日中之时，昆仑瑶台太素真人会诸仙官，定真经。
　　至立夏之日，日中之时，上清五帝会诸仙人於紫微宫，见四真人，论求道之功罪。
　　至夏至之日，日中，天上三官会於司命、河侯，校定万民罪福，增年减算。
　　至立秋之日，日中，五岳诸真人诣中央黄老君於黄房云庭山，会仙官於日中，定天下神图灵药。
　　至秋分之日，日中之时，上皇太帝乃登上清灵阙太微之馆，会太上三老君、北极诸真公、八海大神、五岳尊灵仙官万万，共集议天下万兆之罪福，记学道之懃懈，一一条列，付之司命。
　　至立冬之日，日中，阳台真人会诸仙官玉女，新定得道始入仙名录籍。
　　至冬至之日，日中，天真众仙皆诣方诸东华太宫，诣东海青童君，刻定众仙籍金书内字。
　　常以八节夕、夜半、日中，谢七世祖、父母罪，及自身中罪过，过名自除也。久行之，神仙不死。
　　夫秋分、春分日，太上神真观议万仙，自非真正者，不可轻用其日谢罪也。众真仙官，以八节日日中共会集，凡三日乃解。欲修道者，当先斋戒，勿失之也。
　　支子元受蒋先生第五首之诀，以八节之日存思，陈己立身以来罪过多少之数，输诚自状以上，希天皇诸真关写之佑，克身归善，以求长生神仙者也。
　　盖秋分之节者，气处清虚，太和之正日也。众真诸仙，是其日皆听讼焉。又地上刺奸吏部境诸仙官，并纠奏所在道士之功过，及万民有罪死生者也。
　　《仙忌真记》曰：子欲升天慎秋分，罪无大小皆上闻，以罪求仙仙甚难，是故学道为心寒。此是朱火丹陵仲阳先生之要言矣。秋分气调日中，以顺天地者也。夫大炎之气，摧於凋落之势，玄水包津，胎於金生之府，乃太阳光转少阳，藏养天地，於是所以定刚柔之际，合二象之序，焕成流明，乃别阴阳三光，实八节之标日，求道之要梯矣。每至其日日中之时，上皇太帝君玉尊陛下，乃登广寒上清灵宅，太空之阙丹城紫台长锦玉楼，群真集于太微之观，上关九天之门，请九天之真皇，中邀太上三老君、北极诸真，及八海大神，下命五岳名山诸得仙者。灵
　　尊万万，并会於寥阳之殿，共集议定天下万民之罪福，纪录学道求仙者之懃懈，疏识犯过日月，修行善恶刑罚之科，生死之状，各随其所属部境，根源条列，付之司命，书于皇录，罪福纤芥，刻于丹城之籍，伏匿之犯恶，阴德之细功者，无不一一缕别而知之者也。
　　其夕夜半，当出中庭，北向仰视北极，脱巾再拜，顿首长跪，上启太上北极天尊大帝君，因密谢七世祖、父母罪，及自陈己立身以来罪过多少之状，乞得赦贷，从今自去，改往修来之言，言必使信，誓于丹心，盟於天地，不敢犯恶之行也。其中言在意陈之，久行之，神仙不死。毕云：愿太上皇帝削某罪名，移书三官，使神仙之录某厕玉札，长生久视，通真达灵。毕，又叩头四下，再拜而还静室，深自克责，并存念三元中神，令上启太上。如此者三，名上仙籍，罪咎除灭也。
　　三元，泥丸、绛宫、丹田三神也。存念三元三神，上启天尊，求乞恩赦，助己所陈，令必上闻者也。三启秋分，生籍乃定，死名乃除。此一法出经命青图，是长生秘法矣。俗人虽好道，未离人间，人间甚多罪咎，犯之者非一，恐未便可施用秋分首过之法也。入山林中，远去人事，萧然独处，不犯万物，乃可为之。既有反善之辞誓，有改行之言，言已闻於高上之听，慎不可复使犯恶违生之事也。重犯罪十过，天地弗赦，身死为验，非可复改补者矣。以此求道，无所复索也。养生有如水火之交耳，得其益则白日升天，犯戒法则身没三泉也。又其日尤重於七节，赵伯玄所谓生死门户者也。
　　《三九素语》曰：秋判之日，尊卑尽会，生死之日也。古人以秋分日，为秋判日也。所以尔者，秋分之日，乃会九天八地众真仙神上皇至尊，三日三夕，共定万民之命。所聚议者咸多，而神尊并集故也。诸八节日，会天地诸真官，先后及节，凡三日三夕，而各还所司。此是支公子元诀，别此一事，不杂七节之条例也。
　　候夜神童《金根经》曰：八节之日，求仙极会，天命众真，皆当集对。未节一日，万灵诣阙，节日日中，尊卑入谒，节后一日，罪福分别，三日三夕，天事乃毕。子其慎罪，务为功德，名可上真，列编太极。吾不诡言，知者深密，急宜谢过，秘而慎泄。此亦支公口所告出，以传示裴君。
　　许先生八节日谢罪第二
　　许先生口诀曰：常以八节日夜半之后，平坐北向，存形念景，令如见兆身。毕，以两手交头上，以叩地二九过，则罪咎除，形景得分。
　　许先生五通日为先人谢罪第三
　　常以五通日，北向谢请兆三曾五祖先人之谪，则兆先世罪咎解也。五通日者，十月朝，二月日一是也。不解先人负谪，欲求仙，去仙远矣。
　　许先生五达日为先人及己身谢罪第四
　　以五达之日，北向五再拜，心呼上皇君及夫人名字三过：
　　岁星真皇郁粲郁粲郁粲，夫人飞云飞云飞云。
　　荧惑真皇维停维停维停，夫人华瓶华瓶华瓶。
　　镇星真皇耽延耽延耽延，夫人非贤非贤非贤。
　　太白真皇德标德标德标，夫人灵恩灵恩灵恩。
　　辰星真皇精原精原精原，夫人龙娥龙娥龙娥。
　　右五皇夫人专字，先文无出，此乃昭灵夫人别口诀。
　　毕，叩齿五通毕，解巾长跪，谨启五星日月上皇高真道君、道君夫人、玉清太上上清上皇上帝、大道圣君几前，因陈七祖父母以下，下及一．身千罪万过，上世以来乞得解脱，三官告下天帝，使罪名离释，消除丹简。乞得与五星之真，俱奔华晨，上登上清，交行玉阙。
　　正月六日中时，
　　二月一日哺时，
　　三月七日夜半，
　　四月九日食时，
　　五月十五日夜半，
　　六月三日中时，
　　七月七日夜半，
　　八月四日中时，
　　九月二日平旦，
　　十月一日平旦，
　　十一月六日夜半，
　　十二月十二日夜半。
　　右记五达吉日。
　　太上藏五通之日，封於五岳之玉笋，隐回元之道，隐於九晨之宫。既修五通，当行回元，五通开於帝始，回元开於玄终。故修五通，行七元回道者，不食血腥物，见诸尸秽，犯者受太玄考。五通者，太上之吉会日。回元者，太上之更新日也。不知五通，不得解罪除过，不知回元隐道，不得刻名上真。常以其日，思存吉事，首谢身中罪过，所谓解免七世，离脱刑名者也。不以示九宫中仙矣。
　　太一首谢除罪夜半日中谢罪第五
　　太一曰：兆若有罪过，欲首谢求除罪者，夜半及日中，入室闭户端坐，北向存帝君在兆紫房中，存思如上，因又存兆身在紫房中，伏帝君前，内自陈愆，屏气良久，匝令一身汗出，衣服沾蒸。如此者三过，所解罪自散也。汗匝一体，乃祝曰：
　　某甲有罪，上闻百神，乞度七九，水火之患，守命太一，丐济帝君，汗流一体，怖在三魂，恩惟太上，永令除患。毕，因三呼帝君名字。帝君讳陵梵，字履昌灵，一名七灵，一名神丈人，常治太极紫房中，端坐平正，貌如婴儿之状。常有紫气覆其神形，衣．五色华衣，巾日月之冠，左耳上有日径九寸，右耳上有月径一尺。存毕，乃开目。名曰帝君解过之道，内谢五神，流汗为应矣。
　　世人谢过，乃叩头搏颊，此外法也。若修三一守洞房，事帝君奉太一者，慎不可以叩头搏颊也。人叩头者，惊三魂，扰泥丸，懆紫房，烦帝君也。夫人搏颊者，坚胞结，东魄筋，太一悲，五神迁，乃大忌也。若所行所念，但心存叩头搏颊，亦内解於心中矣。仙人存心拜而已，形不屈也，吾谓为宜。
　　刘先生辰巳五德日为先人举家谢过第六
　　刘先生记曰：人多罪过，天网疏而不漏，阴夺人算，故不寿。虽有生道在於身中，而不谢过，则多疾病忧患也。此文出《太微文昌河图内篇》第二十三。
　　其人家轗轲衰耗，或所为不成，或子孙不昌，或为吏不迁，或六畜死亡，或飞祸横集，皆由多过之故也。能洗垢清心，不淫不嫉，不行非理，慈仁恻隐，忧人之忧，乐人之乐，见人所失如己之失，见人有得如己有得，不为谗贼，不行两舌，布施救患，日益寿命，常得所愿。乃以辰巳之日黄昏时，扫除天德之地，谓甲庚丙辛壬地是也。烧香，举家北向，解巾叩头数十下，口勿言，但心中言，愿解举家身中所犯罪过，如此则可得平安长生。其作过不止，虽数谢亦无所益矣。既不有过，能常修此谢过之道，则永无忧患。
　　甲辰、丙辰、戊辰、庚辰、壬辰、
　　己巳、辛巳、癸巳、乙巳、丁巳。
　　右五德日。
　　太上回元隐道用除罪籍回元五通之日谢过第七
　　太上回元隐道用除罪籍内篇曰：太上玉真隐元内观，用六丁之日。是时天元敷陈，胞结重固，七魄上言，三魂记过，连愆七祖，积罚三阴，故有消除之法，以解脱愆罹。施此道者，乃为求仙之大者矣。诸思七元，存九晨之道，所寝林席不与他人同止，衣服亦然。男女同席而息，乃列罪北玄之籍，若犯乎污秽者，逮殃注於地狱也。师及同气相杂而止，亦为犯也。五通者，太上之吉会日。回元者，太上之更新日也。不知五通，不得解罪除过。不知回元隐道，不得刻名上真。常以其日思存吉事，首谢身中罪过，所谓解脱七世，离脱刑名者也。不以示九宫中仙矣。
　　太上藏五通之日，封于五岳之玉笋，隐回元之道，隐於九晨之宫。既修五通，当行回元。五通关於帝始，回元开於玄终。故修五通，行七元回道者，不食血腥，勿见诸尸秽。犯者受太玄考。
　　诸修洞房紫房中事，及存九晨七元者，眠初起初卦时，临食食毕，先微祝曰：
　　五皇五通，六合紫房，回元隐道，豁落七真，生魂者玄父，父变一成神，生魄者玄母，母化二生身，摄吾筋骨者公子，为吾精气者白元，长生久视，飞仙十天。毕，勿令耳闻祝音。此太上隐祝，以除邪气，致精神，使人终身不厌昧。
　　六甲之旬六丁之日月晦之夕六甲之日为七世父母解考八条第八
　　常以甲子之旬，丁卯之日，夜半之时，於寝状平坐，北向接手，叩齿七通，乃仰存七星，使焕明於北方，良久，微祝曰：
　　第一太星玄枢阳明天枢魂神上玄九君。作七呼之，毕，乃又祝曰：
　　愿得除某七世以来，下逮某身阳罪阳过，皆令消除，所向如愿，万事合心，飞步七元，与天相倾，名刊斗晨，延纪
　　亿千。毕，乃存北斗七星从天上而来，飞入我口，径在心中，存心光，令内外洞彻，极思念之。毕，心存北向再拜，拜毕，咽液二九过，亦可起拜。此谓解晨结罗内映上道。
　　甲戌之旬，丁丑之日，夜半之时，於寝床平坐，北向接手，先叩齿七过毕，乃仰存七星，使焕明於北方，良久，微祝曰：
　　第二元星北台阴精天纵魂神上王九君。作七呼之，毕，乃又祝曰：
　　愿得除某七世以来，下逮某身阴罪阴过，皆令消除，六气盈满，四神同灵，飞行七元，名刊玉书，上登紫清，乘玄驾无，出入利贞，与天同符。毕，乃存北斗七星从天中而来，飞入我口，径在脾中，使洞鉴内外，五脏分明。存星来入口，当令目觉光芒四散满口，口中小热，即星精来入之验也。毕，心存北向再拜，拜毕，咽液二九过，亦可起拜。
　　甲申之旬，丁亥之日，夜半之时，於寝状平坐，北向接手，叩齿七过毕，乃仰存七星，使焕明於北向，良久，微祝曰：
　　第三真星九极上真上元夫人天机魄精上素九君。作七呼之，毕，乃祝曰：
　　愿得除某七世以来，下逮某身死罪死过，积恶私匿，违犯天地水三官者，皆令消除，目明彻视，鉴洞幽无，飞行七元，名书上清，役使万神，上登玉庭，驾景乘空，与天相倾。毕，乃存北斗七星从天而来，下飞入我口，径在肝中，使光照五脏，内外洞明。毕，心存北向再拜，拜毕，咽液二九过，亦可起拜。
　　甲午之旬，丁酉之日，夜半之时，於寝床平坐，北向接手，叩齿七过毕，乃仰存七星，使焕明於北方，良久，微祝曰：
　　第四纽星旋根玄冥天推魄精上虚九君。作七呼之，毕，乃又祝曰：
　　愿得除某七世以来，下逮某身无恩无德，不仁不孝，阴恶之罪，数千万计，皆令消灭，服食纳精，日以进益，飞登七元，录刊太玄，上列玉皇，乘欻九天，役神御灵，日月同新。毕，乃存北斗七星从天而来，下飞入我口，径在脾中，使光明洞彻，映着五脏。毕，心存北向再拜，拜毕，咽液二九过，亦可起拜。
　　甲辰之旬，丁未之日，夜半之时，於寝床平坐，北向接手，叩齿七过毕，乃仰存七星，使焕明於北方，良久，微祝曰：
　　第五纲星天平丹元玉衡魄灵上君上元九君。作七呼之，毕，乃又祝曰：
　　愿得除某七世以来，下逮某身内外秽罪，表裹沈过，数千亿万，纪在幽关者，皆令消除，当令体充气盈，黄庭镇胃，中上刻下，太素垂景，标名紫宫，右侍玉女，左侍玉童，日月同晖，位为真王。毕，乃存北斗七星从天上而来，下飞入我口，径在胃中，使光朗洞照，五脏分别。毕，心存北向再拜，拜毕，咽液二九过，亦可起拜。
　　甲寅之旬，丁巳之日，夜半之时，於寝床平坐，北向接手，先叩齿七过，乃仰存七星，使焕明北方，良久，微祝曰：
　　第六纪星命机北极闿阳魄灵上丹
　　虚皇九君。作七呼之，毕，乃又祝曰：
　　愿得除某七世以来，下逮某身所犯所行贼恶罪过，奸逆乱妄，列纪帝宫者，皆令消灭，百病康愈，体气利贞，名书仙台，刻金上清，役使万神，飞行九明。毕，存北斗七星从天上而来，下飞入我口，径在肾中，使光明洞彻，五脏分别。毕，心存向北再拜，拜毕，咽液二九过，亦可起拜。阳日存在左肾，阴日存在右肾，一日为阳，二日为阴。此道尤禁见血秽臭慢，杂食荤辛，则上注延於七祖，以下注祸其身，死为下鬼，名除帝门。
　　月晦之夕明日，月朔也。未鸡呜之前，当於寝室床上，东向接手平坐，叩齿七过，乃仰存北方七星，使焕明於我之左面也。良久，微祝曰：
　　第七关星玄阳天关摇光大明太上玉皇道君。七呼之，毕，乃祝曰：
　　愿得除某七世以来，下逮某身暗昧私匿，犯罪五刑身中之神数千万亿，纪在北帝鬼官者，皆令消灭，当令某神精八达，坐在立亡，耳聪绝音，目生紫光，刊玉太素，洞鉴鬼形，名书帝君，命均二明，飞行七元，寝宴紫庭。毕，存北斗七星从天而来，下径入我目瞳中，通映两眼，使内外自照，存见五脏，使分明。阳日存星入左目瞳，阴日存星入右目瞳。毕，心存北向再拜，拜毕，咽液二九过，亦可起拜。
　　六甲日夜半生气之时，於寝室床，卧坐首向随意也。握固而闭气定神，良久，叩齿九过毕，存北斗九星，使焕明於顶上也。九星光芒以相映及於是，乃微祝曰：
　　第八帝星高上玉皇神八景元君第九尊星太微玉帝君、太素七晨元君。九过呼之，毕，乃祝曰：
　　愿得除某九世祖父母以来，下逮某身诸丘山水源大小罪过，名上死籍者，阴匿贼恶伏奸藏欺，事有亿万，列在鬼帝酆山上者，死罪条例之愆，纪于北上九元太极真人黑薄者，乞九元太上帝尊玉玄君，皆令事事消除，飞行七道，上登玉清，同游太无，乘景晨生，北晏八素，与日相倾，总朝皇妃，摄御万灵。毕，又存北斗七星从天而来，下径入我泥丸紫房中，使洞照泥丸，及光明接彻一身五脏，使内外通生紫光云气，极令郁郁，仿髴念之。毕，心存再拜毕，咽液三九过。
　　若六甲日与月晦，及六丁日，存思相仿近者，自可以次调适，畴量修之，不必使频仍相切近也。每事效此，唯令全备於真法也。於是太上回元谢罪之道毕矣。
　　上清洞真解过诀竟
　　
