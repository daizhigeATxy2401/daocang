洞玄部玉诀类 
　　洞玄灵宝自然九天生神玉章经解
　　经名：洞玄灵宝自然九天生神玉章经解。南宋绵州道士王希巢撰。三卷。底本出处：《正统道藏》洞玄部玉诀类。
　　九天生神章序
　　形不能长存，能存者气为之运。气不能常运，常运者精为之根。三者混而为一，则神仙之道不难致焉。
　　九天生神章大要有四。一曰爱其形，二曰保其神，三曰贵其气，四曰固其根。人之有形，如人有屋，虽云假合，岂可任其损坏，使日就颓剥耶，则世间无露居之民也。且形者，百神之所寓，一性之所存，聪明之所托。修行者待是而后成功，必先日爱其形。夫积阳生神，积阴生形。形之与神，须臾不可离也。形坚则神能久留，屋坚则人能久居。功业未充，而阴壳先悴者，常为学者之患。愚者不知，自谓外形骸象，耳目视之，若尘垢秕糠，便为了达之士。一旦投形於利害荣辱之境，终身无成，则是人也，与死奚择。今也不但爱之，必使形之与神，以相为用，贵乎骨肉同飞也。暑不当风，夏不卧湿，坐久伤骨，劳久伤筋。推是理也，动容周旋，无一时而不爱也。外无单豹之食，内无张毅之病。始於爱形，终於践形，岂苟然哉。形与神同，不相远离，故二曰保其神。神者，阳之精，天之分。庄子曰：不离乎精谓之神。人神何由降，有命以降之。故九月神布，命乃具也。神既来舍，如屋之有人，列栋宇，凿户牖，视听食息，无不由焉。其生也，惊天而骇地，其动也，手执而足行。通而变之，坐在立亡，皆为我用矣。有终身由之而不知者，一旦溘然而逝，与粪壤俱腐，则神者不待，夜半负之而去。斯人也，竟不知神之为何物也，悲哉。经曰：何为死作令神泣。神能御气，故三曰贵其气。天地之大，非气莫运，日月之光，非气不明。人及万物，咸同察焉。有不同者，正与不正也。龟鹤之不悴，得气之清也。松相之后凋，得气之刚也。惟人者得炁之正，而不全也。经曰：三气为天地之尊，九气为万物之根。若人者能保九气之根，上合三气之尊，贵执甚焉。患乎不知矣。人但贵其气而不知其所从来，不亦浅乎。气本生乎精，精藏乎肾，则知气者，精为之根也。既知其根，则可以言致命也。故四曰固其根。经曰：万物芸芸，各复归其根。归根曰静，静曰复命。修行之士，必以静守之，然后根深而蒂固矣。故庄子曰：无摇汝精，乃可以长生。形得神以住，神得气而灵，可以还元，可以成丹，是与三元合德，九气齐并也。原夫《九天生神章》，皇上天禁书，不因劫运之交，无因而传焉。盖欲夫倒置之俗胜，必欲跻之於仁寿之乡，开化於未悟者也。上陈三宝，开化天地人及万物，咸禀育焉。次演九章，生立九天。人禀九气，以为命元，头象九天，上列九宫，身藏九府，以象九州，外开九户，以象九野，一身之用，岂外夫九气耶。用之全者，上升九天，用之次者，终於尸解，不知其用者，徒受一形，若寄气而行。是道也，人人具有，而不能致之者，何耶。私心胜而事物夺矣。三皇之时，民淳事简，大道不隐，人皆知修身之要，故有千二百岁厌世而上升者。故闻经曰：上古有真人，提挈天地，把握阴阳，呼吸精气，独立守神，肌肉若一，故能寿比天地，无有终时。自经秦火之变，三皇之书湮没不见，於世独惟《难经》 、《素问》 存，而为医者之学。故书序曰：三皇之书，言大道也，自后世穷遂丧。修身养命之法，虽不断如线，继之佛法浸入中国，以寂灭为乐，然指断臂，去本益甚，则吾大道之学，愈不明矣。顷日东南归，因乡人任公贤良，谓曰：生神章寔道家之大原，人多看转，前虽有玉蟾子注疏，其词简要，恨学者难造焉。若详解之，使人人易晓，不为无补也。其言有当於心，焚修之暇，愿所学焉。昔欧阳文忠公，平生不喜道家之学，晚年守亳社，始有所悟。一日访道於石塘隐者，愿有学焉。隐者曰：公屋舍已坏；难复语此。但能明了前境，犹庶几焉。文忠公道德文章卓绝当世，岂无受道资质耶。尚谓失之东隅，仅了前境，又况资质不如文忠公者耶。得是道者，九祖同仙，奚前境之可患。强自取枉，柔自取束，可不勉哉。大宋开禧元年岁次乙丑五月初一日，绵州冲虚观道士王希巢隐贤序。
　　洞玄灵宝自然九天生神玉章经解卷上
　　绵州冲虚观道士王希巢隐贤解
　　天宝君者，则大洞之尊神，天宝丈人则天宝君之祖气也。丈人是混洞太无元高上玉虚之气，九万九千九百九十亿万气。后至龙汉元年化生天宝君，出书时号高上大有玉清宫。
　　天地者，形之大。劫运者，时之大。有形，斯有数。有时，斯有变。数穷时变，会归於坏，独惟三清至圣、九天真王，非形之所拘，非数之所摄。故劫劫长存，后天不老。天宝君者，乃万道之祖，号大洞尊神。故教中三洞之上，有大洞一法，论回风混合之道，非下格小仙之所参。见在人身，为太一帝君。谨按《上清大洞经》云：上结三元，下结万物，静用为身，动用为神。又称丈人者，为众父父者也。三元者，一混洞太无元，二赤混太无元，三冥寂玄通元。《正一经》云：太无变化，三气明焉。太无为未始之始，三元为造始之根，根於无而始於元，三气於是生焉。元始之名，盖取於此。是以三元乃生三气，三气乃太空自然之气也。空生於玄，玄生於元，元生於始，故《开天经》曰：元气运而天地立焉。三气虽生，未始有封也，乃名混洞。《度人经》云：混洞赤文，无无上真，开明祖劫，化生诸天是也。三元官中三气正神，乃水火之元精，下应人身心官两肾，在天主治北斗，及符尔灵文盟券等。人若修道保真，功德圆备，於是三神与己俱升，即混合之道也。三神乃唐、葛、周三将军也。昔至和间，仁宗不豫已三日矣。病少间，自言梦行荆棘中，周章失路，有神人被金甲，谓帝曰：天以陛下有化心，锡一纪之寿。帝日：吾何当归。神人曰：请以臣之车辂相送。帝登车问神何人，对曰：臣所谓葛将军者。帝寤，令检按《道藏》 ，果有葛将军，主天门事，因增其位，立庙京师。惜是时无人上奏，以为身之神也。玉虚之气，本一炁也。故三号并同。藏中有玉虚、玉皇之号，盖尊称也。玉以比德，皇乃天也。龙汉元年乃祖劫也。龙取其变，汉取其大。天地未形，一气游旋於太空，蜿蜓其体，变化无常，构灵结精。天真皇人见其劫开，名之曰龙汉。所以《神变经》载三皇皆龙身人首。劫初有龙祖大帝，又有龙祖之星，三十二天有龙变梵度天帝，皆此义也。
　　灵宝君者，则洞玄之尊神，灵宝丈人则灵宝君之祖气也。丈人是赤混太无元玄上紫虚之气，九万九千九百九十九万气。后至龙汉开图，化生灵宝君，经一劫至赤明元年出书，度人时号上清玄都玉京七宝紫微宫。
　　玉清为天宝君，上清为灵宝君，太清为神宝君，乃知三宝所属之号，则天宝君当称为洞真之尊神。今也独称为大洞之尊神，而不称为洞真，何耶。盖三洞未分，总名大洞，如二仪未判，名之太极。．然大洞本回风混合之道，混合乃三洞未分也。元始法王乃造化之主，先天圣人得而名焉。洞真则见於三洞既分之后，元始又兼称之。今经旨言大洞者，从本而言也。灵宝君者，从迹而言也。按《藏经众篇序义》云：洞玄是本灵宝为迹，是从迹而言也。大洞之炁，本生於空，流而为洞真，次为洞玄。洞玄之教专名灵宝，定教之祖也。所谓迹者，文字是也。龙汉元年未有文字，及至开图，文字始露。《道教所起》云：道家之教，起自三元，从本降迹，方演经诰。今灵宝君生於龙汉开图之初，完出书度人之始，观其号与其时，乃知教之祖也。又号元都玉京七宝紫微官，乃藏经之所也。然高上玉虚之气，极於九万九千九百九十亿万气，才至赤混太无之气，已少亿气，则知劫运气数差殊，不复如前，盖人之自召也。且上古有寿千万岁者，唐虞之时尚有百余岁者，今人止及七十，岂今不同古耶。均受是气，奚为之不同。盖生死周遭，既生即灭，既灭复生，智识渐昏，气数耗损。今不如昔，后不如今也。如一升之水，屡易其器，涓滴浸失，渐不及升，日往月来，其涸可待。所以生死往复，如转圆轮，不曾暂停，深可悲愍。恭惟飞天神王，以生死为己任，冒禁恳请，俾人知生神之本，灭度转轮，终归仙道，其用心可谓至矣。既得为人，勿浪自生死，当返照回光，免至失身於异类，则於仙道尚庶几焉。
　　神宝君者，则洞神之尊神，神宝丈人则神宝君之祖气也。丈人是冥寂玄通元无上清虚之气，九万九千九百九十万炁。后至赤明元年化生神宝君，经二劫至上皇元年，出书时号三皇洞神太清太极宫。
　　玉蟾子赵先生，以玉清为金官，上清为火官，太清为土官，不及木与水也。学者尝疑其说而不求其理，然五行以金为主，金本无气，孕气於震方，乃木也。金又克木，有夫妇之理，与水相生，有母子之情。五物受坏，惟金不坏，入火不焦，入水不濡，入土不伤，入木不损。至人悟此以炼丹，则金火土触类而求之，其於水木，不约而会也。古仙诗云：五行全在土，四象不离金。三宝君之祖气，本於三元，今考经本，冥寂玄通漏元字，不独蜀本，在处皆然。九天生神章，须经本朝王公钦若校勘，尚且如此，况於诸经乎。又太一试观，错为戒观，似此者多矣。混洞太无元高上玉虚之炁，赤混太无元无上紫虚之炁。上既云高上玉虚之气，则赤混太无元疑少一字，直云上玉虚之气。天宝君称高上，灵宝君自当称元上，并无上二字。及冥寂玄通，又漏元字，直云无上玉虚之炁。顷因校之，盖《道藏》无字与元字，点划相似，恐当初传写之时，误为字体重迭，因而除去，不然漏写，岂有三元之气，止有两元也，其理不通。冥寂玄通下当添元字，其上玉虚之气，俟识者正之。此春秋疑以传疑之说也。三元见《三洞宗元经》。希巢入道已来，尝息教宗太漫，学无宗师，谬误太半。间有知音者，妄自高大，所谓刻划无盐也。且以近世斋醮刊行文字观之，往往指白为黑，以无为有，识者当自见之。
　　此三号虽年殊号异，本同一也。分为玄元始三气，而治三宝，皆三气之尊神，号生三气，三号合生九气。九气出於太空之先，隐乎空洞之中。无光无像，无形无名，无色无绪，无音无声。
　　羿工於中彀，不能使人无己誉，道降而为气，不能使人无名号。自一分三，从三合九，虽三号之殊异，本一致以同归。当其搏之而不得，非形而上者乎，号而读之者，非形而下者乎。三号，即天宝君号高上大有玉清官，灵宝君号上清玄都玉京七宝紫微官，神宝君号三皇洞神太清太极官。元始之初，未有天地，以一身而生万有，故号大有玉清官。及乎龙汉开图，天地始分，灵宝诞於西那天郁察山中，是时元始天王坐於玉京山，仰吸天气，俯饮地泉。其玉京山官殿，皆七宝金玉饰之，中统紫微上宫。灵宝君既生之后，元始天王即命主之，故有斯号。赤明之时，乃三皇分化之际，神宝君生焉，适洞神下降之始，故号三皇洞神太清太极官。太极宫乃九官之一也，诸仙得道者居之。宫中官僚真人、大夫公卿，各有攸序，三号虽异，本元始之一身。以龙汉为前劫，赤明为中劫，开皇为今劫。玄元始者，无生玄气，积清成青；洞生元气，积虚成白；空生始气，积光成黄。三气既足，然后合生九气。九气即一黄演之气，九气是也。三气皆本於三空，太无属玉清，太空属上清，空洞属太清。一气生於太无，是名太初，出於太空之先，是名太始，隐於空洞之中，是名太素。昔元始天王与九天真王并生於九气之先，尔时未有岁月，每以一气相去九万九千九百九十一万里，为一岁。当其出於太空之先，隐乎空洞之中，迎之不见其首，随之不见其后，无光像形名色绪音声，人孰得而识之，故曰道法自然。
　　道运御世，开辟玄通。三色混沌，乍存乍亡。运推数极，三气开光。气清高澄，积阳成天。气结凝滓，积滞成地。九气列正，日月星宿。阴阳五行，人民品物，并受生成。
　　天其运乎，孰为之主，必资气而后运。当天地乍判之际，神宝君御以冥寂玄通之气，开而辟之。盖阖户谓之坤，辟户谓之乾。阖则万物始包，辟则万物始生。此乃三生万物也。混沌既分，青黄白三气始露，如存若亡，不见形状，谓其有而非有，谓其无而非无。孰推移是，运至则动，孰阖辟是，数极则开。天地待是而后立，日月待是而后明，於是九气列正，列则有条不紊，正则范围不过，阴阳五行错综而成序，人民品类皆得而生，成造化之功，孰大於此。
　　天地万化，自非三元所育，九气所导，莫能生也。三气为天地之尊，九气为万物之根，故三合成德，天地之极也。
　　气来於身谓之生，气去於身谓之死。凡含齿戴发、蟏蛸蠢动，无不同焉。自非三元所育，九气所导，莫能生也。惟人者最灵，於万物，居三才之一，可谓尊矣。《庄子》所谓天地与我并生是也。既得其生，其来无不同，赋与之后，所为无不异。则天地之长久，人命之短促，何耶？盖不晓三合成德，天地之极之理。所谓极者，中是也。《春秋左氏传》云：人受中以立命。《书》云上帝降衷於下民，即道家黄庭也。黄者，土之色。庭者，四方之中。天一生水，在人为精，藏之於肾。肾有左右中夹。《黄庭经》云：左为少阳右太阴，后有密户前生门。肾既为生死门户，则涵养之功必自黄庭始。肾中藏精，精中生气，交合於心，心液相交，炼於黄庭。傥知交合不差，则精合於气，气合於神，神合於道，则生生之理，不失天地之中。故曰三合成德，天地之极也。
　　人之受生於胞胎之中，三元育养，九气结形，故九月神布，气满能声，声尚神具，九天称庆。太一执符，帝君品命，主录勒籍，司命定算，五帝监生，圣母卫房，天神地祇，三界备守。九天司马在庭，东向读《九天生神宝章》九过，男则万神唱恭，女财万神唱奉，男则司命敬诺，女则司命敬顺，於是而生。九天司马不下命章，万神不唱恭诺，终不生也。
　　馑按《大丹隐书》：夫人受生於天魂，结成於元灵，转轮九气，挺命太一，开辟三道，积神幽官。所以玄液七缠，流津敷泽，日月映其六虚，口目运其神器，云行雨施，德拟天地，胞胎内结，五因来具。立人之道，如此其重也。故五因者，五神也，三道者，三真也。五神天之魂，三真天之道，九气天之胎，太一天之源，日月天之眼，玄液天之润，六虚天之光，幽官天之府，神气天之化，元灵帝之变。又云：元父玄母，元父主气，化理帝先，玄母主精，变结胞胎。太一混合，五神捧籍，列符五神，各有所主。
　　主。於是三官镇真，百节受灵，帝君定籍，宿命无倾，千乘万骑，举身启晨。详味此篇，其义与《生神章》大同。所谓受生於胞胎之中，三元育养，九气结形，即玄母生精，变结胞胎，转轮九气，三道精神是也。九月神布，气满能声，即日月映其六虚，口目运其神器是也。九天称庆，太一执符，帝君品命，主录勒籍，司命定算，五帝监生，以至终不生也。即太一混合，五神捧符，帝君定籍，宿命无倾，千乘万骑，举身启晨是也。太一者，谨按《 玄镜经》 日：太一者，长生之大主，盖教中有太一帝君、太一真君、太一元君、太一真人、太一尊神。此太一即非外神，乃上清大洞之太一也。形如始生之男，不着衣服，身长四寸，所谓大洞返胎始形之神也。名务犹收，恒守人玉枕之下。人之初生，执符而混合万神也。帝君者，一名七灵，又名神丈人，恒守人两眉之上品命者，定其高下。司命即中央丈人也，守人心中定算，则注其年寿也。五帝即东方青帝雕梁际，赤帝长来觉，白帝彭安幸，黑帝保成昌，黄帝含光露，监人之生也。圣母即九天圣母也。盖独阳不生，独阴不成，圣母即至阴之主，喜於成生，卫其房室，被除不祥也。司马在庭东向诵生神章者，即长生法师大司马也。姓栢成，名欻生，乃上清真人也。男则敬诺而唱恭，女则敬顺而唱奉，则分贵贱也。如诗中弄璋瓦之异。已上莫非一身之神，才候气满，则百神并集。然神以气为母，神乃气之子，神能住气，气能留形，则长生久视，又何难哉。惜乎人不晓此，以欲灭命，以利轻生，深可叹哉。
　　夫人得还，生於人道，濯形太阳，惊天骇地，贵亦难胜。天真地神三界齐临，亦不轻也。当生之时，亦不为陋也。所以能爱其形，保其神，贵其气，固其根，终不死坏而得神仙，骨肉同飞，上登三清，是与三气合德，九气齐并也。但人得生而自不能尊其气，贵其形，保其命，爱其神，自取死坏，离其本真耳。
　　《混元迷禀》曰：人生天地之间，禀二气之和，冠万物之首，居最灵之地，总五行之秀。参於三才，与天地并，可谓至贵无伦矣。傥得人身，当自保爱，盖生死界畔迷谬甚多矣。人身者，如立板走丸，得人身者，如沂流上船，此神王所以区区愍众生不自觉知，轻生徇死，不贵人身而发为此问也。才得人身，叉须诣南丹火炼池中，涤以黄华之水，然后投胎就舍，方始成人。今此经乃谓之濯形太阳而不谓之黄华者，何耶。盖黄华者，阳之精，在日之上馆，一名洞阳宫。中有流火之池，中有黄华之水。彼问神人常以此水灌濯形容，故吾教荐亡，有长生简符，指此也。自从为人经许多节次，诚所谓惊天骇地，三界齐临，不为陋也。每每诵至此篇，掩卷太息，盖此身与天地并，气与阴阳通，此身乃三宝之身，此气乃阴阳之气，尊莫过於三宝，神莫大於阴阳，动其机万物化宜乎。惊天骇地，三界齐临，不为过也。既得此生，不胜庆幸，岂可忽诸。但人不自爱形保神，贵气固根，与三气合德，九气齐并者，切缘私心胜而智慧少，每以隋侯之珠弹千仞之雀者，比比皆是，安得不离其本真乎。
　　九天生神章，乃三洞飞玄之气，三合成音，结成灵文，混合百神，隐韵内名，生气结形，自然之章。
　　天地之大，非气不运。人之一身，非气不立。三洞宝经，非气不结。谓之自然之章者，非从人说也。谨按太真十二科，以自然本文为初，寔先天之教也。九天丈人告三天玉童曰：元丹胎精中记，乃生玄之初，结太空自然之气，以成宝文，今生神章是也。飞玄者，以三气之中，玄气为终，其气如云，飞徊於太空之中，三合而后成音。三合者，《本始经》云：夫人形体为一，身为二，气为三。形体神气具，方乃成人。又以神为一，气为二，精为三，然后成神。又以天为一，地为二，人为三，然后成天地道德也。故云三合成音。音者，取其声律相协，今本章是也。文以气而结，神以炁而合，以类相感，故云混合百神。又紫微上元宫中有延生之符，置之八方则八方之气欻然响应，皆即成人，复藏其符则复化为气是也。混合则归於一身，故《救苦经》云：真人混无分，天气归一身。莫非自然之气矣。
　　天宝诵之，以开天地之光。灵宝诵之，以开九幽长夜之魂。神宝诵之，以制万灵。太一诵之，以具身神。帝君诵之，以结形。九天诵之，以生人。学士诵之，以升天。
　　道不远人，人之为道而远。人当其天人合同，本无间别。以理推之，天宝即元始，灵宝即道君，神宝即老君。天宝生於龙汉之初，天地乍分，上无复色，下无复渊，溟涬大梵，寥廓无光。天宝君以自然生神玉章开而辟之，则上下列位，即《度人经》云无文不光是也。灵宝君生於龙汉开图之初，为度人之首，故云开九幽长夜之魂。《度人经》云无文不度是也。神宝君生於赤明元年，万范既张，太虚毓妙，大象炳灵，以阳精之气化生上圣高真，以冲静之气化生元君圣母，刚烈之气化生天丁力士，余气化育万灵，故云以制万灵。《度人经》云：五文开廓，普殖神灵是也。制则使其无妄作之威。即身而言之，天宝君之气处於泥丸，神泄於目而为光，故云开天地之光。灵宝君之气处绛官，是为灵府血之所生。血乃阴也，藏之於肝，肝主魂，故云开长夜之魂。《大洞经》云：为我断塞死户，使上帝玉华固我丹元之乡，披解七祖幽魂，上升南官。神宝君之气处下丹田，即黄庭也，乃生神之府也。经云：散化五形变万神，是名黄庭曰内篇。故云：以制万灵。太一以总众神，即务犹收也。帝君则逢陵梵也。已上即一身之神也。详解於下。形既结则四枝五体无不完备，九月神布，将欲成人也。学道之士能知是理，即三官为三宝，九天齐并，终不死坏，上升九天，其道岂远人邪，息其不为也。
　　鬼灵闻之，以升迁。凡夫闻之，以长存。幽魂闻之，以开度。枯朽闻之，以发烟。婴孩闻之，以能言。死骸闻之，以还人。
　　自天宝至学士言之，盖得吾道者，上为皇而下为王。自鬼灵至死骸，言之失吾道者，上见光而下为土。然诵之与闻之者，固自有间。盖诵之者以得其道，诵尧之言、行尧之行是也。今也不幸，不得其道，陷为鬼灵、凡夫，幽魂之列，与道寥远。一旦归闻是经，在鬼灵者，上可升迁，名入东华，不隶三官之鬼。谨按《飞仙宝剑经》云：有肖貌之才，绝众之望，既终受三官，书为善爽之鬼，四百年乃得为地下主者，从此以进，三百年为一阶。今闻是经，不待限期，可以升迁。凡夫者，六欲具全，是名几夫。今闻是经，六欲不染，在世长年是也。幽魂则地狱幽囚之人，今闻是经，度品南官是也。枯朽者，乃草木也。枯朽则质不存矣。今使发烟，是何理耶。此经乃飞玄之气，结成灵文，世之草木，无过以气而生今也，使之发烟，烟即木之气也。木中有火，质具乃火然。今也枯朽，生理不存。今感是经以气相滋，渐有生质，故云枯朽闻之以发烟。若以人推之，则丧灵矣。精者，即枯朽之物也，烟即如人之气，气若不存，岂不为枯朽之物耶。故东坡和渊明《形影诗》 曰：君如烟上火，火尽君乃别。经言及此，方知神妙之功，与物无间。昔重阳曰：有道挈一瓢，内贮大丹，杂之以粟，信手与人。至日暮粟尽而丹在，乃曰：世人福何鲜耶。於是将大丹留於玉局枯海棕树上而去，明日视之，海棕再生，枯朽发烟，岂无是理耶。婴孩者，能啼而不能言，今闻是经即得言语，盖孔窍开聪也。死骸者，则魂魄各离，人道已远，今闻是经，复过为人。昔徐甲已死，经历多载。一旦老君以太玄生符投之再活，彼以符力，此以经力，同归殊途也。
　　三宝神奥，万品生根，故非鬼神所知，凡夫所能闻也。
　　三宝者，即天宝、灵宝、神宝是也。生天生地，神鬼神帝，至静而不变，至纯而不杂，覆至大之天地而无所遗，藏至幽之鬼神而弗能状。万品芸芸，消息不已而不可穷，可谓神奥矣。故经曰：道者，万物之奥。三宝者，又道之奥也。奥者，深邃之地，大本大宗之所由焉。《太玄》曰：天奥西北，郁化精也。地奥黄泉，隐营魄也。人奥思虑，蕴至神也。又《南华经》曰：祥生於奥。旧疏以未为奥，言坤也。今《太玄》指黄即坤也。大梵之气起自西北，生物者咸往资焉，乃立天之道也。魄营於坤，品物咸亨，立地之道也。天地既立，阴阳乃备。生者不得不生，化者不得不化，故云三宝神奥，万品生根。前云鬼灵闻之以升迁，凡夫闻之以长存，今又云非鬼神所知，凡夫所能闻。若鬼神未知之前，凡夫未闻之日，与既知既闻之后，故自有间，不可同日而语也。得是道者，不可致诂。岂闻世俗常闻耶，至言不可苟得，神仙之道鲜矣。
　　夫学上道，希慕神仙，及得尸解，灭度转轮，终归仙道，形与神同，不相远离，俱入道真。而无此文，则胞胎结滞，死气固根，真景不守，生气无津，九户阂塞，体不生神，徒受一形，若寄气而行。学得此法，可坐致自然。
　　夫上真之道有七，太上之道有三，中真之道有六，下真之道有八。《生神章经》，其义与《大洞三十九章》相为表裹。今考《大洞三十九章》，系上真之道，故云上道。夫学上道，希慕神仙者，恐其力量蹇浅，未能带骨上升，止得尸解。且以灭度转轮，若转轮未息，则生死之根犹在，未免六道循环。故青童君曰：欲植灭度根，当拔生死栽，沉吟坠九泉，但坐惜形骸。生死栽者，转轮是也。若入转轮，恐乖人道，难复人身。人身尚且难复，则希慕神仙者，愈更并越已。今经言尸解者，方免转轮，终会仙道。然功行未充，鬼录有名，不免三官追摄，故暂寄形於嵌嵓穷谷之间，令太一守尸，三魂营骨，七魄护肉，胎灵结气，久久更生。且尸解之道，方法多门，服刀圭而虫流，漱流胎而次死，饮琼浆而叩棺，服金丹而告终，或头尸异处，身脱发存，大抵一生未就故也。是以仙公七世而登真，太极百身而证果。既作尸解，叉以生神之章，以固其尸形，则生津不涸，而死户闭矣。《列纪经》云：人之一体所以死烂者，有三十九处，以受鬼气，形有间孔，血有亏迭，死气日进，邪气引入，精神不通，津液沉滞，百神奔走。故经言死气固根，真景不守，生气无津是也。真景者，真神也。徒受一形，若寄气而行。虽有此身，不晓生神之道，何异行尸邪。若得此法，可坐政自然。此专指《生神经》为捷径，不作尸解，直入大乘而言也。此法何在。经曰：
　　《九天生神章》乃三洞飞玄之气，三合成音，结成灵文，混合百神。人之一身，莫非三气之所生，既受此气，则与元始为一，便可混合百神，气之所在，神即随之。初以三气生三神，三部八景，则为二十四神，若常混合二十四神，变化三五真人，混成正一，合为帝君。虽百千万亿之多，亦能混合，则乎阳召阴，出入无方，阳气化为龙车，阴气变为玉女，舞轮空玄之上，坐致自然，岂欺我哉。
　　三宝尊重，九天至真。秘之大有九重金格紫阳玉台。自非天地一开，其文不出。元始禁书，非鬼神所闻。窃之者风刀万劫，魂死无生，依科尊奉，形神同仙。
　　圣人济物之心，无时而已，然处於万天之上，世孰得而知之。故以三洞之经，流布人问，莫非圣人之心声也。今诵其经，即得其心，因其心而会诸圣，其经见在，即圣人之见在也。可不重欤。《 生神经》 乃天地之祖气，群生之父母，三宝犹自重之，况於人乎。酆都六洞宫中有专治诽谤三宝大乘之罪，其经乃三宝之言也，不重其言，则与诽谤奚异。九天至真。至者，上也。秘之大有。乃藏经之所也。谨按《七变舞天经》载：上清宝经三百卷、玉诀九千篇、符图七千章，及自然之章，秘在九天之上，大有之宫。大有之宫，乃玉清宫也。又按《金真玉光经》：九重金格紫阳玉台，九重乃缄鐍之深也，格则几案之类。按《道宝经》有玉格焉、金格焉，二者皆属九天。三关之上有玉台，台上有玉格，安上皇太真高帝玉名之处也。详此不惟重之，又且秘文。不由龙汉开图，神王冒禁恳请，则此文岂得而见之。宜乎窃之者受罪，尊奉者同仙。窃之者良可为戒，奉之者可不勉哉。
　　三元宫中，宿有金名，紫字刻书，来生应为三清神仙之人，当得此文。有其缘会，当赉金宝奉师，效心依科盟受，闭心奉行，慎勿轻泄，风刀考身。
　　三元考校，不独死魂而已。几得道者，与未得道者，皆预焉。惟金名紫字，常以旌别学仙之人，故藏中所载，三元考官地狱之品，谓之墨录。则得金名紫字者，诚与之有间矣。昔李珏，江阳之小民也。其功行久在仙籍，虽未得登天，然姓名已用金书於华阳洞天矣。不特学仙之士品格有如此者。世书梁元帝为湘东王时，尝记录忠臣义士及文章之美者，以三品笔书之，忠孝者用金管，德行者用银管，文章美者用班竹管。《太上玉诀经》云：紫微宫中有金格玉书，赤金书，青玉简，皆此类也。若人宿植善功，尽此报身，来生当为三清神仙之人，自然与此经相值，必次赉金宝，依科盟受，方可修行，如其不然，必有风刀之考。三复斯言，此皆为中小乘设也。风刀之考，盖屡言之前章，载风刀万劫，魂死无生，后云风刀相刑，可不慎焉。独中间飞天神王受拜之时，元始天尊谓曰：宝书秘重，九天灵音，施於上圣，非鬼神所闻。明真有格，四万劫一传，今冒禁相付，子秘之矣，慎勿轻传。其词止於慎勿轻传而已。风刀之考，岂不为中小乘人设耶。《太上科令》云：传受天书而钟其殃祖先者，是重其宣言之罪，防其漏泄之盟。尔所以黑录上篇载水火官，外又有风刀左右二官。左风考官，主治受经符宝诀，无盟修行，受财卖道，将损天科之罪／o 右刀考官，治伏誓告盟，背违师友，去彼适此，评论善恶，攻伐根本，莫大之罪。与《太霄琅书》遇贤便传，不拘定数者，相去远矣。
　　修行之法，千日长斋，不关人事，诸尘漏尽，夷心默念，清香执戒，入室东向，叩齿九通，调声正气，诵咏宝章。
　　招真以炼形，形清则气合，含道以炼气，气清则神怡，此长斋之法也。《庄子》 云：宇泰定者，发乎天光。宇秦定者，夷心是也。生神之旨，无出於此。舍此之外，莫非人事。众生之心，未齐之时，心如游尘，与物相刃相靡，风驰而火炽，渐染尘垢，无时暂止。既斋之后，神气归一，盖神者在耳，而听在目，而视在舌，而味在心，而变化在意，而倏忽其神，长游於六根。今也六根不纳，诸尘漏尽，教中有八漏：目之泪，肝漏。鼻之涕，肺漏。。之唾，肾漏。外汗，心漏。夜盗汗，小肠漏。寝而涎者，脑漏。梦与鬼交，神漏。淫欲者，身漏。已上诸漏，无非五荫六入，十二根尘之所交接。若使形充空虚，聪止於耳，心止於符，则诸尘无自而入也。昔葛仙公长齐於天台山，未经一年，遂致感通，上圣曲眄幽房。后人修斋之法，始原於此。严真君云：虚心以原道德，静意以期神明。缘众生之心，未合於道，先授之以斋法，使其因斋而息心，息心而入道，后世炽以人事，涉以形器，而视斋法，盖何谬邪。祭酒道士，只成一尸祝矣。入室东向，取生气也，调声所以正气，玄感所以集神，皆诵经之节要也。
　　诵之一过，声闻九天。诵之二过，天地设恭。诵之三过，三界礼房。诵之四过，天王降仙。谓之五过，五帝朝真。诵之六过，魔王束身。诵之七过，星宿停关。诵之八过，幽夜光明。诵之九过，诸天下临，一切神灵，莫不卫轩。
　　前章载修行之法，莫非返身成诚之说。既能返身，则与天为一，则是知天之所为，知人之所为者至矣。所谓至者，和同天人之际，使之无间，故诵经至於一过，声闻九天。诵之在此，闻之於彼，言其上下察也。二过，天地设恭。《度人经》有天地设礼，其义大同。盖恭之与礼，轻重之别，恭而能礼，方见尽善。至於三过，三界礼房，则知礼字又过於恭也。四过天王降仙，经中有法王、天王之号，莫非高圣之尊称。降仙则感会神仙来集其所，如葛仙公研思斋法，感召太极仙人徐来勒降於静室之中是也。五过，五帝朝真。如魏夫人道成之时，五老帝君降於其室，传以五帝策杖之类。六过魔王束身，《卫灵咒》有魔王束首身首之分，字虽不同，其理则一。束字训缚。至於六遍，魔王始束其身，不令妄动，恐生干试。学道之士，魔试甚多，初历子魔，后历大魔，二试若过，魔王方能保举，上登仙品。且魔王束身不於五过、七过，至於六数，功方及之，何耶。盖六天大魔乃六天故气，谓之至阴之鬼帅，其力量与天齐同，元始命化其魔并生。故道家经语斋醮之法，必先制之，然后成功。六为老阴，其威盛大，是以斋法必先午时命魔，谓此者也。一阴生於午，故先杜其渐，若后时而作，必不救也。每见黄坛上十案香，初夜宿启，始於正北，乃子位也。如修炼大丹，叉以一阳之候发火，次第而历六，乃束北艮位，正当鬼地，乃六魔所居之方。此浮山玉蟾子命魔之法，昧者不晓其说，止为命地魔，殊不知六洞大魔，即上天之大魔也。汉天师时，分别人鬼，先自驱逐六天魔鬼，令归北酆。虽曰酆都六洞，寔天界也。不可以方所泥之。北都罗酆虽至阴之地，其中亦有六洞仙官，常考算学仙之士，通理三界之籍。如《度人经》云：阿人歌洞章，以摄北罗酆。既歌洞章，与酆都有何相涉。叉日摄北罗酆者，此罗酆之魔，寔群魔之首也。下云束送妖魔精，斩诚六鬼锋。其义甚分明。又今命魔咒后，有三天运明，六天运终，全不晓何等语。既日命魔，所命何事，强作聪明者甚多。近看《通教集》，其承习可知。然玉蟾子教人口口相传，不可载於毫楮，恐生泄漏，予亦不敢妄言之。七过星宿停关，元始天尊说《度人经》时，城玑玉衡，一时停轮。本经乃谓之停关，盖指斗柄而言也。北斗第七号天关星，亦曰破军，所指之方，鬼神避位，行法之家，谓之刚气是也。八过幽夜光明，至阴之所，日月不照，况魂滞爽，何以升度。此李若冲诵之，以荐张丽华是也。九过诸天下临，一切神灵，莫不卫轩。九过既备，功德所感，尸居而龙见，渊默而雷声，有不期然而然者。昔李顺兴常诵《大洞经》，积之三年，忽於一夕，有飞仙千数集於空中，神光照室。作之於此，应之於彼，岂得而诬焉。
　　一过彻天，胞原宣通。
　　道之真以治身，诸余以为国家，土苴以治天下，必先身以及物，此修身之序也。然此经自千日长斋，不关人事，诸尘漏尽，夷心默念，然后记诵经之过数，有感物之品功，下至此章，亦记九过，始及於身，岂先后失序耶。盖修行之法，有自内及外者，有自外及内者。自内及外者，修之身，其德乃真。有自外及内者，后其身而身先。详味经旨，与前章不少差异。但当时一过之功，声闻九天，又能胞原宣通，其理自是两说，所以别而纪之。如《度人经》说经一遍，诸天大圣同时称善，后至十遍，枯骨更生，皆起成人，此记十遍之功也。其次又云：说经一遍，东方无极无量品，至真大神无鞅之众，浮空而至，此纪感发之义也。与此经所纪先后一同，学者不可执一而求之。一过彻天，胞原宣通。乃指人受生之始也。至乎九过，关节本始，一时生神，则又示人以修身之说也。谓之生神章，其意始见。盖人未生时，谓之不睹光明，处冥冥之中，无所作用，虽无烦恼系系，使经千百劫，祇成游魂苦爽，何益於事。虽庄子悲在冶之金，盖惜其为人之后，空与草木腐烂，不若不生之为安也。学者不悟，便执以为口实，谈长生者，指为疣赘，诚为教中之罪人也。此乃修行不至，中道而夭，得以藉口，岂足贵哉。有人於此，不贵其生，认四大为逆旅，忍渴不饮，忍饥不食，无术以御寒，无法而致饱，形骸枯悴，口说苦空，坐待至死。譬如有屋，拆而露居，身本无病，饮药使病，此岂人之情也哉。若执之以为然，则乾坤几乎息矣。天尊神王，愍斯人之倒见，於是区区述生神章，令悟此身与天地并生。若能因其所生，修其所当生，即长生之道也。若也不然，则庄子在冶之金，又可悲也。邵康节诗云：但教枉死一千遍，恰似不曾生一般。人之受生，以精血为胞，寄於母宫三百日，胎始完具。精血才胞之初，便有一黄演之气，为之生端。使其宣通其气，升降不失其度，则生理有渐。若也胞源不通，则中道夭阏者有焉。故《太丹隐书》云：若太一凝结者，九气止不变，三一悲而不摄，所以致其死气运入，无得而成也。
　　二过响地，胎结解根。
　　天一地二，天地之数也。声发响应，阳唱阴和也。人之初生，二月成胎，乃形兆之始。然生者死之根，胎形既具，有死气故根为之结固，所以因胎而亡、在胎而死者，往往有之。故二章云：斩根断死户，熙夷养婴童。若胎根既解，生理渐成，如太一帝君解三关十二结符，以朱书於青竹膜中，用之解结是也。见《上清洞玄经》。
　　三过神化，魂门练仙。
　　天一生水，在人为精，天三生木，在人为魂。正当三过，魂始具矣。《玉芝仙经》 云：人之在胎，三月而阴阳分。阴阳既分，左则生魂，右则生魄，此必然之理。修行之士，必先拘魂而制魄。魂乃汞之属，魄乃铅之党。汞性易飞，人才死则魂先去。《度人经》云：高上清灵爽，悲歌朗太空。盖伤人之死也。人之受胎，魂具则质成，谓之太素门，则分阴阳出入也。左为魂门，右为魄户。魂既受炼，则死者可以为生，生者可以成仙，故须延天，谓之明仙之气是也。炼字，乃缯练也，经中多从此字，不从炼字，意谓太素也，人之生本，本立而道生。当太素之时，刚柔始分，取其纯素，如缯练之洁，易於成仙矣。故后章有飘飘练素华，义与此同。
　　四过天王降仙，魄户闭关。
　　天四生金，在人为肺，肺所以藏魄。三过既云魂门，四过云魄户者，盖一身之门户也。且人之初生，肾为始，脾次之。脾又生肝，肝方生肺。肝之与肺，为传导之门户。且肾为水也，水中有火，升之为气，乘气上升，朝之於心。心中生液，负阴而下，以归於肾。若无肝肺为之传导，安得交媾而成龙虎耶。古仙至人所以炼丹不成，大患金木间隔。今若使肝能传导其肾气，以朝於心，肺能传导其心液，以至於肾。时候不差，黄芽乃生，是曰金丹，岂不伟欤。既云传导，又云魄户闭关，何耶。此乃始生之户，未能修炼。恐招死气以伤生气，故以令闭关也。
　　五过五帝朝真，藏腑清冻。
　　人生五月，五藏乃分，则脾数始足，见於内者为藏，见於外者为肉。则五帝自然相朝，青帝护魂，白帝侍魄，赤帝养气，黑帝通血，黄帝中主，万神无越。六腑者，地二生火，次生小肠，小肠生大肠，大肠生胆，胆生胃，胃生膀胱，兼三焦为六腑也。呜呼，非彼无我，非我无所取。则是亦因彼，彼亦因是，生神之妙，岂特不得其朕，可谓自然也。
　　六过魔王伏诺，胃管生津。
　　五藏皆有津，独左肾为之主。然胃属土，水得土则止，所以胃管为承津之所。《仙经存想诀》云：心存胃口有诧女婴儿，裸而无衣，正立胃管，张口承注灵液，仰吸五气，归口咽之，遣入玄女口中是也。凡人饮食皆聚於胃，暗受亢火磨化。清者为津，常云雨之润，升於九天，浊者下况，若粪土传泄九地。聚於口成水，克於肺成唾，克於心成血，克於肾成精，莫非是津也。如《指玄篇》以心肾为丹元，以肝肾为火侯。至午静坐幽室，闭目冥心，口含津液，鼻中细细，出息引极，含津以压之，真龙不上升矣。引息以抽之，真虎不下降矣。过於黄庭，是为玄珠之常，用之则洗涤胸肠。故经云：灵镇津液，源张润子。真人常以此语人云：人身要滋润。多不晓此，惜哉。
　　七过星宿朗明，孔窍开聪。
　　天有七曜，人有七窍，夜行五转者，七曜也。内行五藏者，七窍也。人生七月，七星之精，开其七窍，将用视听食息，其七窍则与人均，其聪明则人各异。然聪明之人，本出於心，心为神属火，火能照物。七又少阳之数，属金，得金为器，而后能开凿焉。故上智之人，心有七孔，中人五孔，下者三孔，明达者二孔，寻常一孔，愚痴者无也。庄子云：岂惟形骸有聋盲哉，夫智亦有之。倥侗颛蒙，聪明不开，非系於孔窍矣，盖禀赋有厚薄也。
　　八过幽夜显光，三部八景，整具形神。
　　人之受生，自一气为祖，以一生三，以三合五，是名八景，三八为二十四神，此阴阳之变也。若知其变，则宇宙在乎手，造化生乎身。道家盟威录以三元五德将军为体用，变为二十四阶，应二十四气，正指此也。所谓变者，莫过於阴阳。然三五为日月之数，戊己配於坎离。人禀阴阳之气，三元五运，合於一身。变而通之，与太极中二十四气自然冥合，故《黄庭》曰：治生之道了不烦，但修洞玄与玉篇，兼及形中八景神，二十四真出自然。故《素灵经》曰：二十四气混黄杂聚，结气变化，而气中有二十四神，结灵生成，非由胞胎，皆三一帝星之气也。然则三部八景，整具形神，既曰非由胞胎，为人身者，安得而致之。能致之者，叉自修行始。如神仙许长史诀云：以平旦存上景，日中存中景，夜半存下景。《苞玄玉录》曰：不存二十四气，不知三部八景名字者，不得为太平民，亦不得为后圣臣。故西城王君、桐栢真人皆行此法，方可得道。二十四神名数，谨录于下。上八景，神、发神、皮肤神、目神、项神、神、鼻神、舌神。中八景：喉神、肺神、心神、肝神、胆神、左肾神、右肾神、脾神。下八景：胃神、大肠神、小肠神、胴神、胸膈神、两滕神、左阴左阳神、右阴右阳神。其余形状咒诀，不得尽书之。曩见鄱阳王侍宸所注，三部八景谓之八卦，甚可笑。故并书之，以晓后学，免有谬误矣。
　　九过诸天下临，三关五藏，六腑九宫，金楼玉室十二重门，紫户玉合三万六千关节，根原本始，一时生神。
　　人未受生，於芒芴之间，是为太易；变而有气，是为太初；气变而成形，是为太始；阴承阳生，气随胎化，是为太素；灵光入体，与母分形，十月归足，是为太极。当生之时，万神皆备，从何而致之。盖生者，天地之大德，天道贵生，因生以致之也。三关者，《黄庭经》以口为天关，手为人关，足为地关。仙经以泥丸为上关，绛官为中关，下元为下关。惟正阳真人以夹脊之节有二十四，凡一关有三节焉。脑之下名曰玉关，其夹脊名日中关，内肾相对名日下关。又以目为上关，鼻为中关，口为下关。五藏见上注。五藏六腑既生神，则大肠为玉堂腑，小肠为元阳腑，左膀为太和腑，右胱为太素腑，胃为中黄腑，胆为太清腑，是名六腑也。九官者，肾为丹元宫，小肠为朱陵宫，肝为商台宫，胆为天灵宫，脾为黄庭宫，大肠为玄灵宫，肺为尚书宫，膀胱为玉房宫，心为绛霄宫。《洞真经》云：两眉间入三分为双丹宫，却入一寸为明堂宫，却入三寸为丹田宫，亦名泥丸宫，却入四寸名流珠宫，却入五寸为帝宫。明堂上一寸名为天庭宫，洞房上一寸名为极真宫，丹田上一寸为玄丹宫，流珠上一寸为太皇官。金楼则喉咙是也，一名重楼。中有十二亭长，皆持玉戟以守之，真人在其内，主通上下气者也。近世苏东坡有云：冻合玉楼寒起粟，盖指此也。《黄庭经》云：重中楼阙十二环，自高自下皆真人。玉室者，脑宫之别名也。《黄庭经》谓之琼室。十二重门，言喉咙之十二环也。紫户者，《素灵中篇》云：两眉之上，其裹有紫户。《洞房内经》云：两关紫户，至於玄精。紫户之神名平静，字法王。玉合，则《黄庭》谓之玉堂是也。三万六千关节，根原本始，一时生神。已上莫非一身之神也，阳神一万八千为外景，阴神一万八千为内神，合而为三万六千，可谓至贵无伦矣。人知其神而神，可与造化游於无朕，不知其神而神，则终身役役，不见其成功，可不为大哀哉。
　　九过为一遍，一遍周竟，三界举名，五帝友别，称为真人。十遍通气，制御万灵，魔王保举，列上诸天。百遍通神，坐致自然，太一度符，元君受生。千遍通灵，坐在立亡，仙童玉女，役使束西。万遍道备，驰骋龙驾，白日登晨。
　　言道者莫先於阴阳，言阴阳者叉求於通变。吾之一身，位乎两问，其生与天地并，其数与阴阳通。前后相继，高下相续，利故无常，终始不一，相济相生，相制相治，无非一气也。苟知变通，则造化有可易之理，其於坐在立亡而为过。当经以九过为一遍，十遍通气，百遍通神，千遍通灵，万变道备，方可登晨。然诵经之数，叉取於九者。九为阳极，物极则变。身有九官，外有九窍，天有九天，下列九垒，丹有九转，法有九成。七八者，阴阳之推，六九者，阴阳之究，推不变而究则变也。至於九过，而三关五藏、六腑九官，处处生神，备足於三万六千，此非牵合演成三万六千之数，乃气气通变，自然而然也。如诵经一过，便见胞原宣通。通之一字，已见於此，苟不能通之，则此身与块土何异，安得坐在立亡。是以十遍通气，气结为神，百遍通神，神生则有灵，千遍通灵，灵则变通尽利，鼓舞尽神，方可会道。所以万遍道备，白日登晨，三界举名，名书上天，信矣。五帝友别，称为真人。既为五帝之友，则位与五帝并，何故又称为真人。盖同门为友，而友别者，又分别，当令入何等地。如《 黄帝四十四方经》 载：凡读太丹隐书、金华洞房，及雌一宝章者，便得称为三洞法师及元景真人。真人之位配帝一高仙洞玄法师，上景真人位配九官上仙大夫，今依《 四十四方经》 便得为三天法师、太上真人，位准太极仙卿是也。魔王保举，初则试之，功成则保举之。坐致自然者，能致六甲之行厨是矣。太一度符，元君受生者。然太一有五神，捧符五籍，皆上清帝君混合之道，求长生神仙之诀。按五符以白纸青书，可以本命之日书之，盛以锦囊，带之长生不死。元君则女子得道之号，所以大道有雌一之神，指此也。馑按《 大有妙经》 人首有九官。玉帝官有玉清神母居之，天庭官有上清真女居之，极真官太极帝妃居之，太皇官太上君后居之。此四官乃天元始生之阴官，元气未立，五正未闻，混化万物，天地得存，皆由於此四真也。不知雌真之内名，则万不得仙。此之四官，人皆有之，若不修行，真官空矣。令至百遍，其神自生，故《 黄庭》 日：琼室之中八素集，泥丸夫人当中立是也。坐在立亡，仙童玉女，役使束西者。此乃守三一之法也。既至千遍，何往不通，所谓殊途同一会要终。馑按《 上清明堂玄丹真经》 ：若道士行太上召三一守形之法，服符五年，得与真人相见，九年通灵彻视，坐在立亡，役使六丁，天给玉童玉女各一十二人，乘云驾龙，游宴玉官，至於登晨，能事毕矣。晨者，乃鸡鸣之时也。馑按太玄帝君洞玄经咒曰：举身登晨白日升。天中为白日，鸡之始呜为登晨。是以存太一混合，多用此时，乃生气时也。《黄庭经》曰：羽服一整八风驱，控驾三素乘晨霞。岂不快哉。
　　洞玄灵宝自然九天生神玉章经解卷上竟
　　洞玄灵宝自然九天生神玉章经解卷中
　　绵州冲虚观道士王希巢隐贤解
　　元始天尊时静处闲居，偃息云宫黄房之内，七宝帷中，熙夷养素，空碧炼真，耽咀洞惠，俯研生神，理微太混，啸朗九天。
　　此经无序分，爰自三宝启炁，天地始立，人民品物，并受生成。至於人之受生，犹为至贵，方云九天生神章，乃三洞飞玄之炁结成灵文，天宝诵之，以开天地之光。则知天地既立，待是而后明，非由演说，故无序分。若无序分，则一经之旨无自而入，当以此为序分。夫学士上道及得尸解之士，若无此文，如寄炁而行，以至纪诵经之九过，既得此文，必须长斋执戒，诸尘漏尽，夷心默念，方行此法，既得此法，必至九过，方可三界举名，五帝友别，称为真人，既称真人，未能大备，乃至万遍道备，白日登晨，始见体用也，乃正宗分。今经旨至此，元始天尊授与飞天大圣无极神王。既付之后，法事既毕，诸天复位，天尊重告飞天神王，此九天之章，乃三洞飞玄之炁云云者。此系流通分。中间言词虽多，於正宗分，反复详味其功用已尽，见於正宗分中。所以丁宁告戒者，止谓元始禁书，不敢轻传。於是飞天神王再三恳请，元始天尊亦再三告戒，言词所以多也。至於九章，虽系一经之旨，载之於后，正如《度人经· 大梵隐文》，乃道君所撰，附於《度人经》中序之后，非有别义也，学者当自得之。夫圣人济物之心，非不欲焦毛发、濡手足，急於度人。然不将不迎，应而不藏，元始天尊所以静处闲居，必待其叩而发焉。一而不变，静之至也，居药珠而作七言，闲之至也。灵宫黄房，乃偃息之所，《灵书经》曰：东海青帝君清斋於丹阙黄房三年。《诸天内音经》云：黄房之室，主开日月飞天真人之功。七宝帏中，义有二焉。法身七宝，以天地五行生成此身，不可阙焉。在修行之士言之，精也，涕也，唾也，津也，血也，汗也，泪也，此七宝也。熙夷养素，渊乎其居也。空碧练真，凝乎其清也。耽咀洞惠，味道之全也。俯研生神，抱神以静也。理微太混，啸朗九天。后章载理微太书，啸咏琳琅，大意一同，其字少异。天尊既以熙夷养素，空碧练真，耽咀洞惠，俯研生神。则知此道之玄妙，理微而无形，无形则无以寄迹，所以啸朗於九天之上，聊以自适焉。是道也，谁足以识之。啸之，发激於喉而成声，后世长啸，本乎此也。
　　是时飞天大圣无极神王，玉辅上宰，四协侍晨，清斋建节，侍在侧焉。凭琼颜而妙感，仰灵眸而开矜，窃神章而踊跃，餐天音而蒙生，敢乘机而悟会，冒灵眄以披心。
　　是时者，当时也。元始天尊所临之处，自然万灵参轩，千真拱侍。今经中犹指神足，与玉辅上宰、四协侍晨，乃近臣也。神王即《河图经》所载，天之十方有飞天神王，众神之主，飞行三界，统领众神，几有三焉。有结气而生，不由胎诞者。次有报生，宿有善功於鬼神之中，今受其报，为神王之位者。又有业感，乘其积劫因绿所感而生者。金阙有四天帝，谓之辅臣者，父也。尊之如父，制断宣扬，即谓之宰。四协，如世之前疑后丞，左辅右弼。协者，和也。侍晨，则如本朝宣政间，兴隆道学，置侍晨大夫之类是也。侍帝侧者，当虚心以待问，故云清斋也。建节，用以征召三界鬼神，此神王之所持也。瞻睹琼颜，则妙感於心，仰奉灵眸则襟怀开爽，此圣人闲居之时，虚缘而保神，清心而容物，物无道正，容以悟之，使人之意也。而琼颜言其玉洁，灵眸言其通照。於是飞天神王，窃窥元始天尊，俯研生神，啸朗九天之际，心生踊跃，愿有请问，先自言日：若乘此机会，可以披其宿心。虽日冒干灵眸，然舍此机会，则生神之章无由传焉。正当飞天神王洁己以进之时，则元始天尊乌得而拒焉。
　　於是飞天大圣无极神王，前进作礼，稽首而言，上白天尊：贱臣幸会，得仰侍灵轩，不以短狭，叨濯冥津，重悟凝玄，位登神王，总御生死，领括天仙，赏监七觉，远览遐方，雍观上宰，对司侍晨。
　　此一节即飞天神王欲乞传受生神之章，先自致词於元始日：贱臣幸会，得仰侍灵轩，不以短狭，叨濯冥津。乃神王之谦词也。至於重悟凝玄，位登神王，总御生死，领括天仙。此当仁不让之际。孟子谓当今之世，舍我其谁乎。详味经言，正如《龙景玄文经》载：太极真人侍於道君之前，伏请奇文，太上俯据而吟，微乎深哉，谅不可胜，子位登太极，领括神宗，今以子相告，勤奉之焉。词之大同。至於赏监七觉，远览遐方，雍观上宰，对司侍晨，方见神王位登高上，生神之章，必当相委焉。且生死交会，善恶分判之际，使毫分无失，若非智识高迈之士，畴克尔哉。赏监，则帝命宠绥也。七觉，乃智慧也，其数有七，故云七觉。事载《消魔经》。远览遐方，则其智明周於万物。雍观上宰，对司侍晨。指上段经文，当时伺共玉辅上宰、四协侍晨立之际，非犹神王有乘机悟会之心，欲请生神之章传於下世，然雍观上宰，爰乃侍晨，皆有是心焉。然神王不避僭越之罪，前进作礼，盖仁者必有勇也。
　　方当乘机应会，履九太阳，洞理阴符，抚掌兆民，大运将期，数终甲申，洪流荡秽，凶灾弥天，三宫鼓笔，料别种人，考算功过，善恶当分。
　　干越之剑，匣而藏之，非无用也，不当其时见之为不祥。豕零之子，贱不类药，当其用也，可以为帝师。盖志学之士，非不欲立功业，援生死，盖其时有可不可之间焉。观夫飞天神王，总御生死，以抚掌兆民为己任，正当大运将终，教法凌迟，天人涂炭之际，而神王敢忘恻隐之心哉。盖机者，动之微，吉凶先见者也。见机而作，不俟终日，况於神人乎。然飞天神王，其职统御三界，正当履九太阳，洞理阴符，职当然也。履云遇也。九乃阳数。又云太阳六气，自卯至午，为太阳，盖言其盛也。阳极生阴，乃为大水。洞则通也。通理阴籍，故云阴符。大运将期，数终甲申，此言劫运也。劫运之说，教中言之甚多，每考同异，互有不同。《赤书经》以三十日为一交，十二交为一度，三千三百度为小劫，九千九百度为大劫。若以大演之数考之，十九年为一章，四章为一部，二十部为一统，三统为一元，四千六百二十年数尽三元，是为一劫。若以《度人经》 御注考之，玉清交运三千亿万九百五十一年，上清变精七十亿万三十九年，太清缠炼五十亿万一十二年。此《赤书》、大演御注，各有不同之说也。又据《正法经》文言之，天圆十二纲，地方十二纪，天刚运关三百六十轮为一周，地纪推机三百三十轮为一度。天运三千六百周为阳勃，地转三千六百度为阴蚀。天炁极为太阴，地炁极为太阳，故阳激则勃，阴否则蚀，阴阳勃蚀，天地炁变，乃谓之小劫。小劫交则万帝易位，九炁改度，日月缩运。竟不言甲申之运也。乃观《太平抄》 ，九六中必有大小甲申，甲申为期，鬼对人也。以鬼对人，虽知其为生死交会，而不别指甲子、甲寅，而专言甲申者，何也。以愚考之，乃运炁之交也，有运交而劫未尽也，亦谓之劫。甲申者乃运交之劫也。据本经云：大运将期，数终甲申。又云：大数有期，甲申垂终。又云：大运启期，三五告辰。乃知甲申虽为洪灾，寔非劫也。盖甲申属水，位乎坤，井宿在其傍，六阴之所会。又晋天文推之，井有八星，天之亭候，主水衡事，运至於此，岂不为大水耶。所以洪流荡秽，凶灾弥天，故言水而不及火也。荡秽则去恶人也。经云：大小甲申之至，除凶民，度善人，善人为种民，凶民为混荠。善人君子，可不勉哉。
　　自赤明以来，至上皇元年，依元阳玉匮，受度者应二十四万人。
　　六合之外，圣人存而不论，为其难穷难测故也。《生神玉章》乃元始之禁书，非世人之所常闻，故略而不言者多矣。至於年劫前后，在人必有一定之说，至於世人终不免於颠倒错乱。本经以龙汉元年生天宝君，天宝君既生之后，龙汉方始开图，乃生灵宝君。经一劫至赤明元年，灵宝君方始度人。是时神宝君方生，经二劫至上皇元年，神宝君方始出书，此乃本经之劫运。先龙汉至赤明，后至上皇，不见延康。若以太玄道曲论之，凡前劫之后，后劫之前，在混茫之时，通号延康也。则龙汉、赤明、上皇三劫之中，岂无劫前劫后，全不言延康之劫，何耶。又《度人经》云：龙汉延康，眇眇亿劫，言延康而不载赤明、上皇。又云延康在龙汉之前。依《道门次第经》及《龟山元录》 止言三劫，又不载上皇、延康也。而龙汉止於元年，而上皇有三年、八年之不同。又按征考《度人经》龙汉、赤明、延康、开皇、上皇，合於五行，通为五劫之次序。若以本经定之，自赤明以来，至于上皇，度二十四万人，方云开皇，则知上皇在开皇之前也。又与五劫之次序有差，使学者茫然难定。高明之士更自详之。元阳乃紫微之官。玉匮有《明真科》条，言善恶也。上智童子请问元始天尊善恶报应，天尊於是命召十方飞天神人，披长夜之府九幽玉匮，出《明真科》条以度人。上智童子明真之科，自此始也，载十四罪条。故《三录忏》云：彰十四之罪条，通九幽之忏请。近川中仪本，改为十恶之罪条。不知义理，擅改仪文者，鲜不为笑。
　　开皇以后，数至甲申，诸天选序，仙曹空废，官僚不充，游散职司，皆应选人。
　　前以甲申为小劫，开皇之后数至甲申，方验甲申之劫非一次也。适当劫运更始之时，则神仙之有职事者，必行选序，如世之铨量也。仙曹空废，官僚不充，则知为善者少，为恶者多。《道宝经》云：归至天堂，尚有退落，降至地狱，亦有进升。定录君曰：昨东华集诸司命，及土地灵神典司之徒，检课世问录，见天下民人为善者，五十分无一，而况於神仙乎。万万之中，不过一二矣。其中功成而落除者亦不少，吾将忧仙藉无复人也。兼运度已迫，灾世益切，虽见东华上簿紫录内格中，有上上真录者，五人已落，二人补地下仙官。无复进补者，上中真也，二十八人一落七人，二人补下仙，五人复过人中，惟上一人补矣。上下真者三百人一落二十六人，十一人补地下主者，十五人过民中。以此推之，仙曹空废，实难其人。又有游散职司者，皆怠堕不能效职，上真者落为下仙，下仙者落为地下主者，俾其改悔勤修，乃复旧职。昔上元夫人位至元君，不勤帝局，亏替正事，降适过礼，朝宴失节，轻泄天宝，降授下真，皆削真皇之箓，退紫虚之任，则福至天堂，尚有退落。置於中元清微游散灵官，七百年中随动进级，则祸至地狱，亦有进升。既预仙选者，可不兢兢而保之。
　　依元阳玉历，当於三代更料，有心积善建功，为三界所举，五帝所保，名在上天者，取十万人以允其任。又当别举一十二万人，以充储官。
　　前云元阳玉匮，此日元阳玉历。玉匮则校定死魂善恶，玉历则记功。劫运交会之期，有合预仙曹之职，当纪於玉历之中者。三代，则必非上古三代，乃夏商周三代也。《庄子》亦云：三代已下，何其嚣嚣也。盖嚣嚣则事务已多，更当料理。有心积善功之人，既有是心，则何患三界之不保，五帝之不举。然善非一日之积，功非一日之来。所以名在上天，岂非素已定於冥冥之中，以其时而举之。若善恶不预定，则岂免分毫之失。别举一十二万以充储官，盖储者贰也。仙曹空废之后，官僚尚少，又求储官以副之，何求之汲汲也。退之诗日：上界足官府。诚有谓而云。
　　如此之例，或以宿名玄图。
　　方以类聚，物以群分，料别众人，考算功过，得无类聚群分，以定其品位乎。所以应受度者，止二十四万人。名在上天者，取十万人，别举者一十二万人。如此之例，必先类聚其人数，然后群分而别之。盖有仙骨者，不取阴功，有阴功者，不在仙骨。宿名玄图，此修大洞之法也。《三元玉检经》云：明玄周於上馆，理五符於胎尊，方可名载玄图。如司马正一先生，名在丹台之类是也。
　　或以骨像合仙。
　　龙犀日角，圣人之表，河目龟文，公侯之相。骨像合仙者，岂无然乎。背如河魁，胸有偃骨，眼有四规，中有紫光，腹有白志，有紫炁脑锡舌，玄志鬓际，缘随朱肠，方天员额，凡有此相，皆上仙也。《紫虚元君内传》载景林真人语华存曰：今见子之质，霄景为焕，圆睛重照夙骨，脑色宝曜，五藏紫络，心有明文，是以形栖神霞，神受灵津，此之骨像，比之急流中勇退者，异矣。
　　或以灭度因缘转轮。
　　有罪日死，有福日灭度。未能圆成道果，其福未艾，且示以灭度之身，然后迁转为仙。昔郑安仁生於禅黎世界，三日能言，便知宿命。年及十二，面有玉光，弃世离俗，远游山林，运应灭度，死於北戎之何，暴露死尸三十余年。形骸不灰，以赤明三年，岁在丙午，方获证果，受号丹灵老君是也。
　　或以笃好三宝，善功彻天。
　　生天生地，神鬼神帝，道也。道则谁欤，三宝是也。功盖天下而不自已，化贷万物而弗恃，岂三宝区区，求人之笃好哉。经言：笃好三宝之经文，而不笃好三宝之行业，彼为彼；我为我，何益於事。次云：善功彻天，盖笃好三宝行业，方始彻天。殊不知三宝者，切身是也。《黄庭经》曰：真人在己莫问邻。此正古人不谩心处。所谓三宝者，食瞋痴是也。谨按《内秘真藏经》曰：贵性寂灭，尘累无染，戒行不亏，名曰法宝。瞋性不起，不愤外尘，定无生转，是名师宝。痴性无取，无恼无息，惠通无碍，是名道宝。此三宝者，非内非外，非声非色，然笃好者岂徒然哉。若无贪瞋痴，则是三毒亡矣。三毒既灭则三宝见前，善功昭着，信乎其彻天以成仙，故云迷则三界，悟是三清是也。
　　或供养师宝，为三官所称。
　　有天上之师宝，有人世之师宝，合而论之，师者，本也。生成之德，须资於父母教导之恩，非师而莫成。古者上学之士，若逢贤师，名曰更生，不得贤师名曰乱经。凡学道者，非师不传。老君之师太上道君，道君之师元始是也。虽先天圣人，必资於师，而况於人乎。供养者乃皈向其门也，服勤劳苦，无所不至，乃得三官所称，录其功动，谓其不忘本矣。古人礼树以登仙，拜山而得道，则为师宝者，岂无成就之功耶。
　　或修斋奉戒，功德积感。
　　夫净心之谓斋，防患之谓戒。斋有二种不同，一则极道，二则济度。极道者谓发心学道，从初至终，念念持斋不退。复有二门，一谓忘心，二谓灭心。忘心始终运意，行坐忘形，寂若死灰，同於枯木，灭相灭念，唯一而已。灭心者随念随忘，神行不系，归心於寂，直至道场。济度者回心至道，翘想玄真，愿降福惠，度及众生，戒蚀其身，诸患不入，身心安稳，俱入道真。积习久，可以感格五神。经云：积感则灵通也。《洞玄禁戒经》云：昔有道士二万六千人，持斋奉戒，专心不退，依法修行。十二年中，地司保举，奏名诸天。一百年中，白日升天。今在梵度天中，列为真人，功德积感，岂欺我哉。
　　或施散财宝，建立道堂。
　　财货有余，是谓道夸。财用不足，是以为盗。二者俱失其中，是以仁人君子有余则散施，不足则节用，安有道夸为盗非也。建立道堂，乃广立官殿，安置尊像，使人生皈向之心也。施有三焉。一者施法，二者施身，三者施财。《业报因缘经》 曰：散施之法，一则内财不起，二则外贼不生，内外安静，众祸消除。所以法有命施，破彼悭心，圣力冥通，随功受报。建立道堂者，如《妙法本相经》载：太玄紫虚真人，本玄丘国王，名曰宾灵。遇天尊说《本相妙经》，天景大混之因，即悟前生於南方阎浮地震旦国中任子智家生，以造招贤习仙天宫，三级三十六宫，七十二窗仙房一百二十间，养道三百六十人，写经万卷，恒以果食衣服供养之。具种种之物，悉以散施，朝夕不辍。功德所锺，逮及今身。得登玄丘国王之位，自后更修升仙之道，得为紫虚真人。由是言之，散施於道家者，理固如是，苟施於贫穷者，功又当如何。
　　或救恤穷乏，载度天人。
　　贫富不齐，物之情也。贫富相救，理之常也。一乡之中，必有一乡之富者，贫者赖以相救。苟富者悭吝不仁，则天之使是富者耶，乌所用焉。此近世撞江载雨谷化可以鉴矣。经云：救恤穷乏，载度天人。凡为人者，皆天之所子，不幸而穷乏，得人而救恤之恩，执大焉。《太上真科令》云：济恤十人以生，咸合所愿，便得保度家江，惠及十年已上，家口并得仙寿。载度，言其德重，穷乏之人赖之以活，如地之载物，如船之度人。昔许映学道赤山中，道未成时，三官都禁左郎遣典柄侯周舫、主非使者严白虎来於赤山中，执映以去，且诂其罪状。赖神人驰启司命，司命即遣中侯李遵握火铃而来呵摄之，於是鲂及白虎乃走散。李遵未来之时，映恐怖失胆，亦气丧矣。亦赖龚初节、李开林助为答对，亦几而败也。鲂诘之亦有实，映答对亦审矣。三官出丹简、罪简、罪簿各一通，问映云：夫欲学道慕生，上隶真人，玄心柄邈、恭诚高灵者，当得世功相及，祸恶不构，阴德流根，七心上逮，乃可步真素仙、度命清府矣。云何父手杀谢弓，且乱逆三光。又许朝斩李杞之头，以代蔡秩之级，又斩射藩慕等，支解铃下曹表，符水沉汤云之尸，火烧徐昂之骸，绞杀桓整，剖割振呛，酷虐暴刑滥四十有三，张皇讼冤，事在天帝，祸戾山积，善功无一。又汝本属事帛家之道，血食生民，速愆宿债，列在三官，而越行脱纲，奉隶真气，父子一家，各事师主，同生乖戾，不共祭酒，罪咎之大，阴考方加。有此积罪，亦无仙者，岂可得欺太上之曹，使名列不死之紫录耶。汝其无对，有司必执也。映答曰：天道无亲，惟善是与。天地无心，随德乃矜。是以版泉流血，无违龙髯之举，三苗丹野，涿鹿绛学，岂妨大圣灵化，高通上达耶。吾十世父许子阿，积仁着德，阴及鸟兽，遇凶荒之年，人民饥馑，加之疾疠，百遗一口。阿家财极其众庶，亲营药方，动劳外合，临人之丧，如失其亲，救人之患，如己之患，如己之疾。已死之命，悬於阿手，垂穷之年，抚之如子。度脱凶年，赖阿而全者四百八人。仁德坠没，当锺我等，以功书上帝，刊名灵简，生而好仙，应度世者五人，登升者三人，录名太上束简青宫，岂是尔辈所可豫乎。观许映之宿世，善恶各十五矣，竟以子阿之积仁着德，解三官之追摄，几不免虎口矣。自后度名东宫，其善足以胜恶。呜呼。一善在身，可除百恶，真不虚矣。
　　或为三师，建功充足，天官有名。
　　受经籍之师曰度师，度师之师曰籍师，籍师之师曰经师，乃三师也。此历世之大宗师，定后人之父母。若人绍隆正教，广建福田，化度群生，继承香火，能羹墙而不忘，诚谓之建功也。虽然三师已经其远，乃德泽绳绳而不绝，寔自后人为之。太极大虚真人问高上老子曰：昔奉圣教，令劝男女动修功德，不审何名功德。高上老子曰：以力勤行谓之功，功及於物谓之德。功若充足，天官纪名，此必然也。昔谢冲寂乃华岳道士也。无所因功，惟事焚香，每日三百炉，逐日不辍。以粱开平元年三月二日朝，有二青童下迎而去，此其功充足之证也。古者三师不过经、籍、度三师。《玉录经》存三师之法甚明，前辈以为定式。自后巢时宾加为五师，是谓分上安分也。《定制集》 中有玄中法师，又有监斋法师，即不知二者即一矣。所谓二五为十，不知五五乃十也。
　　考算簿录，三官相应，皆逆注种民，上下有别，毫分无遗。
　　三元有三官，分为九官，总二十七府、百二十曹。左阳生官，右阴死官。左府青簿，书有功者，右府黑簿，书有罪者。若罪中涉福，福中涉罪，不专於一曹也。所以辖实其事。有三年之考，有九年之考，二十四年考。三官相应者，其功罪与三府一同，前后不差，方行奏列。至於逆注种民，切缘开皇之后，至於甲申，官僚不充，又别举一十二万人以为储官。则种民之数，其额未敷。虽有善未足者，亦令入种民之数，谓之逆注。《八素真经》曰：服日月之法，得其道者，皆青官逆注於未生之前，乃知大道奖进之门，嘉善而矜。不能善之熟者，在所奖进，善之不熟者，犹所矜怜也。
　　又九幽之府，被东华青宫九龙符命，使拔九幽玉匮男女死魂，宿名有善功德满足，应受开度者，取三十二万人，以充甲申驱除之后，开大有之民。
　　北都罗酆为天官所治，泉曲河源为水官所治，九幽地狱即地官所治。若九幽乃罪之大者，宜乎无应受开度之人。缘甲申之劫，当行驱除，人之死者，靡有孑遗。於是东华青官又有九龙符命，下辟九幽之狱，拣择功德之魂。东华青宫，按《黄炁阳精经》云：乃扶桑洞阳也。得入此宫，结为飞仙。《太霄琅书》云：凡有四极明科之身，四司五帝列兆之名，上言青宫。乃知东华者，主领生籍也。大有之民，号曰更生。故《紫文上经》云：涉乎三灾而不伤。又曰：必观更生於太平。然则太平即大有无疑也。
　　当此之时，生死交会，善恶分判，得过者真为乐哉。
　　乐莫大於长生，知生为可乐而不能修。忧莫大於一死，知死为可忧而不能避。非生之远人，人自远也。善人天地之纪，恶人天地之贼，善者即修生之本也。舜始乎匹夫，舍己从人以为善，真积力久，王於天下，后至登仙，位为太极真人，则知为善可乐。正当生死交会，善恶分判之时，若无善功以为凭籍，未免糜渍其
　　躯，流离苦海。总真王君曰：往返三涂中，良由自苦辛。可不为大哀耶。
　　然三官相切，文墨纷纭，龙门受会，鸟母督仙，万圣显驾，昼夜无间，功过平等，使生死无偏。此之昏闹，亦臣之忧矣。大期既切，触事阙替，恒恐一旦，受罹公门。
　　有天下者为天下忧，有一身者为一身忧。天下之与身，所忧虽不同，其於忧则一也。飞天神人总御生死，所忧犹大於天下。当甲申之期，有功者举之，有恶者罚之。又有万圣显驾於太空之中，使功过平等，宜乎无忧，而云此之昏闹，亦臣之忧矣。其所忧者，恐善善者未彰，恶恶者不显，有亏公道，故曰昏闹。恒恐一旦受罹公门。且三官相切，文墨纷纭者，言簿书之多也。龙门受会，鸟母督仙，言洪灾也。《淮南子》曰：龙门未辟，吕梁未凿，河出孟门之上，大溢逆流，无有丘陵高阜，灭之名曰洪水。按《水经》龙门在河东猗氏县，即《书》云导河积石至于龙门是也。然龙门寔天下河源所会之地，甲申乃洪灾之期，先於此处会四海之水，定以劫期之日，然后洪流弥天，无有高下。当是时，善人种民得免洪灾者，即有鸟母之神，以凤车迎学位之子，上昆仑之墟。鸟母乃水之侯神也。故《五老禳大劫经》云：九河受对，洪灾激川，水母徘徊，鸟马合群。太真夫人，亦云八炁蒸於山泽，流沙壅於源口。於是四海俱会，群龙鼓舞，尔乃须甲申之年，将飞阴洪水倒流矣。触事阙替，如《七十四方经》 触事未关，运有良由，然当行之。事触处皆是而未暇料理，惟忧洪灾之劫也。
　　伏闻天尊，造大慈之化，垂怜苍生，开九天之奥，以济兆民。明科有禁戒，非贱臣所可累闻。然大数有期，甲申垂终，运度促急，大法宜行。
　　《玉清经》修行四法，以慈为先。《玉清隐书》师迹有九，以大慈为第一。吾有三宝，一曰慈。则知慈者非独圣人有之，众人皆有之。惟圣人先得我心之正，扩而充之，所以周遍，咸无一物，不赖其泽。今甲申垂终，正大法宜行之日，若舍其慈且广，又安得人人而济之。明科有禁戒者，言明真之科限期有六，第一四万劫一传，第二四万年，第三四千岁，第四四百龄，第五四十载，第六正四周，周劫限竟，得传一人。运促时急，大慈广救，遇贤便传，不俱定数也。使有心者得於考算之中，闻於法音，开示於视听，劝化於未悟者也。缘兹上陈，惧触天颜，愿见哀愍，赐所未闻。
　　前辈曾说：有心得道，不若无心而得道。此两句多端解说，终不明白。愚之所见，安有无心而得道耶。若谓无心，何异木石。学道之人，但办受道之心，得焉失焉，付之自尔。所谓无心者，无此心也。才有得失系於其心，则心不专。心苟不专，虽百工居肆，虽则其成，其於道也，不亦远乎。今经旨谓有心之人，近於修善，未睹法门，虽以造入。虽有耳目闻见，皆非真实，行之而不着，习以而不察。若非开示於视听，劝化令悟入，则终身由之，不知者众矣。所以飞天神王不惧触天之罪期，於考算之间，俾有心者得免洪灾之运，则其用心不亦广矣。
　　於是天尊抚几高抗，凝神遐想，仰诵洞章，啸咏琳琅。良久，忽然叹曰：上范虚漠，理微太幽，道达重玄，气冠神霄，至极难言，妙亦难超。
　　飞天神王恳请《生神玉章》，天尊未许之前，先乃叹息，言道法高妙，不可卒焉而得，於是抚几高抗。抚几则有接下之容，高抗乃疑独不可致穷之状。凝神遐想，仰诵洞章，啸咏琳琅。此一节全赖上清变化《七十四方经》。长生司命君请问《七十四方经》，先自陈曰：触事未关，运有良由，遭遇天尊，乃一生之幸，莫知所陈，愿垂哀愍，赐以成真。於是元始天尊抚几高抗，啸咏太空，良久而有接下之容。中问词旨稍异，理则大同。凝神则疵疠不作，遐想则游心初德之和。洞章乃大洞之章。啸咏琳琅，言其声之震激。而请之良久，欺曰上范虚漠，理微太幽，道达重玄，气冠神霄。盖指《生神经》也。然生神之章，乃三洞飞玄之炁结成灵文，其模范虚旷义理幽远，其道实冠於重玄，其气肇自於神霄。虽因劫运垂终，当宣下世，开示於视听，劝化於未悟。然此经旨至极至妙，非小仙下格之士得之，故曰至极难言，妙亦难超。此两句叹前文也。神霄乃九天之一天也。此见近世神霄仪，与宾仙传九霄不同，识者当自知之。
　　子既司帝位，受任神王，飞天翼於琼阙，四宰辅於明轮，遐眄极览，领综无穷，雍和万化，抚料苍生。
　　子既司帝位。此元始天尊指神王而言也。前段经文，神王自云贱臣幸会，仰侍灵轩。今云司帝位，无乃进之躐等乎。自太平下教之后，事务繁於三代之前，所以称为后圣帝君，非一事也。大厦非一木之支，天下非一人之治，而况三界生死事务之冗乎。盖飞天神王，其位则神王，职则帝也。故经云：总御生死，括天仙领其，赏监七觉，远览遐方。以此而观，以其不测称为神王，总御生死称之为帝，神之与帝，其实一也。飞天翼於琼阙，四宰辅於明轮。言飞一天神王常游行三界，统领鬼神，举功一迁善，推其德业，寔与后圣齐同，所以翼赞於琼阙。又按《 三十九章注诀》云：琼阙在太微之馆，乃天帝玉字也。诸天日月为真精，诸洞日月为伏根，人间日月为明轮，食明轮者为仙人。今神王不独功齐后圣，又辅成於学仙之士，故云四宰辅於明轮。至於雍和万化，抚料苍生，遐眄极览。则知飞天神王领综事务，又非一端也。
　　今大运启期，三五告辰，百六应机，阳九激扬，洪泉鼓波，万灾厉天，四官选举，以充种民，三代昏乱，善恶宜分，子当劳心兆庶，疲於三官，兴废之际，事须开能。今以相委，其勉之焉。
　　前云大运将期，数终甲申。今日大运启期，三五告晨。大运启期，或者指尧时乃甲申垂终之际，有洪水之患也。三五告辰，或云即三皇五帝也。此乃相传之言，经所不载。又《紫文上经》云：承唐之年，积数有四十六，丁亥之末，前后中间之际，午兽之二十，国祚再竭，东西称霸以扶主，有纵横九一之名。又且阳镜圆眸之子，及建号兴泰光延，或有昌元之后，有甲申之岁，其言近於庚辞，难可窍实。或又以三五为阴阳运炁之交，终无一定之议。若以《凤台曲素上经》言之云：大劫有终运#1，运交二像倾，龙门断天河涸#2，三五反相征。以为阴阳之说，则似近之矣。百六即洪灾之运也。所谓百六应机，阳九激阳，洪泉鼓波，万灾厉天。既云百六为洪灾，下云洪泉鼓波，中间又云阳九激扬，何也。太真王夫人云：阳九者大旱，海涌而陆焦。百六海竭而陵问自填。既为洪灾，盖必先聚水於九河之口，会以时日，然后洋溢，故使海竭焉。则阳九海涌又可见也。或云：海竭必用阳炁以激之，故云阳九激扬。四官者，男则童初、萧闲，女则易迁、含真。此四宫系桐相山华阳所管。子当劳心兆庶，疲於三官，正如《慵城仙传》云：三天煌於省察，司阴疲於馑按矣。兴废则是大运启期，甲申垂终也。正当效力，使善恶平分，今以有委，其勉之焉。
　　宝书妙重，九天灵音，施於上圣，非鬼神所闻。明真有格，四万劫一传。今冒禁相付，子秘之矣，慎勿轻传。
　　九天生神，昔元始高上玉帝禀承自然之章，学者得其篇目，立登真皇，元妙深重，如九天之高，即妙而难超之义也。神章乃飞玄之炁，三会成音，故云灵音明真之格，已见前解。元始天尊授之於飞天神王，岂师弟子不得其人耶。尚云冒禁相付，受授之问，可不谨欤。
　　登命九天司马侍仙玉郎，开紫阳玉岌云锦之囊，出《九天生神玉章》。四辅列位，五老监真，太一命辰，玉帝唱盟，一依俯仰明真具典，南向长跪，以付飞天无极神王。法事既毕，诸天复位。
　　司马之名见於经中屡矣。又云侍仙玉郎，叉典经之官也。《隐诀》云玉清、上清、太极、太清九官，并有官僚洞玄灵宝自然九天生神玉章经解卷中公卿大夫侯伯，此必玉清宫官僚也。紫阳玉笈，云锦之囊。又有郁林之笈、云锦之囊。紫阳乃藏经之所，云锦乃盛经之囊也。昔太微大帝授太极四官真人《神光玄变经》，一转以云锦之囊。中黄太一上帝授与南极长生司命君《九赤斑符》一十二卷，亦封以云锦之囊。四辅列位，五老监真，太一命辰，玉帝唱盟。盖列位则定其上下，监真则总其人数，命辰则择以日辰，唱盟则执誓三界。《五帝内真经》云：非盟而不告，授受不关而失真彼此，死生之责，宜依文而奉焉。若以一身论之，四辅即两手足之神也。五老，一白元，二无英，三桃君，四司命，五太一，为五老也。太一即胞胎之神，玉帝即泥丸中神也。《黄庭经》云：天中之岳精谨修，灵宅既清玉帝游是矣。若以元始天尊所临之地，则左辅右弼，前疑后丞为四辅也。以玉清昊极元老、虚皇灵光始老、玄华宝天真老、露眇太灵祖老、娑郁洪京仙老为五老。
　　太一即中黄太一，玉帝则高上玉帝。一依俯仰，乃传经之威仪也。三元官中俯仰之格，总二千四百条，自龙汉之后，沦於混沌，其文改移不全。至赤明元年，上圣校集，止有二百四十条。南向长跪，乃《三元品戒》中法也。南为左官生方也。传道於弟子，向生之说也。西城真人云：学道者不可仓卒，期求仙者不可卒尔。至观《生神经》受授之间，有许多节次，则知黄帝周行一纪，历八十余师，受三千余说，未见玄门，诚有以也。
　　天尊重告飞天神王：此九天之章，乃三洞飞玄之炁，三会成音，结成真文，混合百神，隐韵内名。故太一试观，摄生十方，领会洞虚，启誓丹青。
　　天尊重告飞天神王，此九天之章，乃三洞飞玄之炁，三会成音，结成真文，混合百神，隐韵内名。指此经之尊秘也，已具前解。所以尊秘者，故常委太一之神，试观於人间，其试若过，又须启誓，方行传受。试观之事，谨按《要妙立成诀》 云：昔受神经，人有试吾者，无故以杖槌吾手而血出，吾犹倾心向之，情不它念，是试之过也。经法有试投之约，未受之前，无故举火烧其衣，衣尽而不言，虽尔，奸丑之气，不形於外，非恶之言，不发於口，方为过也。经本多作戒字，其理不明。《金玄羽章经》载传授之法，皆五老授图，太一试观，故能摄生十方，领会洞天。又《玉清隐书》云：帝君领括众天，试观十方，则知试字误为戒字审矣。《金玄羽章》乃云：摄生十方，领会洞虚，何邪。盖六洞之中，以洞虚为西。然元始天尊令太一摄生十方，摄生炁又兼死籍而言，故云领会洞虚。如飞天神王总御生死是也。启誓丹青，歃血为丹，缯帛为青，皆以执信效诚也。如《太极青精乾石＠饭上仙灵方》，太极真人昔受之於太素三元君，尚云启誓金青。况《生神
　　玉章》，乃元始禁书乎。
　　自无亿劫因绿，宿名帝图，不得参见。得眄篇目，九祖同仙。当采择其人应为仙者，七百年中，清斋千日，赍金缯，誓心依盟以传。慎之则享祚，漏之则祸臻。享祚则福延九祖，德重山海。招祸则考流亿劫，痛於毒汤，风刀相刑，可不慎之焉。
　　因缘之报，如种植之功，耕而卤莽，其报亦卤莽，种而灭裂，其报亦灭裂。亿劫因缘，非一日之积也，故修行之士，非一生便成。如许真君上升之时，帝诏云：子自多劫之前，勤修至道，万法千门，罔不师历。然则名载帝图者，岂不有然哉。得眄篇目，九祖同仙。修行之人，须有宿缘，方可得眄其篇目。如《五帝内真经》 云：得道之人自无仙骨，玉名刻书，来生不得眄其篇目。有得其文，便为五岳之宗师。此云得眄篇目，九祖同仙，与彼何异。但大洞之法，先解冥结，故称九祖，与《五帝内真经》稍异矣。又有《大洞经玉诀》云：解七祖百结，随风离根，配合迁基，达变入玄，修行之功，孰大於此。由是言之，《大洞真经》与《生神章》，岂不殊途而同归。然学道之士，功未及身，必先鬼录尽除，如有传受，当择其人有仙骨者，方可付焉。七百年中，清斋千日。此言传经之限也。如元始天王授南极长生司命君《七十四方经》云：子更斋七百年，当受子三经。元始丈人受洪崖先生《内真经文》，以九千年一开。则知七九者，取阳数也。斋金缯誓心依盟以传。按《三元品戒》云：施财以对心，推心以对财。其功等尔。古人求心，末世求财，古人非心不传，末世非财不度。金缯誓心者。金取其坚刚，缯以代割发。本经首尾丁宁戒约，初云窃之者风刀万劫，魂死无生。次云闭心奉行，慎勿轻泄，风刀考身。此云慎之则享祚，漏之则
　　祸臻，以至风刀相刑，可不慎之焉也。
　　洞玄灵宝自然九天生神玉章经解卷中竟
　　#1 终运：原误作「终终」，据董思靖注本改。
　　#2 「个」字系衍文。
　　洞玄灵宝自然九天生神玉章经解卷下
　　绵州冲虚观道士王希巢隐贤解
　　郁单无量天生神章第一
　　本章九天与《胎精中记》九天不同。自郁单无量天至第七号波黎答和天、第八号梵摩迦夷天、第九梵宝天，以本章九天加上三天，为十二天帝，为受炁之祖。正月生受洞元化应声天之炁，二月受波罗尼密不骄乐天之气，三月受寂然兜术天之炁，四月受梵监须延天之炁，五月受上上禅善无量寿天之炁，六月受郁单无量天之炁，七月受灵化梵辅天之炁，八月受高虚清明天之炁，九月受无想无结无爱天之熙炁，十月受波黎答愁天之炁，十一月受梵摩迦夷天之炁，十二月受梵宝天之炁。又参之以《神变经》九天，与上九天之号全不相类。若论人之受气，必本於九天。如受生一月，受郁单无量天之炁，此为定说，若以十二月推之，想别有议论，今更不取。
　　帝真胞命元元一黄演之气
　　太虚聚而有炁，炁聚则为精，炁聚精结，包之於土，兆生之理启矣。经云：男女媾精，包胎始荣。阴包於阳则为男，阳包於阴则为女。乘其宿命，然后生人，故云包命。元始九章，各有帝真命元四字。帝真乃黄庭元王，在命门之下，主生育之炁，故本章云帝真始明精是也。以其宰制不形谓之帝，以其太一不耦谓之真，九天列正，皆后帝真之命，故九章必有帝真二字，则一定而不易。赋之於天，如金之在冶，如泥之在埏。成器之后，方则不可为圆，曲则不可为直，凫之胫短，鹤之胫长，纤毫不可损益也。元者，炁之始生之祖，其功深，其巧妙，万物无不始之。大哉乾元，万物资始，至哉坤元，万物资生。当其元气初包，状如垂囊，附脾作种。脾为真土，物所凭生，中黄太一，为人己命，故云元一黄演之炁。演者，如元纲流演之演，凡有生者，岂外此耶。
　　混合空洞气，飞爽浮幽寥。延康无期劫，眇眇离本条。苦魂沉九夜，乘晨希阳翘。
　　男女媾精，包胎始荣。有形者生於无形，无形者空洞之炁是也。天一生水，与土同包於己。己乃正阳，正阳自己怀壬。男左旋十月而生於寅，女右旋十月而生於申。申为三阴，寅为三阳。当其三阴三阳未分之时，包之於己，乃混合之时也。水土演而成用，故为黄演。寔太清真土也。气之未包，散漫於无何有之乡，人未受生，其魂爽浮游於幽寥之地。幽取其冥昧，寥取其遥远。《老君劝身经》云：法轮动幽寥，勤行径往陆。拾生之人，往往自延康之劫至于今日，经几多时节，如无目之人，背冥山而南行，日近日疏，无复生源，所谓离本条也。未免随逐苦魂，沉於九夜，不睹光明，坐而侍旦，争欲翘望太阳之神光。此六句言人．不得受生，沉迷转徒，又无见闻觉知，须经百千劫之多，其形化其心与之，然盖昧者不知也。
　　大有通玄户，郁单降神霄。黄云凝灵府，阴阳炁象交。胞元结长命，恶根应化消。
　　大有在玉京之北，属土。北乃水位，则知水土乃生成之本也。在人言之，为泥九，居上，属阳包，在下，为玄户，乃始生胞肠之通路也。按《紫文上经》乃玄门也。此乃诵经一过，包原宣通故也。郁单之界，本月之上馆。故《阳精经》云：回阳精於浮黎，探黄炁於郁单。今郁单之炁降自阴阳，阴阳之炁本乎日月，晨霄即日月之域也。黄云即黄炁也。灵府乃胃管。乾坤交娠於亥，一阳始生於西北。壬为阳水，合丁之阴火，便见阴阳象之交也。方其壬之兆怀命门便是，故曰包元结长命也。既曰长命，自此有生，六渐安得恶根为之累邪。《大洞经》曰：胞囊玉清，胎结开明，七祖返胎，我命长生是也。此六句方始得生，必资於炁胞，既结计勾成生之渐矣。
　　桃康合精延，二帝秀玉标。灌溉胞命门，精练神不雕。
　　桃康乃命门之神，字合精延，守人脐下。又云为大洞之尊神，回风混合，共成帝一之尊。或云桃康即太一之神也。二帝指灵帝、尊帝。《隐书》云：灵帝无太一则玄虚不回炁，尊帝无太一则三一不居，故太一之神并五神以为用，合於二帝。秀玉标，言洁白也。《洞经》云：森琼林之· 柯，於命门意同而学异也。包根初具，即生命门，故命门又谓之包根。此一身生生之理，从此发源，十二时中太一之神，运一生炁，灌溉精炼，不令雕枯。《黄庭》云：溉养灵根不复枯，闭塞命门宝玉都是也。
　　九天命灵章，生神神自超。元君遏死户，司马诵洞谣。一唱万真和，九遍诸天朝。稽首恭劫年，庆此荣旧苗。
　　此八句古义，指为飞天神王赞也，但不知果否。缘经文不载，未可为定，若是飞天神王之赞，即当别作一章，如后载太极真人诵二首是也。既是飞天神王之赞，则音律不应如出一手，文理贯穿，疑非二章为一章也。识者当自得之。自精练不雕之后，即有生生之理，於是九天即下命灵章，将以混合百神，故云九决命灵章，生神神自超。神既生，即非胞胎所生之神，乃自然之章。我能修生，则与神冥合，不能修生，彼我各异。所谓神者，阴阳不测是也。岂随人之生死耶。神自超者，则生死不能拘也。一身之中有三十九处生门，三十九处死户，人既待生，恐死户复开，故命元君遏之，不使死户开，故炁侵也。《黄庭》曰：须得正真乃顾眄，至忌死炁诸秽贱是也。司命即长生司马也。经云：九天诵之以生人。若人当生，必歌谣此章，使之结炁生形也。司马唱之，万真和之，盖天道贵生，闻洞谣者，必来和之。及其九遍，炁足神备，诸天下临，喜庆难言，稽首作礼，寔万载之遇也。盖其魂爽。自延康以来，岁月隔绝，不得受生，今既受生，如世间稻谷，本有生意，无缘入土，茎苗茁然，为农者见之，岂不喜耶。所以稽首恭劫年，庆此荣旧苗也。故默希子云：学道全真在此生，迷人待死更求生，今生不可无生理，纵得生时何处生。诵此诗者，可以为生神鼓吹也。
　　上上禅善无量寿天生神章第二
　　帝真胎命元洞冥紫户之炁
　　无量结紫户，炁尊天中王。开度飞玄爽，凝化轮空洞。故根离昔爱，缘本思旧宗。幽夜沦遐劫，对尽大运通。
　　阳清而成，阴浊以结。无量寿天之炁，虽本於天，而二过响地，本乎阴也，故称结紫户。凡人两眉间高一寸，却入骨三分，右为紫户。旧疏云：气尊天中王，以无量寿天帝为天中之王也。然九天皆帝，於此独称为王，未为确论。又为炁之尊，两．字殊无义理，盖一月为胞，二月为胎，胎者形兆胚也，犹未感成之器，一身之生理，自本自根，从兹肇焉。故谓之胎命元，虽九章皆有命字，与此命字不同。然肾与命门合而为一，肾於五藏，所以犹称为耦者，盖兼阴阳生死门户也。命门又号气海，言气尊者指此也。其气升结於紫户而不知其气之来，本於命门。此气乃一身之王也。五藏六腑、百关百脉、金津玉液、日月光华，皆本乎肾，故《黄庭》云：主诸六腑九液源是也。《庄子》云：真人之息以踵。论者多以脚为踵，若息於踵乃可，所谓踵者命门也。其气息於命门，如子在胎，不饮不食，绵绵长存，所谓胎息也。气本生於肾，若息於它处，必无是理。气之在肾，如国之有君，洞冥紫户之熙在九天之中，譬气之在肾，首之如天中王也。当其在空洞之中，轮转化端，周行不殆，生者自生，化者自化。如有飞爽，欲求生也，虽是脱去故根，离往日之爱，故根则死炁是也。人多以爱耽着，生死循环无穷，若不先去爱着，则见境未忘，悮入诸趣苗而为结者多矣。此诵之二过，胎结解根是也。既云离昔爱，又云缘本思旧宗，盖人之生死，非止朝夕，今思曩日生死，皆从爱入，故不得其本则道也。今若从道受生，与本宗并而为一，存形穷生，立德明道，与日月参光，与天地为常。人皆尽死而我独存，方为究竟之地。切缘昔爱，遂沦於幽夜之间，劫期屡易，不得托生，因受苦，一一偿报。今对辨方尽，适当大运启期之时，元始天尊开大有之民，使有心者得於考算之中，闻於法音，岂不幸欤。
　　帝真始明精，号曰自元阳。婴儿史伯华，结胎守黄房。斩根断死户，熙颐养婴童。
　　上一赤子，中一元皇，下一元王，此三一神也。元王，命门神也。名始明精，字元阳，一名婴儿胎，一名伯史原。此三句皆神名字也。按《仙经内注篇》云：即下元官太一神也。《太素玉录》云：太一者，胞胎之精，变化之主，故能结胎成形於黄庭之中。黄房即黄庭也。人之为人，难生而易死，既得受生，其气微弱，阴邪常胜。《度人经》云：北都泉曲府中，有万鬼群，但欲遏人算，断绝人命门。盖阴鬼常欲人死，在冥冥中以求祭杞，人才死后，魂游太空之中，求祭祀者，寔尸鬼矣。其鬼乃肖人之形状，语言，非魂也。所以鬼道贵终，若非主神，则不能斩其死根门户也。既能断绝之，必须颐泰成其生育，故云熙颐养婴童。熙云和也。婴儿下丹田，神也。《黄庭》云：逸域熙真养华荣是也。
　　禅善导灵炁，玄哺飞天芳。华景秀玉质，精炼自成容。务玄育尚生，罗列备明堂。
　　既得其养，无物不长，养之字非以物为养，以气养也。故上云养婴童，下云禅善导灵气，玄哺飞天芳，此养之物也。人既成胎，阳能生，阴能养，此第二章上上禅善天帝导以灵气，哺以天芳，乃太和之气也。故《黄庭》云：渴自有浆饥得饱，即此义也。华景乃日月之光华也。故《金明七真经》曰：若能究华景金光，玉秀流晖者，则与太冥同往於太无之中。详此乃探日月法也。按《上清金阙灵书》服日华以散解死结，保凝泥丸，则知华景者，不止服之以养胎，又能解死户之结也。九天至真以为服日月之法也。行之既久，则体生日泽，面而玉光，故云华景秀玉质，精炼自成容。务玄欲尚生。胎中有二神。一曰白气君，名务玄子，字育尚生，次日玄归子，字盛冒。此二神共守五藏之上，胎命方具，其神即生。明堂有二说，二月成胎，体未完备，安得罗列於明堂之间也。前辈多以九宫为明堂，且九宫处分，胎始结形，分目未具，非分之明堂也。今之明堂，乃肺之明堂也。有命门，然后心生，心主血，法丁之生丙。有心然后生肺，肺主气，法辛之生庚。故心肾以分阴阳，相克则生肺也。乃知洞冥紫户之炁，才成胎形，次即生肺，其神乃罗列於肺之明堂。盖相克者，方见相生之理，苟始生之序，倒行而逆施，则生化之妙或几乎息矣。
　　太虚感灵会，命我生神章。一唱动九玄，二诵天地通。混合自相和，九遍成人功。大圣庆元吉，散花礼太空。诸天并欢悦，一切稽首恭。
　　太虚者，虚之极也。虚极则神自生。灵会者，五灵老君之讳也。经云：司命定算，五帝监生。当生之时，五老下临，命以生神之章以降真气，以集万神，故曰太虚感灵会，命我生神章。一唱动九玄。则诵之一过，声闻九天也。二诵天地通。则诵之二过，天地设恭也。混合自相和，九过成人功。盖天地相通，则两者交通成和而万物生焉。万物生则三才具，而人道立矣。故云成人功。九过者，气尚神具，人乃生也。当生之时，诸天大圣庆其元吉。元者善之长，吉则无不利。乃仙道常自吉，鬼道常自凶也。今既为人，则鬼道不复遏其生门，断其命门，其庆吉之心不足形容，又散花礼拜，不知手之舞之，足之蹈之也。诸天高真普皆欢悦，稽首礼拜重生道也。
　　梵监须延天生神章第三
　　帝真魂命元长灵明仙之炁
　　须延总三灵，玄元始炁分。落落大梵布，华景翠玉尊。
　　魂成於天，魂成则一身之根具矣。天以三景为根，人以三魂为根。《度人经》云：开明三景是为天根。五文开廓，普殖神灵。所谓普殖神灵则万化因兹而生，广大悉备，可知也。人之魂气既聚，则五物百神莫不咸集，终云三部八景，其理可见。言天者必以身为本，言人者必以天为全。《庄子》云：天地与我并生，万物与我为一。盖天人未尝相离也。梵监须延天炁乃天之始炁也。始炁乃大梵之祖，元纲流演，无所不关，玄元始三炁从此而分，九天因而生焉。故云须延总三灵，玄元始炁分。三灵者，《黄庭养神经》云：心中之神，其名有三。一灵朱君，二灵明君，三灵黄君。三灵既集，则一身之根具矣。如大梵之炁弥覆无穷，诸天区别，各生景域，必以玉京山为三天都会之境，以元始为万天之尊。故云落落大范布，华京翠玉尊。落落乃广大之貌，华京则玉京也。玉尊则玉帝为最尊也。於身论之，不为泥丸中有玉帝之官，寔天宝君也。
　　明梵飞玄景，开度长夜魂。游爽赴期归，炁炁返故根。
　　谨按上四句，言梵炁生立天地，人若受生，必本於梵炁，中有受生之神，名曰明梵。《救苦总咒》有六炁咸通，明梵演招，指此。玄景，即所乘之龙也。谨按《空常变化经》云：萧萧玄景上微飙翼之太阳。又按《金明七真经》：修真之士，当存元始於玉皇，空玄与大光，登玄景问九皇。又按《南极元君存五星诀》云：常存五星，至十五年，五老各以所召之物迎子。独北极老人玄上仙皇，迎以玄景之龙。故第八章云：玄景曜云衢，迹超神方外。又《道宝经》云：玄景绿舆斑之舆，皆天真所乘之物，则知人之初生，明梵之神驾以龙舆於太空之中，开度长夜之魂，使游爽赴於生所。人之死后，魂爽荡於太空，如人出游，离别乡土，久不过家，仗此生神，一一返本。一月成胞，二月成胎，三月成魂。三魂既立，则深根固蒂，炁炁返本，可以成身矣。
　　太帝号阳堂，字曰八灵君。九开禄回道，胎炁生上元。．陵梵度命籍，太一辅精延。泥丸敷帝席，三部八景分。魂生摄游炁，九转自成仙。
　　自魂具而炁炁返根，可以格身中七神也。太帝乃精魂也。名阳堂王，字八灵。七神则玄父、玄母、帝皇、九帝、太帝、天帝、纪帝，共七神也。九开乃天帝魂，名录回道，字纪名川。蜀经本作九关，名录回道。独《生神经》为回禄道，不知回禄道为是邪，录回道为是邪。独九开二字，乃以《裴君行事诀》执之，云群真集于太微之观，上开九天之门，注云朝太素，祝云天关九开之门。若以关为开字，犹且庶几回禄道，不应字倒而录字作禄字也。更俟识者正之。况在临安时，有《生神经注》回禄道作火神名，犹更谬甚，则知注经云误不同注本章之误矣。学者当尽心焉。胎炁生上元。谨按《太素玉录》云：魂魄生於胎形，三月为魂，其炁本自胎而生。又太和皇成老子，主胎元之炁，出於紫微，正在昆仑之中，太一所居之处，昆仑即上元宫也。言其魂受生自胎炁为始，位在上元之宫。陵梵乃太一帝君之名，又名神丈人，守人两眉间，此紫户内宫。故《黄素四十四方经》祝日：陵梵履昌，九灵丈人，太一务犹，五神黄宁是也。陵字它多作凌字。司人年命，故《太丹隐书》云：制命丈人，主生年之本命，摄寿夭之简札，故司命之神主典年算长短之期。辅精延则辅助命门之神精，延乃桃康之字也。泥九上丹田，天帝所居处，故云泥九敷帝席。泥丸有九官，皆帝君出入宴息之所，帝席既敷，则三部八景自然分列。《太丹隐书》云：人受生於天，魂结成於元灵，转轮九炁，挺命太一天皇之功，九变为灵，功成人体，体与神并。当其炁随魂生，日行子母气随胎化神，与形同则仙道，岂外兹耶。有为者亦若是九转自成仙，人息不为也。
　　琅琅九天音，玉章生万神。三遍列正位，气参八辰门。玄关遏死户，灵镇津液源。应会感灵数，明道潜回轮。庆此婴儿蜕，稽首赞洞文。
　　琅琅，取其音之震激而清也。神能住炁，炁能留神，生神玉章，炁之所结，炁结则成神，万神於是生焉。位乎上者清炁也，位乎下者浊炁也，位乎两间中和也。三过神礼，魂门练仙，此三遍列正位也。气参八辰门。盖天之八路能致祸福，有知其道者，则鬼神不测，乘龙驾空，神游无极。《权道图》云：开门通天之绛官，休门通天之明堂，生门通天之玉堂。此三门出之遇福，在三天之上也。又有死门与死炁相通，杜门入於死户，伤门、惊门乃二炁交分之路，京门在阳炁终绝绝地。此八辰之门有吉有凶，凶则死户也。紫虚道君，《洞房上经》云：上紫门，望八辰，引丹官，具明神。玄关，下丹田也。《真诰》云：守闭元关，内存九真，三炁运液，灌溉丹田。命门，脐下三寸，即生门也。生门若启，死户即闭，故云玄关遏死户，灵镇津液源。灵则神也。神能安镇於下田，津液流通，无复饥渴。《黄庭》曰：上合三焦下玉浆，玄液云行去臭香，治荡发齿练五方，取津玄膺入明堂是也。适当此时，神应气备，乃飞天神人开化之际，明道大行，幽魂闻之以开度，不复轮回，则炁结为精，精感为神，神化为婴儿，婴儿乃下丹田之真一也。既得婴儿之蜕质，如大洞之法，可以飞行三界也。故云应会感灵数，明道潜回轮，庆此婴兄蜕，稽首赞洞文也。
　　寂然兜术天生神章第四
　　帝真魄命元砀尸冥演由之炁
　　人生始化曰魄，魂在则魄随之，魂既相离，魄乃无依，故曰尸矣。魂炁主升，魄体主降。故冲虚真人云：属重浊而聚。重浊者乃魄之类也。聚则如物之固，乃云砀尸也。人经三月乃生魂也，魂具则魄亦生，无非以炁相生，不约而会，故云冥也。冥云合也。炁自何来，即第一章元一黄演之炁，故《庄子》云：通天下一气也。
　　寂然无色宗，兜术抗大罗。灵化四景分，万条翠朱霞。
　　始炁生郁单天、禅义天、须延天、元炁生兜衍天、不骄乐天、化应声天。惟寂然兜术天在大罗天之下，无色界四天之上，故云寂然无色宗，兜术抗大罗。抗字本音航，盖取能载也。兜术天在大罗之下，所以如舟之载物也。若称抗字则是与大罗相抗扞，其理不通，又且害义。其元炁化生兜术天之后，又化生无色界四天，所谓灵化四景分。《灭魔经》云：太阳协朝晨，灵化四盖庭。四景，又云车舆也。昔太上道君乘四景之舆是也。万条翠朱霞。言化生无色界，其天各有日月云霞，天中之人常采啜日精月华，兼服朱霞也。如《赤书玉诀》云服霞祝曰：中有素黄，元始之家，参驾白龙，七炁峨峨，徘徊玉门，散精朱霞。南岳夫人云：霞者，日之精。餐霞之法甚秘，致霞之道不见，此谓体生玉光霞映上清之法也。
　　游魂不顾反，一逝洞群魔。神公摄游炁，飘飘练素华。
　　魄成於地乃阴也，喜於死。大洞之法有制魄之方，不令散乱，人梦中与人争战者，乃尸鬼也。尸鬼即魄也。人若死其魄，长往而不返，逐於六洞群魔，所谓喜於得朋也。然兜术天帝主开度世间生人，既得为人，四月成魄，游魄不返，必仗神公以摄之。神公乃玉清天上相也。当时制伏北酆，曾命玉清上相为讨伐之帅，自上相之任以其出帅，故号神公也。若以身言之，即肺号神功也。魄以肺为家，而又主炁，其色白，游魄若返则必练其炁，使生华也。故《黄庭》云：急存白元和六炁，神仙久视无灾害是也。
　　荣秀桩劫期，乘运应灵图。空洞生神章，琼音逸九霞。一唱万真会，骞爽合成家。
　　天道贵生，生即炁为之本，炁之在一身，身乃长生，故神仙云：神御炁，炁留形，不须杂卫自长生。身既长生，即同大桩之年，荣秀而不枯，乘此运会，可以名入玄同。许穆呈云林夫人书云：幸遭玄运，灵启其会。故云荣秀桩劫期，乘运应灵图。若非生神之章，其道未易得也。故云空洞生神章，琼音逸九霞，一唱万真会，骞爽合成家。琼音，言生神如琼玉之音也。《三洞真传》云：真人挹五方元晨之晖，食九霞之精。阳数九，故曰九霞。如《金真经》曰：升於九霞，翱翔上清，一唱之间，万真俱会，不期然而然也。骞爽合成家。爽乃魂也。魄以返魂为家。魂魄既合，则无骞违之理。此乃一合而生成也。阴无阳不生，阳无阴不成，阴阳之道大矣哉。
　　九转景灵备，郁郁曜玉葩。兜术开大有，一庆享祚多。上圣回帝驾，婴兄欻
　　以歌。不胜良辰会，一切稽首和。
　　《太真经》云：混沌无形，一日九变，至于九变，方有作用。《生神经》乃炁之祖，若人受生，九炁圆备方可成人。若一炁不备，又致夭阙。每章必有九遍成人功，九过诸天朝，九转自成仙。乃至此章。又云：九转景灵备。人既有魄，必侯九月炁满神备，方始生育。灵乃神也。《紫书金根经》云：送回风之混合，凝九转於玄精。既经九转，肺炁乃足。郁郁，言盛貌也。曜取其光，玉葩乃肺也。兜术天帝乃肺魄之主，喜於开度，大有已解於上，人若能生诸天，下临为上圣者，乘驾而集，乃命神婴之童歌无量之章，则生人立得返形三炼之室。其诸天人闻之，不胜喜悦，幸值良辰，一时稽首。良辰指言声尚神具九天称庆之时也。故云兜术开大有，一庆享祚多，上圣回帝驾，婴兄欻以歌，不胜良辰会，一切稽首和。
　　波罗尼密不骄乐天生神章第五
　　帝真藏腑命元五仙中灵之炁
　　翻翻五帝驾，飘飘玄上门。游步黄华野，回灵骄乐端。采集飞空景，旧爽多不存。
　　天一在藏，所以成始，天五在腑，所以成终。金木水火之炁，非土不成，心肝肺肾之元，非脾不养。九天之炁，初降为胞，名元一黄演之炁，至於五月，五藏乃分，又名中灵之炁，则知成始成终者，其惟土欤。故云翻翻五帝驾。五帝已解於上。经云：五过五帝朝真，藏腑清凉。翻翻，乃飞扬之貌。飘飘而来自玄上之门，古疏以宫上之门为玄都之门。黄野，以身准之，乃脾也。脾之相生，炁降於心，脾炁若足，乃生於肺，故云游步黄华野，回灵骄乐端。《黄庭经》曰：灵台郁蔼望黄野，三寸翼室有上下，正指心与脾也。於是采集飞空之魂，使其成人，岁月寖远，魂爽灰灭。《品戒经》云：死形成灰尘，飞化而成爽。故云采集飞空景，旧爽多不存。噫。生死悬绝，一至於此。前辈有云：一失人身，万劫不复，世有轻生者，闻此岂不痛哉。
　　太微回黄旗，无英命灵旛。摄召长夜府，开度受生魂。公子辅黄宁，总录具
　　形神。
　　《三元诰篇经》云：太极官中有九名，三日太微。人受生皆由太微，降神布炁，立体成形，先禀阴阳精炁，次结魂魄，列三部，正三官，神来入体，即便生育。今人始胎而坠者，乃太微之炁不接也。形成而落者，三宫之神不居也。生而自殒者，宿命之神不注也。《三一经》云：太微中有二十四炁，混黄杂聚，结无变有。炁中有二十四真人，皆三一帝皇之臣也。旗旛符檄，乃号令之先也。人既生身，魂神未具，必以旗旛召之。太微中有小童，名景精，常在帝前，惟命所命，令执黄旗以集飞爽。黄者中色，故曰回黄旗。无英乃魂神也，名元素君，一名神公子，守肝之后户。魂神整具，必由太微之命，以灵旛召之。灵者神也，又死精血不滞，故云公子辅黄宁，总录具形神。公子指无英也。黄宁乃精血三真，名三生君，字黄宁，守人鼻穴之下。故《度人经》曰：无英公子，白元尊神。又云中理五炁，混合百神。然则总录形神者，孰过於中灵之炁耶。故《卫灵咒》曰：黄中治炁，总统元真是也。
　　玉章洞幽灵，五转天地分。炁炼元藏腑，紫户自生仙。数周众真会，启阳应感繁。玉女灌五香，圣母庆万年。三界并欢乐，稽首礼天尊。
　　五五为土，得天地之合数，故生成之理始终咸赖焉。生神之章，感动幽灵，诵之五过，天地乃分。未分已前，混而为一，乃象帝之先，易之太极也。既分之后，阴阳为之合并，气息为之知觉，大洞之法，贵於混合之道，非庸庸者可知，必自贵炁固根，始人能炼炁於元藏之中，则紫户可以成仙。紫户乃六合之腑也。此章无九过、九遍之语，乃云数周众真会。数不至於九，则不能造化。虽然五藏乃分，六腑未备，其数未全也。众真普会，必待数以致之。启阳，乃出胎之时也。从此应感，不胜其繁，故天神地只，一时齐到，宜乎玉女以五香灌濯，圣母以万年相庆。五香，青木香、白檀香、茅香、况香、熏陆香。圣母，乃卫房之圣母也。至於三界并欢乐，稽首礼天尊。生成之德，孰敢尸之，必当归之天尊也。
　　洞玄化应声天生神章第六
　　帝真灵府命元高真冲融之炁
　　应声无色界，霄映冠十方。回化轮无影，冥期趣道场。灵驾不待辔，朗然生神章。
　　九天在三清之下，三界之上，此云应声无色界，乃指化应声天，乃无色界化主也。自三清分九天，九天分三十六天，无色界四天，乃二十八天之数也。若以化应声天为无色界之天，定非也。此章言词衍与向上言词不同，解之者多略。葛仙公云：玉京山冠於八方，此云冠十方，乃霄映之光也。霄映如洞朗之说。回化轮无影，冥期趣道场，言此天之人，与造化相友，与大道冥合。灵驾不待辔，此《庄子》御六气之辩，以游无穷者也。既与道化相合，又何待辔乎。朗然生神章，则俯仰之间，自然与生神章契合也。
　　空洞谅无崖，玄爽亦为强。练胎反本初，长乖飞玄梁。蕲畜丧天真，散思候履常。斩伐胞树滞，心游超上京。
　　空洞已见上。炁自胞胎，魂魄五藏，已经五转，至此魂爽已自强壮，当练其炁，回元返本，如回风混合之道，共成帝一一尊也。长乖飞玄梁。古注谓之桥梁。又谓之玄都山，出於臆度，误学者多矣。《步虚经》云：纷蔼茂玄梁。既为桥梁，何故中间箸茂字、飞字，又云长乖字也。若从旧注，义理不通。乖字如《金真经》云：上道清和，玄中之玄，子勤寻之，勿乖我功，勿乖我盟之义是也。返复详味，玄梁二字，乃上天之禽也。太真丈人退斋，上清三素元君起立，西向诵庆真羽章中间载：翻融振九霄，悲呜唤玄梁。经中既有飞字，乃知其为禽无疑矣。今经旨谓练胎炁可以飞腾，恨其不能如玄梁之禽也。人能勿使畜养丧其天真，思虑营营，杂其正念，但能履其常道，则可以斩伐胞滞之根，终期游於玉京也。
　　愿会既玄玄，悟我理兼忘。介福九天端，交礼地辰良。
　　愿者乃上文练胎反本初，心游超上京。若会玄玄之道，方契其愿。理我兼忘，有我则执，有理则障，无我无理，方合玄玄之道。《登真隐诀》载恭伯荣诗云：玄玄即排起。玄玄乃又玄也。既入玄玄，与道同体，福不约而至而良矣。
　　混化归元一，高结元始王。稽首俦灵运，长谢嚣尘张。
　　今之受生，本自一炁，分而为三元，三三相因，结成九魂，中有九神主之，曰九明大神。第一神讳混化，戴通天大冠，青袍朱履，手执挥魔宝剑，常乘青光九炁，主人元阳，人能知此，本同元始之一炁，则自己三清也。高结者，岂同下格小仙耶。故《玄镜经》曰：元一者，万道之长，匹灵运而转轮，与天地而为一。其於云尘，安足累哉。此庄子所以糠枇尧舜，逍遥於尘垢之外。故右英夫人云：八涂会元宗，乘运观嚣尘是矣。
　　灵化梵辅天生神章第七
　　帝真元府命元高仙洞岌之炁
　　玄会统无崖，混炁归梵辅。务犹运灵化，潜推无寒暑。乘数构贞条，振袂拂轻羽。
　　天以北为玄，人以心为玄，出入无时，莫知其向，可谓统无涯矣。《太丹隐书》载紫微夫人歌云：玄会自相要，流浪自玄冥。上清真人云：六觉既玄会，八难於是冥。词意与此同。一身之根，心为之主，炁为之用，心之所向，炁即随之。孟子谓：志者，炁之帅也。志者，心之所向之地也。心既抱一，炁即归元，则见闻觉知，香味动触，块然外物矣。故云：玄会统无崖，混炁归梵辅。今指心与气两不相交，心自统无崖之境，炁自归梵辅之天，安得成造化之功乎。盖其中必有至神，为之主宰，下云务犹运灵化。务犹乃太一之尊神，号务犹收，字归会昌，守人泥丸后户。生成之本，运用造化，莫非太一之功也。虽寒暑迭迁而妙用无间，正当七过星宿朗明，孔窍开聪，乘其七数，使人孔窍开聪，见闻觉知从此而具，所谓乘数构贞条尔。若人者，为而不恃，功成不居，如振衣袂，拂其轻羽，翩翩然道於无何有之乡，故《庄子》云：至人不留行焉，信矣。
　　琼房有妙韵，泛登高神所。圆输无停映，真仙森列序。上上霄衢邈，洞元深万巨。秀叶翳翠霞，停荫清泠渚。
　　琼房在九天之上。《洞真经》云：是高上玉帝藏金玄羽章万神隐韵之所。又太虚元君云：上寝琼房，流行玉清。妙韵乃自然之音。如黄帝洞庭之乐，不俟人为，自然成韵。故云妙韵。太极真人序《步虚经》云：山上七宝华林，灵风震之，自成宫商，叹味至音，不能名矣。皆此类也。琼房乃高神游览之所，然登泛之者，如水之泛有不绝之像，中有日月之轮，光彩相映，不曾停住，真仙列序，森然如林，仰望高虚。清明天居其上，下瞰洞元。化应声天在其下，中有秀叶翳，空如翠霞之色，荫垂於清泠之渊。《洞神经》六府，以肝为清泠府。太上真人《八素阳歌》第六篇，有我超腾羽盖，徘徊清泠渚，正指此也。已上并记琼房中事迹。
　　遨玩怡五神，繁想啸明侣。五难缘理去，冲心自怡处。
　　琼房之居，非止为遨玩之所，太上将以怡悦五神。盖神者好和而恶奸，故《藏》中有颐神论，专以和为养，则知修生者可不怡神乎。上清《真诰》，谓两手两足合心为五神，心想常青，两手常赤，两足恒白，则去仙近矣。又以两目、两手、肺部合为五神，左目童子飞灵，右目童子晨婴，左手童子接生，右手童子方盈，肺部童子素明，此五神名也。既怡五神，可以去繁想矣。《庄子》云：道不欲杂，杂则挠，又况其繁乎。繁想若生，以啸而忘之，可以辈明侣矣。盖啸者，长声也。古者修养之士以之导炁，故《智惠经》云：灵幡吸风散，繁想应时消。若繁想既消，则此五难盖可以理去也。五难，则贫穷施惠难，豪富学道难，令命不死难，得见洞经难，生值后圣难。五难皆系繁想，苟无繁想，则心自怡矣。《西升经》云：除垢止念，净心守一。学道之士，非有别难，治心为难。故尹真人临别太上，再乞一言，以为修行之要。太上以除垢止念，净心守一以告之。则净心者，修行之先务也。心不先治，以求大道，譬如养鸡而与狸为活也。此章乃七过之功，孔窍开聪，言及於此，何耶。盖聪明之根本自於心，若繁想存心，则聪明有时而昧。所以首言玄会统无涯，后云冲心自怡处，药可见矣。
　　爽魂随本根，亹亹空中伫。七诵重关开，豁滞非神武。运通由中发，高唱稽首举。
　　人之有神，如屋之有人，屋未备，所以魂亹亹向空中伫。亹亹者，言其势已迫於屋，而未能入也。本根者，言无英以肝为根，白元以肺为根是也。当其七过之时，孔窍具开，滞碍之迹豁然而解，亦犹神武之施，不战而胜也。生神之道，其为物也不二，则其生物也不测。神机炁立，有不期然而然者，盖其中有主宰存焉。中无主而不立，外无主而不行，故曰运通由中发，高唱稽首举。
　　高虚清明天生神章第八
　　帝真华府命元真灵化凝之炁
　　清明重霄上，合期庆云际。玉章散冲心，孤景要灵会。
　　天有九霄，自玄洲赤成府日初霄，次日风霄，次凝寒之处号日重霄。今高虚清明，又在重霄之上。《玉晨景灵经》云：何由得披重霄之门，观天地之始终乎。又《空洞灵章经》云：龙变重霄上，梵度行劫轮。乃知龙变为种民，天地清明，与龙变天相接故也。《登真隐诀》 辛玄子赠杨君诗云：神随空无有，炁与庆云消。玉章指生神章也。可以散适冲心，故云玉章散冲心，孤景要灵会。又如《凤台曲素上经》云：玉浆散冲心，明姝唱灵歌之意也。
　　焕落景霞布，神衿靡不迈。玉条流逸响，从容虚妙话。
　　已上并不载事相，皆纪天中景物，游宴之词也。《杨真人内传》载紫清真妃自云：仰掇日根，入宴七阙，蹑三辰而俱升，散景霞以飞轩。神衿靡不迈，如大洞歌辞，有玄歌散神襟，玉条流逸响。如辛玄子云：仰首玩鸣条，林空有逸欢之语也。
　　灵音振空洞，九玄离幽裔。感爽无凝滞，去留如解带。明识生神章，高游无终败。
　　已上纪生神章，其妙用有不可知者，若见则九玄即得离幽夜，又飞爽感激，去留自在，不复凝滞，如解衣带。若人有识生神之用者，即遨游三界之上，无复阳九百六之灾，故日无终败也。
　　玄景曜云衢，迹超神方外。应感无方圆，聊以运四大。研心稽首诵，众圣共称快。
　　此章自高游无终败，方见超出三界之语也。玄景已见前解。迹超神方之外，庄子游乎五湖四海之外是也。不为物先，不为事始，迫而后应，感而后动，如醉者之坠车，乘而不知也，坠而不知也。故云应感无方圆，聊以运四大，研心稽首诵，众圣共称快。此四句言生神章也。礼义之悦我心，如刍豢之悦我口，又况生神章妙用乎，宜乎共称快也。
　　无想无结无爱天生神章第九
　　帝真岳府命元自然玄照之炁
　　无结固无情，玄玄虚中澄。输化无方序，数来亦叵乘。
　　物不足则多爱，爱深则结人，至贫则无情，情疏则怨。惟至人者，不可得而亲，不可得而贵，不可得而疏，不可得而贱，是无结固无情也。此天之人，身与道合，已入重玄之境，形充空虚，静而不变，澄之自清，与物化一，不化者也。如轮之转，周回无端，是为道枢。至於九遍，根原本始，一时生神，生神则可以超数，至於十遍通炁，制御万灵，则飞行上清，坐观劫数，不可称计，故云叵也。叵乃不可。《西升》云：上世始以来，所更如沙尘，动则有劫载，自惟甚苦辛。惟无方序者，始能免此。
　　谁云无色平，峨峨多丘陵。冥心纵一往，高期清神征。良遇非年岁，劫数安
　　可称。
　　得道之人优游无方，或翱翔三景，或出入江海，或飞行五岳，此天之人，称为无想，无结无爱者，言其去住适然也。天次大罗三天之下，与无色界天殊远。谁云者，或相传云无色界天，曾往彼间，其中最多丘陵。峨峨者，丘陵之貌也。冥心则专，一往可清神。适真也，此时不往，又恐劫运更改，惜此良遇也。昔王方平与麻姑相约，麻姑答日：近不奉见，忽以五千余年，尊卑有叙，赡敬无阶，思念欲信，未即便去。人之良遇，有如此之远，可不信耶。冥心纵一往，如右英夫人示许长史云：从心空洞津，总辔策朱轩之语也。
　　浮爽缘故条，反胎自有恒。灵感动太虚，飞步霄上冰。津趣鼓万流，潜凝真神登。无爱故无忧，高观稽首升。
　　经自初章胞元结长命，至于二章斩根断死户，三章魂生摄游炁，四章神公摄游炁，五章炁炼元藏腑，六章斩伐胞树滞，五藏六腑既具，至于七章方无作成之语。然人之初生，如创业垂统，必有艰难之状。七章之后，粗尔守成。故九章止云：浮爽缘故条，反胎自有恒。然止候其月数之备，至於成人，既获此身，则与九天之炁莫不齐一，其身中之灵神，本太微中三一之神也。洞合太虚，可以飞步於霄上也。飞步乃空行也。灵神云：飞步旋玄都。霄上者，天中之官阙。云林夫人云：玄波振沧涛，洪津鼓万流，驾景眄六虚，思与佳人游是也。若登霄上者，必须潜心凝神，与天地参光，与万物为常，而潜心凝神者，必自无爱无忧焉。南极夫人云：人从爱生忧，从爱生畏，无爱则无忧，无忧则无畏。昔有人夜诵经甚悲，有怀归之哀。太上真人化作凡夫，往谓曰：子常弹琴否。答曰：然。真人曰：弦缓如何。答曰：不鸣而不悲。又问：弦急如何。曰：声绝而伤。又问曰：缓急适中如何。答曰：众音和矣。真人曰：学道亦然，心若调适，道可得矣。乃知有爱，有忧者，道之大病也。故云无爱故无忧，高观稽首升。学者所当尽心焉。
　　太极真人颂二首
　　大道虽无心，可以有情求。伫驾空洞中，回眄翳沧流。净明三界外，萧萧玉京游。自无玄挺运，谁能悟冥趣。落落天汉澄，俯仰即虚柔。七玄散幽夜，反胎顺沉浮。冥期苟潜凝，阳九无娱忧。睹此去来会，时复为淹留。外身而身存，真仙会良俦。
　　亹亹玄中趣，湛湛清汉波。代谢若旋环，桩木不改柯。静心念至真，随运顺离罗。感应理常通，神适逮自祖。淡游初无际，繁想洞九遐。飞根散玄叶，理返非有它。常能诵玉章，玄音彻霄霞。甲申洪灾至，控翮王母家。永享无终纪，岂知年劫多。
　　洞玄灵宝自然九天生神玉章经解卷下竟
　　
