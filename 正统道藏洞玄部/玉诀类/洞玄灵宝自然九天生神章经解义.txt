洞玄灵宝自然九天生神章经解义
　　经名：洞玄灵宝自然九天生神章经解义。南宋泉州道士董思靖撰。四卷。底本出处：《正统道藏》洞玄部玉诀类。
　　洞玄灵宝自然九天生神章经序说
　　悬义
　　原夫三洞一乘教典，大科分三，一序分，二正宗分，三流通分。今此经乃三洞自然之炁结成灵文，非由人所演说，故经题不冠以太上，经首不冠以道言，不立序分，不言时处。而所谓洞玄灵宝者，乃述经者以其所载之道，当隶於本部也。从经首至太清太极官，即述三宝之本迹也。自此三号虽年号异，本同一也，至离其本真耳，言三炁为天地万化之原，而人则与之同根合德也。内分五章。一章自此三号至开光赞本宣化。二章自炁清高澄至并受生成，分辩仪象，立奠三才。三章自天地万化至天地之极也，乃摄迹崇本。四章自人之受生至终不生也，言人贯三才，重生缘会。五章自夫人至本真耳，乃赞重劝修。次自九天生神章至所闻也，赞章本起，功德无量。内分四章。一章自九天至自然之章，赞章自然，体全用具。二章自天宝至生人，言诵章功德，玄应随量。三章自学士至选人，言群品皈依，应量自利。四章自三宝至所闻也，乃归本反寂。次自夫学上道运登晨，乃赞重教修功用差等。内分六章。一章自夫学上道至坐致自然，赞劝齐举。二章自三宝至同仙，言秘重尊奉。三章自三元至考身，乃勉宿善，戒轻传。四章自修行至宝章，舍事入道，澄心契元。．五章自诵之一过至一时生神，言如法行道，功德等渐。六章自九过为一遍至登晨，乃序效阶差，终致极果。以上乃正宗分也。此经既以自然为宗，故首不立序分，至此乃立出经之序分也。自元始天尊至赐所未闻为一段，中分九章。一章自元始天尊至啸朗九天，权立时处，显示容仪。二章自是时至披心，乃神王应机, 将陈己问。三章自於是至侍晨，乃整仪启问，自述己职。四章自方当乘机应会至善恶当分，乃乘时兴愍，宣任济善。五章自赤明以来至以充储官，明三代选人以充仙任。六章自如此之例至毫分无遗，明随因证果，诠次差等。七章自又九幽之府至开大有之民，明迁拔宿善充太平民。八章自当此之时至亦臣之忧矣，明应会料别，虑失平等。九章自大期既切，至赐所未闻，乃开心自任、哀求法要。次自於是天尊至慎勿轻传，明出经缘仪。中分二章。一章自於是天尊至妙亦难超，明天尊应机，赞道将授。二章自子既司帝位至慎勿轻传，乃天尊赞许，勉勤戒秘。以上乃序分也。自登命至复位，乃流通法要，具述仪度。中分二章。一章自登命至神王乃出命传经，众真具仪。二章云法事既毕，诸天复位，乃授经既竟，敛仪反寂。乃流通分也。次自天尊重告至可不慎之焉。乃申赞秘重，然后出章也。
　　五劫开化说释九天义
　　《元洞玉历章》云：混元溟涬，大梵弥罗，诸天未分，九阳冥合，三因九转，六变七徊，元始肇形，五劫初化，乃命梵元祖晨道君笔录天元，运乘五劫。故元洞者，以名祖炁。玉历者，以纪天元，劫运五周，复归其一。自一炁分化，三因成九，若龙若蜓，盘曲九道，总九阳祖炁之元，太上以三九运梵，三五乘元，合四十二炁，三乘九为二十七，三乘五为十五，共成四十二。以开始青天元祖炁，明东方始青之元，应九阳木王之初，故东方得九炁以分天境，劫号龙汉。次九因重复，阳炁开明，赤文流光，敷落五度，玄图丹书，太上以三乘五，三转朱英，合二十四炁，三乘五为十五，三乘三为九，共成二＋四。以开南丹天元祖炁，明南方丹光之元，应三阳火王之初，故南方得三炁以分天境，劫号赤明。次复九因重积，中黄化元，天纬周躔，梵元乘五，太上以五五三徊，混阳十二，合五十二炁，五乘五为二十五，五乘三为十五，兼十二数，共成五十二之数也。以开中黄天元祖炁，明中灵黄华之元，应五阳土王之初，故中央得一十二炁以分天境，劫号上皇。次九元复因，素景肇阳，七明焕梵，五纬乘天，太上以七五三乘，合三十六炁，三乘七为二十一，三乘五为十五，共成三十六。以开素灵天元祖炁，明西素皓景之元，应七阳金王之初，故西方得七炁以分天境，劫号延康。次复九因周竟，混化归本，一炁肇明，太上以二五乘十三，积元阳合三十炁，谓以二五相乘为十，三积其十，共成三十。以开北玄天元祖炁，明玄冥上景之元，应一阳水王之初，故北方得五炁以分天境，劫号开皇是也。《龟山玄录》云：天尊结元洞之炁，为玉历之书，以龙汉为初劫，赤明为中劫，延康为终劫。《灵章经》云：龙汉承延康界，开号赤明也。太上居混沌之初，御先天之炁，为万化祖，积阳成天。阳数奇，天数二十有五，一三五七九是也。一本居北，一六无位，寄於中央，以为布化之始。中位向南者也，故布炁之序始於南。而次三居之南，不可以无对，故北为南对，而次五居之。先天布炁皆逆数也。炁有屈伸，故位有逆顺，而逆所以为顺也。故由北而西，次七居之，由西而束，次九居之。东方得九数者，终於此则始於此，此九所以为万物元，而为后天入用之本也。数穷於九，变於三十六。三五七九为二十四，列於四方，中央无位之一，虚中而运十二炁，以成三十六之数。先天布炁，则一自中始。后天运炁，则五居中位。一始一终，故两其一而为二，一伸一屈，故两其五而为十，合成十二也。数变於三十六，二十四既列於外，得径一围三之二，则中央所存之数十二矣。三十六者，即九之变，故分五劫，天境皆以九言也。观之五子归庚之法，庚子居一而具十二支之全炁，亦一义也。五子元乃西方甲子金七数而遇庚，北方丙子水五数而遇庚，南方戊子火三数而遇庚，东方壬子木九数而遇庚，中央庚子土即一不动，乃为四子所归，故统十二辰之炁也。所以必遇庚者，乃炁数之变也。然则五方所合之数，何与。曰：其数亦从中起，虚其中以统四方之数，故三五七九在四方，为二十四炁之宗，而无位之一六，分之四方，各得其七，而为二十八宿之元。一六本召北，以其一乃天之元，六乃地之元，而五乃中之数，故无定位。而四方各具，所以一与五互见於中北，而合其数为六也。一为生数之始，六为成数之始，故太始居之，以为生成之本也。合二十四与二十八，即中央所合之五十二也。先天之数逆布，故先南而后北，先西而后东，亦如三五七九之序也。后天之炁顺行，故木而火而土而金而水，五劫所以运也。太上藏其一於中，以为资始之本，一藏则六用矣。是以总四方之六，而布於直面之南，为二十四。复加其六而布於北，为三十。次西之三十六，东之四十二，皆加六焉。六既用矣，又藏其用，则四十二而三十六，三十六而三十，三十而二十四，二十四即四方之三五七九也。分而合，合而分，乃造化之至妙。而所谓应者在其方，则应其数矣。此太上藏天一而分天境，复用其六以为万化生成之本乎。
　　洞玄灵宝自然九天生神章经解义卷之一
　　清源天庆观道士圭山董思靖着
　　释经题
　　此经乃三洞飞玄自然之炁结成灵文，超於视听之先，出乎名言之表，众真钦奉，万圣尊崇。本秘於玄都紫阳玉台，因飞天神王悯下世阳九百六之灾，亲礼天尊，恳请宣布，於是高真得而降授，尘世得而流传也。所谓洞玄灵宝者，盖三洞中一部之名。自然九天生神章者，即部中一品之目。三洞则洞真、洞玄、洞神是也。洞以虚通无外为义，玄以玄妙不测为义，此道本体，包贯三才，混融万有而不可致诘也。灵宝者，表神化之无方，为众圣之所贵。其在人也，通达无碍之谓洞，应感无滞之谓玄，神慧而化之谓灵，炁凝而妙之谓宝。自然九天生神者，自然明其体也，九天示其迹也，生神显其用也。其体混成，本乎无待，故曰自然。九者，阳数始於一而究於九也。天者，是理所寓之迹也。生神者，由天而命乎人，以生神也。夫神无方体，必得九天之炁，然后有所寓而妙用无穷焉。章者，其文灿然而成章也。经者，载道之名，万古常行之典也。
　　天宝君者，则太洞之尊神，天宝丈人则天宝君之祖炁也。
　　此言教迹之本。洞真教主即天宝为迹，祖炁为本。祖炁即混洞太无元高上玉皇之炁也。天宝君乃万道之祖，故为大洞之尊神也。天者，以玄为义，取其自然，故以天名。宝者，至贵之称。君者，至尊之号，谓为群生之所尊贵也。不曰洞真尊神，而曰大洞者，乃三洞未分，总为大洞。如二仪未判，谓之混沌也。尊神言其主也，盖高而无至，仰之日尊。炁母混成，不测为神，此合理炁而言也。又称丈人者，是炁之主宰而最尊最先者也。
　　丈人是混洞太无元高上玉皇之炁，九万九千九百九十亿万炁。后至龙汉元年化生天宝君，出书时号高上大有玉清宫。
　　混洞太无元者，混以不分为义，洞以虚通为义，太以极大为义，无以真空为义。此明大道之本体，浑沦洞彻，先天地生而实无形体之可即，故曰混洞太无也。然专曰混洞而不曰太无，则混洞几沦於一物，而不足为天地万物之宗本。专言太无而不言混洞，则太无反沦於空寂，而不足为阴阳万化之枢纽。通谓之元，则统之有宗，而乃所以为发生之本也。高上玉皇之炁者，三宝本地，俱出言名之表，故通称为上，然寻迹取本，玉清最高，故加称高上也。皇者，光大之名。王者，含润之德。明此妙本，虽复灵绝空无而有光大含润之德，是炁之祖，至尊至贵而理之所寓也。九万九千九百九十亿万炁者，乃混沌之先，未有岁数可纪，故但以炁言，数积至此，然后龙汉劫开。九乃阳数。经云：积阳成天是也。龙汉元年化生天宝君者。龙汉乃始劫之名，属东方天境。元年是初时之号，亦非如今世之年数也。所谓化生者，乃有而无形，无而有精，非由形生故称为化。如《洞神经》云：妙像无形，应感有体，真精妙炁，化成姿容是也。后二说同。此乃无象之象，非状之状，惟道为身，不属空有矣。出书时者，即龙汉劫初之时，出洞真十二部之书也。且当是之时，人物未兆，何由出书，殊不知是书之文，是炁之所结也。才有是炁，便具是书，而炁之所以然者，皆书之理也。高上大有玉清官乃天宝君之治所也。
　　灵宝君者，则洞玄之尊神，灵宝丈人则灵宝君之祖炁也。
　　此灵宝君为洞玄教主，诸义见前。
　　丈人是赤混太无元玄上玉虚之炁，九万九千九百九十九万炁。
　　赤者，南方之色。此言色相之明焕也，亦是将显赤书之象。然虽有色四而未分，故曰赤混。既言赤混，则可名於有。又言太无，则可名於无。今合而言之，盖表真空妙有，混然无间，乃所以为万化之元也。《度人经》云：混洞赤文，无无上真。亦此意也。上玉义见前。虚者，体本空洞，全具上玉之德。理虽存焉，然非实有形器，常自虚通之谓也。
　　后至龙汉开图，化生灵宝君。经一劫至赤明元年，出书度人，时号上清玄都玉京七宝紫微宫。
　　前日龙汉元年化生天宝君，此日龙汉开图化生灵宝君者，盖元年乃初劫也，谓之开图乃化元显发，文彩已露而灵宝君生於是时也。赤明乃第二劫名，属南方天境。经一劫者，龙汉劫也。是灵宝君生於龙汉之中，而出书於赤明之初也。加度人二字者，盖灵宝君实为传教度人之祖。玄都玉京七宝紫微官乃灵宝君所治之官，亦藏经之所也。
　　神宝君者，则洞神之尊神，神宝丈人则神宝君之祖炁也。丈人是冥寂玄通元上玉虚之炁，九万九千九百九十万炁黑。后至赤明元年化生神宝君，经二劫至上皇元年出书，时号三皇洞神太清太极宫。
　　神者，变化不测，超然无累之义。宝君之说同前。洞神教主，则神宝其迹也，冥寂玄通元上玉虚之炁，其本也。冥言窃汉，寂谓恬夷，玄乃不滞，通即无壅。此明妙本虽冥漠四绝，湛寂恬夷，而常通不壅，迥然无滞也。余义同前。通称元者，以其均为万善之宗长，万化之本始也。然此三者，前之两元同称太无，后之两炁同称玉虚，是中之元本乎上，而下之炁本乎中，故中之元与炁特兼二者，岂非所以逗一脉之流通而无间欤。至赤明元年化生神宝君，经二劫至上皇元年出书，时号三皇洞神太清太极宫。盖经龙汉、赤明为二劫。而上皇乃中央劫名，当洞神教主下化，三皇洞神太清太极官，即其所都之号也。详观三元所积之炁，其数各有差等。自上元至中元，所减之数巳迥不同等，而下之愈不逮前，可见运度渐促，犹人之一身少而壮，壮而老也欤。
　　此三号虽年殊号异，本同一也。分为玄元始三炁，而治三宝，皆三炁之尊神，号生三炁，三号合生九炁。
　　自无而有，有亦强名。从一而三，三不离一。虽三元之号异，本一致以同归。谓之年殊，则龙汉、赤明、上皇之分；谓之号异，则玉清、上清、太清之别。然实本於元始之祖炁，而总於洞真之上道。故云本同一也。当其迎之不见其首，随之不见其后，独非体之至妙者乎。及乎号之以年，名之以炁，岂非迹之可名者乎。然迹未尝离体，而体亦未尝异述也。分为玄元始三炁而治。或依《七签混沌篇》 云：一炁分为玄元始三炁，而理三宝，遂以治三宝为句未稳。上云此三号，而下云本同一也，是摄三而一。又云分为三炁者，乃即一而三也。《三天正法经》云：始炁青，青炁精澄曰清微天。元炁白，白炁精澄日禹余天。玄炁黄，黄炁精澄曰大赤天。三炁俱生空洞之中，自一分三，以统三天之治，然后导运御世也。三宝者，即天宝、灵宝、神宝也。是为炁中之主宰，故曰尊神。三炁即玄元始也。号生三炁，乃每号又各生三炁，故三号合生九炁。《正法经》云：三天既立，始炁生混，混炁苍，苍炁精澄，生郁单无量天。混炁生洞，洞炁赤，生无量寿天。洞炁生皓，皓炁苍，生梵监须延天。元炁生昊，或作昱。昊炁绿，生兜术天。昊炁生景，景炁黄，生不骄乐天。景炁生遁，遁炁白，生化应声天。玄炁生融，融炁，生梵辅天。融炁生炎，炎炁碧，生清明天。炎炁生演，演炁黑，生无想天。九炁并生於上三炁之中，与上炁相去各九亿万劫也。其在人身，则三炁三宝，乃元神、元炁、元精也。居人三丹田，而分镇九宫也。
　　九炁出乎太空之先，隐乎空洞之中。无光无象，无形无名，无色无绪，无音无声。
　　《消魔真经守一品》云：一曰始无，是为玉清。二曰元洞，是为上清。三曰玄空，是为太清。则是出乎太空之先，乃原於始无未见炁者，所谓元神是也。隐乎空洞之中，乃合元洞、玄空而言，所谓元炁、元精是也。当是时也，视之而不见，听之而不闻。所以无光无象，无形无名，无色无绪，无音无声。盖即其始而观之，则冲漠无朕，初无声臭之可求。然而阴阳动静之理，莫不悉具於其中。此其所以为导运御世之本也。
　　导运御世，开辟玄通，三色混沌，乍存乍亡，运推数极，三炁开光。上章赞本宣
　　化。○炁清高澄，积阳成天。炁结凝滓，积滞成地。
　　导者，启迪也。御者，宰制也。若有使之然者，此乃枢纽玄运，纪纲造化，而二仪以之开辟，三炁以之变通者也。三色则青、白、黄也。三炁则始、元、玄也。当其三色冥一，混混沌沌，将分未分，乍存乍亡，或离或合，倏有倏无，亭毒既久，运愈推移，数亦随之，数既满足，炁乃开光。炁之轻清者属阳，故浮於上而高澄，积而为天。炁之重浊者属阴，故滞於下而凝滓，积而为地。自三炁开光，乃至成天成地，皆其序也。
　　九炁列正，日月星宿，阴阳五行，人民品物，并受生成。上章分辨仪象，立奠三才。
　　此言九炁为万物之根，即经中所称者是也。《正法经》云：三三化生，以至九元是也。列则整然而有序也。正则贞固而不邪也。盖混然之中，灿然伦理，不相假借，不相侵夺，此统之有宗，而会之有元故也。日者，太阳之精。月者，太阴之精。星者，按《星经序》云：星者，体生於地，精发於天。宿者，列星也。阴阳者，元炁之动静屈伸，而阴阳分焉。五行者，质具於地，而炁行於天。以质而言，其生之序，则水、火、木、金、土也。以炁而言，其行之序，则木、火、土、金、水也。乃至人民之众，品频之繁，亦莫非由九炁列正，而后生成也。
　　天地万化，自非三元所育，九炁所导，莫能生也。三炁为天地之尊，九炁为万物之根，故三合成德，天地之极也。上章言摄迹崇本。
　　育者，慈养之谓也。导者，推运之谓也。神鬼神帝，生天生地，非三元所育不能也。品物流形，各正性命，非九炁所导不能也。此其所以纪纲造化，流行古今，而为天地之尊，万物之根也。三合成德，天地之极也者，乃三而九，九而三，复归于一也。《正法经》所谓从九反一，乃入道真是也。盖即其造化发育之本而推之，则知三元之实德，浑然一体，冲漠无眹，卓然立极於天地之先，而为天地万化之准则。故其所以赋与万物，各各无欠无余，所谓降衷是也。
　　人之受生於胞胎之中，三元育养，九炁结形，故九月神布、炁满能声。声尚神户具．九天称庆。太乙执符，帝君品命。主录勒籍，司命定算。五帝监生，圣母卫房。天神地祇，三界备守。九天司马在庭，东向读九天生神宝章九过。男则万神唱恭，女则万神唱奉。男则司命敬诺，女则司命敬顺。於是而生。九天司马不下命章，万神不唱恭诺，终不生也。上章言人贯三才，重生缘会。
　　三炁为天地之尊，九炁为万物之根。惟人生於胞胎之中，兼天地万物之禀受，所以最灵而独贵，为天地之心也。三元育养，即生育天地，而为天地之主宰者，人得之以为性，乃秉彝之善也。九炁结形，即运行两间，赋与万物，而为万物宗本者，人得其正以为体，乃结形之资也。九月数足，九天之炁尽降，神者寓於是炁，而混融无间，故炁满而神亦周布於一身矣。声又其神炁之激发者也。尚，取也，具，全也。谓能声取其神具也。九天称庆者，盖天以生物为心，故九天之帝因其炁之无夭阏，而得遂成人，则赞而喜之也。太一执符者，《太丹隐书》云：太一、公子、白元、司命、桃康五神，上入紫房，各奉青玉案，上有五符，次呈帝君。此言太一执符者，乃五神则太一为首也。故《大洞玉经》云：太一神夫子，左执兆符籍。盖太一乃反胎始形之神也，名日务犹收，人之初生，执符而混合万神也。既生则守人玉枕之下泥丸后户。帝君品命，主录勒籍者，帝君逢或作绛字凌梵，一名七灵，一名神丈人，品定命分之高下。人既生矣，则守两眉中闲紫户之外宫。主录，即司录君也。勒籍，谓勒其命籍也。司命定算者，即中央司命丈人，若名理明，初定其算也。形生之后，则守人绛宫心房之中血孔之户。五帝监生者，即五方之帝也。青帝雕梁际，赤帝长来觉，白帝彭或作彰字安幸，黑帝保成昌，黄帝林虚夫，或作含光露。同监人之生也。圣母卫房者，即九天圣母司其生成，故卫其房室也。天神地祇，三界备守。在天曰神，以其阴阳不测故也。在地曰祇，以其颓然示人故也。三界，即上中下、天地水三界之神。齐备卫守，谓莫不敬护也。九天司马，即总仙大司马长生法师，栢成欻生也。庭者，中央之位。东乃生炁之方。九过者，章数足也。男则唱恭而敬诺，尊而称庆之意。女则唱奉而敬顺，悦而顺承之意。此尊卑贵贱所以分也。命章，即九章也。所谓不下命章，则终不生者，盖逆顺吉凶，生死一机而已，故反是则不能生矣。○以上神名出《三天君列纪》。
　　夫人得还生於人道，濯形太阳，惊天骇地，贵亦难胜。天真地神，三界齐临，亦不轻也。当生之时，亦不为陋也。
　　所谓还生者，盖天理混然，人所固有，得之则生，失之则死。故生於人道，则天理复还矣。濯形太阳者，离至阴而沐至阳也。蜀注云：才得人身，必诣南丹火炼池中，涤以黄华之水，然后投胎就舍，方得成人。不曰黄华而曰太阳者。黄华者，阳之精，在日之上馆，一名洞阳宫。中有流火之池，池中有黄华真水，其间天人常以此水灌濯形容也。并存于此。○夫人之神与三宝合德，炁与九天同根，头足象天地，七窍应三光，三才相通，其机一也。宜乎惊天骇地，贵亦难胜，三界齐临，亦不轻也，当生之时，亦不为陋也。然则为人，可不自贵乎哉。
　　所以能爱其形，保其神，贵其炁，固其根，终不死坏而得神仙，骨肉同飞，上登三清，是与三炁合德，九炁齐并也。但人得生，而自不能尊其炁，贵其形，宝其命，爱其神，自取死坏，离其本真耳。上章乃赞重劝修。
　　且夫人之形，象天而法地，应三才而具五行，血气之所营，聪明之所托，其可不爱之乎。然形非徒形，必有使形者存焉。是以又当保其神也。《南华经》云：纯粹而不杂，静一而不变，淡而无为，动而以天行，此养神之道。贵其炁者，啬之而不敢妄用也。固其根者，守之而不离其本也。故云守中抱一，与天相毕。此终不死坏之义也。夫如是则始於爱形而终於践形，始於保神而终於穷神，然后乘云炁而游太清，是与三炁合德，九炁齐并也。其或反是，则几何不坏灭而离其本真哉。盖自取之耳。○自三号至此，分为五章。
　　九天生神章，乃三洞飞玄之炁，三合成音，结成灵文，混合百神，隐韵内名，生炁结形，自然之章。上章乃赞自然体全用具。
　　此申言生神章之文，乃合三洞飞玄之炁，结而成音，故曰三合成音，结成灵文，其中混合百神，隐韵内名，而有生炁结形之功用也。隐韵乃诸天之隐韵也，内名乃万神之内名也。
　　天宝诵之，以开天地之光。灵宝诵之，以开九幽长夜之魂。神宝诵之，以制万灵。太一诵之，以具身神。帝君诵之，以结形。九天诵之，以生人。上章乃言诵章功德，玄应随量。学士诵之，以升天。
　　天宝君应化於龙汉之初，当是时也，上无复色，下无复渊，溟涬大梵，寥廓无光。天宝以自然之章，开而辟之，则上下列位，天地开光也。灵宝君应化於龙汉开图，乃为度人之祖，故以开九幽长夜之魂也。神宝君应化於赤明元年，实为万神之主，故云以制万灵，制谓总御之也。太一即务猷收，乃众神之尊，故诵之则具足身中之神也。帝君即逢凌梵也。结形乃结炁成形也。九天即九天之帝也。以上盖言诵章之功，利他之行也。夫诵与闻对，诵则施其惠，闻则受其惠。而学士居六对之间，乃自利者也，及其成功，则利他矣。虽随其所用，而功各不同，然实一道也。
　　鬼灵闻之，以升迁。凡夫闻之，以长存。幽魂闻之，以开度。枯朽闻之，以发烟。婴孩闻之，以能言。死骸闻之，以还人。上章乃言群品皈依，应量自利。
　　发烟犹暖气上蒸，将以生物。烟乃融和之气也。《大洞经》云：七玄更起况景生烟是也。
　　三宝神奥，万品生根。故非鬼神所知，凡夫所闻也。上章乃言归本返寂。
　　神者，妙万化而不测。奥者，隐至理而难知。其所以为万品之生根者，至玄至妙，非鬼神所知，凡夫所闻。根犹草木之根，人所不见，而实为长茂之本也。然上文既言鬼灵闻之以升迁，凡夫闻之以长存，而此又云非鬼神凡夫所知闻，何哉。盖上言九章玄功，乃道用之至着者也，而此论三宝神奥，乃道体之至微者也。○自九天生神章至此，分为四章。
　　夫学上道，希慕神仙，及得尸解，灭度转输，终归仙道，形与神同，不相远离，俱入道真。
　　《八素真经》云：太上道三，上真道七，中真道六，下真道八。而九章乃大洞之门户，洞经在上真道中之第五品，故曰上道也。尸解者，则五解之类也。灭度转轮者，如《度人经》所谓末学道浅，仙品未充，运应灭度。又云转轮不灭，便得神仙是也。所谓学与希慕，皆求而未至者之事，故或得尸解，灭度转轮，然苟有是志而学之不已，终亦必归於仙道，故得形与神同，不相远离，而皆入於道真矣。凡为学之功，必至於道真，然后为极地。然欲至道真，则又非此文不可也。
　　而无此文，则胞胎结滞，死炁固根，真景不守，生炁无律，九户阂塞，体不生神，徒受一形，若寄炁而行。学得此法，可坐致自然。上章言赞劝齐举。
　　夫人生胞胎之中，皆禀九天之炁，凝而成人。既生而胞中有十二结节，盘固五内。五内滞阀，结不可解，节不可灭。故人之病由於节滞，人之命绝，由於结固也。《青灵阳安元君道经》云：五藏百结，生於万疾，玄一林虚，开关解结，结绝病散，神精盈溢，仙道日臻，死道日绝。求於大洞，每章皆有此意。盖胎根不断，则难逭轮回，结节不解，则无由生炁。此乃生神之要诀，修真之先务也。徒受一形，若寄炁而行者，谓虽有此身，不知生神之道，何异行尸。苟知此文而坐进此道，则混合百神，化为帝一，入无出有，舞轮空玄，坐致自然，信不诬矣。
　　三宝尊重，九天至真，秘之大有，九重金格紫阳玉台。自非天地一开，其文不出。元始禁书，非鬼神所闻。窃之者风刀万劫，魂死无生。依科遵奉，形神同仙。上章乃言秘重尊奉。
　　生神经乃三宝尊重之文，九天至真之训，秘於大有之宫。《五老玉检》云：大有者，九天之紫宫，九重缄鐍之深也。格则几案之类，台则安经之所，自非龙汉开图，神王冒禁恳请，则此文岂得而见之。宜乎窃之者获罪，遵奉者神仙。按《大洞雌一经》载太上科令云：传受天书而殃锺其祖先者，是重其宣言之罪，防其泄漏之盟耳。又按《黑录上篇》载水火官外，又有风刀左右二官。左风考官，主治受经符宝诀，无盟修行，贪财自鬻，将损天科之罪。右刀考官，治伏誓告盟，背违师友，评论善恶，攻伐根本，莫大之罪也。由是观之，则窃之者当戒，而遵奉者勉焉。
　　三元宫中宿有金名，紫字刻书，来生应为三清神仙之人，当得此文。有其缘会，当赍金宝，奉师效心，依科盟受，闭心奉行，慎勿轻泄，风刀考身。上章乃勉
　　宿善戒轻传。
　　三元官，即三清官也。《五老玉检》
　　云：昔隐禁此书，世无知焉。惟太玄有金阁玉名琼札紫简，三元有并晨隐录，丹台有黄字之文，将是当来必真人者，乃得受之耳。既有受经之因缘时会，又当赍金宝，奉师效心，依科盟受。既受之后，所谓闭心奉行者，乃默默而行也。风刀义见前。
　　修行之法，千日长斋，不关人事，诸尘漏尽，夷心默念，清香执戒，入室东向，扣齿九通，调声正炁，诵咏宝章。上章言舍事入道，澄心契元。
　　按《虚皇四十九章经》云：斋戒者，道之根本，法之津梁。子欲学道，清斋奉戒，念念正真，邪妄自泯。夫清斋者，心斋也。《南华真经》云：若一志，无听之以耳，而听之以心，无听之以心，而听之以炁，听止於耳，心止於符。炁也者，虚而待物也。唯道集虚，虚者心斋也。故严君平云：虚心以原道德，静炁以期神明。而陆修静斋集亦云：夫人体非圣真，而处身五浊，三尸强盛，内生攻贼，九窍四关，各有所趣，施为之间，动入死地。故设科教仪范之文，以齐其外，着注念凝神之法，以正其心。复以胎元炼炁之方，制其食味，祈真朝谢之品，涤其过尤，然后趋於学。不学之徒，臻乎冥寂，栖於损之又损之府，契乎无为，则邪谲之关键不开，镇静之纯和可致。盖人业习深重，难遽合道，使之因斋以屏缘，息心而契道，故须千日长斋，不关人事，则心专而其功久且熟矣。乃得诸根尘漏，自然净尽。大抵人之一心，傥非妙悟，则不能当体澄寂，故云心无天游，则六凿相攘。是以一真之元，未免随诸根而散漏。今既诸尘消尽，则心自夷而念自默矣。夷心者，坦然平夷。默念者，寂然无念也。然后清香执戒。清香取熏，和炁蓊冥，通真达圣。清以表其心之清，香以表其德之馨也。戒者，检身律己，止过防非之谓也。执者，宝而持之之谓也。夫既能夷心默念，则一真澄湛，万法悉空，乃深造乎不持不犯之妙，又何以执戒为哉。虽然唯圣，罔念作狂，苟不如是，则澄治之功疏矣。故必静存之体先立，然后动察之用，自然昭着也。入室东向者，取其炁也。叩齿九通者，集众神也。九者，阳数也。《高上宝书神明经》云：叩齿之法，左为天钟，右为天磬，中为天鼓。若去却不祥，则鸣天钟，制伏邪恶，当鸣天磬。若存思集神，念道至真，当鸣天鼓。要闭口缓颊，使声虚而响应深也。《登真隐诀》云：齿者，胆神之外扞，胃神之威力，坎神之英华也。岂非以外扞而去不祥，以威力而制邪恶，以英华而感至真乎。然后调声正炁，诵咏宝章。夫声既调，则知其炁已正，盖发见於外者如此。故曰心和则炁和，炁和则形和，形和则声和，声和则天地之和应矣。《隐注诀》曰：诵经至五百言，则叩齿三通，以舌舐上下唇，咽液三过，令人炁不极而声清也。经中此一节，盖指人入道之要法，学者宜尽心焉。岂直口诵而已哉。
　　诵之一过，声闻九天。诵之二过，天地设恭。诵之三过，三界礼房。诵之四过，天王降仙。诵之五过，五帝朝真。诵之六过，魔王束身。诵之七过，星宿停关。诵之八过，幽夜光明。诵之九过，诸天下临。一切神灵，莫不卫轩。
　　能依前文修行之法，故诵章之应如此。且以两仪言之，一为阳仪，为天，故一过声闻九天。二为阴仪，为地，故二过天地设恭也。后文云二过响地，此本专言地。以前一过方声闻九天，至此则天神地祇并设恭矣，故兼言之。如《度人经》所谓天地设礼是也。三过表三才之既立，故合三界神灵，莫不敬礼其房也。四过天王降仙。四过以应四象，则东方苍天、南方丹天、西方素天、北方玄天，四大天王各会集，神仙来降其所。五过五帝朝真。五过，应五行，故五方之帝各总真以来朝，犹护魂侍魄之意。六过魔王束身。六乃太阴之数，盖六天魔王乃六天故炁也。其力量与天齐同，元始布化，其魔并生，干试学者，初历小魔，后历大魔，试之已过，方乃保举，上登仙品。今於六过，乃六阴数极之时，魔威盛大，而我以六过之功足以伏之，且使之敛束身首，不敢妄干，其功胜矣。七过星宿停关。盖七过应七星，象人之七窍，今云停关，亦如《度人经》所谓一时停轮之义。八过幽夜光明，盖八乃少阴数也，幽夜阴所也，今乃乘阳炁而光明矣。九过诸天下临，一切神灵莫不卫轩。九过功德既备，则其所感有不期然而然者，盖诸天莫非九天之炁所化而生，一切神灵亦不能外是炁而有，所以莫不翕然而来卫也。
　　一过彻天，胞原宣通。
　　三才一理，本自贯通，是以一过应一元，故云彻天，胞原由之而宣通。且天一生水，在人为精。《内观经》云：一月为胞，精血凝也。乃由元一黄演之炁，而为之生端，其炁升降不失其度，则生理昌矣。
　　二过响地，胎结解根。
　　二过应二仪，故前文兼言天地设恭也。声发响应，阳唱阴和，天一地二，其序然也。二过响地，则胎结因之而解根，盖胎根系於地故也。夫地二生火，在人为神，形兆则神有所寓。《内观经》云：二月为胎，形兆胚也。然胎既兆，则有故根为之结矣。必得洞冥紫户之炁以滋之，而为之斩根断死户，熙颐养婴童，则胎根之结解矣。
　　三过神礼，魂门练仙。练与炼同，古字通用，后同。
　　三过应三才，盖天三生木，在人为魂。《内观经》云：三月阳神为三魂，动以生也。必得长灵明仙之炁，以总统三云，则魂门练仙矣。
　　四过天王降仙，魄户闭关。
　　四过应四象，上应四天。盖地四生金，在人为魄。《内观经》云：四月阴神为七魄，静镇形也。必得砀尸冥演由之炁以滋之，则神公摄游炁而练素华矣。所谓闭关，乃闭其死炁之关，以杜外邪，存生炁也。
　　五过五帝朝真，藏腑清冻。
　　五过应五行，五帝则五方五炁之主宰者也。盖天五生土，人生五月，五藏乃分。脾土之数始足，见於内为藏，於外为肉。《内观经》云：五月五行分五藏，以安神也。故必五藏全具，然后五帝朝真也。此皆五仙中灵之炁，以练元藏腑，则紫户生仙矣。腑者，五藏之配也。为受盛之府也，如小肠为心府，大肠为肺府，胆为肝府，胃为脾府，膀胱为肾府，三焦为命门府是也。
　　六过魔王伏诺，胃管生津。
　　六过应六律。功用至此，可以制六阴之魔，故六天魔王，皆伏而敬於心，诺而顺於辞也。夫六者，水之成数，故以津言。《内观经》云：六月六律定六府，用滋灵也。是必得高真冲融之炁以滋之，则斩伐胞树，滞心游超上京矣。且府之右有六，而独言胃何也。盖胃属土，为五行之主，可以总括五行。以四时言之，每季土旺一十八日，以五行言之，则非土不成故也。若以藏府之配於十干言之，如甲乙为木，肝胆当之，丙丁为火，心与小肠当之，戊己属土，脾胃当之，庚辛为金，肺与大肠当之，壬癸为水，肾与膀胱当之。则胃之位适当其六矣。水得土则止，故胃为承津之所也。
　　七过星宿朗明，孔窍开聪。
　　七过应七星，在人为七窍。七者火之成数，火能照物，故应星宿之光。《内观经》云：七月七星开七窍，通光明也。是得高仙洞笈之炁以滋之而开也。章云七诵重关开是也。
　　八过幽夜显光，三部八景，整具形神。
　　八过应八卦，在人为八景。八者木之成数。木性慈仁，位应东方，出震之地，主阳明之生炁，万类由之而发生，乃幽夜光明之象，故人之受生，自一炁为祖，而分三元於三部三田之中。一元各具八景，共为二十四真。故上部八景，泥九为君；中部八景，神主绛官；下部八景，其神关元。《内观经》云：八月八景神具，降真灵也。良由真灵化凝之炁有以滋之，故形神整具而高游，无终败矣。按《七签》 解结法及《回元经》云：上部八景：脑神觉元子，字道都。发神玄文华，字道衡。皮肤神通众仲，字道连。目神虚监生，字道童。顶髓神灵模盖，字道周。膂神益历辅，字道柱。鼻神冲龙玉，字道微。舌神始梁峙，字道岐。中部八景：喉神百流放，字道通。肺神素灵生，字道平。心神焕阳昌，字道明。肝神开君童，字道青。胆神龙德拘，字道放。左肾神春元真，字道卿。右肾神象地无，字道生。脾神宝元全，字道骞。下部八景：胃神同朱育，朱一作来。字道展穷。肠中神兆滕康，字道还大。小肠神蓬送留，字道厨。胴中神受享勃，字道灵。胸膈神广瑛宅，字道仲。两滕神辟假马，字道成。左阴右阳中神扶流起，字道圭。右阴左阳中神苞表明，字道生。
　　九过诸天下临，三关五藏，六腑九宫，金楼玉室，十二重门，紫户玉合，三万六千关节，根源本始，一时生神。上章言如法行道功德等渐。
　　九过应九天，故诸天下临以合人之九宫。九者，金之成数，物成则坚定属金，四序亦以秋为成物之时也。《内观经》云：九月宫室罗布，以定精也。惟其德用既备，故名其天曰无想无结无爱天，而号其炁曰自然玄照之炁也。三关者，上玉京关，中夹脊双关，下尾闲关是也。五藏者，心、肝、脾、肺、肾也。六腑者，大肠为尚书府，小肠为元阳府，胆为兰台府，膀胱为太和府，胃为太素府，三焦为无极府也。九宫者，两眉间入三分为双田宫，却入一寸为明堂宫，三寸为丹田宫，亦名泥丸宫，四寸为流珠宫，五寸为帝一宫，明堂上一寸为天庭宫，洞房上一寸为极真宫，丹田上一寸为玄丹宫，流珠上一寸为太皇宫。而五藏亦有九宫也。金楼则重楼也。玉室者，脑之别名也。十二重门者，《黄庭经》云：重中楼阙十二环。注云：喉咙十二重也。紫户者，《素灵中篇》云：两眉之上，其裹有紫户。玉合者，《黄庭》谓之玉堂，亦名玉合也。所谓三万六千关节，根元本始，一时生神者，盖形体则渐成，惟神无方，体炁足则神具，非由次第而有，故云一时生神也。《九丹精中记》云：天神一万八千，身神一万八千，共三万六千神，神炁具足，於是而生。以上九过之应，不惟显生人之理，学士圣胎其道一也。
　　九过为一遍。一遍周竟，三界举名，五帝友别，称为真人。十遍通炁，制御万灵，魔王保举，列上诸天。百遍通神，坐致自然，太一度符，元君受生。千遍通灵，坐在立亡，仙童玉女，役使束西。万遍道备，驰骋龙驾，白日登晨。上章乃序效阶差，终致极果。
　　一章为一过，九过而生神备足，乃一炁通变，自然而然也。一遍周竟，三界举名，五帝友别，称为真人。如《三洞珠囊》云：天真昤降，见授大经，上仙之道，诵而学之，遂成真人。友者，与五帝为俦侣也。别者，序其阶差也。十遍则是十倍其功，乃可制御万灵。百遍通神，坐制自然。太一度符，元君受生。其功又优，故能坐致自然。如六甲致行厨之类，太一度以五符，元君受其生籍也。千遍通灵，坐在立亡。仙童玉女役使束西者，如太上四极真人曰：六炁顺运於十方，六甲周行於幽冥。隐化无方，上补天真。飞虚驾景，玉女执巾。万神奉卫，真人造房是也。夫总行上真之道，则给玉童玉女各三千人，前导凤歌，后从玄钧也。万遍道备，驰骋龙驾，白日登晨者，《雌一玉检》云：於是五老翼轩，八风扇羽，神电前驱，玉华扶毂，乘云驾龙，白日升天。故《黄庭经》亦云：羽服一整八风驱，控驾三素乘晨霞是也。或者以宝章应感之功，经中其言甚着，而诵者如牛毛，得者如麟角，遂以迂远目之，甚至讪笑而慢侮之，是可悯也。《道德经》云：杳兮冥兮，其中有精，其精甚真，其中有信，信不足，有不信。夫所谓精者，潜天而天，潜地而地，在人而人，在物而物，天地人物，圣真鬼神，同此精也。况夫人之一身，法天象地，备具万物，独贵而最灵，故其感通而甚易。昔之忠臣孝子，动天地，感鬼神，载之史册者，不可胜纪。彼特一时精诚之至，其应犹尔。而况千日长斋，不关人事，诸尘漏尽，夷心默念，纯乎其天者欤。呜呼，吾於安而行之者，不可得而见矣，利而行之者，万未一二，勉强而行之者，千无二三。矧夫疑信半之，念虑杂之，好恶贼之，嗜欲汨之，人事累之。其在我者何如也，而可以咎圣经之不验乎。古之人以修诵而得神仙，如魏紫虚、李顺兴、司马子微之类多矣。今学经之士，纵未绝缘离世，苟能金石其志，背尘合真，至心受诵，久久不已，必阶仙品无疑也。然苟信不足，则有不信矣。勉之哉，勉之哉。○自夫学上道至此，分六章。
　　洞玄灵宝自然九天生神章经解义卷之一竟
　　洞玄灵宝自然九天生神章经解义卷之二
　　清源天庆观道士圭山董思靖着
　　元始天尊时静处闲居，偃息云宫黄房之内，七宝帏中。熙夷养素，空碧练真，耽咀洞慧，俯研生神，理微太混，啸朗九天。上章言权立时处，显示容仪。
　　此经直从天地万化原头说起，所以不立序分。盖元始即自然之本体，而此章即自然之炁结自然之章，成自然之音，非由演说故也。然无序分，则此经又何自而传，故至此方序出教之因，以示后学。夫上圣济物之心，虽无时而不然，然亦必待感而后应，所以静处偃息，自适怡然。神王启请，则应而不藏。自时静处至七宝幛中，乃权立时处，存其体也。自是而下，则因体以显用也。熙者，和也。夷者，平也。养素，则抱纯素之道也。空者，如太虚也。碧者，玄之义也。则是游心於虚，合炁於玄，以练其真也。耽咀洞慧，则哜味道真也。俯研生神，则研咏生神之章也。理微太混者，谓其理无形声之可即，故日微也。然於至无之中，万善毕具，混然一致，故曰太混也。啸朗九天者，流响於九天之上，宣畅其和心以达于天地而及乎万物也。
　　是时飞天大圣无极神王，玉辅上宰、四协侍晨，清斋建节，侍在侧焉。凭琼颜而妙感，仰灵眸而开衿，窃神章而踊跃，餐天音而蒙生，敢乘机而悟会，冒灵盻而披心。上章言神王应机，将陈己问。
　　飞天大圣无极神王者，如《度人经》中所载十方飞天神王是也。谓之飞天，言其述之无滞也。谓之大圣，备众德而不居也。无极则极其尊之称也，神王则是以主宰而言也。玉辅上宰者，金阙有四天帝，谓之辅臣也。制断宣扬，谓之宰。四协侍晨，一作宸。如世之前凝后丞，左辅右弼者。协，谓和也。此皆元始至尊近臣之号也。当其虚心以将启问，故日清斋也。建节乃神王所持，以召众神之节也。自凭琼颜而妙感，至冒灵盻而披心，乃神王於侍侧，感天尊俯研啸朗之余，心生踊跃，所以乘其感发之机，而悟其因缘庆会，冒灵眸之顾盻，而披其宿心，此正神王洁己以进之时也。
　　於是飞天大圣无极神王，前进作礼，稽首而言，上白天尊：贱臣幸会，得仰侍灵轩。不以短狭，叨擢冥津，重悟凝玄，位登神王。总御生死，领括天仙，赏监七觉，远览遐方，雍观上宰，对司侍晨。上章言整仪启问，自述己职。
　　此一节皆神王致词於至尊之前也。且云不以才德之短狭见弃，而蒙洗濯於玄津之中，顿悟凝寂重玄之道，获登神王之位，总御生死之录，领括天仙之职。至於赏监七觉，则是举察学仙者之行也。七觉者，按《太上八素真经》云：识神生知是其一也，知而能见是其二也，见而能从是其三也，从而能习是其四也，习而能坚是其五也，坚而能成是其六也，成而不居是其七也。七觉七阶，由乎一觉，觉有深浅，次第为七，此其义也。远览遐方，谓其智明周於万物。雍观上宰，对司侍晨，是指上文玉辅上宰、四协侍宸而言也。雍者，和也。所谓雍观者，犹二人相视，莫逆於心之意，则是志同而颜悦也。对司则是职同而位并也。盖当时辅弼同德，各有忧悯劫运，弘道善救之心，而神王以此自任启请也。赏监，一本作掌监。
　　方当乘机应会，履九太阳，洞理阴符，抚掌兆民。大运将期，数终甲申，洪流荡秽，凶灾弥天。三官鼓笔，料别种人，考算功过，善恶当分。上章言乘时兴愍，宣任济善。
　　神王既在近臣之位，有可启请之机，又值将终之会，当乘此机应此会，以弘道度人为己任也。履者，遇也。九者，阳之极也。太阳者，《正法经》云：天运九千九百周为阳蚀，地转九千三百度为阴勃。阳极则气穷於太阴，阴勃则炁极於太阳。故阴否则蚀，阳激则勃，谓之大劫。大劫交则天地翻覆，河海涌决，人沦山没，金玉化消，六合冥一，白尸漂於无涯，孤爽悲於洪波。又云：五帝料简於善恶，当此之时，万恶绝种，鬼魔灭迹，八荒四极，万不遗一。自非高上三天所不能禳，自无青箓白简所不能脱也。履九太阳，则是遇此太阳之炁，穷於太阴，乃阳蚀之时也。洞理阴符者，洞则通也，符则阴籍，谓通理阴数之籍，而抚掌於兆民也。大运将期，数终甲申者，乃劫会之交，将及其时。按《正法经》云：承唐之后，数四十六丁亥，前后中间、甲申之年，乃小劫之会也。又按《三洞上清境无量经》云：阳九之数一千八百年，遇甲为大阳九。百六之数一千六百年，遇申为大百六。阳九不遇甲，百六不遇申，不为灾矣。则甲申乃灾劫之会也。盖阳极则生阴，故为大水。所谓洪流荡秽，凶灾弥天。三官鼓笔，料别种人，考算功过，善恶当分者，如《正法经》之言是也。
　　自赤明以来，至上皇元年，依元阳玉匮，受度者　应平声，当也。下同。　二十四万人。
　　按《七签》劫运篇云：九天丈人於开皇时算定天元，校推劫运，白简青箓，得道人名，记皇民谱录。数极唐尧，是为小劫一交，其中损益有二十四万人，应为得道者是也。元阳乃紫微之官，玉匮即藏受度者名籍之椟也。
　　开皇以后，数至甲申，诸天选序，仙曹空废，官僚不充，游散　上声，犹员外之职也。　职司，皆应选人。
　　按五劫次序以配五行，则开皇属水。云开皇以后，数至甲申，此则抵洪流荡秽之期也。
　　依元阳玉历，当於三代，更料有心积善建功，为三界所举，五帝所保，名在上天者，取十万人，以充其任。又当别举一十二万人，以充储官。　上章明三代选人，以充仙任。
　　玉历者，纪劫运仙曹之书也。《龟山元录》云：天尊结元洞之炁，为玉历之书。《天篆度人经· 元洞玉历章》云：元始天尊命天真皇人，以玉历纪元洞混化之初，劫运流复之本，诸天分境，结元洞正阳之炁为玉历，以纪天真天民劫运功积升退之道，明九圣九品之阶是也。三代者，即赤明以来，上皇元年，开皇以后是也。储者，副贰之官也。
　　如此之例，或以宿名玄图，
　　《三元玉检经》云：明玄图於上馆，理五符於胎尊，方可名载玄图。玄图者，即玄都之图录也。宿名者，谓刻名於未生之前也。
　　或以骨像合仙，
　　如正一天师眉绿睛，隆准方颐，目有三角，伏犀贯脑，玉枕峰起，垂手过膝。又如魏华存之五藏紫络，凤骨龙姿等是也。
　　或以灭度，因缘转轮；
　　谓仙品未充，运应灭度，蜕形而去，计日而得更生者也。因者，所作之因。缘者，所会之缘。谓以因缘转轮而证果，如《上清飞行九晨玉经》云：北极星，天之太常，主升进，下领学者之身，凡功勤得道，转轮阶级，悉总之焉。
　　或以笃好三宝，善功彻天；
　　三宝有三。本经天宝、灵宝、神宝，分为玄元始三炁，降於人为三田，曰精、曰炁、曰神，此内三宝也。教有道宝、经宝、师宝。三宝，太上三尊也。经宝，三洞四辅真经也。师宝，十方得道众圣及经籍度三师。此外三宝也，皆学道之士所当笃好。又《内秘真藏经》云：责性寂灭，尘累无染，戒行不亏，是名法宝。嗔性不起，不愤外尘，定无生转，是名师宝。痴性无取，无恼无患，慧通无碍，是名道宝。此三宝非内非外，非声非色，谓之笃好则宝之深而体之至也。夫如是，则一真澄湛，善莫大焉。
　　或供养师宝，为三官所称；
　　《太霄琅书》曰：真仙登圣，非师不成。且人生而蒙，长而无师则愚，是道德实由师传而后得。可不尽四事供养之仪，而肘行膝步，趋下风以服勤乎。学者果尽其道，则必为天地水三官所称赏也。
　　或修斋奉戒，功德积感；
　　齐一其心曰斋。止过闲非曰戒。修则进修而不已。奉则禀承而不违。功者，勤行而见诸事业。德者，体道而自得於己。积之愈深，则可感神明，通天地矣。《抱朴子》曰：阴不积，则不足以感动神明也。
　　或施散财宝，建立道堂；
　　此谓立观度人者。按《业报因缘经》曰：散施之法，一则内贼不起，二则外贼不生。内外安静，众祸消除。所以法有布施，破彼悭心，圣力冥通，随力受报。然此犹涉於布施之相，若夫不住相之施，则不见能施之我，不见所施之物，不见所施之人，此其福德，亦不可以限量论矣。
　　或救恤穷乏，济度天人；
　　所谓天人者，同禀於天而为人者也。《抱朴子》云：立功为上，除过次之。以救人危使免祸，护人疾病，令不枉死，为上功。是以上士处世大慈，平等兼济为德。积此殊因，即登善果。
　　或为三师建功充足，天官有名。
　　三师者，度师、籍师、经师也。谓为世三师，宣扬道妙，立功不已，至于充足，则天官为书名矣。
　　考算簿录，三官相应，皆逆注种名，上下有别，毫分无遗。　上章明随因证果，诠次善等。
　　蜀注云：三元有三官，分为九官，总二十七府，百二十曹。左阳生官，右阴死官。左府青簿，书有功者。右府黑簿，书有罪者。若有罪中涉福，福中涉罪，不专於一曹也。所以窍实其事，有三年之考者，有九年之考者，有二十四年之考者，其功曹与三府相应不差，方行奏列，逆注种民之名。盖无色界之上，有四种民天，乃洪灾不到之所，天地再开，则为民种，故日种民。逆注者，谓时未至而先注也。如《八素经》云：得其道者，皆青宫逆注於未生之前是也。逆字，如《易大传》 知来者逆之逆。
　　又九幽之府，被东华青宫九龙符命，使拔九幽玉匮男女死魂，宿名有善，功德满足，应受开度者，取三十二万人，以充甲申驱除之后，开大有之民。　上章明迁拔宿善，充太平民。
　　按九幽之府，即地官所治，乃拘治罪魂之所。今探择及此，可见至仁之无外也。东华青宫，乃扶桑洞阳宫太乙救苦天尊之所治也。盖缘甲申之劫，当行驱除，所以青宫预下九龙符命，辟九府之狱，拣择其於玉匮中夙名有善功德之魂，恐其例归驱除也。非惟拔之使免驱除，又将使之更生，为再开之劫，后圣太平之民也。《紫文上经》云：涉乎三灾而不伤。又曰：必观更生於太平是矣。
　　当此之时，生死交会，善恶分判，得过者真为乐哉。
　　当此劫会之期，生死善恶之类，从而分别，得度此劫者，岂不乐哉。《正法经》 云：有得其文，与三炁齐具，经百六而无拘，履洪波而弗沉，将无羽而振翮，倚空霄而翱翔，奉迎圣君於上清宫，更受炼於金门之精，皆此意也。
　　然三官相切，文墨纷纭，龙门受会，鸟母督仙，万圣显驾，昼夜无闲，功过平等，使生死无偏。此之昏闹，亦臣之忧矣。　上章明应会料别，虑失平等。
　　三官者，天、地、水三官也。相切者，谓互相督切也。文墨纷纭者，言其参校互考生死善恶之籍，杂然其多也。龙门者，按《水经》，其地在河东皮氐音支县，乃天下河源所会之地。是以甲申洪灾将至，故先於此会诸水神，定以劫期，然后激为洪流。当是时也，万恶绝种，鬼魔灭逵，八荒四极，万不遗一。惟有善人种民，合免洪灾者，即鸟母督促，飞仙之驭，迎上昆仑之墟。鸟母，乃水之侯神也。《五老禳大劫经》云：九河受对，洪灾激川，水母徘徊，鸟马成莘。万圣显驾者，《正法经》云：圣君显驾於明霞之馆，五老料简於善恶之箓，则是检察探访，日夜不停。有功则举之，有过则黜之，务在平等，恐诸司考校之误，乃至生死之或偏也。此之昏闹，亦臣之忧矣者，虽在下而考校者有人，在上而监察者又有人，然犹恐善善者未彰，恶恶者未当，或有亏於公道。此实神王之所忧，盖慎之至也。
　　大期既切，触事阙替，恒　胡登切，常也。　恐一旦受罹公门。
　　谓大劫之期既已迫切，而是事及仙曹之属，皆未免欠阙废替，恐一旦受不及之谴於公门也。
　　伏闻天尊，造大慈之化，垂怜苍生，开九天之奥，以济兆民。明科有禁戒，非贱臣所可参闻。然大数有期，甲申垂终，运度促急，大法宜行。使有心者得於考算之中，闻於法音，开示於视听，劝化於未悟者也。缘兹上陈，惧触天颜，愿见哀愍，赐所未闻。　上章乃开心自任，哀求法要。
　　造，设也。谓天尊设大慈之化，意在垂怜苍生，当开出九天之秘奥，以济兆民。神王欲请宝章，故先以此启请天尊也。明科有禁戒，即经所谓四万劫一行，及轻泄之戒是也。谓如禁戒，则非贱臣所可参闻。然灾劫之期既切，天尊慈怜众生，必不忍问大法，即生神章也。谓当出神章，以行於世矣。有心，即有志於道而未闻大法者也。考算者，三官考算善恶也。谓神章既出，则庶使有志於道者，在於考算善恶未分之际，得闻法音，开示於视听，劝化於未悟，皆可以度洪灾而为种民矣。既以开示其视听，又使劝化其未悟，神王忧世之心，何如哉。古二仙之求人，甚於人之求仙，信矣。愿见哀愍，乃神王愿天尊哀愍其忧勤，而赐以前所未闻之法也。详观始末，盖神王总御生死，领括天仙，赏监七觉，远览遐方。又曰：方当乘机应会，履九太阳，洞理阴符，抚掌兆民。则是举仙曹度种民之职，皆属於神王矣。然世之善人少而恶人多，故仙曹之职不充，种民之数未及，皆神王之忧也。所以再拜直前，冒禁启请，岂非思溺由己，而独以斯道自任也欤。○自元始天尊时静处至此，分九章。
　　於是天尊抚几高抗，凝神遐想，仰诵洞章，啸咏琳琅。良久，忽然叹日：上范虚漠，理微大幽，道达重玄，炁冠神霄，至极难一禹，妙亦难超。　上章明天尊应机，赞道将授。
　　抚几高抗，凝神遐想者。乃天尊欲答而未答之容也。仰诵洞章者，仰首而诵空洞之玉章也。啸咏琳琅者，和心宣畅而发之於声，如美玉之韵，和而清彻也。如是玩味良久，复欺道法高妙，非可遽以一言而尽是。又欲使听者了达声尘，不逐语言教相也。上范虚漠者。范，法也。谓此章乃上法，而其本体则冲虚寂漠，大至於不可围，如《度人经》所谓巍巍大范，德难可胜是也。理微太幽者，谓其理之微妙幽隐，精至於无伦也。道达重玄者，谓此道了达重玄，而不滞於有无也。炁冠神霄者，九霄以神霄为首，而玉章之炁，又为神霄之冠也。此盖明本逵俱胜，理炁混融，体全用备，语默俱玄，实无形器声臭之可即。此其理之至中至正，至妙至玄，不可以复加矣。故赞之日：至极难言，妙亦难超也。
　　子既司帝位，受任神王，飞天翼於琼阙，四宰辅於明轮，遐盻极览，领综无穷，雍和万化，抚料苍生。
　　自此一节及下文，皆元始奖谕，申明其职，并以告戒神王之语。帝位者，即金阙有四天帝，谓之辅臣是也。谓子虽任神王之职，而位则帝也。飞天翼於琼阙者，言神王飞空御景，以翼赞於琼阙也。《大洞玉经》注云：琼阙乃太微之所馆，天帝之玉宇也。四宰辅於明轮者，乃玉辅上宰、四协侍宸，同佐辅於明轮，盖是时俱在启请之列也。明轮者，按《大洞玉经》注：皇上四老真人，常乘明玉之轮。则明轮即玉车也。遐盻极览，领综无穷者，乃总御生死，领括天仙，必远览遐方，使无遗佚也。又当调理万化，使之雍和得所，又抚料苍生，而简其善恶，使之分毫无失。此皆神王之任也。明轮，又按《七签》三界宝箓云：昆仑山上按九炁，以为璇玑之轮也。
　　今大运启期，三五告辰，百六应机，阳九激扬，洪泉鼓波，万灾厉天。四宫选举，以充种民，三代昏乱，善恶宜分。子当劳心兆庶，疲於三官，兴废之际，事须开能，今以相委，其勉之焉。
　　三五者，《三元品戒经》云：三元校戒地下五岳，与一切神灵，同诣三元宫中，斋诸天地及兆民生死缘对宿根簿录，上诣诸天。此亦告以劫会之辰也。又《正法经》云：大劫终则九天数尽，六天运穷则炁激於三五。三五相乘，其数十五，此合九六数也。九老阳，六老阴。故下云阳九百六也。告辰，乃告极之时也。只按本文，则三元五岳之说亦通，互按他经，则九六之说为是。蜀注云：若以大衍之数考之，则十九年为一章，四章为一节，二十节为一纪，三纪为一元，每元四千五百六十年，数尽三元，是为一劫也。又梵元祖晨道君笔录：天元运乘五劫，元洞以明祖炁，玉历以纪天元，劫会五周，复归其一。则所谓五劫者，配五行也。龙汉属木，赤明属火，上皇属土，延康属金，开皇属水。今云大运启期，三五告辰者，乃大劫已启定期，而三元五行之数，皆告极於此时也。《凤台曲素上经》 云：大劫有终运，运交二象倾，龙门断天河，三五反相征是也。百六应机，阳九激扬，洪泉鼓波，万灾厉天者。按《灵宝天地运度经》云：夫天厄谓之阳九，地厄谓之百六。《正法经》云：阴否则蚀，阳激则勃。阴阳蚀勃，则天地改易。则是百六应阴之极，阳九乃阳之穷。应机激扬，则洪泉鼓波，而万灾震天矣。四宫选举，以充种民者，四宫如方诸青华之类。蜀注云：男则有童初、有萧闲焉，女则有易迁、有含真焉。是为四宫。《真语》亦载此名。此皆选仙之司，故宜选举其人，以充种民天之名数也。然三代录籍所载，善恶混淆，尚昏暗而未明，错乱而未整。当此之时，善恶之籍皆宜分判明白，庶可毫分无失矣。所以再三叮咛，戒於神王，谓此所关甚重，子当勤心兆民，其疲劳又当过於三官，盖任愈重而心愈劳也。兴废之际，事须开能者，谓当劫坏劫兴之时，其事所系者大。又须开尽其能而为之，盖少有纤毫自逸之心，则於事不能尽其力，皆为自欺也。今以相委，汝其勉之。此至尊劝励之辞也。
　　宝书妙重，九天灵音，施於上圣，非鬼神所闻。明真有格，四万劫一行。今冒禁相付，子秘之矣，慎勿轻传。　上章乃天尊赞许，勉勤戒秘。
　　《三宝大有金书》，其理至妙，其禁至重，乃飞玄之炁三会成音，九天之上灵风鼓奏，自然音声，故曰灵音。本施於上圣，非鬼神所可闻也。又明真之格，尚未当行，故曰冒禁相付。宜其祝之以秘重，而勿轻传矣。谓勿轻传者，非秘而不传，使叉传之於善人也。自於是天尊抚几至此，分二章，乃序分也。
　　登命九天司马，侍仙玉郎，开紫阳玉笈，云锦之囊，出《九天生神玉章》。四辅列位，五老监真，太一命辰，玉帝唱盟。一依俯仰明真具典，南向长跪，以付飞天无极神王。 上章乃言出命传经，众真具仪。 法事既毕，诸天复位。上章言授经既毕，敛仪反寂。
　　登命九天司马，乃栢成欻钦生也。及侍仙玉郎，乃典经之官，紫阳乃藏经之所也。玉笈者，以玉为笈笋也。云锦，乃盛经之囊也。四辅列位者，即四协侍宸，定高下而列其位也。五老监真者，即玉清昊极元老、虚皇灵光始老、玄华宝天真老、露眇太灵祖老、婆郁洪京仙老，总监众真之数也。而中黄太一上帝，乃命以受经之时辰也。《九真明科中品》云：不·得不告盟而披宝文，所以高上玉帝则唱其受经之盟也。夫传经之威仪品式，具载於明真之典，今皆一依其格也。蜀注云：三元官中俯仰之格，总二千四百条是也。南向者，乃授经者南向，而弟子北面也。长跪者，敬而授之也。传经法事既毕，则诸天复其位矣。○自登命九天司马至此，分二章，乃流通分也。
　　天尊重告飞天神王：此九天之章，乃三洞飞玄之炁三会成音，结成真文，混合百神，隐韵内名。故太一试观，摄生十方，领会洞虚，启誓丹青。
　　此乃天尊复以前义告於神王，言此经尊秘者如此。故常令太一上帝试观於人间，试之过，方启誓而传焉。试字或作戒观。但《金玄羽章经》亦云：皆五老授图，太一试观。又《玉清隐书》云：帝君领括众天，试观十方。则试字为是矣。摄生十方领会洞虚者，总摄生炁於十方，而使有心者俱得神领意会於洞虚之道，乃可授经也。洞，乃通达也。虚，乃廓彻也。言道体之灵通虚彻，为众妙之会归也。太一乃万神之宗，而又主试观之职，其道然也。夫如是，则心空境空，理寂事寂，能虚能寂，万理俱会，传受之妙，执过於斯。所以古者传经，必叉先对斋，谓师已斋，弟子亦斋，故日对斋，良由此也。苟或不然，则是缘心听法，其法亦缘，无由悟入。是必如此，然后启誓丹青。启誓者，告盟也。丹青者，如诸科所载，饮丹水以代歃血，断青丝以代割发是也。
　　自无亿劫因缘，宿名帝图，不得参见。得盻篇目，九祖同仙。当采择其人应
　　为仙者，七百年中清斋千日，斋金缯誓心，依盟以传。慎之则享祚，漏之则祸
　　臻。享祚则福延九祖，德重山海。招祸则考流亿劫，痛於毒汤，风刀相刑，可不慎之焉也。
　　谓此玉章得之者铃度世，故非有亿劫功德因缘，名在图录者，不得参见。得见之者，则九祖同仙矣。如《洞玄大有妙经》青童君日：凡有金骨玉髓，名参青宫，得有此文，秘而施行，与真同功。赎罪拔难，宿结咸解，九玄之祖，於是而欣，己身升腾，上宴玉京也。当采择其人应为仙者，七百年中清斋千日，斋金缯誓心，依盟以传。此又戒神王当择如是之人，依如是之科，而后流传此经也。夫流通大教，乃上圣之本心，而所以重其禁戒者，直为轻泄漏慢者设耳。前真不云乎，遇人不传秘天道，非人而传泄天宝。盖非秘此道也，实难乎其人。故《太霄琅书》云：遇贤便传，不拘定数是也。然则所谓亿劫因缘者，何如耶。盖经中所谓笃好三宝之类也。有此善行则名入图录，乃兆受经之阶也。所谓七百年中者，应传经之限期也。亦必清斋千日，又当斋金帛以为信而后传。如《太上素灵大有玉篇》 云：七百年内有其人，亦听三传是也。其科云斋上金三两，紫纹百尺，青缯二十七尺，丝五两，沉香一斤，丹一两，诣师造斋，上誓九元北帝太灵万真领仙玉司，以为盟信，誓约宝秘，奉行灵文，不得轻泄，宣露神真，愆盟负科，殃及九祖，皆此意也。○自三宝至诸天复位，作六段，分二十八章。○天尊重告至此一章，申赞秘重，后出章也。
　　洞玄灵宝自然九天生神章经解义卷之二竟
　　洞玄灵宝自然九天生神章经解义卷之三
　　清源天庆观道士圭山董思靖着
　　郁单无量天生神棠第一
　　此九章乃自然之文。一演开辟天地，化生人物之元。二显修真行道之事。三述料别善恶，劫运再造之因。然实总论生神生身，成真证圣之要。《大藏疏》云：郁单乃大梵之音也。此天中人证果立位，功德无量，故以名天也。《太极金书秘字》 云：此天精魂开阳之炁，主人泥丸宫上真内神。
　　帝真胞命元元一黄演之炁
　　帝者，以其主宰而言。真者，以其纯粹无杂也。《大洞三天君列纪》云：帝真名始明精，字元阳昌。九炁分化，皆从帝真之命，是以九章皆以帝真为宗，在人身乃命门下黄庭。元王总主炁命，为人生身中之本也。胞者，太虚有神，总御元炁，凝而为胞，生於真土。古人云：兆生一月为胞，乾道成男，则阴包於阳，坤道成女，则阳包於阴。此胞之义也。命者，天命流行，付与万物者也。元者，万物之所以资始资生之本也。元一黄演者，炁之名，诸本多脱元字。蜀本、浙东本皆有元字，今从之。夫元者，天理之方行。一者，妙炁之初分。黄者，纯静中和之义。
　　演者，流行宣通之意。盖此天帝真，主宰是炁，而为人胞命之元也。人之命门，乃在黄庭之际，故其炁黄演，其神桃康。人生之初，皆禀此炁，九天司马又诵此章，而感天通胞也。学士诵而行之，则命元不衰，神生灵矣。自此以下，三天皆始炁而生。
　　混合空洞炁，飞爽浮幽寥。延康无期劫，眇眇离本条。苦魂沉九夜，乘晨希
　　阳翘。
　　《消魔守一品》云：一曰始无也，二曰元洞也，三曰玄空也。盖三元之祖炁，为万品之生根，今混合而凝於命门，则飞游之魂爽自浮，而升於幽冥寂寥之中矣。延康者，坏劫之名，杳默无期限之可数，爽魂既沦於其中，则眇茫幽远，离其本生之条矣。冥冥之中即九夜也，然沉之既久则复阳，迁善之心油然而生，所以欲乘其晨光，而翘心希慕於阳景矣。
　　大有通玄户，郁单降晨霄。黄云凝灵府，阴阳炁象交。胞元结长命，恶根应　平声，当也。　化消。
　　大有乃玉清宫名，此虽高超物表，然实为生物之元也。玄户乃始生胞元之通路，盖此天之炁，自大有而下通玄户也。於是郁单之炁，自神霄日月域也而降命于胞元也。黄云即黄炁也。《阳精经》云：采黄炁於郁单是也。结胞之所，乃神灵之会府。盖天炁既降，地炁即腾，阴阳妙合，炁象交和，郁为黄云，凝於灵府也。原夫乾坤交媾於亥位，一阳妊娠於壬子，胞元始结，肾命先具，兆形生神，善意滋长，炁命绵绵而长存，则宿业恶根落灭而化消矣。若修真之法，则《大洞经》 云：胞囊玉清，胎结开明，七祖返胎，我命长生是也。而大有乃泥丸之宫，晨霄乃六合之景，两目间也。幽寥即玄冥之下，延康则戌亥之时。乘晨希阳，即一阳方萌之候也。
　　桃康合精延，二帝秀玉飘。灌溉胞命门，精练神不雕。
　　桃康者，桃君孩道康，乃命门之神，一名胞根，字合精延。《太丹隐书》云：桃康摄禀炁之命。故兆始之时，则造化胞元，成人之后，则守人脐下。二帝者，帝真与桃君也。秀玉飘者，谓纯和而秀洁也。《洞经》云：森琼林之柯於命门，亦此意也。故玉飘，《大藏疏》作玉标，是也。命门乃胞根所系之地，惟生生之理发源於此，故二帝时时运生黑以灌溉其根，精练其神，使胞元不至於雕枯也。修真之士言之，则《黄庭经》云：溉养灵根不复枯，闭塞命门保玉都是也。
　　九天命灵章，生神神自超。元君遏死路，司马诵洞谣。一唱万真和，九遍诸天朝。稽首恭劫年，庆此荣旧苗。
　　此生意益滋，於是九天即下灵章以生神，则其神自然超越也。元君者，疏云：即三素元君也。盖胞元既成，则元君为之遏绝其死炁之路。司马，即总仙大司马。洞谣，即灵章也。盖天道贵生，故司马一唱於此，而万真皆和於彼，此感应之妙也。至於九遍，则诸天皆下临而朝会，稽首恭赞其劫年已过，再遇太平之运，而庆此旧苗之复荣也。惟性根人所固有，以其历劫而不坏，故得返生，则云荣旧苗也。或者疑此章方第一，而遽有九遍诸天朝之句。后第二章胎元方具，便日九遍成人功，乃至他章皆有此类，以为意义有躐等者。殊不知元炁方聚，生意既萌，则四肢百体尽在其中，譬如草木，其萌叶之初，枝叶已具，但以次开张尔。故一天之炁，则必有九转之功，一章之中，各具始生终成之义，诵章之数亦须逐章各周九遍，修真之士不可不识也。
　　上上禅善无量寿天生神章第二
　　疏云：上上者，上之又上也。禅善者，大梵音也。地上曰定善也。《秘字》云：此天魂精阳明之炁，主人明堂中真内神。
　　帝真胎命元洞冥紫户之炁
　　帝真命元，义见前。人生二月，为胎形兆胚也。洞者，通也。谓此炁能通冥昧，而实原於紫户也。紫户在天九宫之内，在人两眉间高一寸，却入三分，右为紫户。谓居上元而实为胎根之主也。
　　无量结紫户，炁尊天中王。开度飞玄爽，凝化轮空洞。故根离昔爱，缘本思旧宗。幽夜沦遐劫，对尽大运通。
　　盖言无量天结紫户之炁，为人胎命之元，而此炁之神至尊，为天中王也。人既生矣，此炁息於命门，绵绵长存，如国有君，实为一身之主也。且夫往来屈伸，原於一炁，故开度飞玄之爽以更生，则凝妙化之精，运空洞之炁，而复造胎元也。然爱乃轮回之根本，先当净尽。是以故根落灭，昔爱脱离，推缘其本，而思复其固有之宗矣。所谓幽夜沦遐劫，对尽大运通。盖自昔沦於幽夜遐远劫中，今方得爱累已消，报对净尽，复还生道，而遇此大运之亨通也。遐劫即延康劫也。延康，以劫言之则坏劫也，以日言之则夜也，以人言之则死也。
　　帝真始明精，号曰字元阳。婴儿伯史原，结胎守黄房。斩根断死户，熙颐养婴童。
　　《三天君列纪》云：命门下一黄庭元王，始明精，字元阳昌，一名婴兄胎，一名伯史原。又云：车轴下户是死炁之门，黄庭元王严固守之，使百血结凝，神炁不散，拔出地户，超度八难也。《太一玉录》云：太一胞胎之精，变化之主，故能结胎成形於黄房之中，黄房即兆形之所也。伯史原或作史伯华者，误也。盖史伯华乃上一赤子玄凝天，治在泥九，今云结胎守黄房，则非其所矣。且黄房者，乃阴阳之枢机，生死之关键，生杀之机，问不容发。以其位言之，自是而下则泉曲府也，升乎上则为阳明生之道也，趋乎下则为幽阴死之道也。《度人经》云：北都泉曲府，中有万鬼韦，但欲遏人算，断绝人命门是也。若非生神之道，有以斩伐其邪根，断塞其死户，则乌能使神炁熙颐而养婴童哉。
　　禅善导灵炁，玄哺飞天芳。华景秀玉质，精练自成容。务玄育上生，罗列备明堂。
　　此禅善天帝，又推导以灵妙之炁，玄哺以飞天之芳。玄哺，盖默养之也，如大洞雌一哺养百神之类。飞天芳，乃太和之炁，道之英华也。灵炁既导，玄哺益滋，则神光生而玉质渐秀，精练久而容貌自成，此皆胎中之变化自然也。《列纪》云：胎中一元白炁君，名务玄子，字育上生。从泥丸中入，下布五藏之上，故能混合众神而罗列，备具於明堂之间也。或云此章胎命方具，体未完备，明堂安在。殊不知一元之炁才兆，百骸之理已具，奚待次第而后有焉。况此多述修真生神解结之旨，又岂必专言初生之时事哉。
　　太虚感灵会，命我生神章。一唱动九玄，二诵天地通。混合自相和，九遍成人功。大圣庆元吉，散花礼太空。诸天并欢悦，一切稽首恭。
　　太虚有神，应感莫测，务玄既与众神备列於明堂，则太虚中万灵自来会集，乃命以生神章也。玄者，天之色也。一唱动九玄，即诵之一过，声闻九天也。二诵天地通，即诵之二过，天地设恭也。盖天地相通，阴阳混合，交通成和，则万物生焉，三才具焉。至於九遍，然后成人之功用备矣。当是时也，天命流行，付与万物，初受以生，浑然天理，惟善与吉而已。所以诸天大圣莫不称庆其元吉，而且散花设礼於太空之中，盖敬重生道故也。夫万象凭虚生，感化各以类，惟人能致虚之极，则神自灵妙，所谓虚室生白，神明自来，学者当自得之。
　　梵监须延天生神章第三
　　疏云：梵者，高举之名。监者，照见之义。须延者，大梵之音也。又明义云：示以高举，须修延年。《秘字》云：此天魂精始阳之炁，主上丹田下真内神。
　　帝真魂命元长灵明仙之炁
　　帝真命元，义见前。三月为魂，故以魂言。长灵明仙，乃炁之名。疏云：此炁延长而神灵也，仙为阳明，故日明仙也。
　　须延总三云，玄元始炁分。落落大梵布，华京翠玉尊。
　　三云即三炁也，青黄白三炁，谓之三素云。夫玄元始之炁分为九天，自郁单等三天乃始炁所生，兜术等三天乃元炁所生，梵辅等三天乃玄炁所生也。须延天乃上三天之终，始炁既足元炁，元炁皆从此分而下，故曰须延总三云，玄元始炁分也。落落者，乃广大之貌。三炁既分，则诸天各有景域，而万范列布於太虚之中也。玉京山，一名华京也。翠玉者，生炁光华之色也。言此山最为诸天之尊，乃总炁上元之所，其在人则泥丸宫也。
　　明梵飞玄景，开度长夜魂。游爽赴期归，炁炁返故根。
　　且夫人之受生，必本於梵炁。明梵者，谓梵炁之光明也。此炁原於飞玄之景，而下开度长夜之魂也。飞玄者，即三洞飞玄之炁是也。此则万神万炁之所宗，故能使游荡魂爽，克期赴於生所，如返故都，故日归也。从此炁炁归根，生意滋矣。所谓返故根者，犹荣旧苗之意。
　　太帝号阳堂，字曰八灵君。九关绿回道，胎炁生上元。凌梵度命籍，太一辅精延。泥丸敷帝席，三部八景分。魂生摄游炁，九转自成仙。
　　太帝精魂，名阳堂玉，字八灵。九关魂，名绿回道，字绝冥。绿或作录。言此诸神，皆总胎炁於上元宫也。帝君名逢凌梵，字履昌灵，守人紫户内宫，司人年命。故大洞帝君咒日：帝君度符籍，正炁召万神是也。太一尊神名务猷收，桃君字合精延。盖桃君乃摄始炁之命，而太一为一炁之先，所以至此则相转而生魂也。泥九九宫，皆帝君出入宴息之所，故帝席既敷布於其间，则三部八景之神，自然各分其宫位矣。且夫神炁，母子也，故魂之摄炁，犹母召子，翕然从之。及功至於九转，则仙道成矣。
　　琅琅九天音，玉章生万神。三遍列正位，炁参八辰门。玄关遏死户，灵镇津液源。应会感灵数，明道潜回轮。庆此婴儿蜕，稽首赞洞文。
　　此诵咏九天玉章之音，琅然和而清也。盖是道之妙用，不外乎一炁之化育，而未尝倚乎一炁者也。生神玉章妙炁所结，神能摄炁，炁能留神，今诵此章则炁聚而神有所寓，故曰生万神也。玄经云：三生万物，是以三遍，则万神列位矣。八辰者，疏曰：按《妙真经》云：辰戌丑未子午卯酉，谓之八辰，配合八卦，以应人天罪福之门。《度人经》云：上开八门，飞天法轮，而近取於身，则首宫是也。谓之参者，乃炁交合於八门也。玄关者，上丹田也。《真诰》云：守闭玄关，内存九真，三炁运液，灌溉丹田，皆此意也。盖玄关既守，则死户遏塞。灵者，即其中所主之神也。神既安镇於此关，则玄泉自通，故为津液之源也。当此之时，内与冥会相应，灵数相感，大道乃明轮回之机，於是潜息灵数，谓得当生之数也。修真之士，欲成圣胎，渐断轮回，尤当以明道为先。按《灵宝度人永断轮回妙经》 云：欲免生死，不入流浪，先当无心，若无妄心，即无三业。众生迷妄，指识为心，分别有无，计度生死。心本妄名，以妄取名。心即虚幻，觉了能知，本是道元，何关心事。认心着境，即住生死，若无妄心，不住生死，即永断轮回。乃至诸大天仙，高真帝王，以无妄心，证位圣真，自然得道。如是则圣胎就而仙道成矣。故庆此婴儿之蜕，赞此洞章之功也。
　　寂然兜术天生神章第四
　　疏云：寂然者，无声也。兜术者，大梵之音也。又兜乃容受，术乃通途也。以其体之寂然静一而量，则无所不容，理则可以通行。谓能体此道，则居此天也。《秘字》云：此天魂精太场之炁，主人洞阳官上真内神。
　　帝真魄命元旸尸冥演由之炁
　　人生四月为魄，故以魄言。砀尸冥演由，乃炁之名也。疏云：砀与荡同，谓此炁能荡尸魄之冥昧也。演，敷布也。由，洞通也。谓能敷布潜通於魄户也。大抵天号炁名，亦难拘其实义。自此以下三天，皆自元炁而生。
　　寂然无色宗，兜术抗大罗。灵化四景分，万条翠朱霞。
　　此寂然兜术天，乃独在大罗三天之下，无色界四天之上，为无色之宗，而直与大罗相抗接也。其元炁既生此天之后，又分灵散景，以生无色界四天，故日灵化四景分也。其天之境，七宝骞林，万条蓊翠，森然列於朱霞之中，此皆言天中之景象也。
　　游魄不顾反，一逝洞群魔。神公摄游炁，飘飘练素华。
　　此言魄乃阴属，喜人之死。《黄庭经》云：魂欲上天魄入泉是也。所以大洞有制魄之法焉。疏云：游魄所以沉沦，不知顾反者，由失其道，故一逝同於群魔而不反。於是神公乃总摄其游散之炁，则魄神受制而练其素华矣。神公，则《玉清大道经》生魂育魄咒云：中有玉真号曰神公是也。魄藏於肺，属金，其色白而又主炁，故欲练其炁，使生华也。
　　荣秀桩劫期，乘运应灵图。空洞生神章，琼音逸九霞。一唱万真会，骞爽合成家。
　　夫万物滋荣，一炁而已，今既摄练其炁则本固末茂，其荣秀可等灵桩之劫期也。《真诰》紫微夫人歌云：宴盻广寒官，万椿愈童婴。惟如是，则乘此运会而名应玄图，乃至脱胎神化，莫不由兹而致。然傥非生神玉章，则曷能有此效哉。故曰空洞生神章，琼音逸九霞也。谓逸响於九霄之上。九霞者，疏云：九天之朝炁也。此盖声和而天地斯应，故一唱之余，万真会集，皆自然而然者也。所以能使游骞之爽，归而与魂相合，安然不离其所也。家者，谓所居之地也。
　　九转景灵备，郁郁耀玉葩。兜术开大有，一庆享祚多。上圣回帝驾，婴儿欻以歌。不胜良晨会，一切稽首和。
　　且玉章乃九炁之祖，若人受生，九炁圆备，方可成人。修真之士，九转功就，乃得神仙。是以此才四章，而已有九转之语，盖谓一炁既兆，必足其数，然后为成功也。景灵备者，疏云：景灵乃八景众灵，皆全备也。郁郁者，茂盛貌。耀者，光明也。谓经九转由肺炁乃足，郁然粲发於玉葩矣。玉葩者，乃肺之英华也。兜术天帝，乃肺魄之主，於是上开大有之光以降于人，盖大有之宫在玉京之北，应人泥丸也。一庆享祚多者，谓一获生成之庆，则享福於无量矣。夫天地之大德曰生，所以诸天上圣莫不倾光回驾而下临婴兄，乃欻然而歌，则声全而神具矣。故九天称庆，不胜喜赞其良辰之会而一切神灵亦莫不致恭而赞知矣。
　　波罗尼密不骄乐天生神章第五
　　疏云：波罗尼密，乃大梵之音也。於此音则是度彼也。不骄乐者，言此天之人能度於彼，不骄而乐也。夫道充於己而善可及人，则可乐矣。然放肆骄矜之心，亦易以生，此天理人欲，间不容发。今能不骄而乐者，盖有德以将之也。人有是德，则度五浊而入此天矣。《秘字》云：此天魂精上阳之炁，主绛宫中真内神。
　　帝真藏府命元五仙中灵之炁
　　五月五藏乃具，应真土之数，合正中之位，总括阴阳，包罗四象，故五仙中灵之炁，乃藏府之命元也。
　　翻翻五帝驾，飘飘玄上门。游步黄华野，回灵骄乐端。采集飞空景，旧爽多不存。
　　翻翻飘飘，皆飞扬之貌也。言五方五帝之车驾，皆飘飘然自玄上之门而下，游步於黄华之乡也。疏云：玄上门者，乃玄都之门也。黄华之精往於东井，则东井之分谓之黄华野，若以人身准之，乃脾部也。故《黄庭经》云：灵台郁霭望黄野，三寸异室有上下是也。盖神游於此，则可以回众灵於骄乐天之上，且又探集於飞空之中，以求其昔者不能自存之魂爽，使皆敛聚而复元也。下文太微无英，皆所以召之也。
　　太微回黄旗，无英命灵膳。摄召长夜府，开度受生魂。公子辅黄宁，总录具形神。
　　太微小童千景精，字会元子。故《玉清王咒》曰：太微小童常在帝前，其名景精，其姓干。合形太一，被服朱丹，五符命籍，捧持玉案。是太微为五符之主，故回黄旗所以召诸神也。黄者，土之色。土居中央，笼罩四方，故曰回黄也。无英公子玄元叔，字合符子。《上皇玉虚道君经》云：太一务命根，公子召合符。符即五符也。盖主之者太微，召而合之者无英，旛以召命之旗，以号令之也。用此以摄召长夜之府，开度合生之魂。公子，即无英也。精血三真，名元生君，字黄灵玄。惟公子用肝之神，主血，故辅佐精血三真，总摄收录其魂爽，使之备具形神也。且夫中理五炁，混合百神，孰过於中灵之炁哉。
　　玉章洞幽虚，五转天地分。炁练元藏府，紫户自生仙。数周众真会，启阳应感繁。玉女灌五香，圣母庆万年。三界并欢乐，稽首礼天尊。
　　夫生神玉章之理，洞贯幽虚，故至於五转，则天地之数分矣。盖未分之前，混然一无至五转，则天一，地二，天三，地四，天五，五行之生数足矣。人之受生，亦必至此，然后五藏具，而参天两地之数分矣。今既能练其炁於元藏府，则紫户之仙自生矣。数周众真会者，谓数周於九转则造化全备，必致众真之齐会也。启阳应感繁者，阳乃生之属，明之类也。启阳者，即初生之时，开明之始也。当是之时，感应天神地只之临，不胜其多也。故玉女则以五香而灌濯，圣母则庆万年之幸会，即卫房圣母是也。至於三界并欢乐，稽首礼天尊者，是归生成之德於至尊也。
　　洞元化应声天生神章第六
　　疏云：洞者，通也。谓三元相通也。化应声者，谓此天之魔变化飞空，应人所欲，为种种色，作种种音，以试学者，若试之不惑，即保举出三界矣。明义云：劝修真戒，令不惑乱，故显此天应宣五德。《秘字》云：此天魂精元阳之炁，主中丹田下真内神。
　　帝真灵府命元高真冲融之炁
　　疏云：众真集会之所，故曰灵府也。高真者，以理而言，冲融者，以炁而言。谓其理超乎色象之表，纯乎真而无妄，而其炁则冲融，乃万物资之以生，而后其灵有所寓，故为灵府命元也。
　　应声无色界，霄映冠十方。回化输无影，冥期趣道场。灵驾不待辔，朗然生神章。
　　蜀注云：九天在三清之下，三界之上，则化应声天，又在无色界天之上。今云应声无色界者，言此天无色相，亦无界分，非三界之无色界也。而霄映之光洞朗诸天，迥冠於十方也。影，即景也。轮，即运转也。上云无色界，此又云无影，则绝无仿髴可睹者矣。· 谓此天虽独冠十方之上，而其帝真天人，斡旋大化於无景之中，常应冥会之期，以趣於道场也。道场者，即众真共会之所，谓分灵降炁而合诸天以生神也。趣字，如《易系辞》变通者趣时之义。灵驾不待辔，朗然生神章者，其天人尚无色影可睹，岂复待辔而后驾哉。然虽无色可睹，而是天之神章，自朗然成音可闻也。
　　空洞谅无崖，玄爽亦为强。练胎返本初，长乘飞玄梁。蕲畜丧天真，散　上声　思候履常。斩伐胞树滞，心游超上京。
　　空洞者即炁也，既非即有，亦非即无，故云谅无崖也。疏云：无崖，际也，谓此空洞之炁虽无崖际之可穷，而飞玄之爽，亦因之以为强，强为生意之盛也。於是练其胎元以复其本初，常乘飞玄之炁以为津梁，而度死户也。乘字，世本多作乖，惟浙东本作乘，今从之。蕲，求也。畜，养也。侯，伺也。履，蹈也。生神之道，直以自然为宗，若有心於蕲畜，则是反丧失其天真，惟散思不虑，而伺其自蹈於天理之常，则斯能去其胞树之滞，而心游自超於上京矣。心游，正如《南华经》 云：心有天游之意。上京，乃玉京之上，谓与三元合德也。
　　愿会既玄玄，悟我理兼忘。介福九天端，交礼地辰良。混化归元一，高结元始王。稽首俦灵运，长谢嚣尘张。
　　愿会，谓夙愿契会也。既者，尽也。玄玄者，玄之又玄也。谓於此时得契宿愿，尽重玄I 之理也。叉尽达玄玄之理，乃为真悟，既悟则我理兼忘，谓忘其能悟之我，兼忘所悟之理也。既契此道，则天地合德而交敬，故日介福九天端，交礼地辰良也。夫如是则混妙化而归元一，上与元始王为一体矣。稽首俦灵运者，疏云：俦，匹也。灵运者，神灵冥期之运也。既俦灵运，则与天为一，所以逍遥於三界之外，夫岂尘嚣之所能累哉。
　　灵化梵辅天生神章第七
　　疏云：此天人神灵变化，辅梵炁以成化也。《秘字》云：此天精魂正阳之炁，主元谷宫上真内神。
　　帝真元府命元高仙洞笈之炁
　　元即元神也，元神所舍之宫，虚而有容，故曰洞笈也。神与炁会，修之可为上仙，故曰高仙洞笈之炁也。自此下三天，皆自玄炁而生。
　　玄会统无崖，混炁归梵辅。务猷运灵化，潜推无寒暑。乘数构贞条，振袂拂轻羽。
　　此天乃玄炁所生，故玄界冥会，而所统者渺无崖际，妙混此炁，归於梵辅天也。此言归本以崇体，然后运化以显用。而其炁中有神，为之主宰者，乃太一尊神，号务猷收，在人身则守人泥九后户，为生成之本，斡运此灵化天之炁，以成妙造，莫非太一之功也。故使灵化之炁潜推，而自无寒暑之变。所谓寒暑者，《南华经》云：其热焦火，其寒凝冰。有一於此，则中和之生意乖矣。圣胎凡胎，其义一也。惟推运而不失其和，则乘数而构合贞固之条矣。贞条者，犹本条之类，盖炁聚而神凝，根深而蒂固，则必有高举之效，故日振袂拂轻羽也。
　　琼房有妙韵，泛登高神所。圆轮无停映，真仙参列序。上上霄衢邈，洞元深万巨。秀叶翳翠霞，停荫清泠渚。
　　琼房在九天之上，如《真诰》载太虚元君云：上寝琼房，流行玉清是也。妙韵乃自然之音也。谓琼房乃高神游宴之所，泛登者如水之泛溢，真积力久，自然而至，非一毫人力之所能加也。圆轮者，天中自然日月也。光彩相映，不曾停息，而真仙森然列序於其中也。仰观其上，则有高虚清明天之霄衢寥邈，俯瞰其下，则有洞元化应声天之深远巨万，於中景象，则有秀叶翳空，如翠霞之色，以停荫於清泠之渚。《八素阳歌》有云：我超腾羽盖，徘徊清泠渚。此皆言琼房之景象，而寓其仰观俯察之妙也。若修真之士，以人身言之，则金房玉室，无声之中，独闻和焉。《黄庭经》云：内挟日月列宿陈，七曜九元冠生门。《度人经》云：金真朗郁，流响云营，玉音摄炁，灵风聚烟，紫虚郁秀，辅翼万仙，千和万合，自然成真是也。故《洞神经》 以肝为清泠之府也。
　　遨玩恰五神，繁想啸明侣。五难缘理去，冲心自怡处。
　　疏云：遨玩者，游宴之意也。怡者，悦乐也。五神，则五炁中之主宰者也。繁想者，累之多也。啸明侣者，疏云：啸命明德之俦侣也。故此繁想既消，则五难亦缘此理而去矣。所谓以理通诸碍是也。五难者，一除色累难，二绝爱累难，三断贪累难，四息华竞难，五无身累难，惟此难去者既去，然后可以飞度五户，名入太玄矣。故《真诰》云：内累既消，魂魄亦柔，守之不倦，积之勿休，五难既遣，封伯作侯是也。故学道非难，息心为难。心法双融，脱然无染，则冲和之心，怡怡然以道自处矣。此章乃七过之功，孔窍开聪，盖人生而静，天之性也，感物而动，性之欲也。所感之门，在乎七窍，七窍之主，在乎一心，恐繁想之或邪，则向之开聪者，或为之所蔽，故必至於冲心自怡处，然后可成七转之功也。
　　爽魂随本根，亹亹　音尾，释文勉勉之意。　空中伫。七诵重关开，豁滞非神武。运通由中发，高唱稽首举。
　　爽魂者，乃魂精魄灵之荡散者也。随本根者，则是返本还元，归根复命而不离也。夫如是，则混合为一，虚彻灵通，卓然而不倚，故能亹亹然独立於空中也。七诵重关开者，是七过而孔窍开聪也。豁滞非神武者，生神玉章，自然之功用，豁除凝滞，乃非神之神，不武而武，一一天真，一一明妙，纤毫人力之私无与焉。盖有不期然而然者也。故运会之通，非由外得，是以歌咏而稽首高举矣。
　　高虚清明天生神章第八
　　明义云：此天示以虚玄高远，清明洞耀，莹鉴形躯，降炁三元，生人三宫，内为五藏，九府华盖，上应金华宫，号高虚清明天也。此天中人，业行高远，见地虚明，上生重霄，超出三界，上进仙品，升解脱门。《秘字》云：此天精魂通阳之炁，主阴极官中真内神。
　　帝真华府命元真灵化凝之炁
　　疏云：前章孔窍开聪，此明华府，总三部八景神也。真者，以其理之真实无妄也。灵者，以其炁之灵妙不滞也。盖理炁混融，妙化凝合，所以周流古今，长灵长存，虽其用之变化莫测，而其体则无为凝寂也。
　　清明重霄上，合期庆云际。玉章散冲心，孤景要灵会。
　　言此天在乎重霄之上。合期庆云际者，谓契合玄期，而共会於庆云之际也。孤景者，理蜗景净，孤峭而不与物为对也。惟前章既言冲心自怡处，是又恐滞於一所而不能化，故此乃以玉章而散适其冲心，则能所兼忘，脱然独化，而神灵自然会悟，盖当体即道矣。
　　焕落景霞布，神衿靡不迈。玉条流逸响，从容虚妙语。
　　此一节皆纪真中之景象，得妙悟之旨，则触境见心，物物如理，盖其乐非在外也。焕落景霞布者，天人赞其华景敷布之异也。疏云：焕者，明也。落者，落落然也。景霞者，瑞霞也。神衿者，心也。靡不迈者，无不历也。盖言此心洞观无穷也。玉条流逸响者，疏云：骞木之条，灵风鼓奏，其音流逸，有如从容虚妙之论也。
　　灵音振空洞，九玄离幽裔。感爽无凝滞，去留如解带。明识生神章，高游无终败
　　灵音振空洞之妙，则九玄之魂莫不脱离於幽夜矣。盖功用至此，则九祖升度。感爽无凝滞者，自利而利他也。爽字，世本多作赏字，盖以音相似而误也。蜀本、浙东本皆作爽，今从之。《万光忏》云：真灵静定，即得彼魂感化，有如影响，此言静定中感应之妙也。盖彼飞爽感悟此道，无复凝滞，则其去来自由，如解衣带，言其易也。明识生神章，高游无终败者，谓了悟生神之道，则知自己元神，与道为一，故高游物表，而终无败坏之期也。夫如是，则阳九百六之灾，岂能及乎。
　　玄景耀云衢，迹超神方外。应感无方圆，聊以运四大。研心稽首诵，众圣共称快。
　　玄景者，谓玄华之景色，腾耀於云衢，则是彻上彻下，莫不洞明也。迹超神方外者，则超乎天地四方之外也。盖论此天本迹至高，迥超物表，然神无方体，何所不在，岂定迹之所能拘哉。故应物不测，而妙本常寂，感圆应圆而不滞於圆，感方应方而不局於方，故云应感无方圆也。四大者，疏云：地水火风也。谓四大和合，以成此身，而生神之道，则妙乎万物，虽复运化四大，而非四大之所能留碍，然亦不可离此四大，以驰心空妙，而外此别求，故云聊以运四大也。研心稽首诵，众圣共称快者，谓精研此理於心，而敬诵之，於是八过之功用已至，则上而诸圣，下而己躬，莫不同乎一道，所以皆乐而庆仙道之成，故曰众圣共称快也。
　　无想无结无爱天生神章第九
　　疏云：此天无复五欲之想，已断胞胎之结，永无存形之爱，故举其胜德以为名也。《秘字》云：此天精魂萌阳之炁，主丹田宫下真内神。夫处位乎上而生神於下，乃反复道也。
　　帝真神府命元自然玄照之炁
　　诸本皆作岳府命元，惟所南郑先生论议，则作神府，其义尤长，实为当也，今宜从之。此言阳明充实，光照无极，乃自然之成功也。故云自然玄照之炁也。
　　无结固无情，玄玄虚中澄。轮化无方序，数来亦叵乘。
　　人生胞胎之中，因血炁而有结，此结不解，生道不昌，兼以人神本静而情扰之。情者，性之动也。动失其正，外着於物，乃成结滞。《南华经》云：物有以结之是也。所以随业轮转，感果无停，故修道之士，必练情以合性，情忘结解，乃可证妙三元，直造玄玄之域，则中虚而澄寂无为也。轮者，运转也。谓玄寂无为，运化自然，无方可揆，无序可伦，则岂能乘之以数哉。叵者，不可也。乘者，谓以算数相乘也。《南华经》云：枢始得其环中，以应无穷，亦此意也。
　　谁云无色平，峨峨多丘陵。冥心纵一往，高期清神征。良遇非年岁，劫数安可称。
　　自粗观精，即无色为无物矣，以道观道，则至无之中，妙有存焉。无色者，即无色界天也。无色界天之上方，是种民天也。种民天之上，乃大罗道境也。此章言功成德备，神登上境之事，若日谁云无色之上，坦然而无有乎，实峨峨多丘陵也。郁罗萧台、玉山上京、三华离便、大有妙庭，皆在玉清之境，乃三清上帝宴居之所也。其在人身，则眼之上为无色界，而泥丸乃玉京山也。故冥心合道者，腾任一往，超三界而入玉京，乃所谓冥心纵一往，高期可以清神而任征召也。获此良遇，永证无为，是与三元合德，九炁齐并，不终不始，无死无生，既非年岁之可纪，又何劫数之足称哉。征字，一本作澄，即澄澈之义。
　　浮爽缘故条，返胎自有恒。灵感洞太虚，飞步霄上冰。津趣　七苟切，速也。　鼓万流，潜凝真神登。无爱固无忧，高观稽首升。
　　蜀注云：经自初章胞元结长命，至于二章斩根断死户，三章魂生摄游炁，四章神公摄游炁，五章炁熙练元藏府，六章斩伐胞树滞，至此五藏六府既具，则七章已后，方无作用之语。愚谓此章论胞胎，则神全炁足之时也，论修真，则道全德备之时也。故其言皆践形肖德者之事，若前章或有及已成之意者，乃见因知果，此章尚及浮爽之语者，乃见果知因也。故每章亦皆互有此意。今云浮爽缘故条，盖使轻浮之爽，循本归根，尽复其固有之常也。夫如是则炁与九天而齐一，神感太虚而洞彻，故能飞步於霄上之境矣。故曰：灵感洞太虚，飞步霄上冰也。冰者，结凝而成，有体而无质，有坚定洁白之象也。津趣鼓万流，潜凝真神登者，津乃天津河汉也。万流者，言分派不一也。谓天津疾流，飞鼓万派，非滞形者之所能至，铃潜凝真神，然后能登。故紫微夫人云：玄波振沧涛，洪津鼓万流，驾景盻玉虚，思与佳人游。亦此意也。或云霄上冰乃脑也，炁蒸于上乃成津，以流润于下，而神则复升于上境也。蜀注云：学此道者，必自无爱无忧为本。南极夫人云：从爱生忧，从忧生畏，无爱则无忧，无忧则无畏也。盖得此道者，高超象外，三界独步，否则没溺生死，沉滞爱河，又奚足语生神之道哉。今曰高观稽首升者，乃一切无染，故能凌高绝观，稽首而上升矣。○按生神宝章，即元始天王命九天司马、侍仙玉郎开紫阳玉茨云锦之囊所出九天之章也。於本经中赞之，有曰元始禁书，曰洞章，曰真文，曰宝章者，皆指此章无疑矣。何乃於本章之中，又有赞章之语，如司马诵洞谣，玉章生万神，琼音逸九霞，玉章洞幽虚，朗然生神章，玉章散冲心，明识生神章。如斯之类，未知又果指何者为神章、琼音、洞谣哉。无乃示人以章外之旨，使因此以求，其在我自然之章，默识而自得之欤。则所谓天地之尊、万物之根者，信非文字之所能载。章乎章乎，口诵云乎哉。
　　洞玄灵宝自然九天生神章经解义卷之三竟
　　洞玄灵宝自然九天生神章经解义卷之四
　　清源天庆观道士圭山董思靖着
　　太极真人颂二首
　　疏云：太极真人，即元甫也。歌德曰颂。此赞出三界之功，颂彼行人之德，以授仙公。或云此指徐来勒也。《真诰》云：霍山中有学道者王元甫，受太极真人青越饭法。《七签上清经迷》云：西梁子乃受□饭方者，及王总真与安度明、又镐京杜冲，并太极真人。则古仙任此职者非一。今疏中独云元甫，又不着姓氏，未详其的，姑阙之。
　　大道虽无心，可以有情求。
　　疏云：至寂无言，感应有说，因情可以至无情，因心可以会无心，此盖谓道乃万化之本原，至於生育天地，运行日月，亦其自尔，初何心哉。人若求之，但至於无私心，则即心是道矣。今所谓可以有情求者，乃学者立求道之志也。夫学之之道，必先致知，然后学以求至圣人之域，故曰有情求也。
　　伫驾空洞中，回盻翳沧流。净明三界外，萧萧玉京游。自无玄挺运，谁能悟冥趣。音陬　落落天汉澄，俯仰即虚柔。七玄散幽夜，返胎顺沉浮。冥期苟潜凝，阳九无虞忧。
　　空洞即三炁，乃三清之境也。谓伫驾於此，回视下方，皆云翳沧流，盖言甲申之劫，三灾到处，皆洪波也。惟有三毒俱消，心境净明者，乃迥脱三界之外、萧萧然为玉京之游矣。然此苟非如大洞雄一真法，所谓自无玄名帝图，挺命合仙，及运值太平者，不得参闻此道。故曰：自无玄挺运，谁能悟冥趣也。冥趣者，即道也。落落天汉澄，俯仰即虚柔者。谓既悟此理，即心融境净，故所寓之处，皆如此。落落者，广大之貌。天汉澄者，天上之景。夫了一心而成道，专一炁以致柔，即此虚柔者为体，则一俯一仰之间，无非道也。其或七玄之魂散於幽夜者，亦皆乘此妙果，返本还元，混成圣胎，随顺劫运之沉浮，无有染着也。既得契此冥数之期，苟能潜神凝素，则虽阳九等灾，亦不足以致忧乐於胸中矣。
　　观此去来会，时复为淹留。外身而身存，真仙会良俦。
　　疏云：前明内德．此明外化，慈悲之教。盖已得证道者，苟不能推慈运悲，则是为贵乐所摄，增长我见，反成昧道矣。德至於此，自无是患，劝戒学者不得不然，谓苟遇此去来生死劫运之会，又当降应人天之中，为之淹留教化，成熟一切，令得道真。所谓以大智故，不往生死，以大悲故，不往长寂是也。外身者，忘己也。谓忘己济物，乃外身也。然而在我者己，以与人己愈有，则静一而不变，乃长存也。又况本无我乎。此其所以与道为一，而会真仙之良友矣。
　　亹亹玄中趣，理也。　湛湛音沈，深而清也。清汉波。代谢若旋环，椿木不改柯。
　　疏云：前章赞学人出三界之功，此章赞真人应化之勤也。谓勉勉然於玄中之趣，而俯视三界，但见清汉之波湛湛然也，乃静观万化之代谢，有若旋环之无端，惟有妙本湛然，历灾劫而不变，亦如隆冬之后，群卉尽雕，而椿木之柯，则青未尝改。此盖以物喻理，其言如此。
　　静心念至真，随运顺离罗。感应理常通，神识逮自徂。淡游初无际，繁想洞九霞。飞根散玄叶，理反非有他。
　　疏云：此段又赞前真感应之德也。至真者，乃指飞天神王也，言静心怀念，当时神王赏监七觉，领括天仙，怀慈群品，劳心兆庶，随劫运之交会，校录籍纷纭，乃能各顺条目之离散，罗布者一一区分，整然具举，则其用心可谓勤矣。此倘非悟明本体，得其要领，而应机无滞者，则不能也。故继曰：感应理常通也。盖廓然而大公，物来而顺应，及其去则无所复留，虽事物不齐，感者之机无穷，而应之理常通，实未尝少吝，所谓寂感无边方是也。神识逮自徂者，谓感之机虽不穷，而应之神妙诣理，各自造其极至也。疏云：适者，诣理也。逮者，至也。自徂者，乃自往也，盖神者妙万物而不测者也。故神之格思，不可度思，乃不行而至，不疾而速也。此谓感应之神，适诣於理，应於事物，则物各付物，事各付事，盖不待推而后能随事，各各自然，适诣其极至也。又疏云：感应之迹，乃圣人之教，随分而应，谓物品不同，根机亦异，故出三洞诸法，令其当分得悟也。理常通者，言圣人常行善救，无时而不然。《玄经》曰：常善救物，故无弃物。无论已感未感，众生各有道分，故圣人善理常以通物，有感必应，应又生感，故言感应理常通也。以其全神而应物，各至其物之极，而物不能汨之也。故此理常通，而其神适逮自徂矣。淡游初无际者，此谓淡然漠然，游於物之初，而与太虚同量，了无边际也。《南华经》所谓无何有之乡、广漠之野是也。繁想洞九霞者，盖谓上圣圆明之量，浩无边际，虽群生想念之繁多，而感应不穷，然亦莫非於此无际量中起灭，在上圣知见洞彻视之，炳若九霞之腾布也。飞根散玄叶者，夫人生而静，天之性也，感物而动，性之欲也。则是静为动之根，既以静为根，则动为枝叶矣。根本静，而散於动，则谓之飞根矣。叶本动，而动实原於静，盖亦未尝离乎是性。故云玄叶矣。玄乃性之妙也。理反非有他者，谓既悟此理，则当体寂然，反乎真理，岂复更有他哉。盖即念全真是也。夫如是，则动而无动，静而无静，非不动不静，而动静非二本矣。
　　常能诵玉章，玄音彻霄遐。甲申洪灾至，控翮王母家。永享无终纪，岂知年劫多。
　　疏云：此结末劝奖学人也。常之为言，盖无时而不然也。人能以常为法，诵玉章之文，行玉章之道，则功行显着，自可以上彻九霄之遐远也。苟值甲申之期，洪流之灾既至，则控御飞翩，而上升西王母之家矣。然此洪水之灾，盖由众生之所感果。谨按《灵宝蠲化水火灾疠经》云：天地有劫数穷极，水火之灾疠，惟上圣高尊、诸天帝王以安平之，则劫数无终，水火无激蚀之变。又云：人身有水火灾疠，惟大定无为，降火升水，以和平之，非至真上学所不能知。由是观之，则人能六根清净，大定无为，自可以平水火之疠，济阴阳之愆。是以古之上仙，体万物之真，得妙化之原，始则乘天地之正，而与造物者游，终则掌劫会之期，而为造化之主。登神冲漠，领袖太无，任世运之更迁，而真常之湛寂，尚何炁数之能拘哉。按《西王母传》云：九灵太妙龟山金母，一号太灵九光龟台金母，乃西华之至妙，洞阴之极尊。在昔道炁凝寂，湛体无为，将欲启迪玄功，生化万物。故以东华至真之炁，化生木公，西华至真之炁，化生金母。体柔顺之本，为阴极之元，位配西方，母养群品，所居官阙，有金城千重，玉楼十二，琼华之阙，光碧之堂，九层玄台，紫碧丹房，左带瑶池，右环翠水，下有弱水九重，洪波万丈，非飙车羽轮，则不可到。轩砌之下，植以白环之树，丹刚之林，空青万条，瑶干千寻。无风而神籁自韵琅然，皆九奏八会之音。应《上清宝经三洞玉书》凡有授度，咸关预焉。而神洲乃在所治之东南也。其应在人身，则梵炁之宫，土之正府，乃九宫之根也。永享无终纪，岂知年劫多者。疏云：十二年为一纪，今永享无终之纪，又岂知历年劫之多哉。故古歌云：道既无终，我体无终，从劫至劫，寿何时穷。此盖与道同体，而不可以限量论矣。
　　洞玄灵宝自然九天生神章经解义卷之四竟
　　后序
　　余解是经毕，有难者曰：天命流行，於穆不已，二炁五行，赋与万物，生生不穷，原於一炁，而主宰是炁者，一理而已。故自天界付谓之命，人物禀受谓之性，应感莫测谓之神。神一而已，在心为思，在眼为视，在耳为听，在口为言，乃至手之持执，足之运奔，千变万化，莫非一神之所为，惟用得其正则吉，失其正则凶尔。乌有分守名字，若是之殊异哉。
　　余曰：子之说诚亦有理，惜夫知其一，未知其二也。夫道之全体，浑然一致，而精粗本末，表裹之分截然，於其中毫厘丝忽，有不可得而紊者。今徒知所谓浑然者之大，而乐言之，而不知夫所谓截然者，未始相离也。子盖观诸天地之道乎。总而言之，曰天地而已，然其中则日月星辰之行其纪，雨风露雷之施其化，江湖山岳之流峙，飞走动植之生成，此岂非浑然之中，粲然截然者乎。如是之类，将其神明各有所司乎，抑亦曰神一而已乎。析而分之，不可备举，且以日之行度论之，而言则一年一周天。然而三百六十五度四分度之一，在翼不可为轸，在角不可为亢，又岂非丝忽之不可紊者乎。人身亦一天地也。今夫四支百体之区分，五藏六府之赅存，至於三万六千关节，亦莫不各有所主。故眼之官则视，而聋者不以视代听，乃至口之於言，心之於思，无不皆然。此众神名字之所以立，而统之则有宗，会之则有元也。是乌可以分裂而病之耶。
　　难者又曰：《老子》云：天得一以清，地得一以宁，人得一以灵，万物得一以生。《庄子》云：天地与我并生，万物与我为一。又云：将磅礡万物以为一，及所谓其一，与天为徒。言道之至，莫如老庄，皆主乎一，则是天地万物之殊，惟一以贯之耳。今是经反以不一为贵，何邪。
　　余曰：子知是经之旨乎。其称名也杂，其统之也一。经所谓元，即老庄之所谓一也。谓之元，谓之一，言其体也。生神之法，称名之杂，言其用也。论其体，所以举其同，论其用，所以显其异。老子曰：道生一，一生二，二生三，三生万物。此本末具举之言也。是经之论，始乎一元，而终乎天地万化，并受生成，则一之中而万者具矣。生神之道，以空洞真一为体，以变化不一为用，唯一故能静，静而后能变，变而后能化，圣功生焉，神明出焉，则一与不一，非二物也。吾闻之先圣曰：敛万炁为一炁，散一炁为万炁，合万神为一神，分一神为万神。又曰：聚则为形，散则为炁。此其阖辟敛散之道，盖与阴阳同功，天地同德。故曰：宇
　　宙在乎手，万化生乎身。推而行之，可以成人，可以成物，可以赞化育，可以参天地。非天下之圣神，孰能与於此哉。若夫知其本无，而不知其至有，知其真一，而不知其变化者，是一偏之说，安可与此同日语耶。
　　难者又曰：教中有云：情存圣量，犹落法尘。今是经教人以修习圣胎之法，无乃堕於是乎。
　　余曰：情存圣量，为未忘心法者言也，修习圣胎，为初学之士设也。若乃道全德备者，何可以此议之。吾闻之先圣曰：圣人敛万有於一息，无有一物可役吾之明彻；散一息於万有，无有一物可间吾之云为。譬之天地间，日月之升沉，风霆之鼓舞，云雾之起灭，万有之变化，往来出没，自然而然，恶识所以然，恶识所以不然。若是者，孰为圣量乎，孰为法尘乎。
　　难者又曰：尝闻释氏之说，以一切有相皆为幻妄，故其教曰无生，又曰寂灭为乐。而道家之教，乃曰长生久视，及升虚尸解，故彼目之曰弄精魂，守尸鬼者。某於此不能无惑，愿为我决之。
　　余曰：不然。道一而已，岂有彼此之分哉。且如达磨之蹑苇渡江，普化之摇铃空际，或金棺自举，或碣石藏身，其亦弄精魂，守尸鬼者乎。夫道有情有信，无为无形，自本自根，未有天地，自古以固存，神鬼神帝，生天生地，在六极之下而不为深，长於上古而不为老。无始无终，无前无后，得之者与道同久。且万物非道无以生，非德无以成。生生之理，无时不然。而生生者不生，化化者不化，夫何容心焉。余闻之先圣曰：人在道中，犹鱼在水中。人去道则亡，鱼失水则死，良由修之者有勤怠，故得之者有浅深。浅者惟及於心，深者兼被於形。及於心者，但得慧觉而已。既得慧觉，悦而多辩，灵炁泄丧，形亦随之。被於形者，形神俱妙，与道合真。显则神同於形，隐则形同於神，在有而有，在无而无，不可以形迹窥，不可以死生论，而何弄精魂，守尸鬼之云。故曰：以我之精合天地万物之精，以我之神合天地万物之神，以我之魂合天地万物之魂，以我之魄合天地万物之魄。则天地万物，皆吾精吾神、吾魂吾魄。何者死，何者生。夫如是，则乘天地之正，御六炁之变，游乎三清，而与道同体矣。故曰：至人无己。难者之疑，於是而释。余因寄呈三山蒋靖庵，既从而订之，且令附于经后。
　　淳佑壬子岁清源天庆观董思靖谨识
　　
