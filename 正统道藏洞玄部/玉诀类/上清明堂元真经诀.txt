上清明堂元真经诀
　　经名：上清明堂元真经诀。撰人不详，约出朴南北朝。系纂集早期上清派修行经诀而成。有《太上明堂玄真经诀》、《服四极云牙神仙上方》两篇。文体与《真诰》、《登真隐诀》近似。一卷。底本出处：《正统道藏》洞玄部玉诀类。
　　上清明堂元真经诀
　　　白玉龟台九灵太真元君西王母授说《明堂玄真经》曰：太上玄玄，二气洞明，玄真内映，明堂外清，吞息二晖，长生神精，上补司命，监御万灵，六华充溢，彻见黄宁。此四十字即玄真之本经也，其后皆王母总真更演说行事之法耳，犹如九真中经，唯以龙为主耳。凡四十字，太上刻於凤台南轩也，非总真弟子而不教，非司命之挺而不传矣。玄挺录名，应得生司命录者，皆先受行此道，杨君为吴越神司，长史当封牧种邑，故并得受之，不必皆总真弟子，此当盖会事奖诱之言耳。
　　　玄真法：玉女有太玄上玄之号而字玄真，故名为玄真，所谓内映者矣。又是真玄之上法，故东卿云此真玄之道，要而不烦也。存日月在口中，按此初服玉女津液，日月形来入於口中，芒霞来注，至后还明堂中，方使从口入而上升也，若不存此玉女事，宜用后单行诀者，初便存日月大如镮，在口中耳。白日存日，夜半存月，亦可存无昼夜以分别於日月也。亦可画夜互兼存之，凡诸日月之道，例皆不尔，自不及分为昏明两法也。此云白日存日，则通呼一昼，夜半存月，则通呼一夜，非谓正午子时矣，故后诀云画存日夜存月也。今若日夜止一过存者，当用日月初出之时，通随实书事后便存之，若欲数存者，日夜各三过为节，昼则向日，夜则向月，并平坐暝目接手为之，天阴止寝室，月不见时，亦向其所在。日色赤，月色黄，日有紫光九芒，月有白光十芒，使日月对口相去九尺，光芒向口，芒直如弦，以入於口也。初存日月在天上，犹如今所见之大光色，如法冉冉来下，其形渐小，去口九尺，正圆如丸，明耀洞彻，云紫光九芒，即九芒之紫光耳。芒芒皆有光色，各使如数，并从日月之边周围分布，直向我之前，假令向来存日，使日之东边及上下南北之芒皆屈来，并与西芒总如东弦入我口中，勿使四处并列分散左右也。又存日月中有女子，头建紫巾，朱锦帔裙，自称太玄上玄丹霞玉女，讳缠旋，字密真，向存日及光芒都毕，乃又存见日中有一女子，恭坐接手，隐章长三尺许，形色玉丽，头着紫华芙蓉巾，绛地锦帔，朱丹飞裙，绿素带，正向我口，跪自称曰：妾是太玄上玄丹霞玉女，讳缠旋，字密真，因开口吐出赤气也。口吐赤气，弥满日月光芒之间，合与芒霞并尽入注我口。按后祝云出日入月，即是服月时祝，而云口吐绛气，今服月时存玉女，亦应吐赤气也，并各与光芒纷纠合会，俱入我口中，比此云芒霞者，犹是先通冠芒外之赤光，所以号丹霞玉女也，虽月芒亦有之也。我主咽之，存女亦随吐，行之九十咽毕，存觉令日月之景亲薄我面上。存女一吐，我辄一咽，三种之气初令三十咽下命门宫，次三十咽下绛官，后三十咽上泥丸宫，合光流贯四体，洞彻五藏，於是日月之形渐渐而近，光每一咽辄行一寸，至今九十数毕，乃薄在口上，上至鼻端，下至颐下，光辉洞朗，殊觉炎热，玉女之形亦随日小也。令玉女之口歠我口上，使气液来下入於口中。玉女常在日月中，令头口正与我口相注，赤气丹液流入唇齿，未可吞之，至祝竟乃更咽耳。我乃微祝曰：
　　　太霄紫真，明堂阴神，日月生精，玉女缠旋，先自虚诞，厥字密真，首巾紫华，芙蓉灵冠，身披锦帔，朱丹飞裙，出日入月，天光幽芬，口吐绛气，灌我三元，面说天井，柔魄制魂，玄液流行，胎精长全，五藏生华，开童反颜，监御万灵，司命飞仙。十一句内，服日时，恐应改韵，云出月入日也。
　　　毕，存玉女之口津液，令注我口中，犹是向者流注不绝，须祝讫更使随吐随咽耳。我又嗽液而随咽之，又九十过止。此所吐津犹存赤色，一吐一咽，三宫次第，犹如前法，至乎数讫，玉女举形，各随日月入口，含之良久，乃上还明堂中，日时在右黄门之裹，凝思注念於是都毕也。静心思感，行之务多，不复有限也。如此则日夜无事，便可为之，不必止三过也，但此明数既多，兼行余业，思或相稽耳。若存日则不存月，若存月则不存日也，此为不得一时俱存日月也。要当均存之耳。此谓不得偏行一法，当使日月昼夜所存之数相均等耳，昼则一存日，夜则一存月，昼三存日，夜三存月。若不得服时，当存二景还明堂中，日左月右，令日月光辉与目瞳合照，四映二气使相通注也。此为非存服之时，亦当俱思日月在明堂中，赤黄二景、紫白光芒与两瞳相通，共照彻身面，光耀九宫，端坐之时常思如此，此一时日月俱合，不复分别昼夜各存之也，所以须非服时存此也，若乃服时，则日月不得同处矣。亦可常存日月在明堂中，不待常所服日月之二景，而兼用之也。此谓非如是向存玉女所居之日月，明堂中常自有分精者耳，坐卧常思，仿髴如见。行之五年，太玄玉女将下降於子，与之寝息，太玄玉女亦能分形，为数十玉女，任子之驱使也。此积感结精，化生象见，精之至也，感之妙应矣。此太玄之号是日月所居之境，玉女者亦日月夫人之女也，其感化之形，可共寝宴游处耳，非为偶对之接也。前歠口注液之时，若颇有怀於中胸，则必无降陌之由矣，外内夷坦，乃当髻实，其后分躯散景，虽可役使，而真质故难得以附焉。太元真人初在常山学道，梦见太玄玉女把玉札而携之，令往西城，即是此女，后果得受行玄真，明诚感之，深已致先兆也。
　　　太上真官用日霞之道，挹二景之法，使人通灵致真，体生玉映，役命万神，上升帝房矣。太上真官，谓诸司命之例者也。昔锺山真人教夏禹之道，是此玄真法耳，但钞略而已，无缠旋之事也。按剑经序云，夏禹服灵宝行九真，又五符所载，锺山真人教禹服日月五星之法，并与今说不同。此云无缠旋之事者，即应是后东卿所授者，初授二弟亦单法耳。此传所载，於玄真之事其理已尽，唯有阴阳二景内真符在金书经中，未行於世也。昔司命受玄真於王母，及总真诀，教行之三年，色如女子，日有流光，面生玉泽，司命后以经存之法授二弟，竭诚精思，三年之中，神光乃见尔，乃更受缠旋之事，故得为定录保命之位矣。
　　　东卿司命曰：先师王君，昔见授《太上明堂玄真上经》，清斋休粮，存日月在口中，昼存日，夜存月，令大如镮，日赤色，有紫光九芒，月黄色，有白光十芒，存咽服光芒之液，常密行之无数。若不修存之时，令日月还住面明堂中，日居左，月居右，令二景与目瞳合气相通也。此道以摄运生精，理和魂神，六丁奉侍，天兵卫护，此上真道也。太上玄真经，先盟而后行，行之后可闻玉佩金珰之道耳。季伟昔长斋三年，诚竭单思，乃能得之，於是神光映身，然后受书耳。此玄真之道；要而不烦，吾常宝秘，藏之囊肘，故以相示，可慎密者也。此即应是夏禹所受之法也，司命今先授此省易之诀於杨君者，欲令长史行之，于时长史灵池未澄，故且隐玉女之事，后方便示传记耳，所谓次行玄真者。明堂玄真自有经，经亦少少耳，大都口诀，正如此而行之。伟昔亦不得经，但按此而行，始乃得经耳。
　　尔欲得，可就伟取，玉佩隐书非伟所见耳。经即传上所载者是也，云尔欲得者，谓扬君可求省之耳，玉佩金珰，东卿所秘，既与玄真同类，俱行日月之道，但又恐杨君就二君请之，故及此育也。夜行及冥卧，心中恐者，存日月还入明堂中，须臾百邪自灭，常尔为佳。此即与不存服时所存同也，山居幽处，思有犯试，故宜常存以却之，此诀《真诰》别授，非传上所载，既是玄真家事，故取以相从，今能行玉女之道者，则不复修此，是以不复注释。
　　右茅传诀。本四事，今止取一事。
　　　太极真人服四极云牙神仙上方
　　　女弟子魏华存受清虚真人方，十二字本注。
　　　真人抱五方元晨之晖，食九霞之精，所以神光内曜，朱华外陈，体生玉映，形与气明，行之十年，四极老人中央元君降下，於子一合，乘云驾龙，白日登天。五方老人盖谓五方自然之精神，非世学之所为也。十年之妙，何速如之，实虚谈之奇道，吐纳之秘法也。
　　　昔太极真人西梁子奉受太上口诀，千岁五传，不得妄泄，四明科法，依隐书之制，斋五日乃授，立约委歠师金镮五方，以效天人誓信不宣之券。五日之斋，五方之，盖谓在世之人耳，王君昔在华阴，则一日顿奉明知，山林则是长斋，誓则是实心也。西梁真人既传青精之方，仍复授此法，以其理日相资，虚实兼会矣。五双为五方者，谓准五方之用耳，亦或真人呼双为方，故复口诀显之也，口诀五双镮也。又用青丝五两；云是西梁真人法，此本注书口诀者是矣，夫人所宣王君辞也。此本朱注书者，是杨君所书，夫人口授也。
　　　东向叩齿九通，乃阴祝曰：
　　　东方青牙，紫云流霞，三素徘徊，玄霜玉罗，服食晨晖，饮以朝华。三韵。祝毕，以舌舐接上唇之外，取津而咽液三十过。一舐接得津辄一咽，存液青色，使入肝中。行之十年，东极老人来至，授子青真，一合俱升。青真，经名也。
　　　次南向，先叩齿九通，又阴祝曰：
　　　南方朱丹，霞曜太微，九道绛烟，散布景辉，服食灵晨，饮以丹池。三韵。祝毕，以舌舐接下唇之外，取津咽液三十过。存液赤色，使入心中，此两方并舐膺外之液，故皆有接字也。行之十年，南极老人来全，授子丹景，一合上升。丹景，经名也。
　　　次西向，先叩齿九通，又阴祝曰：
　　　西方明石，飞霞金液，服食太明，素灵之精，饮以玉浆，神华启灵，使我登虚，上升高清。四韵。神或恐是晨矣。祝毕，以舌舐上唇之内，取津咽液三十过。存液白色，入肺中。行之十年，西极老人来至，授子素灵威神，一合俱升。素灵威神，六符名也。
　　　次北向，先叩齿九通又阴祝曰：
　　　北方玄滋，庆云启胎，绿霞敷晨，紫盖苍旗，服食月华，饮以琼饴。三韵。祝毕，以舌舐下唇之内，取津咽液三十过。存液玄色，入两肾中。行之十年，北极老人来至，授子玄录宝明，一合上升。玄镰宝明，经名也。
　　　次向南坐仰面，先叩齿九通，又阴祝曰：
　　　戊己之元，黄素五云，四霞紫观，八景九晨，二明激晖，七曜灵尊，和精灌气，服食中元，琳华龙胎，饮以醴泉。五韵。祝毕，以舌漱满一口之中，玄膺内外，齿舌之间，表裹通匝，取津液随咽之四十过。此亦是漱满一徧辄一咽之，存液黄色，使入脾中。此四十字，真本作三十，后益丁书，笔边犹似是真，此当是中央总四方也，犹镇星门锋之义耳。行之十年，中央元君上玄黄老君来降，授子黄气阳精藏天隐月遁景录章青要虎书，俱与四老一合上升。此中兼有经符章三编之书也。
　　　此玉经上诀，致五老之道，绝谷去尸，面华色童，寒暑不避，灾害无伤，神仙精明，延年进纪，益寿一万，万限之期，当得九琳玉液，八琼飞精，则合终二景，天地同符。此盖专说云牙之分耳。
　　　五阴祝皆当叩齿九通，可常修行，不必鸡呜平旦也，夜半平坐寂室，体清神闲，乃可按之。前叩齿唯冠东方，今重明方悉尔也，五岳名笋，亦方方闭气。守一之家，若闻此道，事速成也，虚淡内充，守元咽液，所谓真一者也，自求多福者矣，致神以六液五气，气已自备焉，故谓自求多福耳。修此道极勿食脯肉，若闻饥，当食面物，以渐遣谷，不得一日顿弃也，所谓损之又损之，以至於无为矣。能行此断谷，又贤乎青精矣，却粒之上道也。然至须静淡无事，专修积年，以取益耳。若兼之以杂业，恐非气力所堪，自不及食锤相资，表裹交益矣，亦视人四体虚实强赢，老少之殊，不得一盘更尽用也。夫人昔虽受此法，叙说褒美，而竟不用之，乃可是挺业高绝，要亦宜准傍遥踪矣。此虚映之道，自然之法，所谓远取天地之精，近取诸身，此之谓也。
　　　云牙者，五老之精气，太极之霞烟，故采晖景之锋，以充於六液之和，洞彻冥感，万神来降，幽映相求，不唱而应。是以龙吟万渊，故景云落霄，虎啸灵丘，故冲风四振，阳燧招明而朱火郁起，方诸罕阴而玄流湛溢，自然而然，不觉所测。况学者方栖心注玄，精研道根，秽累豁於中胸，真正存乎三宫，采五晨之散晖，服六醴之霞浆，祝九天之奇宝，吐玄妙之秘言，龙跃发晖，明光七焕，味三华於皓齿，取饱液於唇锋，内炼六府，开聪彻明，呼吸天元，魂魄炼形，朝玄使无，以至於灵，悠悠十年，末乃五神来降，将何足多称哉。猥以女弱，备经上业，微音绝响，不可广告，聊叙其妙，以宣同志，苟修德之不逮者，庶不足以咎毁之矣。南岳夫人叙也。
　　右王传诀事。其注非修用之急者，悉略不备写。
　　上清明堂元真经诀竟
　　
