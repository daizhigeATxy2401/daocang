上清佩符文诀
　　经名：上清佩符文诀。撰人不详，约出於唐宋间。据《宋史·艺文志》着录，原本有五卷，复分作五种。即《上清佩符文青券诀》、《白券诀》、《绛春诀》、《黑券诀》、《黄券诀》。今合并为一。底本出处：《正统道藏》洞玄部玉诀类。
　　上清佩符文青券诀
　　九天真书元始检地录
　　三元玄台玉检紫文，一名九天真书元始检地之录，一名三元虎书，一名飞天上真以告六天万灵之精，制山川，检九地之灵，佩文役使玉女九十人，太平得迎圣君於上清宫。受者当以黄笔书青缯上，祭之於本命之岳，然后佩身九年。未升天当又书一通烧之，令灰扬於青烟之霄，又书一通埋之本命之岳，履河源，制地灵，使万神，九年得乘三元之軿，上升三元之宫。不冒秽入殗，触性天真，轻告宣露，七祖充责，身亡失仙。右出《三元玉检经》。
　　凤文赤书符
　　太上道君谓太极真人曰：子位登太极，领括神宗，虽有金简玉格，而无凤文之章，故不得辄登玉清，上诣三元，今以相告，子勤奉焉。
　　凤气隐音玉字九十一
　　佩之者神仙，行之者成真人，奉之者禳患，若能长斋苦行，栖身幽阜，诵咏万徧，则策龙驾虚，上登玉清。右出《紫凤赤书经》。
　　高上玉晨命魔灵幡
　　佩之者主制东方青帝魔灵大王，法依日入室东向，诵青帝曲，施幡於室内，安东方，白书青缯上。
　　神虎真符
　　有神虎真符，威馘六天，以制天地神灵，便得摧折千精，佩之则万鬼灭形，众魔不侵。佩之而进，得以朝玉皇，礼之於寝，则众真诣其房。
　　神虎上符
　　佩此符可以经危冒睑，越山跨海，召神制鬼，封赏灵岳，所之所向，千妖伏侧，万灵束形，群仙侍卫，身生异光。右出《太上八术隐文经》。
　　青帝碧霞流铃登空步虚上符
　　东方青帝元洞元明元曜延灵耀元君各九千人、青阳玉童九十人侍文左，东岳太山仙官二千四百人、青腰玉女九十人侍文右，卫佩符者身。
　　赤帝丹霞流铃登空步虚上符
　　南方赤帝大洞元生大灵机皇君，各八千人、绛宫玉童八十人侍文左，南岳霍山仙官二千四百人、太丹赤圭玉女八十人侍文右，卫佩符者身。
　　白帝素震流铃登空步虚上符
　　西方白帝金城耀元元导太仙君各六千人、耀灵元化玉童六十人侍文左，西岳华山仙官二千四百人、太素玉女六十人侍文右，卫佩符者身。
　　黑帝绿霞流铃登空步处上符
　　北方需帝玄洞元阴五耀延灵元华郁单君各五千人，皇机太极玉童五十人待文左，北岳常山仙官二千四百人、太玄玉女五十人侍文右，卫佩符者身。
　　黄帝苍震流铃登空步虚上符
　　中央黄帝中耀五阳五阴中皇洞极高皇君各千二百人、皇机执忠玉童十二人侍文左，中岳嵩山仙官二千四百人、黄素玉女十二人侍文右，卫佩符者身。
　　五帝流铃五符，威制极天之魔，召摄五方神灵，上应五晨豁落七元，下应人身九孔七明，周天竟地，靡有不关，无幽不测，无细不监，存符则光见，掷符则振灵，子若佩之，受师口言。右五帝符，出《紫度炎光经》上，男以青为地丹书文佩之左，女以黄书帛素佩之右。
　　玉清郁悦那林昌玉台天九晖大晨隐书金玄内文
　　凡修神仙之道，当以白书青板上，置东方，灭青帝大魔王官属，招致东方仙官。行之九年，则青真上圣皇上丈人降形於兆身，役使仙官，取自然灵药。又以白书青缯佩身，行来东方，则致安大堂乡钠善之世界大魔王，束带稽首礼迎，仙官待卫，人东岳则致青云羽盖，九年飞行上清。右出《玉清隐书经》。
　　七元豁落镇星精符
　　欲致中岳真人仙官，以朱书黄纸，向太岁上服之，精思百日，仙官立到，真人诣房，授兆神仙之药，五老真书。欲制黄帝之魔，以青书黄木九寸板上，安於太岁之上，百日天魔束形，万精自丧。帝皇之章，行之七年，神仙飞行。右出《七元经》。
　　东蒙隐文真书
　　雌黄书碧缯上，佩身则得游行东方呵罗提之国，制群灵，斩天魔，伏五兵，游名山，胡老扶迎，自知六国之音，与神共言。
　　南方支音内文
　　雌黄书碧缯上，佩身则游行伊沙他之国，制群灵，斩天魔，伏五兵，游名山，越老之官扶将送迎，自知六国之音，与神共言。
　　西混青洞隐元内文
　　雌黄书碧缯上，佩身则得游入尼维罗绿那之国，制群灵，斩天魔，伏五兵，出玄路，入三清，游名山，氐老扶迎，自知六国之音，与神共言。
　　北九灵丈金音内文
　　雌黄书碧缯上，佩身则得游入旬他罗之国，制群灵，斩天魔，伏五兵，登广寒，谒北精，游名山，羌老扶迎，自知六国之音，与神共言。
　　上清苞元隐箓内文
　　雌黄书碧缯上，佩身则得上游元精青沌自然之国，制群灵，斩天魔，伏五兵，步空天，升玉清，游名山，万真扶迎，自然知六国之音，与神共言。
　　中化灵总真众内文
　　雌黄书碧缯上，佩身则得游涉太和宝真无量之国，制群灵，斩天魔，伏五兵，入洞渊，升玄冥，戏北元，谒紫庭，游名山，则五老扶迎，自然知六国之音、与神共言。
　　高上入六国内隐之文，授於上相青童君，合有一百八十五字，雌黄书碧缯佩身，项生宝光，映照十天，役使玉童玉女各三十六人，游行五岳，涉诸名山，入六国，履河源，所在群仙五方之官皆来稽首，沿界司迎，威六国，伏五兵，变化无方，随意所从，降致飞轮丹霄紫轩，来迎我上升东华青宫。佩此文游行六国，履涉五岳，历诸名山，至界首当先叩齿三十六通，闭气三十六息，祝曰：
　　玉真徘徊，云驾昂昂，是日上吉，龙飞凤翔，列行羽仪，四道开张，六师启导，十界来迎，仙童执旛，玉女散香，五老稽首，翼翼翔翔，日月交带，灵仙扶将，履历诸国，周流四乡，四渎五岳，为我桥梁，帝君使命，扫除不祥，诸神之造，靡不吉良，神奇万异，仙炼内昌，外国洞朗，上造玉京。
　　毕，引气三十六咽止，此上相出游威神大祝，行之制六国，伏万灵，致仙官，来朝形，变化无方，上升太清。右出《外国放品经》。
　　上灵飞玉符
　　玄仙羽精，自然之章，佩之七年，乘空飞行，上登七元。登修之日，书左手掌心，即握碧霞而飞行，书青缯九寸佩之，左统六甲十二神，玉女十二人侍右。
　　一元豁落日精之符
　　朱书白纸，束向服之，精思百日，真人降房，与兆共言。欲制魔精，青书黄木板长九寸上，着月建上，天魔自消，万精束形。帝皇之章，慎勿泄扬，秘而奉修，十年飞仙。
　　三元豁落岁星精符
　　以黑书青纸，东向服之，精思百日，仙官立到，真人诣房，赐兆神仙之药。欲制青帝之魔，以白书青木板长九寸上，安东面百日，天魔束形，万精自丧。帝皇之章，秘而修行，七年飞仙。右出《七元经》。
　　青帝招灵致真摄魔之符
　　佩之八年，帝降八舆之轮，下迎兆身，白日升天。九天之秘，信当宝密，修行其道，道无不降，仙无不成。以黑书青板上，令广九寸，长一尺二寸，安室东面，修行诵经。右出《金真玉光经》。
　　黑帝壬癸通灵玉符
　　黑书青缯佩身，又以壬癸日黑书青纸上，北向服一枚，三年壬癸，太玄玉女降见，兆身通灵，知北方万里之事，致北岳仙官送自然之厨，九年黑帝降於寝房，迎以黑霞飞轮，上升上清宫。右出《灵飞六甲经》。
　　赤天玄黄正法除六天文
　　玄黄飞玄之气结成玉文，佩者与三气同真，匡制六天，检气摄魔，馘斩千凶，威御群灵，入出水火，万灾不伤。右出《三天正法经》。
　　玉清单绿察宝轮法天
　　高上龙烟隐书金玄内文
　　后圣九玄金阙帝君受之於高元灵皇停景君，以传上相青童君。当以黄书绿板上，置西南方，以灭黄帝大魔王官属，招致西南方延福乡仁静之世界黄帝仙官，九年则八帝值真王仙官降形於兆身，授兆飞仙灵药，七十四变炼化兆身。又以黄书绿纹上佩身，行之西南延福世界，则万灵束带，魔王稽首礼迎，三元降下飞舆琼轮，迎兆登三元之房也。
　　玉清贝渭邪渠初默天合晖晨命隐书金玄内文
　　扶桑大帝受之於太霄真王。行神仙之道，当以黄笔书苍板上，置东南，以灭昱帝大魔王官属，招致东南元福田用贤世界昱帝仙官，十五年则致玉女二十人给兆驱使，取自然灵药。又以黄书绿纹上佩身，东南行之用贤世界，则万灵东带，魔王稽首礼迎，得乘绿云羽盖，飞行玉清宫。
　　北帝洞灵灭魔杀鬼玉文
　　受之於高上三天，卫以黄素玉女十二人，一名神灭灵策，高上玉帝君所佩。
　　欲杀戊己日鬼，白书青素上，长一尺二寸，广三寸二分，戊日安东方甲上，己日安乙上，闭气九息，叩左齿三十六通，祝曰：
　　黄中理命，制命九天，三灵应符，五老校仙，促检北帝，束送魔身，群凶冥目，不得推延，上帝所告，捕追无亲，敢有越逸，急制酆山，明如帝信，上对玉晨。
　　毕，引气九咽止，行之九日，鬼魔皆束形见影，受事於眼前，万魔灭种，群妖丧精，白书青缯上，佩身游行天下，万鬼伏窜，千妖匿影，不敢干犯，九年自得役使素灵玉女七人。右符出《玉清隐经》。
　　上清佩符文青券诀竟
　　上清佩符文白券诀
　　太上甲乙入木九气班符
　　学者服其符以招其神，存其气以降其真，求削水帝之简，上名玉札之篇。依经存思诵祝，行之九年，则能书符投山，山降云雨，书於木，削之不灭，其文转明，带符抱木，身成山林。埋符东岳，东岳卫以仙官十二人，一十八年则能飞行上清。轻泄此道，罚以鬼兵，殃延七祖，身没河源。
　　太上丙丁入火三气班符
　　学者服其符以招其神，存其气以降其真，削除水帝之简，上名玉札之篇，依经存思诵祝，行之九年，则能书符投林，林自生火，书符投水，水出蛟龙，投山山降云雨。埋符南岳，仙官侍卫形身。一十八年则能飞行玉清。轻泄此道，殃延七祖，身没鬼官，长闭地狱，不得升仙。
　　太上庚辛入金七气班符
　　学者服其符以招其神，存其气以降其真，削除水帝之简，上名玉札之篇。按经修念诵祝，行之九年，则能书符於石，炼石成金，书符抱石，石隐兆形。埋符西岳，仙官降致自然神奇异物。一十八年修行，则能乘空飞升玉清。轻泄此道，罚以神兵，七祖负考。
　　太上壬癸入水五气班符
　　学者服其符以招其神，存其气以降其真。按本文修念诵祝，行之九年，则能书符投水，水上蛟龙停流止波，入水如空。埋符北岳，仙官降致神药不死之方。一十八年坐在立亡，乘虚飞行，上升玉清。其道高妙，不传非真，轻泄灵文，七祖负考，身没鬼官，长充幽徒，不得上仙。
　　太上戊己入土一气班符
　　学者服其符以招其神，存其气以降其真，削除水帝之简，上名玉札之篇。按经修念诵祝，行之九年，知三十六国之音，知万渊之下三十六土皇形色，书符投土，形与土合。埋符中岳，仙官侍卫，致自然之厨不死之药。行之十八年，则能飞行玄空，上升玉京。秘之神仙，轻泄九祖获考，身负三涂，充责幽山。
　　太上九源青气班符
　　立春春分日平旦，朱书青纸，东向服之。依经存思：东海神王，削我死简，注我仙箓。依法祝讫，投符东流之渊。行之十八年，水帝注名玉清，降致龙軿，飞行太空。
　　太上洞元赤气班符
　　立夏夏至日正中，朱书青纸，南向服之。按文存念：南海神王，削我罪简，注我仙箓。依法祝讫，投符南流之渊。行之十八年，神王列名於玉皇，降致云龙丹舆，飞行太空。
　　太上洞渊白气班符
　　立秋秋分日哺时，朱书青纸，西向服之。行事存念：西海神王，削我罪简，注我仙箓，列奏玉帝之前。依法祝讫，投符西流之渊。行之十八年，海神卫迎，不拘水梁，降致龙舆，飞行太空。
　　太上洞川黑气班符
　　立冬冬至日夜半时，朱书青纸，北向服之。依经存念：北海神王，削我罪简，注我玉篇。依法祝讫，投符北流之渊。行之十八年，命召水神，集十二蛟龙运水兴雨，使白日暗冥，飞行空虚。右此九符出《九赤斑符经》。
　　太上三举方丈震灵之符
　　兆守雌一行大洞事者，常带此符於心前，朱书大小随意，常坐卧之，亦可内着褥中，带者令辟方四寸，坐者辟方三尺。带此符使人长生不死，令人役使鬼神，北帝大魔王不敢试。右出《大洞真经》。
　　太上宝章
　　经云：佩之八年，三一俱见矣。朱书素，佩之左肘。青童君授涓子以封名山。右此出《四宫雌一真经》。
　　金虎真符
　　金虎真符以制天地神灵，便得摧斩千精，而降伏万鬼，佩之而进，得以朝玉皇，礼之於寝，则众真诣其房。佩此符者，威制天地，呵叱群灵，控景驾龙，位司高仙。琼音既震，则玉华侍侧，金真卫兵，千妖丧眸，万鬼灭形。右出《太上八卫隐文经》。
　　大劫度厄保命长存符
　　元始九玄之精，经大阳九之会，洪水滔天。当以青书白绢，佩之头上，浮翔清波之上，万灾不能伤，保身长存，久佩神仙。
　　小劫度厄保命长存符
　　九天太真符，经小阳九之周，水灾交横，万灾并兴。当以朱书白绢，佩之左肘，入渊不沉，入火不然，万灾不能害，保身长命，与天同寿，久佩神仙。
　　大百六度厄保命长存符
　　上皇玉天符，经大百六之厄，朱书白绢，佩之头上，流灾暴厄所不能伤，保身长命，寿同三光。佩之九年，白日飞仙，上升太清。
　　小百六度厄保命长存符
　　高上紫虚玉符，经小百六之厄，黄书白绢，佩之左肘，千妖万精，疫疠横流，灾所不能伤，保身长命，寿同天地。佩之九年，白日飞升。
　　阴阳度厄保命长存符
　　三天童子玉符，经天地改度，万疠交横，水火兵病，千灾并行，黑书白绢，佩之与天同年，与日同光，九年飞行，上升太清。右此上五符，并出《紫书上经》。
　　黄帝戊己通灵玉符
　　黄书白缯佩身，又以戊己日黄书白纸，向太岁服一枚，三年戊己黄素玉女降见，兆身通灵，知中央万里之事，致中岳仙官送自然之厨。九年黄帝降於寝房，迎以黄霞飞轮，上升上清宫。
　　甲子素奏丹符
　　朱书白缯佩之，以甲子日平旦，朱书白纸，东向服之，愿祝悉目存直甲玉女执符在前。
　　甲午素奏丹符
　　朱书白缯佩之，甲午日平旦，朱书白纸，东向服之，愿祝悉目存直甲玉女执符在前。
　　甲辰素奏丹符
　　朱书白缯佩之，甲辰日平旦，朱书白纸，东向服之，愿祝悉目存直甲玉女执符在前。
　　甲戌素奏丹符
　　朱书白缯佩之，甲戌日平旦，朱书白纸，东向服之，愿祝悉目存直甲玉女执符在前。
　　甲寅素奏丹符
　　朱书白缯佩之，甲寅日平旦，朱书白纸，东向服之，愿祝悉目存直甲玉女执符在前。
　　甲申素奏丹符
　　朱书白缯佩之，甲申日平旦，朱书白纸，东向服之，愿祝悉目存直甲玉女执符在前。丹书符文，依甲子日醮受而佩身，命神召灵，摄海封山，游行五岳，万神敬迎，役使六甲，上天入渊，分形散影，七十四方，所愿立得，所向立成。修之九年，降致三元，乘空飞行，上造琼宫。右出《灵飞六甲经》。
　　高上玉晨命魔灵旛
　　佩之主制西方白帝灵魔大王。依法日入室，诵西方曲施旛，於室内安西方，朱书白缯。
　　玄丘太真书隐文
　　召群灵，制万精，佩之九年，得见三元君，迎圣君於上清金阙。朱书白缯。右出《曲素上经》。
　　四元豁落太白星精符
　　欲致西岳真人仙官，以黄书白纸，西向服之，精思百日，仙官立到，真人诣房，赐兆真书，与兆共言。欲制白帝之魔，以朱书白木九寸版上，向西面百日，天魔束形，万精自丧。帝皇之章，行之七年，神仙度世，白日升天。右出《七元经》。
　　白帝招灵致真摄魔之符
　　佩之八年，帝降玄景绿舆，下迎兆身，上升太清。九天秘信，兆当宝密，修行其道，道无不降，仙无不成。以黄书白板上，令广九寸，长一尺二寸，安室西面，修行诵经。右出《金真玉光经》。
　　三天真书
　　佩者入水，蛟龙开道万里，大劫交则能腾身玄虚，奉翊圣尊於上清宫。右出《三天正法经》。
　　下灵飞玉符
　　元始之精，羽玄玉章，佩之九年，乘空飞行，上登五星，飞步升玄之道气，无此符则不得乘空而行也。受者素锦六十尺盟誓，登修之日，书右手掌中，即能握素灵飞行。丹书白素九寸佩之，左统六甲十二神，玉女十二人侍右。右出《太上回元九道飞行羽经》。　　
　　玉清高挑厉冲龙罗天观灵元晨隐书金玄内文
　　九老仙都所佩。行神仙之道，当以赤书白板上，置西方，以灭西方白帝大魔王官属，招致西方仙官。行之十二年，仙官景素灵七圣金灵君降形兆身，役使仙官取自然灵药。又以朱书白缯佩身，行来西方福堂洲盛行之世界，大魔王束带稽首礼迎，仙官侍卫入西岳，则致素云羽盖，十二年飞行玉清宫。右出《玉清隐书经》。
　　北帝寒灵灭魔杀鬼玉文
　　受之於高上三天，卫以玉女三十六人，一名九天命魔文，高上神霄王所佩之。
　　欲杀甲乙日鬼，朱书文白素上，长一尺二寸，广三寸二分，甲日置西方庚上，乙日辛上，闭气七息，叩齿三十六通，祝曰：
　　乘天履气，奉行威章，高上玉文，普摄万凶，寒灵受制，声如天钟，明告伯史，检制北酆，先戮鬼爽，后剪魔王，大小灭踪，高下摧崩，如天之命，绝气火宫，太一监诏，五老役翁，天清地朗，万津开通，甲乙所执，靡不敬从。
　　毕，引气七咽止。行之七日，天魔束形见景，受事於眼前，鬼爽灭种，万精自亡。朱书白素佩身，可游行天下，群妖不试，万鬼不敢干也。七年自得役使太丹玉女八人。右出《上清神慧隐书》。
　　金阙之内有隐书玉名
　　玉字十，赤书。
　　佩之者则金阙刻玉简，注仙名，四渎五岳灵仙营卫送迎。知者飞升金阙，腾景上清。
　　上清金书玉箓上文
　　玉字十，青书。
　　佩之者则上清刻书金简，注名神仙，告下五岳，仙官扶迎。知者飞升上清，位齐四真。
　　太极白简文
　　玉字十，青书。
　　佩之者太极刻名，书於简文，注於神府，四极营卫。知者飞升太极宫，腾景金阙之中。
　　方诸玄素紫名隐文
　　玉字十，青书。
　　佩之者方诸刻书玄紫青名，九年飞行，神仙卫迎，五岳记名，知者飞升方诸宫。
　　太清玉籍绛名隐文
　　玉字十，赤书。
　　佩之者太清刻书绛名於玉籍，九年通神飞行，给玉童十二人，知者飞升太清，腾景琼宫。
　　太素琼简金名隐文
　　玉字十，黄书。
　　佩之者太素刻书琼简，九年致飞云白日升天，知者飞升太素之宫，上朝三元君。
　　南极有丹文紫箓上文
　　玉字十，赤书。
　　佩之者则南极注名於紫箓，九年三元下降，授子真书，白日升天。知者白日飞升，上谒太极元君。
　　玄宫上元青金赤书隐文
　　玉字十，青书。
　　佩之者目见上元真形，九年降兆之房，授兆真书，即得神仙。知者飞升玄官，腾景上清。
　　玄都丹台白玉金字隐文
　　玉字十，黄书。
　　佩之者刻书丹台之名，九年乘空景而行，久久神仙，知者白日飞升玄都。
　　三元宫琳札青书隐文
　　玉字十，青书。
　　佩之者刻名於琼琳之札，九年三元诣房授兆真文，神仙飞行。知者白日升天，上拜三元君。
　　玄斗之中玄名录籍隐文
　　玉字十，黑书。
　　佩之者刻书玄斗之名，九年神人下降，授兆真书，行之神仙。知者得升玄斗之中，飞行上清之宫。
　　五岳有丹书琼简紫箓之名
　　玉字十，青书。
　　佩之者五岳灵官防卫兆身，五帝刻名於五岳之简，九年乘空飞行，上升玄宫。此一百二十玉字佩文，游涉山岳，十界稽首，万仙来朝，知者白日升天，飞行五岳。右出《七圣玄纪经》。
　　上清佩符文白券诀竟
　　上清佩符文绛券诀
　　流金火铃符
　　佩此符皆宿命应仙，佩符之身出入游行，常当存想己身项上有圆光，映照四十万里之外，九年勤心，真灵下降，以紫缯二尺二寸朱书，佩之头上。右符出《紫度炎光经》。
　　高上玉晨命魔灵旛
　　佩之者主制南方赤帝魔灵大王，依日入室，诵南方曲，施旛於室内，安南方，黑笔书绛缯上。右出《曲素上经》。
　　赤帝招灵致真摄魔之符
　　以青书赤板上，令广九寸，长一尺二寸，安室南面，修行诵经，入室百日，与神人共言，三千日室生自然赤霞之云。欲致真人天仙，当书如法，着符东面，精思百日，真人降形，仙人诣房，授子神真之道。右出《金真玉光经》。
　　上元豁落月精之符
　　欲通灵致神，黄书白纸，西向服之，精思百日，神人降形，与兆共言。欲制魔摄精，以黑书赤木板上九寸，施着东北之上，百日北帝捕魔，天元摄精，万妖绝灭。内外荡清。帝皇之章，秘而修行，七年飞仙，白日升天。
　　五元豁落荧惑星精符
　　欲致南岳真人仙官，以青书赤纸，南向服之，精思百日，仙官立到，真人诣房，赐兆神芝宝文，与兆共言。欲制赤帝之魔，以黑书赤木九寸板上，向南面百日，天魔束形，万精自丧。帝皇之章，行之七年，白日升天。右符出《七元经》。
　　青帝甲乙通灵玉符
　　青书绛缯佩身，又以甲乙日青书绛纸上，东向服一枚，三年甲乙，青腰玉女降见，兆身通灵，知东方万里之事，致东岳仙官送自然之厨，九年青帝降於寝房，迎以青霞之轮，上升上清宫。右出《灵飞六甲经》。
　　清微天始青正法除六天文
　　始青飞玄之气结成玉文，佩者制灵使气，威摄十方，出空入无，万道开张。
　　禹余天元白正法除六天文
　　元白飞玄之气结成玉文，佩者匡制万灵，威神灭魔，辟却阳九，防过穷年，灾所不伤，出入空玄，适意所行。右符出《三天正法经》。
　　玉清冲融育郁敌沙天齐晖晨隐书金玄内文
　　西王母受之於北极皇上先生。行神仙之道，当以青书紫板上，置东北方，以灭苍帝大魔王官属，招致东北方福都集永安世界苍帝仙官。十年则致仙童十八人给兆驱使，取自然灵药，高上飞玄羽章。又以青笔书紫纹上佩身，行之东北永安世界，则万灵束带，魔王稽首礼迎，得乘紫云羽盖，飞行玉清宫。
　　玉清碧落空歌余梨天总晨九极隐书金玄内文
　　玉清高元君所佩。行神仙之道，当以黑书丹板上，置南方，以灭南方赤帝大魔王官属，招致南方仙官。行之一十八年，则洞阳丹灵真景君降形於兆身，役使仙官，取自然灵药。又以黑书绛纹佩身，行之南方宛梨城境弃贤之世界，则大魔王束带稽首礼迎，仙官侍卫，入南岳则得南极宝书，致丹云羽盖，一十八年飞行玉清宫。右符出《玉清隐书经》。
　　左灵飞玉符
　　玄气始生之精素羽之章，佩之九年，乘空飞行，上登五星。欲修之日，书左足跖心，即能蹑空飞行。书绛缯九寸佩之，右统六甲十二神，玉女十二人侍前。右符出《九真升玄上经》。
　　北帝素灵灭魔杀鬼玉文
　　受之於高上三天，卫以素灵玉女三十六人，名九天兵信，玉清神霄王所佩。
　　欲杀庚辛日鬼，黑书丹素上，长一尺二寸，广三寸二分，庚日安南方丙上，辛日安丁上，闭气三息，叩左齿三十六通，祝曰：
　　天开地通，玄气朗清，扫除浮翳，五道焕明，奉帝诏命，检校万灵，北酆所部，威严正形，高上所摄，促无时呈，群魔自到，鬼爽灭精，风发电激，自天肃平，皆如玄符，伏注帝庭。
　　毕，引气三咽止。行之三日，鬼魔皆束形见影，受事於眼前，万魔伏法，群凶灭迹也。黑书丹纹上，佩身游行天下，万鬼窜伏，群灵莫干，三年自得役使太玄玉女五人。右符出《玉清隐书经》。
　　上清佩符文绛券诀竟
　　上清佩符文黑券诀
　　高上玉晨命魔灵旛
　　佩之者主制北方黑帝魔灵大王，依本经按日入室，诵北方曲，施旛於室内，安北方，黄笔书黑缯上。右出《曲素上经》。
　　黑帝招灵致真摄魔之符
　　以白书黑木板上，令广九寸，长一尺二寸，安室北面，修行诵经，入室百日，与神人共言，三年室生自然绿霞之云。欲致真人天仙，当书如上法，着符西面，精思百日，真人降形，仙人诣房，授子神真之道。右出《金真玉光经》。
　　白帝庚辛通灵玉符
　　白书皂缯佩身，又以庚辛之日白书黑纸上，西向服之一枚，三年庚辛太素玉女降见，兆身通灵，知西方万里之事，致西岳仙官送自然之厨，九年白帝降於寝房，迎以素霞飞轮，上升上清宫。右出《灵飞六甲经》。
　　灵飞玉符
　　元气之精升玄羽章，佩之九年，得乘飞云。登修之日，书右足蹶心，即能蹑玄而飞，书皂缯九寸佩之，左统六甲十二神，玉女十二人侍后。右出《九真升玄上经》。
　　玉清□摩亶娄于翳天
　　杳耀游根隐书金玄内文
　　九天真王所受，行神仙之道，当以黄书黑板上，置北方，以灭北方大魔王官属，招致北方仙官。十五年则致北极玄上玉真君，授兆高上宝书，役使仙官五十人。又以黄书皂纹佩身，行之北方郁单野清净之世界，则万灵束带，魔王稽首礼迎，入北岳则致黑云羽盖，飞行玉清宫。右出《玉清隐书经》。
　　北帝丹灵灭魔杀鬼玉文
　　受之於高上三天，卫以朱宫玉女六十四人，一名摄杀律，高上消魔王所佩。
　　欲杀丙丁日鬼，当黄书黑素上，长一尺二寸，广三寸二分，丙日安北方壬上，丁日安癸上，闭气五息，叩左齿三十六通，祝曰：
　　高上告命，普摄万灵，伯吏授符，禀按玉清，检督北酆，束送魔名，上帝所须，无亏时星，皇老监诏，五仙部兵，天一秉钺，斩灭无停，万万伏法，千千戮形，杀律所摄，莫不悉清。
　　毕，引气五咽止，行之五日，鬼魔皆束形露影，受事於眼前，万凶灭迹，千精自丧。黄书玄缯佩身，游行天下，万妖灭凶，群灵莫敢干也。五年自得役使黄素玉女十二人。右符出《玉清隐书经》上。
　　上清所佩合符图一百五章，玉文九百四十三字，太玄左宫女青四极，三十一卷独立宝经。明科律文云：上真宝符，以解兆形宿愆结过，消灭风刀水火之考，刀山火乡二十四岳，三涂五苦负石填河之责，得佩此符，超出八难。
　　凡有至学之士，名参紫简，未备大经，亦得单御此符，以解宿根，禳厄度命，预期神仙。别受之日，听得单盟信上金二两，紫纹四十尺，以誓九天，告斋如具，而奉传。
　　此盟亦可总度众经，共用以誓也，余经虽各有盟，故四极总统，得包於万宗也。
　　上清佩符文黑券诀竟
　　上清佩符文黄券诀
　　上元检天大箓文
　　以青笔书九尺黄素上佩身，当诣本命之岳醮天真，告九玄，盟五灵，然后佩焉。九年道未降，当缮书二通，如法醮岳，更醮天，毕便烧之，余灰扬之青烟之霄，一通埋之本命之岳，令深九尺，所谓上告九天，下告五岳灵山，中告万神，永得长生。
　　中元检仙真书
　　一名太真阴阳灵箓三元章，乃三天九灵上微隐文。
　　天地有大劫之数，经八千劫其文则一见，三元玄台直符三百人，玉女九十一人，佩之者一形之神皆受号自然玉仙也。
　　郁绝上真三元检仙气九灵隐文
　　右西沙方台之中书也，南极上元所受黄上真，辅天气，检仙魂。得佩此文，上元仙官到庭，百日入室思神，得见上元君，授子真书，自然飞行上清宫也。无此文不得行道召天真，身被殃也。
　　玄上生真检仙气三元大君紫素文
　　则三元台中之隐书，佩之入室，思真九日，秽气消，真自见，三元大君授子真书，九年得飞行空中。无此文不得行仙道，召仙官，身被殃也。
　　高上太上生真书检仙气紫微宫飞天真文
　　天地大劫周，其文则见於五岳之室。得佩之者，入室思三元百日，精念无有异想，则见真神降子形也，能役仙官，取自然之物也，慎履生死之污。无此文不得行仙道，轻召天真，没身不仙也。
　　高上玄微玉检三元文
　　刻书灵都北房之中，天书玉字，字方一丈，直符七百仙人，玉女八十二人。佩其文百日，精思三元降房，子自然知天中之音。无此文不得妄行飞仙之道，则被殃七祖充责，失仙之品也。
　　紫微玄宫飞天检文
　　刻书晨灯之台，照明九天之上，太清上宫元始天王授西王母，招召五岳山海灵仙之官，精心静念，百日见神，自知九天中隐名，佩者致仙官。无此文不得诵消魔上经，身被大殃，慎之。
　　玄上飞天中书检仙之文
　　刻三元之台，万始先生所出，以传高上人，召仙致真。受者祭五岳百日，精思一躯三头之神降兆之房，无此文不得八节日妄行求仙之事，身被殃也。佩之神真通达，给玉童十二人，传说所诵，上闻九天也。轻泄七祖充责，勅五岳符魔灵考对罪魂。
　　九天龙书三元空洞玉检飞玄文
　　刻题九天三关之门，主检诸天真人，诵九天上书，不得备此文者，罚之九天刺奸也。得佩此文，九天丞相主召检天元，制仙官，精思一年，得见九天真王，或见一人九头，乘九色之凤，降兆形也。见之勿恐，此九天真王主箓上真也，但南向伏地，乞求神仙，自当得授九天之书也。无此文不得轻诵三十九章大洞真经，犯之九祖充考，身为天刺其奸罪。
　　元始玄空飞天中书三元玉检文
　　元始天王刻书金牖之台，经万劫一传，得见此文，四极即书名於东华，佩之精思三百日，目不他视，心不异想，即见元始天王，见元始天王便寿万年。学无此文，不得入名山，游五岳，行飞仙之道，五岳不受人，天魔伐身，必被大殃也。受之先审良端，然后佩焉，以获元吉，勿轻佩也，亦被殃，慎之。
　　太真金虎书九天上空洞隐文
　　九天父母书之凤生台，直符八百人，九千年九天一开，九天开则九日俱明於东方，此文则自明於得道之人南轩之上也。若有玄名帝箓，四真亦降授於兆身。得有此文，九百日精思定神，克见九天父母也。得见九天父母，无复死没之期。无此文轻行万徧之道，招召上仙，身必被殃，七祖充役，又不得仙。右检天大录文等，并出《三元玉检经》。
　　高上玉晨命魔灵旛
　　佩之者主制中央黄帝魔灵大王，依本经按日入室，向太岁诵中央曲，施旛於室内，安中央，青书黄缯上。右出《曲素上经》。
　　太灵飞玉符
　　阳气黄精飞行羽章，佩之九年，面生金光，坐在立亡，飞行太虚。修飞步之道，无此符则不得仰登星魁，超升九玄。受者黄锦十二尺盟天，登修之日，书符於心，即能吐气成云，乘云飞行。书黄缯九寸，佩之左肘，六甲十二神，灵飞玉女十二人侍身。右出《太上回元九道飞行羽经》。
　　黄帝招灵致真摄魔之符
　　朱书黄木板上，令广九寸，长一尺二寸，安室中央，修行诵经，入室百日，与神人共言，二年室生自然赤霞之云。欲致真人天仙，当书如法，着符南向，精思百日，真人降形，仙人诣房，授子神真之道。右出《金真玉光经》。
　　赤帝丙丁通灵玉符
　　丹书黄缯佩身，又以丙丁日丹书黄纸上，南向服一枚，三年丙丁赤圭玉女降见，兆身通灵，知南方万里之事，致南岳仙官自然行厨，九年赤帝降於寝房，迎以丹霞飞轮，上登上清宫。右出《灵飞六甲经》。
　　六元豁落辰星精符
　　欲致北岳真人仙官，以白书黑纸，向北服之，精鬼百日，仙官立到，真人诣房，授兆神仙之药，与兆共言。欲制黑帝之魔，以黄书黑木九寸板上，向北面百日，天魔束形，万精自丧。帝皇之章，行七年神仙飞行，白日升天。右出《七元经》。
　　玉清扶刀盖华浮罗天玄景晨平隐书金玄内文
　　太素三元君受之於元始天王，以传太和玉女。行神仙之道，当以紫笔书黄板上，置西北方，以灭浩帝大魔王官属，招致西北福德之野延贤世界仙官，十二年则致上宫玉女降兆寝房，授兆神真之道。又紫笔书黄纹上，佩身行之西北延贤世界，则万灵束带，魔王稽首礼迎，得乘飞云羽盖，游行玉清宫。右出《玉清隐书经》。
　　北帝广灵灭魔杀鬼玉文
　　受之於高上三天，卫以太玄玉女二十六人，一名威神玉策，玉清消魔王所佩。
　　欲杀壬癸日鬼，当青书黄素上，长一尺二寸，广三寸二分，壬日安中央戊上，癸日安己上，闭气十二息，叩齿三十六通，祝曰：
　　天摧地激，四时摄光，五行促校，检定十方，天帝浮位，皇老出房，高上所讨，声剪无容，先戮鬼爽，后截群凶，千妖万试，莫不伏降，皆如玉文，流铃八冲，豁落交掷，山岳摧崩，承天顺命，伯史齐功。
　　毕，引气十二咽止，行之十二日，鬼魔灭种，群妖丧精。青书黄缯上，佩身游行天下，万鬼自窜，千妖匿影，十二年自得役使青腰玉女九人。右符出《 玉清隐书经》。
　　上清佩符文黄券诀竟
　　
