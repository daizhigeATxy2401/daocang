上清丹元玉真帝皇飞仙上经
　　经名：上清丹元玉真帝皇飞仙上经。撰人不详，约出於南北朝或隋唐。假托西城王君传大茅君。言存思琼华玉妃飞仙之法。一卷。底本出处：《正统道藏》洞玄部玉诀类。
　　上清丹元玉真帝皇飞仙上经
　　　　上清丹元玉真帝皇之道，绛台妙灵琼华玉妃哺饴之法，秘於上清绛台皇极之宫，刻玉书之，以授诸应真人者。行其道，当洁身远岫，洗心遐林，神炁冥一，清斋三十日，然乃为之，如是十五年，道成为上清真人。又当陶金制绛，以奉经师，示不宣之约，然后依按修炼，以致紫炁下降，玉妃登房，五脏焕彻，百体金固，拥形绛云，受书玉皇，飞行上清。
　　　　其道每旦视日出时，出庭中焚香施席，叩齿二十四通，次九拜以就位。按手两膝，待气平志定，极念日中有流光流霞九百万丈，自日下来，洞照我身，良久，引取霞精作四十九咽入腹，见五内融映，表裹光烛，神观紫霞，接天无穷，即叩齿九通，心祝曰：
　　　　元精大神，紫霞郁生，金光缠旋，灌炼我形，尸尘解落，与道合神，使我洞晓，大罗上清。
　　　　次存日下紫霞流光之根有女子形如婴儿，头作三角云髻，戴绛巾，身上着锦华衣，苍玉之佩，手执日帝玉真紫霞之符，飞身步霞，来对我前，令极心想，不得遗却，密祝曰：上清丹元绛台妙灵琼华玉妃，讳郁洞珠，字璟明瑛。如是三过，曰：使我身御紫霞，上造日宫，饮食玉清，与道齐龄。
　　　　次存玉妃以右手援我左手，携我形起，飞步紫霞流光之上，奔飞日中。良久，觉形少热，见我形在日聚光之内，即见上清丹元玉真帝皇坐日中紫云之上，形如婴儿，着红锦玉衣，腰五明月珠，口衔赤日，日出九芒，芒作紫色，紫芒上各缀一玉精，形如鸡子，大如弹丸，光芒垂下，长九寸许，玉精作紫绛青白黄碧绿绀苍九色，玉精圆动，光炁回旋。
　　　　次又存玉妃在帝皇之右，我形跪前，心九拜，祝曰：上清丹元玉真帝皇上真道君，讳龙晶腾，字绛曦僇。如是三过。即存我以口仰承玉精，先自苍玉始，仰承玉精入口中，觉少热，即存咽入下丹田。
　　　　次存绀玉之精入丹田中，次存绿玉之精安明堂中，次存碧玉之精入洞房中，存此四玉精悬着定位，炯炯如日。次紫入左肾，女右肾，绛入心，青入肝，白入肺，黄入脾，令入我五脏，玉光交映，形神合一。叩齿九通，存形居帝皇前，祝曰：
　　　　灵芒玄化，九玉神精，日真帝皇，至道之王，紫霞激注，明堂洞房，炼我五脏，自生琼珰，宝髓丹液，云翥高翔。
　　　　忽然忘形，在日中合为一体，良久事竟，令不觉在席上，依然如日之状。至日中时，室中南向大坐，按手两膝，思日中有绛霞长九百尺，日际流注，下接我身，光明焕烂。存琼华玉妃手执紫玉之罂，飞步霞上，来降我前，即存祝讳字依前法，如是三过。次见玉妃以玉罂着我口，存视罂中有黄玉之饴，因饮之，得九口止，心存玉饴勃勃如云，散彻五脏，举身作赤光。因祝曰：
　　　　琼华高真，日帝之灵，持运妙化，策御日神，玉罂黄饴，啖日之灵，华敷五脏，遐龄复罂，形栖绛台，长与炁并。
　　　　次存玉妃揖携我形，共起登行绛霞之上，造日中，审见日中有绛玉之台，高广千垒，中有金床，因寝其上，玉妃并首南向，我形北向，因忘形住绛台中。夜半起惮床上，向月所在，心五拜，存月中有白光之霞七百万丈，下接我身，霞中有女子，头戴碧英芙蓉冠，黄锦衣，手执金盘，中有神珠如明月，冉冉下立我前。叩齿六通，祝曰：
　　　　月中金真，上清神母，讳玥鋈停，字伟霓焰。如是三过，取珠咽之入心中，令光炁四彻，祝曰：
　　　　金精太素，神珠至真，精光密照，荡清心尘，百神化炼，我炁合明，愿与太上，栖形上清。次存金真神母隐形，与光与霞一体，我亦忘形，廓然莫得。
　　　　日帝玉真紫霞之符，朱书青素，盛绛囊中，佩之。又作小符，书青箔上，月一、三、五、七、九、十三、十五、十七、十九、二十三、二十五、二十七、二十九日，各服一，东向再拜服，送以玄泉。
　　玉清自然之文
　　　　道士行此道，至忌秽败不精。盛勤行之十五年，受书为上清真人，得御飞龙，从千玉童以出入太极。行玉真帝皇服日中玉精之道，玉妃饮日中黄饴金真。
　　　　饵服神珠之法，道成，九玉日精化为九丹，生兆神炁，十五年九玉精化为九色之神龙，神珠之精化为神光之舆，举兆身以登上清也。西城总真王君传太玄真人茅君，汶水真人蔡君秘於上清绛台皇极之宫，帝皇玉妃炼仙之节度也。
　　上清丹元玉真帝皇飞仙上经竟
　　
