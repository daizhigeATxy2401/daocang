上清太极隐注玉经宝诀
　　经名：上清太极隐注玉经宝诀。又名《太上玉经太极隐注宝经诀》。简称《太极隐注》。撰人不详，约出於东晋南朝。系古《灵宝经》之一。一卷。底本出处：《正统道藏》洞玄部玉诀类。
　　上清太极隐注玉经宝诀
　　夫太上玄微，三洞初元。至赜之辞，幽而难闻，落落冥冠，包匝群品。迢迢至德，巍巍高尊，至具所栖，众妙之门，神仙之宗，集而成文。讽诵升虚，策龙乘云，惟信惟尽，制情使专也。於是乎有志之士，乃遐寻斯经，尊奉法师，稽首德堂，寔问寔谘，请受宝经。莫犯莫疑，真信正道，神仙可期。吐故纳新，挹服英芝，虚无相招，飞仙有时。法轮定觉，洞观九垓，邈矣奇诀，中仙焉知。尔乃学真之子，若能孤思对景，趣合情丹，炼试色想，经饥涉寒，苦而不倦，日中则餐，谤来不戚，誉集弗欢，独德於内，外夷众颜，沐浴青芷，胎气无残，登斋入室，燔烟真檀。於是披帔冠巾，整肃法服，设礼下方，归命太真，三拜经前矣。乃开八色之蕴，陈无上之宝藏，而执读大洞洞玄，道德尊经，八素隐篇，金真玉光，消魔散灵，招仙步虚，飞行羽经，清音霄畅，万真降庭。太上命驾，同乘云軿，蓊蔼郁勃，遐合杳冥，三素齐景，项负圆明，身服罗帔，玉佩火铃，肃肃高真，飘飘远征，玉华扶翼，俱登上清。不问贵贱，决在至诚，三界献礼，魔王奉迎，长年无极，焉知劫龄，於兹逍遥，永我利贞。
　　太上玉经隐注曰：授道德经法。师北向，经於案上，弟子伏左，师执经，弟子擎法信。师叩齿三十六下，心存三宫，泥丸、丹田、绛宫，三一出，千乘万骑，营卫经师，因而祝曰：
　　飘飘大虚岭，流景在上玄。经始无终劫，长保天地人。世主学致尧，道士诵得仙。贤者今奉受，依法以相传。时无至德子，保秘不妄宣。宗之升太清，弃之堕九泉。我说无为道，清静德自然。毕，弟子三拜受经。若女弟子伏右。凡经皆同尔。
　　太上玉经隐注曰：授大洞真经法。师北向，经於案上，师执经，弟子擎法信。师叩齿三十六下，心存太上玉皇，令日月之光，映照经师徒之身，而祝曰：
　　太微何眇邈，真人结虚生。空津自然道，集为大洞经。真贤奉法信，乘运历黄庭。太上削死籍，司命书仙名。保秘年劫积，泄慢地狱婴。灾考及七祖，风刀解汝形。毕，弟子三拜，受经。
　　太上玉经隐注曰：授太上灵宝洞玄经法。师北向，经於案上，师执经，弟子擎法信。师叩齿三十六下，心存五藏之色，令备具，合成宝盖之云，罗覆经师徒，而祝曰：
　　天书简不烦，道德自备足。修之必神仙，当复何所欲。文耀太无间，焕然而玄郁。传授悉依法，泄慢堕地狱。毕，弟子三拜，受经竟，又方一拜十方，从北始，东回而周也。想见太上十方真形，如今像矣。
　　太上玉经隐注曰：授太上三皇天文。师北向，经於案上，师执经，弟子擎法信。师叩齿二十四下，心存三宫，各一真人，如婴儿之状，不着衣，口吐紫气，以熏经师徒，而祝曰：
　　太上之天文，传说天地初。皇人宣玄旨，是为至真书。贤者令奉受，志愿升太虚。毕，弟子再拜，受经。
　　太上玉经隐注曰：传授上清品经符，皆北向。中品之书，有为之外文，师东向。仙圣苗裔箓，传经者南向，男弟子伏左，女弟子伏右，法信祝誓，如法师之法。
　　太上玉经隐注曰：当开道德经蕴之时，先烧香，整法服，礼拜如初法，而祝曰：
　　玄玄至道宗，上德体洪元。天真虽远妙，近缘泥丸君。宫室皆七宝，窗牖自然分。清静常致真，驾景乘紫云。日月左右照，升仙长年全。七祖上生天，世为道德门。於是可读经矣。
　　太上玉经隐注曰：当开洞真经蕴之时，先烧香，整法服，礼拜如法，而祝曰：
　　微微玄宗门，焕朗彻空洞。至道由静默，当见三素宫。大道於此成，骖景乘云龙。左右侍经仙，玉女及玉童。身济不死津，解罗顺灵风。七祖反胎生，世为神仙宗。
　　太上玉经隐注曰：当开洞玄经蕴之时，先烧香，整法服，礼拜如法，而祝曰：
　　寂寂至无宗，虚峙劫仞阿。豁落洞玄文，谁测此幽遐。一入大乘路，孰计年劫多。不生亦不死，欲生因莲花。超凌三界涂，慈心解世罗。真人无上德，世世为仙家。
　　太上玉经隐注曰：当开三皇天文蕴之时，先烧香，整法服，礼拜如上法，而祝曰：
　　太上定神符，勒命天地慧。闻名不俟驾，万仙倏忽萃。招灵无小大，岂况於滓秽。清斋绝人事，眇然与神对。上升玉清宫，遨宴九遐外。
　　太上玉经隐注曰：当读道德经时，叩齿三十六下，咽液三十六过，先心存左青龙，右白虎，前朱雀，后玄武，足下八卦、神龟三十六，狮子伏在前，头巾七星，五藏生五气，罗文覆身上，三一侍经，各从千乘万骑，天地各有万八千玉女玉童卫之矣。
　　太上玉经隐注曰：当读洞真经，叩齿三十六通，咽液三十六过，先存回风混合帝一百神万真，然后咏洞经。
　　太上玉经隐注日：读洞玄经，叩豁落、一齿三十六下，咽液三十六过，存五藏五色之气，上注五星之精，而读经。
　　太上玉经隐注曰：诵太上洞玄步虚经时，先叩齿三下，咽掖三过，心存日月在己面上，从鼻孔入洞房金华宫，光明出项后，焕然作九色圆象，薄入玉枕，彻照於十方，随我远经，旋回而行矣。日从鼻左入，月从鼻右入，毕，又叩齿如初法。
　　太上玉经隐注曰：当读升仙之经，先叩齿十二下，咽液十二过，咏一篇，三通叩齿也，经卷亦各有法，不载法者，可依此诀也。
　　太上玉经隐注曰：夫道经不师受，则神不行矣。若世无法师，又无箓传者，当以法信投靖治，或可密室启玄师老君，北向三拜，然后以物布施於饥乏之人，平等一心，而用经也。世有师，不须按此法也。
　　太上玉经隐注曰：转经，坐小床上，高五尺，广长悉等，但巾帔，不须着褐也。太上真人读经法服，披离罗九光锦帔，丹罗宝曜之巾，足下狮子文履。今道士读经，勤苦於法事，粗其帔服，后得道之日，天帝授子离罗九光之帔，天宝缨路飞仙法服，以酬往德也。兆勿慕世之冠冕，舍於道士陋服也。世服虽目下荣耀，不免於死，道士粗衣法服而升仙，被服天衣矣。天衣着身，令人能飞仙乘虚也。
　　太上玉经隐注曰：读经之法，法中夏之音，此是九天之正音也。第六十四大梵赞经，讽诵制声，亦是正音。读经之音，当法此正音。仙公曰：老子西化胡，教外国读经时，多是大梵天音也。适道士所好者耳。
　　太上玉经隐注曰：读经五百言，则叩齿三通，以舌舐上下唇，咽液三过，令人不极，久而声清。不知此法，损气劳神也。真人曰：浓煮竹叶作饮，以读经而存思，益精通神，和气流行。
　　太上玉经隐注曰；太上大隐符九首，日正中以水顿服之，千日则出入无间，隐见在意，为仙人矣。佩灵宝五符於身，则乘龙驾气，经历水火，五帝扶翼，远游高翔，亦为仙也。佩五岳真形，佩三洞大符，不得近房室，交接阴秽，必死不疑，永无仙期，可不慎哉。
　　太上玉经隐注曰：道士入室斋，读太上步虚之玉章，及飞行羽书，则能驰骋九龙，云驾来迎，此两事宜秘之矣。
　　太上玉经隐注曰：常以读五千文万遍，太上云龙下迎。万遍毕未去者，一月三读之耳，须云驾至，便升仙也。
　　太上玉经隐注曰：常读黄庭内景经，乃不死也。常服元气，亦不死之道矣。
　　太上玉经隐注曰：常存头正青如碧玉，两手如丹，两脚如雪。以此精思读经，行诸妙事，去仙近矣。常叩齿十二下，昼夜十二时，时一叩，亦不死身，神恒具卫。
　　太上玉经隐注曰：叩齿一名天鼓，召身神，招天真，会群仙也。左齿相叩，名鸣天锺，右齿相叩，名击天磬。道士意恐畏辟鬼贼，鸣锺磬各二十四通，则妖精不敢前，天魔护身，百福并至。
　　太上玉经隐注曰：老子道德经称：视之不见夷，听之不闻希，搏之不得微，即三元老君之位号矣。又言：此三者，不可致诘，故混为一。是三素合为元一君，是胎尊之玄父元母。读此经，三老君见子，子见之，仙道成矣。道尽於此，书不尽言，言不尽意。理之赜者，莫尚乎斯文，通曰见之，无能知之也。
　　太上玉经隐注曰：昆仑、蓬莱、锺山、嵩高、王屋，上清经亦备有也。
　　太上玉经隐注曰：缘那罗卫之国，昆仑人鸟之山，元始天王所别治，七宝宫室，高台凌天。西王母初学道，亦登此山。其上三洞经悉具，书虚中作经，一字方一丈也。是山真形图至重，服佩便得三洞之玄真矣。山上百兽皆能飞行不死，何况人乎。诸奇物并出於此矣。其山众圣诵经，皆大梵天制音，不哀不伤，不迟不疾，弘雅要妙，闻者融然。昆仑山上诸仙多作中夏，九天诵咏，萧条远畅，清音泠朗，听者霄绝，使人忘情。时会众仙，歌咏洞玄，合读齐唱，新声激响，窈窕遐闻，扬藻空洞，虚弦鸣弹，而玉清感悦矣。故读经，上真之所重也。《高台铭》曰：子欲乘空凌虚，诵我步玄羽书。诸仙不解此语也。步玄、羽经，此之两书，太上玄经亦不传中仙矣。
　　太极真人曰：步虚经者，灵宝斋步玄诵也。羽经，洞真之咏也。
　　太上玉经隐注曰：居家学道，当受五千文。月朔半，本命日，八节日，日中、夜半时，各一遍诵之耳。若兆不能读者，请师为读之，兆当亲侍香火，一心听受经旨，志以奉行经上妙事。托形太阴之日，天帝云车迎人身神，不经太山三官地狱考罚之中也。上生天堂天帝之前，下生人间侯王之家。相好具足，灵颜炜灿，观者心悦，但欲见闻，亦转女为男，结缘上清，仙道自克也。此经传通群品，无大无小，随意所求，无有拘碍，送死养生，罄无不宜也。亦能安国宁民，制伏边夷，莫不顺道者也。斯经妙矣，弗有尚焉。
　　太上玉经隐注曰：学士虽修善行，或婴前世之对，疾病灾厄，频烦委顿者，道士法师，当为持斋，转五千文，及消魔智慧玉清金真洞经，中品威神，营卫病人，所谓临困得济者也。救度一切之急，莫有及此之法轮矣。
　　太上玉经隐注曰：受三洞经，当绝人事而行之也。总三洞，名太上洞一，高上之经矣。受此语三人，则不得升仙也。慎之慎之。
　　太上玉经隐注曰：受经皆比字三校，误一字，灭寿一岁，过此计加之，增损一字，亦夺一岁。若妄破经书，后生受风刀解形之考。受经不敬师，修之亦无福，而后生弃疾及六畜之中也。天下之恶，莫过阴贼，若协此行道，必见世受考。耳聋目盲、心鼻烦塞，胃津不通，身生虫病，死堕地狱，经诸苦恼，刀山剑树，汤煮吞火，孔窍溃烂，求死不得，竟生猪犬之中，方被屠割，所谓三恶之者矣。
　　太上玉经隐注曰：授中品经以下，东向叩齿十二通，祝曰：肃肃上真德，灭迹停虚闲。晖景升太素，去来无梁津。有心则自应，不专道则绵。展转以相授，将结冥中缘。法师及弟子，无服而成亲。奉经行众善，恒如临深渊。外以救灾病，内以护度身。毕，拜受经传。仙人本业，亦用此咒法。
　　太上玉经隐注曰：大洞真经，或曰太真道经，或曰太清上道观天内经上品，凡有十卷。上清金丹之经七卷。其高上大妙大丹消魔智慧大洞真经，三十九章。
　　太上玉经隐注曰：上清之高旨，极真之微辞，飞仙之妙经也。灵宝经，或曰洞玄，或云太上升玄经，皆高仙之上品，虚无之至真，大道之幽宝也。三皇天文，或云洞神，或云洞仙，或云太上玉策。此三洞经符，道之纲纪，太虚之玄宗，上真之首经矣。岂中仙之所闻哉。
　　太上玉经隐注曰：宝诀，众经之祖也。太上命传太极诸仙公仙王、仙伯仙卿。未得此任，不传之矣。道士有见斯书，皆应为仙公之人也，玄录宿名将定焉。传之法信，以金五两，白缯九十尺，长度经纸三百幅，呈道师君，然后知求道精诚之丹尽，乃可告此宝诀也。师与弟子先对清斋九日，或七日、五日、三日斋竟，日中时受经也。当传经时，师北向，於静室内，左手请经，执此经，弟子右手擎受道誓信，约不妄泄流俗。列墨辞：以七祖为证，将奉行仁孝大慈之心，惟愿飞仙升虚，七祖离苦毒，俱生天中。师读辞竟，口祝於弟子曰：
　　大朴本无质，圣圣谓之玄，二仪由始终，万物之至渊，道化弥亿劫，运周若圆环，赜理归无忘，冥想应宿缘，大觉无上慧，莫尚此法轮。志道效法信，诚尽师当宣。世无贤达士，封之於名山，顺以苟合授，抱石济九泉，兆为太极公，上尊令我传，三界以奏启，玄都一时闻。毕，六拜，双取之。取此法物，师当营经法斋戒，施散世间穷厄之者，一等之心，不得偏意也。是经常有玉女玉童各三十人侍之，并察道士之德行，关奏於太上矣。可不慎之，可不慎之。度经之时，心存三元君在泥丸宫也。师叩齿三十六下，乃祝之耳。
　　隐注道经毕矣。
　　太极真人曰：诸真人由来多随所修，别受其口诀，不顿受之也。所以仙人各各有得传此一事矣。分传者，法信用金一两，纸一百幅，不须素缯也，存祝如上法。
　　太极真人曰：仙人本业传，谓之道迹经也。法皆应师受之，当西向，用众经之祝信，以丹绛十尺，效精诚之至矣。上仙道迩经，存玉女玉童各十人，中仙五人，下仙三人，常随侍传，烧香拥护受读弟子之身，卫其家口也。恒当忠孝，尊仰师父，行四等心，忍辱精进，布施容非，不争虚诞，其意守志，念道常愿，凌翮大清，飞行上玄，提携高仙，学道之要津矣。若能受太上隐注诀言，习行大洞之经，便号为太上大法师。夫已受三洞经，称太上玄经大法师，法师自得传诸仙道迹经也。夫人不从师受此道迹经，玉女不肯护人，行道无益於身也。有疾苦妖怪时，可斋诵道迹经於静处也，百鬼魍魉殃咎，皆应声散灭矣。玉女玉童为唱赞，音闻九玄，此仙人欢然，救度於子也。
　　太极真人曰：劫始以来，赤松子、王乔、羡门、轩辕、尹子，并受五千文隐注秘诀，勤行大道，上为真人之长者，寔要注之妙矣。逮至汉孝文皇帝，好乐道德，精诚虚尽，太上真人降乎河上，以化文帝。真人时自诵经，帝未弘道义幽赜之理，既心之所渴，闻有异人踊跃，即亲驾稽首，礼问动静，谘请道真。真人为其章句，略其一隅，通其所滞也。夫此经之赜难究矣，故曰不可思而议也。然自足令文帝托刊霄冥，保景乘云，散辔飞龙，径登天堂金华宫中，及诸天人讲诵为事矣，亦仙道之次者也，乐乎哉。文帝行道德之经，致是巍巍矣。武帝徒勤苦於神仙，而性刚，亦得预天人之次耳。学道柔信为本也。夫读河上真人一章，则彻太上玉京，诸天仙人叉手称善，传声三界，魔王礼於堂中，酆都执敬，稽首於法师矣。河上真人，则道德经之法师也，所以尊其章句焉。治身秘道，不可示俗人，俗人常笑此经虚诞，谓之不能升仙度世，此各有宿缘，弗可强训也。教之不行，彼此获罪，故宜深而秘之也。
　　太极真人曰：礼此经时，心注太上老君，三拜，次念尹先生、河上真人为玄中法师，亦复三拜，并向经也。常三万六千仙童玉女侍经，烧香散花，通致众仙，为兆请不死之命，求白日升天之道也。
　　太极真人曰：道士当作金丹之时也，一昼一夜诵之，太一欢悦，来临子之室矣。辟鬼试不祥之变也，所作则必成焉。
　　太极真人曰：夫学道以斋戒为本也，诵经必斋，校经必斋，书经必斋，书符必斋，合药必斋，作金丹必斋，精思必斋，诣师请问必斋，礼拜必斋，受经必斋，救疾消灾必斋，致真人必斋。斋者，太上所敬重，老君所营护，诸圣所倚赖，斋法甚多，在兆所修受也。
　　太极真人曰：我昔学道，闻此训於太上真人，奉而行焉，今以相传也。子秘而修之，密教后世有宿命之人，应上仙者，可乎。
　　太极真人曰：夫人得生仙圣之门，而好道乐经，柔性慈心者，皆宿缘愿会於今日矣。将去仙近也，宜当勤於法事，必上仙者乎。
　　太极真人曰：夫人有仙真相好，其要在慈心触物，以辅相好，然后得仙矣。不能忍性容非，仙相败也。斯语信焉。子其慎哉，子其思之，子其奉之，言之至矣。
　　太极真人曰：予有九天黄素隐诀，传诸人也。或曰洞真威仪，或曰法轮元纲经太上隐诀，或曰太上玉清内教，或曰太上三洞威仪经，或曰太上玉经太极隐注诀。传诸宿命应为太上玉京玄都太无太极仙公仙王、仙伯仙卿之人矣。不告始学之道士也。若世有遇此经师者，皆玄都已有金名之简焉。
　　太极真人曰：夫奉上经，道士使心口相应？视人如己，敬师如父，思经如渴，念济厄困，谏诤劝善，和柔容非，爱於有道，远好山水，常行慈心，仁爱经营。道士居贵不骄，处疾苦之撼轲，而执志不移，此可与言於道者也。宜告之以隐注。若雅饰相倾，心口各用，当秘於宝诀，永幽之矣。受经后三年，其行亦可观，断可知也。是故此经上仙可秘，中仙希有见者。学道前世功不足弘大法，太上玄都玉京无具名也，亦终不与此经师相值矣。受诀妄示一人，则不得升仙，死为下鬼，苦毒於三官地狱，后生六疾之中，轮转受对，其罪至重，是以秘之，故曰隐注焉。
　　太极真人曰：夫人清斋久静，精思耽玄，诵经悔罪，烧香礼拜，将见飞天人矣。仙童玉女降於子室矣。或闻室中为称善，或光景照身，或闻金玉之响八音之声，皆子道欲成也。勤之勤之，太上不负子矣。所以患子不固，不尽至经，是以仙道之难耳。常念此语矣。
　　太极真人曰：吾昔始得仙时，受太上大道君大智慧经愒七遍，叩齿三下，咽液三过，存三素元君在金华宫，如婴儿之状，而咏此文也。智慧本经有三万一千言，上圣抄宣是章，应为太上玉京太极仙公道士矣。今当相告，子岂不愿闻之乎。
　　太上智慧经赞
　　太上玄虚宗，弘道尊其经。俯仰已得仙，历劫无数龄。巍巍太真德，寂寂因无生。霄景结空构，乘虚自然征。日月为炳灼，安和乐未央。
　　学仙绝华念，念念相因积。去来乱我神，神躁靡不历。灭念停虚闲，萧萧入空寂。请经若饥渴，持志犹金石。保子飞玄路，五灵度符籍。
　　济我六度行，故能解三罗。清斋礼太素，吐纳养云牙。逍遥金阙内，玉京为余家。自然生七宝，人人坐莲花。仰嚼玄都奈，俯含空洞瓜。容颜曜十日，奚计年劫多。法鼓会天仙，鸣钟征大魔。
　　灵风扇香华，璨烂开繁衿。太真抚云璈，众仙弹灵琴。雅歌三天上，散慧玉华林。七祖升福堂，由此步玄音。前世德未足，斯经邈难寻。信道情不尽，图飞乃反沈。太上无为道，弘之在兆心。
　　学道由丹信，奉师如至亲。抑景偶清虚，孜孜随日新。众人未得度，终不度我身。大愿有重报，玄德必信然。阴恶罪至深，对来若转轮。
　　学道甚亦苦，晨夕建福田。种德犹植树，根深果亦繁。子能耽玄尚，飘尔升清天。修是无为道，当与善结缘。太上弘至道，书名智慧篇。拔苦由大才，超俗以得真。灵姿世所奇，烨若渊中莲。
　　人行各有本，皆由宿世功。立德务及时，发愿莫不从。善恶俱待对，倚伏理难穷。贤士奉法言，道德在兼忘。解是大智慧，上为太极公。宝盖连玉舆，命驾御九龙。金华擎洞经，捧香悉仙童。啸歌彻玄都，鸣玉叩琼锺。
　　竦身凌太清，超景逸紫霄。保无持法纲，游玄极逍遥。万劫犹昨夜，千春如晨朝。巍峨荫云华，手郁宝林条。香烟自然生，玄阶兴扶摇。灵旛顺风散，繁想应时消。灭智弘大混，无为为清谣。
　　上清太极隐注玉经宝诀竟
　　
