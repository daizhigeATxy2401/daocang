太上洞玄灵宝众简文
　　经名：太上洞玄灵宝众简文。南朝宋道士陆修静编撰。官灵宝派投简除罪法街。一卷。底本出处：《正统道藏》洞玄部玉诀类。
　　太上洞玄灵宝众简文
　　简寂先生陆修静撰
　　夫受灵宝券盟，既有梯首，授简修刺，必由次第，中盟大盟，皆投龙简，其后八节甲子，别投三元玉简，如此方得四时登山，修真文之事。明真玉诀并有其详，而晚学暗惰，志性浅略，遇见一科，不加精寻，率意施用，遂致矫错，亡首失尾，永不悟非。若斯之徒，常为痛心，视其沦溺，惧伤慈教，谨依旧典，撰投简文次第，复为甲乙，注解法度，以启昧者之怀，自为门人成轨，岂苟施悠悠者哉。
　　真一自然经诀曰：弟子受书后，投金环十口，告於十方，为不泄之誓，并十口奉师，放金龙，并於清泠之渊，求登仙之信矣。
　　此科是初受灵宝度自然券宫经，竟校当五过定重拜，黄缯章付经，名曰中盟，应投此一龙，以十口锻合龙，青丝缠简，投之清渊，简文依玉诀，告水官，法文如左。
　　明真科：三天受灵宝真文十部妙经，以金龙三枚，投水府灵山所住宅合三处，为学仙之信，不投此，三官拘人命籍，求乞不达。
　　此科是登坛大盟，佩真文赤书，二镮策杖之日，当以金龙三枚，金环二十七只，投山水宅三处，告盟三官，简文依玉诀如左。
　　玉诀曰：当以八节甲子之日，投三元玉简，除宿罪簿，言名上天，事事三过，诸天三官，更相嘱记，上天右别，万神敬护，千魔不干。
　　此科是大盟后，投山水所住宅三处，处三过止，初一过处用一龙九只钮，后二过但用龙不须钮，合九简九龙二十七双钮。经云：以八节甲子者，总举大意耳，投此简要当以吉辰，不得用他日，若不值八节，别用甲子。
　　三元玉简文如左
　　中盟投龙则用此水简文，大盟投三龙盟三官，则尽用此三简文。
　　元始灵宝告水帝削除罪简上法
　　灵宝某帝先生女人，云道士某甲，年如干岁，某月生，愿神愿仙，长生不死，三元同存，九府水帝，十二河源，江海淮济，冥灵大神，乞削罪名，上闻九天，请诣水府，金龙驿传。
　　某岁日月於某处告文。
　　右朱书银木简上，以青纸裹简，青丝缠之，金龙负简，以投三河之渊，初用金钮九只连简，沉之后投，不须三过都止。
　　投简当於清泠之渊，先东向叩齿三通，捻香发炉。
　　无上三天玄元始气太上老君，召出臣身中三五功曹，左右官使者，左右捧香，驿龙骑吏，侍香玉童，传言玉女，五帝直符，各三十六人出，关启此间土地四面真官，臣今正尔烧香关启，愿得十方正真之气降入臣身中，令臣所启上闻，径御无上至真大圣尊神玉帝几前。
　　次回北向，又叩齿三通，读水简文竟，咒曰：
　　元始五老，上帝高尊。十方至真，太华灵仙。赤文告命，无幽不关。上御九天，请下玉文。日月五星，北斗七元。中告五岳，四方灵山。下告河海，十二水源。九府水帝，冥灵大神。今日上告，万愿开陈。请投玉简，乞削罪名。千曾万祖，九族种亲。罪相连染，及得臣身。普蒙削除，绝灭种根。记名水府，言上帝前。七祖父母，去离八难。上登九天，衣食自然。罪皆释散，万神咸闻。请以金钮，关盟水官。请如所陈，金龙驿传。
　　次三捻香，复垆。
　　香官使者，左右龙虎君，捧香使者，当今斋堂自然生金液丹精芝英百灵，交会在此香火炉前，使臣得道，克获神仙，举家蒙福，天下受恩，十方玉童玉女侍卫香烟，传臣所言，径御太上金阙玉皇几前。
　　元始灵宝告五岳灵山除罪求仙法灵宝某帝先生，臣某年如干岁某月生，假令属赤帝名除霍山，愿神愿仙，长生度世，飞行上清，五岳真人，至神至灵，乞削罪籍，上名九天，请诣灵山，金龙驿传。
　　太岁某甲子日月某时，於某岳告文。非岳则云某郡县某山。
　　右朱书银木简，青纸裹之，青丝缠之，金钮九只，金龙一枚，埋本命之岳，悉如上法。
　　次於本命之岳，东向叩齿，发炉如法。
　　次叩齿九通，读简竟，咒曰：
　　玄上开明，元始监真。上帝五老，赤书丹文。天地本始，总领三元。摄气召会，催促举仙。高上符命，普告十天。日月星宿，五岳灵山。天下地上，冥灵大神。监生主录，南上三门。关领玉简，勒名丹编。削落罪书，上补帝臣。千曾万祖，九族种亲。皆蒙解脱，五道八难。去离三恶，魂升九天。生死开度，万劫长存。今日上告，万神咸闻。请以金钮，关盟真官。请如所告，金龙驿传。
　　次三捻香，复垆如上法。
　　元始灵宝告九地土皇灭罪求仙法灵宝赤帝先生，臣某年若干岁某月日生，今系九天，南斗领籍。
　　此文云赤帝者，是本命巳午，命系九者，是正二月生，南斗领籍者，犹取本命之方，余生则效此。
　　愿神愿仙，长生度世，飞行上清，中皇九地，戊己黄神，土府五帝，乞削罪录，勒上太玄，请诣中宫，投简记名，金钮自信，金龙驿传。
　　太岁某月日於某郡县乡里告文
　　右朱书银木简，青纸裹之，青丝缠之，金钮九只，金龙一枚，埋所住中官，悉如上法。
　　次於中庭叩齿发炉，如上法。
　　次向王叩齿十二通，读简竟，咒曰：
　　天开地张，九气分灵。三元同符，十方玄清。五老上帝，开真领生。丹书赤文，元始上精。普告无下，九土皇灵。今日上告，万仙定生。愿我得仙，请投玉名。土府大皇，勒除罪刑。奏简上宫，列簿华青。早得飞腾，天地同灵。九祖种亲，腐骸更荣。魂升南宫，受化仙庭。今日告命，万神咸听。请以金钮，表盟至情。请如所告，金龙驿传。
　　次捻香，复垆如上法。
　　凡受灵宝度二盟，及后修玉简，都合用金环七十四只，金龙十三枚，如此事毕，方得依八节修真文赤书之简也。
　　五方真文赤书大字
　　东方九炁，始皇青天，碧霞郁垒，中有老人，总校图录，摄炁举仙。
　　东方真文二十四字，常以本命甲子立春之日，青书於白刺上。
　　太上洞玄弟子某岳先生甲乙，以某岁某月某日立春，於某郡某县某乡某里投刺。
　　本命甲子八节同用此。
　　南方丹天，赤帝玉堂，中有大神，号曰赤皇，上炎流烟，三炁勃光，神仙受命，应运太阳。
　　南方真文三十二字，常以本命甲子立夏之日二朱书於白刺上。 
　　中央总灵，黄上天元，始生五老，中皇高尊，摄气监真，总领群仙，典录玄图，宿简玉文，催运上气，普告万神。
　　中央真文四十字，以本命甲子春分夏至秋分冬至之日，黄书白刺上。
　　西方素天，白帝七门，金灵皓映，太华流氛，白石峨峨，七炁烟煴，上有始生，皇老大神，总领肺炁，主校九天，检定图录，制召上仙。
　　西方真文四十八字，常以本命甲子立秋日，白书於白刺上。
　　北方玄天，五炁徘徊，中有黑帝，双皇太微，总领符命，仙炼八威，青裙羽属，龙文凤衣，上帝所举，制至玉阶。
　　北方真文四十字，常以本命甲子立冬之日，黑书於白刺上。
　　投五方真文简法
　　各以其日，五色书简，如上法。
　　次登山，先东向叩齿，咒香发炉，悉如上法。
　　次叩齿十二通，咒曰：
　　玄上高灵，元始尊神。大圣徘徊，万真临轩。三景敷晖，庆云四陈。上告校图，推算九天。今日启愿，投刺灵山。丹书赤字，自然真文。上告五帝，记名玉篇。万神监映，日月明言。愿度愿生，愿神愿仙。天地星宿，玄照我身。三官九府，五岳大神。普告无穷，削除罪根。元始大开，莫不纳言。七祖幽魂，受福自然。三涂五苦，永离八难。得与三景，同晖紫晨，转轮不灭，身得飞仙。
　　毕，读刺竟，投於绝岩之中，便散香灵山之上。
　　次叩齿三通，向本命咒曰：
　　元始监映，仙名已书。三官九府，罪莫不除。散香五帝，告明太虚。请如所陈，万劫长存。
　　仰咽九气。
　　次咒香复炉如上法。
　　八节、甲子、本命，五方用事，同此一法。
　　太上洞玄灵宝众简文竟
　　
