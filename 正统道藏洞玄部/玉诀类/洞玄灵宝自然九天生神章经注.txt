洞玄灵宝自然九天生神章经注
　　经名：洞玄灵宝自然九天生神章经注。元人华阳复撰。三卷。底本出处：《正统道藏》洞玄部玉诀类。
　　九天生神玉章经注序
　　生神玉章，上帝所以宣示好生之德也。故凡宝炼混合登晨之道，靡不毕备。然旨趣超迈，非世常辞，苟无传注，不易明也。尝闻衡岳道士薛幽栖、太清供奉李少微、西华法师成玄英所传，皆通玄究微，惜未之见。后之注者虽多，惟王隐贤、萧真佑、浮山真率三家，发明颇详尽。然其所见乎有异同，观者不能会其一，而反致疑者有之。若甲申运度，事难考核，而乃深求隐僻，惊世骇俗，以此传。神者气之灵，乘阴阳，擅变化，周流上下四方，而无间者也。天行四时，生百物，神人大浸稽天而不溺，土山焦而不热，乘云御风，物莫能伤，皆此神也。凡人神聚则生，散则死。九章以生神为名，其义远矣。旧注亡虑数十家，高者入於渺茫，
　　下者泥於流俗，每以为叹。客有自昊来者，示余以华阳复所注。观其大意，会粹诸说之长，混而为一，引《灵宝》、《黄庭》，发挥丹道，简而易见。若浮云净尽，皎月当空，令人瞭然。噫，是注也，学道之指南也。言辞云乎哉，必有上士，勤而行之，如吾老子所言者矣。至顺壬申重午后五日，体玄妙应太和真人，武当太清微妙化宫开山张守清序。
　　洞玄灵宝自然九天生神章经注卷上
　　华阳复注
　　洞，虚也。玄，幽远也。惟虚能函众妙，惟幽远其义深长。灵宝者，外言圣化妙重，内言神降为灵，炁聚为宝。经中三宝，独称灵宝者，纪出书度人之时也。自然者，其始三炁，应时出见，凝结太空，凤篆龙章，有形无迹，自然成文，非圣人有心造设也。九天，郁单无量至无结无爱天，共九也。生神，乃发育变化之方。经者，载道之书，修真之径路也。
　　三宝大有金书
　　三宝，天宝、灵宝、神宝也。大有，天宝宫名。《度人经》云：大有妙庭，言天宫丰盛，无以加也。此书尝秘藏於是宫。金至贵且不坏，故以为右。其文叔九章源流。
　　天宝君者，则大洞之尊神。天宝丈人，则天宝君之祖炁也。丈人是混洞太无元高上王虚之炁，九万九千九百九十亿万炁。后至龙汉元年，化生天宝君。出书时号高上大有玉清宫。
　　天宝君，玉清元始天尊也，本玄一之炁凝结。至高曰天，上有主宰谓之帝。道居帝之先，故为元始。在人身，为太乙帝君，即元神也。大洞者，教法之权舆。丈人，尊严之称，贵而无位，化生天宝君，名始立矣。混洞太无元者，鸿蒙未剖之时玉虚天形也。九数应乎乾阳。《开化图》云：一曰龙汉，二曰延康，三曰赤明，四曰上皇，五曰开皇，皆天上过去年劫名。龙言灵，汉言天也。出书，即《度人经》五文开廓，普殖神灵也。玉清宫，天宝君玄座之所。祖炁即道，道即天宝君。推其所以，妙本自成，上无复祖，以虚无为主，自然为本，长而不宰，无形无名，圣人将立教，不可不尊其原，故强名以为道之宗。
　　灵宝君者，则洞玄之尊神。灵宝丈人，则灵宝君之祖炁也。丈人是赤混太无元玄上紫虚之炁，九万九千九百九十九万炁黑。后至龙汉开图，化生灵宝君，经一劫至赤明元年。出书度人时，号上清玄都玉京七宝紫微宫。紫虚，从赵氏本。
　　灵宝君，上清天尊也。自一生二，为元一之炁。灵者，妙不可测。洞玄经法与灵宝，皆自大洞中出。按《藏经· 众篇序义》云：洞玄是本，灵宝是迹。夫大洞之炁，本生於空，流为洞真，次为洞玄，又次为洞神。前章不曰洞真而曰大洞者，言其本也。赤混太无元者，太无中光象巳萌，将发见也。自龙汉开图，微示其迹，至赤明出书，人文始宣朗矣。赤明紫虚，洞阳文彩貌。度人者，传流经教，皆拯拔生死之道。紫微官，灵宝君演教藏经之所。其炁较之玉虚，亏九亿万数，则知道降劫迁，散为万有，不复如太古混然矣。窃惟圣人出书之意，虑后世浇薄，从事於末，诈伪机巧，夭丧天年，流转苦海，欲令还淳返本，贵炁固根，以进仙道。故出神章，谆谆然以警悟之，德莫大焉。
　　神宝君者，则洞神之尊神，神宝丈人，则神宝君之祖炁也。丈人是冥寂玄通元无上清虚之炁，九万九千九百九十万炁。后至赤明元年，化生神宝君，经二劫至上皇元年。出书时号三皇洞神太清太极宫清虚，从赵氏本。
　　神宝君，太清天尊也。由二生三，为始一之炁。神者，阴阳变化不测之名。洞神教法，乃太清演太平无为之道。其尊经十二部，外如紫虚箓、消灾禳灾、清静天童诸经，皆系之也。冥寂玄通元者，无思无为，寂然不动，感而遂通。旧本欠元字。王隐贤补入，以合三元。清虚谓轻清为天，其炁较赤混又亏九万，愈降愈薄。太极宫，即太清仙境。凡诸仙得道科教上章，皆於此朝谒，宫中官僚真人仙卿，济济有序。大洞法中有三元官，天尊尝命唐、葛、周三将军，镇肃官门，其神上合三炁，下主人身三部，在天辅赞北斗枢机，及主治符篆、灵文、盟券等书。若人修大洞功满，此三神导己飞升，上朝帝宫，即混合之道也。宋致和间，仁宗不豫，梦行荆棘中，周章失路，见神人被金甲，谓帝曰：天以陛下有仁心，锡一纪之寿。帝曰：吾何路可归。神人曰：以臣之车相送。帝登车，问神何人。对曰：臣葛将军也。帝寤即安，令检《道藏》，果有葛将军主天门事，因加其位，立庙京师。惜是时无人上奏此神，应自身神炁，以加保养之功。
　　些三号虽年殊号异，本同一也。分为玄元始三炁而治。三宝皆三炁之尊神，号生三炁，三号合生九炁。九炁出乎太空之先，隐乎空洞之中，无光无象，无形无名，无色无绪，无音无声。
　　三号即三清之官。年即五劫开化之年。名虽不同，其实一理也。自玄一之炁化生天宝，后分元一、始一之炁，而为灵宝、神宝。三炁既足而生九炁，九炁散为万炁，以植生物之根。且九炁未出之时，沈光晦迹，混而为一，不可政:诘也。
　　导运御世，开辟玄通，三色混沌，乍存乍亡，运推数极，三炁开光，炁清高澄，积阳成天，炁结凝滓，积滞成地。九炁列正，日月星宿，阴肠五行，人民品物，
　　并受生成。
　　自一分三为神宝君，运冥寂玄通元之炁，以导阴阳，成化功，总御世人生死。三色者，玄炁青、元炁黄、始炁白。其始三炁未分，乍有乍无，机椷已兆，将乘运数出矣。既分之后，天地由之而定位，人民品物因之以发生，於此见天地人同出於道也。
　　天地万化，自非三元所育，九炁所导，莫能生也。三炁为天地之尊，九炁为万物之根，故三合成德，天地之极也。
　　三元三炁为天地祖，故日尊。化生九炁，运阴阳，育万品，故日根。三合者，三炁凝合，变化无穷，生成之德遂焉。极之义，与太极相合，是阴阳五行根枢会总处。
　　人之受生於胞胎之中，三元育养，九炁结形，故九月神布，炁满能声。声尚神具，九天称庆。太一执符，帝君品命，主录勒籍，司命定算，五帝监生，圣母卫房，天神地祇，三界备守。九天司马在庭，东向读九天生神宝章九过。男则万神唱恭，女则万神唱奉。男则司命敬诺，女则司命敬顺。於是而生。九天司马不下命章，万神不唱恭诺，终不生也。
　　人为万物之灵，禀天地中和之炁，其未生前，在杳冥昏默中，及因感化，入母胎以成人。自三元布炁为三田，以主一身。九天之炁，次第结聚魂魄，五藏百骸，而具体焉。逮至九月二百七十日，三九数足，然后与母分形，斯时声形神炁皆完，九天生神之功於是始备，安得不称庆乎。太一，按《玄镜》云：是长生大主，上清大洞之太一，执符以合百神也。帝君，乃万灵帝君，品命定其高下。司命，即中央丈人，名理明初，字玄度卿。定算，预定寿夭。五帝，五行之主，降五行真炁於身。圣母，九天圣母，至阴之主，喜於成物，故呵禁不祥。九天司马，尝典守玉章，东向诵经感生炁也。万神唱恭奉，如诗弄璋瓦，以别男女。若司马不下命章，则天命不赋予。万神不唱恭诺，则天理不流行。恶得而生哉。人之有生，岂曰易得，可不勉进善道，以保天之赋与我者乎。浮山真率，谓人生为善，阳神相庆曰：今日欣庆，吾与斯人合乎天矣。若为恶，则神相吊曰：吾与斯人失前察赋，叉同坠幽阴矣。东坡与陈履常《戒杀诗》云：不见王武子，未死神已泣。正同此意。命章者，天之所赋为命，即《书》所谓惟皇上帝，降衷于下民。《中庸》天命之谓性。天虽不言，而寄造化之功於玉章，故曰命章。
　　夫人得还生於人道，濯形太阳，惊天骇地，贵亦难胜。天真地神，三界齐临，亦不轻也。当生之时，亦不为陋也。所以能爱其形，保其神，贵其炁，固其根，终不死坏，而得神仙。骨肉同飞，上登三清，是与三炁合德，九炁齐并也。但人得生，而自不能尊其炁，贵其形，宝其命，爱其神，自取死坏，离其本真耳。
　　人有死生，性无死生。出生死之外者，其闻道乎，其见性乎。常人结习未除，为业所牵，留滞幽阴，或相报对，业报既尽，善性不灭，还生人道者，必当濯形太阳，然后投胎。盖日之上馆，一名洞阳宫，流火之池，中有黄华真水，彼间神人亦以此水灌濯其身，长生简诰文，黄华荡形，即此之谓。自得为人，经许多节次，惊天骇地，岂为轻陋，若能炼养元神，返本还淳，与三炁九炁吻合，皆有骨肉同飞，上登三清之理。而不自勉，致於死坏，哀哉。昔欧阳文忠公，平生不事黄老之学，晚年守亳社，忽有悟。一日，问道於石唐隐者。隐者答曰：公屋舍已坏，难复语此，但能明了前境，犹庶几焉。公文章事业冠当世，岂无受道之资，但失之不蚤耳。虽然造道之功在於悟性，须当培养命基为本，若不能尊炁贵形，保命爱神，坐致衰老，汞枯铅耗，命基既削，真性亦昏，而於此时修炼，所谓渴而凿井，不亦晚乎。
　　九天生神章，乃三洞飞玄之炁三合成音，结成灵文，混合百神，隐韵内名，生炁结形，自然之章。
　　飞玄者，元始之炁飞翔太空，合三洞而成文，音谐金石，萃天地生生之意。中有百神内名，诵之，神闻呼名，则聚而通灵。《玉枢经》云：身中九灵，何不召之，召之则吉。身中三精，何不呼之，呼之则庆。
　　天宝诵之，以开天地之光。灵宝诵之，以开九幽长夜之魂。神宝诵之，以制万灵。太一诵之，以具身神。帝君诵之，以结形。九天诵之，以生人。学士诵之，以升天。
　　三宝君诵玉章者，宣道妙也。太一者，太一元君也。帝君者，太一帝君也。玉章虽一，诵之者不同，各随道德力量，开化感召有浅深等殊也。
　　鬼灵闻之，以升迁。凡夫闻之，以长存。幽魂闻之，以开度。枯朽闻之，以发烟。婴孩闻之，以能言。死骸闻之，以还人。
　　鬼灵，鬼官也。《飞仙宝剑经》载：萧邈有才望，为善爽之鬼，四百年方得为地下主。今闻经不待限期，有升迁之望矣。凡夫者，六欲俱全，因经而清静，则在世可以长存。幽魂乃地狱幽囚之鬼，闻经有开度之幸，张丽华乞神章荐拔是也。枯朽者，腐木死草。发烟，元炁复生。回仙在岳阳城南，以丹度老树是也。婴孩能言，孔窍开聪，死骸还人。徐甲既为枯骨，老君以太玄生符起之，即此理也。
　　三宝神奥，万品生根。故非鬼神所知，凡夫所闻也。
　　玉章乃三宾君之所贵重，其功用为品汇生成根本，原其奥理，虽鬼神有灵，亦莫得而闻，况凡夫乎。
　　夫学上道，希慕神仙，及得尸解，灭度转轮，终归仙道，形与神同，不相远离，俱入道真。而无此文，则胞胎结滞，死炁固根，真景不守，生炁无津，九户阂塞，体不生神，徒受一形，若寄炁而行。学得此法，可坐致自然。
　　上真之道七，太上之道三，中真之道六，下真之道八。此章与《大洞经三十九章》 义同，学仙之人力量蹇浅，未出三界，止得尸解。虽未免灭度转轮，然是人终归於仙道。盖能爱形保神，则近於道也。《真诰》载人死如生，足不青，皮不皱，目光如生，皆尸解也。无此文者谓不得玉章大洞要法，不能斩伐胞胎结滞，则恐死炁固其命根，真景不能长守。真景者，神光也。此言虽得尸解，亦徒受一形，若寄炁於身，枯木暂春，津液不滋，不能久存也。得此法者，谓混合百神之诀也。大抵人之一身，皆三炁所生，既受此熙，与元始为一，皆可混合凡炁之所在，神即随之。初以三炁生三神，分化三部八景二十四神。若能混合变化，三五真人以成正一，可以呼阳召阴，出入无方。阳炁化为龙鸾，阴炁化为玉女，驾飙轮於八极之表，坐致自然，岂欺我哉。
　　三宝尊重，九天至真，秘之大有，九重金格紫阳玉台。自非天地一开，其文不出。元始禁书，非鬼神所闻。窃之者风刀万劫，魂死无生。依科尊奉，形神同仙。
　　按《七变伤天经》载：上清宝经三百卷，玉诀七千篇，符箓七千章，及自然之章，秘在九天之上大有之宫，此其一也。九重金格紫阳玉台，皆藏经之所。九重犹言什袭也。格乃书架之类。《道宝经》有玉格、金格之说，秘固既严，鬼神何敢窃视。迨乎天地开朗，玄风流行，真文宝符，以时下降，尊奉之久，必得悟解，宜其形神同仙也。
　　三元宫中，宿有金名，紫字刻书，来生应为三清神仙之人，当得此文。有其缘会，当资金宝，奉师效心，依科盟受，闭心奉行，慎勿轻泄，风刀考身。
　　三元考校，不独死魂，凡得道与未得道者，皆在焉。惟金名紫字，以旌别学仙之人。藏经中载三元考校地狱之品，谓之墨簶，即黑簿也。与金名紫字者，霄壤之异也。昔李珏，江阳小民，功行久在仙籍，虽未升举，而姓名仙官已用金书于华阳洞天矣。不特仙家有此，如梁元帝为湘东王时，尝录忠臣义士及文章之美者，以三等笔书之，忠孝者用金管，德行者用银管，文章美者用斑竹管，亦有分别也。此言夙有仙缘之士，名纪仙籍者，方得受持玉章，斋金宝奉师效心，不轻传也。闭心奉行者，息心屏虑，静定以行经教也。泄慢之者，自贻谴殃。
　　修行之法，千日长斋，不关人事，诸尘漏尽。夷心默念，清香执戒，入室东向，叩齿九通，调声正炁，诵咏宝章。
　　斋者，一志虚心也。修行之法，期三年有成也。未斋之时，此心与物交斗，风驰火炽，无时暂息。既斋则齐其思虑，以至湛然常寂，与太虚为一也。道书载八漏，目泪肝漏，鼻涕肺漏，口唾肾漏，外汗心漏，夜盗汗小肠漏，寝而涎脑漏，梦与鬼交神漏，淫欲身漏，已上诸漏，心君定则止矣。夷者，平也。默念，存想至真也。昔葛仙翁长斋於天台山，曾未一年，感通上圣曲盻幽房，此长斋之应也。入室东向，迎合生炁。叩齿，左为天锺，伐鬼灵也，右为天磬，集百神也，中为天鼓，朝真圣也。叩齿焚香，调声正炁，皆诵经之要法。
　　诵之一过，声闻九天。诵之二过，天地设恭。诵之三过，三界礼房。诵之四过，天王降仙。诵之五过，五帝朝真。诵之六过，魔王束身。诵之七过，星宿停关。诵之八过，幽夜光明。诵之九过，诸天下临，一切神灵，莫不卫轩。
　　此章合天人一贯之妙，天与人无二理。吾之心即天地之心，吾之炁即天地之炁。既秉一诚，此感则彼应。一过者，披诵过一章也，声闻九天。昔宋景公一言，荧惑退舍。汤以六事自责，大雨数千里。其感应若是，况诵咏祖炁之音乎。盖祖炁之化，大而天地普而三界星宿五行，外而魔王，下而幽爽，一切神灵，莫不由此分流布化，随其所在，因有善恶高下之殊宜乎。二过，天神地只闻之而设恭敬。三过，三界神明下礼诵经之房。四过，天王降仙。道家天神有法王、天王之号，感召下降，如葛仙翁精思斋法，致徐真人下降传经是也。五过，五帝五炁之主，见真经所在而礼敬焉。六过，阴数魔王乃六天大魔，同元始布化。斋醮有命魔之法，以驱逐之，令闻经束身，不敢干犯。七过，星宿停关，即《度人经》璇玑停轮，神光大定也。八过，幽夜显光，以阳破阴也。九过，诸天下临，神灵卫轩。如李顺与诵《大洞经》三年，一夕忽有飞仙千数，集於空中，神光照室，遂得道。功德所感，尸居而龙见，渊默而雷声，不期然而然也。
　　一过彻天，胞原宣通。
　　前言外应，此言内功，以明还丹大洞之方。一过胞原宣通者，天一生水也。人之受生，始自胞原，凝胚黄演之炁，流布升降，不失其度，则生意渐滋。若胞原不通，必有天阏之患。修真之士，内丹初下功夫，念想炁息皆定，精神始聚，命门下关，自此开通。
　　二过响地，胎结解根。
　　地二生火，二月成胎。尚恐死炁故根，为之结固，必假真炁熏蒸解散，方遂长养。《上清洞玄经》有太一帝君解三关十二结符，朱书青竹膜中，祝以解之。
　　三过神礼，魂门炼仙。
　　天三生木，在人为魂。三月阴阳始分，魂具质成。魂门在左，属阳。丹功三转，阳炁乃足。其法凝神入息以养之，由是神智自生，青帝护魂，木公书简。
　　四过天王降仙，魄户闭关。
　　地四生金，在人为魄。四月生魄，魄户在右，属阴。炼丹四转，以阳养阴，令魄与魂相载。其法鼻为天窍，通肺。肺主魄，湛然不动，绝去来之息，谓之闭关。自然华池水满，下沃心络，心火下降，肾水上升，丁壬配合，以同内丹。若不闭关，则魂散荡，随梦出入，魂不能制，任其用事，终入鬼群矣。
　　五过五帝朝真，脏腑清冻。
　　天五生土，人生五月，五行炁足，生五脏六府。五脏：心、肝、脾、肺、肾。六府：小肠、胆、胃、大肠、膀胱、三焦。清凉者，安静而不烦扰也。修真之士，绝欲则肾不漏精，静默则心不失神，定息则肺能安魄，简视则肝能育魂，凝思则脾能安意。黄中通理，保合太和，精神魂魄，意聚而为一，是谓攒簇五行，其炁上朝泥丸，是谓朝真。然后青帝护魂，白帝侍魄，赤帝养炁，黑帝通血，黄帝中主，万神无越。
　　六过魔王伏诺，胃管生津。
　　魔王以内言六欲是也。诺，顺也。制以玉章，故顺伏焉。胃与脾为表裹，贮水谷以养五脏。《难经》谓五脏之炁，皆会于胃。且津之润燥系於思。一为六欲所诱，思不得其正，则见食为涎，逢哀为泪，媿生汗，怒涌血，往而不返。内失滋养，精炁与神从而散泄，但余枯骸，是为死之徒。若六魔伏诺，思得其正，有主于内，则津生胃脘，灌溉四肢，流润丹鼎，精炁与神因之凝合，生之徒也。
　　七过星宿朗明，孔窍开聪。
　　天有七曜，人有七窍，至七月俱开，以司视听，食息出纳。或谓聪明本出心，七应火数。上智之人，心有七孔，故聪明。愚者鲜开，或少，故昏浊。丹功七转，重关豁滞，上下明彻。《心印经》云：七窍相通，窍窍光明，圣日圣月，照耀金庭。
　　八过幽夜显光，三部八景，整具形神。
　　烟萝子云：八月神具。三部，上中下三部也。《中盟箓》载：上部八景，发神、脑神、眼神、鼻神、耳神、口神、舌神、齿神。中部八景，肺神、心神、肝神、脾神、左肾神、右肾神、胆神、喉神也。下有八景，胃神、大肠神、小肠神、胴神、胸膈神、两胁神、左阴左阳神、右阴右阳神也。合为二十四，以应二十四炁。上部之神以脑神为宗，平旦存之。中部神以心神为主，日中存之。下部之神以肾神为主，夜半存之。八过功夫将满，自然身有光明，照彻幽显。三部八景之神，悉皆整具而无怠情。《度人经》云：八景冥合，炁入玄玄。
　　九过诸天下临，三关五脏，六腑九官，金楼玉室，十二重门，紫户玉合，三万六千关节，根原本始，一时生神。
　　《黄庭》以口为天关，手为人关，足为地关。又脑下为上关，夹春为中关，内肾相对为下关。脏腑见前注。《九宫洞真经》云：两眉间入三分为双丹宫，却入一寸为明堂宫，三寸为丹田宫，亦名泥丸宫，四寸名流珠宫，五寸为帝宫，明堂上一寸名天庭宫，洞房上一寸名极真宫，丹田上一寸为玄丹宫，流珠上一寸为太皇宫。金楼即喉咙，一名重楼，中有十二亭长，持玉戟以守之，主通上下炁。《黄庭经》曰：重中楼合十二环，自高自下皆真人。玉室，脑宫之别名。《黄庭》为之琼室。紫户，《素灵中篇》云：两眉之上其裹有紫户洞房，外有万灵帝君，名逢凌梵，守之。玉合者，玉堂也，即下元丹田。阳神一万八千，阴神一万八千，合为三万六千。此言人在胎中，形炁变化，至九月满足，身中万神一时同生。修真九转，圣胎具足，万炁齐仙，亦复如是。
　　九过为一徧。一徧周竟，三界举名，五帝友别，称为真人。十徧通炁，制御万灵，魔王保举，列上诸天。百徧通神，坐致自然，太一度符，元君受生。千徧通灵，坐在立亡，仙童玉女，役使东西。万徧道备，驰骋龙驾，白日登晨。
　　三界举名，天人交赞其德。五帝者，五方五炁之主。友别者，录其善功，视之如友，别於常人也。炼身成炁，谓之真人。十徧通炁者，道炁周流，鬼神摄伏也。魔王保举，初学道则魔王试之，试而不退，则保举之，登名天籍，方成道也。通神者，变化无方，坐致自然，不假思为，如能致六甲行厨之类是也。太一度符。太一乃百神之主，符喻身中灵炁。《度人经》云：执箓把籍，保命生根。元君，女仙之号，人身炁之母也。《道德经》云：我独异於人，而贵求食于母。千遍通灵，功夫纯熟，妙用难测，坐在立亡。仙童玉女，役使东西者，守三一之法也。《上清明堂玄丹真经》云：若道士行太上召三一守形之法，得与真人相见，通灵彻视，坐在立亡，役使六丁，上帝给童女各十二人，以侍左右。至於万遍，此心与经混然为一，可以乘云驾龙，游宴太清。登晨者，升举乘旦炁之清，存太一混合，多用此时。《黄庭经》曰：羽服一整八风驱，控驾三素登晨霞。
　　洞玄灵宝自然九天生神章经注卷上竟
　　洞玄灵宝自然九天生神章经注卷中
　　华阳复注
　　元始天尊，时静处闲居，偃息云宫黄房之内，七宝帏中，熙夷养素，空碧炼真，耽咀洞惠，俯研生神，理微太混，啸朗九天。
　　天尊闲居偃息，养素炼真，静中自适，熙夷太和也。空碧，始青天炁也。云官黄房，七宝帏，天宫妆严也。咀研，玩味也。洞惠生神，道书旨义也。理微大混，至理幽微，不露端倪也。啸朗者，舒啸轩豁灵襟也。
　　是时飞天大圣无极神王、玉辅上宰、四协侍晨，清斋建节，侍在侧焉。凭琼颜而妙感，仰灵眸而开襟，窃神章而踊跃，餐天音而蒙生，敢乘机而悟会，冒灵盻而披心。
　　神王、上宰、侍晨，皆近臣。四协与四辅同，前疑后丞，左辅右弼也。清斋者，虚心以待问。建节者，神王手持，奉命用以征召万神。琼颜，玉洁也。灵眸灵盻，言无所不照。神王此时仰瞻天颜，闻天音而慕神章，豁然有悟，因乘机冒干灵盻，披陈夙心，有所请焉。
　　於是飞天大圣无极神王，前进作礼，稽首而言，上白天尊：贱臣幸会，得仰侍灵轩，不以短狭，叨濯冥津，重悟凝玄，位登神王，总御生死，领括天仙，赏监七觉，远览遐方，雍观上宰，对曰侍晨。
　　神王欲请玉章，先致词於天尊，自言不量短狭之才，叨濯心垢於冥海之津。重悟凝玄者，深造玄玄也。总御生死以下，皆神王之职分也。赏监七觉，承帝命锡宠於学道之人也。萧真佑谓七觉者，《灵宝定观经》云：学道之人有七候，一者心得定，易觉诸尘漏。二者宿疾普消，身心轻爽。三者填补夭损，还年复命。四者长生久视，名日仙人。五者炼形为炁，名曰真人。六者炼炁成神，名曰神人。七曰炼神合道，名曰至人。雍和也，言职当雍和，仰观以事上宰，若侍晨与之对司也。
　　方当乘机应会，履九太阳，洞履阴符，抚掌兆民。大运将期，数终甲申，洪流荡秽，凶灾弥天，三官鼓笔，料别种人，考算功过，善恶当分。
　　机者，事之先。会，遇也。履，行也。九乃亢阳洞通也。符，籍也。言阳极阴生，通履阴籍。三官，天、地、水也。鼓动笔端，分别人之平生善恶，以降休咎。种人，萧真佑云：四梵天谓之四种民天，在二十八天之上，三灾之所不及也。神王愍当时有洪水之厄，故乘机请经，宣扬道力，以拯救之。
　　自赤明以来，至上皇元年，依元阳玉匮，受度者应二十四万人。
　　赤明，灵宝度人之时。上皇，神宝出书之时。元阳乃紫微之官。九幽玉匮有明真科条，纪人功过。受度者，皆为善之人。
　　开皇以后，数至甲申，诸天选序，仙曹空废，官僚不充，游散职司，皆应选人。
　　开皇、天上劫名，在上皇之后。定录君曰：昨东华集诸司命，土地灵神，典司之徒，检课简录，见天下之人为善者少，五十分中无一，况为神仙者乎。仙曹空废，无称职者，又游散诸司，亦皆怠情。考校有过者，上仙降为下仙，下仙黜为地下主者，俾其改悔勤修，仍复旧职。昔上元夫人位至元君，不勤帝局，亏替正事，降适过礼，朝宴失节，轻泄天宝，降授下真，削真皇之箓，退紫虚之任。以此见仙曹升黜，豪发无差。
　　依元阳玉历，当於三代，更料有心积善建功，为三界所举，五帝所保，名在上天者，取十万人以充其任，又当别举一十二万人，以充储官。
　　前云玉匮，校死魂也。此言玉历，纪仙曹之职也。三代，祖宗积善也，择其奕世有功者，充仙官之任，储者副贰之职。
　　如此之例，或以宿名玄图，
　　此选仙官之例，取名在上天者，如司马子微名在丹台绛阙之类。
　　或骨像合仙，
　　人禀天地之清炁，生而不俗，鹤颈龟腮，碧瞳双踝，飘飘然抱凌云之姿，所谓道林法器者，足膺此选。
　　或以灭度，因缘转轮，
　　修行道未成而终，日灭度，亦得迁转为仙官。昔郑仁安生於禅黎，三日能言，便知宿命。年十二，面有玉光，弃家游山林，后灭度於北戎之阿，获证果，号丹灵老君是也。
　　或笃好三宝，善功彻天，
　　三宝，道经师也。教法存焉。学者诵其言以明其道，又能转化未悟，皆笃好也。又《秘真藏经》曰：贪性寂灭，尘累无染，戒行不亏，名曰法宝。嗔性不起，不愤外尘，定无生转，是名师宝。痴性无取，无恼无患，惠通无碍，是名道宝。食嗔痴三毒消灭，则三宝自见，善功彻天矣。
　　或供养师宝，为三官所称，
　　师者，所以传道立教授经也。自古仙圣无师不度。至於常人，学业亦因师以传授，可不敬信而供养乎。服勤尽诚，确导教戒，宜为三官称举。
　　或修斋奉戒，功德积感，
　　斋者，齐其思虑，薄味全真。戒者，如灵宝九戒、正一十戒之类。奉持久久不怠，以积功德。李昌龄曰：日用之谓功，日新之谓德。天仙一千三百善，日行一善，只在四年。地仙三百善，行之只在一年。但人多中道而废，不闻穿石礼树之说乎。紫虚元君曰：昔傅先生自少好道，入焦山石室中，积七年。忽遇太极真人授以木钻，使之穿一盘石。戒曰：石透，吾当度汝。石厚五尺，傅穿之不怠，积四十七年，石忽透，真人果来度之。南岳夫人曰：昔有人励志於道，然不知求道之方。唯日夕礼一枯树，如是二十八年，树忽生花，有汁如蜜，其人取花及汁吞服，遂得长生。噫，木石无情，尚能感通，况修斋奉戒，积功德以格高灵者乎。
　　或施散财宝，建立道堂，
　　凡殖货财，贵能施赈，否则为大盗积耳，徒贻达者之笑。建立道堂，乃兴创琳宇，安奉尊像，演说经教，使人生善心。《妙法本相经》云：太玄紫虚真人，悟前生造招贤集仙道馆，写经万巷，常以斋食衣服，供养不辍，得为真人。事载琅函，诚不虚也。
　　或救恤穷乏，载度天人，
　　恻隐之心，人皆有之，何忍见穷乏而不救乎，宜随力量而恤之。昔周息化好布施，虽穷困辛苦不倦。智观真人化为丐者，以验其事，周果乐施，即日度为西华真人。宋圣历间，梓州大饥，佑圣真君化为一叟，卖蒸凫蕬，所活者众。建隆末，河北路饥，真君又化为商，运粟麦十五万斛入城，商忽不见，官取赈济，傍及邻郡。真君位登高真，犹如此者，一念好生之仁，如天不息也。又如黄兼济杂粟，不增元价，紫俯真君敬礼，令坐太守张乖崖之上。王士良耀米，令耀者自量，一言而降甘雨，功行昭然。吉人为善，可不勉哉。载度者，若地之载物，舟之度人也。
　　或为三师，建功充足，天官有名。
　　三师，经籍度三师也。立科范以济度死生，学者遵其遗法，扬道化以立功行，若积累充足，天官书名矣。
　　考算簿录，三官相应，皆逆注种名，上下有别，毫分无遗。
　　三官分九宫，总十十七府，百二十曹。左阳生宫，右阴死宫。左府青簿书功，右府黑簿书过。其有罪中涉福，福中涉罪，不专於一曹也。或三年，或九年，或二十四年，皆考算之期。若三官文籍相同，方注种名之数，逆注者善未足，亦注入。
　　又九幽之府，被东华青宫九龙符命，使拔九幽玉匮男女死魂、宿名有善，功德满足，应受开度者，取三十二万人，以充甲申驱除之后，开大有之民。
　　九幽之府，九地九阴，治死魂处。东华青宫，按《黄炁阳精经》云：扶桑，洞阳也。主领生籍，以九龙符命下九幽府，选择男女死魂，尝有善功者，以受开度。大有者，蕃盛也。
　　当此之时，生死交会，善恶分判，得过者真为乐哉。
　　分判，别白善恶也。为恶不免於殃，作善召祥而无害，岂不乐哉。
　　然三官相切，文墨纷纭，龙门受会，鸟母督仙。万圣显驾，尽夜无闲。功过平等，使生死无偏。此之昏闹，亦臣之忧矣。大期既切，触事阙替，恒恐一旦受罹公门。
　　切，磨也。文墨纷纭，簿书繁冗。龙门，在河东水会之处。浮山真率，谓鸟母水神也，尝於过去劫，奉坤母之召，於龙门制会河源，仍以大凤车，於水中载学仙之人，升于昆仑，所谓督仙也。万圣千真，察人善恶，使生死皆当於公道，神王不胜事烦，恐有遣阙，未免於忧。
　　伏闻天尊造大慈之化，垂怜苍生，开九天之奥，以济兆民。明科有禁戒，非贱臣所可参闻。然大数有期，甲申垂终，运度促急，大法宜行。
　　玉清修行四法，以慈为先，老氏三宝，以慈为首。圣人扩而充之，无一物不被其泽。明真科戒，传经限期有定，令神王请非其时者，急於度人也。
　　使有心者得於考算之中，闻於法音，开示於视听，劝化於未悟者也。缘兹上陈，惧触天颜，愿见哀悯，赐所未闻。
　　请经，欲使有心学道而未悟者，得沾玄化，进修善行，免获戾於三官也。
　　於是天尊俯几高抗，凝神遐想，仰诵洞章，啸咏琳琅。良久，忽然叹曰：上范虚漠，理微太幽，道达重玄，炁冠神霄，至极难言，妙亦难超。
　　俯几，有接下之容。高抗，仰之弥高也。凝神遐想，有所思也。仰诵洞章，啸咏琳琅，清响振激也。上范虚漠，理微太幽，道达重玄，炁冠神霄者。经之妙范至理，虚旷幽远，其道则通贯众妙，其炁则肇自神霄。神霄者，九霄之一也。领率诸天。此言玉章有不可名言之妙，诸经未有出其右者也。
　　子既司帝位，受任神王，飞天翼於琼阙，四宰辅於明轮，遐盼极览，领综无穷，雍和万化，抚料苍生。
　　神王司位则为帝，受任则为王。《三十九章注诀》谓：琼阙太微之馆，实天帝玉字也。又云：人间日月为明轮，皆须神王翼赞而宰辅也。此外雍和万物生化，遐昤极览四方，领综事务，非止一端。
　　今大运启期，三五告辰，百六应机，阳九激扬，洪泉鼓波，万灾厉天，四宫选举，以充种民，三代昏乱，善恶宜分。子当劳心兆庶，疲於三官，兴废之际，事须开能，今以相委，其勉之焉。
　　此天尊昔勉神王，救民於洪水之中。
　　宝书妙重，九天灵音，施於上圣，非鬼神所闻。明真有格，四万劫一传。今冒禁相付，子秘之矣，慎勿轻传。
　　传授灵章，丁宁告戒，如是之切，可不谨与。
　　登命九天司马、侍仙玉郎，开紫阳玉笈，云锦之囊，出九天生神玉章。四辅列位，五老监真，太一命辰，玉帝唱盟，一依俯仰明真具典，南向长跪，以付飞天无极神王。法事既毕，诸天复位。
　　登命，不移时也。侍仙玉郎，典经之官。紫阳，藏经之所。玉笈云锦，贮经之囊。四辅与四协同。五老，玉清昊极元老、虚皇灵光始老、玄华宝天真老、露眇太极祖老、娑郁洪京仙老。太一，中黄太一。命辰，择良辰也。玉帝，高上玉帝也。监真唱盟，俯仰长跪，皆明真传经之式。
　　天尊重告飞天神王，此九天之章，乃三洞飞玄之炁，三会成音，结成真文，混合百神，隐韵内名。故大一戒观，摄生十方，领会洞虚，启誓丹青。
　　混合隐韵，见前注。王隐贤谓戒字当作试。言尝令太一之神试观学道人，若心不退，方许启誓丹青。《传授立成诀》云：昔受神经，人有试吾者，无故以杖槌吾手血出，吾犹倾心信向之。经法有试投之约，未受之前，无故举火烧其衣，衣尽而犹不言，方为不退转。《金玄羽书经》载：传授之法，皆五老启途，太一试观十方。则试字误作戒，审矣。六洞之中，以洞虚属西，然元始天尊令太一摄生十方，主摄生炁，又兼死籍，故云领会洞虚也。丹青者，歃血为丹，斋缯为青，用以效信立盟。
　　自无亿劫因缘，宿名帝图，不得参见，得盻篇目，九祖同仙。当采择其人应为仙者，七百年中，清斋千日，赍金缯誓心，依盟以传。慎之则享祚，漏之则祸臻。享祚则福延九祖，德重山海。招祸则考流亿劫，痛於毒汤，风刀相刑，可不慎之焉。
　　亿劫因缘，积累非一世也。如许真君上升时，上帝诏云：卿自多劫之前积修至道，勤苦备悉，经纬逾深，万法千门，罔不斯历。今当升举，即命左大力天丁与流金火铃照辟中黄，无或散慢，仍封远祖许由为玉虚仆射，曾祖先祖父爵，皆有等差，然则宿名仙籍，旌阳有焉。得盻篇目，九祖皆仙，况诵咏是经者乎。今下士闻道则笑之，惟其不信，故不得闻，非道弃绝於彼，乃彼自绝於道耳，无他焉。宿恶深重，障隔善心故也。《五帝内真经》云：得道之人自无仙骨，刻名玉书，来生不得盻其篇目，有得其文则为五岳宗师。《大洞经》云：几修道者，先解冥结，故云九祖同仙。七百年，出经之时也。清斋千日，传经之期也。今缯宝帛，受经质信也。玉章秘於上天，传之不易，受持者当严尊奉，以明蕴奥，庶不负神王请经之初意也。
　　洞玄灵宝自然九天生神章经注卷中竟
　　洞玄灵宝自然九天生神章经注卷下
　　华阳复注
　　郁单无量天生神章第一
　　天炁苍色
　　《三元真经》曰：人之炁魂得之於天，体魄得之於地。无形无象，自空中来，从无至有，住胎中十月，其实九月。每一月得一天之炁以生神，九月炁满神具，出胎成人。《西山记》曰：善养生者，由无而有，不善养生者，以有还无。人当炁血方刚，以所得神炁付之情欲，血炁既衰，以所有魂魄复归天地，身为枯木矣。惟修真之士，知精神魂魄，皆天暂假於我，故宝爱凝炼，久假不归，皆为我有矣。
　　《金书秘字》云：此天乃天魂精开阳之炁。
　　帝真胞命元元一黄演之炁
　　帝讳。
　　《云笈七签》云：龙汉元年，化生紫霄黄演君，位居紫霄太皇大梵天官。天中之帝，以真炁为胞命元之始。王隐贤曰：九章各有帝真命元四字，乃黄庭元王在命门之下，主生育之炁，以宰制谓之帝，以太一不耦谓之真，九天列正，皆从帝真之命，命一定而不易也。元者，炁始生之名。《易》曰：大哉乾元，万物资始。至哉坤元，万物资生。当其元炁自下而萌，初胞状如垂囊附於脾，脾属土，物所由生。中黄太一为人已命，其炁流演不穷，故云元一黄演。
　　混合空洞炁，飞爽浮幽寥。延康无期劫，眇眇离本条。苦魂沉九夜，乘晨希阳翘。
　　道君曰：元炁本於眇莽幽冥之外，生乎空洞之问，合而散，散而合也。人未受生，魂爽浮游於幽寥之地，渺然无依，自天上往昔延康劫到今，不知凡几度生死出没，如花果之离本条，飘落散漫不入于土。九夜者，九地也。鬼属阴，常居黑暗，从其类也。沉沦既久，皆欲翘首迎望太阳晨光，以希开度。
　　大有通玄户，郁单降神霄。黄云凝灵府，阴阳炁象交。胞元结长命，恶根应化消。
　　此修真下手工夫也。大有玉清宫，名人身泥丸是也。一阳初动，吸大有宫之炁，直下制伏阳精，以通玄户，即脐后密户也。又得郁单无量天，条天晨金霄帝一雌雄之神於身中，天晨为雌，金霄为雄。《阳精经》云：回阳精於浮黎，采黄炁於郁单。雌一雄一，即心液肾炁为婴儿妮女也。火上水下，何以能交，若能存守中黄，端凝灵府，即心也。内想不出，外想不入，则水火阴阳自然交合。阴阳既交，五行颠倒，灵芽自生，胞元结就，为先天至精生生化化之基，赋命一新，向来恶根宿愆皆湔涤，不复为累。浮山真率载闵仲先生之师曰：寂然不动，土之性也。是为真土，盖根尘已绝，万虑俱泯，一真纯全，冥然寂然，此鸿蒙混沌时也。云宫，黄房处也。冲和之粹氤氲有象，故曰黄云。至此则日月合璧，神炁混融，玄珠将成象，太一渐归真。
　　桃康合精延，二帝秀玉飘。灌溉胞命门，精炼神不雕。
　　桃康，命门之神，字合精延，为大洞之尊神，守人脐。二帝，灵帝、尊帝也。《隐书》云：灵帝无太一，则玄虚不回炁无，尊帝无太一，则三一不居。二帝之力，并行不相悖也。秀玉飘，洁白貌。一身生生之理，从此发源。十二时中，太一之神运灵津灌溉命门，以固胞元，所谓精炼神不雕。《黄庭经》云：溉养灵根不复枯，闭塞命门保玉都。
　　九天命灵章，生神神自超。元君遏死户，司马诵洞谣。一唱万真和，九遍诸天朝。稽首恭劫年，庆此荣旧苗。
　　九天帝君降灵章之功，召集真熙以生神。神生可以超几入圣。人身生门三十九，死户三十九，既得生则恐死户复开，命元君炁毋遏闭，不令故炁侵也。《黄庭经》曰：须得至真乃顾盻，至忌死炁诸秽贱是也。长生司马，歌洞章以赞生成之功，司马一唱，万真交和，悦而相应也。九遍功满，诸天之炁皆来朝合喜，历劫至今，遇此机会，向者已离本条，今复茁苗如旧，岂不欣庆耶。默希子云：学道全真在此生，迷人待死更求生，有生不可无生理，纵得生知何处生。详味此诗，可为生神鼓吹也。
　　上上禅善无量寿天生神章第二
　　天炁赤色
　　《金书秘字》云：此天魂精阳明之炁。
　　帝真胎命元洞冥紫户之炁
　　帝讳。
　　《云笈七签》云：龙汉元年化生太霄洞冥君，此天之帝以真炁为胎命元之始。
　　西岳宝真人云：凡人二月为胎，一身本根，从兹肇生，故曰胎命元。真人结胎，神居紫户，根系命门，绵绵若存，无少间断，谓之胎息。《南华经》云：真人之息以踵，静而炁深也。众人之息以喉，躁而炁浅也。浅则胎元易散，真炁易耗，命门在北，谓之洞冥。以其炁上升於紫户，故曰紫户之炁。 紫户在两眉间高一寸，却入骨三分。
　　无量结紫户，炁尊天中王。开度飞玄爽，凝化轮空洞。故根离昔爱，缘本思旧宗。幽夜沦遐劫，对尽大运通。
　　无量寿天降注灵炁，结於紫户，在九天中为炁尊帝也。飞玄爽者，谓死魂初为人时，亦禀三洞飞玄之炁也。天帝凝伫碧落，转轮化端於空洞中，以开度之，顿令脱故根昔爱之障，获依缘大道为本，明悟旧日性宗。且昔者因贪爱受苦，沉沦幽夜，动经遐劫，今报对已尽，当大运启期，可以更生矣。
　　帝真始明精，号曰字元阳。婴儿史伯华，结胎守黄房。斩根断死户，熙颐养婴童。
　　人受先天之炁而生，有生之后，一点元灵复归两肾中间，即帝真也。始名精，字元阳，乃命门下一黄庭元王之名，主此帝真。婴儿史伯华，乃泥丸天帝君上赤子，名玄凝天，共秉真炁，结胎黄房之中。黄房，中宫也。胎炁既成，有神守之。恶根死户，谓在心结习恶机欲根，即须断绝，稍有干犯，则铅飞汞走。常令中和，颐养圣胎成婴童也。
　　禅善导灵炁，玄哺飞天芳。华景秀玉质，精炼自成容。务玄育尚生，罗列备明堂。
　　天帝导引灵炁，前既结胎，此当养胎也。始自紫户下三关，复由泥丸降华池，含漱芳香，故曰玄哺。灌溉周流，婴儿真炁充足，自然体质如玉精，炼之久，容貌自成也。《黄庭经》云：口为玉池太和宫，嗽咽灵液灾不干，体生光华炁香兰，却灭百邪玉炼颜，审能修之登广寒。王隐贤谓：华景，采服日月光华，以养胎解结，自然容质玉润。胎中有二神，一
　　曰白炁君，名务玄子，字育尚生。一曰玄归子，字盛昌。其神与胎命同生，偕诸神罗列明堂中。萧氏云：人身三田，皆有明堂洞房之室。
　　太虚感灵会，命我生神章。一唱动九玄，二诵天地通。混合自相和，九遍成人功。大圣庆元吉一散花礼太空。诸天并欢悦，一切稽首恭。
　　帝命玉章生神太虚中，感百灵交会，正《易》所谓乾道变化，各正性命也。动九玄者，一过声闻九天也。天地通者，二过天地设恭也。阴阳和合，九遍数足，人物皆被生成之功。元者，善之长，吉则无不利。诸天悦者、天道贵生也。
　　梵监须延天生神章第三
　　天炁青色
　　《金书秘字》云：此天魂精始阳之炁帝真魂命元长灵明仙之炁
　　帝讳。
　　《云笈七签》云：龙汉元年化生青霄明仙君，以真炁为魂，命元之始。
　　西岳窦真人云：受胎三月，三炁周，三魂降而神灵长。赵玉蟾谓：魂是阳炁，阳炁明，故曰明仙。长灵，即《黄庭经》云：黄炁郁勃清且长。
　　须延总三灵，玄元始炁分。落落大梵布，华景翠王尊。
　　须延天帝总摄三魂长灵明仙之炁，实自玄元始分，化落落广汉之象。大梵者，诸天之炁布满十方。魂藏於肝，属木，应春，其色青，故曰华景翠玉尊。
　　明梵飞玄景，开度长夜魂。游爽赴期归，炁炁返故根。
　　人之受生，叉本於梵炁，中有受生之神，名日明梵。救苦总咒有六炁咸遵，明梵演招，盖指此也。玄景，龙名。言明梵之神，乘龙飞空，开度死魂於长夜阴境。游爽，谓魂爽游荡，今得受生，若久游赴归期也。炁炁返故根者，昔年一身已散之炁，皆还元也。
　　太帝号阳堂，字曰八灵君。九开回录道，胎炁生上元。陵梵度命籍，太一辅精延。泥丸敷帝席，三部八景分。魂生摄游炁，九转自成仙。
　　太帝精魂，名阳堂玉，字八灵。九开天帝魂，名回录道，字绝冥川。《太素玉录》 云：三月为魂，其炁本自胎而生。又太和皇成老子，主胎元之炁，出入於紫微，正在昆仑太一所居之处，即泥丸上宫也，故云胎炁生上元。陵梵乃万灵帝君，又名神丈人，字履昌灵，守人两眉间紫户内宫，司人年命寿夭。精延，乃命门桃康君字，守脐中阙，主握一点元阳之炁，亦合会于泥九上宫。太一尊神务犹收，在玉枕下泥丸后户，辅而翼之，与之混合，还敷正其席，於是三部八景之神亦各分布整具。严肃修真之士，养阳聚魂则八景合光，洞照泥丸，收摄万灵，晨登天老之室，聚精会神，伐灭胞根，上升仙都。《大洞经》云：太帝上元炁，日中司命童。焕然成光明，披霞乘帝墉。列坐震灵席，混合五日同。八景照泥丸，朗然洞房中。
　　琅琅九天音，玉章生万神。三遍列正位，炁参八辰门。玄关遏死户，灵镇津液源。应会感灵数，明道潜回轮。庆此婴儿蜕，稽首赞洞文。
　　九天玉章，音韵琅然，下生万神，三转一身，神炁各正，厥位八辰门。《迁神经注》云：人顶骨有八片，上应天之八门。《紫虚道君洞房上经》云：上紫门，望八辰，引丹宫，具明神是也。天之八门，东名青华元阳门，南洞阳太光，西通阴金阙，北阴生广灵，东北灵通禁上，东南始阳生炁，西南玄黄高晨，西北九化梵行门也。或谓身中八景之炁，上参此八辰之门。玄关，谓下丹田。《真诀》云：守闭玄关，内引九真，三炁运液，灌溉丹田。脐下三寸，即生门也。生门若关，死户自关，如此则灵炁镇静，津液源源而生，以滋百骸。学仙之人善缘风契，外能宣明道化，内能潜回一身阴阳之机，专炁致柔，功成九转，身外有身，婴兄蜕矣。
　　寂然兜术天生神章第四
　　天炁绿色
　　《金书秘字》云：此天魂精太阳之炁。
　　帝真魄命元砀尸冥演由之炁
　　帝讳。
　　《云笈七签》云：龙汉元年化生碧霄演由君，故此天中之帝，以真炁为魄，命元之始。魄为物，魂为神，魂炁主升，魄体主降，魂轻清，魄重浊，故云砀尸。砀者，如石之固也。冥演由者，自由好逐之义，以魄属阴，好游荡，故日冥演由。
　　寂然无色宗，兜术抗大罗。灵化四景分，万条翠朱霞。
　　上章言玄元始炁分，即三炁分化，此言四景，乃三炁之下梵炁所化之天也。抗，蔽也。居大罗之下，若藩蔽然。翠朱霞，梵炁流布之景。
　　游魄不顾返，一逝洞群魔。神公摄游炁，飘飘炼素华。荣秀椿劫期，乘运应灵图。
　　魄者，阴灵之聚，好游荡，欲人死逝，去逐於六洞阴魔，以为得朋。仙经有制魄之方，闭炁七息，叩齿七通，心存鼻端白炁，须臾渐大，贯一身。然后咽液七口，急呼魄名尸狗、伏矢、雀阴、蜚毒、天贼、除秽、臭肺。呼毕，静定则魄自宁。神公王氏谓：玉清上相曾受命制伏北酆，掌讨罚之师，故号神公。伏其威武，摄回游魄。又肝神无英公子，名玄元叔，字神公子，主魂。修炼之士必使魂常附魄，如日光之载月质，魄常检魂，如月质之受日光。则魂不驰，魄不去，遂能登仙。若魄不受魂，魂不载魄，则魂游魄降而人死矣。今游魄既回，炼之结成素华而延寿，可同大椿之年。乘运应灵图者，美学仙有宿缘也。
　　空洞生神章，琼音逸九霞。一唱万真会，骞爽合成家。九转景灵备，郁郁耀玉葩。兜术开大有，一庆享祚多。上圣回帝驾，婴儿欻以歌。不胜良辰会，一切稽首和。
　　空洞生神章，琼音逸九霞者。玉章之音，合三洞飞玄之炁而成九场之精也。一唱咏间，天地万神交会，况我身阴阳魂魄精爽，安得不合成一家乎。王氏云：魄以魂为家，魂魄既合，理无骞违。九转景灵备者，功满神炁备具。景灵，身中虚明神灵之炁也。玉葩，光彩貌。於此见兜术天帝度人之功大有矣。一庆享祚多者，长生久视无灾害也。上圣回驾，度人功成。婴儿歌者，法身已见，宜乎万神悦而同应也。
　　波罗尼密不轿乐天生神章第五
　　天炁黄色
　　《金书秘字》云：此天魂精上阳之炁。
　　帝真藏府命元五仙中灵之炁
　　帝讳。
　　《云笈七签》云：龙汉元年化生绛霄五仙君，此天中之帝，以真炁藏府命元。天以阴阳木火土金水五行之炁，成人之形，内列肝、心、脾、肺、肾，以藏魂、神、意、魄、精。在天为五星，为五帝，在人为五常，於用为视、言、思、貌、听。修真之士，使五炁居中，以结命元，故曰五仙中灵。
　　翻翻五帝驾，飘飘玄上门。游步黄华野，回灵骄乐端。采集飞空景，旧爽多不存。
　　翻翻飘飘，皆飞扬貌。五帝者，不骄乐天帝也，尝命驾出游。玄上门者，玄都门也。黄华，即太虚冲和之际。回灵者，徘徊灵驾於天端，下观世界，歌采集飞散之魂，使之还生，奈岁月幽远，旧爽消磨，所存无几矣。前达云：一失人身，万劫无良，可痛哉。
　　太微回黄旗，无英命灵旛。摄召长夜府，开度受生魂。
　　前言旧爽多不存，虑消散於刚风，或沉溺於诸趣，於是命太微中小童，名景精，常在帝前回转中黄之旗，以集游爽。又命无英公子主肝魂之神，执命灵幡以召魂炁，使之受炼，更生太微。按《度人经青玄注》云：南极长生大君，即朱陵大帝，治太微垣，司火炼事。幽魂久居沉滞，当入火炼，以破阴浊，以复阳光。俾心源一净，业垢皆空，因虚化神，复还人道。
　　公子辅黄宁，总录具形神。玉章洞幽灵，五转天地分。炁炼元藏府，紫户自生仙。
　　公子无英，魂神。黄宁乃精血三真，名元生君。魂与精血相辅，总录为一，则形神整具。洞幽者，微显阐幽也。修真之士，使梵炁回旋，帝真在定，金光朗彻，流云徘徊，自然虎啸风生，龙吟云聚，大宝成矣。或曰：天一生水，以定性也。地二生火，以定心也。天三生木，以定形也。地四生金，以定炁也。天五生土，以定中官。是谓攒簇五行。《度人经》十转回灵图谓：乾九坎一成十，坤六离四成十，巽二兑八成十，艮三震七成十，为十转回灵，尽周天之极数，万炁还元之道。乃知天三木与地二火，同居而成一五，地四金与天一水，同居而成二五，戊己自以五数居中和，合四象而生婴儿，是谓三五归一。又按《河图》，天一，地二，天三，地四，天五，乃水火木金土在天之生数也。一得五成六，盖水见土则止。二得五成七，火以土而养。三得五成八，木因土而植。四得五成九，金籍土而生。五转天地分者，四象本自然，虽属乎天，皆有名无形，得土和合，始成有象，属乎地也。自此五转之后，五炁五精五神凝结，升於紫户，丹功成矣。
　　数周众真会，启阳应感繁。玉女灌五香，圣母庆万生。三界并欢悦，稽首礼天尊。
　　数周，九转也。修真火侯内丹成，须用功九转，如人怀妊九月也。启阳应感繁，谓阳神既成，身中造化感通，吉兆甚多，人能勤苦修为到这境界，自见效验。灌五香者，黄华玉女引五方真炁，灌沃其身也。又云：丹熟生香，透骨覆顶。圣母即乾元圣母，前降生时，曾卫房保形，今见道成，岂不欣庆。天神地祇，向曾备守至此，亦为之悦。然则生成大德，当归诸天，故日稽首礼天尊。
　　洞玄化应声天生神章第六
　　天炁白色
　　《金书秘字》云：此天魂精元阳之炁。
　　帝真灵府命元高真冲融之炁。
　　帝讳□□o#1
　　《云笈七签》云：龙汉元年，化生景霄冲融君，此天中之帝，以真炁为灵府命元之始。西岳窦真人《修真指南》曰：人生六月，六津定六府，用滋灵也。修真之士魂魄五脏皆已炼成，阳神上感应声天之炁，以滋其灵。灵即炁也。冲融者，神炁和悦。至此，阴浊已尽，阳明洞焕，暖然如春。
　　应声无色界，霄映冠十方。回化轮无影，冥期趣道场。灵驾不待辔，朗然生神章。
　　应声无色界者，明为无色界天也。霄映冠十方，谓光明映诸天，为十方之冠，回化轮无影，与造化相友，而不见形迹。冥期趣道场，暗合於大道之域。《度人经青玄注》云：无色界天人，尘染俱净，洞入自然，身形微妙，或大或小，无复色象，人不能见，故云无色界，颂云：渐入无为至道宗，一尘不染意圆通，回眸下视三千界，万法都来一个空。玉章上五章言命宗，下四章言性宗，使人保命以长存，明性以超脱也。灵驾者，《南华经》谓：御六炁之辩以游无穷，又何待辔乎。至此地位，始知生神章之妙，朗然不诬矣。丹诀云：修炼至五转，真阳全魂化为神。六转真阴全魄化为炁。魂魄内全，日中游行无影，与日纯阳为一。自兹鬼神不可见，阴阳不可测矣。
　　空洞谅无崖，玄爽亦为强。炼胎反本初，长乘飞玄梁。蕲畜丧天真，散思候履常。斩伐胞树滞，心游超上京。
　　空洞太虚，岂有崖际。玄爽亦为强者，言鬼魂始为人时，与圣贤无异，安得为弱，因历劫生死，所受天真为情欲凋丧，遂不强矣。《玄梁庆真羽章》云：翻翮振九霄，悲呜吹玄梁。知为天中禽，名乖不同也。谓炼胎返本之功，正欲收敛安静，不可同玄梁轻飞也。蕲，愿也。《南华经》云：泽雉十步一啄，百步一饮，不蕲畜乎樊中。譬雉在外饮食虽艰，终不愿畜养笼中，不得自由。如人受羁绊，郁结以丧天真，但欲散逸情思，履践常道，然后斩伐胞胎，树滞死炁，了无挂碍，可以心游玉京矣。
　　愿会既玄玄，悟我理兼忘。介福九天端，交礼地辰良。
　　愿会者，悟玄玄之道，方契素愿也。既解悟，则是非人我皆忘之矣。至此福不期而介，辰不择而良，何迪非吉。
　　混化归元一，高结元始王。稽首俦灵运，长谢嚣尘张。
　　混合造化三元之炁，复归于一上应元始，下主一身。所谓天尊虽远妙，近缘泥丸君是也。学仙道成之日，又应良辰。谢，绝也。嚣，喧也。张，飞扬也。言自此永绝喧嚣，尘埃飞扬之境。
　　灵化梵辅天生神章第七
　　天炁紫色
　　《金书秘字》云：此天魂精正阳之炁。
　　帝真元府命元高仙洞笈之炁。
　　帝讳雾云。
　　《云笈七签》云：龙汉元年化生玉霄洞笈君，此天中之帝，以真炁为元府，命元之始。
　　西岳窦真人云：人生七月，七精开，七窍通光明。外耳、目、口、鼻，内心孔，皆明朗，自然知觉。修真当此七转，已造七觉之地，冥慧洞清，根尘断绝，有无皆空，万法除灭。凡先劫后劫，三界十方，他我根源，过去未来，七通八达，上下贯彻，万理具焉。故曰：高仙洞笈。
　　玄会统无崖，混炁归梵辅。务犹运灵化，潜推无寒暑。乘数构贞条，振袂拂轻羽。琼房有妙韵，泛登高神所。
　　玄会者，万道之宗。统摄三界，妙用安可限量。混炁者，混合飞玄之炁，归於梵辅之天，以复太初也。务犹，乃太一尊神，号务犹收，守人泥丸后户，在天潜运造化，寒暑无间。乘数构贞条者，乘此七过之数，阳光凝合，百骸贞固，如树之条枝也。振袂拂轻羽，将欲飞腾。於是忽闻泥丸琼房九宫之中，自成宫商，喜炁冲跃，火龙玄鹤交舞身中，万神尽登高上神宫，与天帝君上一赤子合而为一，此之谓琼房有妙韵，泛登高神所。
　　圆轮无停映，真仙森列序。上上霄衢邈，洞元深万巨。秀叶翳翠霞，停荫清泠渚。
　　按《灵宝毕法》，此超脱法也。神光洞照，透出躯壳，上升太虚，与真仙同列。至於云衢遐邈，旁观洞空，洞虚太玄，无边之际，下有巨万之深，而我独露堂堂，在清静性海之中，浮秀叶翠霞之羽盖，下叹清泠之渚，湛然常寂矣。《八素阳歌》 云：我超腾羽盖，徘徊清泠渚。
　　遨玩怡五神，繁想啸明侣。五难缘理去，冲心自怡处。
　　论超脱在一跃之顷，虑五炁之神出而未熟，则时出时入，遨玩而习熟之，或动杂想，则啸咏以散之，则百神皆和。明侣，身中神也。五难，诸说未定，恐五帝之魔尚相试难，可以理遣，俾性天清洁，无一毫人欲之私，方合至道。盖修炼至超脱为极功，一时变化，最防魔试，故丁宁焉。
　　爽魂随本根，亹亹空中伫。七诵重关开，豁滞非神武。运通由中发，高唱稽首举。
　　性者，命之灵也。心者，炁之主也。心既无累，性天朗明，自己爽魂，伫於太空，亹亹无怠，而不离於本根。本根者，元炁也。七过关窍，豁开法身，独见烦恼，死生不能为累，非玉章有神武之功，安能如是敏速耶。运通由中发者，有诸内，必形诸外也。高唱稽首举者，朗吟而升举也。
　　高虚清明天生神章第八
　　天炁碧色
　　《金书秘字》云：此天魂精通阳之炁。
　　帝真华府命元真灵化凝之炁
　　帝讳霐霁
　　《云笈七签》云：龙汉元年化生琅霄化凝君，此天中之帝，以真炁为华府命元之始。
　　西岳窦真人云：人生八月，八景神具，降真灵也。真灵既降，五脏亦生华。大洞有十华观门紫户。天一精通太元丹华，地二炁通凝玄青华，天三神通万生素华，地四梵通十方黄华，天五始通太清琼华，地六始通冥阴金华，天七始通太玄绿华，地八元通上清碧华，天九元通玉虚瑶华，地十玄通玉清，混洞太无，十华接空，此真灵化凝之炁也。
　　清明重霄上，合期庆云际。玉章散冲心，孤景要灵会。
　　清明天帝在重霄之上，必无色界以上之天也。与诸天期於庆云之际，诵玉章以发翛，散冲逸之心。庆云非烟非云，太和妙炁也。司马真人曰：孤景华府之字，乃要灵府之君，尝会于此。
　　焕落景霞布，神衿靡不迈。玉条流逸响，从容虚妙话。
　　此皆纪天上景物之辞。景霞者，霞彩明焕错落也。衿与襟同，言胸次无不超迈，玉条逸响，其天风动骞林之声乎。《大洞》辞有玄歌散冲襟，玉条流逸响。正谓此妙话会真仙，共谈玄理也。
　　灵音振空洞，九玄离幽裔。感爽无凝滞，去留如解带。明识生神章，高游无终败。
　　学仙既度自己，当推神章之功，上报九玄，下资幽爽，皆令闻经顿悟，出入自在，不复为宿障凝滞，去留生死，如解衣带。然前辈有语云：来如着棍，去如脱袴。言无可恋也。果能明识玉章奥妙，成超脱之功，则真性长存，历劫不坏。
　　玄景耀云衢，迹超神方外。应感无方圆，聊以运四大。研心稽首诵，众圣共
　　称快。
　　玄景，龙名。真人乘龙上天，光耀云衢，踪迹超乎神方之外，以其变化法身，故能随机应感。运四大者，运行於无色界四天也。共称快者，翎圣真君有言曰：今日明日，可惜可惜，大限到来，有何功力。使不得口头言，用不得纸上黑，十方诸圣点头时，此是学人真个得。
　　无想无结无爱天生神章第九
　　天炁黑色
　　《金书秘字》云：此天魂精萌阳之炁。
　　帝真岳府命元，自然玄照之炁。
　　帝讳灵霁。
　　《云笈七签》云：龙汉元年化生神霄玄照君，此天中之帝，以真炁为岳府命元之始。浮山真率曰：无色界上种民天也。人之本性，湛然虚明，譬如太虚，不容一物，妄想诸爱，如空中花，生死轮回，如结空果。人能返本还元，一念不生，万缘顿息，乃生此天，始为不坏。修真之士，始於克念，至於无念，诸阴消尽，真性圆明，决超三界，此即不坏真空，无上法身也。
　　左侍真人曰：岳府，人之脑骨也。始生形既具，则必有灵以主之。有灵故有元，有元故有华，有华而后生。岳乃诸神出入之门，必待全具，方合脑骨以固之。今小儿有门，是其处也。为其炁回滋本根，诸神所居，谓之灵。盖以其灵能返照于下，故日照。
　　无结固无情，玄玄虚中澄。轮化无方序，数来亦叵乘。
　　至人澹泊，心无结固，性无情动，清静而有定，不随运化次序轮转，亦不乘阴阳变迁也。
　　谁云无色平，峨峨多丘陵。冥心纵一往，高期清神征。良遇非年岁，劫数安可称。
　　无色，即无色界，上清之境也。谁谓此地平坦，亦有炁化，高丘大陵，如玉山上京峨峨，然可以登览。学仙者若欲冥心纵游，期须三清征召，方得至彼，实千载之良遇也。
　　浮爽缘故条，反胎自有恒。灵感动太虚，飞步霄上冰。津趣鼓万流，潜凝真神登。无爱故无忧，高观稽首升。
　　浮爽返胎，即《大洞经》亿曾万祖，历劫种亲，游爽散滞，俱得更生。盖子孙祖考，同此一炁，我身既度，祖宗亦得返胎成仙，自然之常理，又何疑焉。况身中之灵，本太微三一之神，洞合太虚，可以飞腾於霄汉高寒之上矣。津趣鼓万流者，问津自天河也。紫微夫人云：玄波振沧涛，洪津鼓万流，驾景盻六虚，思与佳人游是也。虽曰进登天仙，亦须潜神凝真，爱缘净尽，始遂逍遥。乃知爱者，忧之本也。无爱则无忧矣。尝谓人之性天，本来清静，澹然如水，不受一尘干污，则历劫长存。一为爱染，则痴云蔽天，业风荡水，不复清静矣。其始因爱生贪，因贪生烦恼，妄想丛杂，扰扰劳劳，诸苦所萃，流转生死，出没於欲海波涛之间，曾无了期，业识滋焉，地狱生焉。且七情六欲，皆能害性，何独於爱。殊不知爱乃业缘之萌蘗，情欲之梯媒，以其甘柔有毒，使人惑而不知，渐渍日深，盘结愈固。自非智慧勇猛、有定力，了悟真常之士，孰能斩绝。九章之功，自修炼结胎，至于上升，能事毕矣。而犹以爱为言者，恐人玩习为常，而不知为永劫忧息之本，分毫洗涤不尽，不能超脱。故圣人於末章抽关启钥，其义远矣。若夫高观天衢，稽首上升，切有俟於来者焉。
　　太极真人颂
　　太极神澄大帝。
　　大道虽无心，可以有情求。
　　《道德经》谓：吾不知其名，字之曰道，强名之曰大。然则道本无名，又安得有心哉。惟求道者，不可不用情。
　　伫驾空洞中，回盻翳沧流。净明三界外，萧萧玉京游。
　　真人伫灵驾於空中，回观沧海，渺若尘翳。如坡仙谓渺沧海之一粟。三界者，欲界、色界、无色界也。身心出三界之外，净明无碍，可以游宴玉京。
　　自无玄挺运，谁能悟冥趣。落落天汉澄，俯仰即虚柔。
　　自非天生挺特，应运之才，孰能悟此幽默之旨，俯仰天地间，至乐存焉。虚者，天之形。柔者，地之性。
　　七玄散幽夜，返胎顺沉浮。
　　七玄，七魄也。返生胎息，顺阴阳而沉浮也。
　　冥期苟潜凝，阳九无娱忧。
　　生死之期，阳九之灾，冥默有定，苟能潜光凝神，不足为惧。《南华经》谓：安时处顺，哀乐不能入也。
　　睹此去来会，时复为淹留。外身而身存，真仙会良俦。
　　真人观人生死去来之速，谓未死之间，得以淹留，当勉於修省，能无容心於内外，则全其真矣。《道德经》云：外其身而身存。斯人也，其真仙之良俦乎。
　　亹亹玄中趣，湛湛清汉波。代谢若循环，椿木不改柯。
　　玄玄之趣，如清汉之水不绝也。代谢生死，苦於轮回无定，惟得道者特立，如大椿，不随众木开落，星霜屡阅，而柯叶不改。《南华经》曰：死生亦大矣，而不得与之变。
　　静心念至真，随运顺离罗。感应理常通，神适逮自徂。
　　静心念至真，志於道也。罗，纲也。随阴阳之炁运行，离诸疑网，有感必应。徂，往也。言无所往而不通。
　　淡游初无际，繁想动九遐。飞根散玄叶，理返非有他。
　　游心於淡，合炁於汉，此乐何极。繁想若动，一念飘荡九遐，喻如树之根业飞散，培养之则深根固蒂。人之想念繁杂，静定之则神还炁聚，皆自致也，非由外也。
　　能诵玉章，玄音彻霄霞。甲申洪灾至，控翮王母家。
　　常诵味道之腴，吻合造化，飞神瑶池之上，又何息乎洪灾。《南华经》云：大浸稽天而不溺。
　　永享无终纪，岂知年劫多。
　　以道为身，不生不灭，太虚中长存也。
　　洞玄灵宝自然九天生神章经注卷下竟
　　#!原本字迹不明。可参阅《上清众经诸真圣秘》
　　
