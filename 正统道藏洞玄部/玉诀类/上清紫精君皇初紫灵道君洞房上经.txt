上清紫精君皇初紫灵道君洞房上经
　　经名：上清紫精君皇初紫灵道君洞房上经。简称《洞房上经》。撰人不详，约出於南北期，与《金书玉字上经》同时。系慕集《太素上清致帝君五神气法》、《太微帝君二十四神迥元经》、《南极元君玉经宝诀》、《太上七元九辰经》、《太上迥元隐道除罪籍经》等早期上清经诀而成。一卷。底本出处：《正统道藏》洞玄部玉诀类。
　　上清紫精君皇初紫灵道君洞房上经
　　太素上清致帝君五神气法
　　偃息华辰之下，寝宴九精之内，拘魂魄於北上，炼五神於真气，逍遥八素，列名玄图，太上大君吟曰：
　　上紫门，望八晨，弘丹宫，具明神，游九气，舞天仙，巾青天，咏大历，带豁落，诵灵策，招飙龙，蹑双白，弘紫童，回二赤，藏太素，隐华璧。
　　此紫精致五神之道经也。大历，谓七圣纪。灵策，谓玉皇经。
　　常以鹦呜时，存东方青气从日中来，使满入头泥丸中。泥丸中有两青烟，又从目中出，郁郁然，又变成二童子，上下衣青，如婴儿始行状也。左目童子名飞灵，右目童子名晨婴，并在我之左右，极使仿髴，良久，叩齿九通，咽液九过，微祝曰：
　　东方五灵，日气焕青，旦入泥丸，炼脑宝形，左变右化，得道之名，使我上朝，太素紫清。
　　毕，极念二童名，则百害不干。恒能修之十八年，升天也。存两童子，令从目中出，使青气忽化而生成也。存在左右，令二童各吐青气，以灌绕我一身，洞入内外。
　　日中时，临目握固，存思日中有两赤气，来入手拳中，良久，忽变成赤童子，手各一人，并赤衣，如婴儿始行之状也。并在我之左右也，侍兆起居。其左手童子，是日中司命，名接生。其右手童子，是日中桃君，名方盈。俱吐赤气，以灌入我口中，上冲泥丸，下及一身，内外洞彻如火光，存思良久，微祝曰：
　　太阳正真，赤灵运烟，玉灵化生，与我相亲，接生方盈，日之上神，理魂护形，延命亿千，举体合景，升为高仙。
　　毕。恒能行事，存神名者，坐在立亡。
　　哺时平坐，临目存月中有两白气，径来入两足底踱心中，良久，足底各化生两白龙，在我之左右也。左龙名曰飙精，右龙名曰欻亭，二龙并吐白烟，入我鼻两孔中，径达肺。存肺中有一童子，上下白衣，从鼻右孔中出，在我右而立，名素明童子，状如婴儿始行状也。良久，存思分别，极令仿髴，乃叩齿七通，咽液七过，微祝曰：
　　玉皇飙欻，二龙降晨，入我两足，化生一身，素明童子，左回右旋，和摄六气，养育五神，负我上奔，太素宝仙。
　　恒能行事，不疾而速。左目童子飞灵，右目童子晨婴，左手童子接生，右手童子方盈，肺部童子素明，此五神名也。恒御持飙欻二龙，吐气灌我。行之勿殆，一十八年，太素遣玉保公下迎，乘景驾晨，径造紫清。当存素明在我右立，口吐白烟，郁我面上，极思寂注、勿杂念也。存思皆当临目，毕乃开之。常存五神二龙在我左右，灌气勿休。八节日勿杂处也，衣巾不假人，车马不众用，所以专静抱感，注思求妙，故能迥紫軿以扇空，驾飙欻以上升也。
　　夫仙者心学，心诚则成仙。道者内求，内密则道来矣。夫真者修寂，洞静则合真。神者须感，积感则灵通也。常能守此，则去仙日近矣。若夫心竞神务，体和不专，动静丧精，耳目广明者，徒积稔索道，道愈辽也。
　　〔太微帝君二十四神回元经〕#1 
　　太微帝君，太一造形，紫元内神，二十四真，混气变生，玉仙上精，散解胞结，释滞开元。
　　〔二十四结节，须〕#2二十四神所命，乃得脱除也。兆能修存名字者，则治镇一身，保守元精。欲解结节之法，当先咒之，乃得开关耳。此灵并是结气之玄宗，成体之真神，运导云雾，带生真烟，各能致玉笔龙骑，千万列行，必同与一体，白日登晨。此太上真人二十四神存玄守元，帝君上清乘飙欻之道。
　　常当安身静心，正气夷形，闭目内视，忘体念神，烧香盥炼，存神守真，仿髴三入，蔼蔼晖玄。行之十八年，太上命太微帝君、太一五神，化生混灵道君，檄二十四真人，千乘万骑，骋风蹑云，呼吸流升，白日造天。
　　存神之道，勿交非类，深室避事，栖精蹑空，心存目想，微妙守冲，静魂安形，则万害不伤，百鬼避窜，千妖不行，消灾散祸，庆不可胜。先叩齿二十四通，乃存思：
　　脑神名觉无子，字道都，形长一寸一分，色正白。
　　发神名玄文华，字道衡，形长二寸一分，色玄。
　　皮肤神名通众仲，字道连，形长一寸五分，色黄。
　　目神名灵监生，字道童，形长三寸，衣五色。
　　项髓神名灵谟盖，字道周，形长五寸，色白。
　　膂神名益历辅，字道柱，形长三寸半，白玉素衣。
　　鼻神名仲龙玉，字道微，形长二寸五分，青白黄色衣。
　　舌神名始梁峙，字道岐，形长七寸，正赤。
　　右一身上部八景神童名字，先存之，并如婴儿之形，仿髴在身，各安其所。讫，乃叩齿八通，咽液八过，而微祝曰：
　　上景八神，帝君玄母，五神各陈，一合入身，举形遁化，流变适真，千乘万骑，俱升帝晨，白元无英，道养太宾，八灵翼体，玉华衔烟，恍惚千周，径造日门。
　　初存思之始，先三呼神名字，祝讫，又三呼神名字，令声才出口，三部同尔。平旦、日中、夜半三时，恒存二十四神，以次念祝呼，如上法。
　　《高上宝神明科经》说曰：叩齿之法，左左相叩，名曰叩天钟。右右相叩，名曰捶天磬。中央上下对相叩，名曰呜天鼓。若卒遇凶恶不详，当叩天钟三十过。若经山，辟邪威神大祝，当捶天磬。若存思念道，致真招灵，当呜天鼓。叩齿虽一，其实有左右上下也。故凶恶而畏天钟之响，山神而惮天磬之洞，招神而肃天鼓之震矣。宫商有节，希微内感，不可以一求也，不可偶然而合也。千章万事，皆当如此，叩齿之道演矣，钟鼓之音别矣。是以道数不可乖错，术法不可杂乱，乖错则有暗昧之败，杂乱则有讟毁之祸，非冥冥之无贯也，行冥贯之无序耳。道之不成，事之不验，良由求真之途，不由迹辙而来往乎。叩天钟二十过，谓无他祝，须行此以除不祥耳。若有所按行，随本文叩齿之多少，不必须叩三十过也。
　　喉神名百流放，字道通，形长八寸，九色衣。
　　肺神名素灵生，字道平，形长八寸一分，纯白。
　　心神名焕阳昌，字道明，形长九寸，色赤。
　　肝神名开君童，字道青，形长六寸，色青。
　　胆神名龙德拘，字道放。形长三寸六分，色青黄绿。
　　左肾神名春元直，字道卿，形长三寸七分，色玄，数变白赤五色无常。
　　右肾神名象他无，字道玉，形长三寸五分，色白或黑。
　　脾神名宝元全，字道骞，形长七寸三分，色正黄。
　　右一身中部八景神童名字，次存之，并婴儿之形，仿髴在身，各安其所。讫，叩齿八通，咽液八过，而微祝曰：
　　中景八神，四变九飞，炼魂正身，明景同晖，得与八神，合辇齐威，千乘万骑，上登太微。
　　胃神名同来育，字道展，形长七寸，色黄。
　　穷肠中神名兆滕康，字道还，形长一寸四分，黄赤色。
　　大小肠中神名蓬送留，字道厨，形长二寸一分，色赤黄。
　　胴中神名受厚勃，字道虚，形长九寸一分，九色衣。
　　胸膈神名广瑛宅，字道冲，形长五寸，色白。
　　两胁神名辟假马，字道成，形长四寸一分，色赤白。
　　左阴左阳神名扶流起，字道圭，形长二寸二分，色青黄白。在男存为左阳，在女存为左阴。
　　右阴右阳神名苞表明，字道生，形长二寸三分，色青黄白。在男存为右阳，在女存为右阴。
　　右一身下部八景神童名字，后存之，并婴儿之形，仿髴在身，各安其所。讫，乃叩齿八通，咽液八过，而微祝曰：
　　下景八神，散形化灵，紫烟郁生，含元守精，太一元父，帝君挺生，七爽映籍，司命记生，魂魄以安，五爽育明，千乘万骑，与我同并，先造太素，次揖上清。
　　道一内神名逐无马，字道极生，形长二寸二分，紫色，男存曰道一内神，女存曰真元中灵。
　　右一身极根之幽神，守中之上灵也。次又存之，如婴儿之状，安坐其所。讫，乃叩齿三十过，咽液二十四通，而微祝曰：
　　玄上内真，养形侍晨，总纽摄纲，九度八旋，斗星内玄，宫馆九陈，帝君合昌，九道七咽，出液纳精，和灌众神，五藏生华，反老童颜，千乘万骑，与我升天，上朝太阶，高揖玉晨。
　　右一身宝名内字，化生之精神也。不知此名，则仙道不成矣。若解结之日，不先祝此者，则结节不解也。结节不解，必三魂失适，上元内丧，五老失明，帝君乖踈也。男存为童子之神，女存为女子之神，俱同一名字也。
　　存二十四神，常以夜半，去枕平卧，握固放体，气调而微，存思其身神，安念帝君，令仿髴居位，闭目内视之。如有不具，便当烧香平坐闭目，握固两膝上，精存众神，祝行如法。其平旦、日中时存神，自平坐而行之，勿令有见之者矣。皆内视临闭而存也。
　　月一日夜半，存神讫，又存两目中有白气，如鸡子大，在面目前，须臾变成两明镜，径九尺，以前后照我一体上二十四神，使洞鉴分明。良久，乃心祝曰：
　　大明宝镜，分形散化，鉴朗元神，制却万魔，飞行上清，披云巾罗，役使千灵，封山召河。
　　毕。五日一行之，所谓覆校内精，检敛五神者也。常能行之，灾害不生，而位登高仙。
　　拂童之道，使彻见帝君五神及二十四神之法：常以甲子之旬，庚午之日，日中之时，取清水一斗，以一铢真丹投水中搅之，左行三七过，祝曰：
　　玄流朱精，生光入明，身神众列，并来见形，彻视万里，中达九灵，帝君映童，使我上精。
　　祝毕，东向以洗目二七过。恒行之者，彻视万神。祝当微言，以水向月建洗目，常东向。
　　太上真人招五辰於洞房籍飞仙於六合隐存秘道南极元君受传玉经宝诀
　　夜半清静，坐卧任意，安体静心，宽气调神，临目内视，存西方太白星，在面两眉上，名为玉珰紫阙。眉上一寸直入一寸，为玉珰紫阙。阳日存星在左眉上，阴日存星在右眉上。次又存北方辰星，在天中帝乡玄宫。帝乡玄宫从鼻直上，至发际五分，直入一寸。次又存东方木星，在洞关朱台。洞关朱台在目后一寸，直入一寸。阳日存星在左目后，阴日存星在右目后。次又存南方荧惑星，在玉门华房。玉门华房在两目眦内际五分，直入五分。阳日存在左目眦际，阴日存在右目眦际。次又存中央镇星，在金匮黄室长谷。金匮黄室长谷，在人中中央直入二分，星如缀悬於上。存思都讫，仿髴令星处其位，当觉使五星出光芒，放五色烟，贯我一身，洞彻内外，体中如有熏熏星精来入也。乃叩齿二十五通，咽液二十五过讫，乃微祝曰：
　　高元紫阙，内见帝君，太一混合，紫房之门，门内焕明，是为三元，三元结精，中有五神，宝曜敷晖，放光冲门，精化积生，变为老人，首巾素容，绿帔绛裙，右带流铃，左佩虎文，手把天纲，散锋飞辰，足蹑华盖，吐芒练身，三景保守，令我得真，养魂制魄，乘飙飞仙。
　　毕，又咽液三过，叩齿三通。常能行此十五年者，於是南极老人丹陵上真，迎以绿云之举；西极老人素灵子期，迎以黄飙之车；北极老人玄上仙皇，迎以玄景之龙；东极老人扶阳公子，迎以青軿之辇；中元老人中央上玄子，迎以曲晨之盖。五老一合，俱升紫虚。行之勿令不常也，存之勿令不精也。忌履秽，禁杂处，常熏香，数沐浴。违之者凋败，顺之者飞仙也。存星毕，而欲有所愿，在意於祝后，续言之也。
　　存五星共室止处，直入项下三寸，仍辟方一寸，星如弹丸，昭一洞面体。月旦、月望、七日、九日、十三日、十七日、二十日、二十五日，鸡呜时，存日月之象在魂房六合之府。六合之府在两目外之上角小仰高空之中，按之叩齿，闻乎下有四会，动在其下者是也，直入一寸方九分，名曰魂房六合之府。日左月右，存使光明洞形，令仿髴在位，闭目极念，无得遣脱。毕，叩齿六通，咽液九过，而微祝曰：
　　大明灵晨，九度郁青，招霞藏晖，灌炼五形，宫驾六合，七神调平，使我飞仙，登行上清。
　　毕。行之十五年，玉皇遣三素玉童来迎。当养能呜鸡，使其司旦，而有常节者也。若隐章而作，必失日月之交晖也。南极夫人受此卫於太上高真，名曰双景翼形隐道。
　　太上七元九辰经洞房八解门玉字
　　斗星第一太星，精名玄枢，神曰阳明。第二元星，精名北台，神曰阴精。第三真星，精名九极，神曰真人。第四纽星，精名旋根，神曰玄冥。第五纲星，精名天平，神曰丹元。第六纪星，精名命机，神曰北极。第七关星，精名玄阳，神曰天关。第八帝星，精号高上玉皇君，神曰八景灵元君。第九尊星，精号太微玉帝君，神曰太素七晨元君。此斗君名号，是曰九辰。
　　斗有魂魄之星，回旋在斗外，裹缠於斗，斗在魂魄之内也。其纲在外，不似斗者，盖魂魄游变，不缘形也。子步斗魂，存心呼七魂之名，曰飞仙，蹑一黑星，辄呼一魂名。不知此名，术不行，道不成也。其星在阳明阴精之间，是斗魂魄之魁首星也，名曰天枢魂神。次又上角行第二星，名曰天旋魂神。次向阳明顺行第三星，名曰天机魄精。次对真人第四星，名曰天权魄精。次对丹元第五星，名曰玉衡魄灵。次对天关第六星，名曰闿阳魄灵。次上行下对北极第七星，名曰摇光大明。此七星魂魄之名号，曰七元之灵明。七星魂在黑星上，皆心存此名曰飞仙也。
　　太上回元隐道用除罪籍内篇
　　太上玉真隐元内观，用六丁之日，是生气时，天元敷陈，胞结重固，七魄上言，三魂记过，遗愆七祖，积罚三阴，故有消除之法，以解脱愆罪。施此道者，乃曰求仙之夫者矣。
　　常以甲子之旬，丁卯之日，夜半之时，於寝床平坐；北向接手，叩齿七通毕，乃仰存七星，使焕明於北方。良久，微祝曰：第一太星玄枢阳明天枢魂神上玄君。七呼之，乃又祝曰：愿得除某七世以来，下逮某身阳罪阳过，皆令消除，所向如愿，万事合心，飞步七元，与天相倾，名刊斗晨，延纪亿千。毕，乃存阳明星从斗而来，飞入我口，径在心中，存星光，令内外洞彻，极思念之。此谓解晨结罗内映上道。
　　当存觉七星，缺一余六，故悬乎天也。缺者存来，忽入我口中，是故余六位在天耳。事事皆效此法。
　　甲戌之旬，丁丑之日，夜半之时，於寝床平坐，北向接手，先叩齿七过毕，乃仰存七星，使焕明於北方，良久，微祝曰：第二元星北台阴精天旋魂神上玉君。七呼之，乃又祝曰：愿得除某七世以来，下逮某身阴罪阴过，皆令消除，六气盈满，四神用虚，飞行七元，名刊玉书，上登紫清，乘玄驾无，出入利贞，与天同符。毕，乃存阴精星从斗而来，飞入我口，径在肺中，使鉴洞内外，五藏分明。存星来入口，当令自觉光芒四散满口，如口中小热，即星精来入之验也。
　　诸思七元存九晨之道，所寝床席不与他同止，衣服亦然。男女同席而息者，乃列罪北玄之籍。犯污秽者，殃注於三祖之考。师及同气不为犯也。
　　甲申之旬，丁亥之日，夜半之时，於寝床平坐，北向接手，叩齿七过毕，乃仰存七星，使焕明於北方。良久，阴祝曰：第三真星九极上真上元真人天机魄精上素君。七呼之，乃祝日：愿得除某七祖以来，下逮某身死罪死过，积恶私匿，犯天地水三官者，皆令消灭，目明彻视，鉴洞幽无，飞行七元，名书上清，役使万神，上登玉庭，驾景乘空，与天相倾。毕，乃存真人星从斗而来，下飞入我口，径在肝中，使光照五脏，内外洞明。毕，北向再拜，拜毕，咽液九过，亦可心拜真星。
　　甲午之旬，丁酉之日，夜半之时，於寝室床平坐，北向接手，叩齿七过，乃仰存七星，使焕明於北方。良久，微祝曰：第四纽星璇玑玄冥天权魄精上虚君。七呼之，又祝曰：愿得除某七世以来，下逮某身无恩无德，不仁不孝，阴恶之罪，数千万计，皆令消灭，服食纳精，以日进益，飞登七元，录刊太玄，上列玉皇，乘欻九天，役神御灵，日月同新。毕，乃存玄冥星从斗而来，下飞入我口，径在脾中，使光明洞彻，映着五脏。毕，咽液二七过。
　　甲辰之旬，丁未之日，夜半之时，於寝室床，北向接手，叩齿七通毕，乃仰存七星，使焕明於北方。良久，微祝曰：第五纲星天平丹元玉衡魄灵上君上玄九皇君。七呼之，又祝曰：愿得除某七世以来，下逮某身内外秽罪，表裹沉过数千万亿，记在幽关者，皆令消除，当令体充气盈，黄庭镇中，上列太素，乘景紫宫，右侍玉女，左侍玉童，日月同晖，位为真王。毕，乃存丹元星从斗而来，下飞入我口，径在胃中，使光洞朗照，五脏分别。毕，咽液二九过。
　　甲寅之旬，丁巳之日，夜半之时，於寝室床，北向接手，先叩齿七过，乃仰存七星，使焕明於北方。良久，微祝曰：第六纪星命机北极闿阳魄灵上真丹皇虚无君。七呼之，又祝曰：愿得除某七世以来，下逮某身所犯所行贼恶罪过，奸逆乱妄，列纪帝宫者，皆令消灭，百痾康愈，体气利贞，名书仙台，刻金上清，役使万神，飞行九明。毕，存北极星从斗而来，下径入我口，在肾中，使光明洞彻，五脏分别。毕，咽液二七。阳日存在左肾，阴日存在右肾，一日为阳，二日为阴。此道尤禁交接。交接，太上考及三世祖、父母，身死为下鬼。
　　月晦之夕，明日月朔也，未鸡呜之前，当於寝室床上，东向接手平坐，叩齿七过，乃仰存北方七星，使焕明於我之左面也。良久，微祝曰：第七关星玄阳天关摇光大明太上玉皇道君。七呼之，又祝曰：愿得除某七世以来暗昧匿罪，犯罹五刑，身中之神数千万亿，记在北帝鬼官者，皆令消灭，当令某神精八达，坐在立亡，耳听绝音，目生紫光，刊玉太素，洞鉴鬼形，名书帝轩，命均二明，飞行七元，寝宴紫庭。毕，存天关星飞从斗而来下，径入我口中，从口中入至目瞳中，通映两眼，使内外自照，存见五脏，使分明。阳日存星入左目，阴日存入右目瞳。行事存思，皆当闭临两目。
　　六甲日，夜半生气之时，於寝室床，卧坐首向随意也，握固而闭气定神，良久，叩齿九过毕，存北斗九星，使焕明於顶上也。令九星光芒，二星在斗柄前，光芒相映於是，乃微祝曰：第八帝星高上玉皇神八景元君、第九尊星太微玉帝君神太素七晨元君。九过呼之，乃祝曰：愿得除某九世祖父母以来，下逮某身诸丘山水源大小罪过，名上死籍者，阴匿贼恶，伏奸藏欺，事有亿万，列在鬼帝酆山上者，死罪条例之愆，记于北上九元太极真人黑簿者，乞九元太上帝尊玉玄君，皆令事事消除，飞行七道，上登玉清，洞游太无，乘景晨生，北宴八素，与日相倾，总朝真妃，摄御万灵。毕，又存第八帝星、第九尊星，飞从斗而来下，径入我泥丸宫紫房中，使洞照泥丸，及明接一身五脏，使内外通生紫光云气，极令郁郁，仿髴念之。毕，咽液三九过。
　　若六甲日与六丁日，存思相妨共者，以次重修之，每事效此，唯令全备於真法也。於是太上回元谢罪之道毕矣。
　　太上藏五通之道，封于五岳之玉笥，隐回元之道於九晨之宫。既修五通，当行回元，五通开於始，回元关於终。故修五通者，先斋三日，乃行事於其日。故修七元回道者，不食血腥物，於前后日不斋也。所以不斋者，五通已斋於前。五通者，太上之吉会日，回元者，太上之更新日也。不知五通，不得解罪除过，不知回元隐道，不得刻简上真。常以其日思存吉事，首谢身中罪过，所谓解脱形名者也。不以示九宫中仙矣。诸修洞房紫房中事，及存思九元七元者，眠初起，卧初时，及食毕，先微祝曰：
　　五星五通，六合紫房，回元隐道，豁落七晨，生魂者玄父，父变一成神，生魄者玄母，母化二生身，摄吾筋骨者公子，为吾精气者白元，长生久视，飞仙十天。毕，勿令耳闻祝音。此太上隐祝以除邪气，致精神，使人终身不厌昧也。
　　上清紫精君皇初紫灵道君洞房上经竟
　　#1小标题系据《太微帝君二十四神回元经》补。
　　#2此六字据《上清紫微帝君南极元君玉经宝诀》补。
　　
