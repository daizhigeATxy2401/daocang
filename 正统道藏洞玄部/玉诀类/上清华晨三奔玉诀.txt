上清华晨三奔玉诀
　　经名：上清华晨三奔玉诀。撰人不详，约出矜南北朝。言思神降真飞奔北极之法。一卷。底本出处：《正统道藏》洞玄部玉诀类。
　　上清华晨三奔玉诀
　　太上道君曰：子欲长生，当存九星。子欲升真，当知玉晨。子欲飞腾，当勤三奔。谓华盖下北辰斗中辅弼也。二仪寄胎，万化未开，三辰韫秀，三气氤氲，聚晶含光，凝为三星，列曜不得参其用，日月不得干其政。三炁玄根，万灵所归，上基三境大圣宝皇之都，下布三辰枢纽之柄，中为明堂、洞房、玄丹之真，以生三一真人，赤子黄庭之神，以之死生，以之隐沦，以之变通，以之飞奔，以之长存，莫不由此也。华盖之下端深明焕者，北辰不动之星也。是为玉宸玄皇大道君之分精，为玉帝之真星也。荫华盖，乘斗车，游九天，宾九圣，臣千真，居玄台，位玉清。辅星即高上玉皇之神，太平金阙后圣帝君之精。弼星即太微天帝玉尊之灵。辅曰八景，弼曰七晨。是为帝尊北斗九星之大神，上辅玉皇，下抚元元，万炁之先行道之者。为上清玉帝之真，给以豁落七元、流金火铃，乘八景之舆，上朝玉宸也。
　　其道以星出时，施席北向烧香，心九拜，平坐接手，瞑目思三星各出紫光玉色之气，下注兆身，如天清霁，行云四归，风烟敛岳，一体同辉，莫不周极，内彻五脏，上游泥丸目瞳舌根分段之间，紫炁光旋，匝绕九重。咽炁液三九过，叩齿九通，阴咒祝曰：
　　玉帝高真，三玄仰分，左辅右弼，中极紫宸，流精玄虚，洞空九回，淘炼形器，金骨绿筋，三帝下接，合形同奔，积翠宝帔，灵灵飞裙，佩服豁落，腰带流铃，日月侠卫，龙虎翼轮，八景琅舆，建章七晨，上极玉景，玉帝之臣。
　　存三星中紫光玉色，洞照无极，星辰万物，浑然为一。思三星大如赤日，紫芒八达，左辅垂光中有婴儿，首建天晨宝冠，紫绣华衣，乘气纵来，临兆面前，叩齿九通，阴呼：左辅神宫玉皇尊神，金阙后圣太平帝君。心思聂字二过，咒曰：
　　帝星元精，后圣之堂，太平帝君，上清之王，主校万真，微呼阴阳，赐臣道诀，丐臣妙方，天缨玉衣，首建玄光，下副愿诚，得栖紫房。
　　〔存〕右弼神宫丹瑶玉房玉皇尊神，太微玉帝君，形服同前，叩齿阴呼，心思字三过，咒曰：
　　尊圣太微，总统枢机，弼佐玄常，万灵散开，流精泥丸，炼凝百骸，解胞斩根，七祖仙飞，尸结断绝，锡臣羽仪，衮衣绣裳，永劫同归。
　　思辅弼帝真在兆左右，浮立光中，高过头上。次思华盖下玉宸尊星紫炁流光，下注二帝及兆身内，仰见玉帝无极宝冠，红锦玉衣，形如婴儿，手执玉玺，九色圆光照彻天地，叩齿阴呼：玉京金阙至圣至真玉宸紫宫玉皇上帝。心思器字三过，咒曰：
　　万劫开阖，玉帝之尊，龙衣凤玺，罔敢不臣，极真无名，上圣自然，下接小兆，三景浮軿，与帝同辇，玉宸之天，拔臣生死，开济九玄，帝恩臣心，无有后先，飞形玉清，指挥天元。
　　思三帝擭兆起，浮行九色光空之中，即见宝玉翠霞八景之舆，驾御九龙，与兆同升，侍帝车中，亿乘万骑，直造上奔玉宸之中，因以忘形。勤之五年，后圣降真，七年同御玉宸，游骋万天。
　　太上道君曰：三炁未分，混沌无像，寄在杳冥，不可意知，一虚空矣。空以虚静，静极则明，明非从生，不知由然。所谓明者，今知觉玄，明以立体，暗相夺焉。明胜为阳，暗胜为阴，蒸则为水，缓则为土，结则为金，急则为火，涌则为木，散为万物，流为变化，凝为区域，天地百宝，即汝所能自有。汝者所为也，动类通其情，人畜各有知；静类通其形，万物各有像；动静未尝离，人物相体用。故生有性，性能知，本无知，因谓之知、形返性常，不终不始。天地万物类也，各以根种，受其无性。人畜殊，木石异，五味不易於古，一炁常化於今。圣人通道，故不行而至，不见而明。众人昧於道，故迁流不返，以真为贼。不知乎万物一物，天人一炁，但以结形固根分明而居。道无生死，析薪散明，譬之植谷，一以滋万，今岁之谷非前岁之谷，而未始非谷。人物亦然，今人之目视古人之目，视能视而已，非古之视来今人之目也。其种坚，其类定，气味不相踰，而其明常。所谓明常，盖明体本明，非一明而不易也。是以众人有忆忘死生，凡圣悬隔。至理彰矣，变化见矣，能得其真而忘其情，屡死生而不易其己性，则造化为我得矣。虽然与天地俱矣，安所逃哉。及乎与道同体，人畜物我福祸，无复议也。圣绝於道域，真极於神乡，以希夷而无竞，与至德而同光。知吾言三奔之道，举则成矣，以传有真人之玄挺者。脆用丹玉之环三，玄云之锦一，盟如上清之科。
　　大上道君曰：他道所修，未及玉帝也。至帝而极矣。玉帝者，天地万灵父母也。今存我始生之真，胎元之神，根本复先，归於生初，犹可得道，况力拥天地，巧雕众形，役阴阳而行道德。唯玉帝三奔为太上之道，玉帝流精於明堂之君，后圣通洞房之神，太微坐金床於玄丹之心，上关玉宸太极玉关紫宫之真。
　　上清华晨三奔玉诀竟
　　
