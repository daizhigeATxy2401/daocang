上清太上八素真经
　　经名：上清太上八素真经。撰人不详，约出朴东晋南朝。系早期上清派重要经典之一。一卷。底本出处：《正统道藏》洞玄部玉诀类。
　　上清太上八素真经
　　《太上隐书八素真经》者，乃玄清玉皇之道也。上皇天帝以此书授太微天帝君、三元紫精道君、真阳元老君。此君受书，施行道成后，以付太上道君。太上道君以传金阙后圣李君，李君以付太虚真人、南岳赤君，使下授学道，宿有金名玉字，高阁刻名，当为真人者。太上之隐文，不传於地仙，地仙亦自不得获之矣。
　　太上曰：夫五星者，是日月之灵根，天胎之五藏也。是以天精结缠，以成五星，天地赖以综气，日月击之而明。若夫天气不育，则三合亏盈，地气不育，则万物枯滞，亏盈则天震地动。若夫列宿不守，则日月薄蚀，五星乱度，则二象失光。天地泰则五星映清，天精合则五星光明。星之灵道，太山上应，德神玉清，上照太虚，下朗万兆。兆有得失，则五度错逆，兆有和吉，则流行顺道，映洞祸福，毫缕毕彰，玄照纤末，幽存功过者也。五帝上言於星中真皇，真皇上奏於太上玉君，是以辰光转烛以示万生，傍行越位以告灾祥也。地建五岳之山，以象五行之星；人立五脏之神，以拟五行之用。三气回合，是以天地列备矣。星之为精，上通众精，下共光津，吐纳则三华漱泽万灵，傍达三六，中含养生，其事洞而微极，其器浩而长揽也。仙人唯知飞丹召霜，煎炼云朱水玉，解金九炉炎霄，勤苦极於营赡，司候足於劬劳，就有成者，不过升身上天，超跃玄洲耳。此故仙人而已，远可游於九宫之间矣，则未有得真人之门户也。吾今有一道，乃为上真之法，不但中真而已。子乃欲招致五星，与同辇驾三素以上腾，坐八景以游盼，登太帝之西墉，纵形太空，白日登晨乎。吾昔受之於玉皇，行之迄今，四十六万年而不休者，玩此道之奇妙，乐五星之接遇也。既得分形亿兆，生云育泽，上游玉清，下看太极矣，遂为太上之真人者，致五星之精也。隐秘妙术，藏之云阁，蕴抱灵诀，与之俱游者矣。子当下封万生，为十天之帝，玄名碧书，早刻琼阁，宜令初学真人，受此秘章，令子传付施行，必当得人。此书是上真之诀，不得传地仙之夫也。出传之始，皆当须玄应感悟，灵告其人，乃当清斋委约，誓盟三天，七百年中得三传，限尽藏之五岳，不复得出也。泄漏天文隐书，已告天帝，诛其三祖，又下三官，绝其身命，生被水火，死为下鬼矣。诸学真之人而受此书，皆有太帝目名西华宫，有琅简蕊书於紫宫，当为真人者，乃得此文也。乃是子未生之前五千岁，已有玄名定录，当遇此经也。子勿以始受此书，而谓非宿命之分矣。玉皇下盼游生，见有得此书者，即告太上，使遣飞灵玉童三十六人，侍此书之所在处也。又告太极遣南陵玉女三十二人，卫此五星真君、君夫人之名字也。又并使玉童、玉女，卫护有书之身。有书皆盛以别笈，开发省按，皆向书再拜，烧香左右。玉童、玉女司视功过，察人诚向，有　违有善，径闻太上，不可不慎。
　　修行此道，五年之中，玉童、玉女见形，为子使役。行之十四年，道成，得与五星同舆，上诣玉清宫。
　　夫上真之道有七，太上之道有三，中真之道有六，下真之道有八。
　　上真之道有七，列篇目于左：
　　第一曰太上郁仪奔日文，第二曰太上结璘奔月章，第三曰太上八素奔辰隐书，第四曰太微帝君飞天纲上经，第五曰高上大洞真经三十九章，第六曰金阙灵书紫文上经，第七曰黄老八道九真中经。
　　右上真之道，总而行之，为上清真人，给玉童、玉女各三千人，位为诸天帝之位。行则三色之节，从群神万真，前导凤歌，后从玄钧，白虎启路，飞龙翼辕。
　　太上之道有三，列篇目于左：
　　玉清隐书，神虎大符，金虎真符。
　　右太上之道，总而行之，为太上之道，给玉童、玉女各二千人，位为上真玉皇之君。行则五色神节，从千真群仙，前导天钧，后从鸾歌，三真侍辕，腾翥九天。
　　中真之道有六，列篇目于左：太丹隐书朝真上经玉帝神符，三天正法凤真之文九真升玄文，三元布经四真之章太上金策，方诸洞房玉字上经六甲灵飞，灵宝秘文三皇内文天文大字，青要紫书曲素诀辞三五顺行。
　　右中真之道，总而行之，则为上清中道真人，给玉童、玉女各一千人，位为上清左右卿相之师。行则紫毛之节，从万神千真，前吹凤呜，后奏天钧，玄龙启道，五帝验轩，飞行太空，遨戏丹霄。
　　下真之道有八，列篇目于左：
　　上清九化十变三九素语，丹景道精隐地八术，天关三图玄皇玉书，神州七变七转洞经，紫度中方石精玉马之母，绛录黄道玉目龙书众文，素奏中章五行秘符，五帝玉玄上元五书。
　　右下真之道，总而行之，则为上清下元真人，给玉童玉女五百人，位为上清左右大夫之官。行则五色之节，从众神玉女，前啸九凤，后吹八鸾，白虬启道，太极验轩，飞行倒景，遨游紫房。
　　上清上真、中道真人、下元真人，所应施修道经，各有篇目，分别为部第，令相随也。若总修一真之事者，当尽得一真之部书，兼而行之，则为上清真人。
　　若所得书不备具，或得上经，或得中篇，或得下文，虽专修行而阙其余者，但可飞仙而已。远诣太极，下游五岳，自不得为上清三真也。子当勤心天地，启告神玄，远游名山，祝愿千灵，寻求宝文，令道德备焉。既修行一部，上登上清，所给玉童、玉女，便有千数百矣。若偏得一书，而不都具，则玉童、玉女，故自依所受书限，而给卫之耳。
　　唯修《太上郁仪奔日文》、《结璘奔月章》、《八素奔辰隐书》，便登上清为下元真人，以不尽修上真之事故也。过其余者，皆应兼修，兼修道成，乃升上清。
　　若都总修三真之道经，闻见玉清之隐书，佩神虎之大符，便上为玉皇之君太上之真，给玉童、玉女三万人，遨游高上之阙，出入玉清之宫，於是天帝太微君，来受事於玉皇焉。
　　《玉清隐书》有四卷，乃高上玉皇昔受之於玉玄太皇道君禁书也。玉皇君所宝妙者也，以付太极四真人，使掌秘藏之，五千年内听三授，授於上清之玉真人也。若一千年中过三人，亦听之也。授限讫，不得复传。世俗之中，千万之人，时有一人当为天真所授，以得此书者，太上玄台已有玉名，当为上真故也。有书者在家给玉童三百人，玉女三百人，旦夕当致众真仙神、名山之灵，诣其寝房，论道讲德矣。此谓有书者在家处俗，未去学道时也。山寻真，研味灵文，则威制六天，役使山神，五岳来朝，玉童玉女形见，侍真烧香。
　　《太上神虎符》，太上虚皇道君以授於太上也。太上道君以付三天真皇，使授诸真人及天帝众官也。此符有真名於上清者，皆受佩之也。但有此符而无《玉清隐书》者，皆不得为上清之真，但太极之上真耳。
　　《太微天帝金虎符》，太上玉真保皇道君以授於太上太微天帝君也。天帝有三十六，其太微天帝最尊贵，诸天帝皆诣受事矣。受此符皆威制万神，使役千灵，龙虎卫从，得乘三素之云，上升太极上清，拜为左公。
　　《玉清隐书》玄远绝邈，下真及飞仙之徒，便当息心於无穷之冀耳。《神虎符》、《金虎符》，飞仙辈勤求不已，或有得理矣。自无玄名灵箓，复求不与此文相遇者，比肩也、况玉清之道乎。
　　太上曰：昔谓太清不可登，而况於太极乎。乃谓上清不可闻，而况於玉清乎。明真中有高卑，玄中有阶次也。过此以前，非所复议。
　　玉清宫之下真人，乃上清宫之上真人。太极宫之上真人，乃上清宫之下真人。太清宫之上真人，乃太极宫之下真人。从此以下，次得九宫之飞仙也。
　　《玉清隐书》当传之时，太极四真人各奉执一卷，以上呈上皇、高上、玉皇、玉玄四道君，探按金格玉名，当为上真玉君者，然后乃出传之耳。有此者立致众真仙人，来诣其房寝，若修至道，太上不复试其情状也。是宿有金格玉名，必当为上真故也。《玉清隐书》，道妙於《郁仪文》矣。
　　有《太上郁仪奔日文》、《结璘奔月章》、《八素奔辰经》，修行其法，太极真人不复下试。
　　有《大洞真经》者，修行其法，七祖、父母皆离脱鬼名，原贷三官考谪，度录仙府，解释艰罗，使诣朱火丹陵宫，受学仙道。仙道成，使翼佐五帝，为九宫之仙也。谓其人备《大洞真经》者也。此书依四极定法，偏为其七祖获仙，不同於他经矣，甚不可不修行也。若既修之而被试，不过或偏行一道，或中路而息者，自救不暇，亦不能为其七世致仙也。夫鬼可以学仙，如人可以学道，七世立德，故庆流子孙，令致神仙也。一身修道，备明洞经者，则祚及七祖，故当反此胎形，以为仙官耳。中央黄老君以此洞经之妙，而为七世获福，尤深秘之，与《郁仪文》 同笈。上清众真亦贵此道，以其功加於七祖，德升於上世故也。
　　后圣李君奉受《八素真经奔辰隐书》，施行其法，乃致太微天帝下迎，五星同舆，乘华三素，上登玉清，受书为上清金阙帝君。
　　登飞木星之道：岁星圆镜木精，玄朗东阳之陔，星中有九门，门中出九锋芒，锋芒光垂九百万丈，一门辄有一青帝，备门奉卫於中央青皇真君也。中央有始阳上真青皇道君，讳澄澜，字清凝；夫人讳宝容，字飞云，治在木星之内，镇守九门，运青光流锋，以照上下之真。欲飞登之法，常思见岁星，当' 正心视星，以右手拊心而礼之，左手掩两目，乃九闭气，又叩齿二十七通，咽液九过，使目闭於手下，心呼岁星中真皇之君、君夫人名讳字三过，毕曰：愿得与始阳青皇真君、君夫人，共乘八景碧舆，上登太上宫。言毕，乃临闭目於手下，向星微祝曰：
　　天地交和，精流东方，仰望九门，飞霞散锋，始阳碧台，中有青皇，青牙垂晖，映照九方，郁察夫人，字曰飞云，齐服灵锦，龙帔虎裙，腰带凤符，首巾华冠，出无入虚，遨游太元，前策青帝，后从千神，来见迎接，得为飞真，上登玉清，高上之房。祝毕，去手，临目对星，服星之光二十七吞，存视星九芒，使尽来入喉中也。都毕，又叩齿三通。
　　常行之十四年，木星中青皇大君，奏闻高上玉清宫，刻太微蕊简，定名玉书，位为上清上飞真人。
　　木星有九门，门内有九青帝，其一帝辄备一门，以奉承於中央青皇上真大君也。青皇者，东方之上真，始精之尊神也，出入玉清，与高上为友也。其门内青帝，或号青灵之公，或号青神，或号青精，或号青帝之君，并受事於中央青皇也。行八素之秘道，则致青皇来降。已行五灵之外法者，则致青神来授书。是故道有深浅，致有尊卑。
　　天无星之时，天阴之夕，可於寝室中向东存修而祝也。天道微妙，玄纲毫分，不必对星而行之也。有星时可出庭中，坐立适意。所谓上真之道，登东辰之法，不传地仙辈也。
　　飞登火星之道：火星玄镜丹精，映观南轩，星有三门，门中出三锋芒，光垂三百万文，一门内辄有一赤帝，凡三赤帝，备门奉卫於南真上皇真君。星中央有丹火朱阳赤皇上道真君，讳维渟，字散融；夫人讳华瓶，字玄罗，治在火星内，镇守三门，运赤光飞云，以朗天下之真人也。欲飞登之法，思见荧惑星，正心视星，以左手拊心而礼之，右手掩口，乃三闭气，又叩齿二十七通，咽液九过，临闭两目，心呼荧惑真皇君、荧惑夫人讳字三过，毕曰：愿得与丹火赤皇君、君夫人，共乘八景丹舆，上登玉清宫。毕，乃向星微祝曰：
　　玄象流映，丹光南冥，仰望三门，朱云绛城，中有丹皇，名曰维渟，夫人内照，是为华瓶，齐服云霜，凤华龙铃，腰带虎书，首巾飞青，出元入玄，翱翔五城，首导赤帝，后从六丁，来见招延，得真之名，上登玄虚，金书玉清。祝毕，去手勿复掩口，故临目视星，服星之光二十七吞，存令星三芒尽来入喉中。都毕，又叩齿三通。
　　常行之十四年，荧惑星中赤皇上真道君，奏闻三元玄上宫，刻玄圃琼简，定名金书，位为上清上飞真人。
　　荧惑星有三门，门内有三赤帝，其一帝辄备一门，以奉属於中央赤皇君也。赤皇者，南方之上真，丹宫之贵神，出入玉清，与三元上皇为友也。其星中赤帝君者，或号赤灵之公，或号赤神，或号赤精，或号赤帝，并受事於中央赤皇上真大君。子行八素之隐书，则致赤皇来降。已行五灵之外法，则致赤神来授书。是以道有隐外，文有秘显，尔乃招真有尊卑之差，求神有上下之序。
　　若无星之时，天阴之夕，可於寝室南向存之。有星可出中庭，坐立任意。此所谓奔南辰之法，不传地仙，传之犯泄漏之罪。
　　地仙自复有八素经，论服王气吐纳之道也。又有九素经，论召鬼使精行厨检魂魄之事，正陆行名山长生不死而已。八素经后有天钧上曲阳歌九章，九素经后有凤吹龙啸阴歌八章，此是地仙之秘书也。今所谓太上奔辰八素，行上清之道，非地仙之八素也。地仙之啸歌，以待上清之行游耳。
　　飞登金星之道：太白星圆镜金精，焕耀西辰，太白星中有七门，门中有七锋芒，锋芒光垂七百万丈，一门内各有一白帝，凡有七白帝，备门奉卫於西真上皇道君。星中央有大素少阳白皇上真道君，讳寥凌，字振寻；夫人讳飙英，字灵恩，治在金星之内，镇守七门，运白光飞精，以映上元真人。欲飞登之法，思见太白星，当正心视星，以右手拊心而礼之，左手掩两鼻孔，乃七闭气，又叩齿二十七通，咽液九过，临闭两目，心存太白真皇君、君夫人讳字三过。毕曰：愿得与大素少阳君、君夫人，共乘八景素辇，上登玉清宫。毕，又向星微祝曰：
　　七气艳飞，光照西方，仰望七门，灵阙激锋，素晖烛映，德标金宗，中有少阳，号曰白皇，夫人灵恩，治在玉房，齐服皓锦，流铃虎章，首巾扶晨，腰佩金铛，出空入虚，游步玉刚，前导白帝，后从六庚，来下见迎，北登墉宫，名书上清，得为真公。咒毕，去手勿复掩鼻，故临两目视星，服星之光芒二十七吞，存令七芒尽来入喉中。都毕，乃又叩齿三通。
　　常行之十四年，太白星中少阳白真上皇君，奏闻太帝玉皇宫，刻上清金阁，定名玉简，位为上清左真公，以综太极。
　　太白星有七门，门内有七白帝，其一帝辄备一门，以奉属於中央白皇道君也。白皇者，西方之上真，太素之尊皇，出入玄清，与皇初道君为友也。其门内白帝君，或号白灵之公，或号白神，或号白精，或号白帝之君，并受事於中央白皇上真大君也。行八素之秘妙，则致白皇来降。已行五灵之外道，则致白神来授书。尊卑玄盻，故道有渊阶矣。
　　若无星之时，天阴之夕，可於寝室中西向存之。有星可出庭中，坐立任
　　意。若静斋道士，亦可通於室中存五星之真方面，而并修之也。皆上真之道，奔西辰之法，不传地仙。
　　一夕服五星，令常周遍，春服星光以东方为始，夏服星光以南方为始，随王月以王星为先，口诀也。么星行不必在方面，亦一随星所在，一向而修行口诀也。
　　行事时，不欲令人见其所为，当隐僻而为之也。此是太上之隐道，所谓隐书者也。隐而复隐，犹恐鬼神窃看其篇题，何可令世之臭取轻传授者，闻此标迹者乎。不可以盲瞽愚人，云无所知，而令见其首题，其人身中亦有七神，见之亦为泄漏，不可不深慎也。修隐书之道，而发泄隐书之名目者，既当受考三官，又适足以作祸也。每欲省按，皆先屏左右人，及鸡犬之生物，烧香再拜，乃视之也。
　　飞登水星之道：辰星圆镜水精，洞映北冥，辰星中有五门，门中出五锋芒，锋芒光垂五百万丈，一门各有一黑帝，凡五黑帝，并备门奉卫於北真上皇。星中央有太玄阴元黑皇道君，讳启喧，字精淳；夫人讳玄华，字龙娥，治在水星之内，镜守五门之中，运玄光流明之气，以朗耀北元之庭当为真人者。欲飞登之法，思见水星，正心视星，以两手拊心。拊心毕。举两手以掩两耳，乃五闭气，又叩齿二十七通，咽液九过，临闭两目，心呼辰星真皇君、君夫人名字三过。毕曰：愿得与君、君夫人，共乘八景苍舆，上登上清上元宫。毕，又向星微祝曰：
　　五气玄飞，光流北方、仰望五门，苍阙郁繁，激芒达观，灵映景云，中有黑皇，厥字精源，龙娥纷蔼，俱理玄关，
　　齐服苍帔，紫锦绯裙，腰佩虎符，首巾莲冠，出凌九虚，入响玉津，前导黑帝，后从六壬，来下见迎，上登紫房，名书太上，得为玉真。祝毕，去手勿复掩耳，故临目视星，服星之光芒二十七过，存令五芒尽来入喉中。都毕，又三叩齿。
　　常行之十四年，辰星中太玄上皇真君，奏闻高上宫，刻琳房玉札，定玉清紫文，位为上清真公。
　　辰星有五门，门内有五黑帝，其一帝辄备一门，以奉属於中央玄皇君也。玄皇者，北方之上真，太玄之尊君，出入上虚，与紫精道君为友也。其备门黑帝，或号为黑灵之公，或号黑神，或号黑精一或号黑帝君、并受事於中央太玄黑真上皇君。行八素之隐道，则致北皇来降。已行五灵之外法，则致黑帝君来授书。尊卑差序，故道有隐显焉。
　　若天阴夕，及无星见之时，可於室中寝处常修之。此高上之秘道，奔登北辰之法也，非地仙陆行所得闻者也么
　　玉清、上清、太极、太清九宫，并各有官僚，公卿、大夫、侯伯，置署如一，更相管统，奉属於上。宫阙次第，类相似，但道有尊贵，德业有升降。
　　飞登土星之道：镇星圆镜土精，镇瘾黄道，镇星中有四门，门中有四锋芒，锋芒光垂四百万丈，一门各有一黄帝，凡四黄帝，备门奉卫於镇元黄真君也。星中央有中黄真皇道君，讳藏睦，字耽延；夫人讳空瑶，字非贤，治在镇星之内，镇鉴四门，运黄裳流气，朗映中元，照盼学真者。欲飞登之法，思见镇星，正心视星，以两手拊心。村心毕，举左手以掩洞房上，乃四闭气，又叩齿二十七通，咽液九过，临闭两目，心呼镇星真君、君夫人讳字三过。毕曰：愿得与中央太皇道君、君夫人，共乘八景金舆，上登上清宫。毕，又向星微祝曰：
　　四气徘徊，合注中元，仰望九极，傍观四门，黄台紫房，乘锋散芒，灵光郁散，天华落瓫，中有黄皇，厥字耽延，夫人潜德，是为非贤，理和命气，导玄灌元，齐服黄云，龙锦虎裙，腰佩金符，首巾紫冠，出凌玄空，展光金门，前导黄帝，六己卫轩，来下见迎，上登天阙，金书太上，琅简刻名，飞行太空，得为玉卿。祝毕，去手勿复掩洞房上，故临两目，服星之光二十七遍，存令四芒尽来入喉中。都毕，又三叩齿。
　　常行之十四年，镇星中黄上真皇君，奏闻太上宫，刻霄台碧简，定九玄丹文，位为上清真公，下友四极上真人。
　　镇星中有四门，门内有四黄帝，其一帝辄备一门，以奉属於中央黄真皇君也。中央黄真上皇者，中极之高尊，出入太微，与皇初道君为友也。其黄帝守门，或号曰黄灵之公，或号黄神，或号黄精，或号黄帝君，并受事於中黄上真之君也。行八素之秘道，则致黄真道君来迎。已行五灵之外法，则致黄帝来授书矣。
　　天阴无星之时，皆於寝室施行，同存五方也。真人云：在室内存星，亦不异於见星也。勿谓不见星，而当废之也。此太上之隐道，登辰之秘法矣。
　　吞服星光芒时，当悉存星真上皇、皇夫人，乘光中来下，入口咽之，临目仿髴如有其形也。此李君口诀。
　　恒修太上隐法，招存五星之上皇者，五年之中，仿髴形见。七年都见，与之周行。十四年，五皇一合来下，共乘玄华之舆，三素紫云，前导五帝，后从万真，五皇携之共载，白日登辰，上朝玉清，授书为上清上真人。
　　太上隐书五皇上真五通之日，太上秘此日，不以告九宫中仙人、真人。唯有太玄玉书，金阁刻名者，当其遇逢，乃知其日耳。夫五通者，天精开畅，上真吉会，群灵万仙相庆之日也。正月六日日中、二月一日哺时、三月七日夜半、四月九日食时、五月十五日夜半、六月三日中时、七月七日夜半、八月四日中时、九月二十日平旦、十月一日平旦、十一月六日夜半、十二月十二日夜半，此十二月，五星中上皇太真道君，俱登上清、玉清，见九玄太上道君。又千真、三十六天帝，下逮太清飞仙以上，并庆会太极上宫。又论世上求真之勤懈，纪书学真者之主名，当刻之金阁，定书蕊简文，论求真者七祖之功过，罪谪之深浅，校罪多少使真有数品。若七世无罪，身又精勤，皆当书以蕊简，刻以琼文，位为上清左真公。若七世多罪，身虽精勤，故为下真耳。若先世积罪，己又多罪虽末精勤，乃成下仙也。罪之先着，非功所消，过之深重，非勤可除。夫五通者，消罪除过之吉会，子知其日，则有冀也。盖五真上朝，是为五通，通达远听，毫末皆照也。子乃欲以其日，请乞七祖之罪咎，己身之宿过乎。吾当旨告三官，乞除刑谪，径告天帝，削除罪录，原其徒役，散其厄书，使汝七祖纵任，优游自乐，子既得真，上世获福，当可乎。今使汝一身启颡，而庆及於七考，乃要道也。若汝妄泄及此日为五通日者，方更增罪四等，虽谢过千万，无益於为有也。真人闭口而自书，执之於空地，犹恐百虫滥眄其文，犯泄露之禁，可不深慎，可不深慎。
　　李君曰：至其日，入静室密处烧香，北向五再拜，心呼五星上真皇君、君夫人名字三过，毕，叩齿五通，毕，解巾长跪，谨启五星、日月上皇高真道君、道君夫人，玉清太上上清上皇上帝、大道圣君几前。因自陈七祖、父母以下，下及一身千罪万过，上世以来，乞得解脱，三官告下天帝，使罪名离释，削除黑简。乞愿得与五星之真，俱奔华晨，上登上清，交行玉门。当忆所犯之过根，具列罪状之多少，任意自陈，辞诚若至，唯使殚尽。
　　此日谢过，径闻太上，是太上之吉会，天仙之庆上皇日也。群真上帝，以此日并献龙衣凤帔、虎带飞裳於上皇，是为宝重其日，解脱刑名也。不知此五通日者，不得从解罪之例也。夫学真者，当恒行之，又当隐忌其日，勿令有知者。后圣李君曰：当以其日思存吉事，心愿飞仙，勿有百忧，使精魂悲惨，立德惠施，赈救穷匮，行功布恩，勿行威罚，此太上之吉日也。太上以其日，遣玉童、玉女，密察学道者之，诚。子未言之意，意有善恶之心，皆已知，当刺闻於上皇。当其日也，清斋为善，要言矣。
　　后圣李君具受玄教，施行道成，时乘八景之舆，上登上清宫，受书为金阙帝君。临去之日，及手书五星中皇上真道君、君夫人讳字，及太上五通吉日，以白玉为简，丹玉书之一通，封以云蕊之函，印以三光之章，以付西岳华阴山素石笥之内，又刻题笥上？其文曰：天地之宝珍，名山之绝藏。
　　又书一通，以青玉为简，黄玉书之，封以凤玉之函，印以朝真之章，以付东岳泰山青石笥之内，又刻题笥上，其文曰：十天之奥章，上灵之幽窟。
　　又书一通，以玄玉为简，碧玉书之，封以琼刚之函，印以太玄之章，以付南岳衡山黄石笥之内，又刻题笋上，其文曰：八玄之高宝，上真之灵囿。
　　又书一通，以黄金为简，青玉书之，封以朱琳之函，印以高皇之章，以付北岳恒山白石笥之内，又刻题笥上，其文曰：七灵之上道，太真之殊宫。
　　又书一通，以碧玉为简，黄金书之，封以文琅之函，印以中黄之章，以付中岳嵩高山玄石笥之内，又刻题笥上，其文曰：九天之别藏，五岳之府渊。
　　又书一通，各付五岳，使五岳君领守之焉。须壬辰吉会，圣君来下，当命召五岳，出此笥书，以付上相四辅，使教上真之才也。
　　又书一通，以白素之纹，八色之彩，笔自而书之。差次祝说为致真之法，吐纳进退求登五辰之道，分书五通，使解罪咎之日，题之曰：八素真经太上之隐书也。以付太虚真人南岳赤君，使下授学道，宿有真金玉字，刻在金阁，当为真人者，不得越传於地仙也。
　　有得太上八素隐书者，皆玄录着於紫宫，玉名刊于上清，当受命为真人，故得之也。俗世之人，千万之中误有一人为天神所授，以得此经，或得而不行者，皆因缘传驿为上真之使耳。子无疑焉，虽受而不行，故当为尸解之仙，但当不得作飞仙真人耳。尸解之后，自复渐令涉高妙之涂，悟其迷网之心也。但用年岁，是为小久而反真超迹矣。子其勖哉，子其隐哉。
　　太虚真人受教而下告曰：此太上之灵文，登晨之妙道也。七百年听三传。上宰王君曰：百年之内，有二人可授，及得真灵之感应者，亦授之，要在七百年内，唯听三传而已。皆清斋七日，乃付此经，受者亦然。又当敌盟告誓，以启其心。其受行五星致上真之道者，脆有经之师，白绢四十尺，银环二双。受修五通之事者，脆有经之师，青布三十二尺，为终身切血不泄之约，不漏之信。於是三官径奏天帝，天帝上请玉女，给受书者；径奏上清，上清上请玉童，给侍八素之灵文也。各三十二人，并司有书者之过，记有书者之功，勤纤芥毫厘，辄刺上宫。其非人而授，限过而出，露言隐书，宣泄吉日，不奉盟誓，不信秘言，皆犯《四极明科》泄闭之罪，三祖、父母，获考三官，身为下鬼，挞蒙山之石，副诸五岳，汲冥海之水，灌诸四渎，身无仙冀，而七考地狱。子於传授之际，修行之时，深当精慎，每为宝秘。太上告李君殷勤者，恐其失道故也。又此经上有五皇上真道君、君夫人之讳字，及五通之日，不宜令含生者知之，增为秘隐之烦重也。
　　后圣李君曰：子处俗在家，未修至道者，恐世上百邪、千妖百魔犯子神炁者，但以夜半时，向五方先闭气五过，各阴祝吾刻五岳石笥上文三过，从西岳白玉为简，余四岳又以书一通，始不得及白素之篇也，祝之三过。三过祝毕，叩齿三十六下，除百邪，拘三魂，制七魄也。此之祝说，非外舍之道经云云，此语无章句也，百邪、三魂、七魄亦不畏此矣。夫道之妙秘，真玄绝众，外题犹能制百邪，检魂魄，况其石笥中所宝上者乎。百鬼万精，千邪众妖，皆行走名山，为诸灵驱使，皆见一五岳李君石笥上刻题之文，但为不知笥内是何道之经文耳。道士宜恒祝此刻文，诸鬼辈谓人当修笋内之经，故致畏惧，而不敢近也。
　　太虚真人口诀
　　太虚真人曰：先师见教，以五通日，日出三四丈许，正立，以心对日，存三魂神与日光俱入心中，良久，闭气三息，咽液三过，微祝曰：
　　太阳散辉，垂光紫青，来入我魂，照我五形，却鬼试心，使心平正，内彻九气，外通胎命，飞仙上清，玉箓已定。祝毕，以手拭目二七，叩齿二七，都毕。此法使人三魂凝明，丹心方正，万邪藏术，心试不行，真要道也，子当常行之。诸以五通日，向日趣令嚏，若不得嚏，以软物向日引导鼻中，亦即嚏也，嚏即祝曰：
　　天光来进，六胎上通，三魂守神，七魄不亡，承日呜嚏，与日同光，飞仙上清，位为真公。祝毕，拭目二十七。是内精上交日光，三魂发明於内，使人心开神解，百精流转於内府也。若非五通日，可不须尔也。
　　又春乙卯日、夏丙午日、秋庚申日、冬壬子日，冥卧时，先捣朱砂、雄黄、雌黄三物，分等细捣之，以绵裹之，使如枣大。临卧时，以塞两耳中，此消三尸、炼七魄之道，秘法也。勿令有知者矣。明日日中时，以东流水洗浴，毕，更饰床席，易着衣服浣故者，更着履而洗澡之，却又洒扫於所寝床下，通令所住一室盛洁也。更安枕，卧向上，闭气握固，良久，而微祝曰：
　　天道有常，改易故新，上帝吉日，沐浴为真，三气消尸，朱黄安魂，宝炼七魄，与我相亲。祝毕。此道是消炼尸秽之上法，改易新形之要诀也。四时唯各取一日为之耳。受经布，每令精上玉童、玉女，皆察看取与处所，审心诀之根，尽与不尽也。子当识此处意旨矣。受者慎无私散，以营饥寒。犯之者身没三官，为下浊之鬼，三官又当以此之罪，加咎於三祖。此太上之盟誓，裂血之宝约矣。身入名山，当仙之日，皆当投之川林岫室之间，或赈散山栖之夫矣。若殁经太阴者，临去若无灵告感应，使有所付，皆当抱以自随。受书亦然，其时玄中亦必致梦想之验，上真玉童照以形言之信，自当处分，审其所宜矣。
　　上清太上八素真经竟
　　
