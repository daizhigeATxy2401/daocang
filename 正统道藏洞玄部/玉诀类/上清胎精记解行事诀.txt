上清胎精记解结行事诀
　　经名：上清胎精记解结行事诀。撰人不详，约出於南北朝。系摘录《胎精中记经》改编而成。一卷。底本出处：《正统道藏》洞玄部玉诀类。
　　上清胎精记解结行事诀
　　胞上部有四结，一结在泥丸中，二结在口中，三结在颊中，四结在月中，欲解上部四结，当以本命之日平旦，入室烧香，向西北九拜，朝九天元父，叩齿九通，三呼元父讳导回。向东南三拜，三呼九天玄母讳沌还。向本命平坐，闭眼思元父身长九寸九分，着玄黄素灵之绶，头戴七称珠玉之帻，无极进贤之冠，居九天之上太极琼宫，玉宝之府丹灵乡洞元里，乘碧霞飞舆，从十二飞龙、二十四仙人，来下入我身中，治泥丸之境。次思玄母身长六寸六分，着青宝神光锦绣霜罗九色绶，头戴紫元玄黄宝冠，居九气无极之上琼林七映丹房，玉宝洞元之府九光乡上清里，乘紫云飞精羽盖，从十二凤凰、三十六玉女，来下入我身，治面部洞房之内。思父母化为青黄二气，宛转相沓，竟於头面之上。毕，叩齿九通，微咒曰：
　　某甲受九灵之化，结气不纯，节滞盘固，填塞灵门，谨以本命，上告高晨，元父玄母，下映我身，八景齐晖，九天同真，共解上部，四结胞根，回灵填户，九孔结仙，内胎炼化，九丹凝神，变青为赤，二气缠绵，寿同三光，永享亿年。
　　毕，咽气八十一过止。次思郁单无量天王，姓混，讳(雨十杓) (雨十杓)罗，衣九色无缝自然斑文之裘，头戴耀精日圆，治天无鞅玄台紫户之内，乘九麟琼轮，侍玉仙二十四人。次思上上禅善无量寿天王，姓禊，讳(雨十堕)(雨十杓)(雨十勒)，衣九色志成云文之裘，头戴晖精日光，治天王国朱林七宝琼台，乘十二玄龟飞青羽盖，从上宫太仙玉童三十二人。次思须延天王，姓滓，讳(雨十提)(雨十头)罗，衣九色三法云文之裘，头戴天元宝明，治天玉京云都宫，乘九色飞鸿三素飞云，从素灵玉女二十四人。思三天真王，共下我身头面之上，化为青紫黄三气，混沌如云之沓，从口目鼻孔之中而入，直匝一面，便仰祝曰：
　　三天大王，九玄灵仙，为我上解，头之关结，化九丹自然，降精金门之上，交合三真之云，降流我身，以成我神，荡去死气，灭绝胞根，灵景填固，弃诸凶患，结结得解，节节纳真，玄光流布，洞观皇渊，言名九天，返胎化仙，内充外盈，表裹成神。
　　毕，仰咽气九过止。次思上部八景神童。闭眼存之：
　　脑神名觉无子，字道都。形长一寸二分，着白锦衣，头戴三梁宝冠。
　　发神名玄父华，字道衡。形长二寸一分，衣玄云锦衣，头戴无极进贤冠。
　　皮肤神名通众仲，字道连。形长一寸五分，衣黄锦飞裙，头戴三气宝天冠。
　　目神灵监生，字道童。形长三寸，衣五色章衣，头戴通天之冠。
　　项髓神名灵谟盖，字道周。形长五寸，衣白
　　锦素裙，头戴三梁宝冠。
　　膂神益历辅，字道柱。形长三寸五分，衣白玉素衣，头戴玄元宝冠。
　　鼻神仲龙玉，字道微。形长二寸五分，衣青黄素锦飞裙，头戴远游之冠。
　　舌神始梁峙，字道岐。形长七寸，衣绛锦飞裙，头戴进贤之冠。
　　存上部八景，各安在其位，并如婴儿之形，一合森然，存如面睹。乃叩齿八通，微祝曰：
　　上景一部，八神含真，结气九丹，化成我身，千乘万骑，如云散烟，降匝头面，施灵布神，上解节结，中灭胞根，下除固滞，通理三关，八景翼体，与灵同年，帝君玄母，曲回高晨，降我玉华，停我落，鲜，返容朱颜，面化金仙；变景逐电，径造日门。
　　毕，仰咽八气都止，便服化九丹阳灵之符。
　　右符朱书青纸上，三枚，向本命上叩齿九通，微咒曰：
　　上化九气，变炼百神，内理六宫，外降太仙，帝君部位，玄母陶津，解结散滞，断灭胞根，体轻肉飞，应气自然，与我同升，上到帝前。毕，吞符，九咽止。
　　胞中部有四结，一结在五脏中，二结在太仓中，三结在大肠中，四结在小肠中。兆欲解中部四结，以本命之日日中时，入室烧香，向西北九拜，朝元父，叩齿九通，三呼元父讳。次向东南三拜，朝玄母，三呼玄母讳。还向行年上平坐，叩齿九通，闭眼思元父身长九寸九分，披玄黄素灵之绶，头戴七称珠玉之帻，无极进贵之冠，居九天之上太极琼宫，玉宝之府丹灵乡洞元里，乘碧霞飞舆，从十二飞龙、二十四仙人，从西北来下，入我身中五脏之内。次思玄母身长六寸六分，着青宝神光锦绣霜罗九色之绶，头戴紫元玄黄宝冠，居九气无极之上琼林七映丹房，玉宝洞元之府九光乡上清里，乘紫云飞精羽盖，从十二凤凰、三十六玉女，从东南来下，入我五脏之中。思父母化为青气黄气，混沌如日之圆，映照五脏，光曜内外，仰咒曰：
　　父灵母精，二气齐并，九丹凝化，结胎紫琼，察景太微，命统九灵，帝君敷神，流真灌生，五脏结络，六府洞清，胃管开聪，九窍朗明，宿节散灭，新胎更荣，变景炼髓，冠带九星，三晖翼部，飞入帝庭。
　　毕，咽四十五气止。次思寂然天王，姓半，讳霞(雨十庆)，衣七色龙文通光之裘，头戴阴精夜光冠，治天朱宫琼台之上，乘八景飞轮，从玉仙十二人。次思不骄乐天王，姓凝，讳(雨十湏)(雨十注)(雨十持)雾，衣九色飞霜云文斑裘，头戴青华岁星玄精，治天元映丹房九层玉台，乘白鹿丹霞之舆，从上官玉仙二十六人。次思化应声天王，姓辉，讳(雨十稣)(雨十越)衣九色流光耀云锦裘，头戴白光太白玉精，治天琼林上宫珠映之房，乘飞凤游霄紫轮，从太真玉仙三十六人。思三天真王，共下我身五脏之内，化为赤白皂三色之气，混沌如云之烟，从心孔而入，直匝五内，便微咒曰：
　　九丹凝灵，三气结缠，玄真充降，内外明鲜，大仓开通，肠胃结仙，断灭节茎，散除宿根，三合成契，九化凝神，回精玉胞，以成我身，九色玄黄，流精灌津，荡洗积滞，内无滓尘，华条含秀，种植灵根，孔孔洞朗，节节泠然，骨化景飞，上升紫天。
　　毕，仰咽九气止。次思中部八景神童。闭眼存之：
　　喉神名百流放，字道通。形长八寸，衣九色章衣，头戴平天紫晨之冠。
　　肺神素灵生，字道平。形长八寸一分，衣白锦飞云之衣，头戴九元宝冠。
　　心神焕阳昌，字道明。形长九寸，衣绛章单衣，头戴玉晨宝天冠。
　　肝神开君童，字道青。形长七寸，衣飞青羽裙，戴三梁之冠。
　　胆神龙德拘，字道放。形长三寸六分，衣青黄绿三色之裙，头戴无极进贤之冠。
　　左肾春元直，字道卿。形长三寸七分，衣五变变光之裙，头戴远游之冠。
　　右肾象他元，字道玉。形长三寸五分，衣白锦单衣，头戴三气宝光之冠。
　　脾神宝元全，字道骞。形长七寸三分，衣黄锦飞裙，头戴紫晨之冠。
　　存中部八景，并如婴儿之状，各安其所在，森然分明，悉如面观。毕，叩齿八通，仰呎曰：
　　中部八景，上变九回，化精玉胞，结气紫微，炼魂固魄，万神总归，帝君解结，九孔散开，玄母降灵，关节纳晖，内充外盈，华光无衰，得与八景，合辇同飞，本命告始，如兆向回，运我上升，披观灵扉。
　　毕，仰咽八气止，便服胎精炼神之符。
　　右符黄书白纸上，三枚。向行年上叩齿九通，微咒曰：
　　玄气结精，阴化阳生，九转变景，得乘流軿，下降兆身，通真镇灵，解节节散，结缚豁清，九孔开张，万神普宁，乘景飞升，上入太清。
　　毕，服符，九咽止。
　　胞下部有四结，一结在膀胱中，二结在阴中，三结在后孔中，四结在两足中。兆欲解下部四结，以本命之日夜半子时生气始，入奉烧香，向西北九拜，朝元父、玄母，如旦中法，但向太岁上平坐，叩齿存思耳。存父母来下，入我膀胱之内，下至两足中，思父母化为青黄二气，混沌如日之圆，映照一身，光曜内外，仰咒曰：
　　阴阳交泰，二气洞明，上化玄丹，下转黄精，含胎变化，体无常形，帝君监映，九孔纳灵，十二部结，散灭黄庭，八景缠络，骨节紫琼，三魂被炼，七魄安宁，万神宝镇，内外齐并，三部八景，与我俱生，运我飞升，上造玉清。
　　毕，咽气二十四过止。次思梵宝天王，姓精，讳雾云(雨十梓)，衣九色流云飞晨之裘，头戴流丹绛宝荧星玄精，治天南上七映之宫，乘流霞丹霄琼舆羽盖，从上宫玉仙十二人。次思梵迦摩夷天王，姓玄，讳(雨十凝)霐，衣九色凤凰飞云之裘，头戴玄晨辰星流精，治九天玄凤城紫琼玉台，乘白麟素云飞轮，从太华仙童三十二人。次思波梨答和天王，姓王，讳，衣九色无缝玄云宝裘，头戴无极流黄镇星飞精，治天峻赠玉京大有妙宫九曲之房，乘五色云舆，从太玄玉童十二人。思三天真王，共下降我身，治膀胱之中，下至两足，化为紫绿碧三色之气，混沌如云雾之状，从阴中入，流布膀胱、后门、两足之中，内外映照，便微咒曰：
　　三天育胎，九气结神，上化玄丹，下转变化，二象交降，以成我身，六胃琼秀，九府纳真，十二结节，各各绝根，荡除秽气，五灵敷陈，玄丹吐精，炼化光鲜，金仙翼灵，玉华结篇，记名青室，长保帝晨。
　　毕，仰咽气九过止。次思下部八景神童。闭眼存之：
　　胃神名同来育，字道展。形长七寸，衣黄锦飞裙，平天紫晨之冠。
　　穷肠中神名兆腾康，字道还。形长二寸四分，衣绛章单衣，三梁之冠。
　　大小肠中神，名蓬送留，字道厨。形长二寸一分，衣黄绛飞裙，玉晨宝天冠。
　　大胴中神，名受厚□，字道虚。形长九寸一分，衣九色章衣，飞晨玉冠。
　　胸膈中神，名广瑛，字道冲。形长五寸，衣白锦飞裙，无极进贤冠。
　　两胁神，名辟假马，字道成。形长四寸一分，衣赤白二色之裙，九玄宝冠。
　　左阴中神，名扶流起，字道圭。形长二寸三分，衣青黄白三色之裙，远游之冠。
　　右阴中神，名苞表明，字道生。形长二寸三分，衣青黄白三色之裙，三梁之冠。
　　存八景都毕，并如婴儿之状，各安其所在，千乘万骑，匝布在我阴中，膀胱、后门、两胁之中。仍叩齿八通，仰咒曰：
　　下部八景，散形变神，含元育炁，炼胎紫烟，太一元父，玄母交缠，二精流灌，含养内真，帝君定籍，司命改年，节结已散，九孔已鲜，魂魄保固，总摄万神，与我同升，俱造玉晨。
　　仰咽液八过止。又思道一内神，名遁无马，字道极生。形长二寸二分，衣紫文明光锦裙，戴无极进贤之冠，在兆脐下丹田之中，总统三部二十四神。
　　存毕，叩齿三十二通，微咒曰：
　　玄上大神，总领无外，安镇幽谷，流精紫盖，众真侍灵，三部交卫，帝君映席，玄母欢泰，九元同符，司命延迈，三晨齐晖，与真结带。
　　毕，仰咽二十四炁，都止，便服三关十二结胎内符。
　　右符朱书竹膜上，三枚。存思都毕，向太岁服之。微咒曰：此服符章耳，非勑符咒。
　　上部四结，固人泥丸，浴人华容，天人生蘩，中部四结，合凶为群，盘固太仓，迅人游魂，来妖通奸，景梦不专，下部四结，结人后门；遏人九孔，断人命根，帝君告灵，九天玉文，消解结节，灭诸根源，元父玄母，育养三关，八景镇备，真炁散分，上青下黄，外方内圆，表裹齐清，降至三元，得乘八景，飞霄流烟，腾空驾虚，上造金门。
　　毕，仰咽十二气，咽液二十四过止。四月受须延天之气，当以其月七日平旦、十七日正中、二十七日夜半，一月三日三时，香汤沐浴，入室烧香，西北九拜，朝元父，东南三拜，朝玄母，还向月建平坐，叩齿三十六通，闭眼存呼须延天王，姓滓，讳罗，衣九色三法云文之裘，戴天元宝明，治天玉京灵都宫，乘九灵飞鸿三素云，从素灵玉女二十四人，来下入兆身黄庭宫中，存见黄气之云郁郁，冠匝兆形，良久，仍口引云气九咽，微咒曰：
　　三魂已安，七魄已宁，天布五宿，身法七星，万神侍翼，玄真吐灵，玉芝流注，洞灌五形，内充外溢，幽关朗清，还容炼髓，返白为青，纵景变化，出幽入冥，乘虚飞空，上造月庭。
　　毕，咽气九过止，勤之勤之。
　　右符青书竹膜上，向本命，三时服三枚，通肠练髓，化骨结神，三年飞举，骨肉同仙也。咒符曰：
　　天绛地升，二气交降，阳九变化，结精中房，八景散灵，六府内昌，万神齐清，长享太阳，终天极地，惧乐未央。
　　毕，服符竟，咽九气止也。
　　上清胎精记解结行事诀竟
　　
