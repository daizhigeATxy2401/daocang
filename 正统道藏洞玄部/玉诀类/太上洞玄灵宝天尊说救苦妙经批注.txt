太上洞玄灵宝天尊说救苦妙经注解
　　经名：太上洞玄灵宝天尊说救苦妙经注解。宋元间道士洞阳子撰。一卷。底本出处：《正统道藏》洞玄部玉诀类。
　　太上洞玄灵宝天尊说救苦妙经注解
　　道神庵洞阳子注解
　　太上
　　太者至大之称，上者尊崇之号。以其始乎太初太易之上，故曰太上。夫太易者，未见炁也，元始之初炁未之见也。太易变而为太初，太初者，炁之始也，先天元炁始见微芒。太初变而为太始，太始者，形之始也，渐有元炁之形矣。太始变而为太素，太素者，质之始也，元炁之形质具矣。太素变而为太极，太极者，混沌也，溟涬鸿蒙，状如鸡子，其中有精，弥纶无外，元炁凝而清浊未分也。太极既变则混沌开，而鸿蒙裂，於是清阳之炁升而为天，浊阴之炁降而为地。《易》曰：太极生两仪，是也。两仪生三才，即非浊非清，中和之炁，结而成人伦也。是谓道生一，一炁之混沌也；一生二，二仪之清浊也；二生三，三才之人伦也，然后三生万物。万物始之於天地，天地不能自有，有天地者太极也；太极不能自生，生太极者太素也；太素不能自育，育太素者太始也；太始不能自孕，孕太始者太初也。未有太初，先有太易。夫太上者，谓始乎太初太易之上，是无大之大，故曰太，高出乎八极之表，故曰上也。又太者甚也，上者高也，言是经妙义甚高，则无以过矣。昔者圣人制此太字，其文从人从一从一点者，盖人得一谓之大，大人能卓然独存，常正此一点者，可与太上全体也。此一点亘古亘今，不生不灭，在道则谓之元神，在儒则谓之真性，在释则谓之本来；在眼能视，在耳能听，在鼻能嗅，在舌能尝，在手能执持，在足能步履。以致语默动静，千转万变，未尝不因此一点而通灵也。是以老君之炼养，养此一点而已；庄周之寓言，言此一点而已；周公仰思，思此一点而已；孔子之潜心，潜此一点而已；如来之大觉，觉此一点而已；祖师之相传，传此一点而已。百姓日用而不知，外为声色所荡，内为嗜欲所汨，昼随情爱，夜逐梦飞，念想攀缘，未尝暂息，此一点不正，心影常偏，为情欲诱之，使出於外，故成大字，以言乎流浪轮转，或为畜类也。夫上字之文，从卜从一。卜，度也；，一，性也。卜尔之一性，能谦逊居下者，则为上士矣。江海以下百谷，则为百谷王；小国以下大国，则取大国。此孔子所以下渔父也。夫下人不精，不得其真，井虽千仞，汲之水上，是以圣人不降则不升。故曰贵以贱为本，高以下为基。是知未尝先人而常随人，后其身而身先者，谦尊而光，此真人应世之道也。故曰卜尔之一居下，则为上士，其理昭然，卜尔之一性，若乃自矜自伐，自是自彰，而好居人上者，斯则下人矣。若夫体合太虚，廓然无我，所为一点者，内外俱忘，上下双遣，斯则至圣之道，可谓自己三清，何劳仰望，自己太上，何劳外求也。
　　洞玄
　　洞者通也，上通於天，下通於地，中有神仙，幽相往来。天下十大洞、三十六小洞，居乎太虚磅砖之中，莫不洞洞相通，惟仙圣聚则成形，散则为气，自然往来虚通，而无窒碍。是以圣人远取诸物，近取诸身。则人一身之中，亦有洞者。头有九宫，上有寥天，共为十大洞天；柱骨二十四节，共十二重楼。共三十六洞，上通泥九之九天，下彻尾闲之九地，中有真炁幽相往来。是以圣人於虚极静笃之中，斡转璇玑，神通炁洞，上与天通，所谓三宫升降，上下往来，无穷者也。且洞之一字，从水从同，即是洞与水同也。夫巨海之水，八纮九野天汉之流，酌焉而不竭，注焉而不满，渺渺漫漫，无垠无际，不可得而测其渊深也。故造道者，皆自粗至细，自细至微，微极而后至於妙，妙极而后至於玄，道之玄则无乎不通矣。故洞也者，以其幽深而不可测也；玄也者，以其微妙而不可穷也。言是奥旨远邈，深如洞玄，非玉虚之夙挺，其孰能通之哉。
　　灵宝天尊说救苦妙经
　　灵宝天尊即太上道君也。以身言之，灵者神也，宝者炁也，形者灵宝之宅舍也。夫人有耳目，乃元神之门，昼则心寤，神游於耳，夜而目寐，则神归绛宫。众人视听於外，则神游於外，见闻声色，动荡乎中，神性化而为情，情受牵缠，故心有念，动有着，昼有想，夜有梦，薾然驰逐。驰逐於无涯之欲，百灵疲役而消散，宅舍无宝而崩颓。此皆用神於外，而不能守之於内者也。若夫至人，万法俱忘，惟神是守，目内视而神光炊於玉阙，耳返听而妙韵响於琼房，神宇泰定，一念不生，智恬交养，久而道灵，上际於天，下蟠於地，六通四辟，妙用无穷，造化莫移，阴阳莫测，故能驾景乘飙，登真合道，莫不由於神性者也，得不谓之灵乎。夫人有鼻口，乃命宝出入之户，息息通於天地，元炁之所往来，凡一呼则谷炁出，一吸则元炁入，不死之机，长生之要，实隐於此矣。众人心灵外驰，情躁炁促，息之以喉，胎元荡散，真炁凋零，炁竭命终，可不惜哉。惟至人深达造化之源，呼吸太和之炁，夺本还元，归根复命，息之以踵，宝莫宝於炁，达斯理者，泥丸玉阙所以栖其神，玄门牝户所以袭其炁，炁以制神，神以摄炁，母子相守，性命混融，然后万神不散，故能灵，一炁凝结则成宝，是谓一身之灵宝也。夫众生之苦，莫大於轮回生死，天尊大慈，演说洞妙，开滞塞之门，指光明之路，解悟之者，得脱生死，永免轮回，故曰救苦也。经者径也，常也，欲令上学之人依此径路常行之也。
　　尔时救苦天尊，
　　天尊则元炁是也，法身无相，积炁成真，为天中之尊，聚则成形，散复为炁。
　　徧满十方界，
　　元炁大无不包，细无不入，在谷满谷，在坑满坑，弥满八极，无往不在，故曰徧满十方界。
　　常以威神力，救拔诸众生，
　　夫威神力莫大於元炁，元炁之运，独秉造化之权。众生者所谓胎卵湿化之四生，至於花卉草木，禽兽鱼鳌，蠕飞蠢动，有情无情，皆含育元炁而生，故元炁在则柔弱滋养而生，元炁去则坚强枯槁而死。老子曰：柔弱者生之徒，坚强者死之徒。凡有貌象声色者，皆物也，悉得元炁而后生，故曰救技诸众生。
　　得离於迷途。众生不知觉，如盲见日月。
　　众生就染声色嗜欲，因於迷途之中，殊不知鱼在水中，水在鱼中，人在炁中，炁在人中，鱼失水死，人失炁亡。吞舟之鱼砀而失水，则蚁能苦之，故曰鱼不可脱於渊，人不可离於炁，鱼能吐纳而化水则不死，人能吐纳而化炁则长生。举世但知日食谷肉果菜以养命，而不知谷肉果菜乃戮形之物也，夫有故以其有形者属於阴，乃土地之精也，惟元炁属阳，且人一呼则炁出三寸，一吸则炁入三寸，一呼一吸为一息，一日一夜一万三千五百息，真炁计八百一十丈，升降於鼻口呼吸之间，凡夫不能掌握，皆归空而散，则一息不返，人命卒矣。此经有养炁留神不死之诀，世愚不达其旨，譬如盲者虽有日月之大明，莫能见之，故日如盲见日月。
　　我本太无中，拔领无边际。
　　元炁在太空虚无之中，其犹橐钥嗡张不息，以其无有，能入於无间，故日有而无形，无而有精，失之则死，得之则生。亘古通今，得道升仙者，莫计其数，皆得冲炁以为用始成真，故曰拔领无边际。
　　庆云开生门，祥烟塞死户。
　　一经之眼目，救苦之枢机，在於此也。庆云祥烟乃太和妙炁之异名，生门死户乃玄门牝户之列号，或曰天门地户，或曰乾坤门户，凡言门户者，必有物从兹而出入也。开者辟也，阖者塞也，易曰阖户谓之坤，辟户谓之乾，一阖一辟谓之变，往来不穷谓之道，天地所以能长且久者，以此也。人欲长生久视，与天地齐其年，当於生门死户之中，穷通塞之端，究造化之妙，使通天地阴阳二炁，往来升降之不穷，谓之出日入月，亦曰出清入玄也。不遇至人所指，非硕学之所能闻，以其性须自悟，命假师传也。仆曩承师旨决以渊微，辄将太上不泄真机显露圣诀，学者宜精究之，诀曰：
　　生门死户兮千般异呼，一曰朱渊兮一曰神庐，下士不达兮鼻吸口吐，上仙枢要兮万类莫如，庆云祥烟兮既升且降，开通充塞兮云英紫腴，采集素英兮飞空之景，炁来入身兮味胜醍醐，像龟引息兮通灵不死，效蚌吸月兮涵养结珠，天机斯泄兮遇者秘密，功成轻举兮驾驭琼舆。初发玄元始，以通祥感机。
　　大道始初发生乎一炁，一炁初为玄元始三炁，故曰初发玄元始。三炁结而为三清，三色混沌，焕烂太空，三炁复各生三熙，迭三成九，即成九霄，而为九天也。《生神章》云：须延总三灵，玄元始炁分。《黄庭经》所谓三炁右回九道明，又曰九炁映明出霄间，即是三炁为天地之尊，九炁为万物之根。人能探炼玄元始三素之炁，通感祥烟庆云之际，是谓得造化之枢机，故言以通祥感机。
　　救一切罪，度一切厄。渺渺超仙源，荡荡自然清。皆承大道力，以伏诸魔精。
　　一切罪莫大於死罪，一切厄莫大於死厄，人死虽有万殊，总归三路，圣人死之曰神，贤人死之曰复，众人死之曰物。何谓圣人死之曰神，圣人养圣胎於神室，身内生身，阳神脱质，死而不亡，脱胎神化者，谓之神仙也。何谓贤人死之日复，贤人在世，不与物交，性无所着，以生为寄，以死为归，归者复也，精神入其门，骨骸返其根，我尚何存，盖能虚诸所有，而神识灵明出乎物外，轮回不入，阴官莫拘，修然自在，虽南面王乐，亦不及也，明心达性，贤人君子，禅伯之流，超证真常，永无系累，稍或见地未明，修为有缺，着於谈空，滞於观想，终则谓之阴灵苦爽鬼仙是也，或欲出世，则能夺舍投胎。何谓众人死之曰物，众人在世，魂梦念想，常与物交，不能外物，安出物外一，故命将绝时，形神不能相离，如生龟说壳，螃蟹入汤，疼痛苦楚，万状千般，既死之后，境界黑暗，犹如夜半之禽飞，懵然妄投，不知所归何地，在造物之陶铸，随业识以受生，或化异类而不自觉，盖心之所化而不得不化也，亦犹至暴者化为猛虎，至淫者化为妇人，或为傍生六畜禽虫之类，及再得为人，皆谓之物也，故曰众人死之曰物。若人临终之时，诸处俱冷，惟顶门尚自温暖者，此人得道，径归净域。诸处俱冷，心头尚温，再得为人身。不慕修道，惶惶汲汲，奔逐利名，沉滞声色，日复一日，如牵牛羊赴於屠肆，步行一步去死转近。未死之前，可不速求至道，勤而行之，成真度世，求免生死之罪厄，故曰救一切罪，度一切厄。道成则名刊金箓，位列仙卿，玉女麾幢，仙童鼓节，逍遥上清，上上渺渺，大罗之乡，诸天梵炁，荡荡至清，故曰渺渺超仙源，荡荡自然清。佩符则
　　千魔丧胆，流金则万精灭形，故曰皆承大道力，以伏诸魔精。
　　空中何灼灼，名曰泥丸仙。
　　空彼万法，而妙用在中，故曰空中。内景焕烂，返视独见，故曰何灼灼。泥丸在两眉间直入三寸，为脑血之琼房，魂精之玉室，百灵之命宅，津液之山源，一名上一赤子，乃形躯之上神，故曰泥丸仙。
　　紫云覆黄老，
　　金木之炁，青白交会，则化碧霞，水火之炁，黑赤既济，则化紫云。夫受炼形质，莫先於真水真火也，真水非涕唾津液谷炁，所以化之浊水，在乎采太和，妙炁之中自有真一之水，谓之玄泉，要当明其水源之清浊也。火本无形，因物而生，用无法则祸发必克，仙家行火，亦有数等，用之则灭尸炼魄，体变纯阳，则有符数契合周天日月之缠度，皆口口相传，难书竹帛。仙彦有之曰：神仙秘易不秘难，圣人传药不传火。夫行水不行火，则气难上腾，行火不行水，则不能熏蒸，是以水火既济，而氤氲炁乃化为紫云，神聚处气必朝之，故紫云苍郁，上朝於泥丸，覆盖於中央黄老君，故曰紫云覆黄老。
　　是名三宝君。
　　三宝君者，因神炁精凝化而有也。神有阴阳，炁有清浊，精有逆顺。何谓神有阴阳，若因存思念想而后通灵者，亦能出入天门，预知未然，谓之阴神也。若夫积阴阳之炁，结而成祥身内生身胎仙舞蜕者，是谓阳神也。阳神为仙，阴神为鬼也。何谓炁有清浊，天有形质，含血气者谷肉果菜之类，滋地根而生长，其字从旡从火，是谓谷炁，亦名地炁，故曰浊也。夫太和妙炁生天生地，神鬼神帝，强名为道即炁也，炁即道也，视之不见，听之不闻，搏之不得，无形之形，无物之象，透金贯石，充塞八荒，其字从旡从火，火阳也，乃虚无之中清阳之炁也。积阴炁者则死，服阳炁者则生。何谓精有逆顺，顺则成人，逆为丹母，斯皆行火而有升降也。凡夫妇之接名为劫火，亦通三关而透尾闾，故顺出则成人，若乃提缩金龟，是谓文火，闭息而行，是谓武火，契合日月，谓之符火，故仙人道士开金锁，彻玉关，运璇玑，斡日月，金精贯顶，银浪冲天，是谓泝流，故曰逆为丹母也，顺则形毙，逆则骨坚也。夫人有眼目者，乃神之门，鼻口者炁之户，尾闾者精之路，神微妙用天真圣功尽隐於此矣，於是至人内视返听凝其神，呼吸太和袭其炁，逆运流珠聚其精，三宝凝积於神室之内，皆化为神，故曰是名三宝君。
　　还将上天黑，以制九天魂。
　　人头有九天亦曰天谷，魂神居之黄庭，所谓上有魂灵下关元是也。形好食味，神好食炁，天炁乃阳神之饭食也。《生神章》云：魂生摄游炁，飘飘炼素华。夫信游炁者乃上天炁也，魂神所摄者盖好食炁，而故以上天之炁制於九天魂也，神不得一炁以制之则不能灵，谷不得一炁以充之则不能盈，神无以灵而将恐歇，而神去於身矣，谷无以盈将恐竭，而天谷空虚矣，谷神既逝，则人命终矣。昔之未遇元炁，荡荡而去，今既明真，去而有所复来，故曰大还也，还将上天之炁以制九天魂神，始得其谷神不死，故谓神得一而灵，谷得一而盈。
　　救苦诸妙神，善见救苦时。天上混无分，
　　夫修上道，要在全神，神全之士，光而不耀，蒙以养正，故能复太朴，抱虚恬，混成独立，一性游乎寂寞静极之境，不萌纤芥之知，故其神不离，不起毫厘之念，故其神不散。蒙庄曰：其天守全，其神不却，守其天者神光缠绵，化生万神，故曰诸妙神也。凡言救苦者，自救之也，苦不自救，孰能救之，我道将成，则大浸稽天而不溺，大旱山焦而不热，死生无变於己，而况大数大劫之死乎，超越厄难之外，故曰善见救苦时也。所谓回风混合帝一之道，一混百神於
　　自己天上而不可分，故曰天上混无分。
　　天炁归一身，皆成自然人。
　　夫天炁者起於太易之先，超乎万象之外，应清明以出入，伫神机以卷舒，澄清碧於高天，淡轻红於落日，不干风雨，不犯尘埃，呼吸玄牝之门，澡雪希夷之域，止饥渴，除滓秽，去三尸，消百病，此乃清虚有道之炁也。玉皇神用秘诀曰：知至道者天不杀，服元炁者地不灭。能明吐纳之理，即使日霞日精月华月英三素五芽元皇正炁来合我身，此皆天炁也，太和入体则骨肉轻清，项生圆象，隐显自然，始能为自然人也，故曰天炁归一身，皆成自然人。如起於不洁之地，因於燥湿之处，杂腥秽之饮馔，混尸冢之蒸郁，斯乃浊恶沉滞之死炁，仙道忌焉，所以仙人多楼居者，以其近天炁也。《黄庭经》云：至忌死炁诸秽贱。
　　自然有别体，本在空洞中，空洞迹非迹，徧体皆虚空。
　　老子曰：天法道，道法自然。天道犹法於自然人也，可不体之哉。夫无身之身，本来赤子，自本自根，自古以固存。老子曰：湛兮似若存，吾不知谁之子，象帝之先。此所谓别体也，且夫脑宫圆虚而适真，是以帝君居之，故泥丸为空洞之府也。《黄庭经》云：问谁家子在我身，此人何去入泥丸。正言此尔。所以守神者摄动心也，守神不失，与神为一，则忘其所守之迹矣，故曰空洞迹非迹。一之精通，超乎万象之表，神游太漠真空之境，则廓然徧体皆虚空也。
　　第一委炁立，第二顺炁生，第三成万法，第四主光明。
　　列子曰：生非我有，是天地之委和也。察其始也，本无我体，因委天地父母二炁而立，故曰第一委炁立。知夫此身乃炁之所生，不当暴逆其炁，使之夭阏，急宜运天炁以归身，使绵绵而不绝，胎息归根，顺受其炁，自然久视，故曰第二顺炁生。夫至人者提挈天地，把握阴阳，宇宙在乎手，万化生乎身，能使形化於炁，所以无穷，无化成神，神之所以无尽，神化合道，道合自然，以法入道，法固易达，以道入法，法固易成，一法苟得，则万法俱成，故曰第三成万
　　法。道成则顶负圆象，身有光明，故曰第四主光明。又《五经提纲》云：救苦妙经本於青霄隐书，盖炼度之秘文也，经中纲领有四，其要在於主光明而已。一曰委炁立，盖元始以一炁分判天地，运化阴阳，为万物之本，周子所谓太极动而生阳，静而生阴，阳变阴合，而生木火金水土者，此也。二曰顺炁生，盖天地既判，阴阳既立，则人受其冲和之气以生，周子所谓二五之精妙合而凝，乾道成男，坤道成女，万物化生者，此也。三曰成万法，人道既立，叉有圣贤出於其间，陈纲纪，立制度，谓之正德利用厚生，而后人道不穷焉，子思子所谓修道之谓教，亦此意也。四曰主光明，光明者性体也，主云者奉之如君也，人能奉此光明，常为一身之主，动静语默，皆听命焉，自然灵台之间，轩豁洞达，物莫能蔽，而道体全矣，《中庸》所谓尊德性，《大学》所谓在明德，庄子所谓真君，皆指此也。夫此光明，人人具有，不为尧存，不为桀亡，不为颜增，不为跖灭，操之则贤，舍之则愚，得之则升天堂，失之则沉地狱，凡地狱中烧煮屠割苦毒万状，皆失此光明也。
　　天上三十六，地下三十六，太玄无边际，妙哉大洞经。
　　斯言三洞三乘三十六部尊经也，元始天尊於龙汉元年出洞真十二部经，演九圣之道，太上道君於赤明元年出洞玄十二部经，演九真之道，太上老君於上皇元年出洞神十二部经，演九仙之道，计八千余篇，结飞玄之炁，五方紫篆，焕於太霄，八角垂芒，耀於碧落，天真皇人按笔书之。三十六部秘於上天紫微金阙，无极高真与十神五老共相翊卫，元始天尊与诸天上圣皆月三朝其灵文，未传下世，故曰天上三十六。元始复以三十六部秘於龙宫，以镇海岳洞天，故曰地下三十六，乃太玄无边际，妙哉大洞经也。愚暗臆揣，或云阳数四九，阴数六六，或云七十二候之说，殊乖玄旨，何昧如斯，盖上乘经典，未尝言於衍数。
　　归命太上尊，能消一切罪。
　　归神归命於太上，盖言不可须臾离道也，须臾不离於道，则神明护之，大福随之，动与吉会，何罪之有。
　　东方王宝皇上天尊，
　　南方玄真万福天尊，
　　西方太妙至极天尊，
　　北方玄上玉晨天尊，
　　东北方度仙上圣天尊，
　　东南方好生度命天尊，
　　西南方太灵虚皇天尊，
　　西北方无量太华天尊，
　　上方玉虚明皇天尊，
　　下方真皇洞神天尊。
　　道言：十方诸天尊，其数如沙尘。化形十方界，普济度天人。
　　十方天尊即十方灵宝天尊。凡有道言二字，即道君所言。此经乃灵宝天尊所说，即是万天之宗师，三界之医王，太上大道玉宸君，居上清真境，治药珠日阙之内，化形为祥光瑞炁，流布十方之界，普度於天人。夫天人者，谦恭博施，仁德宽容，虚恬柔静，相貌为和，爱敬师友，闻道笃信，此为有天人资质，天尊则化身下降，授以上道，济度成真，故曰普济度天人。若夫根器浊恶，不持戒行，性耽谣杀，闻道大笑者，此为同於失者也，非道负人，人自负道。
　　委炁聚功德，
　　列子曰：凡炁聚则生，炁散则死。知炁聚则生，人不能禁也，知炁散则死，人不能止也，元炁既无禁止，则是命属造物而不属於我也。至人得其枢要，能掌握呼吸之息，息之出入，由吾掌握，则是我命在我，不属於天。俗喭所谓将息者，实仙真流传，点化凡愚之圣语也，孰能悟之。悟之者自能将其息而使不散，则自然委和之炁锺聚於一息，久而积功累德，自然成真，故曰委炁聚功德。
　　同声救罪人。
　　老子曰：同於道者，道亦得之。若乃勤求师门，耽味至理，研穷典诰，一心念道，用志不分者，是之谓同声相应，同气相求，始可与言至道，而救度之，故曰同声救罪人。
　　罪人实可哀，我今说妙经。
　　夫人受生胞胎之中，绵绵十月，母呼亦呼，母吸亦吸，炁足神备，解胎而生，惊天骇地，而得为人，谓之婴儿，婴兄之心，但贵食母之乳，余无所知，此乃含真抱朴之时也。既生百日，为物所诱，情见於外，俄而能笑，则变婴以为孩，自此乃为丧道失朴之始也。然后十五为童，二十弱冠，目眩五色，耳惑五音，七情夺其性，六欲汨其真，纯朴荡而尽矣。一日一夜，万死万生，驱役魂神，不闭一息，此乃处世之人，生身受罪於无间地狱，湮沦汨没，无有出期，苟非得道，孰能免离，若此罪人，实可哀也，是以天尊大开救苦之门，广阐微妙之典，三清圣域，坦然可归。
　　念诵无休息，归身不暂停。
　　一念在道而不休诵，究仙经而不息念，诵既无休息，则渊明奥赜，契合自然。《内观经》曰：炁来入身谓之生，神去离形谓之死。是以圣人盗采天炁，归乎一身，圣功冲用，三返昼夜，不欲暂停，故曰归身不暂停。
　　天堂享大福，地狱无苦声。
　　天仙不离於天，神仙不离於神，地仙不离於地，药石仙不离於服饵药石，鬼仙不离阴灵之鬼，此皆所行之道类使之然，亦犹水之就湿，火就燥，云从龙，风从虎也。上学之士凝神炼炁，复命归根，体变纯阳，身超尘劫，至於咀嚼朝雾，咽嗽沆瀣，二景缠络，六炁臻身，呼吸大梵之云英，妙用悉享於天厨，自然长生，归於天堂矣，故曰天堂享大福。不食百谷之实，土地之精，故身不死，归於地而无沦坠之苦，故曰无苦声。
　　火翳成清署，
　　火翳者南方地狱之名也，众生常为欲火焚心而色翳目，故曰火翳。触目动心，地狱即现，既悟真诠，性天朗彻，一念湛然，所谓火翳者皆化为清净之域也。
　　剑树化为骞。
　　剑树乃地狱名也，众生竞名利，争人我，与物相刃相摩，交谈如矛戟，对面如寇雠，见受剑树之狱也。至人体道，含洪光大，为而不争，胸中之荆棘悉化玉树骞林也。
　　上登朱陵府，下入开光门。
　　此言行火也，心为朱陵府，谓之上昧君火，闭息宴坐，以心引之，则无乎不焚。肾为玄冥府，谓之中昧臣火，升腰胁腹，闭息行之，则无乎不达。膀胱谓之三昧民火，提动机关，金龟吐焰，则无乎不升。炼上尸则火炁腾陟於绛宫，故曰上登朱陵府，焚下尸则火炁透彻尾闾，故曰下入开光门。
　　超度三界难，
　　世之人头顶欲天，足履欲地，身处欲界，轮转於六欲业轮之中，无有休息者，不忘於欲也，能常无欲，则三界轮回之难顿超之矣。
　　径上元始天。
　　元始天即玉清圣境也，上道既成，神升玉清，位为真人，出则诸天侍轩，万神备卫，高出乎太清上清之真也。
　　於是飞天真人无鞅数众，瞻仰尊颜，而作颂曰：
　　人之顶骨八片，谓之八天，亦曰八门，中有金楼宝殿玉阙紫房，自己无相，真人总领，万神居之，道成则神光内烛，天门自开，婴兄蜕质，於是真人飞从天门而出，故曰飞天真人。身中之千真万灵，即无鞅数众也。《度人经》曰：上开八门，飞天法轮。《生神章》云：庆此婴儿蜕，正此谓也。神升玄都，上朝虚皇，故曰瞻仰尊颜，而作谣歌，颂咏大圣之德也。
　　天尊说经教，引接於浮生。
　　天职覆，地职载，圣职教化，天尊所以广敷经教，接引浮世众生者，乃圣人之职也。
　　勤修学无为，
　　无为为之之谓道，无为言之之为德，天无为以清，地无为以宁，二无为相合而万物生，人安得无为哉。故曰恬淡寂寞，虚无无为，此天地之平而道德之质也，勤修上士，绝学高人，能依无为，是配合天地之平准，符契道德之质实，不亦大哉。
　　悟真道自成。
　　悟其真者，始觉万缘俱假，惟道是真，抱守其真，自然成道。
　　不迷亦不荒，
　　世人迷於名利情欲，荒於声色滋味，迷之又迷，以至於荒，荒者言其神不明，而心灵逐物，荡荡逝去而不返也。老子曰荒兮其未央哉，决以言其未尝守中也。夫至人履乎平易，践乎恬愉，澹然独与，神明俱视，天下皆为尘劳妄幻，风灯众沬，露电泡影，既不坚久，无足倾恋，入乎泰定真常之域，一念不生，万缘俱息，至此境界，何荒迷之有哉。
　　无我亦无名。
　　不尚贤能外其身而虚己以逝世，故曰无我。道常无名，是以圣人韬其光而隐其身者，恐其道未成而名胜於实也，名者实之宾，虚名出而道德备矣，故曰绳绳兮不可名。庄子云：神人无功，至人无己，圣人无名也。
　　朗咏罪福句，
　　扬教化也。
　　万徧心垢清。
　　精研圣典，灵府虚明。
　　於是飞天神王及诸仙众，说是颂毕，稽首天尊，奉辞而退。
　　飞天神王乃我本来之帝真也。夫神通变化，众而为一，不为不足化而为万，不为有余，及诸仙众，则自己之万神也。稽首天尊，永遵依大道也。奉辞而退，复归於无极也。
　　太上洞玄灵宝天尊说救苦妙经注解竟
　　太上洞玄灵宝天尊说救苦妙经注解
　　经名：太上洞玄灵宝天尊说救苦妙经注解。宋元间道士洞阳子撰。一卷。底本出处：《正统道藏》洞玄部玉诀类。
　　太上洞玄灵宝救苦妙经序
　　夫学长生久视之道，在乎炼炁养神，兼施并行。然炼养之功，本乎一心，心能勤修，则学仙何患乎不得。《真诰》曰：仙者心学，奥哉斯旨也。仆夙慕修真，未逢上士，有果能明生死，达性命者，仆将跪履而问焉。比游武夷西湖，与四明吕君邂逅，一见欢然，遂定交为烟萝友，因俱载以归，馆于静舍。吕君号洞阳子，蚤遇至人，刻意庄老之学，博极仙书，问靡不知。一日谓愚曰：世有所谓《救苦经》者，实大洞之密旨，上道之秘言也。以其隐奥玄微，难穷妙理，所以传自往古，而诠注未彰，思欲殚所蕴，发挥其义。未几书成，滔滔万言，首明一点，指庆云祥烟为泰和，辩生门死户为玄牝，分二炁之清浊，判三昧之火符，以泥丸仙明真性之所归，还上天炁为命宝之所集，总谈上道之枢要，集然包括其中，不惟
　　警未闻裨后学而已，抑亦使人洞明修炼，默识天机，岂架空言衒虚文之比哉。噫，此经之妙道至言，晦久而未明，今日显矣。夫天中之尊，演教法弘济，所谓救苦者，非独为幽魂苦爽而设，其所救者，普天之下生灵耳。盖欲使人人体道，咸离迷途，湛壶天之朗彻，悟真性之无为，然后服天气，盗虚无，结圣胎，通神明，使形与神妙，白日飞升，是谓大丈夫越世表，出三界轮回之难，始名真救苦耳。大矣哉，超死度生，无出是经，有遇斯解，留神不舍者，必见其得道矣。锦江葆真子周准谨序。
　　
