上清三真旨要玉诀
　　经名：上清三真旨要玉诀。撰人不详，约出朴南北期。系慕集早期上清派修行经诀而成。刘师培以为此书即陶弘景《登真隐诀》之缺卷。原书卷数不详，现存两种文本。一、敦煌P2576V 号抄本；二、《正统道藏》洞玄部玉诀类。两本均有残缺。今合并为一#1。
　　上清三真旨要玉诀
　　（前缺文）
　　色元缝章衣，左手捧日精，右手执月光，填我上府泥丸宫中，三呼上宝真人，太虚资五炁流精，陶观我身，使五味口五咽，上仰咒曰：
　　高上真皇，五帝太虚，保我泥丸，玄映五形，三光朗耀，日月洞明，飞云流霞，陶注玉精，练容保魄，神魂自生，千变万化，升於紫庭。毕，引炁五过止。
　　五方命咒毕，摩两掌，拭两目，如此五年，面发金容，五内华生，玉藏保炁，神仙道成，三宫咸畅，真灵见形，乘空驾虚，白日升天。惟在密修，慎勿轻传。
　　夫修上法诵万遍之道，希真致灵，以求神仙者，当以八节之日，授刺灵山本命之岳，列奏玉清，三年勿失，则名书青宫，札系玉皇，玉华侍卫，金晨奉迎。此玉精真决，帝君宝篇，有得此决，计日升仙，妄泄神文，考及九玄，身没形残，长闭河源，惟在密修，道不虚言。
　　夏节之日，於本命岳，正中南向，叩齿卅二通，仰微咒曰：玄精阳明，元始帝灵，四景八炁，纬度天经，白元落死，元英注生，奏简灵岳，录闻玉清，高上帝尊，记甲真名，伏须告御，身谒紫庭，三官九府，靡不慎听。毕，咽炁九过止，还北向长跪，读简咒如后讫，埋简於绝岩之峰。
　　立秋之日正中，向西南叩齿卅二通，仰微咒曰：流炎四射，飞景启明，八炁交焕，齐落天经，九始告晨，上应帝灵，奏简灵岳，东华记名，长保玄室，晏景紫庭，三官九府，列我长生，与天同休，永保黄宁。毕，咽炁九过止，还北向长跪，读简咒同后法讫，埋简。
　　秋分之日正中，西向叩齿卅二通，仰微咒曰：少阴造运，八道开张，三象顺回，纬度天梁，元始勒正，齐契四乡，奏简玄岳，上闻玉京，上帝高尊，记名无英，三官落死，九府顺昌，自尔之后，三界司迎，乘虚驾烟，飞行太空。毕，咽炁九过止，还北向长跪，读简咒如后法讫，埋简。
　　立冬之日正中，西北向叩齿卅二通，仰咒曰：玄阴御晨，四运回天，八炁交度，三五周还，上帝告命，日吉启辰，奏名清宫，上补帝臣，承天顺命，拜谒玉晨，北酆落死，南宫度名。毕，咽炁九过止，还北向长跪，读简咒如后法讫，埋简。
　　冬至之日正中，北向叩齿卅二通，仰咒曰：阴精激炁，羽晨乘冥，二景交落，运度天经，九帝齐运，换采真名，奏札上闻，记契玉庭，五岳三司，威定我生，与日同光，与天同宁。毕，咽炁九过止，长跪读简咒如法讫，埋简。
　　立春之日正中，东北向叩齿三十二通，仰咒曰：阳精告始，玄炁射晨，二运交焕，三五反真，上帝有命，告我灵篇，投简神岳，永保飞仙，三官九府，度我河源，名参帝籍，长为玉宾。咒毕，咽炁九过止，还北向长跪，读简咒同后法讫，埋简。
　　春分之日正中，东向叩齿三十二通，仰咒曰：天精炁布，浩素流清，乘御晨，回历五星，黄录映魂，东华保生，长享无极，亿劫肇龄，奏简玉阙，北帝落名，游历玄高，浮景紫清。毕，咽炁九过，还北向长跪，读简咒如法讫，埋简。
　　立夏之日正中，东南叩齿三十二通，仰睨曰：八炁维络，整位舞天，五迥七转，变化忽然，三练九试，改容易年，济景光缠，永保上仙。毕，咽炁九过止，还北长跪，读简咒如法讫，埋简。
　　高上紫虚玉皇大洞三景弟子，东岳玄静先生何玄明，年五十六岁，字子方国，以正月生，被三诚，应为臣谨开五岳灵山真神，三官九府十二河源讫，臣玄名上奏玉清。
　　右朱书银刺上，北向读刺毕，刺玄岩之下，勿令人得之。北向再拜，长跪读简毕，又叩齿九通，微咒曰：元始帝皇，高上玉真，金仙父母，玉华紫晨，万气总司，鉴真领仙，上校青宫，符灵神仙，名定录札，列奏帝前，谨开九府，三官河源，度名青篇，永保长存。毕，埋简。
　　此帝君素语妙决，传有骨分应仙之人。每至节辄如上法，令三年得廿四过投刺灵岳，则真皇注名，帝给玉童玉女各十二人。轻泄宝决，罪灭子身，明慎玄科，秘而奉修。
　　玉精决言：子能隐学清齐山岳，当以壬癸之日，刻青石黑书九天玉文，埋所住东方，临埋时东向叩齿九通，咒曰：青辱青辱，太山灵岳，九炁郁精，长灵幽黑，三田蓝波，四脚六目，上真宫宅，四域普告，千灵万精，靡不慎伏，玉帝有命，干者刑戮。毕，埋石深九尺。此帝君玉文填神上法，文如左：
　　此天帝君受九天丈人九天玉文，以黑书青石以埋所住岳东方，制万魔，致神仙真人来见，玉女卫形，慎勿传。
　　玉精决言：当以甲乙之日，刻赤石以青书九天玉文，埋所住岳南方，临埋时〔南〕#2向叩齿九通，咒曰：赤丹阳精，南霍万灵，郁箫育飙，垂幽入冥。帝官有位，浮命黄宁，自天以下，敢不慎听，有干者戮，有犯者刑。毕，埋石深九尺。此玉帝君玉文填神上法，〔文〕#3如左：
　　此帝君受九天丈人九天玉文，以青书赤石，以填所住岳南方，制万魔，致神仙真人来见，玉女卫形。得玉精真次，白日升天，秘慎勿传。
　　玉精决言：当以戊己之日，刻白石以黄书九天玉文，埋所住岳西方，临埋时西向叩齿九通，咒曰：白浩结罗，素云玄阿，西岳万精，乘炁逸波，元始告命，制御三华，四域八炁，悉为我家，有干者斩，有犯者嗟。毕，埋石深九尺。此帝君玉文填神上法，文如左：
　　此帝君受九天丈人九天玉文，以黄书白石，填所住岳西方，制万魔，致仙真人来见，玉女卫身，玉文自明，白日升天，秘勿传。
　　玉精央言：当以庚辛之日，刻黑石以白书九天玉文，埋所住岳北方，临埋时北向叩齿九通，咒曰：北方恒山，辰星之精，玄茫黑点，协炁放灵，上帝有命，玉文填生，三道扬威，所制不轻，宜各慎令，复尔真形。毕，埋石深九尺。此帝君玉文填神上法，文如左：
　　此帝君受九天丈人九，天玉文，以白书黑石，填所住岳北方，以制万魔，致神仙真人来见，玉女卫形，真决自明，白日升天，秘勿传。
　　玉精央言：当以丙丁之日，刻黄石以赤书九天玉文，埋所住岳中央，临埋时向王叩齿九通，咒曰：黄炁玄嵩，捴御五方，上垂元令，制妖伏王，于华伯扶，与魔同凶，天一帝灵，受命九阳，元始玉文，填神中宫。毕，埋石深九尺。此帝君玉文填神上法，文如左：
　　此帝君受九天丈人九天玉文，以朱书黄石，填所住岳中央，制万魔，致神仙真人来见，玉女卫身，真次自明，白日升天，秘慎勿传。
　　右玉精填岳上法，帝君受於九天丈人，口口之决。依上真玄科，七百年听传其骨应之人，自无玉名，不得妄宣、轻泄神文，考延七祖，殃灭子身，受者慎焉。秘文奉行。
　　传真决素语之要，依明科，皆资金鱼、玉龙、青文四十尺，金钮九双，本命之缯百尺，以誓九天之信。告盟穆清斋幽室，然后传。违信，师及弟子同罪，鬼官传受之身，各详慎而行。
　　西王母宝神起居玉经
　　紫微夫人抄出
　　夜卧觉常更，又急闭两目，叩齿九通，咽唾三过毕，反舌向喉中，乃摇动头项七过，以手案鼻之边，左右上下数十过，微咒之曰：
　　九天上帝，三元保婴，太上运华，玉室发精，七门召神，九房受明，耳聪目彻，通真达灵，天中之岳，和气调平，骄女云仪，明童英明，玄聪朗朗，百轩零零，保和上元，徘徊金庭，五藏曜华，耳目常生，神台讲峙，柱梁不倾，七魄藻练，三魂黄宁，太一携手，与我共并，五老混合，无英辅营，万凶消灭，万愿必成，日月守门，心徊景星，仙望所告，万神敬听。
　　卧觉辄案咒如此，勿忘之也。真道虽成，故常行焉。此《太上西王母宝神起居玉经》上法也。令人耳目聪明强识也。朗鼻中调平，不生洟秽，四乡八彻，面有童颜，制魂录魄，却辟万魔，此是真人起居之妙道也。所以名之为起居者，起居当行之故也。毕，又以两手拭面目，令小热以为常，每欲数之也。
　　阿母云：人之将老，面皮先从两目下始。又人之体裹炁少者，先从两鼻间始也。谓此二处皮裹之户牖，炁力之关津，故起居常行此法，以辟皮而炁力常保康和也。
　　西王母宝生无死玉经
　　紫微夫人抄出
　　无死玉经曰：手披华庭侧，迁延〔和〕#4天真，上入神间房，玉谷填天山，〔内〕#5源玄灵见，万魔自拭身，长生永无死，玉籍反帝君，由兆和天真，按#6此幽山源。
　　天真在两眉之间，眉内两角也，天真在一分下耳，是引灵之上房矣。
　　内原在鼻下人中之上本侧，在鼻下小入孔谷中也，是玄灵灭魔之门户矣。
　　华庭在两眉之下，对眉之中央，是彻〔视〕#7之津梁也。
　　旦将起，暮将卧，便急闭目，以舌反向喉中，咽唾三过，急以手案此三处各三九过，当阴案之，勿举手也。以为常，令人长生无死，降灵彻视，塞灭万鬼之道。手案既毕，而微咒曰：
　　太上虚皇，开散玉庭，金房煌朗，翠台郁青，我摄三道，灭鬼生灵，我既无死，亦能无生，常生〔自在〕#8，回老反婴，魂魄柔练，五神安宁，回飙灵输，北谒玉清，上升太无，与日合并，遂为真人，帝君合冥，三无所告，万神敬听。
　　有楚庄公时市长宋原甫者，有善心，恒自扫除一市中，久乃〔有〕#9一乞食人，入市经月，旦乞歌辞曰：天挺生金华，内源彰阴耶，玉谷参玄乡，琼无互扶罗，天真立日上，飞〔药〕#10吐灵妙，清晨案天马，徊驾神玄家，仙人来入室，又以拭百魔。临去，又题市门如此。楚一市人无解者，而原甫意中忽悟，疑是仙人，但不解其歌旨耳。遂乃叩头谘请，久久不已，乞人告之曰：吾实真人者也，此言是昆仑王母宝生无死之道，知者使人不死。遂授原甫要法施密央，积廿年，原甫白日升天，今在玄州，位为仙卿。楚市乞人，是南岳真人赤松子矣，分形布影，假适尘浊，游#11眺嚣秽，招延冥会也。
　　清灵真人裴君说神宝经
　　求要道，先令目清耳聪，为事主也。且耳目是寻真之梯级，综灵之门户，得失系之而立，存亡须之而办也。今钞经相示，可施用也。
　　消魔上篇曰：耳欲得数案抑其左右，示令无数，所谓营#12治城郭，名书皇籍。鼻亦欲数得案其左右，唯令数耳，所谓灌溉中岳，名书帝录。
　　此二条出方丈台昭灵李夫人口次，九月十二日夜喻。
　　道日，恒以手案两眉后小穴中三九过，又以手心及指摩目下权上，以手提耳，行三十过，摩唯令数无时节也。毕，辄以手逆乘额三九过，从眉中始，乃上行入发际中，口傍咽唾多少无数也。如此常行，目日清明，一年可夜书。亦可於人中密为之，勿语其状。
　　眉后小空中，为上无六合之府，主化生眼晖，和莹精光，长珠彻童，保练目辰，是真人坐起之上道也。一名曰真人常居内经。真人喭曰：子欲夜书，常修常居矣。真人所以能旁观四达，使八遐照朗者，寔常居之数明也。
　　目下权上，是决明保室归婴至道，以手提耳行者，深明映之术也。於是理门血散，皮兆不生，目华玄照，和精神盈矣。夫人之将老，鲜不先始於耳目也。又老形兆，亦发始於目际之左右也#13。
　　夫修真之诀，每以旦夕凝神定息，良久以手乘额上，内存赤子，日月双明，上元欢喜，三九始眉，数毕乃止。此谓手朝三元固脑坚发之道也。头四面以手乘之，顺发就结，唯令多也，於是头血流散，风湿不凝。都毕，以手按目四眦二九，觉令〔见〕#14光分明，是检眼神之道，久久为之，得见百灵。
　　《赤字经》#15曰：常能以手掩口鼻，临目彻视久许时，手中生液，追以手摩面目，常行之，使人体香。
　　《太上天关玉经》曰：常以手按目近鼻之两眦，闭气为之，气通辄止，吐而复始，常行之，眼能洞观也。
　　右二条南狱魏夫人所出。
　　《丹字紫书三五顺行经》曰：坐欲闭目内视，存见五脏肠胃，久行之，自得分明了了也。
　　《太素丹景经》曰：一面之上，常欲得两手摩拭之使热，高下随形，皆使极匝，令人面有光泽，皱斑不生，行之五年，色如少女，所谓山川通气，常盈不没。
　　《丹景经》曰：先当摩切两手令热，然后以拭面目，毕乃顺手摩发，如理栉之状，两臂〔亦〕#16更互以手摩之，使发不白，脉不浮大#17。
　　《大洞真经精景按摩篇》曰：卧起当平气正坐，先叉两手，乃度掩项后，因仰面视上，与项争，使#18项与两手争也，为之三四止，使人精和血通，风气不入，能久行之，不死不病。
　　又屈动身体，申手四极，反张侧掣，动播百关，为之各三。卧起，先以手巾若厚帛，拭口四面及耳后，使圆匝热，温温然也，顺发摩头#19，若理栉之无在也，良久摩两手以治面目，久行之，使人目明而邪气不干，形体不垢腻，去秽也。都毕，而咽液三十过，以导内液。
　　右一条出《大洞精景经》中也。
　　西王母反胎按摩玉经#20
　　紫微夫人抄出
　　养生之道，以耳目为主，杂视则目暗，广忧则耳闭，此二病从中来而结疾，非外客之假祸也。所谓闻道难也，非闻道之难，行道难也，非行道之难，而终道难矣。若夫耳目乱想，不遣艰难，虽复足蹑仙阁，手攀龙辕，犹无益也。
　　反胎按摩#21，常以阳日。月一日为阳。每阳日之旦，阳日之夜，夜卧觉，旦将起，急闭目向本命之方，以两手掌相摩切，令小热，各左右拭按两目就#22耳门，令两掌相交，会於项中九过，又存两目中各有紫赤黄三色云气，各下入两耳中，良久，阴祝曰：
　　眼瞳三云，明目真君，英明注精，开通帝神，太玄云仪，玉灵敷篇，保利双阙，启彻九门，百节应响，回液泥丸，身升玉官，列为上真。祝毕，咽液三过，毕乃开目。以为常，阳日坐起，常可行此，不必旦暮也。行之三年，耳目聪明。
　　理发常向本命，既栉发之始，而阴祝曰：
　　太帝散灵，五老反神，泥丸玄华，保精长存，左拘隐月，右引日根，六合清炼，百神受恩。毕。常#23行之，使人头脑不痛。
　　《太极绿华经》曰：理发欲向王地，既栉〔发〕#24之始，而微祝曰：
　　泥丸玄华，保精长存，左为隐月，右为日根，六合清炼，百神受恩。毕，咽液三遍。能〔常〕#25行之，使发不落而日生。当数易栉，栉之取多而不使痛。亦可令侍者栉取多也，於是血脉不滞，发根常坚。
　　右二条安九华所告令施用。
　　坐卧常欲鼻孔向本命，饮食亦然，若不得向本命，常向东北及西北亦佳，此二处是天地魂魄之门津也。
　　又卧常自左右摇动身体，数十过毕，又两手据后面，举头向天，左右摇动二十一过毕，平坐举手指天，良久毕。又摩两掌以拭目，傍至两耳，又良久，阴祝曰：
　　前搏后指，天帝上客，左盻右顾，长生大度，仰头喘食，太一相极，却目龙隐，司命同翰，饮食胎元，交阙昆仑，徊倒双忌，真人同志。祝毕，暂引气闭之，存脐中赤气大如珠，出外入鼻中，如此三过，按摩之道都毕，使人百关通利，长生不病。
　　《紫度炎光内视中方》曰：常欲目闭而卧，安身微气，使如卧状，令我并人不觉也，乃内视远－听四方，令我耳目注万里之外，久行之，亦自见万里之外事，精心为之，乃见百万里卧事也。又耳亦常闻金玉之音，丝竹之声，此妙法也。四方者，总其言耳，当先一方而内注视听，初为之实无仿髴，久久神自入妙。
　　《大洞真经高上内章》遏邪大祝上法曰：每当经危险之路，鬼庙之间，意有疑难之处，心有微忌，勅所经履者，乃当反舌内向喉，咽液三过毕，以左手第二、第三指捻两鼻孔下人中之本，鼻中鬲孔之内际也，三十六过，即手急按，勿举指计数也，鼻中鬲之际名曰山源，一名鬼井，一名神池，一名邪根，一名魂台也。捻毕，因叩齿七通，又进手心以掩鼻，於是临目，乃祝曰：
　　朱乌凌天，神威内张，山源四镇，鬼井逃亡，神池吐气，邪根伏藏，魂台四明，琼房零琅，玉真巍峨，坐镇明堂，手晖紫霞，头建神光，执咏洞经，三十九章，中有辟邪龙虎，截狱斩岗，猛狩奔牛，衔刀吞枪，揭山攫天，神雀毒龙，六头吐火，啖鬼之王，电猜雷父，掣星流横，枭磕驳灼，逆风横行，天禽罗阵，皆在我傍，吐火万丈，以除不祥，群精启道，封落山乡，千神百灵，并首叩颗，泽尉捧炉，为我烧香，所在所经，万神奉迎。
　　毕，又叩齿三通，乃开目，除去左手。〔手〕#26按山源则鬼井门闭，手薄神池则邪根散分，手临魂台则玉真守关，於是感激灵根，天兽来卫，千精震伏，莫干我真。此自然之理，〔使〕#27忽尔而然也。
　　鼻下山源，是一身之疵津，真邪之通府，不真者所以生邪气，为真者所以遏万邪，在我运摄之耳，故吉凶兆焉。明堂中亦一身之神池，死生之形府，七魄元室，三魂灵宅，存其神可以眇乎内观，废其道所以致乎朽烂，故由我御，慎顺其卫，生悔吝定也。
　　右四条，出《大洞真经》高上首章。
　　太虚真人曰：风病之所生，生於丘坟阴湿，三泉壅滞，是故地官以水气相激，多作风痹，风痹之重者举体不遂，轻者半身不遂，或失手足也。常梦在东北及西北经故居，或见灵床处所，正欲与冢气接耳。墓之东北为绝命，西北为九厄，此皆冢讼之凶地，若见亡者於其间，益验也。若每遇此梦者，卧觉当正面向上，三琢齿而祝曰：
　　太元上玄，九都紫天，理魂护命，高素真人，我佩上法，受教太玄，长生久视，身飞体仙，冢墓永安，鬼讼塞关，魂魄和悦，恶气不烟，妖魅魍魉，敢干我神，北帝呵制，收气入渊，得录上皇，谨奏玉晨。如此者再祝，又三叩齿，则不复梦冢墓及家死鬼也。此北帝秘祝，有心好事者，皆可行之。若经常得恶梦不祥者，皆可按行此法，於是鬼气灭亡，邪魅散形也。
　　手臂不援者，沈於风毒气在脉中，结附痹骨使然耳，自宜针灸则愈，又宜按北帝曲折之祝，若行之百过，疾亦消除也。先以一手徐徐按摩疾臂，良久毕，乃临目内视，咽液三过，叩齿三通，心微祝曰：
　　太上四玄，五华六庭，三魂七魄，天关地精，神府营卫，天胎上明，四支百神，九节万灵，受录玉晨，刊书玉城，玉女侍身，玉童护命，永齐二景，飞仙上清，长与日月，年俱后倾，超腾升仙，得整太平，流风结痾，注鬼五龙#28，魍魉冢气，阴气相回，凌我四支，干我盛衰，太上天丁，龙虎耀威，斩鬼不祥，风邪即摧，考注匿讼，百毒隐非，使我复常，日月同晖，考注见犯，北辰收摧，如有干试，千明上威。毕。
　　《太上录淳散华经》上按摩法，常以生气时咽液二七过，毕按体所痛处，向王而祝曰：
　　左玄右玄，三神合真，左黄右黄，六华相当，风气恶疾，伏匿四方，玉液流泽，上下宣通，内遣水火，辟除不祥，长生飞仙，身常休强。毕又咽液二七遍，常如此则无疾，又当急按所痛处二十一过也。
　　右一条，十月二十二日沧浪云林宫右英夫人所出。
　　《消魔上灵经》曰：若体中不宁，当反舌塞喉，漱津咽掖无数，须臾不宁之痾自即除也，当时亦当觉体中宽软也。
　　右一条，出《消魔上灵经叔》中。
　　梦寐不真，魄协邪气以挠其心，欲伺我神之间伏也。每遇恶梦，但北向启太上大道君，具言其状，不过四五，则自消绝也。
　　青童君口诀曰：夜遇恶梦非好觉，当即反枕而祝曰：
　　太灵玉女，侍真卫魂，六宫金童，来守生门，化恶反善，上书三元，使我长生，乘景驾云。毕，咽液七过，叩齿七通，而更卧。如此四五，亦自都绝也。此祝亦反恶梦，而更为吉祥也。
　　右十一月十三日夜右英夫人所出。
　　夫玄象灵枢，达观所适，冲心秀朗，虚浪神味，咀吸太和，体气清寥，於是琼振奏响，万籁冥招矣。夫气者神明之器匠，清浊之宗渊，处玄则天清，在人则身存。夫生死亏盈，盖顺乎摄御之间也。欲服六气，常以向晓面#29丑寅之际，因以天时造始#30，必以方面此之时也。太霞部晖，丹阳诞光，灵景启晨，朱精发明之始也。先存日如鸡子在泥丸中，毕乃吐出一气，存气为黑色，名之尸气也；次吐二气，存气白色，名之故气也；次吐三气，存气为苍色，为之死气也。思以其气吐，亦良久也。凡出三色，合吐六气也。毕，又徐徐纳引黄气四过，毕辄咽液三过，为之三毕，乃存泥丸中日上从目中出，当口前，令相去面九寸，临目仿髴如见之，复乘日#31纳引，取赤气七过，七过毕，复咽液三过止，乃起坐，动摇四体，俯仰屈申，令关脉调转，都毕也。存咽液，须令青色。夜亦可存月在泥丸中，如存日法。若存月，当以月一日夜至十五日佳，从十六日至三十日是月气衰损，天胎亏缩，不可以夜存月也。此法至妙，能行者神仙，所以吐纳胎漱，呼吸明真，呼召五咽，体得自然，魂还绛宅，魄归泥丸，所以长生也。岂同操幽谷之阴气，求奔马之灵神，步涉海以求济，策毛车於火山。可不慎哉，可不慎哉。
　　右出《西王母叙诀》。
　　乙丑岁兴宁三年七月四日夜，司命东卿君来降，侍从七人入户。其一人执紫旎之节，其一人执华旛，一人执十绝灵婶，一人带录#32章囊，三人捧白牙箱，箱中似书也，其一人握流金火铃，侍人并朱衣。司命君形甚少於二弟，着青锦绣裙，紫毛帔巾，芙蓉冠，二弟并同来侍立，命坐乃坐耳，言语良久。七月六日夜，司命君又降，良久，喻书曰：若必范玄秉象，清静罕时，遂拔群幽藻，戢翼高栖，感味上契，渊停岳峙，萧寥玉篇，玩宝神生，遗放俗恋，调弹清灵，澄景虚中，五道发明，色绝化浪，欲与淡并，空洞冥衢，无视无听，尔乃远齐妙真，重起玄觉，明德内圆，灵摽外足矣，终能策云軿以赴霄，书司命之丹录耳。若精散万念，为生不固，气随尘波，心不真舍，适足劳身神於林岫，实有误於未觉也。其道微而易寻，其道艰而难得乎。
　　月五日夜半，存日象在心中，日从口入也，使照一心之内，与日共光，相会毕，当觉心暖，霞晖映验，良久乃祝曰：
　　太明育精，内炼丹心，光晖合映，神真来寻。毕，咽液九过。到十五日、二十日、二十九日，复如上作，使人开明聪察，百关鲜彻，面有玉光，体有金泽，行之五年，太一遣宝车来迎，上登太霄。行之唯欲数，不必此数日作也。
　　右一条出《消魔经》中南狱赤君内法。
　　又曰：临食上勿道死事，勿露食物，来众邪气。又数澡浴，每至甲子日当沐，不尔当以每月旦，使人通灵。浴不患数，患人不能耳，荡炼尸臭，而真气来入。
　　右玄师魏夫人所勅，使施用。
　　《太上九变十化易新经》曰：若履殗秽及诸不争处，当先澡浴盥沐，解形以除之，其法用竹叶十两，桃皮削取白四两，以清水一斛二斗，於釜中煮之，勿令沸出，适寒温，以浴形，即万秽消除也。既以除秽，又辟湿痹疮痒之疾。且竹虚素而内白，桃即却邪而斥秽，故用此二物以消形中之滓秽也。天人下游既反，未曾不用此水以自荡也。至於世间符水祝漱外舍之近术，皆莫比於此方也。若浴者益佳，但不用此水以沐耳，炼尸之素浆，正宜以浴身耳，真奇秘也。
　　右玄龙羽宫紫微王夫人所勅令用之。
　　常以月十日、十七日、二十七日，夜人定时，视北斗口中有大星，便称天师、祭酒臣某，稽首再拜，谨白通达，乞赐长生。常以黄昏按目眦，存神光，令晃昱赤黄则吉，勿忘也。形一神万，不可得乱。欲卧，当卧念身神，欲起，当起念身神。此三法。
　　右出《道要》中。
　　鸡呜欲起，先屈左手啖盐指，直右手瞰盐指，以相摩，并祝曰：西王母女名益愈，赐我丹药，受之於口，积精摩形。常以鸡呜，二七咽液，除目芒芒，致其精光，彻视万里，备见四方。咽液二七过，以指摩目二七，令人目不瞑，所谓唾手阳明摩目者也。
　　右出九都中。
　　次啄齿，口为天门鼓，三十六啄，纵漱醴泉，三咽之，名曰呜天鼓，存身万神也。
　　右出众书中。
　　旦起便东坐，以两手相摩令热，以手摩额，上至头上，满二九十八止，名曰泥丸也。
　　次两手相摩令热，以摩面，入发中，三周而止，能尽摩身躯又佳，名曰乾浴也。
　　次两手相摩，乘额讫，以手叉两耳，极上下之二七止，令人终已不聋。
　　次缩鼻闭气，以右手从头上引左耳二七，复以左手从头上引右耳二七止，令人长生。
　　次起着衣，当衣带戊己。假令甲戌旬，向寅地；甲寅旬，向午地；甲申旬，向子地；甲午旬，向戌地；甲辰旬，向申地；甲子旬，向辰地。所谓衣带戊己，长不寒也。
　　次起行，当先前左足，因言乾，次前右足，因言元，次前左足，便言亨，次前右足，便言利，次前左足，便言贞。如此毕矣，名曰行步乾元也。
　　诣请自说姓名，左直神，右直神，土司命，青夫人，绝某甲死籍，入门君，与夫人。可诺，亦窃言之，勿令声高彻也。
　　溲便向六丁。假令甲子旬，向丁卯，溲向卯地；甲戌旬，向丑地；甲申旬，向亥地；甲午旬，向酉地；甲辰旬，向未地；甲寅旬，向巳地。所谓溲便六丁所向也。
　　右八条出《自然经》中。
　　欲饮食，先说姓名，建身为道，身为天府，道父道母，真人仙人，神人圣人，我合共饮食，神男玉女，侍在左侧，持我仙录，生生无极。
　　右出《道要》中。
　　服日月精法，月朔旦，日出高三丈许，遥望见便握固禹步，以口遥引取日精二七十四口，咽之。可将三人入瘟病家，他病终不能着所将从人，经常之，令人老寿。月生三日，月出於庚上，两手握固西南行，向月禹步，以口遥饮月精二七十四咽之，终年无疾病。亦可入丧家，日月照瑕秽。
　　右此二条，食日饮月，万气皆消除也。
　　与道俱生，与神同堂，真人某甲，常谁言亡。右耳呜说语。
　　与道同居，与神同室，真人某甲，寿命天地相毕。右前呜说之。
　　与道同室，与神同功，真人某甲，寿命天地同合。右后呜说之。
　　每欲夜行，呼天蓬，当我者前，兼辟虎狼。右夜行说之。
　　常以朝暮北向，先存五藏气，想肝气正青，心气正赤，肺气正白，肾气正黑，脾气正黄，思五藏气定，叩齿三十六通，祝曰：
　　天蓬天蓬，九元杀童，五丁都司，高刁北公，七政八灵，太上浩凶，长颅巨兽，手把帝钟，素枭三晨，严驾夔龙，威剑神王，斩邪灭踪，紫气乘天，丹霞赫冲，吞魔食鬼，横身饮风，苍舌绿齿，四目老翁，天丁力士，威南御凶，天驺激戾，威北衔锋，三十万兵，卫我九重，辟尸千里，又却不祥，敢有小鬼，欲来见戕，攫天大斧，斩鬼五形，炎帝烈血，北帝然骨，四明破骸，天猷灭类，神刀一下，万鬼自溃。
　　右祝鬼，四言一叩齿为节也。天下万鬼，莫不威伏，有欲来害者，闻此祝即便消灭，北帝大魔，常畏此祝，常能用之，可横行天下，神鬼伏从。不可妄言有此祝法，常秘而行之。师口诀曰：身未精洁，不可轻行咒法，子宜慎之。
　　常以鸡呜时握固，戴天柱，叩齿二七通，思十二父母绕头，思二十四神人布在身，思二十四贤在地绕身，便以左脚踵塞大孔，更急握固，反舌向喉中，闭气，思王气在前，思天下神祇、山川五岳精灵神官，下及一切万民，皆来朝己，从天至地，莫不震伏者，毕乃通息。
　　右太一包天大禁法。
　　魄昼日在左目下，暮在鼻下人中，常以旦暮，以右手第二指阴按之三过，微祝曰：
　　七魄澡炼，不动不倾，长与三魂，隐伏帝庭，保和三元，通真达灵，万凶消灭，我得长生，遂为真人，上升天庭。
　　右太一制七魄法，常行之，三魂保守，七魄长安，无复死时，常行之，勿使人见。
　　若登斋入室，当先驱除以辟鬼病，又防百试，乃宽内府而祝之，北向叩齿三十六通，乃微言於玉清琼元君曰：
　　六天大魔王，受制幽寥无，巨兽赤甲，毒龙四喉，白鼠仰呜，奋爪振豪，万精幽匿，灭邪破妖，天丁一如，五岳启朝，风火征伐，九天扇飙，照矣。於是重挺闭视，澡练容精，调研三宫，存一六庭，帝君撰晏，卿辅并明，和适气液，朝谒九灵，五神安迭，津源流盈，白元启真，无英布生，洞景潜朗，四德以平，晖皓内宝，歌玩洞清，太素列图，寿亦不倾。
　　本命之日，及有心震之地，闭关精思，叩齿三过，安气呼吸，正身北向，心存而微言曰：
　　罗勒那朝，方奈关练，班目勃队，惮漠巨蛇，赫察白鼠，丹梨大魔，真馥广敷，虚灵峙霄，总览吉凶，发洞畅幽，舞眄众品，领括繁条，百方千涂，莫不豁寥，天地齐度，孰云能雕。
　　右二条出《洞真金玄八景玉箓》咒法，不可轻咒，慎之。
　　大寒者以鼻取气，三咽不息，为咽取气即止矣。
　　大热者以鼻取气，再咽令迟，亦先鼻内气，后口呼出气，热即止。
　　右二条出《黄子行气经》中。
　　尔时八万五千金刚神为护法，故调伏幽明二众之心，而说咒曰：
　　雷火明空，神光朗幽，毒龙四据，灵虎八周，头巾七星，足踏斗牛，神刀列宿，金钩耀精，元首威兵，腾步虚行，中绝妖邪，下灭游精，抽肝出胆，翻肠绝脉，左斩右到，煎烹后馘，截妖气原，收束众怨，啖鬼使者，摧拉生吞，巫俗歌鼓，饮血食肉，形膻骨臭，魍魉翻覆，腥躁秽贱，心形谄讟，神杵碎首，金刀刎腹，藏凶匿害，忽来降伏，左秉金符，右持罪目，太一金铃，虚皇玉节，知过不改，悬首自截，何妖不丧，何精不灭，六神不藏，七星裂血，上有天师，下有金刚，齐称降气，口吐灵芒，饮以丹池，饴以玄霜，五藏生华，长存不疆。
　　尔时大鬼王四目电身，同为护法，消灭不祥，守卫道场，察奸纠过，降伏恶人，及诸外道，无止信者，而说咒曰：
　　神风拂尘，倾拔邪根，六天丧精，五毒亡冤，金头铁齿，啖鬼亡魂，桃光列户，双景曜门，奔星杀气，朗然无畏，百脉川流，七经调理，神安体平，长存不死。
　　右二咒出《太上玉清经》第七《道化四夷品》。
　　酆都宫颂曰：
　　纣绝标帝神，谅事遘重阿，炎如霄中烟，勃若曜景华，武城带神锋，恬照吞清河，阊阖临丹井，云门郁嵯峨，七非通奇盖，连宛亦敷魔，六天横北道，此是鬼神家。此六天之宫名，诵之辟鬼邪也。
　　寂通寄兴感，玄气摄动音，高轮虽参差，万仞故来寻，萧萧研道子，合神契灵衿，委顺浪世化，心标窈窕林，同期理外游，相与静东岑。此申情，寄之来缘也。
　　命驾广酆阿，逸迹超冥乡，空中自有物，有中亦无常，悟言有无际，相与会濠梁，目击玄解了，鬼神理自忘。此论人鬼之幽致也。
　　罗酆山在北方癸地，山高二千六百里，周回三万里，其山之下有洞天在，周回一万五千里，其上下并有鬼神宫室，山上有六宫，洞中有六宫，一宫辄周回千里，是为六天鬼神之宫。山上为外宫，洞中为内宫，制度等耳。
　　一纣绝阴天宫，二泰杀谅事宗天宫，三明晨耐犯武城天宫，四恬照罪气
　　天宫，五宗灵七非天宫，六敢司连宛屡
　　天宫。念此六天之宫，乃叩齿六下，乃
　　卧，辟诸鬼邪之气。贤人圣人去世，先
　　经明晨第三天宫受事，祸福吉凶，诸命
　　罪害，由恬照第四天宫，北斗君治此
　　中。鬼官祝曰：
　　吾是太上弟子，下统六天，六天之
　　官，是吾所部，不但所部，乃太上之所
　　主，吾知六天宫名，是故长生，敢有犯
　　者，太上斩汝形。
　　右出《真诰阐幽微》第五卷中。
　　上清三真旨要玉诀竟
　　#1案敦煌P-2576V号唐写本，首尾均残缺，无标题。残存经文399 行，前215行文字不见於《道藏》，后半部分则与《道藏》本《上清三真旨要玉诀》相同。今以敦煌本前半部分
　　与《道藏》本合校为一本，但仍有残缺。又《道藏》所收
　　《洞真西王母宝神起居经》，其内容文字与本书基本相同，可作参校。
　　#2『南』字据上下文义补。
　　#3『文』字据上下文例补。
　　#4『和』字据《宝神经》补。
　　#5『内』字据《宝神经》补。
　　#6『按』字原作『紫』，据《宝神经》改。
　　#7『视』字据《宝神经》补。
　　#8『自在』二字据《宝神经》补。
　　#9『有』字据《宝神经》补。
　　#10『药』字据《宝神经》补。
　　#11『游』字原作『旋』，据《宝神经》改。
　　#12『营』字原作『莹』，据《宝神经》改。
　　#13敦煌本第215行至此。以下改用《道藏》本为底本，用敦
　　煌本参校。只校补道藏本误漏字。
　　#14『见』字据敦煌本补。
　　#15敦煌本『赤字经』作『原景赤字经』。
　　#16『亦』字据敦煌本补。
　　#17敦煌本『大』字作『水』。
　　#18道藏本『使』字下衍『力』字，据敦煌本删。
　　#19道藏本『头』 字误作『项』，据敦煌本改。
　　#20道藏本『反胎』误作『及中胎』，据敦煌本改。
　　#21道藏本『摩』字下衍『经』字，据敦煌本删。
　　#22道藏本『就』字误作『笼』，据敦煌本改。
　　#23#25『常』字据敦煌本补。
　　#24『发』字据敦煌本补。
　　#26『手』字据敦煌本补。
　　#27『使』字据敦煌本补。
　　#28『五龙』原本作『五飞』，据《宝神经》改。
　　#29『面』字敦煌本作『向』
　　#30『造始』，敦煌本作一『告』字。
　　#31『日』字道藏本误作『目』，据敦煌本改。
　　#32道藏本『录』误作『绿』，据敦煌本改。
　　
