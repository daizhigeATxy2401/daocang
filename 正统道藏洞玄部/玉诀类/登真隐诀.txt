登真隐诀
　　经名：登真隐诀。梁朝道士陶弘景编撰。系慕集早期上清派修仙登真之方术秘诀而成。原本有二十四或二十五卷。现仅残卉三卷。底本出处：《正统道藏》洞玄部玉诀类。
　　登真隐诀
　　登真隐诀卷上
　　华阳隐居陶弘景撰
　　玄洲上卿苏君传诀
　　传中有守一，曲碎洞穿，经中有飞步经，略断绝。皆学者之所难，故各加详注，以驱疑蔽也。
　　真符
　　太极帝君真符，四符章皆云太极帝君者，是太极之天帝，金阙圣君初学道所受三一之师矣。上元六符，中元五符，下元五符，上中下元者，谓身中三元之宫，其符字各有所生也。涓子剖鲤鱼所获，是太上召三一守形也。以符召一，令一守身，犹如紫文告三魂也。立春、春分、立夏、夏至、立秋、秋分、立冬、冬至，始日也，各以此八节日为始。朱书，平旦向王，日吞一符。毕，再拜，祝愿随意。初以立春日平旦，向寅朱书白纸，从上元第一始，左手执而祝，祝毕服，服毕再拜，亦可仍并画十六符剪置，旦旦取服，服上元符存入上宫，上一执取之，中元存中，下元存下，皆如之。凡书服符时，先烧香於左也，按诸经服符多有祝辞，而此云随意音，是不必须也，亦可作四言音韵，取召见之旨而祝之，已别有立成。佩头上，盛以锦囊，勿履垮，五年与真一相见。佩符亦以初守，立春之日平旦，画符竟，未服仍更朱书三元符白素上，剪为三片，俱执而祝，祝毕，即各卷并内紫锦囊中，佩头上，毕乃服一纸符。此止立春一节书佩，便可至相见，余节不须复作，唯更起书服者耳。吞符以八节日始，十六一日止，后节复服如初。并各以节日旦服，一为始，令符有十六枚，故服尽则止。一节相去四十五日，一气相去十五日，则从节服符，正气日毕。六月既存中斗，不容独不服符。此止举八节者，犹如后云四节，共一祝事耳，谓亦必宜服符，所以令与夏至、立秋相避也。
　　宝章
　　太极帝君宝章，东海青童君授涓子，以封掌名山也。此亦剖鲤鱼所得，而不言者，前符已说也。以朱书素，佩之左肘，勿经洿，佩之八年，而三一俱见矣。当以白画服佩三元符竟，仍北向，更书白素，如金质之长广，左手执，亦随意立祝，祝毕卷内紫锦囊中，佩之左肘，佩亦至相见也。若立春在故年十二月者，仍以其日书佩，至正月朔乃更服之。佩此章符并不得以履秽，今便曲举动，或致忘误，可以守一时，佩之，事竟，脱着寝床器物中也。此云八年三一俱见者，则前符云五年与真一相见，是不尽皆见也。凡言与一相见者，非但见己身之三一也，谓太微中三一帝皇之君，亦下见之，授子经者，亦是也。故先须守此积勤，然后能感彼之一耳。正月朔旦，青书一符，此亦宝章也。既服之，便呼为符，刻金佩带乃成章耳。章犹印章之章，章尺度有制，不可使亏，符如诏劫，大小可得无限，今小令促，减於章也。每岁朔旦皆服之，须见一乃止，当用好空青、曾青，宜在细研，以水渍去钢气，乃以胶和，薄书白纸上，勿令浓厚，亦可用黛青也。北向再拜吞之，北向书竟，左手执祝讫，再拜乃吞之，亦存入上宫，凡服符以召告身神者，并须拜，若告外神乃不拜，例皆如此。三一相见之后，以金为质，长九寸，广四寸，厚三分而书之。金应用黄金，质谓所刻之本主也。如此法乃用十数斤金，非道士所办。亦可用白金，白金即银也，此直呼为金，故可得两用耳。刻缕文字如印法，皆左书也，尺寸并用古尺度，以封掌山川之邪神，掌五岳之真精也。临时节度之序，三元真一君自将教之。封掌之事，是欲有役使，其法制未宣，须三一相见，乃可得而受教耳。事出《太上素灵经》上也。此真经未行於世，是守一之宗本矣。
　　九宫
　　凡头有九宫，请先说之。方施修用，故先列其区域。两眉间上却入三分为守寸双田，对鼻直上，下际眉上辟方一寸。却者，却向后也，以入骨为际，骨内三分以前皆守寸之
　　域，台阙并在其中，明堂止余七分耳。既共立一寸之中，而两边并列，故名之为守寸双田也。左有青房，右有紫户，凡二神居之。却入一寸为明堂宫，左有明童真君，右有明女真君，中有明镜神君，凡三神居之。却入二寸为洞房宫，头中虽通为洞房，而此是洞房之正也，左有无英君，右有白元君，中有黄老君，凡三神居之。按自此以后，并云却入一寸、二寸、三寸者，明知犹继眉为本，非从三分后更一寸也。人或谓入三分始得守寸，入一寸始得明堂者，岂其然乎。今引例为据。按五辰法云：镇星在黄室长谷，黄室长谷在人中，中央直入二分，星如缀悬於上，此则室小而星大，故余出缀於皮上，若入二分方得黄室者，星何得出外耶。又云直入一寸仍辟方一寸，亦足以助明矣。且今经亦言明堂上一寸为天庭宫，岂应空一寸之上方为天庭耶。明堂上二寸即是帝乡玄宫，辰星之所在耳，此皆可以为明证矣。若有能见真宫者，当知斯言之不虚也。却入三寸为丹田宫，亦名泥丸宫，左有上元赤子帝君，右有帝卿，凡二神居之。却入四寸为流珠宫，有流珠真神居之。却入五寸为玉帝宫，有玉清神母居之。明堂上一寸为天庭宫，此又於明堂上，於外却入一寸之中也，非必一寸正当明堂一寸矣。以人额既岸，故差出三分度后洞房上，其宫前出入之门户，犹下守寸之中间也，其有上清真女居之也。洞房上一寸为极真宫，上却入二寸也，其有太极帝妃居之。丹田上一寸为玄丹宫，上却入三寸也，一名玄丹脑精泥丸玄宫，有中黄太一真君居之。流珠上一寸为太皇宫，上却入四寸也，其有太上君后居之。凡一头中九宫也。此后八宫并各方一寸，唯明堂与守寸共方一寸，守寸非他宫，犹明堂之外台阙耳。明堂之内上下两边犹各一寸，但南北为浅，正七分也。此九宫虽俱处一头，而高下殊品，按第一为玉帝宫，次太皇官，次天庭官，次极真宫，次玄丹宫，次洞房宫，次流珠宫，次丹田宫，次明堂官，此其优劣之差也。其明堂、洞房、丹田、流珠四宫之经，皆神仙为真人之道，道传於世。按今明堂止有存想经，略无祝说之法，疑为未备。洞房即是今洞房先进内经者，止有所诵一文而已，都无存用之事，其道已行於世，未见真本。丹田经即此守三元真一之道也。根源乃出素灵，而其事已备於此，无复所阙。其流珠经，云太极公卿司命之所行，中君小君亦得受之，虽云传世，而世未尝见。故中君曰：良勤不休，吾当与之流珠真，此亦中真之上道也，此语似因以语演客，不知遂受不耳。
　　其玄丹宫经，亦真官司命君之要言，四宫之领宗矣。此一经须太极帝君告，乃与之也，亦时出授耳。玄丹经即三一后者是也，其本亦出素灵。按此道高妙，而与三元同卷者，是苏君最末所行以得真卿，故紫阳撰出其事，而载传后耳，本非共一经也。其盟脆既不同科，受传之时，自可不必与三一俱受，而玄丹经云：旦夕守诸三一讫，乃未存之者，是玄丹家自可得先守一，守一之家不必知玄丹也。凡合五宫之道行乎世上，有真名者遭值之矣，自非骨相挺命，不闻此言也。世人有受此道者甚多，而修守之者无一，此身中之神不如他法，上真所宝秘，亦足为业，今此一道若行之则长生，不行则死矣，乃皆非骨挺之谓也。又有玉帝宫，玉清神母居之；又有天庭宫，上清真女居之；又有真极宫，太极帝妃居之；前谓极真，此云真极，二字上下，未详孰正，恐后或是误耳。又有太皇宫，太上君后居之。此四宫皆雌真一也，道高於雄真一也，并有宝经以传已成真人者，未得成真，非所闻也，其雌真之要，亦自不授之矣。前五宫其神皆男，故谓雄一，此四宫皆女，是为雌一。凡上清太微中之九宫，则有真君居之，故人头亦设此位以相应耳，所谓虚和可守雄，萧萧可守雌。萧萧者，单景独往之谓也，在世学虽未成真，胸怀滓滞，故不可修之也。五千文亦言知其雄，守其雌也。此四宫人皆有之，但不修此道者，宫中空空耳，夫不尽修於九宫者，宫亦空耳，非但雌家四宫而已。至於丹田宫中常有帝君，守寸常有大神，不复问须守乃见在宫耳，修之者神仙，不修者以寿死矣。如此则凡俗庸猥之人，身中亦皆三一常具，但不能修守者，须其人寿毕便去，去即致死。若所得之法常能修存，则诸空宫之中亦随事受神，非但丹田中一帝君也。守一不殆，其寿限一过，便无复死期，以至於相见，相见则得道矣。雄雌一神，男女并可兼修之无在也，唯决精苦之至乃获益矣。此谓雌雄之一，男女皆可俱修，不分别其男女之异也。若男人守雌亦为雌形，女子守雄则犹雄状，但三卿是我身中精化所结，当各依本别其男女耳。守一之理，先宜一二年中精思苦到，须得仿髴，便易为存想也。
　　守寸为始守一之法。寻经中序说，前后不相次类附，或始未分乖，或事用超涉，不可都依本宣而写之，今更诠贯次第，钞拔源领，其大字悉是本文所载，不加损益，但条综端绪，令以次依按耳。以立春之日夜半之时，正坐东向，经后云立夏南向，立秋西向，立冬北向，诀曰此是守三元真一之法，俱用四立之夜，亥时后便可就行事，各向月建，四立则四孟，非正方也，五斗分至乃四仲耳。各平坐闭气临目握固两膝上，乃先存守寸如法。两眉间上，其裹有黄阙紫户、绛台青房，共构立守寸之中，左右耳，此即前却入三分之域，台阙於三分之中，两边其广一寸，列於左右，各方三分，令中间开四分为道，内通明堂，上出通天庭前户也。守寸左面有绛台，台之形状如今城门边方楼，外及上下，皆以赤玉作之，楼上之中有窗户，帷帐并青色，而神居其内。右面有黄阙。阙形犹似台，亦正方外通，以黄玉作之，阙上之中有窗户，帷帐并紫色，而神居其内。其九宫真人出入，皆从黄阙、绛台中间为道，故以道之左右置台阙者，以司非常之气，伺迎真人之往来也。此是说耳，非存思事也。头中九宫真神出入之所由，外虽有上帝信命，不得即前，故二神常握铃守卫，犹如今城门之防也。方诸洞房云，紫户入者谓斗星，从其中间入洞房中，非止从黄阙、紫户之内偏入也，盖举其一名耳。九宫皆各有前户后户，以相通洞上四宫，从天庭前出，仍下守寸台阙裹面出於外，唯泥丸一宫有下门，以通喉中，与中下两宫相关也。紫户大神名平静，字法王，在右边者。青房大神名正心，字切方，在左边者。此二神皆居房户之内，故不以台阙为号。形并如婴孩，如婴儿始生之状，玉色，而坐常相向也。各服衣如其房户之色，右边紫，左边青，皆幔帛，非锦也。手执流金铃，各执一铃，两手共把之，流金铃即火铃也。无质而赤光。状如火焖之形。此二神身中亦有风云之气，焕赫守寸之境。暮卧及存思之时，若单存诸九宫之夕，初卧亦存祝如此，若值守诸九宫之夜，至临卧存时又先如此。先存二大神仿髴在见，闭气存思具如前形，既在其宫，便如睹见。仍三呼其名字，当心呼曰：紫户大神名平静字法王二二二二，青房大神名正心字切方二二二二 。如此乃通气而微祝曰：
　　紫户青房，有二大神，手把流铃，身生风云，挟卫真道，不听外前，使我思感，通达灵关，出入利贞，上登九门，即见九真，太上之尊六韵。祝毕，方乃存思三一洞房九道诸要道也。九道即九宫之道。诸单修明堂、洞房、玄丹者，皆先存祝如此。雌一之妙，亦依此法。夫头中九宫之位，有二神，则左神为上，乃次右。有三神者中为上，次左，次右。存修之始，必从下起，故守寸先紫户，洞房先白元，其明堂先左者，女例贵於男也。唯丹田帝乡是我身中之精化，非外来之品次，故末乃存之耳。若非上宫在身下者，则左为上，次中次右也。
　　明堂
　　明堂中存守寸毕，次存此。若不守一，单用此亦佳。若上守一，不行此亦无嫌，能兼之者益善耳。左有明童真君，讳玄阳，字少青；存为男形。右有明女真君，讳微阴，字少元；存为女形。中有明镜神君，讳照精，字四明。存亦男形。此三君共治明堂宫，并着锦衣绿色，腰带四玉铃，口衔赤玉镜，镜铃并赤色。上下同服绿色锦衣，腰带四赤玉铃，前后左右各一，口衔赤玉镜之鼻，镜面向外。铃镜虽有质而赤光照洞，声明焕彻，响映九宫。头如婴儿，形亦如之，对坐俱向外面，或相向也。并如始生之形，金光玉色，白日三人俱向外，夜则左右俱向中央。此明堂之道也。若守一以次存明堂者，至此便各呼其位号三过。曰#1明童真君讳玄阳字少青二二二二 ，明女真君讳微阴字少元二二二二，明镜神君讳照精字四明二二二二。又叩齿九通止，乃次存洞房也。若非守一之时，止行於后诸事用者，亦先存如此，毕乃各依后法耳。
　　若道士恐畏，凡云道士者，谓修道之士也，既山居独处，脱有邪魔来犯，及心中不宁，振惧之时，应为此法。存三神，使呜玉铃，使声闻太极，存三神各以手摇铃，腰带四铃，觉耳闻其声，震动响彻天上太极宫也。存使吐玉镜赤光，令万丈，亦觉吐镜光於守寸出，照彻四方，圆绕各五十里，一百六十六步四尺，凡所住处当先步四面周匝，至某山某村某界域，令得合此数后，存光之时，使鲦然至此而止则易也。每事皆须精旨如此，不但斯一法而已。存之俱毕，因三呼三君名字，叩齿九通，则千妖伏息，万鬼灭形也。存毕呼名位，如前以次云云也。此一条是制却邪精众妖之法。
　　若道士饮渴，此谓渴於饮也，亦或应是饥渴字。亦存三君并口吐赤气使灌己口，口因吸而咽之，须臾自饱也。此当存吐赤气於守寸中，郁郁然下入我口，口乃吸取吞咽无数，行吐行咽，以饱为度，此一条是止饥渴之法。
　　若道士夜行暗不见路，又存三君，继前诸事而言，故有文字耳。使口出三火光照前，须臾路自朗明也。此亦各吐一赤光，状如火明，从守寸出，列前远照渟彻，存注如似目见，明朗便行，行存行进，勿得休息。此一条是照暗之法。
　　若行凶处危难之中，有刀兵之地，既未能坐在立亡，及远窜无人之乡，世事多虞，忽有危急，则无以禳卫，故显此法，至於世人精向者，亦可行之，所以独无道士之目也。急存三君，使呜玉铃，精而想之，存各奋四铃，振赤镜光，以掩击敌人及凶恶之处，觉令彼甲遇此光皆即顿仆也。敌人自然心骇意慑，不复生割心也。割谓割夺之割，亦可应作害字。此一条是辟却凶恶之法
　　若道士欲求延年不死，疾病临困求救而生者，当正安寝，偃卧握固，闭气暝目定心，先仿髴存日月在明堂中，日左月右，存三君如上法。存明堂三君，并向外长跪。夜存亦令向外也，此人形既卧，神亦随偃，而尚长跪状如立时。凡身中之神有卧，而存者於此为明，犹如守寸台阙，岂容回转，故自附形而侧矣，然要应作坐想也。口吐赤气使光贯我身令匝，各吐赤镜光气，从守寸中出，渐渐绕身。我口傍咽赤气，唯多无数，当闭目微咽之也，随吸取所贯之赤气而咽之，唯觉勃勃入口，下流胸腹。须臾赤气绕身者变成火，火因烧身，身与火共作一体，内外洞光，良久乃止。状似拘魂之法，使火通烧身表裹骨肉，如然炭之状乃佳。名曰日月炼形，死而更生者也。此当初遇疾病，即宜作此法治之。若方待困笃，恐存想不复能精，微觉便速修行。此一条是治病消疾之道，行之无的时节也。
　　又暮卧为之，则必长年不死也。谓夕夕为之，以求延年，既非高法，故止不死而已，亦小道可观者矣。此一条是兼修行长生之法，即明堂家常用之道也。
　　又数存咽赤气，使人颜色反少，色如童子，此不死之道。谓非治疾，及暮卧存想之时，亦常宜存咽赤气，亦存三君口吐，从守寸中出，下入我口，乃咽之耳。此一条是还童之道矣。
　　明常之要毕矣。凡此明堂之事，乃有七条，皆备尽诸法，唯通无祝辞一事，按常真之道，亦是明堂家法，而存祝殊为委曲，又恐明堂别有太经，此传中盖是钞略耳。
　　旦起，皆咽液三十过，以手拭面摩目以为常，存液作赤津液。此一条以犹配明堂家事。有皆字者，谓行明堂延年之法，旦旦皆应如此耳，亦可兼是守一家用，虽通两法，同为一行耳。
　　.洞房
　　又当兼行洞房，从守寸、明堂，便次洞房，乃得丹田，故谓宜兼行，不得略度於中间也。洞房之中，自有黄阙紫户玄精之室，身中三一尊君常栖息处所也。此黄阙紫户，非谓守寸者也，是洞房宫中别自有之，犹如玄丹云紫房绿室耳。上一帝君亦时入其中，玉字所存是也，中下两一不得栖游，此言三一，举其纲会，且尊君之称，亦止谓帝君是三一之尊者矣。兼行之者，见一神益速也。所存既多，故致感亦速也。洞房真人须守一为根本，从外至内，缘始及终，根本之来，由一而起。守一真人须洞房为华盖，光仪覆荫，以成其道。故三一相须，洞房相待，虽其居不同，而致道用者须齐也。九宫之道，乃宫宫各用，至於兼修，则多多益善，事旨既殊，不相妨碍，但患经难备晓，而诚易厌替，是以学者比肩，未有得其尘毫者矣。洞房中有三真，左为无英公子，右为白元君，中为黄老君，三人共治洞房中，此飞真之道，别自有经。按此三真是洞房之常神，而九真乃使假化，离合白元、无英，合为一真。又白元在肺，不入洞房，且方诸玉字，止黄老一君而已。
　　登真隐诀卷上竟
　　#1『曰』字上疑有脱文。
　　登真隐诀卷中
　　云林夫人曰：夜卧先急闭目，东向，按后云要当以生气时者，则初夕之卧不得行此，至子以后卧觉，使起坐为之，日中之前皆可数按祝耳，但虑东向，不随四时也。以手大指后掌，各左右按拭目就耳门，使两掌俱交会於项中三九过，此近掌后，从大指边起，先微按目有云，仍各左右拭目，摩耳门过，交於项后，如此更还，三九乃止。存目中各有紫、青、绛三色气出目前。此是内按三素云以灌合童子也。向按时，存三色云光郁郁，各出面上，至三九过讫，小停住，以疑运三气，使晖灌眼童，乃复为之。阴祝曰：
　　眼童三云，两目真君，英明注精，开通清神，太玄云仪，灵娇翩翩，保利双阙，启彻九门，百节应响，朝液泥丸，身升玉宫，列为上真六韵。祝毕，因咽液五十过，毕乃开目以为常。坐起可行之，不必夜也，要当以生气时。一年许，耳目便精明，久为之，彻视千里，罗映神灵，听於绝响者也。此亦真仙之高道，不但明目开耳而已，我沧浪方丈仙人常宝而为之。此道出太上四明王经中，传行以金青为誓，然后乃施行耳。寻耳目之道，莫妙此法，故立盟约乃得传用。凡诸修守存祝之事，亦皆应脆誓玄师，不尔无验，金青多少在人之意耳。
　　右云林告杨书。
　　一面之上，常欲得两手摩拭之，使热，高下随形，皆使极匝。先当摩切两掌令热，然后以拭面目，毕又顺手发而理栉之状，两臂亦更互以手摩之。此存法，昼夜有闲便为之，先摩掌及热，以摩面目数遍，复切掌又摩，如此四五过，乃度手项后及两鬓，更互摩鬓，向上就经，状如栉头，数十过止，此法虽解童颜还白之良方也。此而字即训如字用也。
　　右出丹景经中，令人面有光泽，皱斑不生，发不白，脉不浮外，行之五年，色如少女，所谓山川行气，常盈不没。此即下品丹景道精经中所言，谓常如山川行气，常得充满而木石荣润矣。长史书。
　　卧起，不必早卧起，凡卧初起，皆可为之。当平气定气，令呼吸徐微也，正坐，随月王向方面，先叉两手，叉手而反之，极伸臂於前。乃度以掩项后，因仰面视上，兴项，使举两手，手争为之三四止。兴犹起也，谓叉手覆掩项竟，仰面起项，作力与争极，复低缓之，如此三四，亦当闻颈骨呜也，此兴字或作与字。毕，又动屈身体，解手低头屈腰，回转背，脚亦可起倚。伸手四极，伸举两手於头上，极力散向两边，从前乃复俱向后，仍反张也。反张侧掣，当先偃腰反张，仍又合手随身，纵体左右，侧掣掉之。宣摇百关，当复行动振奋，体脚手臂膝经，皆令通匝。为之各三，如此一事，辄三过为之，乃以此复作，非都遍复始也。此当口诀。谓运动四体，不可都书载，当口诀委曲示其形用也，意谓正当如所注耳。
　　右出大洞真经精景按摩篇，使人精和血通，风气不入，能久行之，不死不病。此大洞之例，卷题殊多，非谓止在三十九章也，后云大洞精景上卷，又大洞遏邪大祝，如是则皆为不少。长史书。
　　卧起，先以手巾若厚帛拭项中四面及耳后，皆使圆匝，温温然也。顺发摩项，若理栉之无数也，良久摩两手以治面目，都毕，咽液三十过，以导内液。谓卧初起，先宜向王行此法，竟乃为叉手反诸事也。
　　右出《大洞精景经》上巷，久行之，使人目明，而邪气不干，形体不垢生秽也。字，女忌反。长史书。
　　若体中不宁，此谓觉有不佳处，而无的所苦者。当反舌塞喉，漱津咽液无数，极力卷舌上向，屈以塞喉而漱咽也。须臾不宁之痾即自除也，当时亦当觉体中宽软也。亦可兼行此中诸按摩存祝之法。
　　右出消摩上灵叙中。消摩品号，亦如大洞卷目，例皆不少也。长史书。
　　右前来至此几四事，不显何真所告。
　　耳欲得数按抑其左右，亦令无数，令人聪彻，所谓营治城郭，名书皇籍。一真本云营治城郭，其义亦不相乖，两耳为一面之界域，故宜治理之也。鼻亦欲按其左右唯令数，令人气平，所谓灌溉中岳，名书帝录。鼻为面之岳山，内景所谓之天中之岳。精谨修鼻，孔中毛亦欲数灭除，恒使洁利。此二事皆可以闲时为，用手按抑，上下摩治无数，则城郭坚完，山岳峙秀，皇籍帝录，可得而书耳。
　　右此二法，方丈台照灵李夫人出用，云消摩经上篇法。此照字当为昭，书之误耳。长史书。
　　常能以手掩口息，临目微气，久时手中生液，通以摩拭面目，常行之，使人体香。以两手竖掩鼻口，令呼吸通於手下，须有液，仍以摩拭，竟又掩，无定限数，亦使人光泽。
　　云出石景赤字经。
　　常欲以手按目及鼻之两眦，闭气为之，气通辄止，吐而复始，恒行之，眼乃洞观。此用两手各第三指侠鼻，按目下内眦，无正限数，通气小举指，更闭又按，亦可三九过也。
　　云出太上天关三经。按下品目有天关三图经，疑阙图字也。
　　常欲闭目而卧，安身微气，使如卧状，令傍人不觉也，此昼夜无定，非止欲卧时，当平枕椻向，使气调静也。乃内视远听四方，令我耳目注百万里之卧，久行之，亦自见万里之卧事，精心为之，乃见万里卧事也。后云当先起一方，如此方方各存，都讫，更通存四方皆如闻见也。耳目初注东方，令见山川城郭，闻诸玄响，并依稀作像，觉我耳目视听遥掷远处，恍然忘形乃佳，亦应先从一里十里百里千里，渐渐以去也。又耳中亦恒闻金玉丝竹之音，此妙法也。初亦存闻之，后乃得实闻也。四方者，总其言耳，当先起一方，而内注视听，初为之，实无仿髴，久久诚自入妙。夫修道存思，事皆如此，岁月不积，诚思不深，理未知觉，不得以未即感验，便致废弃，钻石拜山，可谓有志。
　　云出紫度炎光经内视中方。
　　坐常欲闭目内视，存见五藏肠胃，久久行之，自得分明了了也。存见时应想其形色次第，高下大小，状如自说，其藏府名序，并注二十四神中，不复两纪。
　　云出丹字紫书三五顺行经。
　　临食上勿道死事，勿露食物，来众邪气。食时欲常向本命及王气，凡食玲暖，皆不可不覆，鬼邪喜先来歆响，则余味便为浊秽，亦能致病也。数沐浴，每至甲子当沐，不尔当几月旦，使人通灵。几月即奇月也，谓正月三月五月七月九月十一月也，月中有甲子，便可重沐。消尸用四时王日，仙忌用十一月十一日，九真又用三月三日，五月五日，皆应沐也，月得一过两过乃佳。浴不患数，患人不能耳，荡炼尸臭，而真气来入。紫阳真人告曰：可数沐浴，濯水疾之气，消积考之瑕，亦致真之阶。紫微夫人曰：沐浴不数，魄之性也，违魄返是，炼其浊秽，魄自亡矣，知此沐浴便甚须数也，此事自为易矣，於冬月汤少为难瞻尔。洗澡时常存六丁，令人所向如愿。谓旦夕经常澡洗也，至沐浴时亦可存向之耳。六丁即六丁神女，此神善与人感通，易为存召，亦应向六丁所在，谓甲子旬即向卯也。其玉女别有名字服色，在灵飞中。理发向王，谓月建之方面也，栉发梳头沐发皆尔，按仙忌忌北向理发，今十一月既建，子宜当犹向亥，此正北不可犯也。既栉之初，谓初就栉之始，行祝行栉。而微祝曰：
　　泥丸玄华，保精长存，左为隐月，右为日根，六合清炼，百神受恩。祝毕咽液三过。此祝中云左月右日者，是阴阳互相入即紫文三魂飞精之义，故有隐根之目也，玄华是发神之名，六合为鬓下之府，凡诸祝辞皆有旨训，非但此文而已。
　　右八条玄师南岳夫人所勑使施用，长史书。
　　理发欲向王地，既栉发之始，前无发字，又以始为初。而微祝曰：
　　泥丸玄华，保精长存，左为隐月，右为日根，六合清炼，百神受恩。祝毕咽液三过。按南岳夫人已受此法，今安妃又告，当是前后不相知而用法犹皆同。能常行之，发不落而日生，当数易栉，栉之取多而不使痛。意言数栉者，谓数易栉处，而紫微又云更番用之，此便是用一栉恐热，损头伤发故耳。今当四五枚更互用使冷也。亦可令侍者栉取多也。上学之士衣服将席尚不使人近，何容以头与人栉之，正可自为。於是血液不滞，发根常坚。
　　右按九华所告，令施用，云出太极绿经。长史书。
　　《真诰》云：栉头理发，欲得多过，通流血气，散风湿也，数易栉更番用之也，亦可不须解发也。栉发之事，频三真言之，此为宜行之急，且欲勤勤告仙侯，令为返白之道也。
　　右紫微夫人言。长史书。
　　若履掩秽及诸不洁处，当洗浴解形以除之。其法用竹叶十两，凡诸竹叶皆可用耳，北机之上精，不显其品族也。桃皮削取白皮四两，乾者亦可用，此桃皮是其子可食者，生山中者亦好，非山桃也。二物并用古秤，乾桃皮则半之。以清水一斛二斗，於釜中煮之，令一沸，一沸而已，不事於浓也。出适寒温，以浴形，即万殗消除也。既以除殗，又辟湿痹疮痒之疾，且竹虚素而内白，桃即却邪而折秽，故用此二物，以消形中之滓浊也。竹质既虚，内又素诤，桃主却秽，二气相须而成也。《礼》：君临臣丧，使巫祝先以桃茢拂除。此亦以去其恶气也。天人下游既返，未曾不用此水以自荡也。寻真人降世，其质便不能不染乎秽气，所用桃竹时，当是诸名山有宫室处以洗浴也。此语亦或是厉人耳，果其如此，神仙亦何甚异於人乎，唯能凌虚不死而已。至於世间符水祝漱，外舍之近术，皆莫比於此方也。世中旧有解殗之法，比此亦犹培喽之与方壶矣。若浴者益佳，但不用此水以沐耳，炼尸之素浆，正宜以浴耳，真奇秘也。沐者既以浴竟，复宜依常法沐头，非用此水以沐也，若沐竟，以此水少少洗刷，亦当无嫌。此水一名练尸素浆，止供澡浴耳。解殗之事，学者之所急，此之秘方，千金非宝也。
　　右紫微王夫人所勑用，云出太上九变十化易新经。长史书。
　　服仙药常向本命，服毕勿道死丧凶事，犯胎伤神，徒服无益。凡服仙世方药，皆当如此，唯初神丸及金丹，云东向耳。
　　右东卿告杨君，长史书两本。
　　君曰：常以夜半时，去枕平卧，握固放体，气调而微者，身神具矣。如有不具，便速起烧香，平坐闭目，握固两膝上，心存体神，使两目中有白气，如鸡子大，在目前，则复故也，五日一行之。按此法是存二十四神之后，令所说唯云存神而不言其本，当是述彼事耳。目中白气即是明镜之道，但五日一行，止是镜事，非前具神如此，或当参以为用也，今既修大经亦可略此。
　　君曰：式规之法，使人目明，久而彻视，二十四神谓之拂童之道，使彻见二十四神之法。常以甲子之旬，经用庚午之日，日中之时，取东流清水合真丹，经用水一斗，真珠二铢，向月建左行，搅之二七过。以洗目，日向清明东旦二七过。经云万向东二七过洗目。常行之佳。此亦粗说经事耳，已行本法，不复用此。凡经方术数所行所用，多有不验，事皆如斯，此之疏略，岂与本经相似，今若不见彼法，则应施用此道，所以白首无成者，皆由兹辈也。
　　君曰：欲为道，目想日月，目中常见日月之形，亦兼存左目为日，右目为月也。耳响师声，耳中常闻师之音响，亦兼言语声气取类於师也。口恒吐死取生气，随四时衰王吐死吸生，假令春则吐黄而吸青也。体象五星，谓如裴君所存，五星在左右前后头上也。行常如跚空，行步若在云虚之中，非如履斗乘纲也。心存思长生，坐卧行来，常念神仙。慎笑节语，无事於笑，何须多言。常思其形，常自识其面貌形色也。要道也。此诸道虽无正术可修，而并是向学之源本矣。
　　右二条云裴君言。长史、掾两书本。
　　右前至此几三十七事，并朝拜摄养，施用起居之道。
　　每当经危险之路，鬼庙之间，意中诸有疑难之处，心将有微忌，勑所经履者，乃当先反舌内向，反舌内向柱喉中，临祝乃伸之。咽液三过，毕，以左手第二、第三指捻两鼻孔下人中之本，鼻中隔孔之内际也，三十六过，即手急按，勿举指计数也。此急按，於急按中阴数，以一息为一过之久。鼻中隔孔之际名曰山源，一名鬼井，一名神池，一名邪根，一名魂台也。此后祝中有此五名，故先显其目，紫微夫人云：山源是鼻下人中之本侧，在鼻下小入谷中也。用针针之，亦治卒死。捻毕，因叩齿七通，毕又进手心以掩鼻，捻毕未去手，仍叩齿，叩齿竟，仍进手掌以掩鼻口，指端至发际，拜覆明堂上。於是临目，临目内存明堂三君，以铃镜赤光焕而掷之，又存泥丸赤子帝君，执诵大洞真经以威摄之。乃微祝曰：
　　朱乌凌天，神威内张，山源四镇，鬼井逃亡，神池吐气，邪根伏藏，魂台四明，琼房玲琅，玉真巍峨，坐镇明堂，手挥紫霞，头建晨光，执咏洞经，三十九章，中有辟邪龙虎，截岳斩冈，猛兽奔牛，衔刀吞镶，揭山钟天，神雀毒龙，六领吐火，啖鬼之王，电堵雷父，制星流横，枭磕驳灼，逆风横行，天兽罗陈，皆在我傍，吐火万丈，以除不祥，群精启道，封落山乡，千神百灵，并首稽颡，泽尉捧炉，为我烧香，所在所经，万神奉迎。毕，又叩齿三通，乃开目，除去左手，於是感激灵根，天狩来卫，千精震伏，莫干我气。此祝中并是神兽灵司之名号，故可震却邪精也。
　　右出大洞真经高上内章，遏邪大祝上法。长史书。
　　北帝杀鬼之法，先叩齿三十六下，乃咒曰：
　　天蓬天蓬，九元杀童，五丁都司，高刀北公，七政八灵，太上浩凶，长颅巨兽，手把帝锺，素枭三神，严驾夔龙，威剑神王，斩邪灭踪，紫气乘天，丹霞赫冲，吞魔食鬼，横身饮风，苍舌绿齿，四目老翁，天丁力士，威南御凶，天驺激戾，威北衔锋，三十万兵，卫我九重，辟尸千里，祛却不祥，敢有小鬼，欲来见状，链天大斧，斩鬼五形，炎帝裂血，北斗然骨，四明破骸，天猷灭类，神刀一下，万鬼自溃。毕，四言一啄齿以为节也。凡三十六句，则三＋六啄齿。
　　若冥夜白日得祝，为恒祝也，此无正时节修事，有闲及晓夜之际，诸疑暗之处，便可祝之。当微言。鬼有三被此祝者，眼睛盲烂，而身即死。此谓诸杀鬼邪鬼，及天地间自有恶强鬼辈，闻此而死耳，非人死之魂爽为鬼者也，如是鬼眼亦是有睛，故盲烂则便死矣。此上神祝，斩鬼之司名，咒中有酆都中官位，及诸神名字，故鬼闻而怖死也。许某领威南兵千人，即此却凶者也，炎帝即亥帝，四明即诸公矣。北帝秘其道，北帝应遣鬼神人，而值此祝，使不可复得，故秘其法也。若世人得此世祝，能行之，便不死之道也。人之死也，皆为诸鬼神所杀耳，今既不可取，便为不复死也。男女大小，皆可仔之，但患其不知此咒耳，知者密用，则无限於小大。此语似是令告长史之家也。困病行此立愈。鬼既奔走，病岂不除。叩齿当临目存见五藏，具五神，自然存也。谓初叩峦二十六时，应临目内视，存具五藏，以次想之，皆令分明，五藏之神备在於内，然后可得乘正以制邪御神，次诛鬼耳。酆都中秘此祝法，今密及之，不可泄非有道者，其共秘之乎。此虽非高真之至典，而是剪鬼之上术，凶恶既消，则正气可按，且以诛邪边试，学者之要法也。而诸人多轻其浅小，每致传世，使神咒隐验，呵执不行，殊为可责。
　　右杨君、掾书两本。
　　罗酆山在北方癸地，其上下并有鬼神宫室，山上有六宫，洞中有六宫，亦同名相像如一。第一宫名为纣绝阴天宫，以次东行，第二宫名为太杀谅事宗天宫，第三宫名为明晨耐犯武城天宫，第四宫名为恬照罪气天宫，第五宫名为宗灵七非天宫，第六宫名为敢司连宛屡天宫。此六宫内外同名，第一最在西，次东列并南向，一宫辄周回千里，悉鬼神之府也。世人有知酆都六天宫门名，则百鬼不敢为害。前云石是宫名，而此及咒并云是门名者，则门取宫以为名，故同一号耳。鬼辈闻人知此名，则言是天宫之主领者，故不敢犯害。欲卧时，先向北祝之三过，微其音也。亦当少斜向癸地，通作一遍祝，竟辄六过啄齿，乃重祝，凡三过止也。祝曰：
　　吾是太上弟子，下统六天，六天之宫，是吾所部，不但所部，乃太上之所主。吾知六天之宫名，是故长生，敢有犯者，太上斩汝形。第一宫名纣绝阴天宫，以次东行，第二宫名#1。一遍百一十九字。从此以次，讫六宫止。即以次呼前所书宫名也。乃啄齿六下，乃卧。三过竟，乃更为余事，此便卧者，止是行一法耳。
　　辟诸鬼邪之气，夕中先祝石笋文，乃读此项梁城作酆宫颂曰：
　　纣绝标帝晨，谅事构重阿。炎如霄中姻，勃若景曜华。武阳带神锋，恬照吞清河。阊阖临丹井，云门郁嵯峨。七非通奇盖，连宛亦敷魔。六天横北道，此是鬼神家。
　　其颂有二万言，今略道六天之宫名钞出之耳，夜中亦可微读之，亦云辟鬼。此既有宫门之名，故鬼亦畏之。按前第三宫名武城，今颂云武阳者，此或当两名，及别有义耳，似非误也。
　　右二条中君告。杨君、掾两书本。
　　夜行常当啄齿，啄齿亦无正限数也，杀鬼邪鬼常畏啄齿声，是故不犯人者也。杀鬼则酆都太上所使取人者也，邪鬼则天地间精物魍魉害人者也。若兼之以漱液咒说，益佳。仙方云：常吞液叩齿，使人返少。叩齿即无外鬼之侵，而内神常守；吞液则和气常充，肌髓调润，故无病而不老矣。
　　右中君告。杨君、掾两书本。
　　世有下土恶强之鬼，多作妇女以惑试人，世间老精强鬼善有斯变，非唯妇女，亦随人所好而化，从之皆使迷而不分。始学者心未贞正，时怀邪念，多招斯事，故令却之。若有此者，便闭气，思天关之中衡辅之星，星斗之象，璇衡辅弼皆在守寸中，杓指前具身神。存守寸、明堂三宫及五藏中二十四神等也。正颜色，定志意，熟视其规中珠子，珠子浊不明者，则鬼试也。要当作方便近边，仍看其眼中，童子若暗者，知非是仙，则邪鬼耳。亦可试以明镜照之也。知鬼试，则思七星在面前，亦可在头上，以去之。仍思向守寸中七星出覆头上，杓指前，击之，亦可心读天目、天蓬诸咒。规中方而明者，仙道人也。虽不方正而眼诤明者，亦是巽人，火日照之而无影，益为验也。悟者便拜之，不悟者为试不过，若遇邪而谓之真人，亦是不过之例，子慎之焉。此二事最为难辩，吾第二卷遵戒序中，论之备详矣。
　　右裴君告。长史、掾两书本。
　　右前至此凡六事，并诛却精魔，防遏鬼试之道。
　　明堂内经开心辟妄符，王君撰用。符在第六卷符图诀中，此即是入心一寸明堂之法，又应别有大经，今钞辟妄之事。王君，上宰总真也。开日旦，向王朱书，再拜服之。平旦随月建，朱书白纸上，毕，左手执拜，拜毕乃祝，祝毕乃服之。咒曰：
　　五神开心，彻听绝音，三魂摄精，尽守丹心，使我勿妄，五藏远寻。拜毕祝，祝毕乃服，服毕咽液五过，叩齿五通，勿令人见。若不用开日，以月旦、月十五日、二十七日，一月三服，一年便验秘符也。谓不必知开日者，当以些二日耳，今自可兼用之，月五过或六过也。
　　右长史、掾两书本。
　　东华真人服日月之象上法，此则东华宫中男女以成真者，犹服之也。故日芒之法，青君尚存。男服日象，女服月象，日一勿废，使人聪明朗彻，五藏生华，魂魄制炼。六府安和，长生不死之道。当常以平旦东向，朱书日象於青纸上，左手执，存为日形如弹丸，赤色紫芒，乃服之，吞令入心，光明照彻。毕可叩齿九通，咽，液九过。女服月象，黄书青纸，右手执，亦东向服存入心。回月，此两字是摹真本朱书。
　　右书日月象法，亦可圆书日也。今既有方圆，又有日字不改，乃应依此，而紫文太玄符中有日字，乃圆作，既呼为日月象，便宜象於日月字，且古书偶月字，亦并似其形，故八体书势谓之象形也。今若服圆 者，则 字亦应如此，皆别有立成法，在符图诀中。
　　右杨君书。
　　太虚真人南岳赤君内法曰：以月五日夜半，存日象在心中，日从口入也，使照一心之内，与日共光相合会也。此坐卧任意，先存日赤色紫光九芒，忽来入口，径住心中，表裹洞光如一也。毕，当觉心暖，霞晖映验。初行止存令心暖，久久乃实觉其热，精心想之，易为感效也。良久，乃祝曰：
　　太明育精，内炼丹心，光辉合映，神真来寻。毕，咽液九过。到十五日、二十五日、二十九日，复作如上法。此三日皆奇，亦日数之所会也。后云行之务欲数，不必数日者，则日日夜半常为之也。使人开明聪察，百关解彻，面有玉光，体有金泽，行之十五年，太一遣保车来迎，上登太霄。又一真本云：行之五年，太一遣玉保公下迎，寻彼当是脱车字耳。此直云保车者，犹是玉保公车也。行之务欲数，不必此数日作。
　　右一条云出太上消摩经中。此本出消摩智慧经中，赤君所钞用，故乃谓为内法。长史书两本。
　　东华宫有服日月芒法，已成真人犹故服此，直存心中有日象，大如钱，在心中，赤色。云直存者，今不知所由来，不从天下入口也，唯见心中有日形，虽大如钱，而不扁扁，犹如弹丸，径九分，正赤色。又存日有九芒，向云赤色耳，不道是芒。按后云月芒白，则日芒应紫色也。从心上出喉至齿，此上存九色紫芒，悉上口中，锋头向齿而不出，于时亦闭口合齿也，唯是芒出耳，非日形俱上，所谓服日芒者矣。而回还胃中，芒出时犹存日在心上，锋芒至於齿根下，尚缀日延亘喉胸之中，晖赫口齿之内，良久芒锋乃屈卷向后，从喉更下入胃，胃去心远近与喉一等，芒亦不加伸缩也。良久，临目存自见心胃中分明，日故在心而芒居胃内，使光明流布，洞彻藏府，如此腹内亦应小热。乃吐气漱液，服液三十九过止。云吐气者，向初存时既闭口合齿，又当闭气，须存想竟，乃通气开齿，漱满口中津液，乃服咽之，存液亦作紫色。一日三为之，此当以平旦东向，日中南向，哺时西向，并平坐临目，闭气乃存。
　　行之一年疾病除，五年身有光彩，十八年必得道，行日中无影，辟百邪千恶灾气。若服日月之形，例不至十八年，此既是芒，所以小缓。日月常在身中，与形合照，故能无影，万神映朗，岂邪恶之敢干乎。常存日在心，存月在泥丸中。此又云常存者，明非服时不出於口故也。夜服月华如服日法，存日月并不须见其真形，但止室中。月既用夜，亦可卧存之，又应三过以戊子丑时也。向云常在泥丸，当是上丹田之泥丸宫也，玄丹亦名泥丸。又玄真存月在明堂宫，此皆别用耳。今日既在於心，居真人之府，则月亦应在赤子之房，於事相符，故令存在上丹田也。存月十芒白色，月色但黄，此白色，正是道月有十芒，芒白色耳，又明月形之不下口也，存月径一寸。从脑中下入喉，头中九宫通居脑内耳，今月既在泥丸，故可得呼为脑，且又欲明不出於外而下也。又九宫唯泥丸宫下有穴通喉耳，当存十芒从泥丸直下，所通鼻内孔中，各使五芒出於一孔而入喉中，锋亦向齿。芒亦不出齿而回入胃。此时亦闭口齿如前，其芒令停口中，使光明充满，乃回向后而下入胃，因吐气漱咽白液，亦三十九过，毕，觉脑中相连之芒欻然消尽。
　　右南极夫人所告，云此方诸真人法，出大智慧经上中篇，常能行之，保见太平。
　　西城王君曰：行此日在心，月在泥丸之道，谓省易可得旨行，无中废绝者也。言此无祝说，又不须见日月，存思法亦不难，於人间而不患多方也。除身三尸百疾千恶，炼魂制魄之道也。日月常照形中，则鬼无藏形，形常为日月所栖，则邪鬼无所隐伏，故能不疾。青君今故行之，吾即其人也。此智慧经事，非止是方诸法，故总真亦复用之。行此道，亦不妨行宝书所服日月法也，兼行益善也。宝书日月，谓五老宝经，即紫文三魂之法，此既内外之异，故可兼行。今平旦及夕，当先於室中存服芒，至日月出时，乃行精霞之法也。今以告子，告杨君也。脱可密示有心者耳。令示长史掾。仙人一日一夕行千事，初不觉劳，明勤道之至，生不可失矣。既已称仙，其体理自堪劳，此谓当仙之人耳。凡始学既未甚贞强，其质自易为劬倦，久久习之，乃可闲便，不得初决努力，而后稍致怠替。每从少起，渐试进之，当令一法有常，不可苟贪多尚高也。夫修道乃不患多，但使得其次序，不至乱杂耳，所谓非冥冥之无贯，行冥贯之无序矣。万劫结缘，今有此生，此生一失，复应万劫，何可不勇猛精勤，使於此遂常生乎。
　　右杨书。
　　童初监范某云：所服三气之法：存青气、白气、赤气各如线，从东方日下来，直入口中，常以日旦向日，若阴雨亦存对之，坐立任意，临目存此三色气并列，青在左，以次状如悬芒，合来入口，使三气之彼根犹缀在日中。挹之九十过，自饱便止。一吸一咽为一抱也。咽气入喉，使分流诸藏府内，至数欲讫，渐渐歇尽而止。为之十年，身中自有三气。谓身中常有三色之气出於头上也。此高元君太素内景法，即上清太素三元君之一小法也。旦旦为之，临目施行，视日益佳，其法鲜而其事验，许侯可为之。按此是太素之法，又令仙侯为之，则亦不为下，而范氏受用止得监者，当其所修诸道不多，唯得一法故耳。今令许用此，盖以相扶助，非为专定业也。
　　右中君言。杨书。
　　含真台女真张微子所受东华玉妃某服雾法：常以平旦，於寝静之中，即就所卧之室也。坐卧任己，先闭目内视，仿髴如见五藏，当以此存五藏形色分开如法。毕，口呼出气二十四过，临目为之，此因呼出五藏五色气，使五气俱一时出，凡二十四过，向闭目存五藏，五藏具毕，乃小开，临目而呼出气。使目见五色之气相缠绕。在面上郁然，前直云呼出气，而此云五色，五色非应他来，犹是向五藏五色耳，使五气纷错相纠，共相冠头面之上也。咽入口内此五色气五十过，向五色凝郁面上，良久乃更内之，当并吸使入口而咽之也，觉引天地间五色气，又同与面上者相交合，俱还藏中，凡五气出内，皆各随其色还本藏。主十咽，从肺心肝肾脾为次也。毕咽液六十过。正应空咽液耳。乃微祝曰：
　　太霞发晖，灵雾四迁，结气宛屈，五色洞天，神烟含启，金石华真，蔼郁紫空，炼形保全，出景藏幽，五灵化分，合明扇虚，时乘六云，保摄我身，上升九天。毕，又叩齿七通，咽液七过，乃开目，事讫。前云服雾之法，其序云：雾者是山泽水火之华精，金石之盈气。而今存服犹是我五藏中之气者，何也。谓向呼出二十四气，使与外雾相交，两烟合体，然后服之，故顿服五十过，则是服雾气得二十六通矣。此道神妙，神州玄都多有得此术者，尔可行此耶。亦告杨君也。久久行之，常乘云雾而游也。又云：久服之，则能散形入空，与云气合体。
　　右中君告。杨书。
　　杜广平所受介瑛玄白之术，一名胎精中景玄白内法。常旦旦坐卧任意，存泥丸中有黑气，存心中有白气，存脐中有黄气，此三处犹谓三宫中也，亦是三一之别道，但气色为异耳。三气俱生如云以覆身，各从其初处出，如小豆，乃惭大，以覆冠一身耳。因变成火，火又绕身，内虽变作火，外犹有三气也。身通洞彻，内外如一。火与气俱烧炼身，表裹照彻也。旦行至向中乃止。诸修行之中，唯法为久，存思气火，便宜安详，渐渐变化，及炼身之后，弥使良久，状如眠寐，不复觉有四体乃佳。於是服气一百二十，都毕。亦存服向之三色之气，各四十过也。道正如此，使人长生不死，辟却万害。所谓知白守黑，欲死不得，知黑守白，万邪消却。白黑即向三色之气，所谓玄白也，此语亦引五千文中之辞也。尤禁六畜肉、五辛之味，当别寝处静思，尤忌房室，房室即死。此道与守一相似，但为径要以减之耳。谓径要省略，故为减耳。忌房室甚於守一，守一之忌在於节之耳。守一既许有儿，故不为都断也。初存气出如小豆，渐大冲天，三气缠咽绕身，共同成一混，忽生火在三烟之内。又合景以炼一身，一身之裹，五藏照彻，此亦要道也。前法小略，故复重说，存思之事，当令如此。此不死之学，未及於仙道也，自可兼行，以除万邪，却千害，行之三十年，遁形隐身，日行五百里。此道甚下，修之至久，若修行余事，便不得用也，才浅分少者，宜令守此耳，非高学之所务矣。若欲守玄白者，当与其经，经亦少许耳。如此玄白，复别有正经，亦应有祝，此盖其钞略，犹如玄真事耳，此道犹是太清家旧法，小君今言，似令告寅驮也。
　　右保命告。掾书。
　　君曰：欲得延年，当洗面精心，日出二丈，服日后乃可为之。面向日，口吐死气，鼻吸日精，须鼻得嚏便止，是为气通，口常吐四时死浊之气，鼻吸引丹霞之精，须臾自嚏乃止。此亦颇类上法，但无祝说耳。以补精复胎，长生之方也。
　　君曰：欲使心正，常当以日出三丈，取嚏竟，仍复为之。错手着两肩上，左手在上，不可误也。以日当心，此当正心以对日，存日亦正对於心也。心中觉暖，则心正矣。亦存日之精晖来入心，故觉其微暖也。常能行之佳。其说有人心不正者，亟为邪事所动，所以真人令向日观之，既见有偏，故授此法，大体与日光入心理同，今无论正与不正，常行此，自为佳术也。
　　右二条裴君授。长史、掾两书本。
　　右前至此几九事，并服御吐纳，存注烟霞之道也。
　　右众真授诀三条，凡五十二事。
　　登真隐诀卷中竟
　　#1『名』字下疑有脱漏字。
　　登真隐诀卷下
　　诵黄庭经法
　　拜祝法
　　《三九素语玉精真诀》曰：中品目有三九素语，魏传目有玉精真诀。三九素语即应是此经也，但未行世，世中有伪者，无此诀也。诵东华玉篇《黄庭内景经》，云十读四拜。本经此中云朝太上，今略去三字，而后显北向礼祝太上，不当昧前旨耶。先谒太帝，后北向，经序无旨诀也。谓言黄庭前序不说朝谒之法。按此经中十四字，已足明其事，何假复须发序。消摩云讽及於此，上朝四方，亦复应须别诀耳。今黄庭之诀，乃出素语，高下之品，殊似不类矣。太帝东，应朝礼。太帝，紫晨君也。按入道望云，令东南望扶#1桑太帝三素飞云。又方诸在会稽东南，其东北则有汤谷。又云入停山在沧浪之东北，蓬莱之东南。入泞山即太帝所治处也。又清虚王君东行，渡启明沧浪，登广桑山，入始晖庭，谒太帝君，如此则扶#2桑在汤谷东南，於金陵正东亦小南看矣。且玉箓太帝无紫晨之号，今此所云皆以相乖矣，若必用之，故宜正东向也，所以读经正东向，而仍云先谒太帝者，明在东矣。回北礼祝太上矣。上清在北，故经言后北向也。先行其轻，乃造其重也。十读既竟，起向太帝再拜。拜毕长跪，瞑目祝曰：
　　小兆某甲谨读金书玉经，东华谓之玉篇，今启太帝而云玉经，将不滥耶。十转既周，乞登龙耕，经序本云万遍方得彻视五藏而已，今始得十转，便乞登龙耕，如违旨。此法不如余祝，发始便得滥希神仙，及有遍数之阙也。天神下降，役使六丁，七祖飞升，我登上清。按黄庭是调和五藏，制练魂魄，本非升化七祖之法。又内黄庭止是不死而已，何上清之可腾乎。且臣而称我，亦乖谦请之礼。飞步祝以名与我相杂者，此是祝星时以我对彼恶人耳，非如今亲对太帝而自称也。毕，开目咽液十过，叩齿九通。若以十咽为十遍，则叩齿亦宜同。今九过之义，义无所取。次北向再拜，长跪祝曰：
　　上皇太真，使我升虚，上皇太真，非玉晨之目，使我升虚，事同前讥。太帝称臣，而太上更不可，真法朝祝，皆止姓名，无臣我之例。清斋澡炼，诵咏金书，太上谓之琴心黄庭，而乃说扶#3 桑之目，何期两祝皆乖耶。七玄披散，上朝帝庐，诵大洞万过，七祖方得九宫之仙，今咏黄庭十遍，而便乞朝宴帝庐，不亦过乎。延年长存，刻名箓书。前乞升虚，后乞延年，则初得高真，末还地仙耶。毕，临目叩齿九通，咽液十过。前篇开目，后章临目，叩咽之法，又前后倒用，两法非异，而俯仰不同，统体而论，皆违真例，恐是后学浅才，率意立此，不能诠简事义，故多致违舛，相承崇异，莫能证辩。今始学之子，若欲按此，亦不为所妨，要非吾心之所了，若必目观，真书所不论耳。都毕后，还常所转经也。
　　存神别法
　　清虚真人曰：凡修《黄庭内经》，应依帝君填神混化玄真之道。按裴君学道，及有所受说，都不阙黄庭家事，此云帝君填神混化玄真，是今世中伪经，窃用紫度炎光卷中法，其神形长短祝说皆同，乃又因伪以立伪，愆妄之甚者也。今所以犹载於此卷者，恐后学尚之子，脱於余处所得，不料真伪，言是要诀，谨事存修，则为熏犹相混，有致真之失，故显示其非，令有以悟耳。读竟，礼祝毕，正坐东向，临目内存身神形色长短大小，呼其名字，还填本宫。不修此法，虽诵万遍，真神不守，终无感效，亦损气疲神，无益於年命也。今故抄经中要节相示。黄庭之序，已备载诵读之法，若此二事不知修者，便无感效，则兼应说之，乃更论怖畏疾病及遇秽之法，而了不及此神王。王君宁当不欲分明指的垂告耶，经如此事，理不尽便，都无可修者矣。
　　平坐临目，叩齿三十六通，乃存神，既非制邪大祝，乃后四九叩齿存神，如此经例所无也。发神苍华字太元，形长二寸一分；脑神精根字泥丸，形长一寸二分；眼神明上字英玄，形长三寸；鼻神玉垄字灵坚，形长二寸五分；耳神空闲字幽田，形长三寸一分；舌神通命字正伦，形长七寸；齿神峰愕字罗千，形长一寸五分。已上面部七神，同衣紫衣飞罗裙，并婴儿之形，存之审正罗列一面，各填其官。按经七名，两眼两耳，其实有九，不如八景，各随其目所处也。故经云：泥丸九真皆有房，方圆一寸处此中，同服紫衣飞罗裳，此即是前九神也。若以此语，是九官之九真，则紫衣罗裳不当谬耶。有意识人，但就此相求，自得天下真伪之病矣。又云非各别，住俱脑中，而此云罗列一面，又复为乘其发脑眼鼻舌五神长短，皆窃用上景中法。其耳齿二神，彼既无之，乃虚立寸数，本解斯人那敢如此也。毕，便叩齿二十四通，咽气十二过，此数又乖七神之理，祝曰：
　　灵元散气，结气成神，分别前后，总统泥丸，上下相扶，七神敷陈，流形逐变，爱养华源，导引八灵，上冲洞门，卫躯蹑景，上升帝晨。此祝亦取类八景，且八景之神乃上清中景之法，今乃欲导之，以下御高       耶。次思心神丹元字守灵，形长九寸，丹锦飞裙；肺神皓华字虚成，形长八寸，素锦衣裳黄带；肝神龙烟字含明，形长七寸，青锦帔裳；肾神玄冥字育婴，形长三寸六分，苍锦衣；脾神常在字魂庭，形长七寸三分，黄锦衣；胆神龙曜字威明，形长三寸六分，九色锦衣绿华裙。此诸衣服悉纯取本经之名，诸神长短亦中景家法，但辄减胆一分，肝一寸，当是欲示其不同。六府真神处五藏之内六府之宫，按此是列五藏之神，六府止有胆耳。何谓六府真神，乃言处五藏内耶。经所言六府，自总举六府之称，本无其神宫之目。且经又云皆在心内运天经，则不得各在五藏之内，六府之宫。又经后文重明六处，或神或童，凡有三上三中，各显服色佩带，非尽此五藏之神也。形如婴儿，色如华童，存之审正，罗列一形，罗列一形，弥乖乎俱在心内者矣。叩齿二十四通，咽气十二过，祝曰：
　　五藏六府，真神同归，总御绛宫，上下相随，金房赤子，对处四扉，幽房玄阙，神堂纽机，混化生神，真气精微，保结丹田，与日齐晖，得与八景，合形升飞。按二十四神，则五藏六府各育有神，今此则藏府相并，谓之同归，於事为乖。且明堂三老，经皆是显事，中部最为黄庭之主，而今都不存祝，何谓可用存思登虚空耶。
　　紫微曰：昔孟光诵黄庭，修此道十八年，黄庭真人降之，寻诸仙人男女，无有孟光者，唯梁鸿取妻，号之为孟光耳。万遍既毕，黄华玉女当告子情。此黄庭真人，为是何神。若下一元王，宁独降见，而轻立此说，不言今日触纲，将来诸子以为戒此妙极也。黄庭秘诀尽於此。形中之神耳，亦可从朝至暮，常思念勿忘，不必待诵经时也，尔其秘之。右此礼祝，存神两法。皆想传出，自东晋问并无其书。假云要秘，观其辞事乖浅，必应是夸竞之徒，傍拟伪经，构造此诀，聊各书录，以旌真伪。并而论之，前篇礼祝，犹为小胜，此存神之文，牵引冗杂庸陋已甚，疑误后学，其弊不浅。若以吾所据为非，想诸君可觅真本见示，若必其有者，则吾缄口结舌，终身不复敢言学道也。入静
　　正一真人三天法师张讳告南岳夫人口诀。天师於阳洛教授此诀也。按夫人于时已就研咏洞经，备行众妙，而方便宣告太清之小术。民间之验事者云，以夫人在世尝为祭酒故也。然昔虽为祭酒，於今非复所用，何趣说之。此既是天师所掌任，夫人又下教之限，故使演出示世，以训正一之官。且轻位不得教高真，是以显常为祭酒之目，明其有相关处耳。真人之旨，一句一字，皆有深意在其间焉，精而辩之，乃知其理，徒抱负拜诵，而不能悟寻所析，犹如埋金於土，用比可为。其入静章奏治病诸法，实亦明威之上典，非悠悠祭酒可使窃闻也。
　　入静法
　　此文都不显入静之意，寻其后云，依常旦夕可不事尔者，当是旦夕朝拜，或伏请乞跪，启及章奏，治病之时，先当如此，然后可为诸事也。按易迁夫人告云，晨夕当心存拜静，似是令用此法，既在疾不堪躬行，故使心存拜耳，今山居在世，亦并可修用，虽自高贵，今率之辞，盖愿今世宦者如此，非谓必是我今岩栖之身也。若长斋休粮，勤心高业者，可不复身到，而心恭亦当无替，至於后用二朝之法，云当先朝静，乃行此。按夫人于时尚在，修武何容已究阳洛之义，若此时已受判，后不应更用授判，当别有朝静之法。世有谷纸古书，云汉中入治朝静法必应是此，但今既幸有所□，便宜用之，又复用汉中法，唯前后祝炉，应小回易其辞耳。其旦夕入静，则用日出日入时也，日之出入非谓必须见出之与没，尽是出入圆罗之始耳，若有所启请者，当用夜半时也，神理尚幽，故真人下降多不以昼矣。
　　初入静户之时，当目视香炉，而先心祝曰：南真告云：闭气拜静，使百鬼畏惮，功曹使者龙虎君可见与语，谓能精心久行之耳。此谓初入便闭气存想，祝炉烧香，通气又闭，而拜祝四方，每一方竟，通气也。又告：入静户，先右足着前，乃后进左足，令与右足齐，毕乃趋行如故，使人陈启，通达上闻。此一条恐非唯入东向之静，凡欲启请之处，皆应如此，通幽之事，宜用右足也。又告：烧香时勿反顾，若反顾则忤真气，致邪应也。此谓既入静，不得复转头后顾。若回行正向看外，亦当无嫌。此二朝后，又云：出静户之时，不得反顾，如反顾则忤真光，致不诚。如此出入静户并不可反顾也。又云：入静户不得唤外人，及他所言念，又入户出户，皆云漱口。寻此之旨，凡静中吏司，皆泰清官寮，纠察严明，殊多科制，若不如法，非但无感，亦即致咎祸害者矣。今谨述入静次第，立成之法如左：先盥澡东带，刷头理发，裙褐整事，巾履斋洁，两手执笏，不得以纸缠裹，既至户外，嗽口三遍，仍闭气，举右足入户，次进左足，使并进前平立，正心临目，存直使、正一功曹、左右官使者四人，并在户内两边侧立，又龙君在左，虎君在右，捧香使者二人，侠侍香炉，守静玉女侠侍案几，都毕，乃通气，开目正视香炉，乃心祝曰：
　　太上玄元五灵老君，当召功曹使者，左右龙虎君，捧香使者，三炁正神，行二朝者，当益云及侍经神童玉女。急上关启三天太上玄元道君，奏闻上清宫。某正尔烧香，入静朝神，奉行东华秘法，以某本命日去某本命九十日平旦，入静朝太微天帝君。又以某生日去某生月一百八十二日夜半，入静朝太上高圣君。乞得八方正气，来入某身，所启速闻径达帝前。太微天帝君玉阙紫宫前，太上高圣君琼阙下。毕，乃烧香行事，通气，先进右足至炉前，左足来并，左手三捻香，多烧之。按二朝既云先朝静，朝静祝炉之辞，不容止依朝静，故宜随事增损，粗如前朱注，以递互回换用之。烧香毕，先退右足，左还并，视烟起闭气，乃拜也。初向再拜。此既谓之拜静，静法自应东向，初入祝炉便是向西，故不复云西向耳。此当正静屋中央，安一方机，一香炉，一香厱，四面向之。后云若因病入静，四面烧香，安四香炉者，当安四香机着四边，各勿至壁，己入中央，以次拜祝。初入祝炉仍於户内，通向西并祝祝之，乃入中四面烧香也，毕亦西向一祝耳。若经堂中南向屋者，自不得用此法，且亦无功曹龙虎，正有侍经神童玉女耳。若朝太上太素午达者，自可止经堂中。凡旦夕拜静竟，亦又还经前，更烧香请乞众真，求长生所愿者，其余章奏请天帝君，请官治病，灭祸祈福，皆於静中矣。拜讫，三自搏，四拜毕。跪故笏於前，两手自搏，及更执笏，称男女姓名，谨关启云，余方皆效此也。
　　谨关启天师、女师系师三师，门下典者君吏，愿得正一三炁，灌养形神，使五藏生华，六府宣通，为消四方之灾祸，解七世之殃患，长生久视，得为飞仙。毕又再拜。汉代以前亦复应有天师，皆应有三人，亦有一女，但未必是夫妻父子耳。正一之气，以师为本，故先拜请，乃北向耳。初再拜自搏，举哀矜也，后又再拜，谢恩德也，诸例中拜有先后者，事旨皆如斯矣。
　　次北向再拜讫，三自搏，曰：
　　谨关启上皇太上北上大道君，某以胎生肉人，枯骨子孙，愿得除七世以来，下及某身，千罪万过，阴伏匿恶，考犯三官者，皆令消解，当令福生五方，祸灭九阴，邪精百鬼，莫敢当向，存思神仙，玉女来降，长生久视，寿同三光。毕，又再拜。北上道君，太清之真最贵者也，故礼师竟，便拜之。
　　次东向再拜，讫三自搏，曰：
　　谨关启太清玄元无上三天无极大道、太上老君、太上丈人、天帝君、天帝丈人、九老仙都君、九炁丈人，百千万重道炁，千二百官君，太清玉陛下，当令某心开意悟，耳目聪明，万仙会议，赐以玉丹，消灾却祸，遂获神仙，世宦高贵，金车入门，口舌恶祸，千殃万患，一时灭绝，记在三官，被受三天丈人之恩。毕又再拜。此太清诸官君，三天之正任，主掌兆民祸福所由，故次拜之。
　　次南向再拜讫，三自搏曰：
　　谨关启南上大道君，乞得书名神仙玉籍，告诸司命，以长生为定。又勅三天万福君，令致四方财宝，八方之谷帛，富积巍巍，施行功德，所向所欲，万事成克，如心所愿，如手所指，长生神仙，寿同天地。此生字，本作久字，后人改为生，今当从真为长久也。毕又再拜。此太清，南方之道君耳，位劣於北上，故元上皇太上之号，是以最后拜之，可命有三十六人，此为诸下小者耳。此万福君犹是官将，主财宝者。千二百官仪第七卷之十五云：无上万福吏二十八人，官将百二十人，主来五方利，金银钱绢布帛丝绵谷米，所思立至，黄生主之。又第三之十三，亦有万福君五人，官将百二十人，主辟斥故气精祟注气，却死来生，却祸来福，所思者至。
　　都讫。或四向叩头者，却祸来福，所思随意也。叩头例，施於有急疾患之时，依常旦夕可不事尔。四向叩头者，当先朝启一方竟，仍叩头，又自搏，言今所乞，亦可脱巾悲泣，在事之缓急耳。竟又再拜。余方皆如此。都讫，更东向烧香，口启请官，救解今患，悉依后法也。并皆微言，其旦夕拜礼，如前自足。临出静户，正向香炉而微祝曰：还西向闭气，视炉而微祝。初曰心祝，今曰微祝，当小小动口也。
　　香官使者，左右龙虎君，当令静室忽有芝草，金液丹精，百灵交会在此香火前，使张甲张者称姓，甲者称名，前单云某，直称名耳。得道之气，获长生神仙，举家万福，若山居绝累者，云山舍万福。大小受恩，守静四面玉女，二朝时并云及侍经神童玉女，并侍卫火烟，书记某所言，径入三天门玉帝几前。二朝云上清官太微天帝道君几前，上清上宫太上高圣玉晨道君几前。乃出户。於户内仍漱口，先举左足出，乃次右足，勿反顾。都毕。若疾急，他有所陈，自随事续后而言之任意也。皆当微言，勿令声大。具如前注。
　　汉中入治朝静法
　　先东向云：甲贪生乐活，愿从诸君丈人，乞丐长存久视，延年益寿，得为种民，与天地相守。当使甲家灾祸消灭，百病自愈，神明附身，心开意悟。
　　次北向：甲欲改恶为善，愿从太玄上一君乞丐原赦罪过，解除基谪，度脱灾难，辟斥县官。当令甲所向，金石为开，水火为灭，恶逆宾伏，精邪消散。
　　次西向：甲好道乐仙，愿从天师乞丐所乐者得，所作者成。当使甲心开意解，耳目聪明，百病消除，身体轻强。
　　次南向：甲修身养性，还年却老，愿从道德君乞丐恩润之气布施骨体，使道气流行，甲身咸蒙慈恩，众病消除，福吉来集。思在万福君为甲致四方钱财，治生进利，所向皆至。
　　四方朝文如此，是为右行法，与紫门所说同，而无先后，祝炉文所於四方所请，大意略同，而质略不及后□者。
　　章符
　　若急事上章，当用朱笔题署。谓卒有暴疾病，及祸难忧惧急事，请后天昌君等上章，乞救解者，当朱书太清玄都正一平炁系天师某、治炁祭酒，臣某，又后太清细字，并臣姓所属，及太岁日月以下三天曹，得此朱署即奏闻。犹如今阳官，赤标符为急事也。
　　若欲上逐鬼章，当朱书所上祭酒姓名。谓家有恶强之鬼为祸祟，请后右仙食气君将等为逐却之，上章者不以朱题署，止书为上章人某治祭酒甲，又后姓某耳。
　　若欲上治邪病章，当用青纸。三官主邪君吏，贵青色也。谓人有淫邪之气，及诸庙座邪鬼为患，请后平天君等消制之，上章者当以朱书青纸章也，亦可别脆青纸，随人多少。
　　若注气鬼病，当作击鬼章。谓家有五墓考讼死丧逆注之鬼来为病害，宜攻击消散，请后四胡高仓君将等，上章毕者，合捣之服之，如后法也。上章毕，用真朱二分，古秤即今之一两也。合已上之章，於臼中捣之，和以蜜成丸，分作细丸，顿服之。用平旦时，入静北向再拜服之。垂死者皆活。勿令人知捣合之时也，使病者魂神正，鬼气不敢干，他病亦可为之也。若病者能自捣和为佳，不尔即上章祭酒为捣之，先以蜜渍纸令软，烂乃捣为丸。此章自不过两纸，所丸亦无多，必应一过顿服，以清水送之，不得分为两三也。云余病亦可为者，则不止於击鬼也。
　　上章当别有笔砚以书，不得杂也。墨亦异之。此笔砚若是写经常冷用者，共之无嫌，自不得与世中书疏同耳。左行摩墨四十九过止，重摩墨亦四十九转。左行如星次向东也。重摩墨者，谓程墨时四十九过，以法大衍圆蓍之数，故能通幽达神者矣。此一条使人学道之意弥精贯毫厘，动有法象，岂得为尔泛泛耶。书章时烧香，向北书之。当别用好纸笔，巾案触物皆使洁冷，东带恭坐，谨正书治，踈概墨色皆令调好，面糊函封依法奏上。案今所应上章，并无正定好本，多是凡校，祭酒虚加损益，永不可承用。唯当依千二百官仪注，取所请官并此二十四官与事目相应者。请之先自申陈疾患根源，次谢愆考罹咎，乃请官救解，每使省哀。若应有酬脆金青纸油等物，皆条牒多少，注诏所吏兵之号，不得混漫。章中无的奉，若口启亦然。其悬脆者，须事效即送，登即呈启所之物，皆分奉所禀天师，及施散山栖学士，或供道用所须，勿以自私赡衣食，三官考察，非小事也。按小君言，人家有疾病死丧，衰厄光怪，梦寤钱财减耗，可以禳厌，唯应分解冢讼墓注为急，不能解释，祸方未已。又云可上冢讼章，我当为关奏之。又范中侯云：故宜力上风注冢讼章，此皆告示许家，且许家功业如此，犹忧冢讼为急，何况悠悠人乎。如此上章，得其理衷，必当深益。今且非唯章文不精，亦苦祭酒难得，趣尔拜奏，犹如投空，乃更为愆祟耳。冢讼正本不过三两纸间，世中增加，乃至数十，恐诸章符等，例皆如此。又出官之仪，本出汉中旧法，今治病杂事，及诸章奏，止得出所佩仙灵箓上功曹吏兵，及土地真官正神耳。世人皆用黄赤内箓中章将吏兵，此岂得相关耶，唯以多召为威，能不料越职之为谴，愚迷相承，遂成仪格，深可悼矣。入见晋泰兴中，曲阿祭酒李东章本，辞事省宜，约而能当，后操章无恩惟太上，及阴阳决吏三天曹，而称龙虎君，及建帝代年号，不书太岁，此并是正法。按今章后细字，无太上道君，又不北向，止是太清中诸官君耳，云何称恩惟太上耶，其余事事皆有诸类，不能复一一论之。李东既祭酒之良才，故得为地下主者，初在第一等，今已迁擢，此便可依按也，其君常为许家奏章往来，故中君及之也。
　　若因病入静，四面烧香，安四香炉。此谓朝拜口启四方求救之时也，非上章法，上章法止得东向耳。施案之事，已注在前。
　　若大事言功，可三四百，垂死言功可五百，小小可止一二等耳，多则正气讟吏兵厌事。此谓上章及口启请诸君将吏兵，及我身中功曹诸官，以救治某事，事效应为入静，言其功劳，请三天典者依科进爵如干等也。若初上章者，后亦上章言功，初口启后亦口启言功，不得杂错，天曹寻检簿目相违，便为罪责，言功多少，随事轻重为率，从一二以上，至五十、一百，到四五百，随宜量用，每令和衷。书符当盥洁，乃后就事，向月建闭气书之。书符之法，先以青墨郭外四周，乃以丹书符文於内，若无青墨，丹亦可用。此说乃是论救卒符意，凡书诸符，自皆宜如此。青墨者，细研空青，厚胶清和为丸，曝使乾燥，用时正尔研之，如用墨法也。
　　若书治邪病符，当用虎骨、真朱合研，研毕，乃染笔书符。虎骨当先捣为细屑，下重绢筛，三分减朱二，乃合胶清，用以书符。凡辟鬼符，皆自宜尔。此书符法，本在救卒符后，今抄出与章事相随耳，非本次第也。
　　请官
　　若有急事上章，当上请天昌君黄衣兵十万人，亦可入静东向，口请令收家中百二十殃怪，中外强拜十二刑杀鬼。有急事者，谓诸有卒急，不但疾病也。人家衰祸厄病，皆由冢讼，故令收冢中诸害。此云东向口请，当如章法，治职首尾都自不异，唯无纸墨耳，世人谓为口章，而千二百官仪第二卷之一，便是天昌君，云恶梦错乱者，当请天昌君黄衣兵士十万人，主为某家收冢中百二十殃怪，中外强□十二刑杀鬼，令某梦忤者，皆使绝灭。仪衣物如此，则冢字应作家，人脱二十字也。自后诸名题宫府所主治，往往小异，并朱书，各载之。此次第犹是取官仪上，小复参差，而官仪唯无后三官，不知那得尔。寻官仪从来久远，传写漏误，所以其中亦自有一官数字之疑，然尚可依傍斟酌取衷，如运气解厄之例，便判是此传脱矣。
　　若面目有患，当上章及入静，请天明君五人，官将百二十人，在南纪宫下，治面上诸疾。凡云在诸宫者，皆谓太清三气之宫，患祸所继之府，君吏所由之曹，故令各先到其宫，乃下治之。凡云君五人者，犹共官将百二十人。凡直云君者，皆一人也。
　　仪云：男患两目痛，请天明君五人，官将百二十人，在南纪宫，又主左目。女患痛，请地明君五人，官将百二十人，在北里宫，又主右目。钱绢谷米。
　　若欬逆上气，吐下青黄赤白五瘟蛊毒六魑之鬼，当请北里大机君，官将百二十人，在太衡宫下。此瘟毒魃者，皆疫疠之疾，风疟众患，亦皆由之。
　　仪云：胸痛满，上气欬逆，请北里大机君官将百二十人，治太衡宫，治欬逆上气，吐下青黄赤白五瘟蛊毒六魃之鬼，扫除纸笔。
　　若心腹胀满，小腹拘急，带下十二病之鬼，当请封离君，令治之。带下之病，非但女子，男人亦有之。凡自带以下阴间诸患，凡十二条皆是也。
　　仪云：心腹胀满，脐下拘急激痛，请封离君十二人，主治男女带下十二病之鬼，米谷。
　　若腹内饮食不消，结坚淋露不愈者上章启事，当请赤素君官将百二十人，令治之。此谓腹中症结，逆害饮食，淋露积时者。凡有云启事者，谓正尔东向口启，亦先四方朝竟，启请事之，不如上章法也。
　　仪云：腹中饮食不消，结坚淋露不愈，请赤素君一人，官将百二十人，治六戊宫。女子请白素君官将百二十人，治阴宫。米谷，依仪而给。第三卷之一又云：素君五人，官将百二十人，治上灵宫，主男人百病，令得首写。白素君五人，官将百二十人，治阳明宫，主女人百病，令得首写。此则名同而事异也。
　　若上气逆引绞急，腹中不下饮食者，上章启事，当请天官五衡君官将百二十人，在太平宫下，令治之。此悉总诸气病，脚气、奔豚、咳嗽皆治之。自此后虽不复道上章启事者，省烦耳，皆无异也。
　　仪云：吸吐不下饮食，气引腹中，请天官五衡君官将百二十人，治太平宫，谷米衣，给使纸笔。
　　若大吐下者，当请地官五衡君官将百二十人，在太平宫下，令治之。霍乱吐下，及诸暴下、久下，皆主之。
　　仪云：女吸吐，当请地官五衡君官将百二十人，亦治太平宫，同前。凡仪中官名有天地者，皆是分别男女之位也。
　　若小腹胀满急痛，当请九河北海君官将百二十人，在河兑宫，令官将治护之。小腹结胀不通，诸唇满者，皆主之，止乞令此君勅官将治之耳。
　　仪云：小腹胀满，请九河四海君官将百二十人，治河兑宫，主胀满，关节不通。给使仪衣盐。
　　若井宠鬼为疾病者，当请王法君五人，官将百二十人，在五姓宫，令制灭之。谓尝犯泠井宠，及卜问所知，或求食饮祠祀为病害者，此主治之。
　　仪云：犯□灶鬼#1。
　　若病廱疽恶疮，当请九集君官将百二十人，在先王宫，令下治之，亦治众疮。若金火诸疮及犬马蛇虫所啮，亦皆主之。
　　仪云：头面目身体生疮痈疽，请王法君五人，官将百二十人，治五姓宫；又请九侯君一人，官将百二十人，治先王宫，杂衣物米谷纸笔。今此乃别王法君以主井灶鬼，此为异。而仪亦云痈疽恶疮是犯十二□灶之鬼也，如此则非井灶别为病也。
　　若病瘦瘠，骨消肉尽垂困者，当请天官阳秩君官将百二十人，左右吏百二十人，令治之。此谓不止有所苦，但赢瘦憔悴积弊致困者。
　　仪云：淋露虚损，骨消肉尽，医所不治，请天官阳秩君官将百二十人，左右吏百二十人，患气吏左右七十二人，主治淋露百病之鬼，米谷。
　　令病者开生门，益寿命，当请南上君官将百二十人，在仓果宫，令延年不死。此谓既随病已请余官治护，又更请此官，延其年算，不於此病致死耳。自非治病，不得请也。
　　仪云：飞注入腹，着人胸胁背，请南上君官将百二十人，治仓果宫，主开生门，益寿命，今病者三日差，除殃去注。脆钱绢。
　　若久病着床困笃者，当请须臾君官将二十人，令治之。谓抱病经久不差者。此官将独云二十者，或恐脱百字，亦可止应二十，令但依此，不敢辄益。
　　仪云：下痢赤白脓，淋露着床，口苦冷者，请须臾君四人，官将百二十人，米谷。
　　却灭家中恶鬼，令厌绝精祟者，当请石仙君一人，官将百二十人，令制灭之。人家中亟有游魂，客死强鬼为诸精祟，致不吉昌者。
　　仪云：疾病转相注易，不可禁止者，请石仙君一人，官将百二十人，一云治害宫。主治家中有强□之鬼，厌绝注鬼气为精祟者，给使。凡十四官，并在第一卷，主治百病之限。
　　若欲辟斥故气，断绝注鬼，却死来生，却祸来福，当请盖天大将军十万人，令收捕之。人家或有先亡，故气缠着不解，犹为注害祸患者。
　　仪云：盖天大将军十万人，主收捕天下饮食横行鬼贼，为万民作精祟者。第三卷中唯有此一官宫仪。凡八卷，止第一有用，自后皆漏略，今欲立，亦有依准为之。
　　若欲收捕众老之精，侵怪家中者，当请无上元士君五人，官将百二十人，令收执之。天地间自有一切老精，皆能作诸变怪，侵犯人家，求索祷祀者，宜收执之。
　　仪云：无上元士君五人，官将百二十人，主收捕天下众老之精，杂神共称官设号，侵害民人者。
　　若卜问病者，云犯行年本命，太岁土王，墓辰建破，当请制地君五人，官将百二十人，治宜泉宫，令抑制消灭之。自非高真玄挺，皆有年命衰厄，及行造所为，解犯方地井抵太岁土王之气，本墓建破之辰，及诸禁忌，皆致否病，故令消却之。
　　仪云：制地君五人，官将百二十人，治宜泉宫，主收天下高功卑功、太岁行年本命上土公之鬼。
　　若家中有考讼鬼，不正之气，致不安稳者，当请四胡君五人，官将百二十人，令消散断绝之。谓家世先亡有考讼殃逮，使胤嗣多诸踬疾，不安吉者，止宜令消断而已，故不得诛灭之也。此乃是祸患之运，要子孙不得为逆上之意，其例皆多如此。
　　仪云：四胡君五人，官将百二十人，主整帅祭酒治舍不安稳，主击不正逆气，和解讼考，分别清浊。
　　若家中多死丧逆注气，身中刑害，当请运气解厄君兵十万人以治之。人家亟有父母兄弟夫妇亡后，还注复生人，值其身有刑害，便为祸病，乃致死者，当请治之。按千二百官有运气解死患君，今此既无患字，亦不敢辄益。
　　仪云：运气解厄君兵十万人，主收摄疾病之鬼，辟斥攻时破杀十二刑杀百二十殃注鬼，又有运气解厄君五人收杀。
　　若家中有五墓之鬼作祟，伤死往来者，当请无上高仓君兵十万人，使收治之。按墓书有五葬，谓水火兵匿露死者，而不名五墓，今此当是五音姓墓也，或有死不得埋，多作祸祟，及伤亡绝后之鬼往来为害者，宜收治之。
　　仪云：无上高仓君兵十万人，主收先祖五墓之鬼来着子孙者。
　　若家中水火复注者，当请无上天君兵十万人使断之。人家有水火之官，使相复注其病致死者，皆源类是同，互相染逮，世世不绝者，令断绝之。
　　仪云：无上天君兵十万人，主收天下百二十殃注鬼在人身中者，却死来生。又云：无上天生人君兵士十万人，主收百二十殃注杀害刑杀之鬼。一云无上天士君一云无上天平君，所主皆同。
　　若欲破房庙座席祷鬼邪物者，当请平天君官将百二十人，治天昌宫，以治之。谓人先事妖俗，今禀王化，应毁破庙座，灭除祷请事后，或逆为人患，致凶咎疾病，或所居里城有诸立食巫坛，为人祸害者。
　　仪云：平天君官将百二十人，治天昌宫，主发军兵收符庙五狱营逆气饮食之鬼。凡有二十二官，并出千二百官仪中，所主职事小有差异，今上章请用，当作两边求之。
　　若欲学神仙，而轗轲疾病疰连沈滞者，当请虚素天精君赤衣兵十万人，在天柱宫，以制鬼灭祸，遏却六天之气。人有至心苦行者，崇学仙道，而六天灵鬼亟来犯人，或遇疾病，或致牢狱，或渐使贫顿，每令触恶者，故宜急遏制之。
　　若家有恶鬼不肯散，故为家祟者，当请赤天食气君官将百二十人，使治之。谓家中多有恶鬼，已经消制，不肯都散，犹时来侵犯，致有灾祟者也。
　　若家中轗轲不宁，恶梦错乱，魂魄不守者，当请收神上明君官将百二十人，主治之。人家每事有轗轲，动皆艰苦，梦想凶扰，交接非所，身心不定，日就顿踣者，将衰之渐也，特宜治之。
　　仪中无些二君名号职主，今既并在后，或当是天师新出也，亦并为要用，但依此所主请之，又上章时亦宜兼复取官仪中相配用，不必专止此二十五。
　　右正一真人口诀，治病制鬼之要言也，以应二十四神，身中之三宫也。按今官将有二十五号，而云二十四神者，犹以一官应极根之幽神，为二十五也，则亦最后者应是矣。此神神相应，不可尽求配类三官，即二十四神八景之宫耳，非三一之宫也。官将及吏兵人数者，是道家三气应事所感化也，非天地之生人也。此因气结变，托象成形，随感而应，无定质也，非胎诞世人学道所得矣。此精诚发洞，因物致洞耳，所以化气而成此吏兵也。太清之气感化无方，虽云无极大道百千万重，犹未臻其限，故总言之，亦各相接引，不徒然空立，可以理得，难用言详。其仙灵官将，皆此类也。其余官号多在千二百官仪注上，盖互相支附，非如此二十四号以应体中二十四神之分明也。千二百官仪，始乃出自汉中，传行於世，世代久远，多有异同，殆不可都按此之二十四官，亦颇有同彼名者，既真书未久，必无差谬，今非唯识真之子范而用之，至於盟威祭酒，亦应谨按此法，但非其常才所能究见耳。有急事当随事称之，皆即验也，亦可上章请之，亦可入静烧香，口启四方，请以求救。前云入静东向口请，今云四方者，便可通就四方请官，然口启作章，家法用者，犹必宜东向正尔，启乞者可以朝拜祝竟，又口陈以扶救也。寻云以应身中二十四神之意，谓人人之身皆以相应，非止论当我之身乃得自用，不如存神之法，不得为人存也，故此云大吐下及垂死困笃者，此辈岂能自入静陈乞耶，皆是傍人为救治之耳。若自此前诸事，身到启请，弥为佳矣，上章口启，随所行耳，作章不能尽理，更复不及朝启四方也，事若大者皆应乞，悬某物，须如愿便即奉酬，具如前注之法。其有非太清章书，愿之事，出於真典，非此例者，别有秘旨，非可轻言，诸如此等，自虽以书论，正自各得之於心耳。二朝计九十日。后云从本命日为始，此法当逆推，取初生年月日子，后得第一本命日，便计以为始，顺数九十日，辄一断，至今当行此朝之本命日平旦为起也。假令人以宋孝建三年丙申岁四月三十日甲寅日生者，至六月十三日得丙申日，即是第一本命日也，其八月十三日之丙申自空过去，非复始本命矣，一丙申相去辄六十日，今用九十日，故长三十日也，今若絓取一丙申便用正，恐是向空中者为始，则非第一本命也，至后永成差僻，误人不小。前丙申至癸酉年十二月二十二日丙申，是第七十七，因以起朝，计复九十日，至甲戌年三月二十一日丙寅平旦又朝，明日丁卯又起数，九十日得丙申旦又朝，如此一丙寅辄一丙申，若令朝计取九十日者，则用乙丑乙未也。一年或三朝四朝无定，若都不知生年生月者，乃取今年本命为始。
　　平旦入静烧香，当用日未出时，此法当在静中，所以云当先朝静时已烧香者，而今又云烧香，是朝静时烧香西向耳，今既北向，应转机正向北又烧香，不得傍向炉侧。北向朝太微天帝君，从本命日为始。此谓先以本命日始朝，乃得九十日复朝也，烧香竟仍长跪，存我身忽然如在天帝太微玉阙下，乃注心定气而祝。微祝曰：
　　粪土小兆男生某，谨稽首再拜，朝太微天帝君玉阙紫宫前，当令某长生神仙，所欲如愿，万事成就，司命紫简，记在玉皇，得为物宗。此后所云司命者，非前朝静南方诸司命之例也，即今下教统吴越者矣。毕，乃再拜。云乃者止谓后一再拜耳，向北烧香毕，但长跪，祝竟乃再拜，拜毕还转炉西向，祝香都竟，当用二朝，时亦可安两香炉位，不必须回转旧者。先当朝静，然后行此。此二法并云入静，故云先朝，今所朝甚高，而云先朝静者，谓应使直静侍香之神，奏我辞诚，缘历以闻二帝故耳。朝静之法，未见其文，具如前法也，行之十八年，太微刻灵录，书名不死，此内法秘道。朝太微，故太微书名也。计一百八十二日，后云以生月生日始，此谓所生之日入月五三之日数，非支干甲乙子丑也。此亦应检长历，从初生日便计，计百八十二日，辄一断，至今年数满而用之，不得即取今年生月日为始也。假令前丙申人四月三十日生，数至十一月四日，得百八十二日夜半为第一朝，至今癸酉年十月六日得第七十六朝为始也，当计其用支干常间一辰便是也，错则误矣。假令前朝日是甲子，则后朝是丙寅，又后则戊辰，如此无穷。凡此二朝推计之法，是吾思理所得，一切学者莫能晓悟，又别有用日之诀，受之玄旨，不可得言，其详论此事，具在第三卷中。
　　当夜半入静，亥子二时之间也。烧香北向，朝太上玉晨道君，跪微祝曰：存思事事皆类前法，此无粪土男生者，不敢自谦目也。
　　太上高圣君，此五字是先呼太上之位，乃称姓名，尊贵故也。小兆某谨稽首再拜琼阙下，乞得告下司命，记籍长生，所向所愿，万物皆成，神仙飞行，得宴九天。祝毕，乃再拜，讫。皆当束带先斋一日，乃行之。二事皆尔。在世中当先清斋一日，山林长静，正沐浴着新净衣耳。朝太上当以生月生日始，亦谓以此日夜半便用起朝也，推法如前。不知生月日者，以本命年辰为日用之，若本命甲子起朝，计得一百八十二日，得乙丑又朝，明日起数后得丁卯，如此推讨无穷，亦必间一辰也。若又不知年者，正月一日始也。既都不知，无由可准，则即以今年欲行朝之年，便取正月一日夜半起，至七月二日又计补，小月所阙令整，得一百八十二日又朝也，因此讨其支干便无穷矣。此外法皆如匈奴外国历意，可强以充用耳，远不及审知定者，行之十八年，太上告司命，入名神简，上记长生。此朝太上，故太上告下也，二法皆云十八年，其事类中品经矣。行之以去使人不复病，辟水火五兵。谓此始行二朝以后，便能辟诸灾祸，而人或有用之而不免者，正由推讨之谬，不如此之前所取也，青精□饭服之，亦使人不病不灾，与此相符类也。
　　东华青宫秘法，此盖诸方中之求仙法耳，非谓彼人犹行之也。若家多资用者，别作此二事，入静朝拜，衣服不与他杂用。凡旦夕入静朝神，亦宜别衣，岂但此二事而已，夫学在山之时，居室书写触事常着巾褐，此巾褐则与人物相混，不可以朝谒高真，当别作一通衣也，云多资用者，谓应表裹服章，裙懦生熟，皆悉别作，不止法衣而已，既非贫栖所办，正当临时浣令洁也。
　　清虚王真人告夫人曰：前法亦王君所言，是通说东宫法用，非正□□所谈，又不指为一人所设，今者教示，方是规诲夫人宜修行之意，故更显清虚之目也。此二事者，世间应所行之秘诀也，谓却辟众灾故也，世间多有祸难，故弥宜行之。不学道而道自成也，存修之勤，待其年积，便可阶仙，故云尔。夫人奉而用之，此一句纯中候自语也，夫人既处乱世，游涉兵寇，既谓宜行，即便奉用，若乃次后事，则后谓夫人不必遵修，故中间发斯矣。每入静当以水漱口，以洗秽气故也，常日言笑杂语，或饮食余气，不可以启对真灵，故宜洗荡盥漱也。每出静亦当漱口，以闭三宫故也，入静祈拜三宫之神，助人陈请，皆从口中出入，令事竟水荡，令还其宫，各安定也，此水悉置之户侧，初进则未入户限，而漱后退则未出户限漱矣。此各云每出入者，谓每应入静关奏朝拜时耳，若是洒扫整拭者，唯初入漱口耳，后出不须也。出静户之时，不得反顾，忤真光致不诚也。人既出静户，神休宴，而忽更反顾，如似觇察，故为忤真，而非诚顺。又云烧香时亦勿反顾，凡人行来所为所作，爰及术数，皆忌反顾。初入静户，不得唤外人，及他所言念，则犯灵气，故不得祯祥。凡入静烧香，必也存注神真，有所愿欲，而方与外人相呼，反别生异念，则内伤神舍，外触灵轨，违典招谴，患祸港兴，祯祥之征自然远矣。夫静中所须，皆逆应备办，临时阙之，方致呼众，此愚炼之人不足算也。此虽小事，深当慎之。谓此上五事，於法虽小，而致祸亦不为轻，故令行之者，慎其禁也。此诸条虽王君所告，并关太清家法，后天师不显此言者，谓夫人前已知之也。
　　右魏传诀几五事。
　　登真隐诀卷下竟
　　#1#2#3『扶』字原误作『搏』。
　　#4此句后当有脱漏。可参见《千二百官章仪》。
　　
