金箓斋启坛仪
　　经名：金箓斋启坛仪。一卷。唐末五代杜光庭集。底本出处：《正统道藏》洞玄部威仪类。
　　金箓斋启坛仪
　　广成先生杜光庭集
　　序事
　　太上有三元简文，普弘慈救，幽明蒙泽，生死荷恩。上元金箓，为国主帝王，镇安社稷，保佑生灵，上消天灾，下禳地祸，制御劫运，宁肃山川，摧伏妖魔，荡除凶秽。或五星失度，四气变常，二象不宁，两曜孛蚀，天倾地震，川竭山崩，水旱为灾，螟蝗害稼，疫毒流布，兵革四兴，猛鸷侵凌，水火漂灼，冬雷夏雪，彗孛呈妖，皆当於名山洞府，古迹神乡，精备信仪，按遵科典，修金录宝斋。拜天谢过，责躬引咎，思道祈灵，可以禳却氛邪，解销灾变。唯在精苦殚罄，竭节输诚，可致通感尔。经云，灵宝大乘，普度天人，福逮一切，存殁获恩。皇文大字，通神降灵。三洞宝经，自然天文，并是度身升玄之法。修之者，驰骋龙驾，白日登晨；奉之者，身脱八难，免诸苦厄，七祖生天；见之者，精心信向，世生善缘。若修斋行道，明依具格，立感上玄科禁。
　　法式列之如左
　　金箓坛
　　外坛广四丈五尺，高二尺。中坛广三丈三尺，高二尺。内坛广二丈四尺，高二尺。方坛共高六尺，法坤之数也。
　　都坛开十门用长纂十二枚，短纂八枚。中坛长纂十八枚，短纂八枚。八卦纂八枚别於坛外，四角，四正位安之。合用长纂三十八枚，各长一丈，出土九尺。短纂三十枚，各长七尺，出土六尺。三坛用纂六十八枚纂各围八寸，长者染漆黑白各五处，短者黑白各三处。作纂法用墨二挺，先墨后漆，用漆十斤，用芒一百五十把。打为缚纂。令细粗纸百幅缠竹下，墨及漆竹用为纂。无竹之乡可用木作之，大七寸。围长者，朱漆五处，墨漆五处。短者，朱漆三处，墨漆三处。纂头刻为莲花狮子龙鹤神兽之形，五色装饰也。缚纂用绛绳七十五丈四尺七寸七分於坛上，两重竹纂，勿阑门。用榜二十二枚各广三寸二分，长七寸四分。用二寸钉一百四十二枚钉榜铜铁竹钉，随时所作。用三寸钉二十二枚钉榜着门檐及封纂。
　　亥为天门墨书青榜。巳为地户赤书黄榜。寅为日门青书朱榜。申为月门白书黑榜。
　　右四门，施於外坛。
　　东方青华元阳门朱书青榜。南方洞阳太光门黄书赤榜。西方通阴金阙门墨书白榜。北方阴生广灵门青书黑榜。东北通灵禁上门白书黄榜。东南始阳生元门白书黄榜。西南元黄高晨门白书黄榜。西北九仙梵行门白书黄榜。上方大罗飞梵门青书黑榜，亥地。下方九灵皇真门黄书赤榜，巳地。
　　右十门，施於内坛。
　　震官洞青之炁青书黄榜，卯地。离宫洞阳之炁朱书白榜，午地。兑官少阴之炁白书青榜，酉地。坎宫洞阴之炁黑书赤榜，子地。巽宫梵行之炁黄书黑榜，东南角。坤宫梵阳之炁黄书黑榜，西南角。乾宫梵通之炁黄书黑榜，西北角。艮宫梵元之炁黄书黑榜，东北角。
　　右八卦榜，施於都坛之分，合二十二榜。
　　又用朱二两，赤土三升染芒。绿青一两半，胡粉十两，黄丹一两，墨三丸，漆五合，笔五管，外坛四尺荐席十六具。净褥毡自制。中坛五尺荐席十二具。净毡褥自制，又须长筵狭席，绕都坛外一周。又於坛内中央，安一高座，请经。又用一案，次高座，南请香火。又用案五枚，着四面四门及中央。又经堂内，须三案，香火三具。又用青纸五幅，朱书五方真文，置五方案上。真文本出玉诀上卷。又用金龙五枚，镇五方真文上。又用香五炉，并五奁，置案头。又坛上合用案七张，炉奁七具。又用漆合五枚，盛五方纹缯，着五方香案下。又用一案，置斋主本命纹缯，在三宝座前左边。
　　然灯法
　　春则然九灯，亦可九十灯，亦可九百灯。夏则然三灯，亦可三十灯，亦可三百灯。秋则然七灯，亦可七十灯，亦可七百灯。冬则然五灯，亦可五十灯，亦可五百灯。曰平之月，则然十二灯，亦可百二十灯，亦可千二百灯。
　　右件，灯一依经法，但先师相承，指方别九灯，四九三十六灯，在坛外罗列。今宜依经，贵贱时节量之也。
　　又须安一长灯，长一丈九尺，出土。上然九灯，安内坛裹。近三宝座西北，上以照九幽长夜之府。
　　又於中庭安一百五十六灯，又须蜡烛，夜别七条。
　　凡禳灾度厄，用五色纹缯。天子疋数，诸王公丈数，庶人缦缯尺数。东方青纹九，南方绛纹三，西方白纹七，北方皂纹五，中央黄纹十二。公侯本命一年加一丈，随命色。又须本命之日天子紫纹之缯，年别一疋。诸侯亦紫纹之缯，年别一丈。庶人缦缯，年别一尺。钱二万四千亦一万二千，亦二千四百。米一十二斛亦二石四斗。油一百二十斤亦一十二斤。又须金龙五枚枚重一两，天子用上金，诸王公用次金，庶人用下金。事讫，投於山水。
　　夫行道人，若依太真仪天子须二十八人，诸王公十六人，庶人十四人。所以然者，为道心者稀，难堪福田若有精进之士至多，亦宜贵贱量之。假令十四人，三日行道，用和香四升，香炭丸三百枚，生彩五色花三升用合子盛之，诵咏讫，分散之。手巾四枚悬斋堂前。又须香汤，人别一斛，浴巾二枚悬室前。厕令净密，不得敞露。斋竟，须黄素五尺书表。
　　夫行道日数，经云，春九日，秋七日，夏三日，冬五日。四季之日，十二日。又云，多少目适人所为，至於三日三夜，苦请丹心，亦感於诸夫，深自可量，节而行事。斋竟，投龙及施散法物，依经文。
　　右件，法用所须。若有所阙，考属诸经，有明科不可轻阙。
　　斋日限满，依别法言。页竟，烧真文。三日外，拜表谢恩竟，方落榜毁坛纂，都毕。
　　宿启仪
　　安施即讫，尊卑相次。预皆沐浴熏香，新洁法服，简履坛座。一一如法。列玄师之前，条疏职品，各司所任。都讲鸣磬告众，中外肃然。斋主投词，或大臣为国，或帝王降命，皆有代拜。臣寮埲函投词，师受词关告，一如常仪。
　　次三皈依颂
　　次华夏赞
　　次请三师赞
　　次旋行至地户禁坛
　　次入户咒
　　次升中坛天门
　　次上五方香昼东，夜北
　　次上御案香
　　次上香密咒
　　次上本位香
　　次各礼师存念如法存思如灵宝仪
　　次呜法鼓二十四通
　　次发炉
　　各称法位
　　具法位，奉行金箓大斋法事。臣，某等今故烧香，奉为社稷，尊灵宗祧，先圣皇帝，皇后皇太子，诸王公主，中外臣寮，天下人民，蝖飞蠢动，归身归神归命，大道十方无极太上灵宝天尊。普愿天清地静，日月贞明，万国咸和，群生昭泰，九幽宁息，长夜开光，身得道真，超凌三界，逍遥无上金阙七宝紫微官，永与道合。所启玄感，上御至真，无极道前。
　　次礼十方从北为始
　　次长跪忏悔
　　臣众等至心归身，归神归命十方无极太上灵宝天尊。以今启斋礼忏，忏悔宗庙尊灵。今皇帝皇后，皇太子，诸王公主，文武职寮，自从旷劫以来，至于今日，身心口业，无量无边。因今初夜升坛，告斋朝忏，罪无巨细，咸乞荡除。上愿宗庙安宁，帝图遐远。圣躬万寿，四海和平。率土普天，俱登寿域。幽明受福，蠢动沾荣。三业清夷，六情恬晏。同升福岸，俱契道真。至心稽首，正真三宝。
　　次三启颂
　　次三礼
　　次旋行读五方真文从东方始，讫於中方，还本位。上香，重称法位，号其真文。如降诞节，即用第一节。如为星宿灾变，用第二节。如为鬼神疾疫，用第三节。如为水灾淫雨，用第四节。一如玉诀中告斋之时止，读真文，未用都咒。都咒散坛用尔，众官随声咒。
　　东方真文
　　东方九炁，始皇青天。碧霞郁垒，中有老人。总校图录，摄气举仙。
　　南方真文
　　南方丹天，赤帝玉堂。中有大神，号曰赤皇。上炎流烟，三炁勃光。神仙受命，应运太阳。
　　西方真文
　　西方素天，白帝七门。金灵皓映，太华流氛。白石峨峨，七炁氤氲。上有始生，皇老大神。总领肺气，主校九天。检定图录，制召上仙。
　　北方真文
　　北方玄天，五炁徘徊。中有黑帝，双皇太微。总领符命，仙炼八威。青裙羽，龙文凤衣。上帝所举，制到玉阶。
　　中央真文
　　中央总灵，皇上天元。始生五老，中黄高尊。摄炁监真，总领群生。典录玄图，宿简玉文。催运辅气，普告万神。
　　重称法位
　　高功具法位，奉行金箓大斋法事。某岳先生某帝真人臣，某等谨重上启，太上无极大道太上大道君，太上老君，无上玄老十方灵宝天尊，已得道大圣众、至真诸君丈人，三十六部尊经，玄中大法师天师君，上相上宰、四司五帝、三界官属，一切真灵。臣等伏闻，大道开光，三乘御运，上圣垂化。三箓悬科，佐世安人，济时行教。保宁邦国，匡佑帝王。凡有辞诚，理宜关奏。瓦奉词旨，敢不上闻。
　　次读词
　　皇帝宿荷神休，诞膺景运，继天立极，纂圣御时，期畅玄风，以康黎献。尚虑生灵未泰，德教未孚。或赏罚乖宜，刑法失度。或阴阳舛缪，气序愆调。唯罄丹诚，上祈玄感。窃惟乾坤主宰造化，职司三界真灵。诸天曹属，举善彻恶，定罪纪功，幽显无遗，洪纤攸击，列言奏简，上御玄都。天尊垂鉴佑之慈，众圣降昭彰之泽。影随响答，有感必通。是用虔设坛场，精修斋直，凝神涤虑，改操革情。依上元金箓简文明真科品，於某处某宫观，奉为皇帝，依威仪旧典，置立皇坛，四界八极，法天象地。披九光宝蕴，敷显真文，招真降灵，以祈所愿。谨赍金龙玉璧，纹彩命缯，油烛香花，事事如法。烧香行道，披心露形，然灯续明，照烛幽夜。臣等谨依斋法，宿以启闻。恩惟太上三尊，十方众圣，无上经宝，玄中大法师，灵宝至真，三界官属，垂神鉴映，省览所陈。乞敕勒监察曹属、侍经威神、土地真官，一合同心，并力营卫，扫荡内外，清净坛场，降伏妖魔，馘灭精祟。使臣等心安神定，思念立感，启奏上达，斋功成就，无有窒碍。臣等虽佩至真，参修大法，处身五浊，染迹六尘，三关未调，六情放荡。仰赖禁戒，以检身心，辄依斋科，说戒威仪。使同斋之人，咸遵法训。须明旦晨晓，依法行道，续更启闻，谨启。
　　次智慧颂三首旋行至东方，各一拜。
　　次唱人各首体投地，心礼十方方各一拜，从北为始。
　　次云礼足，众官平跪，说戒威仪
　　次说戒
　　次十二愿
　　次复炉
　　金箓斋启坛仪竟
　　
