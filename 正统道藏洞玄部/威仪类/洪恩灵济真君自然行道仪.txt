洪恩灵济真君自然行道仪
　　经名：洪恩灵济真君自然行道仪。撰人不详。一卷。底本出处《正统道藏》洞玄部威仪类。
　　洪恩灵济真君自然行道仪
　　法事如式
　　各礼师存念如法
　　金真绿霞，焕映三天。飞云丹霄，诸天控軿。晨晖启旦，阴翳俱捐。九微震空，五星回旋。万仙应感，自然妙玄。杳冥散体，分形百千。玄珠光耀，瑞降坛乾。显幽蒙惠，合景三田。和：与道合真。
　　呜法鼓二十四通
　　太上玄元五灵老君，召出臣等身中三五功曹，左右香宫使者，侍香金童，传言玉女，直日香官，功曹使者，三炁正神，速上关启查边魏赵刁五大元帅，岳许二元帅，天丁力士，左右神官。臣今升坛法事，钦奉圣旨，崇修斋醮，祈谢洪恩，其诸丹悃，已录告闻，愿得正真生炁，下降流入臣等身中，令臣所启之言，速建九天金阙洪恩真君、九天玉阙洪恩真君圣前。
　　请称法位
　　具位臣某，与临坛官众等，谨同诚上启：
　　九天金阙洪恩真君，
　　九天玉阙洪恩真君，
　　圣父忠武翌亮真君，
　　圣母仁寿淑善仙妃，
　　圣妃泾国夫人顺助仁惠贞应仙妃，
　　卫国夫人善助慈懿恭静仙妃，
　　圣兄、圣嫂、圣舅、圣婿、圣子、圣女、圣侄、圣孙，列位夫人，合殿圣眷，查边魏赵刁五大元帅，岳许二元帅，太岁之神，城隍主者，本宫土地，法箓神员，醮筵列圣，应感威灵，恭望圣慈，俯垂洞鉴。
　　臣闻劫初混沌，包道妙以无形，气清高澄，谓天根而立极。自一元之坱儿，致万范以开张，日月着明，亘古今而赫赫；神祇昭布，俨上下以洋洋。流谦损满以无差，福善祸淫而不谬。按琼文之粲丽，开宝笈以披宣。目击而存，引朝仪而肆觐；心无有二，乘旦气以澄明。佩响清风，振琅音於八表；烟腾香雾，结瑞气於层霄。丹舆辇之缤纷，金节羽衣之婀娜。百神受职，三界临轩，以今朝修，升坛行道，请法众等运兹，初捻上香，和：香至灵济宫，遍九天金阙成华盖，供养显灵博济洪恩真君。愿此香烟，供养九天金阙洪恩真君，灵济宫真仙圣众。臣等归身归命，仰依真君众圣，以是捻香功德，洪惟九天金阙洪恩真君、九天玉阙洪恩真君，德合乾坤，功参造化。神通妙用，施灵应於八弦；正直聪明，翊皇图於亿载。文章炳焕，雨露沾濡。今故烧香，自皈依真君大圣众至真之德，得道之后，保天长存，和：与道合真。
　　大明生东，小心事上，灿光华而驾景，拯幽显以乘晨，以今朝修，升坛行道，请法众等，运兹二捻上香，和：香至灵济宫，遍九天玉阙成宝盖，供养昭灵慱济洪恩真君。愿此香烟，供养九天玉关洪恩真君、灵济宫真仙圣众。臣等归身归命，仰依真君众圣，以是捻香功德，上祝皇帝陛下，恭愿寿永万年，明齐二景，同文同轨，车书远被於八弦；乃圣乃神，礼乐永隆於千古。四鄙之干戈寝息，万方之耕稼丰盈，福佑青宫，介千秋之睿算；祚隆皇极，绵万载之丕基。臣邻襄赞於雍熙，藩屏咸膺於嘉庆，三时不害，四海永清。今故烧香，自皈依真君大圣众至真之德，得道之后，保天长存，和：与道合真。清明在旦，对越于天，晨晖焕发於朝班，阳景光开於夜壑，以今朝修，升坛行道，运兹三捻上香，和：香至灵济宫，遍九天宫阙成云盖，供养灵济宫真仙圣众，愿此香烟，供养九天金阙洪恩真君、九天玉阙洪恩真君、灵济官内真仙圣众。臣等皈身皈命，仰依真君众圣。愿以是捻香功德，归流储宫藩屏、宰辅臣僚，天下人民、寰中庶类。伏愿昭回象讳，灾星立退於宫垣。瑞应玑衡，吉曜加临於命位。咸仰熙熙之化，常瞻穆穆之容。人民慈爱以齐同，家国太平而有象。教科流演，道化光扬。今故烧香，自皈依真君大圣众至真之德，得道之后，永保长生，和：与道合真。
　　唱方
　　忏方
　　三启颂
　　三礼
　　重称法位
　　具位臣某，与临坛官众等，谨重诚上启圣位。臣闻辅万仙而郁秀，妙合渊微；作一善以降祥，应同影响。道化之昭垂赫赫，神灵之降鉴洋洋，有感斯通，无求不应。钦奉圣旨，崇修金箓，昭谢神功。某等俯揆夙心之素，仰酬道力之扶。若木大明，散朝班之旭日；松花克享，飘醮席之香风。拳拳祀上之诚，翼翼由中之敬，班联帝陛，妙演仙科。三业六尘，未涤多生之咎；九华十极，徒瞻列圣之光。惟肆赦於愆尤，庶旁流於惠泽。上愿皇图巩固，圣寿绵长。万方歌泰运之隆，四海乐无为之治。兵戈寝息，年谷丰登，以致动植飞潜，洪纤高下，均沐乾坤之发育，咸资造化以生成。弁斗簪星，喜遂林泉之修习。耕田凿井，欣闻衢壤之歌谣。教法兴行，经箓流演，则上明真君大慈之化，下副臣等皈命之诚。谨启以闻。
　　发愿
　　复炉
　　香官使者、左右神君、侍香诸灵官，当令向来早朝之所，自然生金液丹碧芝英，百灵众真，交会在此香火垆前。当愿精诚上达，家国安宁，十方仙童玉女，接侍香烟，传臣向来所启之言，速达径诣九天金阙洪恩真君、九天玉阙洪恩真君圣前。
　　洪恩灵济真君自然行道仪竟
　　
