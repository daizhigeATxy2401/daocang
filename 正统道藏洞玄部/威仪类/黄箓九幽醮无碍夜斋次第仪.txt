黄箓九幽醮无碍夜斋次第仪
　　经名：黄箓九幽醮无得夜斋次第仪。一卷。底本出处：《正统道藏》洞玄部威仪类。
　　黄箓九幽醮无碍夜斋次第仪
　　先於建道场日申时，诣玄中大法师前，拜启玄章，焚之。次至酉时，於三天大法师前，斋主上香，法师请关牒。官中三道，士庶一道次法师度牒与斋主。次斋主传与道流一人捧之。道众举华夏，迎往大门外，设香案，仍以香茶酒果供养三分，令斋主上香，再拜。次法师启白
　　伏以拔幽魂，振滞魄，莫大於黄箓妙斋；缔善果，植殊因，无逾乎紫清秘检。惟克修於珍供，必仰奉於琼科。既华墠之建仪，在明神而受职。以谓九方同宇，虽并统於潜祇；万域异区，寔交分於灵局。奠纮维之灵壤，垂里域之丕称。载修冲妙之规，寔有关闻之式。今者谨有斋主，奉为亡过，某人，或七，或周年，或忌日命道士若干人，恭就奉灵之室，聿修度品之斋。薜席载严，兰场式启。腾诚三界，仗四直以敷扬；拯罪九幽，觊五道而开度。城隍土地、里社正神，共证斋功，同资妙果。是用先伸关牒，告达明灵。伏望真聪，俯垂明鉴。
　　表白宣关牒
　　法师再启白
　　向来斋修之意，具述牒文。宣白已周，各希听用。共职瑶坛之事，俾超泉府之魂。在灵造之克勤，则斋功而允就。唯神聪直，俯受斯言，无任虔祝之至。
　　焚钱马关牒单状
　　焚词颂，回向，念善退
　　次别排办香花卓子一只，召魂巾一条，请斋主上香
　　次法师执召魂巾，召请亡灵，启白巾长一丈二尺，以熟绢
　　伏以渊宗诸粹，包千有以摛慈；灵宰播庸，同九冥而垂照。茂着荐崇之典，丕昭济度之功。苟克奉於冲规，谅宁忘於妙荫。今者奉为斋主某人，伏为亡过某人，奄辞昭世，倏傃幽涂。弟□深哀慕之诚，眷戚尽诉号之恳。爰遵秘式，克阐灵场。骈珍供於家庭，备真仪於馆宇。琼科祗肃，仰霄极之垂私；玉梵虚徐，迓丘寒之降顾。庶荷缔缘之力，即承度品之恩。伏冀猋欻丕临，神灵昭格。代魄荐除於黑簿，楚魂来入於循门。离九署之风刀，消其积衅；从三清之云，被此殊缘。弭百罪於真灵，储千祥於后裔。永彰钦奉，无爽鉴观。谨言。
　　次威仪法事，引亡灵入宅，灵座奉安。沿路令道流一人，持净水钵盂，以柳枝洒净散秽，念诸天内音大梵隐语，至座讫　
　　知磬起启堂颂
　　法师启白
　　伏闻，天地长久，尚闻倾覆之期；日月高明，由有亏盈之度。况乎人生三界，性禀五常。岂能免此轮回，离其生死。夫有生必有死，无始必无终。故庄周有梦蝶之悲，鲁圣兴逝川之叹。圣贤不免，凡俗难逃。今斋主伏为亡过某人，奄辞昭世，倏傃幽涂。荐资用罄於虔诚，法会特陈於此夕。今则威仪济济，法侣诜诜。奉为亡灵，皈依三宝。
　　举人各恭信
　　宣三宝及皈依
　　宣告亡灵，第一皈依，无上道宝。十方上圣、太上三尊，亿劫度人，先天立教。慈悲广济，普及群生。玉相金容，常当信礼。
　　志心皈依，十方道宝。当愿亡灵，起心回向，一切信礼。
　　宣告亡灵，第二皈依，无上经宝。十方世界、宝藏灵文、玉字金书、龙章凤篆、三十六部、万八千篇，指引凡迷，超升道岸。行行灭罪，句句消灾。此世他生，常当信礼。
　　志心皈依，十方经宝。当愿亡灵，心开悟解，受持转诵。
　　宣告亡灵，第三皈依，无上师宝。玄中大圣、上古三师、正一真人、三天教主，十方世界，得道神仙。传法奉经，开度群品。是真父母，是大医王。此世他生，常当信礼。
　　志心皈依，十方师宝。当愿亡灵，普上法桥，无有障碍。
　　又启白
　　伏以玉虚垂妙，广昭济拔之功；琅检着文，诞示荐升之式。爰仰遵於秘范，庸祗奉於逝灵。于今玉梵荐扬，琼纲式举。天章云篆，已布於良缘；欻驾飙轮，即彰於殊应。期鉴观於紫宙，即超度於朱陵。已闻三宝之名，载举十华之号。
　　志心信礼，东方九炁天君。和神仙诸灵官。稽首东方主，玉宝皇上尊。手执青华节，接引此亡灵。和往生神仙界。
　　志心信礼，南方三炁天君。和神仙诸灵官。稽首南方主，玄真万福尊。手执丹霞节，接引此亡灵。和往生神仙界。
　　志心信礼，西方七炁天君。和神仙诸灵官。稽首西方主，太妙至极尊。手执素灵节，接引此亡灵。和往生神仙界。
　　志心信礼，北方五炁天君。和神仙诸灵官。稽首北方主，玄上玉晨尊。手执玄灵节，接引此亡灵。和往生神仙界。
　　志心信礼，东北方梵炁天君。和神仙诸灵官。稽首东北主，度仙上圣尊。手执绿霞节，接引此亡灵。和往生神仙界。
　　志心信礼，东南方梵炁天君。和神仙诸灵官。稽首东南主，好生度命尊。手执绛霞节，接引此亡灵。和往生神仙界。
　　志心信礼，西南方梵炁天君。和神仙诸灵官。稽首西南主，太灵虚皇尊。手执洞灵节，接引此亡灵。和往生神仙界。
　　志心信礼，西北方梵炁天君。和神仙诸灵官。稽首西北主，无量太华尊。手执紫毛节，接引此亡灵。和往生神仙界。
　　志心信礼，上方大罗天君。和神仙诸灵官。稽首上方主，玉虚明皇尊。手执命魔节，接引此亡灵。和往生神仙界。
　　志心信礼，下方九垒皇君。和神仙诸灵官。稽首下方主，真皇洞神尊。手执召灵节，接引此亡灵。和往生神仙界。
　　次唱礼十方空界，一切天尊。奉为亡灵，虔心忏悔
　　次忏悔
　　志心忏悔，奉为亡灵。忏悔身业罪，身业无边罪。种种益难量，举止去来间，滞染诸尘垢，华饰贪逸乐，傲诞世间人。今对大慈尊，一心陈忏悔。愿此身业罪，消除永不生。清净契神仙，永离三边界。
　　志心忏悔，奉为亡灵。忏悔心业罪，心业无边罪。种种益难量，嗔憙并爱憎。一切从心起，嗜欲兼妄想，嫉妬世间人。今对大慈尊，一心陈忏悔。愿此心业罪，消除永不生。智识迥开通，洞达希夷旨。
　　志心忏悔，奉为亡灵，忏悔口业罪，口业无优罪。种种益难量，两舌及浮言，毁谤於经教，啖食有情物，窘辱世间人。今对大慈尊，一心陈忏悔。愿此口业罪，消除永不生。绝彼是非言，常演真经教。
　　志心稽首，礼谢无上正真三宝。
　　次吟大道洞玄虚
　　次三涂五苦颂
　　次悲吟启白
　　向来称扬，十念功德，无限胜因。惟愿亡灵，往生天界，花台花盖，云际来迎，宝节宝幢，空中接引。骞林树下，常听真经；宝月池边，遥闻雅梵。生前万罪，自此消除；殁后三涂，因今解释。乘龙驾鹤，逍遥十极之天；悟道登真，自在三清之上。福流见生，再果当来。莫似今在，早相离别。洪惟列圣，允鉴精诚。有识含生，俱登正道。
　　次与亡灵回向，念善退
　　次静夜於玄师前，唱赞行道。法事引下阶於九幽灯前立。次关九幽地狱灯
　　次勑水
　　次升坛
　　次面西，请三师
　　次宣建坛说戒仪
　　第二日清旦，唱赞行道，宣科出官，一依常仪。
　　临午如故，静夜行道，宣科至三启三礼毕，令道流一人，就请三十六位上章灵官，上香，茶酒果供养。次法师就位出官，拜酆都拔亡章。次读章。次遣官操伏。次依仪大谢。次迎章於阶下，焚之。次焚章颂，回向，念善退
　　罢散，日初更。散坛，一依常仪。
　　次送三师
　　次诣玄师前，请白如故
　　二更初，诣亡灵前，请浴
　　次法师启白请亡灵赴浴堂
　　伏以黄泉冥漠，凝浊而滞染魂神；黑壤幽阴，积秽而沉埋灵爽。昏昏长夜，难遂超升。是以太上慈怜，元皇悲愍。垂洗涤尘劳之法，宣沐浴炼度之科。即使业网断除，罪源蠲释。今则严陈宝室，洁备兰汤。设五香澡盥之仪，按三箓拯拔之格。
　　奉请亡过某人，赴浴室洗浣，荡浊流清。事毕严装，归位听法。
　　次法事引亡灵往浴室，沿路令道流一人洒净，念诸天内音大梵隐语，前行净路至浴。次法事止
　　次令道流一人，就浴盆，以木杓从西南起，左搅三十二转，念沐浴荡秽咒
　　天澄炁清，五色高明。日月吐晖，濯炼身形。神津内盥，香汤炼精。光景洞耀，焕映上清。炁不受尘，五府纳灵。罪灭三涂，祸消九冥。恶根断绝，福庆自生。今日大愿，一切告明。身受开度，升入帝庭。
　　次又念沐浴炼真咒
　　太上高真，九灵之精。使魂飞仙，上登紫庭。沐浴华池，身神澄清。精通太虚，万炁自生。
　　次法师念沐浴丹阳炼度亡魂大咒
　　龙汉荡荡，无形无名。眇眇亿劫，皇道开清。神灯明耀，九魂吐精。玉虚澄晖，太霞高明。元始开化，诸天齐灵。三元导养，二象摄生。已度者度，未成者成。己死即化，已枯即荣。蠢飞蜎息，一切灵冥。怀胎含孕，咸得受生。亡者命过，魂归三清。魄受炼度，南宫变形。今日大吉，皆得光明。五帝鉴映，普告万灵。天地神祇，及诸河源。五岳四渎，及诸名山。洞玄洞虚，洞空洞仙。无极大圣，至真尊神。无穷无极，普监度生。地根断绝，玄都记名。众神并映，一切咸听。
　　次道众吟沐浴东井颂如三启吟，出二十四生图经
　　天河灌东井，石景水母精。圆光拂灵曜，玄晖莹高明。元始披重夜，天人逐月生。沐浴兰池上，龙负长绠瓶。金童洒香花，玉女流五星。冠带濯玉津，炼度五仙形。体香万神降，乘景登高清。
　　次道众吟散法事毕
　　次卷起裹面帘幕
　　次俟浴毕，法师念冠带咒
　　五浊已清，八景已明。今日受炼，罪灭福生。长与五帝，齐景上灵。
　　次卷起外面帘
　　次道众吟法水度魂颂
　　今者澡蠲既毕，严洁已成。霓衣楚楚以飘香，云趾徐徐而离室。请对三尊之御，宣盟九钥之科。传戒受符，超凡入圣。庶克成於妙果，期速证於殊缘。灵魄如存，俯从迎导。
　　次法事迎引亡灵，沿路令道士一名，洒净水，念诸天梵言隐语，至三清侧面，向东北角，设香花卓子，拜褥，以手炉小案子一面，於香花卓子前，令亡灵於褥位立听法
　　次法师启白
　　仰启三清上圣、十极灵仙；府垂鉴佑之私，深谅精虔之恳。今者以亡过某人已周香沐，载整灵仪。既当太上御计前，祗受皈依真戒。所宜肃端躬已，钦奉教科。勿形堕慢之容，恐坠资荐之果。尔时元始天尊，昔在香林园内，大福堂中，为诸天仙众、三界主宰、一切灵祇，说生死因缘，功过宿命。是时，即有教苦真人上白天尊言：臣睹幽阴地狱之内，罗酆北府之中，一切亡魂，沉沦受苦。或攀剑树，或践刀山。碓捣硙磨，镬汤炉炭，肢体零坏，膏血交流，万死千生，不舍昼夜。其间独有一人，形容无畏，巡履无伤，往来狱中，苦不能害，祥光瑞炁，覆护其身，不审此人，有何善果。天尊言：善哉，善哉。缘此人在生之日，心奉大道，志慕善缘。曾受九真妙戒、救苦真符，佩负灵，持心弗怠。所以死魂快乐，自在逍遥。虽经地狱之中，不受轮迥之苦。削名黑簿，长睹光明。即得升上南宫，克证仙果。今则三清御座，众圣临轩。奉为亡灵，依科传戒。伏冀受持之后，崇奉修行。当得永离阴冥，便升快乐。罢幽牢之罪对，证清净之福缘。更冀垂休，潜扶宗族。谨依科法，备列威仪。奉为亡灵，传授经戒。恭惟净魄，谛受圣言。
　　次知磬唱，人各恭信
　　次皈依三宝
　　宣告亡灵，第一皈依，得拔罪济苦功德，不可思议，今依天尊威仪，次第传授。伏冀神魂俨若，谛受谛听。
　　次与亡灵说九真戒
　　第一，受初真戒者，不杀不盗，行平等心。当来托生获聪明智惠，持心勿犯。
　　第二，受念真戒者，不淫不欲，无着邪见。当来聪明智惠，持心勿犯。
　　第三，受持真戒者，不嫉不妬，不取非横财物。当来托生获富贵豪盛，持心勿犯。
　　第四，受守真戒者，常行善念，无有欺诳。当来托生获吉庆安乐，持心勿犯。
　　第五，受保真戒者，不饮酒食肉，杀害众生。当来托生获清净安闲，持心勿犯。
　　第六，受修真戒者，愿念众生，解悟大道。当来托生获法身善性，持心勿犯。
　　第七，受成真戒者，祟奉道法，修福持斋。当来托生获具足十相，持心勿犯。
　　第八，受得真戒者，退身度人，不犯众恶。当来托生获遇大道教法，持心勿犯。
　　第九，受登真戒者，尊奉师训，无有懈倦。当来托生获大法王，持心勿犯。
　　向来所宣，九真妙戒。并是太上，金口演说。受持既毕，检束神魂。盖以戒法精严，威禁至重。仗此九真之力，永辞五苦之殃。径上南宫，登超紫府。当得金童接引，玉女奉迎，快乐逍遥。无上道宝、十方上圣、太上三尊，亿劫度人，先天立教。慈悲广救，普及群生。玉相金容，常当信礼。
　　志心皈依，十方道宝。当愿亡灵，起心回向，一切信礼。
　　宣告亡灵，第二皈依，无上经宝。十方世界宝藏灵文、玉字金书、龙章凤篆、三十六部，万八千篇，指引凡迷。超升道岸。行行灭罪，句句消灾。此世他生，常当信礼。
　　志心皈依，十方经宝。当愿亡灵，心开悟解，受持转诵。
　　宣告亡灵，第三皈依，无上师宝。玄中大圣、灵宝三师、正一真人、三天教主、十方世界得道神仙。传法授经，开度群品。是真父母，是大医王。此世他生，常当信礼。
　　志心皈依，十方师宝。当愿亡灵，普上法桥，无有障碍。
　　次法师再启白：
　　向来，所宣三皈依者，是上皇元年，天尊现九色光相，遍照诸天诸地大会中，并见罪福，种种不同。乃知道用人宣，人从道立。汝等便可修行，持心在念。吾当为汝，说九真妙戒、金箓白简、救苦真符。汝等钦奉受持，勿生懈慢。即无为自在。况乃天尊设教，拯济沉沦。观罗酆阴暗之中，徧九地幽牢之内。见诸罪苦，报对轮回。万死千生，无有休息。是故天尊慈惠，哀愍众生。乃召九光童子、救苦真人，给付九真妙戒、金箓灵符，拔度罪魂，离苦解脱。各遂超生道岸，身入光明。今则依按琼科，传符授戒。亡灵既已参受神识，便遂往生。消殁后之怨憎，解生前之冤结。伏愿侍经玉女、护戒灵童、飞天神王、巨天力士，遍下无极世界、九幽地狱之中，二十四曹、三十六府，当与亡灵，削名黑簿，灭罪阴关。开长夜之幽扃，指无为之道路。九霄宫内，常为游宴之方；八极天中，永作逍遥之界。尚虑功德未备，法制有亏。更为亡灵，告盟众圣。出九幽坛牒，证此斋功。金箓真符，庶明券验。冀灵仪而保执为身；据以生方。地司无留滞之尤，天界有优游之趣。分明领受，咸使闻知。
　　次法师捧真符白简，祝日简，散坛时已对三宝读了，更不宣
　　当愿亡灵，受持金箓白简，永辞幽夜，径上南宫。无萦迷执之尤，克证逍遥之果。祝毕，给付与亡灵案子上。
　　次令道流一人，读九幽坛牒。
　　宣读
　　次法师祝牒
　　当愿亡灵，受持黄箓斋法、九幽坛牒。周圆斋事，执牒为凭。阴司更不拘留，地府永消罪录。魂神超度，灵识分明。今对道前，一如宣示。祝毕，给付与亡灵案子上。
　　次启白入十真礼
　　伏以高晨元圣，既彰度品之慈；大暮沉灵，实假崇因之力。顾明科而式奉，仰幽魄以是资。已陈大洞之仪，荐格重霄之眷。南宫受度，将遂於嬉神；北府校愆，即期於削籍。殊喜昭集，妙荫溥临。已闻三宝之名，载举十真之号。
　　次举十真礼
　　志心皈命礼，东方华林境界、惠静装严、无极之国、静境真人。愿普救亡魂，众和永出三涂苦。已下并齐，和永出三涂苦
　　志心皈命礼，南方梵天境界、端化装严、无极之国、真老真人。愿普救亡魂，永出三涂苦。
　　志心皈命礼，西方金光境界、利益装严、无极之国、法宝真人。愿普救亡魂，永出三涂苦。
　　志心皈命礼，北方真定境界、救度装严、无极之国、救苦真人。愿普救亡魂，永出三涂苦。
　　志心皈命礼，东北方长乐境界、周匝装严、无极之国、妙音真人。愿普救亡魂，永出三涂苦。
　　志心皈命礼，东南方碧霞境界、妙寂装严、无极之国、真定真人。愿普救亡魂，永出三涂苦。
　　志心皈命礼，西南方耀真境界、善救装严、无极之国、琼光真人。愿普救亡魂，永出三涂苦。
　　志心皈命礼，西北方妙道境界、真仙装严、无极之国、济苦真人。愿普救亡魂，永出三涂苦。
　　志心皈命礼，上方元都境界、紫霄装严、无极之国、妙行真人。愿普救亡魂，永出三涂苦。
　　志心饭命礼，下方水运丹界、净土装严、无极之国、太极真人。愿普救亡魂，永出三涂苦。
　　次唱礼尽十方空界、一切真人，奉为亡灵，虔心忏悔
　　次长跪忏悔
　　志心忏悔，奉为亡灵忏悔怪贪嗔怒愚痴罪，邪淫偷盗杀生愆。谤经毁教不皈依，慢道背真违誓约。身心妄想无休日，耳眼生贪不住时。未来过去及今生，三世罪根难可测。此日发心称忏悔，从前障恼愿消除。言词既向道前陈，众圣定应空裹鉴。
　　志心重忏，耳跟鼻舌身心罪，六根六欲六情愆。管弦嘹喨少真音，紫绿晖华非正色。兰麝竞装馨香处，车马争矜驰骋时。甘辛不节自伤生，喜怒无常惟夺算。六根每引沉沦路，三宝常开拯拔门。众今发露首前愆，总愿罪根尽消灭。
　　志心稽首，礼谢无上正真三宝。
　　次吟三涂五苦颂
　　次举三启颂
　　向来功德，并已周圆。伏冀亡灵，俯迥昭鉴。然愿跻神紫府，载魄朱陵。消遥十极之方，自在三清之境。福流见在，庆及宗亲。一切含生，俱登道岸。
　　次法事引亡灵，却归灵座，奉安
　　次法师启白
　　今者已对三宝，周圆胜利。即肃恭而谛受，宜寅畏以钦承。仍备肆筵，即期就序。享芬芳之佳荐，俟周满之洪因。今奉为亡灵，念玉清圣境宝光流精法食咒曰：
　　回首仰圆罗，含光挹灵芳。拘魂制七魄，思齐定中方。行住理虚无，寝息宴琼房。饥餐黄壁花，渴饮琼根浆。神精命大魔，合体炼真光。复照观太无，长在空中游。圆同泯波际，真化靡终期。杳妙无终始，行者当自知。寂寥忘理教，应运阐宏规。降道不自照，要当先所施。会归元二处，随心自合离。
　　次重启白
　　今则真仪备举，妙唱悉周。总集殊因，并资逝魄。伏冀灵魂不昧，幽趣无方，离五苦之寒庭，永辞长夜；闻三清之妙道，尽契无为。福佑门庭，庆流眷爱。一切含生之类，俱登仁寿之乡。稽首皈依，无极大道。
　　次法事引下阶，焚亡灵符简
　　次吟焚符简颂
　　太上法微妙，简箓度人天。元始告符命，时克获升迁。传授救沉溺，皆得自翛然。书名金简箓，逍遥玉帝前。
　　次回向，与亡灵念善退
　　次往大门外，设香卓子，上香，
　　召无主孤魂滞魄。
　　伏以妙道先天，勋覃穹厚。圣君御宇，德被幽明。绵区推及物之恩，长夜降漏泉之泽。凡处沉冥之作，悉颁济度之私。崇道荐亡，救及一切。其或英雄佐国，忠赤事君，逢危不顾於一身，致命乃酬於万乘。殁於沙碛，死在战场。骨未瘗藏，魂方沉滞。或即效官万里，驰命四方。染疫疠以卒终，遇伤害而横夭。关源为阻，闾里攸赊。春夏秋冬，绝於祭祀。或投名上国，商贾东西。跋履山川，泛涉江海。遇毒虫而害命，遭狂浪以摧舟。或幼入空门，长依释教。孤隐於林泉之裹，栖迟於岩谷之中。志慕修行，自甘寂寞。或为游客，或掌化缘，荏苒倾亡，因循迁化。或情嫌凡俗，心乐仙乡。全清闲养素之名，居碧嶂出尘之界。未遂长生之理，难逃短景之期。或有工妙丹青，艺高药术。因兹游历，客死他乡。或效力往还，佣身驱役。或有冤而暗害。或无告以自残。魂魄飞扬，无依无倚。或作狂徒劫盗，逆党叛臣。负国难以自甘，堕阴冥而敢恨。或有欺慢神理。或不孝父娘，受天谴以灭殂，犯罚责而致殒。或困贫而寒饿。或避法以逃藏。计穷而自尽山林，事急而身投河井。或被虎狼啖食。或以水火漂焚。是女是男，或少或老。虽莫知於名姓，冀相率以俱来。先沐浴以清神，受法筵之飨祭。今者谨有斋主某人，奉为亡过某人，或遇七七、周年、百日、三年远忌资荐往生，命道士若干就奉灵位或云住宅开启无上黄箓大斋，若干昼夜。设九幽清醮一座，拜金箓符简，供养夜宴，冥斋救度，一切亡灵，咸登道果。伏望冥涂滞魄、远路孤魂。应请而来，齐赴兰扬之浴；入筵无碍，听宣教戒之文。魂而有灵，伏惟尚飨。
　　次法事引孤魂往浴室，沿路令道士一人，以净水洒秽，念诸天内音大梵隐语，至浴室。
　　次令道流一名，先於浴室盆内，以杓自西南起，左搅水三十二转，念法水咒：
　　太上神水，五行之数。生能育物，洗新除故。渴饮养命，死苦难遇。若非大慈，何为救度。太上无上尊吟此一句。
　　次往女浴室，搅水念咒，同上
　　次下浴室帘，道众吟散花法事，俟浴毕，法师启白
　　再启黄壤沉灵、冥台逝众。今者已周兰浴，咸遂清虚。各舍恶心，共相和睦。宜序分而就列，俾躬肃以登筵。歆飨芳肴，无执迷见。悉期超度，尽出幽牢。世世生生，永同乐土。
　　次法事引孤魂，於无码筵座
　　次法师与道众巡绕茭郭，吟光明颂
　　太上大道君，位处无为乡。宝光真童子，下理九幽房。悲嗟苦魂役，拔度痛哀伤。二十四门户，咸令闻宝香。灯明照长夜，愿消累劫殃。
　　次往地狱官位，破二十四地狱文在别卷，逐位破了，旋除旛子，揭位牌
　　次入菱郭南门，穿入起寻声救苦天尊四声，众和
　　次吟未央愒三首逐首，先和四声功德，尾和无上尊
　　九幽黑暗那堪往，到者雷同是罪人。冥冥难得见光明，太上慈尊来救度。大慈大悲寻声救苦来。众和无上尊。
　　饿鬼穷魂皆解脱，冤家债主总惧心。刀山剑树悉摧锋，炉炭镬汤俱灭焰。大慈大悲寻声救苦来。众和无上尊。
　　构置冤憎生地狱，回心惧喜是天堂。至尊威力不思议，愿假慈光宣教戒。大慈大悲寻声救苦来。众和无上尊。
　　次法师出菱郭北门行，载举四声功德，独吟九幽苦神颂行往宣教戒处
　　生落苦神界，转输五道停。九幽长夜闭，累劫无光明。刀山多剑树，毒刃互峥嵘。不见群乌集，但闻苦魂声。回风摇长夜，哀响流寒庭。上有履山魂，时刻无停宁。饥食曲泉炭，渴饮冶火精。流曳三涂中，岂识形与名。念汝不知命，苦哉伤人情。大慈大悲寻声救苦来众和无上尊。
　　次法师，向鬼门褥次就座
　　次起启堂颂
　　次宣教戒仪开经，收经，说业报因缘，并在仪内宣仪毕。
　　次吟天尊往生颂三首颂在教戒仪末
　　次法事引往大门外，先烧亡灵
　　及孤魂钱彩等
　　次吟焚词颂
　　次回向，念善退
　　次重上香火，设九幽醮
　　先诣玄师前，唱赞行道
　　次启堂颂　
　　次宣设醮仪，如故
　　次吟送真灵颂
　　次焚表颂
　　次回向，念善退
　　九幽醮图
　　牒式
　　国家牒用四道，单状，钱马四分。士庶牒用一道，单状九分，每分钱二贴。
　　天师门下　牒上　城隍土地，诸神祇。
　　今谨有昆仑东南、宛利天境、奔贤世界、赤县中央某府某县某乡里，居住大道弟子具衔某，伏为亡灵某远忌或终七百日周祥大祥预於某处请道士若干人，开启无上黄箓大斋某昼夜。罢散日，拜草龙白简，先设幽涂滞爽、无主孤魂、冥阳无碍、夜筵一中，及设九幽醮一座某分位。所伸意者，总用资荐亡殁某人，超生争域。取今月某日亥时，施排质信，灯烛香花，开启道场，宣扬法事。莫不事因发迹，委任灵祇。辄具恳诚，故行关牒者。
　　牒具如前事，须牒上城隍土地、社令神祇、五道大将军、河侯河伯、蒿里丈人、上下二千石官、丘丞墓伯、十二冢侯，冥关幽路，一切主者。伏请同遵大教，共证斋功。使亡灵承开度之恩，见在获遐长之福。斋功成就，期进真阶。科法昭明，岂虚效信。谨牒。
　　年　月　日　牒
　　具　　法　　位　　姓某押
　　牒
　　城隍　当境　社令　五道大将军
　　黄箓九幽醮无碍夜斋次第仪竟
　　
