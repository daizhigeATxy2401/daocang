金箓十回度人晚朝转经仪
　　师堂序立
　　法事
　　高功跪启
　　具位臣，某重伸上启灵宝玄中大法师真君，灵宝经师君、籍师君、度师君，正一天师君，女师嗣师系师君，灵宝监斋大法师真君，赤明开图、黍珠授受一振宗师。恭望师慈，俯回洞鉴。臣闻，灵宝本章，总百魔之隐韵；上品妙首，敷十转之玄功。兹再演於经科，庸仰干於师造。臣今入意以今引领官众，升坛转诵《太上洞玄灵宝无量度人上品妙经》第九回至第十回，敬为祝延万寿，保天长存。全赖师慈，主盟坛席。庶使响彻三天，声闻九地。一切有情，同沾利益。专俟恩命，宣演经科。臣等干冒师严，下情不胜虔祷之至。领众升坛，恭行典式。
　　唱道，引至坛前序立
　　次第升坛，上香
　　信礼
　　各礼师存念如法
　　玉音摄炁，灵风聚烟。紫虚郁秀，辅翼万仙。千和万合，自然成真。
　　鸣法鼓二十四通
　　无上玄元太上道君，召出臣等身中三五功曹、左右官使者、侍香金童、传言玉女、五帝直符直日香官，各三十二人出。关启所言，臣今为某，入意愿得太上降赐十方正真生炁，流注臣等身中，令臣所启，速达径御无上三十二天元始上帝至尊御前。
　　请称法位
　　具位臣，某大谢，谨同诚上启太上无极大道虚无自然元始天尊、妙无上帝，玄皇高圣太上玉晨大道君灵宝天尊、妙有上帝，混沌万变玄元老君道德天尊、至真上帝，昊天玉皇上帝，元阳慈父大道君，灵宝玉母大道君，南极天皇上帝、北极紫微大帝、朱陵度命天尊、后土皇地祇、十方无极太上灵宝天尊、已得道大圣众、至真诸君丈人，三十二天帝君、东华南极西灵北真玄都玉京金阙七宝琼台紫微上宫灵宝至真明皇道君，上相上宰、上保上傅、玄中太皇上帝高真，三十六部尊经，玄中大法师，五帝三官、四司九府、日月五星、南辰北斗、二十八宿、璇玑玉衡、列象星真，十方无极至真大神，飞天神王长生无量度人君，天真皇人妙行真人，灵宝三师、监斋大法师、侍经五帝、玉童玉女、典经玉郎、三洞侍经，灵宝官属、三界五帝、大勋魔王，三界官属，应感真灵。恭望洪慈，俯回洞鉴。臣闻，空梵成文，虽隐显龙康之劫；法轮启秘，有弥纶宇宙之功。顾兹口诵以心惟，谅哉声发而响应。臣，某倥侗何取，仆遫无庸。幸因缘运之遭逢，遂窃篇章而紬绎。属当夜奏，再毕经功。分阴分阳，考数已穷於奇耦；彻上彻下，疏恩谅博於高卑。稽首归依，无极大道。
　　至心归依，十方经宝，当愿众生，心开悟解，受持读诵。
　　至心归依，十方道宝，当愿众生，起心回向，一切信礼。
　　至心归依，十方师宝，当愿众生，普上法桥，无有障碍。
　　宿命赞
　　侍经宣，第九回开经科
　　敷座吟
　　静念如法
　　开经玄蕴咒
　　请转法轮
　　师题经
　　诵经毕
　　解座吟
　　侍经回向
　　智惠颂
　　师同斋官旋至上方，上香再拜
　　臣恭以空洞灵章，美成九转；云营流响，透彻十方。恭惟上方无极太上灵宝天尊，上方无极飞天神王长生大圣无量度人君。位镇圆罗，功施洪覆。宝珠勃勃，亲闻金口之说经；云层峨峨，常与玉京之听政。伏愿临下有赫，申命用休。阴阳寒暑得其平，物无疵疠；日月星辰丽乎正，国有祯祥。具有表文，谨当宣告。
　　宣表关
　　焚化
　　侍经宣，第十回开经科
　　敷座赞
　　请转法轮
　　师举经
　　存思如初
　　道言，昔於始青天中云云大量玄玄也。
　　解座吟
　　侍经回向
　　智惠颂
　　旋至下方，上香再拜
　　臣恭以行香诵经，始终十徧。祈恩请命，表裹一诚。恭惟下方无极太上灵宝天尊，下方无极飞天神王长生大圣无量度人君。命式九围，光被四表。惟总御大小，必承宣道化以旁周；而普度天人，非推广经功而莫可。伏愿锡之终惠，介以纯禧。大书特书不一书，明标功籍；有色无色非有色，均囿化钧。具有表文，谨当宣告
　　宣表关
　　焚化
　　侍经宣，普叹经文
　　三闻经
　　师收经赞
　　收经得道，普福天人。无上玄元，无边睿泽。当愿帝王保镇，国祚安宁。永乐太平，长享清静。和稽首归依，无极大道。
　　师叩齿三十六通，心拜十方而退。东向，心礼三拜，瞑目密咒曰：臣，某谨诵《元始度人上品妙经》十徧既周。乞发龙軿，天神下降，役使六甲，七祖飞升，我腾上清。咒毕，叩齿三通，咽液三过。北向，心礼三拜，瞑目咒曰：上皇天真，使我升灵。清斋澡炼，诵咏灵书。七玄披散，上朝太虚。延年长存，刻名录书。咒毕，叩齿九通，咽液十过。
　　纳官如法
　　臣诵经已竟，向来所出臣身中三五功曹、左右官使者、侍香金童、传言玉女、五帝直符直日香官，各三十二人。请还入臣等身中，复於宫室。母令差互。后召又到，一如故事。
　　师精思还宫毕，叩齿三通，咽液三过。
　　发愿
　　复炉如故
　　仙灵仙官、金童玉女、五帝五岳神仙真人、三炁正神、左右龙虎君、天仙地仙、五灵香官，当令召致十方正炁，自然生金液丹碧芝英。百灵众真，交会在此，香火炉前。当愿十方仙童玉女，侍卫香烟，传臣向来所启之言，速达径御无上三十二天元始上帝至尊御前。
　　下坛前，谢神王
　　具位臣，某谨重诚上启十方无极飞天神王长生大圣无量度人君，十方飞天使者，十天玉女，十方一切神仙官属。咸望洪慈，洞回昭鉴。向来钦奉纶音，崇修金箓大斋，转诵《太上洞玄灵宝无量度人上品妙经》十徧，仰勤鉴证，幸已周圆。谨竭丹诚，径伸谒谢。伏念某等骨相非仙，血尸尚秽。宣行云篆，岂能应之手，得之心；讽诵天书，不过出乎口、入乎耳。存思迷谬，音响□呶。未能致冥慧洞清之天，而先招轻泄漏慢之过。仰祈春育，曲赐海涵。叩谢疏文，谨当宣读。
　　宣疏
　　疏文宣竟，谅赐鉴观。伏愿圣心宽绰，宇宙含洪。不加斧钺之诛，曲赐帡蒙之造。使经教昭布乎寰宇，而道恩光被于邦家。法众虔诚，谨当奉送。
　　直坛引下坛，诣幕谢师
　　师上香再拜
　　具位臣，某重伸上启灵宝玄中大法师真君，灵宝经师君、籍师君、度师君，正一天师君，女师嗣师系师君，灵宝监斋大法师真君，赤明开图、黍珠授受一派宗师。恭望师慈，俯观谢悃。伏以屡控师垣，宏宣宝笈。已蒙开悟，幸遂周圆。恭诣师阶，特摅谢悃。臣向来引领官众，升坛转咏《太上洞玄灵宝无量度人上品妙经》第九回至第十回，已遂周圆。仰荷师恩，克成善念。径殚愚悃，谒谢玄堂。重念某体未洞真，故莫穷於玄奥；学不至道，愧未造於清虚。伏望大造垂恩，玄师锡庆。俯怜末学，不赐谴诃。庶俾家国沾恩，存亡获福。善功圆满，品汇生成。干冒师严，臣等下情不胜攀恋之至。瞻仰天阶，倾心拜送。
　　修斋
　　云舆
　　向来
　　念善
　　金箓十回度人晚朝转经仪
　　
