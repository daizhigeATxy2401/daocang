玉箓济幽判斛仪
　　经名：玉箓济幽判斛仪。一卷。底本出处：《正统道藏》洞玄部威仪类。
　　玉箓济幽判斛仪
　　法事
　　具位臣某等，谨同诚上启三清三境天尊，十极十华上圣，东极宫中慈悲太乙救苦天尊、青玄上帝，诸天天尊，诸天天帝，大罗法界无上真仙，三界万灵一切真宰。恭望天慈，洞回昭鉴。通意
　　伏以一炁盈虚，万形出没。死复生而生复死，人为鬼而鬼为人。轮转无穷，报偿不息。悲莫悲於六道，苦犹苦於四生。盖积善者，径陟善阶；积恶者，终归恶道。赖我道祖，太上慈尊。广立斋科，普敷济拔。大启超升之会，特垂拯救之文。当阴惨阳舒之际，乃神交鬼聚之时。魂气动而悲风生，灵响发而阴务霭。洪音一举，黑壤遥闻。仰惟紫极玄尊、青华教父。指明星为慧炬，广运照临；凝梵炁作法桥，大垂拯济。追魂使者，告召十方。所属地祇，招延催促。当愿天仙道、神祇道、人伦道、地狱道，饿鬼道、畜生道，孳生物命。鱼鳖昆虫，不瞬息间，遍高深而普告，由斯须顷周遐。迩以咸知，自然意感；诚服翕尔，影随响答。呼群率众，声相应，气相求；出死入生，眇能视，跛能履。无遮无碍，源源而来；或后或先，徐徐而至。使者运招徕之力，魂兮承摄召之功。所有净酆都、开业道、离寒庭神咒，谨当吟咏。
　　夫学道修真之士，以慈悲一切而为心；积功累行之流，以利济万汇而为本。每演经科而救度，常行运念以修崇。用假法恩，必希圣感。谨当斋戒之辰，爰命精修之侣。建资崇之妙会，设供养之香馐。伏为所荐幽魂，未沾殊胜。尚萦罪障，难出苦轮。念其受身，为兹设食。仰惟九州社令、五岳灵官，俯赐证明，曲垂慈愍。恭愿遥瞻仙府，上启虚皇上帝，大轸天恩，曲垂悯念。当启乾坤之内，广邀今古以来。是仗威光，特伸关请。
　　召孤
　　接引
　　荡形
　　洒净
　　三皈
　　切以幽途饿鬼，长夜沉魂。遍满虚空，游行境土。但吁嗟於邪道，常憔悴於歉容。复有积劫伏尸，累年滞爽。既昏明於旦暮，常秽浊於形骸。未超解脱之门，尚绊湮沉之类。或襁褓相离父母，或老耄永别子孙，或居民在此膏肓，或征客至兹沦丧，或负罪有遭王法，或无常遽奄天年，或萦缠疫疠而倾亡，或凌犯雷霆而震怒，或损害相谋性命，或刎缢自丧平生，或山林虎狼伤残，或江海鱼龙吞噬，或男敌女娠而至死，或蛇伤饮毒而陨亡，或衔冤久处於冥途，或枉死未离於鬼趣。虽思奠酹，莫遇肴羞。心腹烟生，喉咙火发。永抱饥穷之苦，不逢饱饫之充。空悲兔走乌飞，暗历时迁岁改。睽离井邑，想骨肉以难寻；隔越烟波，叹胸襟而莫及。皆属里域所摄，更无坟冢堪依。明月茫茫，愁云漠漠。一切孤魂，无极滞魄。未遂冲升之路，犹萦烦恼之心。念六趣之轮回，悲四生之飞走。永日而身遭笼挚，终朝而胆慑网罗。或戢翎敛翅於林巢，或含齿披毛於土窟，或带角跨蹄於草泽，或张鳞披甲於波潭。顾鼎镬则焉免其烹，临锋铓则岂逃斯惨。悉是余殃致此，盖由积恶使然。当有一百二十冥曹、八万四千地府，三官狱讼。五岳冤牢。北都长夜之庭，东岳幽扃之府。上尸、中尸、下尸，三涂之界；死道、恶道、邪道，五苦之门。次有铁屋铁山地狱、铁牛铁马地狱、两石压身地狱、八极八寒地狱、断绝分离地狱、燋然脱落地狱，如是诸大地狱等，当来世世，劫劫生生。出死无门，求生无路，刀山险峻，剑树森罗。食火吞烟，不舍焦熬於晓夕；飞戈飘戟，那堪痛楚於肌肤。未离摙石之涂，深苦负山之役。荡荡爱河之上，黑浪迷身；沉沉苦海之中，银波溢目。空感茫茫於丰蔀，可悲寂寂於泉台。尽从过去狂心，以致此来报体。特启熏修之会，爰伸供养之仪。伏愿至道垂慈，高真开度。俾令狸犴，旁及河源。咸获感通，仰承拯拔。仗琅函之圣号，宣琼藏之睿名。未曾闻天尊者，今皆得闻；未遇天尊圣号者，今皆得遇。功力能超於鬼道，荐修可陟於仙阶。各发皈依，众当谛听。
　　大慈至广天尊，
　　圣力无边天尊，
　　能消恶趣天尊，
　　得契玄功天尊，
　　死魂受炼天尊，
　　仙道潜通天尊，
　　罪消北府天尊，
　　名上南宫天尊，
　　昭彰妙道天尊，
　　飞升太空天尊，
　　恭惟圣力昭彰，洪慈轸度。遂使爱河苦海，化作莲池，能令剑树刀山，翻成花圃。冰池凛冽，俄自消洋。沸镬烹煎，遽皆扑灭。赖玄元之殊造，繄道德之良缘。於是灯烛将然，灿烂而照开地府；沉檀乍爇，氤氲而腾布十方。欲出重泉，须凭大造。馈其饮食，献以钱财。伏觊四司六宫，善簿恶籍；三元九府，阴宰阳官。俯念有情，广施济物。上祈睿泽，下布灵慈。变一味为百品之珍，化一财为千车之宝。普及无穷之世界，散沾无极之鬼魂。仰希齐降形仪，当歆祭享。遂使虚肠顿实，能令馁腹皆充。各运身心，速伸回向。夙缘曩劫，承资荐於真风；是夜今时，味馨香於甘露。密洒慈悲之雨，洗涤瑕疵；广吹解脱之风，扫除罪累。普生欢悦，受福人天。克遂感通，仍归迁适。变食灵章，谨当吟咏。
　　焚符
　　变食
　　咒食
　　加持
　　称号
　　道言，戒者止也，所以止人非心，归於正定。故戒生定。儒者亦谓，知止而后有定。但三洞众经，四辅秘典，演说戒法，种种不同。惟无上洞玄灵宝九真妙戒者，诸戒之首。天人共仰，幽显同遵。无上之上，洞玄中玄，万神之灵，一炁之宝。妙贯三才，戒制六情。数定於阳，故分为九。修而不伪，故名为真。天人仰之，以为城郭。幽显资之，以为梯航。今日亡魂受之，可以为之法蕊。然受戒之法，静默为先。持戒之法，勤奉为上。法众同诚，当传九戒。
　　举智慧颂
　　第一戒者敬让，孝养父母，是名初真戒。受持之后，当获端正长寿果，持心勿怠。
　　第二戒者克勤，忠於君主，是名念真戒。受持之后，当获聪明智慧果，持心勿怠。
　　第三戒者不杀；慈救众生，是名持真戒。受持之后，当获富贵豪胜果，持心勿怠。
　　第四戒者不淫，正身处物．是名守真戒。受持之后，当获吉庆安乐果，持心勿怠。
　　第五戒者不盗，推义损己，是名保真戒。受持之后，当获清净善性果，持心勿怠。
　　第六戒者不嗔，凶怒凌人，是名修真戒。受持之后，当获禄位清显果，持心勿怠。
　　第七戒者不骄，傲忽至真，是名得真戒。受持之后，当获具足十相果，持心勿怠。
　　第八戒者不诈，谄贼害善，是名成真戒。受持之后，当获大道正法果，持心勿怠。
　　第九戒者不二，奉戒专一，是名登真戒。受持之后，当获证大法王果，持心勿怠。
　　举奉戒颂
　　妙戒灵文，黄箓白简。既备宣於奥旨，当敬受於灵文。夫心焉难制，制以九戒，则可归心於太虚；形也未超，超以二符，自可炼形於上境。汝等孤魂，直须生生勿忘於戒言，劫劫常持於符券。澄神物外，尘缘永断於多生；受质阳间，善果自臻於有永。恩留家国，庆及无穷。所有长生宝箓，功德疏文，谨当宣告。
　　祭炼
　　切以启祈将竟，供养已周。延驻虑烦，冥阳有隔。今则暗云沥沥之银河欲转，丁丁之铜漏将残。阴云黯黯之天扃牛斗，沉沉之雾锁蟾宫。雨云寂寂工之商羊鼓舞，冥冥之石燕交飞。雪百浙淅之暗妆玉树，纷纷之静坠瑶阶。各整云軿，齐登霄汉。天道即还天道，神明各复神司。人居三界之中，鬼治九幽之府。穷魂饿鬼，地狱幽牢，普愿升迁，俱承利益。变天厨之品炼，化尘世之钱财。悉为祈恩，无非致福。领此香斋之会，纳兹表献之仪。适皆次第而来，今已盘旋而去。既得托形仙府，必当高步祥云。径朝灵应之宫，遽诣逍遥之境。上穷云翼，下极渊鳞。获奉善因，仍闻妙乐。溥承资荐，共遂超升。然冀饮食之余，供养之外。旷野飞禽之类，悉可充肠；深原走兽之徒，尽皆饱腹。傥值抨弦击矢，永脱侵伤。若逢设网持戈，更难损害。早抛恶趣，速证善缘。略伸及物之功，稍罄信心之重。叩头星汉，拜手天阶。法众斋官，谨伸奉送。
　　玉音仙乐响珊珊，鹤舞鸾飞度九关。
　　执箓把符超法界，参朝金阙觐天颜。
　　举极乐颂送
　　向来
　　焚燎
　　玉箓济幽判斛仪竟
　　
