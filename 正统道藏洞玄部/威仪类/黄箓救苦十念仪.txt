黄箓十念仪
　　经名：黄箓十念仪。一卷。底本出处：《正统道藏》洞玄部威仪类。
　　黄箓十念仪
　　法事如式
　　伏以天覆地载，密运生化之枢机；日往月来，尽属亏盈之光景。惟是春荣秋落，阳息阴消，难逃迁谢之期，孰免轮回之数。况乎，人生三界，性禀五常，如石火之耀明，似电光之倏忽。倘非得道，曷守真常。今者亡过，性禀冲和，心怀上善。妄想椿松等寿，金石齐年。奈何三彭二坚以相催，四大百骸而莫驻。繇是相离惨切，眷恋悲伤。慨殁后之情深，痛生前之义重。是用严精法会，虔备珍羞，启三境之高真，扬十华之宝号。伏愿神魂不昧，俨若生存。顿释尘缘，恭听法语。
　　按人各恭敬
　　宣告亡灵，第一归依无上道宝，十方大圣，太上三尊。亿劫度人，先天立教。慈悲广济，溥及群生。玉相金容，分形变化。影随响答，善应无方。此世他生，常当信礼。
　　宣告亡灵，第二归依无上经宝，十方上圣。宝藏灵文，玉字金书，龙章凤篆，三十六部，万八千篇，指引沉迷，超升道岸。行行灭罪，句句消愆。此世他生，常当信礼。
　　宣告亡灵，第三归依无上师宝，玄中大圣，上古三师，正一真人，三天教主，十方世界得道神仙。传法授经，开悟群品。是真父母，是大医王。此世他生，常当信礼。
　　伏以道引登真之路，经传化善之阶。秘典琅函，仗簪裳而赞咏；灵音妙范，引魂魄以超升。人间之光景难留，何烦顾恋；仙界之云耕自在，任意跻攀。已闻三宝之名，再举十华之号。
　　道场众等十念如法
　　志心信礼，东方九炁天君神仙诸灵官。稽首东方主，玉宝皇上尊，愿垂大慈力，超度此亡灵。和往生神仙界。
　　志心信礼，南方三炁天君神仙诸灵官。稽首南方主，玄真万福尊，愿垂大慈力，超度此亡灵。和往生神仙界。
　　志心信礼，西方九炁天君神仙诸灵官。稽首西方主，太妙至极尊，愿垂大慈力，超度此亡灵。和往生神仙界。
　　志心信礼，北方五炁天君神仙诸灵官。稽首北方主，玄上玉晨尊，愿垂大慈力，超度此亡灵。和往生神仙界。
　　志心信礼，东北方梵炁天君神仙诸灵官。稽首东北主，度仙上圣尊，愿垂大慈力，超度此亡灵。和往生神仙界。
　　志心信礼，东南方梵炁天君神仙诸灵官。稽首东南主，好生度命尊，愿垂大慈力，超度此亡灵。和往生神仙界。
　　志心信礼，西南方梵炁天君神仙诸灵官。稽首西南主，太灵虚皇尊，愿垂大慈力，超度此亡灵。和往生神仙界。
　　志心信礼，西北方梵炁天君神仙诸灵官。稽首西北主，无量太华尊，愿垂大慈力，超度此亡灵。往生神仙界。
　　志心信礼，上方一炁天君神仙诸灵官。稽首上方主，玉虚明皇尊，愿垂大慈力，超度此亡灵。和往生神仙界。
　　志心信礼，下方九垒土皇君神仙诸灵官。稽首下方主，真皇洞神尊，愿垂大慈力，超度此亡灵。和往生神仙界。
　　礼念十方空界一切天君，奉为亡灵虔诚忏悔
　　次忏悔
　　志心忏悔，奉为亡灵，忏悔亡过身业罪。身业无边罪，种种亦难量。举止去来间，滞染诸尘垢。华饰贪逸乐，傲诞世间人。今对大慈尊，一心陈忏悔。愿此亡灵身业罪，消除永不生。清今契神仙，永离三途苦。众和志心稽首，礼谢无上正真三宝。
　　志心忏悔，奉为亡灵，忏悔亡过口业罪，口业无边罪，种种亦难量。两舌及浮言，毁谤真经教。啖食有情物，窘辱世间人。今对大慈尊，一心陈忏悔。愿此亡灵口业毕，销除永不生。绝彼是非言，常演真经教。众和志心稽首，礼谢无上正真三宝。
　　志心忏悔，奉为亡灵，忏梅亡过心业罪。心业无边罪，种种亦难量。嗔喜及爱僧，一切从心起。嗜欲兼虚妄，嫉妬世间人。今对大慈尊，一心陈忏悔。愿此亡灵心业罪，消除永不生。智识迥开明，洞达希夷旨。众和志心稽首，礼谢无上正真三宝。
　　志心忏悔，奉为亡灵，忏悔亡过悭贪嗔怒愚痴罪，邪淫偷盗杀生愆。谤经毁教不归依，怨道咎师违盟誓。身心妄想无休息，耳眼生贪不住时。过去未来及今生，三世罪根难可测。此日发心陈忏悔，从前障恼愿消除。言词既向道前陈，众圣定应空裹鉴。众和志心稽首，礼谢无上正真三宝。
　　志心忏悔，奉为亡过，忏悔亡灵耳眼鼻舌身心罪，六情六欲六根愆。管弦嘹喨少真音，紫缘繁华非正色。兰麝竞装馨香处，车马峥嵘驰骋诗，甘辛百节恣伤神，喜怒无常唯夺寿。六情每引沉沦路，三宝常开拯拔门。从今发露首前愆，总愿罪根悉消灭。众和志心稽首，礼谢无上正真三宝。
　　向来称扬，十念功德。无限良因，用荐亡魂，超升仙界。唯愿云车鹤驾，从空裹以来临；宝节瑶幢，自丹霄而接引。骞林树下，常听真经。宝月池边，时闻雅范。生前万罪，随忏念以消除；殁后千愆，仗令辰而解释。一礼一忏，句句消愆。勿德巍巍，除殃灭罪。刀山成宝座，剑树化骞林。狱卒竟修仙，牛头成上道。擭汤消业火，泉曲罢寒冰。五道与三途，火车皆消散。
　　生前诸罪咎，衅结在酆都。六情多恣纵，万恶逐缘生。心口意三业，耳眼鼻舌身。
　　更愿神超碧落，飞步黄庭。谒玉帝於天宫，会列仙於云路。跻攀琼树，嬉戏瑶池。闲登劫仞之台，道契无为之侣。飞升遂性，动植昭苏。一切有情，同登道岸。
　　黄箓十念仪竟
　　
