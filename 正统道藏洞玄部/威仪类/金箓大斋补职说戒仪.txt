金箓大斋补职说戒仪
　　经名：金箓大斋补职说戒仪。一卷。底本出处：《正统道藏》洞玄部威仪类。
　　金箓大斋补职说戒仪
　　侍职立师宝前，启白
　　建斋行道，威仪肃列於三元；分任设官，俯仰聿符於四极。诸天临轩而校录，众真侍座以监临。职守攸司，步趋宜谨。况玉律备监摄之令，而金科垂铨举之文。宜罄厥诚，登瑶坛而恭事；各典所署，敷琼笈以宣扬。选授毋轻，鉴观有翼。
　　先补一人为高功。其职也，道德内充，威仪外备，天人归向，鬼神具瞻，蹑景飞晨，承颜宣德，惠周三界，礼越众官。今请某充。直坛以职简授之，跪受简，三拜。
　　次补一人为都讲。其职也，洞辅该通，法度明练，赞唱仪矩，领袖班联，玄坛步趋，升座讲说，昭符国命，默契天心。今以某充。直坛以职简授之，跪受简，三拜。
　　次补一人为监斋。其职也，总握宪章，典领科禁，纠正坛职，振肃朝纲，周密察非，从容授简，有严有翼，毋滥毋隳。今以某充。直坛以职简授之，跪受简，三拜。
　　次补一人为侍经。其职也，严洁几裍，整齐卷轴，开函启奏，收椟敷陈，调和众音，表仪庶职，观听允睦，幽显交欢。今以某充。直坛以职简授之，跪受简，三拜。
　　次补一人为侍香。其职也。精饰鼎彝，严洁案席，巡行爇炷，始终芬芳，玄鉴昭彰，丹诚露达，毋或中绝，有越初忱。今以某充。直坛以职简授之，跪受简，三拜。
　　次补一人为侍灯。其职也，整办缸篝，精严灯烛，高下照彻，内外辉华，际夜续明，乘晨收焰，光明道境，辉耀斋坛。今以某充。直坛以职简授之，跪受简，三拜。
　　如上所补，皆道参洞辅，学贯枢机。通晓斋科，非白简初真之辈；练明经法，匪黄冠后学之流。惟黜陟之既明，宜贤否之勿溷。以德相尚，岂云迁就於人情；惟道为尊，庶获敬承於朝命。各敦素守，共畅玄纲。有三官五帝之检身，有九府四司之临汝。天威惕若，坛禁森如。毋自冒於科条，庶克逃於宪律。一如灵宝玄坛律令。
　　智慧颂
　　智慧生戒根，真道戒为主。三宝由是兴，高仙所崇授。泛此不死舟，倏欻济大有。当此说戒时，诸天皆稽首。
　　转坛，高功西面坛，众东面各伏地众官等各各首体投地，默礼十方，各一拜，从北为始，礼足，周回十方，虔诚受戒
　　高功说戒
　　众官长跪
　　元始天尊，昔以开皇元年七月一日午时，於西那玉国郁剎之山，浮罗之岳，长桑林中，授太上道君灵宝智慧上品大戒法文。是时，道君北向，五体投地，回心十方，向东而伏。天尊是时告道君曰，今当普宣法音，开悟一切，解灾却祸，请福祈安。夫修斋行道，皆当一心奉遵十戒，专精默念，洞思自然，勿得杂想，挠乱形神。能如是者，便当静听。
　　下静
　　第一戒者，心不恶妬，毋生阴贼，检口悛过，想念如法。
　　第二戒者，守仁不杀，愍济群生，慈爱广救，润及一切。
　　第三戒者，守正让义，不淫不盗，常行善念，损己济物。
　　第四戒者，不欲不色，心毋放荡，正洁守慎，行无点污。
　　第五戒者，口无恶言，言无华绮，内外中直，不犯口过。
　　第六戒者，断酒节行，调和性气，神不损伤，毋犯众恶。
　　第七戒者，不得嫉人胜己，争竞功名，每事逊让，退身度人。
　　第八戒者，不得评论经教，訾毁圣文，躬心承教，常如对神。
　　第九戒者，不得口舌相非，评详四辈，谗恶妬忌，伤损神气。
　　第十戒者，举动施为，平等一心，人和神穆，行常使然。
　　已上十戒，能持否？众和能持。
　　天尊言，修奉十戒，每合天心，常行大慈，愿为一切，普度厄难。慊慊尊教，不得中怠，宁守善而立，不违道而生。於是不退，可得诸天所获，万神所敬。长斋奉戒，自得度世。天尊言，道尊法妙，人身亦贵。故道开法门，遗戒经文，以度人身。人身既度，上与道同，宜为精行。持斋奉戒，夷心静默，志念分明，一意归向。专想不二，涤荡六腑。过中不味，内外清虚。每合自然，是其斋日。拈香启愿，应心上彻，四天司逻，十部威神，即下履行，观听法音，监映尔心。如戒行道，皆列功诸天，祸福立彰。道不负人，勤行谛受，勿使魔言。天尊曰，建斋行道，四天帝王，皆驾云舆绿軿、八景玉舆、侍从真人、玉童玉女，手把华旛，前导凤歌，后从钧天白鹤狮子，啸歌嗈嗈，烧香散花，浮空而来。瞻礼行道，观听法音。天王下降，万灵朝焉。如是则上副宸衷，周隆斋福，岂可不尽其法也。当先授十戒，后方行道。庠序雅步，静心闲意。坐起卧息。不离仪格。天真欢悦，列言上清，可谓得道方寸之间矣。
　　奉戒颂
　　道为无心宗，一切作福田。立功无定准，本愿各由人。虚己应众生，注心莫不均。大圣崇正教，亦由雨降天。高陵靡不周，常卑故成渊。海为百川王，是能舍龙鳞。万劫保智用，岂但在厥年。奉戒不暂亏，世世善结缘。精思念大乘，会当休道真。
　　归位
　　众官平坐，宣禁式仪
　　斋法清虚，威禁至重。同斋学士，务契威仪。太极法师，具存禁戒。今当宣演，开子未闻。监斋紏率众官，面受罚简。有违科禁，必罚无停。
　　夫修斋之日，须令内外寂静，毋使香油缺乏，法用有亏。道士登坛，各赍巾褐版履，不得临时交换，彼我有缺。勿得牵引非己之服。道士登斋起坐，皆当白监斋，礼法师，一拜礼香，三拜而去。还亦如之。
　　若到斋堂履屦不整，罚礼二十拜。
　　若坐起不庠序，罚礼五拜。
　　若不正坐，罚礼五拜。
　　若临行法事，与外人交言，罚礼二十拜。
　　若翻覆香火，罚礼十拜。
　　若讲及世务，罚礼十拜。
　　若言语戏笑，罚礼十拜。
　　若绮言低睡，罚礼五拜。
　　若翻覆灯油，罚礼四十拜。
　　若巾褐不整，罚礼十拜。
　　若都讲赞唱失仪，罚礼二十拜。
　　若执纠见过，不弹私隐，罚礼六十拜。
　　若侍经不整饬高座，触物有缺，罚礼十拜。
　　若侍香香烟中绝，罚礼四十拜。
　　若侍灯灯火中灭，罚礼二十拜。
　　若执事不相检饬，音声高厉，罚礼五十拜。
　　若听经倚据不执简，罚礼十拜。
　　若不注念清虚，心想怠倦，为众所觉，罚礼三十拜。
　　若出入斋堂，不关白监斋，罚礼二十拜。
　　若垂发驰步，罚礼二十拜。
　　若读经素淆，请问败句，罚礼三十拜。
　　若唱善声不齐，罚礼二十拜。
　　若升坛不洗手漱口，罚礼二十拜。
　　若坐起揖逊失仪，罚礼五拜。
　　若旋行不依次序及逆行，罚礼十拜。
　　若起行来及还坐不礼经，罚礼三拜。
　　若径去者，罚礼二十拜。
　　若临烧香突行，罚礼十拜。
　　若供办触事有缺，罚礼二十拜。
　　若受关不启上，罚礼三十拜。
　　若斋次因起居逃遁不返，为众所纠，罚礼一百拜。
　　若犯威仪，弹罚不服者，启告三宝，退出斋次。
　　若下座法师，众官法事，有亏从一至三，依科弹纠。从三以上，退出斋次。执纠不弹，与犯同罪。
　　若上座法师，於事有亏，从一至三，依科弹纠，从三以上，断功百日，不得又在法座。
　　凡此禁戒，皆玄都上宫，明科旧格。其惰慢，其愆违，建斋之时，四天帝王天真上圣，亲降斋所，瞻礼行道，察其行藏，观其诚志。若有过失，即敕四司五帝，诏下三官，随事纠举，加其菑考。天尊大圣，愍念世愚，不欲加其谴责，故开纠罚之门。使其知过而能改，罪亦消焉。受罚之者，责己甘心，恭敬听命，勿得饰非喧竞，干冒真灵。如此则弘整纪纲，解消殃咎。落罪名於既往，延福祉於将来。得不翼翼小心，虔虔夕惕。若亲奉大圣，躬朝至尊，则真灵感通，福祥臻集。登坛之士，勉而戒之。
　　金箓大斋补职说戒仪竟
　　
