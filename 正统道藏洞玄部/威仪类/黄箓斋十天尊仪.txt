黄箓斋十天尊仪
　　经名：黄箓斋十天专仪。一卷。底本出处：《正统道藏》洞玄部威仪类。
　　黄箓斋十天尊仪
　　法事
　　伏闻，三境高真，永镇玉京之上；十天寥邈，上通金阙之遥。是为列圣之居，皆号无极之国。仰惟玉宸之慈化，重遗救苦之恳诚。训告未闻，发明圣境。傥皈依之不怠，必昭鉴以无私。载度天人，俾生者密膺於善佑；普覃冥路，使亡者永脱於业缘。用举斋盟，敢忘皈向。今斋主某修建道场，用资亡殁。仰凭道力，同为赞扬。
　　十方救苦天尊
　　太上道君曰：东方青灵始老苍帝九炁天君。华林境界，其有真人，名曰静境无极之国，惠冷庄严。青鸾鼓舞於晴空，白鹤飞鸣於碧落。仰众真而笑傲，陪九老以遨游。奉荐亡灵，往生彼国。参传妙道，听法闻经。仰凭道力，同为赞扬。
　　玉宝皇上天尊
　　东方圣境妙难思，瑞气盈盈锁翠微。
　　九炁天君兴善念，青灵始老握神机。
　　苍龙升降随烟霭，旸谷霐澄莹日辉。
　　玉宝天尊垂妙力，亡魂升度入金扉。
　　和不可思议功德。
　　太上道君曰：南方梵宝昌阳丹灵真老赤帝，三炁天君。丹天境界，其有真人，名曰真老无极之国，端化庄严。云上九都，总长生之录籍；南昌六府，司植福之枢机。奉为亡灵，往生彼国。参传妙道，观听法音。众等虔诚，称扬功德。
　　玄真万福天尊
　　南方圣境号丹天，中有真人体自然。
　　飞雾上腾三气远，景风低拂五云旋。
　　蟠桃烂熳应千载，火枣芬芳定劫年。
　　万福天尊垂救度，苦魂今得从朱轩。
　　和不可思议功德。
　　太上道君曰：西方七宝金门皓灵黄老白帝，七炁天君。金光境界，其有真人，名曰法宝无极之国，利益庄严。金童捧盖於遥空，玉女撷芳於琦圃。敷济生之妙范，宣度死之真诠。奉荐亡灵，往生彼国，参传妙道，观听法音。众等虔诚，同为赞扬。
　　太妙至极天尊
　　西方圣主号灵君，七气天中别有春。
　　琼树参差凝湛露，瑶光零落散轻尘。
　　龟台圣母遨游遍，凤阙仙乡致宴迎。
　　太妙天尊来接引，灵魂有路谒群仙。
　　和不可思议功德。
　　太上道君曰：北方洞阴朔单郁绝五灵玄老黑帝，五炁天君。真定境界，其有真人，名曰救苦无极之国，救苦庄严。导五炁以化兆民，布九宸而周万国。鉴映不遗於巨细，恢张岂间於幽冥。奉荐亡灵，往生彼国。参传妙道，观听法音。法众虔诚，同为赞扬。
　　玄上玉宸天尊
　　北方真境号仙乡，快乐由来日月长。
　　环拱紫微悬列象，昭垂星斗灿灵光。
　　双鬟童子持金简，五老真人诵玉章。
　　玄上天尊来救度，普令亡爽得生方。
　　和不可思议功德。
　　太上道君曰：东北方长乐境界，其有真人，名曰妙音无极之国，周匝庄严。天廷高耸於黄舆，地纪潜凝於紫府，光曜旸谷，翠涌扶桑。奉荐亡灵，往生彼国。参传妙道，观听法音。众等虔诚，称扬功德。
　　度仙上圣天尊
　　良维圣境异群方，长乐慈尊诵九章。
　　阆阙九重凝晓色，琪花千树散春芳。
　　榑桑地胜飞烟暖，浴日波澄翠淡光。
　　上圣洪恩垂惠照，亡魂平步陟仙乡。
　　和不可思议功德。
　　太上道君曰：东南方碧霞境界，其有真人，名曰真定无极之国，妙寂庄严。玉磬金钟，每和长生之韵；翠房丹馆，常开不夜之门。奉荐亡魂，往生彼国。参传妙道，观听法音。众等虔诚，称扬功德。
　　好生度命天尊
　　朱门碧瓦亘晴空，玉榜金书巽极宫。
　　霭霭飞烟珂影外，雍雍仙驾佩声中。
　　鸾鸣凤啸悠扬远，珠蕊瑶葩剪刻工。
　　魂爽恍如轻举至，六铢仙袂自生风。
　　和不可思议功德。
　　太上道君曰：西南方耀真境界，其有真人，名曰琼光无极之国，善救庄严。元舆静镇於坤维，真气潜凝於地纪。金枢发彩，玉井含光。奉荐亡灵，往生彼国。参传妙道，观听法音。众等虔诚，称扬功德。
　　太灵虚皇天尊
　　坤维雄镇宅仙真，坐死嘉生四季新。
　　鸳瓦虹檐开月殿，龙楼凤阁俯星津。
　　探根未断还年药，至药多逢浩劫人。
　　此境堪迎灵魄去，五云深处好为邻。
　　和不可思议功德。
　　太上道君曰：西北方妙道境界，其有真人，名曰救苦无极之国，真仙庄严。帝阙巍峨，势迄昆丘之上；天花散漫，光遥玉殿之中。奉荐亡魂，往生彼国。参传妙道，观听法音。众等虔诚，称扬功德。
　　无量太华天尊
　　云衢直与帝闉通，复阁重楼翠积中。
　　桂影飘香乘玉露，月华分彩映朱宫。
　　瑶台绛阙尘晴汉，缥渺彤霞拂浪穹。
　　普济真人朝太极，追资灵爽得无穷。
　　和不可思议功德。
　　太上道君曰：上方玄都玉京、金阙七宝玄台、三清郁罗之界，三十二天帝君，妙行真人，神仙玉女，无欲境界，其有真人，名曰自然无极之国，紫霄庄严。玉陛丹墀，尽高仙之班列；清霄紫府，皆上圣之遨游。奉荐亡魂，往生彼国。参传妙道，观听法音。众等虔诚，称扬功德。
　　玉虚明皇天尊
　　上方圣境大罗天，一炁分三本自然。
　　玉佩金珰朝太上，霓旌绛节拥真仙。
　　秘文不坠神玄化，长乐天随浩劫仙。
　　愿度亡灵除积业，云霞高举五云軿。
　　和不可思议功德。
　　太上道君曰：下方九土高皇，四司五帝，九宫真宰，十二仙乡，神仙玉女，水运丹界，其有真人，名曰妙行无极之国，净土庄严。仙岛神州，列真游而别馆；洞天福地，遗仙客之高踪。奉荐亡灵，往生仙界。参传妙道，观听法音。众等虔诚，称扬功德。
　　真皇洞神天尊
　　三山仙洞锁烟霞，阆苑蓬壶景物嘉。
　　千载不资金鼎药，四时亲赏玉兰花。
　　鱼龙漫衍沧溟阔，鸾鹄俳翔景异奢。
　　从此神仪游路远，胜游宴处是仙家。
　　和不可思议功德。
　　伏闻，大有妙书，宏开於碧落；十方圣境，分别於丹霄。爰披应号之经，乃得皈身之旨。使群迷之径路，击上圣之慈怜。奉荐亡灵，称扬宝偈。
　　寻声救苦天尊
　　天尊慈惠浩难量，圣境庄严大福堂。
　　应化分身周法界，洞幽烛暗发天光。
　　云衢杳杳期超举，仙范声声与荐扬。
　　入妙因缘今幸会，亡灵飞步得生方。
　　和不可思议功德。
　　向来称扬功德，并已周圆。用荐亡魂，往生仙界。伏愿睹天尊之妙相，依大道之恩光。升陟仙方，逍遥自在。然冀福沾幽显，利及存亡。一切有情，同登道岸。
　　黄箓斋十天尊仪竟
　　
