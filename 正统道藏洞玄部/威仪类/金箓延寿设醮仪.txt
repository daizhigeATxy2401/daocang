金箓延寿设醮仪
　　经名：金箓延寿设醮仪。一卷。底本出处：《正统道藏》洞玄部威仪类。
　　金箓延寿设醮仪
　　法事如式
　　各默礼师，存念如法
　　五星列照，焕明五方。水星却灾，木德致昌。荧惑消祸，太白辟兵。镇星四据，家国利亨。名刊玉简，字录帝房。乘飙散景，飞腾太空。出入冥无，游宴十方。五云浮盖，招神摄风。役使万灵，上卫仙翁。
　　鸣法鼓二十四通
　　无上三天玄元始三炁太上老二君，召出臣身中三五功曹、左右官使者、左右捧香驿龙骑吏、侍香金童、传言散花玉女、五帝直符直日香官使者，各三十六人出。出者，严装显服，冠带垂缨。关启此间土地，里域神真。臣今设醮朝修，钦奉其诸丹悃，具载缄誊。愿得太上十方正真生炁下降，流入臣等身中，令臣所启之诚，速达径御至真无极大道三清上圣昊天至尊金阙玉皇上帝御前。
　　请称法位
　　具位臣姓某与临坛官众等，谨同诚上启太上无极大道虚无自然元始天尊，虚皇玉晨大道君灵宝天尊，万变混沌玄元老君道德天尊，昊天至尊玄穹高上帝，勾陈上宫天皇大帝，中天星主紫微北极大帝，神霄玉清长生大帝，东极青华大帝，后土皇地祇，九天生神上帝，三十二天帝君，五灵五老上帝，玄都万寿天尊，太平护国天尊，福生无量天尊，大罗诸天天尊、诸后元君，上清十一大曜星君、南斗六司延寿星君、北斗九皇延生星君、夫人内妃仙眷，二十八宿星君，十二宫辰星君、上清福禄寿三星真君，皇帝本命星君、帝座照临星宰，泰玄枢机三省上相真君、三元三官大帝、北极四圣真君、灵宝五师真君、九天金箓无量寿生神君，十方无极飞天神王、三界大勋魔王，三天门下三元真君，引进词表灵官、诸司院府主法高真、雷霆三司天君、上界朝元列班真宰，五岳五帝真君、五天圣帝洞天福地靖卢治化仙官，北阴玄天酆都大帝、水府扶桑大帝，本靖本派经籍度师、列位真人，马赵关温四大元帅，城隍社令、祀典明神、内廷五祀之神，三界醮筵真宰，虚空鉴察威灵。臣闻，道先天地，凝光明於混洞之中；化并阴阳，妙裁成於鸿蒙之内。包罗有截，囊括无垠。曰希、曰夷、曰微，上极无上；惟玄、惟元、惟始，高拱弥高。仰窥则怳忽难名，俯视则杳冥莫测。凡居陶冶，孰越范围。臣等樗散菲材，尘笼浊质。追随幻境，徒冉冉於驹驰；抚阅流光，怅悠悠於兔逐。矢心补过，励志立功。期精进以学真，庶操存而领教。臣钦奉纶音，肃严祀事。爰恪遵於玄范，庸肃阐於朝仪。葵藿倾诚，苹蘩致敬。伏望元尊锡庆，上圣流光。朱凤翼辕，降绿辇丹舆之仗；玄龙骖乘，陪琼轮羽盖之班。三界侍轩，万真受事。式副再三之悃，不遗万一之忱。臣等下情，不胜凝俟之至。
　　降两班圣位
　　三界众真，醮筵列圣。向伸拜请，谅沐光临。请各整於仙班，共祗迎於帝御。
　　降圣
　　云舆
　　鸾舆至止，鹤驾临轩。与醮列真，如仪朝礼。朝礼既周，请陛醮席。礼官上香，酒陈初献。
　　法事，
　　重称法位
　　具位臣姓某重诚上启三清上圣、十极高真，圆穹之帝后仙真，方域之曹僚主执，三界内外一切真灵。臣润，三洞流光，玉局注延生之典；九清布化，琅函垂益寿之文。自万变混沌以传经，繇六合高明而启教。恩流黄混，泽浃清微。恭逢圣诞之甫临，敬致华封之颂祝臣等吁天激切，扣地勤拳。每怀九还御气之方，欲致七返延真之术。仰依大道，用助洪禧。弘开金箓之玄文，普迓玉京之上圣。来飙斿於黄道，驻宝辇於瑶坛。喜溢天恩，寿增圣算。具如词悃，俯伏奏闻。
　　宣词
　　词文控露，玄鉴孔昭。黍稷非馨，谨寓染盛之洁；苹蘩可荐，爰陈绵蕝之仪。伏愿仓仓时歆，高高日监。尊彝间错，伶华鸣九奏之音；笾豆静嘉，符宝拥九光之仗。克诚切切，庸敬渠渠。冀垂阴翊之功，永协升平之庆。臣等上香，酒陈亚献。
　　进状
　　臣闻，天虽高而听卑，惟人心而无间；人欲寿而请祷，必天听以潜孚。影响无违，鼓桴胥契。臣今钦奉纶音，建坛设醮，已荷慈观。降福延年，谅从真祷。伏愿皇图永固，圣寿万安。新庆宜增，睹椿松之茂悦；夙心昭着，对箕翼之辉明。寿等华嵩，福同河汉。至治协唐虞之世，雍和乐羲昊之风。次愿臣等障恼消除，尘缘解脱。传道授法，志有合於金兰；守默存诚，操益坚於冰檗。凡有祈扣，悉藉帡幪。上愿圆盖高华，方舆澄晏，山灵荐瑞，川后呈祥。风调雨顺，百谷丰登成於地利；星移斗转，四时常施於天恩。同文同轨以同伦，曰富曰康而曰寿。鸢飞鱼跃，均陶一炁之生生；兽舞凤仪，普合万形之化化。凡诸有识，悉证无为。臣等致恭，酒陈终献。
　　法事
　　重称法位
　　具位臣姓某重称上启三清上圣、十极高真、日月星斗、本命星君、天地神祇、阴阳主宰、三界内外应感真灵。臣闻，万帝临轩，媿刍荛之可择；千官侍坐，谅葑菲之不遗。献酬已罄於三周，奠享幸殚於一念。以今玉杓影转，银汉光斜。月澹八鸾，己翩翻而上运；风清九凤，复摇曳以高征。烟驷傍驰，云龙遐迈。臣等无从控挽，惟剧瞻驰，不胜依恋之至。臣与临坛官众等，谨稽首顿首，奉辞圣驾。
　　送圣颂
　　存神烧香
　　香官使者，左右龙虎君、侍香诸灵官，当令臣向来设醮朝修之所，自然生金液丹碧芝英。百灵众真，交会在此，香火炉前，当愿皇图永固，圣寿万安。十方仙童、玉女接侍，兰烟传臣向来所启之诚，速达径御至真无极大道三清上圣昊天至尊金阙玉皇上帝御前。
　　回向
　　向来，
　　金箓延寿设醮仪竟
　　
