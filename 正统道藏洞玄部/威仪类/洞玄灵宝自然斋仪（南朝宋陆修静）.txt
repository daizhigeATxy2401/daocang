洞玄灵宝斋说光烛戒罚灯祝愿仪
　　经名：洞玄灵宝齐说光烛戒罚灯祝愿仪。南朝宋道士陆修静撰。言灵宝斋戒科仪要旨。一卷。底本出处：《正统道藏》洞玄部威仪类。
　　洞玄灵宝斋说光烛戒罚灯祝愿仪
　　爝光斋外说
　　陆修静撰。斋集先於私房，烧香束带说之。
　　爝光者，犹庄子所谓爝火也，为光之微者。原夫斋法至精，而行者常粗，实五浊垢障，深蒙难启。如处曲穴，非太阳所照，延引幽暗者，宜以灯烛之明。今以爝光，斯之谓也。皆标斋经大旨，举法体近要，意以约束粗猥，示导玄彻。又若匠之选木，斜曲甚者，未近绳墨，要先裁其外，然后加以成规。愧乎余之鄙拙，乃至此之繁芜。或由木理叉，难为师工邪。此法造斋醮，先於私房说之，束带香火如法。
　　夫斋，当拱默幽室，制伏性情，闭固神关，使外累不入。守持十戒，令俗想不起。建勇猛心，修十道行。坚植志意，不可移拔。注玄味真，念念皆浄，如此可谓之斋。
　　一香汤沐浴，以精神气使五体清洁，九孔鲜明。衣服悉浄，内外芳馨。延降高真，视接虚灵故也。
　　二废弃世务，断俗因缘，屏隔内外，萧然无为，形心闲静，注念专精。
　　三中食绝味，挫割嗜欲，使盈虚得节，脏腑调和，神气清夷，含养元泉。
　　四谨身正服，斋整严肃。舍离骄慢，无有怠替。礼拜叩搏，每事尽节。
　　五闭口息语，不得妄言。调声正气，诵咏经文。开悟人鬼，会感仙圣。
　　六涤除心意，不得邪想。调伏六根，荡灭三毒。存神思真，通洞幽微。
　　七烧香奏烟，鸣鼓召神。上闻三清，普宣十方。
　　八忏谢罪咎，请乞求愿。心丹至诚，谦苦恳恻。
　　九发大慈悲，愍念一切灾厄恼难，咸愿度脱。生死休泰，无复忧苦。
　　十进止俯仰，每尽闲雅，更相开导，言止於道，不得离法。觉有跌误，便即踰失，稽颡忏悔。
　　所谓灵宝自然无上斋者。灵者，神也。微妙之功，出於思议之表，变化无穷，故谓之灵也。宝者，一也。是三才所得，而清宁贞也。既不可失，故谓之宝。若抱之不离，则万福自臻，违之俄顷，则灾祸乱集。吉凶利害，得失所由，无有能使之然，亦无能使之不然，是以谓之自然。周济五道，度脱一切，绝灭生死，超逸三界，故谓之无上。夫人体非圣真，而处身五浊，三尸强盛，内生攻贼，九窍四关，各有所趣，施为之向，动入死地，致伤天年，命不终天寿，犯恶为非，结罪幽司。故居世轗轲，人道不休，饥寒穷贱，疾病刑罚，灾害所缠，凶祸所集，命过之后，方履苦难。是故太上天尊，开玄都上宫紫微玉笈，出灵宝妙斋。以人三关躁扰，不能闲停，身为杀盗淫动，故役之以礼拜；口有恶言，绮妄两舌，故课之以诵经；心有贪欲嗔恚之念，故使之以思神。用此三法，洗心净行。心行精至，斋之义也。广愿善念，以弘福业。持戒之心，当如坠井把绠，不可乍失。务法之意，如壅崩堤，不可闲惰。习念之情，如种良田，无有厌足。一日一夜，奉戒尊法，孜孜不倦，则感通太玄，真灵降集，三尸窜灭，众魔摧伏，如此之愿，愿无不获，志无不克也。
　　夫圣世难遭，经法难闻，良时难值，明师难遇。诸贤前生，并有大福，致庆会今身，得值三宝，闻见法音，好尚清虚，餐纳灵味，皆已玄名帝图，金书玉箓，为天堂之福宾，太上之仙客。今又擢身法座，服膺法轨，已有善始，何不克终。当共坚持心志，与懈怠竞，禀承法训，念为妙行，努力励诚，勿计疲劳，一日精进，历世受福。人命危险，四大难保，百年倏忽，何足为多。如使衰老奄至，眼暗耳聋，加以众疾，痛恼相缠，眠坐呼吸举动，须人气力。如是当复能道业精进，预此法座以不。一失善缘，后会何期，沉溺穷道，悔恨何益。想思此言，各为身计，相与勉励，共济厄难。
　　夫人先身有重罪恶对，则为荫盖所裹，六蔽不开，心意曲狭，气性逆戾，迷着五欲，莫窥其外。甘肥声色，取快目前。憎善嫉贤，甚若怨雠。如此之人，在所堕向，与恶为缘，终不与经教相遇，遇亦不信。见人敬顺道法，乃谓妖妄，咸共诽笑。夫聋者不闻韶武，瞽者不睹白黑，岂言已病哉。纵有善识，强相牵挽，既非本性，回生悔心，背真向伪，追逐精邪。夫欢乐暂过，忧苦延长。斯辈皆以三涂为归道，地岳为居家，永沦幽夜，不睹三光，抱铜柱，履刀山，循剑树，入镬汤，吞火食炭，终劫无脱。纵更受生，堕六畜形，身被屠割之酷，魂困三恶之中，往反流曳，可不哀哉。
　　法烛叙
　　陆修静撰。建斋暮始，就烧香宿启，未思神前，东向说之。
　　法烛。法者，规矩之谓，总称曰法。规圆矩方，万物从之，得正者也。烛者，有光之物，佐月辅日，开昏朗暗，用其明，得有所见也。邪曲无法，则无以自正，用法无明，则莫见得失。欲正不可无法，用法不可无明。自定不可不斋，斋不可无此书。此书为之法烛，乘之以游道藏，故克获於真宝也。
　　夫万物以人为贵，人以生为宝。生之所赖，唯神与气。神气之在人身，为四体之命。人不可须臾无气，不可俯仰失神，失神则五脏溃坏，失气则颠蹙而亡。气之与神，常相随而行。神之与气，常相宗为强。神去则气亡，气绝则身丧。一切皆知畏死而乐生，不知生活之功在於神气，而数凶其心，而犯其气，屡淫其神，而凋其命，不爱其静，存守其真，故致於枉残也。人何可不惜精守气，以要久延之视，和爱育物，为枝叶之福。圣人以百姓奔竞五欲，不能自定，故立斋法。因事息事，禁戒以闲内寇，威仪以防外贼。礼诵役身口，乘动以反静也。思神役心念，御有以归虚也。能静能虚，则匀道合，譬回逸骥之足，以整归真之驾。严遵云：虚心以原道德，静气以期神灵。此之谓也。而末世学者，贵华贱实，福在於静而动以求之，命在於我而舍己就物。若斯之徒，虽欣修斋，不解斋法，或解斋法，不识斋体，或识斋体，不达斋义，或达斋义，不得斋意。纷纭错乱，靡所不为，流宕失宗，永不自觉，譬背惊风而顺迅流，不知泝徊反源，遂长沦於苦海，可不悲哉。余谨博采众经，集为十章，以施斋时，名曰法烛。宿启说一章，六时行道说六章，三时思神说三章。若法师必炳之以行斋法，众官主人皆能虚心奉受者，则视听明朗，庶睹大道之门也。
　　夫道者，至理之目。德者，顺理而行。经者，由通之径也。道犹道路也，德谓善德也，经犹径度也，行犹行步也，法犹法式也。夫人学道，要当依法寻经，行善成德，以至於道。若不作功德，但守一不移，终不成道。譬如人坐於家中，而不行步，岂得见道里邪。夫道三合成德，自不满三，诸事不成。三者，谓道、德、仁也。仁，一也。行功德，二也。德足成道，三也。三事合，乃得道也。若人但作功德而不晓道，亦不得道。若但晓道而无功德，亦不得道。若但有道德而无仁，则至理翳没，归於无有。譬如种谷，投种土中，而无水润，何能生乎。有君有臣而无民，何宰牧乎。有天有地而无人物，何成养乎。故五千文曰：三生万物。
　　授上品十戒选署禁罚
　　悉准按采用陆法师所撰立文。先宿启毕，次授上品十戒，一时东向平立。
　　诵智慧颂曰：
　　智慧起本无，玄玄超十方。结空峙玄霄，诸天抱流芳。其妙难思议，灵感真实通。有有竟不有，无无无不容。
　　智慧恒观身，学道之所先。眇眇入玄思，自然录我神。天尊常拥护，魔王为保言。晃晃金刚躯，迢迢太上前。
　　智慧生戒根，真道戒为主。三宝由是兴，高圣所崇受。泛此不死舟，倏
　　欻济大有。当此说戒时，诸天．来稽首。
　　次诵毕，一时北向，首体投地，回心礼十方、还向东而伏。
　　法师还东面向西，说戒威仪。
　　天尊告太上道君曰：今当普宣法音，开悟群生。为诸男女解灾却患，请福度命，拔诸苦根。使生者见道，身脱八难，死者欢乐，饮食天堂，早生人中，转轮圣王。修斋求道，皆当一心请奉十戒，谛受勿忘。专情默念，洞思自然。勿得杂想，挠乱形神。能如是者，便当静听。
　　第一戒者，心不恶妬，无生阴贼。检口慎过，想念在法。
　　第二戒者，守仁不杀，愍济群生。慈受广救，润及一切。
　　第三戒者，守贞让义，不淫不盗。常行善念，损己济物。
　　第四戒者，不色不欲，心无放荡。贞洁守慎，行无点污。
　　第五戒者，口无恶言，言不华绮。内外中直，不犯口过。
　　第六戒者，断酒节行，调和气性。神不损伤，不犯众恶。
　　第七戒者，不嫉人胜己，争竞功名。每事逊让，退身度人。
　　第八戒者，不得评论经教，訾毁圣文，躬心承法，恒如对神。
　　第九戒者，不得斗乱口舌，评详四辈，天人咎恨，伤损神气。
　　第十戒者，举动施为，平等一心。人和神穆，行常使然。
　　天尊言：修奉清戒，每合天心。常行大慈，愿为一切普度厄世。谦谦尊教，不得中怠。宁守善而死，不为恶而生。於是不退，可得拔度五道，不履三恶，诸天所护，万神所敬，长斋奉戒，自得度世。
　　天尊言：道尊法妙，人身亦贵。故道开法，遗戒经文，以度人身。人身既度，上与道同。宜为精行，持斋奉戒，夷心静默，志念分明，一意归向，专想不贰，涤荡六腑，过中不味，内外清虚，每合自然。是其斋日，捻香启愿，应心上彻，四天司逻十部威神，即下履行，观听法音，监映尔心。如戒行道，皆列功诸天，祸福立彰，道不负人，勤行谛受，勿使魔言。
　　天尊言：建斋行道，四天帝王皆驾飞云绿軿八景玉舆，从真人玉女，手把花旛，前导凤歌，后从天钧，白鹤狮子，啸歌邕邕，烧香散花，浮空而来。瞻履行道，观听法音，天王下降，万灵朝焉。是岂可不尽其法耶。当先授十戒，然后行道，庠序雅步，静心闲意，坐起卧息，不离仪格，天王欢悦，列名上清，可谓得道方寸之间。
　　经言：夫感天地，致群神，通仙道，洞至真，解积世罪，灭凶咎，却怨家，修盛德，治疾病，济一切，莫过乎斋转经者也。夫斋直是求道之本，莫不由斯成矣。此功德巍巍，无能比者。上可升仙得道，中可安国宁家，延年益寿，保於福禄，得无为之道；下除宿愆，赦见世过，救厄缓难，消灭灾病，解脱死人忧苦，度一切物，莫有不宜矣。
　　经言：夫斋法之大者，莫先太上灵宝斋。灵宝之文，是天地之元根，神明之户牖，众经之祖宗，无量大法桥也。若诵经一句，则响彻九霄，诸天设礼，鬼神振肃也。幽深远妙，难以宣言。夫非天下之至善，莫能致焉。非天下之至信，莫能请焉。非天下之至精，莫能奉焉。非天下之至才，莫能行焉。太上所重，众真所尊，皆铸金为字，刻书玉篇，封之於无上大罗天玄都玉京山紫微上宫七宝玄台。此台则是太上所治也。五老侍卫，万帝朝真，玉女执巾，金童扬烟，焚百和合香，流熏紫庭，吐日精以却秽，散月华以拂尘，神灯朗照，炳烛合明，金风八散，庆云四陈。飞龙毒兽，备卫玉阙。十方至真，三千大千已得道大圣众，及自然妙行真人，皆一日三时旋绕上宫，稽首行礼，飞虚浮空，散花烧香，手把十绝，啸咏洞章，赞九天之灵奥，尊玄文之妙重也。今道士斋时，所以巡绕高座，吟咏步虚者，正是上法玄根众圣真人，朝宴玉京时也。行道礼拜，皆当安徐雅步，审整庠序，俯仰齐同，不得参差。巡行步虚，皆执板当心。冬月不得拱心，夏月不得把扇，唯正身前向，临目内视，存见太上在高座上，注念玄真，使心形同丹，合於天典，则为飞仙之所嗟叹，三界之所轨范，鬼神之所具瞻也。不得左顾右盻，更相前卸，及言语笑谑，有所呵唤，则触忤威灵，四司纠过，五帝结刑，明科所禁，可不慎哉。
　　经言：斋时日夕各三时，烧香悔过，唯一心听受经法妙赜之义。故转经说法，像古真人教化时也。圣人传授经教，教於世人，使未闻者闻，未知者知。欲以此法桥，普度一切人也。行道之时，故不可得乱语，论及世务，唯当请问法师经义禁戒，法师当为解说真要。能使内外夷然，敬受经一句，则司命延加十算，后皆聪明智慧。若内外躁竞，毁忤经文一句，则司命夺十算，后随痴愚盲道。故真人不言，言必有中，言皆合於法言。人能弘道，非道弘人，此之谓也。
　　说戒毕，法师依旧选署众官。
　　众官长跪受简札。明日行道，各典所署。
　　法师
　　经云：当举高德，玄解经义。斯人也，道德内充，威仪外备，俯仰动止，莫非法式，三界所范，鬼神所瞻，关启祝愿，通真召灵，释疑解滞，导达群贤。
　　都讲
　　经云：才智精明，闲炼法度。其任也，行道时节，上下食息，先自法师，次引众官，礼拜揖让，皆当赞唱。
　　监斋
　　其职也，司察众过，弹纠愆失，秉执科宪，随事举白，必使允当，不得隐滥。
　　侍经
　　其职也，营侍尊经，整理巾蕴，高座几案，四座席地，拂拭齐整，不得怠懈。
　　侍香
　　其职也，当料理炉器，恒令火然灰净。六时行道，三时讲诵，皆预备办，不得临时有阙。
　　侍灯
　　其职也，景临西方，备办灯具，依法安置，光焰火然，恒使明朗。若遇风雨，火势不立，谘白法师，宜停乃停，不得怠替，辄令阙废。
　　选署毕，左回上香，东向祝，复香。众官引行出治，按次列坐，勿解带。法师更为宣科说禁，告示威仪，众官静听。
　　道士登斋，皆当各赍巾褐，手板履具，不得临时交换彼我，於事有阙，勿得牵引非己之服。斋日烧香，上讲都讲，当率众官，先下床，西向倚。法师然后下座，引行尊卑，以次安行雅步，到於道户。不得更相越错，迟疾不均，皆依事纠罚。烧香竟，及下讲，率众官先出治户，还悉西向倚。法师后至上床，众官一时礼一拜，然后就坐。
　　道士登斋起居，皆当关白监斋，礼法师一拜，次礼香三拜而去。还亦如之，有违罚如后条：
　　到斋堂展履不整，罚油二升。
　　坐起不庠序，罚朱半两。
　　不正坐，罚香二斤。
　　翻覆香火，罚香半斤。
　　临行事与外人言，罚香一斤。
　　侍经不整饰，高座触物，罚香半斤。
　　语及世务，罚油二升。
　　语言戏笑，罚朱一两。
　　倚语低睡，罚朱半两。
　　翻覆灯油，罚油五升。
　　巾褐不整，罚香半斤。
　　内外不豫相检饬，音声高厉，罚油五升。
　　听经倚据不执简，罚油一升。
　　不注念清虚，心想意倦，为众所觉，罚油二升。
　　起出斋堂，不相关白，罚油二升。
　　垂发驰步，罚香一斤。
　　读经忽乱，请问败句，罚油五升。
　　唱声不齐，罚油二升。
　　行香不洗手漱口，罚油二升。
　　坐起揖让失仪，罚香半斤。
　　巡行不依次第，罚香半斤。
　　侍香香烟中绝，罚油四升。
　　都讲不谨唱赞，罚香一斤。
　　起行来及还坐，不礼经三拜径去，罚香一斤。
　　侍灯灯火中灭，罚香一斤。
　　临烧香突行，罚油一升。
　　斋主供具不办，触物有阙，罚香一斤。
　　执纠见过，不弹私隐，罚油六升。
　　受关不启上，罚油三升。
　　斋次而因起居，逃遁不返，为众所纠，罚油一斗，香一斤。
　　妄言绮语，论及私鄙，罚香一斤，油五升，朱三两。
　　金箓曰：登斋下座，於法事有亏。从一至三，监斋依事。弹罚从三以上，当断功削除，宣示同学，不得容在法座。监斋容纵不纠，亦同生者之罚。
　　又上座法师，於事有亏，当录愆失，送简监斋，从一至三，断功三百日，不得更在法座。
　　威仪曰：罚物送斋主，宣示百姓，然后供公家用。
　　凡此禁制，并出玄都上官明科旧典，戒於惰慢，检肃愆违。天尊慈仁，曲愍行尸斋而获罪，故开黜罚之科，听以香油输赎，可得灾蒙释散，不欲令结罪冥中。兼使犯宪之子，知怀愧恻之心，改涂革弊，自新有阶。又香油乃不为多，然卒难交办。且道士一日斋会，多非旧众。法座既毕，各各离散，不得输送，更违经旨，增其咎考。夫逆恶之身，犯莫大之罪，犹使斋戒请赎，消散衅负。且斋之所修，尊乎礼拜，而况戒尚之士。但仪式之失，若以礼拜罚之，亦在可通，其拜数多少，当随目轻重，执事之官，临时详判，敬白斋主。
　　夫斋法至精，威禁甚严。所以尔者，天真大神，十方众圣，及三界群灵，皆亲降斋所，观听行道。魔王叉手作礼，所在神祇，皆来侍卫门户。斋主当洒扫宅舍，必令净洁。丁勅大小，使内外静寂，标门断客，不得使异人常俗之徒，往来干冒。
　　若善男善女，信乐道法，束带清静，听来观化，然当别席坐起，不得参杂。斋主大小，皆束带蹑履，不得散诞跟履。若宜处分，每和声下气，不得更相呼唤。音声高厉，则触作天真，犯干灵禁。客及斋主，若有哀惨，虽未相见，皆当夷常，不得慰吊，哀声相对。若宾贱主贵，有瓦玉之殊，世情拘系，多未通达。虽复凭向道法，不能恭敬道士。夫道尊德贵，天下莫二。虽道士卑微，其标心高大。斋主既希怀幽微，期诚恩佑，法应逊意，屈节指情，虚己则善德归流，福喜交集。不得凝抗倨傲。轻忽道士，则幽津挹绝，玄泽不至。夫上天降雨而均注无偏，川流常盈而峰岭无润，为其形高崄峭，无有容纳之处。东海所以独为百川王者，非能恃威任势，强制苟抑，但由其体。夫极旷而处卑居下，含垢莫逆，致为众流所凑，若有小儿未堪执斋，不得令触近治堂，干预斋次。
　　夫斋者，正以清虚为体，恬静为业，廉卑为本，恭敬为事。战战兢兢，如履冰谷，肃肃栗栗，如对严君。至经句辄起礼拜，当一心称善，随意愿念，唯令丹苦，必有感应。太上道眼，恒洞观诸天下之善恶，无有毫遗也。
　　洞玄灵宝齐说光烛戒罚灯祝愿仪竟
　　
