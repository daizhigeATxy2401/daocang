金箓斋忏方仪
　　经名：金箓斋忏方仪。一卷。唐末五代杜光庭集。底本出处：《正统道藏》洞玄部威仪类。
　　金箓斋忏方仪
　　广成先生杜光庭集
　　忏方仪
　　都忏
　　伏闻，元始开图，辟五方而安镇；真文演化，分十极以凝光。总万象於神机，归群功於妙有。保宁邦国，孚佑帝王。延大宝於无疆，播鸿休於有截。今谨有皇帝融神道域，属想玄津。思启洪禋，下赍万寓。谨赍金龙玉璧、油烛香花、法信纹缯供养之具，请披玄蕴，敷露真文，归命十方无极太上灵宝天尊、十极天君、诸天诸地三光五岳一切神仙诸灵官。伏冀社稷尊灵，宗祧昭穆，游神太极，晏景上清。友八帝於丹陵，接五皇於绛府。垂芳万叶，流贶九围。皇帝继圣勋，华绍踪义皡。寰区永泰，文轨大同。和玉烛於四时，叶珠囊於五纬。兆民康乐，百谷滋繁。长臻有道之风，克畅无为之化。得道之后，升入无形，与道合真。
　　东方
　　臣等伏闻，勾芒律应，分淑气於瑶台；青帝令行；扇和风於玉树。三光煦妪，九野氤氲。羽戢皆翔，鳞潜尽跃。凝辉六合，蠢类昭苏。流贶八宏，群生咸泰。谨有皇帝赍持法信，虔设道场，披露真文，奉修斋直。归命东方无极太上灵宝天尊，九气天君，东乡神仙诸灵官。伏冀社稷尊灵，宗祧先圣，云升三境，质蜕九清。谒群帝於星关，携列位於天路。皇帝四皇接轸，六帝齐猷。泽浚东溟，寿隆北极。寰中海外，俱沐玄休。有识含生，长承道化。兵戈戢息，风雨以时。五纬顺常，兆人康泰。得道之后，升入无形，与道合真。
　　南方
　　臣等伏闻，朱陵火帝，开月殿而流辉；丹霍天君，含日精而散彩。御绛霄而演教，圣人光得一之符；居赤明以敷经，天子启通三之历。大弘玄训，作范将来。为邦国之津梁，实幽明之舟辑。今谨有皇帝赍持法信，虔设道场，披露真文，奉修斋直。归命南方无极太上灵宝天尊，三气天君，南乡神仙诸灵官。伏冀社稷尊灵，宗祧先圣。五华芝盖，荫神於流火之庭；三素云軿，游观於明霞之府。皇帝垂衣化表，端拱寰中。辟象魏而纳万方，固龙图而宁九有。三辰叶度，四序调年。烽爟不惊，休祥自降。俗跻仁寿，化洽雍熙。幽夜穷泉，飞行蠢动，克承明佑，咸保物宜。得道之后，升入无形，与道合真。
　　西方
　　臣等伏闻，郁察仙官，金真校长生之箓；浮罗宝观，玉帝悬度世之科。大启真宗，发辉圣绪。弘龟鼎之祚，光凤历之尊。导群品於灵台，乘霓广漠；引含生於净域，羽驾太清。今谨有皇帝赍持法信，虔设道场，披露真文，奉修斋直。归命西方无极太上灵宝天尊，七气天君，西乡神仙诸灵官。伏冀社稷尊灵，宗祧先圣，蹑金霞而驾景，乘玉辂以参真。证品天阶，延休帝业。皇帝昆丘比寿，兑泽齐贞。握三镜以君临，尽万方而抚御。五风十雨，自叶於农祥；舜日尧云，克彰於睿德。兵锋偃戢，夷夏昭苏。乾坤永清，亿兆同泰。得道之后，升入无形，与道合真。
　　北方
　　臣等伏闻，镇岳标奇，据阴方而作固；玄丘耸翠，当北陆以居尊。生一气以含元，分三才而会道。仰扶天度，上保宸居。爰司罪福之门，以显幽明之位。今谨有皇帝赍持法信，虔设道场，披露真文，奉修斋直。归命北方无极太上灵宝天尊，五气天君，北乡神仙诸灵官。伏冀社稷尊灵，宗祧上圣，挹灵津於紫府，御琼凤於玄洲。贻贶亿千，传光海岳。皇帝功包九有，圣叶三无。廓溟海以流恩，并极星而御众。金芒玉弩，永消兵甲之灾；天象人文，自契升平之运。三边静肃，九稼丰秾。动息飞沈，咸承景化。得道之后，升入无形，与道合真。
　　东北方
　　臣等伏闻，一气初分，天道运而无极；三光肇映，品物形而有伦。呈玉相於寅方，散金辉於艮域。翼朱绨之景命，爰福帝图；开绿错之祯文，以康天步。今谨有皇帝赍持法信，虔设道场，披露真文，奉修斋直。归命东北方无极太上灵宝天尊，梵气天君，东北乡神仙诸灵官。伏冀社稷尊灵，宗祧列圣。飞步於青元之境，乘真於碧落之台。潜播神功，允昌休祚。皇帝六符应象，万寓宅心。睿明俾乌兔之晖，天寿等乾坤之固。外宣文德，旁振武威。稼穑有年，烽烟罢警。九幽六趣，同均浩荡之恩；绝域穷荒，共沐云雷之泽。得道之后，升入无形，与道合真。
　　东南方
　　臣等伏闻，石阙端旒，俨仙姿於巽境；铜阶践极，凝真相於梵宫。洪涛浮不夜之庭，金雾锁长生之岳。三壶列翠，九海澄光。齐帝道於兹方，顺朝宗於百谷。今谨有皇帝赍持法信，虔设道场，敷露真文，奉修斋直。归命东南方无极太上灵宝天尊，梵气天君，东南乡神仙诸灵官。伏冀社稷尊灵，宗祧先圣。涉鲸津而永骛，羽卫参差；指鳌岭以长游，云程缥缈。皇帝光敷大号，遐鼓皇风。超农燧以扬徽，掩轩融而纵圣。三光调理，五纬顺常。俗致和平，人登富寿。幽明庶类，同洽玄恩。得道之后，升入无形，与道合真。
　　西南方
　　臣等伏闻，金真抚运，朗金镜於申郊；玉圣御时，明玉烛於坤境。玄功幽赞，保亿载之宏图；至德潜符，扬七百之遐祚。神休克被，景命惟新。今谨有皇帝赍持法信，虔设坛场，披露真文，奉修斋直。归命西南方无极太上灵宝天尊，梵气天君，西南乡神仙诸灵官。伏冀社稷尊灵，宗祧昭穆。登大明之府，出沈默之乡。延嘉贶於孙谋，霈玄滋於帝室。皇帝嵩衡比寿，日月齐华。运乾德以君临，配坤舆而安静。神皋帝籍，自表於有年；偃革弢弓，永臻於至理。群生遂性，万国又康。得道之后，升入无形，与道合真。
　　西北方
　　臣等伏闻，金墉千里，拱宸极以高居；琳阙九重，峙乾郊而作镇。仰三成於昆峤，控六纪於戌乡。乃真灵之所都，实帝道之攸则。今谨有皇帝赍纹缯法信，龙璧香华，披露真文，奉修斋直。归命西北方无极太上灵宝天尊，梵气天君，西北乡神仙诸灵官。伏冀社稷尊灵，宗祧上圣。御虬骖於天路，肃羽卫於云衢。纵赏九清，传徽万叶。皇帝凝流体道，指玄圃以长尊；负扆乘乾，与珠衡而永正。化归清静，岁吋丰登。锋镝不飞，祯祥允集。含灵有识，咸契真阶。得道之后，升入无形，与道合真。
　　上方
　　臣等伏闻，至道融精，惟天为大。覆三千而不宰，包五亿以高临。垂象无私，运行靡息。克昌景化，以福帝图。今谨有皇帝赍持法信，敷列坛场，披露真文，奉修斋直。归命上方无极太上灵宝天尊，玉京玄都紫微金阙三清三界上圣高尊，上乡神仙诸灵官。伏冀社稷尊灵，宗祧先圣。霓旗高举，逍遥三境之中；鹤驭还升，放旷六虚之上。皇帝体元立极，以道乘图。迈三五之风猷，传亿千而远大；与仪璘而并耀，配九六而永贞。万寓咸宁，兆人康泰。兵锋不试，文德允孚。凡曰幽明，共升道域。得道之后，升入无形，与道合真。
　　下方
　　臣等伏闻，厚载之功，寔惟坤德。廓八弦而有截，生万类以无私。鳌浦鹏池，旁分固护。十山五岳，遐布威灵。弘大宝於中都，总群休於上国。今谨有皇帝赍持法信，虔设道场，披露真文，奉修斋直。归命下方无极太上灵宝天尊，十二仙君，九宫真人，无极世界岳渎神仙诸灵官。伏冀社稷尊灵，宗祧先圣。三山八洞，远奉宸游，丹霍青丘，继登真格。皇帝克明睿德，永御中天。运玉斗以抚临，辟瑶图而端穆。三辰皎洁，长环北极之尊；九地浩茫，允福南山之寿。干戈不作，谷稼惟丰。动植幽明，常臻道化。得道之后，升入无形，与道合真。
　　金箓斋忏方仪竟
　　
