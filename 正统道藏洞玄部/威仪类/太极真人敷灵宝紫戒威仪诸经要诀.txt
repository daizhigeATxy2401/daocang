太极真人敷灵宝斋戒威仪诸经要诀
　　经名：太极真人敷灵宝齐戒威仪诸经要诀。撰人不详，约出於东晋。系古《灵宝经》之一。一卷。底本出处：《正统道藏》洞玄部威仪类。
　　太极真人敷灵宝斋戒威仪诸经要诀
　　太极真人曰：夫学真仙白日飞升之道，皆以斋戒为立德之本矣。灵宝经有大法，正月、三月、五月、七月、九月、十一月，是岁六斋月。一日、八日、十四日、十五日、十八日、二十三日、二十四日、二十八日、二十九日、三十日，名为月十斋。长斋久思，以期凌虚之道也。故灵宝无上斋，皇老天尊大圣，常奉修不倦，而况道士仙人，可不翘慕之乎。由来仙道之上，要请奉太上，教敷斋戒威仪节度口诀。此经幽妙，子静心谛听焉。
　　太极真人曰：入斋堂，东向。向香炉祝曰：
　　太上灵宝老君，当召真官功曹使者、左右龙虎直符捧香使者，关启无上
　　三天玄元大道，臣等正尔入静，烧香朝真，愿得太上十方正气，来入臣等身中，所启时闻，径御真一玉皇几前。
　　次长跪，鸣天鼓二十四通。
　　谨出臣等身中五体真官功曹吏、出臣等身中无上三天执法开化阴阳功曹、度道消灾散祸解厄君吏，各十二人。出臣身治职君吏、治中建节监功大将军、前部效功后部效杀驿庭令、驿庭丞、四部监功谒者。臣等身中仙灵、直使、正一功曹、治病功曹、左右官使者、阴阳神决吏、科车赤符吏、刚风骑置吏、驿马上章吏、飞龙骑吏等，各二人出。出者严装显服，冠带垂缨，整其威仪。直使功曹戴通天之冠，衣皂纨单衣。正一功曹冠朱阳之帻，绛章单衣。使者冠九德之冠，五色寿命单衣，腰带虎符，齐执玉板。直使功曹住立四方，正一功曹住立中央，治病功曹营卫臣等身。左官使者建节在前，右官使者持幢在后，阳神决吏立左，阴神决吏立右，上部功曹远望上天，中部功曹远瞻八方，促气功曹催促十方都官使者，匝绕臣等身。郎吏、虎贲、察奸钩骑都官仆射、天驺甲卒、天丁力士、收气食气吏、收神食神吏、收鬼食鬼吏、收邪食邪吏、收精食精吏、收毒食毒吏、诛符破庙吏、科车赤符吏、刚风骑置吏、驿马上章吏，飞龙骑吏，屯住臣等前后左右。功曹使者严装事竟，罗列卤簿，关启灵宝官属，领仙监斋诸君将吏。天师所布下二十四治，三十六靖庐、七十二福地、三百六十五名山昆仑等，上宫三万六千神、日月星宿、璇玑玉衡、天地五帝、三界官属君将吏等，及道上二玄三元四始四面方位风气注气、甲子诸官君吏、考召君、东九夷胡老君、南八蛮越老君、西六戎氏老君、北五狄羌老君、中央三秦伧老君、五岳四渎丘沼君、诸庙神祇所在山川溪谷山林孟长十二溪女，根源本始土地之主社稷将吏，一时严装，与臣等身中功曹使者、飞龙骑吏，上启太上无极大道、太上大道君、太上老君、太上丈人、无上玄老，十方无极大道、道德众圣天尊、至真大帝、天帝、天师君、灵宝监斋大法师、诸官君。臣等生长魔俗，沉沦季叶，玩乐荣华，宿命因缘，忽见启拔，得奉大道。不以下愚好乐至真升仙之道，而宿罪深积，结缚不解。今相率共修灵宝无上斋，请烧香转经，以求所愿，功曹使者、飞龙骑吏，分别关奏，以时上达。关启事竟，各还臣等身中，复於宫室。须召又到，一如故事。因鸣天鼓三通毕。
　　仙公曰：此谓初建斋启事仪。其日夕六时烧香，唯向香炉祝耳，便礼拜。
　　妙向香炉祝曰：
　　香官使者、左右龙虎君、捧香使者，当令靖室斋堂之所，自然生金液丹碧芝英，百灵交会，在此香火炉前，使臣等得道，遂获神仙，举家蒙福，天下受恩。十方仙童玉女，侍卫香烟，传奏臣等所言，径御太上金阙玉皇几前。
　　次一时持斋者长跪，斋主自称：某治祭酒某先生，臣某甲等今烧香。因捻香烧之，祝愿。皆三烧香，三祝愿。
　　第一烧香愿曰：
　　臣等烧香，归身归神归命大道。臣等首体投地，归命太上三尊。愿以是功德，归流七世父母，乞兔离十苦八难，上登天堂，衣食自然，常居无为。今故烧香，自归依师尊大圣众至真之德。得道之后，升入无形，与道合真。
　　夫三尊者，道尊、经尊、真人尊也。三一之尊，通乎人身。
　　第二烧香祝愿曰：
　　臣等烧香，归身归神归命大道。臣等首体投地，归命太上三尊，愿以是功德，归流帝王国主君臣。臣等受道法师，父母同学，诸道士贤者，愿免离十苦八难，各保福祚，终入无为。今故烧香，自归依师尊大圣众至真之德。得道之后，升入无形，与道合真。
　　第三烧香祝愿曰：
　　臣等烧香，归身归神归命大道。臣等首体投地，归命太上三尊，愿以是功德，归流臣等身，令得仙度，升入无为，与四大合德。天下民人，蝖飞蠕动，一切众生，免离十苦八难，五毒水火，贼疫鬼害众厄，各保福禄，安居无为。今故烧香，自归依师尊大圣众至真之德。得道之后，升入无形，与道合真。
　　此一时烧香，以次人人上香，选高德一人为斋主，名曰法师。祝愿不须人人祝愿也。
　　烧香祝愿毕，於是白烧香已讫，斋人一时向东拜，自陈言：
　　臣等今归命东方无极太上灵宝天尊，赐所愿随心，求欲克得。
　　次向南方，次向西方，次向北方，次向东方，次向东南，次向西南，次向西北，次向上方，次向下方。是谓十方愿念，如先法，各方三拜，亦可一拜。毕。
　　正西向再拜言：
　　臣等今归命西方已得道大圣众至真诸君丈人，赐所愿者合。
　　次北向，次东向，次南向。面向经，三过祝愿如初。毕。此皆回向香炉，取其方面之正也。是为灵宝斋礼十方，太上大法妙赜矣。皆当安徐雅步，审整庠序，男女不得参杂，令威仪合於天典，则为鬼神之所具瞻，飞仙之所嗟叹，三界之所轨范也。仙人修此斋，亦无已时，况凡贤者乎。拜既竟，斋人以次左行，旋绕香炉三匝毕，是时亦当口咏步虚蹑无披空洞章。所以旋绕香者，上法玄根无上玉洞之天，大罗天上太上大道君所治七宝自然之台，无上诸真人持斋诵咏，旋绕太上七宝之台，今法之焉。
　　又三洞弟子诸修斋法，皆当烧香歌诵，以上象真人大圣众，绕太上道君台时也。故求无上正真大道者，亦可绕高座上清灵宝经。所以绕香炉者，直今世学者多浮浅，不能受至经。故示斋法，以委心香烟耳。行道心至，所愿寻香烟，已御太上。太上道眼恒洞观诸天下人善恶，亦无毫遗也，可不战战慎之哉。
　　仙公曰：常想见太上真人在高座上，转经而说法也。
　　转经法
　　安小床，向东转经传，案灵宝法，床高五尺，广长亦五尺。又法：床高四尺五寸，广长五尺。静舍促可就容雅屋，此谓斋日权时行道耳。若欲长斋，久思求仙道，当别立斋堂，必令静洁肃整，罗列经案香炉，施安高座於其中也。次向高座礼经，都三拜。言：
　　臣等今归命太上无极大道至真，无上三十六部尊经宝符，太上三尊。今烧香转经，希仰太上济度之恩，乞七世父母，以及帝王民人，一切众生，臣等身及家门大小，愿得赦除前世今世生死重罪恶过。或弒君父，或不孝二亲，或背师欺友，或废真就伪，或为劫贼、攻伐家国，或伐他国，或杀害众生，以为快乐，或淫犯他妻，门族交通，或离母子，夺人所爱，或杀贤人道士，或为君无道，或为臣不忠，誷上威下，酷虐百姓，己取荣名，或六亲相残，或败靖舍灵坛，或窃经书，或烧败经书，或污秽圣文，或评论道德以为虚诞，或笑人作善，自言我是，或嫉贤妬能，不欲胜己，或不崇有道，不敬老人，不念六疾，或呵风骂雨，及天地日月星辰、帝王国主、师父道士，轻慢四大，或骂鬼神，呼谓无知，或口是心非，自欺形影。诸如此等，莫大之罪，不可忆识，积世结固，缠绵不解，冤对不已。乞今烧香行道，以自度脱，於是改悔，伏从禁戒，不敢又犯。亦任意所首谢，皆一时头脑顿地，心中欣欣。如是圣人必得解脱诸苦八难，咸就无为道场矣。
　　太极真人曰：灵宝斋法，然十灯火，以法十方。十是数之至，故人十月而生也。夹门然灯。七世父母然七灯於堂前，靖舍常然一灯，夹门然二灯，及符着门户者，鬼神击人，岂当不从门户入耶。天常下六部使者，周行天下，伺人善恶，鬼神见符灯，皆曰善人之门，不可枉滥也。以此致分别，生死受福故也。日月星宿，病人行年本命，各然一灯。斋时，日夕各三时烧香悔过，唯一心听受经法妙赜之义。故转经说法，象古真人教化时也。圣人传授经教，教化於后世，使未闻者闻，未知者知。欲以此法桥，普度一切人也。行道之时，故不可得乱语，论及世务，唯当请问法师经义禁戒，师当为解说真要。人能使内外夷然，敬受经一句，司命加十算。若内外躁竞，毁经一句，司命夺十算。故真人不言，言必有中。言皆令作法，言人能弘道，非道弘人，此之谓也。
　　仙公曰：以大斋法合得洞真，所以七祖致去地狱，升天堂也。
　　斋人若妄言绮语，论及私鄙，罚香一斤，油五升，朱三两。送斋主宣示百姓，然后供公家用也。夫斋直求道之本，莫不由斯成矣。此功德巍巍，无能比者。上可升仙得道，中可安居宁国，延年益寿，保於福禄，得无为之道；下除宿罪，赦见世过，救危难，消灾治病，解脱死人忧苦，度一切物，亦莫有不宜矣。行道千日，心尽於玄，必能降真人，见圣得道也。
　　昼夜六时礼拜，三时中讲，三时思身中神。
　　太极真人曰：贤人有灾疾，道士当为立灵宝斋，转经烧香，悔罪请命，日数随意。主人当尽心，内外信向，奉师香油、朱纸少许，以效精诚之至，示之不聊也。若是浮华之人，不得妄施此大法。大法微远，非浅薄者所为也。自志无大雅好幽识妙赜，莫能宗矣。
　　太极真人曰：灵宝斋时也，太上真人、十方大圣、诸天帝王、飞仙仙人，如千亿万众，不可称数，千乘万骑，宝盖炜烨，飞华雪洒，香烟云散，十绝灵旛，随风飘讽，啸歌邕邕，飞凤和鸣，万龙齐驾，洋洋浮空而来，看听行道也。天人欢悦，鬼神称善，魔王叉手作礼，欣畅大法，三界大千众圣，同所嗟叹，所在神灵侍卫门户，皆令护人，无敢行恶逆者也。读经章句，咸当一心称善哉善哉。魔王当有宣令言曰：此无为贤人道士，功德巍巍，大圣所敬，我等各各当营护之，削其太山三官死名也。致白日升天，七祖受庆，反胎生天堂，兆身永保历劫之利贞也。
　　太极真人曰：夫王侯皆受前世宿福，致富贵，才智精明，功德满足，乃当复好道，此皆宿罪已尽。宿罪已尽者，其人必自笃好斋戒，学大经大法，则去仙近矣。若学持戒而不怠，克得上仙也。道士乐斋者，悉是宿罪尽。宿罪未尽，终亦不好之矣。此去仙圣犹远。学仙道欲长生久视，享无期之年劫，安宗庙，兴门族，度七世父母苦厄，升天堂，后世出贤明子孙，当受灵宝真文。行是斋，自得此大福。大福度人为先，所以先人后己，倚伏兼忘，忘其所忘，志与玄同。上士闻道，勤而行之，中士若存若亡，下士大笑道矣。
　　太极真人曰：夫感天地，致群神，通仙道，洞至真，解积世罪，灭凶咎，却冤家，修盛德，治疾病，济一切物，莫近乎斋静转经者也。古闻其言，今希见其人矣。
　　太极真人曰：贤者欲修无为之大法，是经可转，及诸真人经传亦善也。唯道德五千文，至尊无上正真之大经也。大无不包，细无不入，道德之大宗矣。历观夫已得道真人，莫不学五千文者也。尹喜、松羡之徒是也。所谓大乘之经矣。又大洞真经三十九章，不得人间诵之。所以尔者，是真道幽升之经也。诸天帝王下迎，散香花，六天大魔王官属侍卫称庆，皆来稽首受事，山海神灵莫不从己役使者也。咏之一句，诸天为设礼，况鬼神乎。故不可人间妄施行矣。灵宝经是道家之至经，大乘之玄宗，有俯仰之品。十方已得道真人，恒为之作礼，烧香散华，众道之本真矣。道士奉仰灵宝，朝拜斋戒，案法修之，皆使得道，岂有不然耶。此经若不能令至向获长生，升仙度世，故堕於尘壤者，天地无有仙人也。要在外想冥绝，内注玄真，然后景汉可凌也，长生可保矣。五千文感会众妙，大归等耳，胜得世间行也。诸斋法皆上宗於灵宝本斋矣。
　　仙公曰：此大斋上仙之道，所以七祖解脱罗纲，飞升太玄宫，身当先得五芝如芙蓉者也。五芝亦自生矣。
　　太极真人曰：五千文，仙人传授之科，素与灵宝同限。高才至士好讽诵，求自然飞仙之道者，具法信纹缯五千尺#2，与灵宝一时，於名山峰受之。师南向立，弟子北向之三拜，分金环各半，佩身受经毕。弟子方各一拜，从北始，周十方。读经亦先拜十方，如此法。太玄都旧典也，子今自明识之，子孙按法传之於后世贤人。太上口诀，宜当秘之。子应常思虚无真人、高上大法王、大千乘贤、世号老子者也。老子，玄中大法师矣。其以道眼观诸天人善恶，子弘此道，恐必飞仙。得妙之日，当知是经之不虚也。焕乎洞寂之文，大道之旨，尽於此矣。
　　仙公曰：世有高德人，欲讽诵期升仙者，当与灵宝同时受之。法信效奉经之盟也。故曰：不出户牖，以知天道，此之谓也。世将希有其人矣。若欲谈虚无，持高於时者，不须依此法受之也。真人直以教学仙耳。道士学之求仙，不师受者，即道不行。
　　太极真人曰：真人体道虚无，无所畏忌也。俗间有污秽者，直圣人为世人魂神忧故耳。人经污秽，不以香汤沐浴，多病害人，欲示民知清浊故也。夫鬼神之道，倍多污秽也，污便不行矣。但金尚不可秽耗，何况至道乎。大法真道，无所污秽明矣。
　　太极真人曰：世人经污，不问大小，应即解。解毕使烧香行道，本无日限也。
　　太极真人曰：饭贤福食，各有人数。外来之客，先亦同食。正一真人三天法师临升天，以百姓贫弊，为复灭损，作福或十人馔。忽过十人他宾集，无以供之，既不尽周，一人不遍，犹是不普。故制法悉事毕，余厨施一切人及众生辈，为主人祈福矣。后世不知之，故以相示也。酒不可都断使之有数，随人多少，不必令尽限也。故世教言：唯酒无量不及乱，斯之谓矣。酒多浊乱正气，三真亡宫，故不可过量，考官司之，宜慎之。
　　太极真人曰：有人不学道者，闻道士论至经幽赜，妙义弘远之旨，心不信用，而诬毁圣文，谓之虚诞，经教妄作耳，不足学也。己既不信，便嫉诸人经学，及导养之道，皆言不然。此人宿命前世时，不与仙圣作缘，贤人结因，今生无大智慧，故不得预贤圣之蕴韵矣。不信至道经教，而好学巫术杂书不真之事。其会同之日，唯酒肉为先，口是心非，诡黠相攻，淫欲纵横，放心所为，嗜物无厌。或复为师，初无教善之怀，．强弱相凌，恒欲肆其虐意，意中贪妬谮害，淫盗诈伪，凶悖乱逆，此人身常有十恶。何以知其人有如是之行，不遭罹罪网，见世安稳者。有人从来不履非法，动遵经教，而更婴忧苦者。夫人死身烂坏，魂神不朽，随生时之行善恶，皆有对。是以世人为恶颠倒，弒犯君父，酷逆无比，而不即被考者，由受先世宿福，福尽罪至。生或为阳官所治，死入地狱，覆诸茶毒，楚痛难言也。若善人今不效者，是其宿世恶罪未尽，尽便福至。或见世当贵，或死得生王侯之家，或生天上，或作鬼神。恶恶相缘，善善相因，是曰命根。学道者亦宜知此也。夫学道而至死不获者，功德未备，宿无重缘，因缘微薄故也。后世无不藉此功，以得仙度也。若复学道数年，便望升仙，未克之间，忽然中怠。或堕情欲，还随流俗，身没名灭，轮转死道，更诸苦恼。或失人身，忽去人道，未有还期也。有挺世聪明，而不教化於人，后生顽痴也。奴婢亦无种，皆由前生时欺取人物，今以力偿之。六畜以肉饴之。世人不信道经，狐疑正教，当受斯酷，岂不悲哉。道士若履善遇恶，能忍撼轲，守兹法戒者，保不失今之功矣。穷而不越道，道士也，死生王侯家。子於此得道，得道自当见宿命之根，由前世大布施，学道不倦，所以得仙矣。
　　左仙公曰：子其勉焉，历代未有不学而得仙者也。学仙要在方寸尽，方寸不尽，是以学而不获矣。圣人不误人也。
　　太极真人曰：夫祭酒当奉行老君百八十大戒，此可言祭酒也。故曰不受大戒，不得当百姓及弟子礼拜也。受此戒者，心念奉行，今为祭酒之人矣。祭酒当断念，舍众恶，推行戒法，当如是也。黄老道妙，检种人之法，非不真者，所参万中有一多矣。
　　太极真人曰：学士若能弃世累，有远游山水之志，宗极法轮，称先生。常坐高座读经，教化愚贤，开度一切学人也。假令本命寅卯，属东方二辰，称东岳先生。四方效此。辰戌、丑未生，称中岳先生。若复清真至德，能通玄妙义者，随行弟子同学，为称某先生。某人钩深致远，才学玄洞，志在大乘，当称玄称先生，或游玄先生，或远游先生，或宣道先生，或畅玄先生。略言其比，不可逆载。须世有其人，学者称焉，大都法如是耳。言名上清，清斋七日。先生位重，不可妄称，鬼神不承奉，以天考考人。夫先生者，道士也。於此学仙道成曰真人，体道大法，谓之真人矣。
　　太极真人曰：观世为道，希有欲斋戒转经，寻明师受读，请问义理，信用奉行之者。多是浮华浅薄之人，声色在心，志无大雅，好学小乘法。或有一人，欲斋戒学道，复无明师共相劝进。其志在仙道，图济一切人民，人民更非笑之。皆曰：彼不要之事，我未见人多学其法者，经书多虚妄语也。故不如我辈，并能消灾散祸也。夫聋者不闻韶武，瞽者不睹白黑，岂言已病哉。遂令大道不行，正法不兴，真经寝顿，精邪日滋，各称三宫女郎，妖乱并作，百姓将舍真追伪矣。悉由师不勤学，以劝弟子学正经、学正法。正真居其心，则魔魅远矣。不知上经大义，无以持检其心，邪魔鬼气入心中动作，其意无所不至。犹抱石济长津，岂不然哉。
　　太极真人曰：庄周者，太上南华仙人也。其前世学道时，愿言：我得道成仙，才智洞达，当出世化生人中，敷演道德经五千文，宣畅道意。惠子是其弟子，尔时亦言：先生若得道，能出处自在，弟子愿侍从，唱赞微言，通达玄旨，洞观道源，以解世罗也。检俗人华竞之心，导之以自然法门，故玄之又玄，众妙之门也。后并得所愿，着书皆通道意。世人于今不知是仙真上人，以庄子所造多寓言。大鹏、大桩、冥灵，皆实录语也，非虚发矣。夫大处则生此大物，今阆苑、昆仑、蓬莱、北海中，悉有是神物。小处则生小物。若欲皆眼见为有，不见为无，天下之所无多矣。道家经譬喻法中，说劫数久远，有石乃如昆仑山芥子，四十里中，天人罗衣，百年一度，拂尽此石，取此芥子一枚，譬如一劫之终。若是之久，谁当信斯者矣。
　　太极真人曰：灵宝经者，众经之宗，难以言宣。五千文微妙，众经大归义一也。洞真三十九篇，三十九真人说之者，盖无生之文矣。此真人传出之耳。其人道德真气，混化自然成真人，老子之俦矣。经历无穷之劫，非学道之人也。世人非宿恩至功德满足，得洞真经者，莫能知此义。所道者皆是无上三天自然宫室，万物山川。其山川万物，名有世上同者，非世之山川万物也，皆自然物，可闻难辩。洞真玉清经略解其义，不能覼缕，岂可思议也。奉之致大福，身得长生，宗庙安宁，诵之成真人之王，其道无上。昔之得上仙至真之道，皆是奉灵宝经者也。
　　三天称仙，梵天称道。天地有终始，故有大小劫，诸经亦随之灭尽也。后代圣人更出法，唯道德五千文、大洞真经、灵宝不灭不尽，传告无穷矣。故曰无生之篇，众经之王也。故代代教化应成仙道者，世世莫知其源。巍巍至尊，非鬼神所见，唯六天大魔王来奉承经师尔，上三天司直仙官监察之矣。亦非下仙之所闻也，真人乃能学之耳。世人不知道是仙人，又言仙非道，皆是其宿对未尽故也。对尽自得玄解大智慧，朗然知之，知之得道矣。五千文至难知，有知之人皆知之。故曰当解无上大慧也。
　　太极真人曰：建灵宝斋法，举高德玄解经义者为法师。次才智精明，能通妙理，闻见法度为都讲。次监斋，弹罚非法。次侍经，次侍香，次侍灯，次第坐处。先受此经为上，后受为下。家一人受经，余人有好斋者，听斋。若时有黄赤太一祭酒，好见斋法者，听斋，观大法化，但不得同床而坐。纵复至德，人间名望於世，悉当在后行，以其治箓为次第也。烧香同尔。所以尔者，其人宿有微缘，故今得预之矣。
　　太极真人曰：斋时皆心注玄真，永无外想。想念在经师，先思三一在宫室，安居分明，具三魂七魄，太一镇泥丸中，如回风帝一法。然后与兆俱斋听经，口受心存，则三尸亡走，邪气灭去，内外受真，如此近仙矣。傍吐纳导引和液，行上诸妙道，天真恐必降子也。上士得道於室内矣。虽处岩穴，而外想一毫不绝，亦徒劳损力尔。学道唯心尽，心尽，仙人当下观试之也。子善详察之焉。
　　太极真人曰：道士远绝人迹，静栖名山，修是长斋，独处幽谷，则不复选法师，唯心与口谈矣。人间修是斋，道士服食五谷，断无所饵则已，若服药物，正中服之也。过中听饮，清饮而绝食，平旦饮粥，日中菜食。斋限竟，解斋，如设大厨状，唯宜洁净尔。果随时珍，当先行香祝愿也，愿斋主升仙度世。
　　太极真人曰：修斋之道，常行十善念：
　　第一为道念四大，令得七世父母免脱忧苦，上升天堂，衣食自然。
　　第二念帝王国主道化兴隆，庠序济济，皇教恢弘，威仪翼翼，普天所瞻，民称太平，六夷宾伏，妖恶日灭，贤圣日生。
　　第三念法师功德大建，教化明达，俱获飞仙。
　　第四念同志学人，早得仙道，更相开度。
　　第五念亲属和睦，好尚仁义，贵道贱财，行为物范。
　　第六念损身布施道士及饥寒者，天下民人，各得其所。
　　第七念蠕动蚑行，一切众生，咸蒙成就。
　　第八念首谢前世今世生死罪对，立功补过。
　　第九念家门隆盛，宗庙有人，世生贤才。
　　第十念尊受师经，无敢中怠，平等一心，广度一切，我身升仙，白日登天，拜见太上，永成真人，服五色灵液，与道合同。
　　郑先生曰：登山受经时，亦不须拜章，口启之尔。
　　颂曰：
　　道以斋为先，勤行登金阙。故设大法桥，普度诸人物。宿世恩德报，道心超然发。身飞升玄都，七祖咸解脱。
　　受竟，必颂此文。
　　南岳先生郑君曰：吾先师仙公，常秘此书，非至真不传也，万金不足珍矣。仙人相授於口，今故书之。仙公言：书一通封还名山，一通传弟子，一通付家门子孙，世世录传，知道者也。与灵宝本经俱授之，道家要妙也。
　　抱朴子曰：洪意谓大斋日数多者，或是贵人，或是道士，体素赢弱不堪，日夕六时礼拜。愚欲昼三时烧香礼拜，夜可阙也。为当讲法义而已，能六时烧香者，自当全法尔。恐人未得道，气力极弱，但欲一日一夜斋此，可六时行道也。学者其善详用焉。
　　建斋极，可食乾枣、鹿脯腊，是生鲜之物，一不得享也。
　　若非山学道士，居家修经者，岂能长斋久思哉。要当应斋，少可十日、九日、七日、三日、一日行道矣。斯功德弘普，学道之上法，七祖离苦毒，上升福堂，此可谓至孝之道也。孝悌之至，通於神明，远延七玄，何但祖考乎。故上仙秘之也。
　　太极真人敷灵宝斋戒威仪诸经要诀竟
　　#1 五千尺：疑当作「五十尺」
　　
