太一救苦天尊说拔度血湖宝忏
　　经名：太一救苦天尊说拔度血湖宝忏。一卷。底本出处：《正统道藏》洞玄部威仪类。
　　太一救苦天尊说拔度血湖宝忏
　　尔时，救苦天尊坐九色莲台，威光遍满十方。诸大天尊、救苦真人，一切仙众说诸血湖产亡血殂、罪业因缘。时有妙行真人出班长跪，告天尊曰：臣今下观欲界酆都罗山诸狱异名九幽之狱，次有二十四狱、三十六狱、一百八狱、阿鼻地狱、岱岳锋刃十八地狱、大小铁围无间地狱、五湖四海九江泉曲地狱、孟津黄波流砂地狱、应化牢槛八万四千幽狱。凡遇赦恩，皆准仁慈，普沾大泽，殊不知有血湖一狱。在大铁围山之南，别有大狱，其狱名曰无间之狱。狱之有狱，号曰硖石之狱。狱之东北，地号血湖。长一万二千里，周回八万四千里，下有一门，名曰伏波，乃血湖大神主之。其狱有五，一曰血脓之狱，二曰血冷之狱，三曰血污之狱，四曰血资之狱，五曰血湖之狱。独此一狱，又列为五，有硖石无间之号，大小铁围之山，皆分拘带血之魂、腥秽无边之众，以至食胎黄球之鬼兴讼三官，青姑黑齿之神拘魂九地。天狼天狗竞施吞啖之威，六甲六丁莫赐护持之力。动经亿劫，无有出期。乃是世间产死之魂、血伤之魂，坠堕斯狱。缘此等罪报，盖生前多有狼毒、损物伤人、不孝不忠、不仁不义，耽淫五浊，灵识沈迷，沦滞三涂，形神散乱。汝等罪魂，以夙生冤对，受报兹身，厄难血尸，命绝产死。或怀六甲，命属三元，堕子落胎，因而闷绝。或母存子丧。或母丧子存。或母子俱丧，男女未分而俱死。或胚胎方成而遽死。或染患而将临产月。或怀娠而失坠高低。或药饵误毒而中伤。或痈疽痢疾而身殒。或崩漏至死。或淋沥而亡。或怀胞胎而竟不分娩。或生男女而月内倾亡。或因血病至死。或被刀刃所伤，未尽天年，乃为夭丧。或身殁干戈之下，魂飞矢石之场。或抱恶病而告终。或犯王法而受戮。形躯混浊，神气昏蒙，一切血死之众遍体腥膻，形骸臭秽。千生万劫，无有出期。况幽阴至苦，业报最探。硖石之狱不可闻见，铁围万雨，剑刃千重。巨顶颠危，中开一穴。山漫黑雾，阴霾自然。恶毒之汁，交流沈浸罪人，煎煮身心，骨肉溃烂，苦楚难禁。动经亿劫，不睹光明，天恩符命，未尝能到。阴官拷掠，昼夜无停，啖髓食心，翻尸掷体，诸狱之苦，最重血湖。一入此扃，何时解脱。
　　尔时，救苦天尊为诸众生宣说太上真符，流光宝符，丹台玉册，飞玄灵章，颁行诸狱幽扃，径到硖石血湖。普放光明，照烛幽间，铁城摧毁，血湖枯乾。灰河化碧玉之池，硖石变清凉之座。凡民积畔，报对莫逃。以宿世之冤仇，作今生之子母。岂谓熊罴入梦之始，常怀鸱枭食母之思。甫临十月之期，竟作九泉之鬼。呱呱孩提之在，悠悠魂魄何归。或已分娩而两殂。或未离析而全丧。形骸秽浊，神性昏冥，血湖之中，产死女魂。惟愿已生未生，悉遂生成之快乐；前化后化，俱蒙化育之深仁。更有血气之属，必各有之民物之胞，悉本同体，伤胎破卵，茹苦衔冤。前世恶因，今生业报。不待日月满足，已觉娠孕动摇。蓄鬼气於无形，毒流脏腑；遭黄球之暗食，痛彻肝肠。或饮药以自戕。或抱疾而随丧。沈埋待替，痛苦谁怜。惟愿血气和平，早脱幽阴之界；魂神澄正，上升福庆之堂。及有争地争城，自昔有杀人之祸；图王图霸，不幸逢战阵之时。方当披甲以从戎，所愿执俘而献凯。势孤援寡，气尽力疲。身膏血刃之场，骨埋青荒之野。望乡间而甚远，求祭享以何从。雪积冰坚，漠漠湖沙之上；天阴雨湿，啾啾哭夜之声。虽报国以输忠，实无罪而就死。或难逃於劫数，亦不免於伤残。似此沈沦，实堪怜悯。血湖狱中，战亡阵死男魂等众。惟愿庆云开生门，不坠昏迷之境；神功摄游气，托生忠义之家。再有奇疾萦缠，岂灾迍之适至；宿缘幸报，宜善恶以无差。不因訾毁三宝而来，则是毒害众生所至。抱风癞，则皮肤溃烂；苦痈疽，则血脉淋漓。吁吁枕上之声，淹淹泉下之鬼。见之可恶，死亦谁怜。或因吐痢淋漓而殂，各有臭污腥秽之气。不因救拔，曷遂超升。血湖狱中，一切痈疽、泻痢、死亡、风癞、疮痰等众。惟愿痼疾复形，早使六根清净；慧光烛下，同瞻三宝提携。又有王法昭明，俨条章之具在；人心邪僻，陷刑辟而不知。岂不畏，三尺之严；终不忍，一朝之忿。狠斗杀伤之众，强梁劫掠之徒。魂飞伏锁之时，身首异处；命断登场之后，血肉淋漓。身虽弃於尸林，魂实拘於泉曲。业缘未尽，忿气犹存。血湖狱中，一切冒犯王法死亡等众，惟愿听生神章，使形神而复体；持元始箓，俾恶业以顿除。是以太乙救苦天尊，放九色祥光，遍照诸狱，赦宥罪魂，普使一切产厄血湖罪魂脱离苦趣，得睹阳光。是故烧香，归身归命，五体投地，志心朝礼，三清圣众。
　　按人各恭敬
　　志心朝礼，玉清元始天尊。
　　志心朝礼，上清灵宝天尊。
　　志心朝礼，太清道德天尊。
　　志心朝礼，昊天玉皇大帝。
　　志心朝橙，紫微北极大帝。
　　志心朝礼，紫微天皇大帝。
　　志心朝礼，后土皇地祇。
　　志心朝礼，太一救苦天尊。
　　志心朝礼，玉宝皇上天尊。
　　志心朝礼，玄真万福天尊。
　　志心朝礼，太妙至极天尊。
　　志心朝礼，玄上玉晨天尊。
　　志心朝礼，度仙上圣天尊。
　　志心朝礼，好生度命天尊。
　　志心朝礼，太灵虚皇天尊。
　　志心朝礼，无量太华天尊。
　　志心朝礼，玉虚明皇天尊。
　　志心朝礼，真皇洞神天尊。
　　志心朝礼，流光救苦天尊。
　　志心朝礼，玉符赦罪天尊。
　　志心朝礼，大慈接引天尊。
　　志心朝礼，金阙化身天尊。
　　志心朝礼，九幽拔罪天尊。
　　志心朝礼，朱陵度命天尊。
　　志心朝礼，九炁生神天尊。
　　志心朝礼，慈航苦海天尊。
　　志心朝礼，法桥大度天尊。
　　志心朝礼，慈光拔度天尊。
　　志心朝礼，灯光普照天尊。
　　志心朝礼，日月普明天尊。
　　志心朝礼，流光梵现天尊。
　　志心朝礼，符光洞照天尊。
　　志心朝礼，转轮圣王天尊。
　　志心朝礼，九光炼度天尊。
　　志心朝礼，火炼丹界天尊。
　　志心朝礼，荡除昏翳天尊。
　　志心朝礼，清水度魂天尊。
　　志心朝礼，火炼丹简天尊。
　　志心朝礼，灵源普润天尊。
　　志心朝礼，玉眸炼质天尊。
　　志心朝礼，火炼血尸天尊。
　　志心朝礼，荡除血湖天尊。
　　志心朝礼，灵宝荡秽天尊。
　　志心朝礼，清净真意天尊。
　　志心朝礼，神功妙济天尊。
　　志心朝礼，水炼血尸天尊。
　　志心朝礼，金映护魂天尊。
　　志心朝礼，解除冤业天尊。
　　志心朝礼，法云流润天尊。
　　志心朝礼，引魂光明天尊。
　　志心朝礼，高真妙果天尊。
　　志心朝礼，神光广被天尊。
　　志心朝礼，逍遥快乐天尊。
　　志心朝礼，开光丹景天尊。
　　志心朝礼，丹天焕明天尊。
　　志心朝礼，湛寂法云天尊。
　　志心朝礼，惠道照明天尊。
　　志心朝礼，慈映度苦天尊。
　　志心朝礼，妙玄朱光天尊。
　　志心朝礼，拔苦慈恩天尊。
　　志心朝礼，度厄应变天尊。
　　志心朝礼，妙道光明天尊。
　　志心朝礼，惠炬大真天尊。
　　志心朝礼，开拔苦魂天尊。
　　志心朝礼，严净无等天尊。
　　志心朝礼，救苦真圣天尊。
　　志心朝礼，万静真元天尊。
　　志心朝礼，普慈难赐天尊。
　　志心朝礼，上灵慧日天尊。
　　志心朝礼，拔苦真阶天尊。
　　志心朝礼，赞辉法境天尊。
　　志心朝礼，云华见相天尊。
　　志心朝礼，把真炼妙天尊。
　　志心朝礼，慈云法雨天尊。
　　志心朝礼，阳光朗照天尊。
　　志心朝礼，陶魂有魄天尊。
　　志心朝礼，全形变化天尊。
　　志心朝礼，广度沈沦天尊。
　　志心朝礼，十方应化天尊。
　　志心朝礼，慈云荫礼天尊。
　　志心朝礼，常沾法雨天尊。
　　志心朝礼，解冤释结天尊。
　　志心朝礼，断除业障天尊。
　　志心朝礼，体神清静天尊。
　　志心朝礼，天河灌沐天尊。
　　志心朝礼，黄华荡形天尊。
　　志心朝礼，三界流通天尊。
　　志心朝礼，护魂无滞天尊。
　　志心朝礼，回骸起死天尊。
　　志心朝礼，虚黄演教天尊。
　　志心朝礼，荡除血秽天尊。
　　志心朝礼，青帝蔎魂天尊。
　　志心朝礼，白帝倚魂天尊。
　　志心朝礼，赤帝养炁天尊。
　　志心朝礼，黑帝通血天尊。
　　志心朝礼，黄帝中主天尊。
　　志心朝礼，玉帝生神天尊。
　　志心朝礼，五帝全形天尊。
　　志心朝礼，大慈至广天尊。
　　志心朝礼，昭彰妙道天尊。
　　志心朝礼，开通业道天尊。
　　志心朝礼，光明普照天尊。
　　志心朝礼，法桥济惠天尊。
　　志心朝礼，圣力无边天尊。
　　志心朝礼，升入无形天尊。
　　志心朝礼，三光洞照天尊。
　　志心朝礼，甘露流通天尊。
　　志心朝礼，回光启曜天尊。
　　志心朝礼，宁声救苦天尊。
　　志心朝礼，宝座圆满天尊。
　　志心朝礼，随愿往生天尊。
　　志心朝礼，大慈大悲救苦真人。
　　志心朝礼，大慈大悲救度真人。
　　志心朝礼，大慈大悲大惠真人。
　　志心朝礼，万福真人。
　　志心朝礼，万道真人。
　　志心朝礼，郁罗真人。
　　志心朝礼，真定真人。
　　志心朝礼，观妙真人。
　　志心朝礼，妙行真人。
　　志心朝礼，慈悲真人。
　　志心朝礼，太极真人。
　　志心朝礼，九华真人。
　　志心朝礼，拔度真人。
　　志心朝礼，普慈真人。
　　志心朝礼，太素真人。
　　志心朝礼，慈荫真人。
　　志心朝礼，太妙真人。
　　志心朝礼，慈惠真人。
　　志心朝礼，正一天师。
　　志心朝礼，演教天师。
　　志心朝礼，启玄天师。
　　志心朝礼，开化天师。
　　志心朝礼，进仙天师。
　　志心朝礼，化身天师。
　　志心朝礼，普摄天师。
　　志心朝礼，普救天师。
　　志心朝礼，拔难天师。
　　志心朝礼，救死天师。
　　尔时，救苦真人曰，再行忏悔，坛下善男信女及所荐亡魂，自从前世，乃至今生，受身女流，过多罪咎。婚姻之后，聚守成家，处事营生，故犯误为之罪。或不净手漱口念经之罪。破斋犯戒不信阴阳之罪。饮酒醉乱心神之罪。己是他非说人长短之罪。重秤大斗，入己之罪。轻秤小斗，与人之罪。不忌三光，节届淫欲之罪。生男育女，堕子落胎之罪。憎嫌男女太多用水，渰浸弃撇之罪。擅用水浆污浊江河之罪。呵风骂雨，恶寒厌暑之罪。洗米澄泔，淘沙落粒之罪。厌贱谷米菜蔬之罪。剪截币帛任意衣着之罪。故杀误杀，教杀自杀之罪。热汤泼地，损害一切虫蚁之罪。轻凌翁姑父母、伯叔兄弟之罪。无辜叫唤鬼神，咒诅诬盟之罪。孤贫乞求不与之罪。富贵贪婪不知止足之罪。耕田种作，穿坑掘土，损害含灵之罪。养育鹅蚕不节之罪。畜养牺牲贪财之罪。今对三清御前，一一忏悔之后，即俾生生雪净，世世冰清，永消积罪之愆，尚纳平康之庆。誓坚归向，仰答生成，各各虔诚，志心信礼。
　　志心朝礼，酆都府主玄天上帝冥官。
　　志心朝礼，酆都左府太阳宫注生冥官。
　　志心朝礼，酆都右府太阴宫注死冥官。
　　志心朝礼，酆都镬汤狱定罪考鬼灵官。
　　志心朝礼，酆都风雷狱定罪考鬼灵官。
　　志心朝礼，酆都铜柱狱定罪考鬼灵官。
　　志心朝礼，酆都火翳狱定罪考鬼灵官。
　　志心朝礼，酆都屠割狱定罪考鬼灵官。
　　志心朝礼，酆都金刚狱定罪考鬼灵官。
　　志心朝礼，酆都火车狱定罪考鬼灵官。
　　志心朝礼，酆都溟泠狱定罪考鬼灵官。
　　志心朝礼，酆都普掠狱定罪考鬼灵官。
　　志心朝礼，酆都火坑狱定罪考鬼灵官。
　　志心朝礼，酆都粪秽狱定罪考鬼灵官。
　　志心朝礼，酆都硖石狱定罪考鬼灵官。
　　志心朝礼，酆都血湖狱定罪考鬼灵官。
　　志心朝礼，酆都大铁围山定罪考鬼灵官。
　　志心朝礼，酆都小铁围山定罪考鬼灵官。
　　志心朝礼，酆都有间狱定罪考鬼灵官。
　　志心朝礼，酆都无间狱定罪考鬼灵官。
　　志心朝礼，酆都诸大地狱定罪考鬼灵官。
　　尔时救苦天尊再谕妙行真人曰：吾今以此经忏散布万国九州、十方世界。若有奉道之民，世间男女，或遇三元八节、五腊直日、三伏斋日、生辰忌日，发无上道意，遇诸产难及一切厄难，说诸因缘，普得超度。烧香朝礼，诸大天尊真人、天师名位者，魂生天堂，逍遥自在。於是救苦天尊而说颂曰：
　　运真合灵会，宝勑召诸神。六天垒重阴，酆都九幽狱。典吏部冥洞，三官执九府。主典神吏众，一切主录罪。拔度产血难，出离三涂苦。流光玉元符，照破血湖狱。炉炭生青莲，刀剑生骞林。火池化温泉，镬汤为春圃。超度长夜魂，往生极乐国。
　　太一救苦天尊说拔度血湖宝忏竟
　　
