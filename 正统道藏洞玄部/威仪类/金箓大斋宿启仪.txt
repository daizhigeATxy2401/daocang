金箓大斋宿启仪
　　经名：金箓大齐宿启仪。一卷。底本出处：《正统道藏》洞玄部威仪类。
　　金箓大斋宿启仪
　　各礼师存念如法
　　东方
　　九炁青天，明星大神。焕照东乡，洞映九门。转烛阳光，扫秽除氛。开明童子，备卫我轩。收魔束妖，上对帝君。奉承正道，赤书玉文。九天符命，摄龙驿传。普天安镇，我得飞仙。
　　南方
　　南方丹天，三炁流光。荧星转烛，洞照太阳。上有赤精，开明灵童。总御火兵，备守三宫。斩邪束妖，翦截魔凶。北帝所承，锋火八冲。流铃交焕，敢有不从。正道流行，我享上功。保天安镇，亿劫无终。
　　西方
　　七炁之天，太白流精。光耀金门，洞照太冥。中有赤皇，号曰帝灵。保神安镇，卫我身形。断绝邪源，王道正明。宫殿整肃，三景齐并。道合自然，飞升紫庭。灵宝玉字，溥惠万生。功加一切，天地咸宁。
　　北方
　　北方玄天，五炁徘徊。辰星焕烂，光耀太微。黑灵尊神，飞仙羽衣。备守五门，检精捕非。敢有干试，豁落斩摧。玉符所告，神真八威。邪门闭塞，正道明开。映照我身，三光洞辉。策空驾景，举形仙飞。
　　中央
　　黄中理炁，总统玄真。镇星吐辉，流焕九天。开明童子，一十二人。元炁阳精，炎上朱烟。洞照天下，及臣等身。百邪摧落，摄鬼万千。中山神咒，溥天自然。五灵安镇，身飞上仙。
　　呜法鼓二十四通
　　无上三天玄元始三炁太上老君，召出臣身中三五功曹、左右官使者、左右捧香驿龙骑吏、侍香金童、传言散花玉女、五帝直符直日香官，各三十六人出。出者，严装显服，冠带垂缨。关启玄坛土地，方域神真。臣今宿启告斋，建坛阐事。谨为入意其诸丹悃，具载缄誊。愿得太上至真道炁、灵宝瑞光下降，流入臣等身中。令臣所启之诚，速达径诣至真无极大道、三清上圣，昊天玉皇上帝御前。
　　请称法位
　　具法位臣，某今故烧香，愿以是香功德，上祝皇图巩固，圣寿绵长。熏陶仁厚之风，垂拱太平之治。溥为藩屏王侯、土地官长。臣等三师五友，异代学真，谷隐岩栖，门徒祭酒，以至三军万姓，天下人民，动植飞潜，无边含识，归身归神归命太上十方灵宝自然至真无极大道。特乞赦原三业六根，无边衅咎，得亲正教，同沐深恩。身得道真，歌咏太平。同跻仁寿，逍遥无为。永与道合，所启玄感，应声上御至真无极道前。
　　起敬赞
　　唱十方
　　礼足，各长跪，归命忏悔
　　臣法众等，至心归身归神归命十方无极大道太上灵宝天尊。恭望洪慈，洞垂巨泽，溥降洪恩。臣闻混元祖炁，常清静以为宗；金箓仪文，匪斋盟而莫格。将感通於上圣，先涤荡於纤瑕。庶竭忱诚，以虔祀事。犹虑臣等智沦象罔，识染纷葩。精气神混合之真，业山未破；身心口流吹之妄，定水俄波。动积过尤，无边无量。仰祈矜悯，俯赐赦原，使臣等奏对无魔，存思合道。会万真於帝所，绵亿载於皇图。教法兴隆，振道风於遐迩；显幽庆幸，依圣日之光华。玉叶安嘉，金汤永固。臣法众等至心稽首，礼谢无上正真三宝。
　　三启颂
　　三礼
　　重称法位
　　具位臣，某与临坛法众等，谨同诚上启虚无自然至真无极大道大罗元始天尊，太上道君，太上老君，昊天玉皇上帝，紫微上宫天皇大帝，紫微中天北极大帝，后土皇地祇，东华南极、西灵北真、玄都玉京金阙七宝层台紫微上宫灵宝至真明皇道君，至真诸君丈人，十方已得道大圣众，上相上宰、上保上傅，少保少傅、四司五帝、十二仙卿，三十六部尊经，玄中大法师，三天大法师，紫微垣帝座星君，太微垣少微垣帝座星君，皇帝本命星君，帝座照临星宰，皇太子本命星君，宫垣照临星曜，三界官属一切威灵。臣等幸以宿缘，生逢道运。总图校录，誓流演於仙科；保国宁家，惟赞襄於道化。按瑶坛而宿建，遵琼笈以虔析。锵锵佩玉之和，秩秩鼓钟之序。帝临无贰，天听非遥。更冀申饬神真，降差官将，荡除氛厌，翦截邪踪，营卫斋坛，道迎景福。使臣等朝修默感，念虑合真。万象呈辉，临照密迥於皇极；三乘启蕴，希微妙演於琼科。神化洋洋，灵光赫赫，明晨行道，续更敷言。谨启以闻。
　　十念
　　存神烧香
　　香官使者，左右龙虎君，侍香诸灵官。当令臣向来宿启瑶坛之所，自然生金液丹碧芝英，百灵众真交会在此。香火鲈前，上愿天鉴宸衷，尊安皇极。玉振金声之合序，琼轮羽盖之临轩。福集邦畿，恩覃宇宙。十方仙童，玉女接侍。兰烟传臣向来所启之诚，速达径御，至真无极大道，三清上圣，昊天玉皇上帝御前。
　　出堂颂
　　金箓大斋宿启仪竟 
　　
