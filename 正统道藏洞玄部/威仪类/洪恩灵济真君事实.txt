洪恩灵济真君事实
　　经名：洪恩灵济真君事实。朱棣等撰。一卷。底本出处：《正统道藏》洞玄部威仪类。
　　洪恩灵济真君事实
　　御制灵济宫碑
　　朕惟自古英贤，生为名臣，着芘民之功，没为明神，赞天地之化。鼓动流荡，行乎两间，以荫福斯民，御灾捍患。欨枯吹生，濯濯洋洋，如在其上，如在其左右者，非智虑所可得而测也。《诗》曰：神之格思，不可度思，矧可射思。其此之谓欤。惟九天金阙明道达德大仙显灵溥济真人江王，九天玉阙宣化扶教上仙昭灵博济真人饶王，其功德充溢，盖若是已。神南唐之冑，生有民社之勋，没录仙班之籍，伯仲齐美，华萼联芳。领职上天，惧灵下土，呼吸感应，电迈风行。下民是冒，父母其依，慈祥仁爱，物赖以宁。乃者，朕躬弗豫，用药百计，罔底于效？神默运精灵，翊卫朕躬，顷刻弗违，随叩随应，屡显明征，施以灵符，天医妙药，使殆而复安，仆而复起，有回生之功，恩惠博矣盛矣。朕揆德凉薄，何由获兹，永怀神德，曷其能忘，海深岳峻，其焉有极。盖有功必报，国之恒典，是用祝册，加封神号。伯曰清微洞玄冲虚妙感慈惠护国庇民洪恩真君，仲曰高明弘静冲湛妙应仁惠辅国佑民洪恩真君，旧号俱如故。大新庙宇，亢爽轩豁，称神所栖。爰勅有司，虔洁香火，春秋祭祀，岁易时衣，给洒扫五户，表朕悃福，答神鸿休。虽然神功之厚，而报赉之薄，神固无责於报否，在朕心有不能已矣。夫天地之德曰生，神体天地之道，弼亮化机，出幽入明，翕张欻忽，遨游太清，监观四方，济利群生，功在霄壤。昭昭若此，固有不可得而名言者。乃彰神绩，勒于贞石，树之于庙，垂示无穷，并系以诗曰：
　　天产英灵为世杰，出入幽明犹一覕。生着勋劳保瓯粤，没为明神崇伟烈。芒芒海甸倚芘樾，雨旸寒燠调以制。冬无凌兢夏无暍，沙气远珍靡飓颲。下徐高黍岁禳桀，驱拂不祥走祆(薛十虫)。晨锺暮鼓乐奢耋，卓彼鳌峰峻且巀。蜿蜓回抱天造设，春兰荐芳秋鞠馝。寒泉白石漱清洁，神之游兮羽葆翳。飞云翩翩导幢节，欻来忽往灵僁僁。呼吸响应速以偈，济利溥博无时(忄十局)四时报享繁献醊，卫朕之功畴与埒。惟矢铭心与刻骨，书恩着德勒坚碣。垂示万古昭日月。
　　永乐十五年五月初一日
　　二真成仙传
　　徐知证系出偃王之后，五代时南唐人，与其弟知谔，并英迈绝伦，宽仁爱物，忠君孝亲，崇信三宝，同心好善，精勤至道，修斋设醮，日常持诵玉皇真经并宝号。兄弟俱事吴，其后知证封江王，知谔封饶王，镇金陵，战守有备，抚辑流亡？控扼二十余州，氓征就宽，军给以饶，林蛮洞蜑，守条死要，稚耋嬉游，连手歌讴，上无所怨，下无所雠，江南之民，举赖以安。后奉命帅师攻闽，恐良善荼毒，乃发至愿，每五更望北拜斗，早膳恒素食，祈珍兵革，所至劳来。百姓诸郡，望风以城降，父老箪食壶浆，拥道迎之。次峡江，有溃卒数百，阻山为乱，立命歼其渠魁，余卒弃甲呼舞，不战而收。民皆安堵，虽田园蔬稻，一无所犯，乃相谋曰：此吾复生之父母也。立祠於鳌峰以祀之。
　　未几，兄弟相继仙去，遂为斗中都水使者，出入天宫，积行累功，默佑下民。俾人皆尽忠行孝，崇信三宝。遇岁旱，民祷祠下，祠前潭水深不可测，俄有灵蛇出，蜿蜓于几案间，色如丹砂，蕾买起潭面，竟日不收，诘旦果雨，岁大熟。一日，演溪霖潦暴溢，田稼垫溺，众方狼顾失色，忽见有役夫千群，竞操畚锸，疏其源，决其流，水竟不为民害，已而俱失所在，乃神兵也。沧峡滩石峻脸，舟船上下失势，水工叫呼祈佑，感云中有黄旗隐隐，即帖然无虞。凡民居有不戒于火者，有蝗蝝伤其稼者，叩之，则反风灭火蝗辄飞去。又为符药以施人，凡婴疾弗愈者服之，无不立效，祈子息者服之，即得嗣续蕃昌。由是民安物阜，田里晏然。闽人刘彝守桂州交址，蛮贼寇边，陷钦连等州。彝震惧，莫知所为，斋戒默祷，贼果溃去。其后韩世忠战大仪镇，吴玠战和尚原，俱遣将士卫国，效八公山草木之灵，使敌遥见旗纛旌麾飞扬，山谷铁骑百万，行阵严肃，钲鼓之声震动原野，不待交兵，而已败北。灵迹显异，不可备述。
　　一日，黄箓斋进，忽闻天乐呜空，祥云环远，仙官导从，甚都乃感，天帝遣神人颁诰：封江王为九天金阙明道达德大仙显灵溥济真人，主管上清天文院，便宜行事，行文昌司禄上宰会书天机省事。妻泾国夫人许氏，顺助仁惠仙姑，兼管太乙延生右真司事。饶王为九天玉阙宣化扶教上仙昭灵博济真人，主管下元地府诸司，便宜行事，权南极注生上相会书雷霆玄省事。妻卫国夫人陶氏，善助慈懿仙姑，兼管元皇北阴注生司事。仍封父忠武真人，母仁寿仙妃。
　　比者，朕躬遘疾，默运化机，大阐灵贶，翊卫左右，顷刻不离，施以灵符，济以天医妙药，随言随效，感应如响。使困敝之体，既危而即安。沉痼之疾，尽脱而复旧。斡旋之力，同於更生。感神之惠，铭刻不忘。是用祝册，加封伯曰清微洞玄冲虚妙感慈惠护国庇民洪恩真君，泾国夫人加封贞应仙妃，仲曰高明弘静冲湛妙应仁惠辅国佑民洪恩真君，卫国夫人加封恭静仙妃，神父曰翊亮真君，神母曰淑善仙妃，旧号俱如故。大新闽地祠宇，又於京都建立行祠以安神栖。特动所司，严奉祀焉。
　　夫为人臣，而功施社稷泽被生民者，必生为英杰，死为明神，虽百世之下，福佑生灵，阴翊皇化。观知证、知谔，以世冑之裔，事主季世，乃能靖难一方，保全其民，既攻闽中，按甲入境，首除乱兵，脱民锋镝之惨，措之衽席之安，是以人心感激，靡克报称，乃立生祠以杞之。逮其仙去，御大灾，捍大患，使民无凶荒疵疠之忧，遂休养生息之乐，功成行满，上感天心，锡号真人，叙列仙品。比者，斡运化机，大阐灵贶，愈疾朕躬，是用加以徽号，新其祠宇，虔奉享祀，以答神休，斯皆累积阴功之所致，故昭昭不朽，与天地相为悠久，夫岂偶然而已哉。
　　诗曰
　　事亲尽孝事君忠，华萼联芳孰与同。
　　更复精勤修至道，并分茅土受王封。
　　又
　　当年驻节向金陵，万里江南不识兵。
　　师入七闽人按堵，几多福泽在生灵。
　　又
　　岁旱灵潭起垫龙，大施霖雨作年丰。
　　演溪水落民无患，沧峡舟船险更通。
　　又
　　蝗无伤稼火无过，田野均蒙惠泽多。
　　徧给灵符蕃子息，更能愈疾起沈痾。
　　又
　　桂郡扬灵却寇蛮，现奇更效八公山。
　　神兵百万填山谷，顿解重围顷刻间。
　　又
　　灵符妙药出天医，翊卫微躬不暂离。
　　起疾神功难报称，再生感惠此心知。
　　又
　　随声应感不移时，斡运功参造化机。
　　驭气乘风游八极，天宫陆降阐灵威。
　　又
　　生为名将建高勋，行满成仙福有因。
　　京国鳌峰长庙食，丹书锡号证天真。
　　又
　　威灵濯濯更洋洋，卫国安民绩愈彰。
　　不独声名昭日月，永同地久与天长。
　　保奏真君文
　　金阙侍中行九灵飞步章奏节制雷霆臣王谨奏：臣切谓道在无极之始，冥冥杳杳，不识不知，非心思计虑之所能也。自天真皇人紫笔定书，然后学道者，得以探其源泄其流，撰成科典灵文耳。目斯世今有神焉，以修斋执戒为功，以度死济生为誓，发为文辞，合於科典。凡曰长材秀民者，莫不交口诵之，其可稽於彻闻乎。切见九天金阙真人徐知证、九天玉阙真人徐知谔，声名冠世，功德在民。内察其行，外观其迹，委是骨像合仙、有心积善建功、笃好三宝之士，若非宿幸因缘穷神而知化者，孰能如此，所着九真妙戒化文，九岳神灯科格，三界科保马。科并出於太上玄言，究微摘实，自然成章，灵音啸味，可以为浩劫津梁，所谓闭门造车者，不计其岁月矣。外有灵济醮科、本愿仪文、七政灯科，自非敢以为己功，从民请也。臣性识疏愚，为言轻贱，考事察能，诠补职任，跻进仙阶。今欲望圣慈允俞所奏，再将臣徐知证等所撰科典翻行，三界合属去处，各请遵禀，照验施行。不惟显灵济济度之功，亦足以张吾军而慰民心之所望也。伏候，指挥。
　　洪恩灵济真君事实竟
　　
