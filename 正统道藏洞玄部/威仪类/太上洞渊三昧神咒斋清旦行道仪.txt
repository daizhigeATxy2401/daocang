太上洞渊三昧神咒斋清旦行道仪
　　经名：太上洞渊三昧神咒斋清旦行道仪。唐杜光庭编。二仪同卷。底本出处：《正统道藏》洞玄部威仪类。
　　太上洞渊三昧神咒斋清旦行道仪
　　广成先生杜光庭删定
　　於玄师前立班定，唱道：
　　道场众等人，各运心归命三宝。
　　次华夏赞引
　　次入户咒
　　次上五方香东方为始。
　　次上御案香
　　次各礼师存念如法礼师思青云青
　　帝，如黄线仪。
　　次卫灵咒
　　次呜法鼓二十四通
　　次发炉咒
　　太上玄元五灵老君，当召功曹使者，左右龙虎君，捧香使者，三气正神，急上关启三天太上玄元道君。臣今正尔烧香，奉为斋官某乙，修太上洞渊三昧神咒大斋，拯护人天，消禳灾沴。愿得太上十方正真生气，降流臣等身中。所启速达，径御太上玄老至真无极大道太一玉皇帝御前。
　　人各三礼。
　　次各称法位
　　上清玄都大洞三景弟子无上三洞法师，奉行三昧神咒大斋法事，某岳某帝先生，小兆真人。臣某等，同诚上启：虚无自然元始天尊，无极大道太上大道君，无上玄老太上玄元老君，已得道大圣众，至真诸君丈人，通玄洞渊三昧神咒三十六部尊经玄中大法师，上元太一空洞三天太真，万圣道主，二十四高尊，十方真人，天仙地仙真仙飞仙，五岳神仙，诸天至极三宝威神，随机应感三界真灵。臣等夙荷玄休，叨佩大法。尊经宝诀，得以禀修。而盟告之辰，约当宣化。辅赞邦国，济护天人。普及幽明，咸令开度。况奉词旨，敢不上闻。
　　次读词
　　按如词言义，惟丹切虔修斋，直请福希恩。臣等忝职玄司，所宜遵副是用。肃严香烛，敷列坛场。依太一天尊，玄老具典，奉修洞渊三昧神咒大斋。夙夜翘勤，转经行道。请五方上帝及天官吏兵，三洞威神，龙虎骑乘。驱除妖逆，扫荡氛邪。布气行神，降伏魔祟。消灾致福，助道宣威。天地真灵，应时感降。以今清旦行道，初捻上香，归身归神归命大道。臣等首体投地，归命太上三尊。以是功德，归流社稷，尊灵宗桃先圣。升真紫阙，腾景清都。乘凤辇以徊翔，福龙图於延永。地广於尧对禹迹，祚隆於周历汉年。二象和宁，三光昭朗。得道之后，升入无形，和与道合真。
　　以今二捻上香，归、身归神归命大道。臣等首体投地，归命太上尊经。以是功德，上祝皇帝，二仪并固，三景齐明。仁格尧汤，化超羲嗥。后妃嫔主，太子诸王，德赞紫宸，功扶皇极。文武卿佐，中外职僚，敷恩泽以无私，致雍熙而成化。干戈永戢，水旱不兴。疫毒无侵，休祥允萃。八弦九野，克臻清静之风。自幽及明，共睹升平之运。得道之后，升入无形，和与道合真。
　　以今三捻上香，归身归神归命大道。臣等首体投地，归命太大三师。以是功德，归流弟子某家，九玄七祖，一切幽灵。释罪地司，生神天府。冤仇和解，罪迭消平。某家眷属，六亲同臻，福佑前生。今世往债宿瑕，俱乘忏谢之缘，尽息灾凶之咎。真灵佑护，道德匡扶。厄运清消，邪魔摧荡。天兵神将，介福垂祥。得道之后，升入无形，和与道合真。
　　次礼方
　　次忏方
　　次於鬼门上存神命魔密咒
　　次步虚旋行三周
　　次三礼
　　至心稽首，太上无极大道。
　　至心稽首，三十六部尊经。
　　至心稽首，玄中大法师。
　　次重称法位
　　具法职，奉行三昧神咒大斋法事，某岳先生。臣某等，谨重上启：太上无极大道无上玄老太上玄元老君，洞神洞渊洞玄洞真，三昧神咒经宝威神，天仙地仙真仙飞仙，五岳神仙，十方真人，已得道大圣众，至真诸君丈人，三界官属，一切尊灵。臣等叨承福会，获履法门。参佩宝经，洞渊大法。职当宣弘妙旨，济度人天。佐国立功，奉扬正化。某官某乙，请修无上神咒大斋。敷列坛场，精丰信币。转经行道，烧香然灯。忏谢罪尤，解消灾咎。关告三界，延降万神。请千二百官天兵将吏，诛除妖恶，摧伏冤魔。沥恳冥心，以期通感。伏惟十方高圣，太上三尊，慈泽滂流，威光下烛。勑天司地府，五帝三官，太山酆都，岳渍官属，赦除某官某乙前生今世，亿劫以来积迭深瑕，无边无量。前恶未忏，后罪又加。结在天地之曹，阴阳之府，岳渍之内，水火之司。或讼逮所延，考罚所注。致招灾咎，祈谢无由。或秽慢三光，轻凌四大。明干禁忌，幽触神祇。结固缠绵，不可忆识。因今忏谢，并乞荡除。赐冤债和平，愆尤除涤。原销触犯，超度灾凶。罪对幽渊，咸蒙赦宥。从容天界，炼化福庭。垂佑延祥，永隆嘉祚。若有灾疾，即次用下句。若无事即已。今以国土，居宅之内。疫毒流行。赤子嗷嗷，坐罹凶横。仰祈玄佑，愍济生灵。臣按三天法师正一科品，诛邪制鬼，收束魔灵。谨为某官某乙，谒请无上高仓君五人，兵士十万人，主为收除三丘五墓之鬼。谒请天曹运气君五人，兵士十万人，主收除某家百二十禁忌刑杀嫉拓之鬼。谒请都曹正气素车白马君五人，兵士十万人，主收除某家众邪妖精祸害之鬼。谒请考召君五人，兵士十万人，收除某家下官故气土精月食之鬼。谒请运气解患守宅君五人，官将百二十人，兵士十万人，主收除某家新宅故宅五毒百病逆气之鬼。谒请天上咎逆君五人，官将百二十人，兵士十万人，主收除某家耗害精邪招引外魔盗贼之鬼。谒请广司君五人，官将百二十人，兵士十万人，收除某家十二月位破杀虚耗之鬼。谒请北城诏命化喻谋议君五人，官将百二十人，兵士十万人，收除某家北将破王之鬼。谒请天心刺史从事一千二百人，兵士十万人，主收除某家时行五毒温疫气病剖剔之鬼。谒请平天君五人，官将百二十人，兵士十万人，收除某家刑祷咒诅房庙考气之鬼。谒请无上太和君五人，官将百二十人，兵士十万人，收除某家魍魉野道五部兵猎游□之鬼。谒请收神上明君五人，官将百二十人，兵士十万人，收除某家耗乱人神恐动魂魄梦寐不安之鬼。一十二部天官吏兵，一合具官，应时临降。周币庭宇，罗列八方。上震雷霆，旁布行阵。於宫宅内外搜捕奸邪，剪秽诛凶，焚荡妖沴。六天故气，众老之精。千鬼万神，五方疫毒。魍魉光怪，中外强□。宿考流殃，及土公害气。星烛复连，咎注非尸。新死故亡，雌雄逆杀。刑祷之气，妬鬼神。收灭诛锄，永令断绝。阴阳主宰，一切正神。安镇方隅，辟斥邪妄。若有犯干禁忌，惊扰龙神，祈谢修禳，回凶就吉。七十二位，刑德众神，助道安人，祛灾致福。罪咎蠲释，疾厄无侵。或云痊平。九世七玄，生天证道。克臻祯贶，常保安宁。言功之辰，加爵进赏。若私家，即自嘉祚。后续此。上愿乾坤昭
　　泰，日月贞明。五纬顺常，万方康乐。帝图隆固，圣寿遐长。社稷尊灵，宗桃先圣。惟昌宝历，孚佑寰区。臣仕忠贞，黍稷丰稔。兵戈自戢，符瑞彰闻。万国朝宗，穷荒入贡。某家道气流布，善力资熏。嘉祚日新，亲缘同福。三徒六趣，蠢动飞沉。圣泽所覃，普天全济。上明天尊大慈之施，下副臣众等忏谢之诚。谨启。
　　次十二愿
　　次复炉咒
　　次学仙
　　次出户咒
　　次玄师前上香
　　次回向赞
　　次弹罚散如常仪
　　太上洞渊三昧神咒斋清旦行道仪竟
　　
