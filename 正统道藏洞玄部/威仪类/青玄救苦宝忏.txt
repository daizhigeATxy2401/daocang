青玄救苦宝忏
　　经名；青玄救苦宝忏。一卷。底本出处：《正统道藏》洞玄部威仪类。
　　青玄救苦宝忏
　　起敬赞　三皈依　敷坐赞
　　具法位臣某恭谨焚香，虔诚奏启：至真无上道宝太上三尊，至真无上经宝三十六部尊经，至真无上师宝玄中大法师，黄箓大道师寻声赴感太一救苦天尊，大慈大悲救苦真人，大慈大悲大惠真人，东极宫中、长乐境内、左右侍卫无鞅真仙圣众。悉仗真香，普同供养。入意
　　伏以青华长乐界，本无声无色之天；东极妙严宫，有大慈大悲之父。徧十方而救苦，历浩劫以度人。广开忏悔之门，大启升迁之路。幽明仰赖，凡圣皈依。苟运念以恳祈，悉随声而赴感。今斋主追荐亡殁，崇建斋修。礼九九之拜以望尘，陈一一之诚而首过。伏愿至仁从欲，上德好生。削右府之黑书，永销衅咎；授东华之青简，亟遂超凌。稽首皈依，无极大道。
　　举按人各恭敬
　　至心皈命礼。玉清圣境，清微天宫。郁罗萧台之中，森罗净霐之上。现有为之梵相，具无极之神通。敷演真玄，破无有色空之碍；拯提趣类，绝智愚高下之分。妙用难窥，灵机罔测。大悲大愿，大圣大慈，无量度人元始天尊。
　　至心皈命礼。上清真境，禹余天宫。紫微琼台之中，玄都玉京之上。接元始虚皇之统系，超西那玉国之根苗。入黍米珠，尽挹真玄之精粹；在香林苑，屡谈秘要之荃蹄。妙德难思，神通莫测。大悲大愿，大圣大慈，无量度人灵宝天尊。
　　至心皈命礼。太清仙境，太赤天宫。巍巍金阙之高，渺渺重霄之上。降生於无量数劫，说法於万二千天。五千秘言，融三才之妙道；八十余度，接六趣之众生。圣德崇高，玄功广博。大悲大愿，大圣大慈，无量度人道德天尊。
　　至心皈命礼。青华圣境，东极上宫。十方化号度众生，百亿瑞光瞻妙相。即随机而赴感，由誓愿之弘深。九色莲花，作慈航之彼岸；一枝杨柳，开甘露之法门。无量度人，大慈仁者。大悲大愿，大圣大慈，太一寻声救苦天尊。
　　臣众等至心皈身、皈神、皈命慈尊，投诚上圣。重念亡过某灵魂，爰从生育，乃至沦亡，不孝积愆，未伸忏悔。或逆父母而欺天理，罪莫大焉；或犯姑嫜而废彝伦，是谓过矣。失尊卑，背忘亲义；得富贵，违负师恩。礼貌敬让之有亏，衣食奉养之不给。如斯罪咎，无量无边。今对道前，虔心首谢。恭愿颁行符命，拯济亡魂。地狱无苦声，息风雷之震怒；天堂享大福，升霄汉之高虚。法众皈依，至心朝礼。
　　至心朝礼，妙道真身太一救苦天尊。
　　至心朝礼，紫金瑞相太一救苦天尊。
　　至心朝礼，随机赴感太一救苦天尊。
　　至心朝礼，誓愿无边太一救苦天尊。
　　至心朝礼，大圣大慈太一救苦天尊。
　　至心朝礼，大悲大愿太一救苦天尊。
　　至心朝礼，十方化号太一救苦天尊。
　　至心朝礼，普度众生太一救苦天尊。
　　至心朝礼，寻声赴感太一救苦天尊。
　　臣众等至心皈身、皈神、皈命慈尊，投诚上圣。重念亡过某灵魂，爰从生育，乃至沦亡，不忠积愆，未伸忏悔。或荷厚禄而不思补报，持节尤难；或居贱役而罔效勤劳，偷安是务。临患难，不能一死；观胜负，常怀二心。缄口结舌而避嫌疑，欺衷矫情以邀声誉。如斯罪咎，无量无边。今对道前，虔心首谢。恭愿颁行符命，拯济亡魂。地狱无苦声，免铜柱炙身之焦烂；天堂享大福，登瑶台纵步以逍遥。法众皈依，至心朝礼。
　　至心朝礼，妙道真身太一救苦天尊。
　　至心朝礼，紫金瑞相太一救苦天尊。
　　至心朝礼，随机赴感太一救苦天尊。
　　至心朝礼，誓愿无边太一救苦天尊。
　　至心朝礼，大圣大慈太一救苦天尊。
　　至心朝礼，大悲大愿太一救苦天尊。
　　至心朝礼，十方化号太一救苦天尊。
　　至心朝礼，普度众生太一救苦天尊。
　　至心朝礼，寻声赴感太一救苦天尊。
　　臣众等至心皈身、皈神、皈命慈尊，投诚上圣。重念亡过某灵魂，爰从生育，乃至沦亡，杀害积愆，未伸忏悔。或见死而不兴慈救，如已杀之。或用心而故欲杀之，非天数也。舍怨尤，适从其便；受贿赂，枉入其愆。挤之溺逼之缢，忍为不仁；食其肉寝其皮，恬不知惨。如斯罪咎，无量无边。今对道前，虔心首谢。恭愿颁行符命，拯济亡魂。地狱无苦声，脱火翳焦劳之难；天堂享大福，乐烟霞清净之居。法众皈依，至心朝礼。
　　至心朝礼，妙道真身太一救苦天尊。
　　至心朝礼，紫金瑞相太一救苦天尊。
　　至心朝礼，随机赴感太一救苦天尊。
　　至心朝礼，誓愿无边太一救苦天尊。
　　至心朝礼，大圣大慈太一救苦天尊。
　　至心朝礼，大悲大愿太一救苦天尊。
　　至心朝礼，十方化号太一救苦天尊。
　　至心朝礼，普度众生太一救苦天尊。
　　至心朝礼，寻声赴感太一救苦天尊。
　　臣众等至心皈身、皈神、皈命慈尊，投诚上圣。重念亡过某灵魂，爰从生育，乃至沦亡，淫欲积愆，未伸忏悔。或见姿色而妄生邪念，丧失本真；或犯骨肉而不能正身，夷凌风化。唱艳曲淫词，而乱人之性；为冶容谑语，而挑彼之情。荒唐致败国以亡家，泛滥乃堕胎而损子。如斯罪咎，无量无边。今对道前，虔心首谢。恭愿颁行符命，拯济亡魂。地狱无苦声，止屠割辛酸之痛；天堂享大福，得逍遥宴乐之娱。稽首皈依，至心朝礼。
　　至心朝礼，妙道真身太一救苦天尊。
　　至心朝礼，紫金瑞相太一救苦天尊。
　　至心朝礼，随机赴感太一救苦天尊。
　　至心朝礼，誓愿无边太一救苦天尊。
　　至心朝礼，大圣大慈太一救苦天尊。
　　至心朝礼，大悲大愿太一救苦天尊。
　　至心朝礼，十方化号太一救苦天尊。
　　至心朝礼，普度众生太一救苦天尊。
　　至心朝礼，寻声赴感太一救苦天尊。
　　臣众等至心皈身、皈神、皈命慈尊，投诚上圣。重念亡过某灵魂，爰从生育，乃至沦亡，偷盗积愆，未伸忏悔。或见利而不能推义，致起偷心；或欺公而恣於作非，遂形败迹。明恃强而劫夺，阴用计以侵攘。瞒人耳目之不知，扪己腹心而有愧。如斯罪咎，无量无边。今对道前，虔心首谢。恭愿颁行符命，拯济亡魂。地狱无苦声，免铁杖金槌之拷；天堂享大福，遂蓬壶阆苑之游。稽首皈依，至心朝礼。
　　至心朝礼，妙道真身太一救苦天尊。
　　至心朝礼，紫金瑞相太一救苦天尊。
　　至心朝礼，随机赴感太一救苦天尊。
　　至心朝礼，誓愿无边太一救苦天尊。
　　至心朝礼，大圣大慈太一救苦天尊。
　　至心朝礼，大悲大愿太一救苦天尊。
　　至心朝礼，十方化号太一救苦天尊。
　　至心朝礼，普度众生太一救苦天尊。
　　至心朝礼，寻声赴感太一救苦天尊。
　　臣众等至心皈身、皈神、皈命慈尊，投诚上圣。重念亡过某灵魂，爰从生育，乃至沦亡。嗔怒积愆，未伸忏悔。或无故而逞威怒，使人不安；或寻由而肆嗔凶，致天有罚。抗言则犯颜於上，恶声或积怨於人。呼呵骂詈之不慈，捶楚凌迟之过虐。如斯罪咎，无量无边。今对道前，虔心忏悔。恭愿颁行符命，拯济亡魂。地狱无苦声，俾火车之停转；天堂享大福，乘云路而遨游。稽首皈依，至心朝礼。
　　至心朝礼，妙道真身太一救苦天尊。
　　至心朝礼，紫金瑞相太一救苦天尊。
　　至心朝礼，随机赴感太一救苦天尊。
　　至心朝礼，誓愿无边太一救苦天尊。
　　至心朝礼，大圣大慈太一救苦天尊。
　　至心朝礼，大悲大愿太一救苦天尊。
　　至心朝礼，十方化号太一救苦天尊。
　　至心朝礼，普度众生太一救苦天尊。
　　至心朝礼，寻声赴感太一救苦天尊。
　　臣众等至心皈身、皈神、皈命慈尊，投诚上圣。重念亡过某灵魂，爰从生育，乃至沦亡，诈謟积愆，未伸忏悔。或巧言谄谀於君父，害理非宜；或阴谋贼害於善良，欺心尤甚。与朋友交而无信，指神明誓而多虚。饰词矫行以难凭，面是背非真可恶。如斯罪咎，无量无边。今对道前，虔心忏悔。恭愿颁行符命，拯济亡魂。地狱无苦声，释寒冰之楚痛；天堂享大福，瞻惠日之光明。稽处皈依，至心朝礼。
　　至心朝礼，妙道真身太一救苦天尊。
　　至心朝礼，紫金瑞相太一救苦天尊。
　　至心朝礼，随机赴感太一救苦天尊。
　　至心朝礼，誓愿无边太一救苦天尊。
　　至心朝礼，大圣大慈太一救苦天尊。
　　至心朝礼，大悲大愿太一救苦天尊。
　　至心朝礼，十方化号太一救苦天尊。
　　至心朝礼，普度众生太一救苦天尊。
　　至心朝礼，寻声赴感太一救苦天尊。
　　臣众等至心皈身、皈神、皈命慈尊，投诚上圣。重念亡过某灵魂，爰从生育，乃至沦亡，骄傲积愆，未伸忏悔。或坐车马而骄行辈，犹抱不平；或视土木以忽至真，诚为获罪。藐公卿，同於民庶；见骨肉，如遇路人。尊贤长者，一揖为多；俗子庸流，中心是好。如斯罪咎，无量无边。今对道前，虔心忏悔。恭愿颁行符命，拯济亡魂。地狱无苦声，解镬汤之沸热；天堂享大福，饮甘露之清凉。稽首皈依，至心朝礼。
　　至心朝礼，妙道真身太一救苦天尊。
　　至心朝礼，紫金瑞相太一救苦天尊。
　　至心朝礼，随机赴感太一救苦天尊。
　　至心朝礼，誓愿无边太一救苦天尊。
　　至心朝礼，大圣大慈太一救苦天尊。
　　至心朝礼，大悲大愿太一救苦天尊。
　　至心朝礼，十方化号太一救苦天尊。
　　至心朝礼，普度众生太一救苦天尊。
　　至心朝礼，寻声赴感太一救苦天尊。
　　臣众等至心皈身、皈神、皈命慈尊，投诚上圣。重念亡过某灵魂，爰从生育，乃至沦亡，二心积愆，未伸忏悔。或奉法而不专不一，自触宪章；或求真而将信将疑，反招殃咎，失誓违盟，而尤人怨鬼；破斋犯戒，而罔圣欺天。待人口是而心非，作事始勤而终怠。如斯罪咎，无量无边。今对道前，虔心忏悔。恭愿颁行符命，拯济亡魂。地狱无苦声，辞剑树刀山之所；天堂享大福，侍骞林莲座之傍。稽首皈依，至心朝礼。
　　至心朝礼，妙道真身太一救苦天尊
　　至心朝礼，紫金瑞相太一救苦天尊
　　至心朝礼，随机赴感太一救苦天尊
　　至心朝礼，誓愿无边太一救苦天尊
　　至心朝礼，大圣大慈太一救苦天尊
　　至心朝礼，大悲大愿太一救苦天尊
　　至心朝礼，十方化号太一救苦天尊
　　至心朝礼，普度众生太一救苦天尊
　　至心朝礼，寻声赴感太一救苦天尊
　　三启　三礼
　　伏以有痛呼天，盖人心之至理；好生救物，本我道之自然。惟在精虔，必蒙降格。今则琅函蕊笈，悉已彻於披宣；素悃丹忱，幸克谐於通感。庆死生之蒙惠，谅幽显以沾恩。伏愿善见救苦，时徧沙尘而应化；常以威神，力空地狱以升迁。稽首皈依，称扬功德。
　　讽经　回向
　　青玄救苦宝忏竟
　　
