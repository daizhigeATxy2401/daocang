东岳大生宝忏
　　经名：东岳大生宝忏。一卷。底本出处：《正统道藏》洞玄部威仪类。 
　　东岳大生宝忏
　　净天地咒　净坛
　　启白
　　香腾端霭，溶溶徧满於太虚；人秉精诚，翼翼敢违於咫尺。恭焚宝香，上启供养，东岳泰山青帝广生帝君，东岳天齐大生仁圣帝，九天司命上卿真君，上殿至圣威雄炳灵仁惠王，东岳淑明皇后，护国西齐大王，蓬玄空洞洞天仙官，长白山储副仙官，梁父山储副仙官，圣嗣佑灵侯惠灵侯静鉴大师宣灵侯，四岳四天圣帝，左右上相张康二大圣，显应千圣小王地府崔府君，蒿里丈人增福相公，昭惠灵显王，护国显应王，清源妙道真君，义勇武安王崇宁真君，护国嘉应公( )河灵派侯，六部尚书、善部尚书、恶部尚书，六曹卿监镇殿二将军，左右金吾卫将军，三元吴客三侯真君，左右二阙神白骡大王，地祇主令温元帅，地祇院九大元帅，追魂朱太尉，协真侯刘元帅，七十五司判官、二十四案主者，三十六洞天仙官、七十二福地仙官、靖庐福地治化仙官，岱岳朝班圣众，今年太岁一神君灵济侯高都督，天下都大城隍主者，九州社令神祇，年月日时四直功曹，属府州县祀典庙貌神祇。悉仗真香，普同供养。香乃紫虚郁秀，灵风聚烟，香云密罗，径御洞天。当愿香官使者，为臣通奏，上闻帝前。令臣所启，咸赐如言入意，具诸情悃，已露敷宣。伏望云拥旌旗，离虎关而下迈；风清警跸，听鸾辂之和鸣。森罗百辟以骖随，环列千官而扈从。齐临尘陋，俯察精纯。今则兰场洁备，宝炷浓熏，对越圣真，宣扬忏法。稽首皈依，无极大道。
　　举三皈依
　　志心皈依，十方道宝。当愿众生起心回向，一切信礼。
　　志心皈依，十方经宝。当愿众生心开悟解，受持转诵。
　　志心皈依，十方师宝。当愿众生普上法桥，无有障碍。
　　启白
　　臣闻：浑沦未判，渺一炁以无垠；高下既陈，奠三才而有象。地爰分於五岳，权莫重於泰山。标雄齐鲁之邦，作镇角亢之分。虞朝岁狩，礼重燔柴。周世时巡，礼严用币。是宗是仰，无比无伦。恭惟东岳天齐大生仁圣帝。应乎造化，生於混沌之初；立自阴阳，镇彼幅员之域。与天齐久，大德日生。仁以得仁，体乾元之发育；圣而益圣，居泰岱之喜峣。五方端处於东方，三界独尊於中界。奉行天令，宰御阴司。阿阁石闾，维神居之渊默；金箧玉策，知人寿之短长。设七十五司，以掌权衡；有三十六狱，以惩凶恶。永绥邦社，大庇民区。国家致祭於岁时，率土来朝於春月。聪明正直，有欲必从。炁焰威灵，无远弗届。凡伸祈祷，谅沐慈怜。是以洁蓬荜之尘居，建香花之法会。拜手稽首，具瞻咫尺之威容；皈命投诚，期涤万生之罪垢。洋乎如在，感而遂通。法众虔诚，称扬赞咏。
　　众诵
　　仰启天齐仁圣帝，五岳最巨岱为宗。
　　分掌世界人间事，炁锺神秀俨居东。
　　截彼泰山高且大，四千九百丈汝空。
　　山顶名为太平顶，舍身台与介丘峰。
　　仁安殿宇琉璃莹，冠冕巍然御正中。
　　上古帝王修封禅，升中告代勒成功。
　　七十二君名具列，始自轩辕得上封。
　　碑碣犹存秦篆刻，水池东列大夫松。
　　唐皇镂刻沉香像，宋室建置会真宫。
　　国朝混一加尊礼，大生二字侈褒崇。
　　至仁至圣为民极，时雨时旸相岁丰。
　　倾倒虔恭皈命请，遥瞻云阙礼慈容。
　　和不可思议功德。
　　举三信礼
　　信礼，高上九炁天中东方灵宝天尊。
　　信礼，高上九炁天中青灵始老天尊。
　　信礼，高上九炁天中东华上相天尊。
　　臣闻：岳居巽艮之间，主司考校；人处乾坤之内，动结愆尤。严简册以必书，虽毫分而无失。伏念求忏弟子某等，浮生寄世，托荫为人。身体发肤，受之父母；耳目鼻口，全尔形神。是为万物之灵，均禀五行之秀。经年累月，积日踰时。过咎若於丘山，善念微於尘露。罪根难灭，恶贯易盈。不知禳谢之门，莫晓首陈之路。静思其故，何以自文。兹悔过以省愆，庸俯躬而请命。谨涓谷旦，倾向葵诚。炉焚芬馥之清香，烛秉辉煌之朱焰。扣钟击磬，声相应於步虚；酌水献花，礼不逾於诚实。祭效西邻之礿，拜投东岳之尊。用赎前非，期消宿业。敬凭忏悔，并乞宥原。法众虔诚，皈依赞礼。
　　举人各恭敬众和各一拜
　　志心朝礼，统御东方尊临泰岳青灵储粹。俨然石像之威严，玉册进封；加以帝君之谥号，广生褒美。亘古垂休，大悲大愿，大圣大慈，东岳泰山青帝广生帝君。
　　志心朝礼，含德体仁，镇兹东夏。岱宗称长，统三宫空洞之天；福地推权，治鬼神考谪之府。祀爰崇於帝制，位乃主於玄枵，大悲大愿，大圣大慈，东岳天齐大生仁圣帝。
　　志心朝礼，自幼舍家，遍游参访。受太一天尊之记，得道冲升；降司命真君之名，同会纠察。居治霍山司命府，涣膺东岳上卿封。大悲大愿，大圣大慈，九天司命上卿赐福佑圣真君。
　　志心朝礼，炁孕岳灵，裔流天派。坤元合德，备仁孝以兼全；帝梦传宗，谓威雄之可爱。为储宫之主器，受王爵之疏封。大悲大愿，大圣大慈，上殿至圣威雄炳灵仁惠王。
　　志心朝礼，东岳淑明皇后。
　　志心朝礼，护国西齐大王。
　　志心朝礼，蓬玄空洞洞天仙官。
　　志心朝礼，长白山储副仙官。
　　志心朝礼，梁父山储副仙官。
　　志心朝礼，圣嗣佑灵侯。
　　志心朝礼，圣嗣惠灵侯。
　　志心朝礼，圣嗣静鉴大师。
　　志心朝礼，圣嗣宣灵侯。
　　志心朝礼，南岳司天大化昭圣帝。
　　志心朝礼，西岳金天大利顺圣帝。
　　志心朝礼，北岳安天大真玄圣帝。
　　志心朝礼，中岳中天大宁崇圣帝。
　　众诵咒
　　青玄真布，元品洞灵。扶桑总卫，始生元英。丹林散明，育质生英。混合玄景，消制魔群。
　　志心朝礼，奄有大东，东岳天齐大生仁圣帝。
　　志心朝礼，群岳之长，东岳天齐大生仁圣帝。
　　志心朝礼，峻极于天，东岳天齐大生仁圣帝。
　　志心朝礼，齐同慈爱，东岳天齐大生仁圣帝。
　　志心朝礼，含弘光大，东岳天齐大生仁圣帝。
　　志心朝礼，覆被群生，东岳天齐大生仁圣帝。
　　志心朝礼，一视同仁，东岳天齐大生仁圣帝。
　　志心朝礼，惟睿作圣，东岳天齐大生仁圣帝。
　　志心朝礼，尊号为帝，东岳天齐大生仁圣帝。
　　礼足　各长跪　皈命忏悔
　　臣法众等志心皈神，皈身皈命，东岳泰山广生帝君、天齐大生仁圣帝，九天司命真君，至圣炳灵王，岱岳朝班真宰，一切威灵。臣闻：岳尔真形，兀若尊安之势；身为大幻，宁无践履之乖。恭望圣慈，洞垂巨泽，普降洪恩。忏悔今辰信士某等，亿劫以来，立身之后，戴天履地，负阴抱阳，蚁聚而居，蝇营是务。周旋进退，无片善之可书；出入起居，聚百非而弗觉。或触突於众圣。或裸露於三光。背礼而行，非义而动。高车大马，驰骋於名利之途；细葛轻裘，服玩过奢华之丽。行多隐僻，分外营求。徒受一形，罔知三省。积成罪咎，无量无边。伏愿众圣流恩，群真锡祉。以仁及物，解身业之萦缠；保命延年；俾罪山之摧弭。更祈洪应，均及含生。臣等志心稽首，礼谢无上至真道宝。
　　大圣道宝天尊
　　皈依无上道，大罗三境尊。忏悔诸善信，愿消身业愆。四非皆克去，见善日能迁。检身若不及，福禄自延年。
　　消除身业天尊
　　咒
　　盛德在木，上应岁星。五岳之祖，天帝之孙。日在於东，为天之门。霭郁纷纷，喜炁絪缊。
　　志心朝礼，在东象日，东岳天齐大生仁圣帝。
　　志心朝礼，四岳所宗，东岳天齐大生仁圣帝。
　　志心朝礼，溥博如天，东岳天齐大生仁圣帝。
　　志心朝礼，九炁齐并，东岳天齐大生仁圣帝。
　　志心朝礼，大而化之，东岳天齐大生仁圣帝。
　　志心朝礼，好生恶杀，东岳天齐大生仁圣帝。
　　志心朝礼，熏然慈仁，东岳天齐大生仁圣帝。
　　志心朝礼，聪明圣智，东岳天齐大生仁圣帝。
　　志心朝礼，合地曰帝，东岳天齐大生仁圣帝。
　　礼足　各长跪　皈命忏悔
　　臣法众等志心皈身，皈神皈命，东岳泰山广生帝君、天齐大生仁圣帝，九天司命真君，至圣炳灵王，岱岳朝班真宰，一切威灵。臣闻：维岳降灵，大阐慈悲之造；举心运念，即为祸福之门。恭望圣慈，洞垂巨泽，普降恩休。忏悔某爰从往昔，以迄于今。六凿相攘，七情不节，巧生计较，恣起贪婪。欲纵所之，肆荒淫而无度；德忘攸好，唯富贵之是求。放僻邪侈无弗为，忿懥恐惧不得正。护己之短，挫人所长。妬贤嫉能，自昧灵台而罔觉；棱孤弱寡，素为暗室之可欺。以伪杂真，得新忘故。懵然方寸、未悟九思。结衅滋多，难名难述。伏愿圣帝垂慈，真灵洞鉴。上孚仁意，赦诸心业之愆；下遂人情，熙若春台之乐。更祈洪荫，均及含生。臣等志心稽首，礼谢无上正真经宝。
　　大圣经宝天尊
　　皈依无上经，三十六部尊。忏悔诸善信，愿消心业愆。常清亦常静，自然欲不生。内外俱贞白，永保道心宁。
　　消除心业天尊
　　众诵咒
　　岩岩泰山，总制群灵。受天明命，主宰人伦。其位则东，其德则仁。万物资始，功济生民。
　　志心朝礼，盛於东方，东岳天齐大生仁圣帝。
　　志心朝礼，冠五岳首，东岳天齐大生仁圣帝。
　　志心朝礼，维天则灵，东岳天齐大生仁圣帝。
　　志心朝礼，变化齐一，东岳天齐大生仁圣帝。
　　志心朝礼，能成其大，东岳天齐大生仁圣帝。
　　志心朝礼，与生俱生，东岳天齐大生仁圣帝。
　　志心朝礼，显仁藏用，东岳天齐大生仁圣帝。
　　志心朝礼，乃圣乃仁，东岳天齐大生仁圣帝。
　　志心朝礼，以德而帝，东岳天齐大生仁圣帝。
　　礼足　各长跪　皈命忏悔
　　臣法众等至心皈身，皈神皈命，东岳泰山广生帝君、天齐大生仁圣帝，九天司命真君，至圣炳灵王，岱岳朝班真宰，一切威灵。臣闻：岳镇山川，妙无声而无臭；口宣言语，多有是以有非。恭望圣慈洞垂巨泽，普降洪恩。忏悔某等粤自宿生，至于今日，华言绮语，利口恶声，阔论高谈，狂歌浪笑。沉酣曲蘖，从耽乐以无厌；食啖荤腥，谓肥甘之不足。或呵风而叱雨。或怨暑以咨寒。慢道谄神，轻儒毁释。掉三寸舌，咨离间於六亲；欺一片心，斗是非於两处。华言惑众，夸富欺贫，每凭驷舌，莫谨三缄。稔积深愆，濯发难数。伏愿圣帝矜怜，真灵恻悯。德音宣布，冀口业之蠲除；寰宇清宁，获教声之渐被。更祈洪荫，均及含生。臣等志心稽首，礼谢无上正真师宝。
　　大圣师宝天尊
　　皈依无上师，人天得道尊。忏悔诸善信，愿消口业愆。如瓶能谨守，一语订千金。言满无口过，皆足清静音。
　　消除口业天尊
　　举　步虚旋行　蹑云纲
　　散花
　　臣闻：为善为恶，固难昧於神明；降福降殃，乃各司於曹局。六合内外，万物洪纤。凡有气形，悉归统隶。列录过纪功之职，设掌生注死之官。总括幽明，典司民物。今求忏信士某等身居尘网，生系凡根。向平时，见义而不为；谓小恶，无伤而弗去。酿成众罪，虑有百殃。爰仗至诚，仰祈丕应，导将来之福祉，谢己往之愆尤。稽首皈依，虔诚敬礼。
　　志心敬礼，左右二丞相。
　　志心敬礼，张康二大圣。
　　志心敬礼，显应千圣小王。
　　志心敬礼，永嘉夫人。
　　志心敬礼，玉仙娘娘。
　　志心敬礼，谢恩娘娘。
　　志心敬礼，地府崔府君。
　　志心敬礼，蒿里相公。
　　志心敬礼，增福相公。
　　志心敬礼，昭惠灵显王。
　　志心敬礼，护国嘉应公。
　　志心敬礼，清源妙道真君。
　　志心敬礼，义勇武安王崇宁真君。
　　志心敬礼，护国显应王。
　　志心敬礼，( )河灵派侯。
　　志心敬礼，六部尚书。
　　志心敬礼，善部尚书。
　　志心敬礼，恶部尚书。
　　志心敬礼，六曹卿监。
　　志心敬礼，白骡大王。
　　志心敬礼，左右镇殿二将军金吾卫将军。
　　志心敬礼，三元吴客三侯真君左右二阙神。
　　志心敬礼，翊灵昭武使温元帅。
　　志心敬礼，顺灵昭化使李元帅。
　　志心敬礼，协灵昭济使铁元帅。
　　志心敬礼，镇灵昭赞使刘元帅。
　　志心敬礼，通灵昭佑使杨元帅。
　　志心敬礼，宣灵昭庆使张元帅。
　　志心敬礼，广灵昭惠使康元帅。
　　志心敬礼，安灵昭应使岳元帅。
　　志心敬礼，显灵昭利使孟元帅。
　　志心敬礼，永灵昭助使韦元帅。
　　志心敬礼，追魂朱太尉。
　　志心敬礼，协真侯刘元帅。
　　志心敬礼，天曹司地府司判官。
　　志心敬礼，注禄司长寿司判官。
　　志心敬礼，子孙司官员司判官。
　　志心敬礼，土地司财帛司判官。
　　志心敬礼，僧道司丝蚕司判官。
　　志心敬礼，总统司四生司判官。
　　志心敬礼，城隍司曹吏司判官。
　　志心敬礼，斋戒司风雨司判官。
　　志心敬礼，校量司勾愿司判官。
　　志心敬礼，孤魂司地狱司判官。
　　志心敬礼，疾病司昧心司判官。
　　志心敬礼，功德司五谷司判官。
　　志心敬礼，放生司注福司判官。
　　志心敬礼，山林司孝顺司判官。
　　志心敬礼，修庙司杀生司判官。
　　志心敬礼，六道司还魂司判官。
　　志心敬礼，忠直司驿客司判官。
　　志心敬礼，照正司毒药司判官。
　　志心敬礼，水府司看经司判官。
　　志心敬礼，医药司烧香司判官。
　　志心敬礼，举意司速报司判官。
　　志心敬礼，刑戮司阴谋司判官。
　　志心敬礼，追魂司发汗司判官。
　　志心敬礼，注死司恶报司判官。
　　志心敬礼，法水司枉死司判官。
　　志心敬礼，陈状司索命司判官。
　　志心敬礼，推问司平等司判官。
　　志心敬礼，鳏寡司走兽司判官。
　　志心敬礼，门神司忤逆司判官。
　　志心敬礼，贫穷司贵贱司判官。
　　志心敬礼，掠剩司水怪司判官。
　　志心敬礼，山神司促寿司判官。
　　志心敬礼，奸邪司主祸司判官。
　　志心敬礼，失魂司飞禽司判官。
　　志心敬礼，精怪司堕胎司判官。
　　志心敬礼，冤枉司盗贼司判官。
　　志心敬礼，减寿司送病司判官。
　　志心敬礼，鬼魅司判官。
　　志心敬礼，二十四案主者。
　　志心敬礼，三十六洞天仙官。
　　志心敬礼，七十二福地仙官。
　　志心敬礼，靖庐福地治化仙官。
　　志心敬礼，火池四圣五道大神。
　　志心敬礼，岱岳朝班官典圣众。
　　志心敬礼，今年太岁尊神。
　　志心敬礼，岁分行瘟主火圣众。
　　志心敬礼，福山东岳行宫灵济侯高都督。
　　志心敬礼，天下都大城隍主者。
　　志心敬礼，九州社令之神。
　　志心敬礼，年月日时四直功曹。
　　志心敬礼，本府城隍之神。
　　志心敬礼，属县县隍王者。
　　志心敬礼，祀典庙貌神祇。
　　志心敬礼，当乡界土谷之神。
　　志心敬礼，今日虚空过往鉴察威灵。
　　举　消除业障天尊
　　步虚
　　臣闻：凡人有过，皆由一念之差；主善为师，可致百祥之降。倘非预防其患，必贻速戾于躬。开以自新，翻然退省。皈依三宝，冀三业之冰消；朝礼众真，祈众愆之电扫。六根清静，万罪蠲除。故为误犯之非，自作教他之过。忏前随释，拜下咸源。重念臣等缅想灵光，俯倾丹祷。日严祗敬，续不惧於再三；天命靡常，福用敷於九五。更锡有孚之惠，可为无过之人。伏愿大播仁风，扇业花而殍落；普沾圣泽，滋善果以生成。臣等无任激切，荷恩之至，谨启以闻。
　　三启
　　三礼
　　礼经
　　臣法众等志心皈命，太上三尊、十方众圣，礼经如法。
　　志心稽首礼，太上无极大道。
　　志心稽首礼，三十六部尊经。
　　志心稽首礼，玄中大法师。
　　十二愿
　　一愿一人有庆，二愿二景斋明，
　　三愿三农乐业，四愿四序和平，
　　五愿二五祠巩固，六愿六合澄清，
　　七愿七星踪照，八愿八节安荣，
　　九愿九泉开泰，十愿十频生成，
　　十一愿福流善信，
　　十二愿大道兴行。
　　向来
　　向来朝修礼忏，并已周圆。回谢东岳天齐大生仁圣帝，岱岳一切威灵。伏望圣慈，曲垂洪覆。上愿当今皇帝，与天齐寿，祚衍无疆，偃武修文，兵期永息。兆姓歌谣於有道，四方欣乐於太平。阴畅阳舒，时和岁稔。次愿求忏信士某等黑簿除永劫之愆，青籍纪长生之字。在在克蒙於元吉，人人咸囿於安和。九祖齐仙，十方共庆。乃至含生品类，均沾成遂之仁；长夜幽魂，俱沐超凌之化。为上因缘，念东方灵宝天尊，青灵始老天尊，东华上相天尊，福生无量天尊。不可思议功德。
　　东岳大生宝忏竟
　　
