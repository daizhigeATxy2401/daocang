黄箓救苦十斋转经仪
　　经名：黄箓救苦十斋转经仪。一卷。底本出处：《正统道藏》洞玄部威仪类。
　　黄箓救苦十斋转经仪
　　祝香
　　此香，乾坤育质，日月凝华。抱生成之数於五行，腾馥郁之馨於百和。诸天称庆，万圣临轩。爇向炉中，供养至真无上道宝玄都万寿天尊。以此爇香功德，端为上祝皇图巩固，圣寿无疆。钦愿北极齐年，南山等寿。箕毕上符於玉历，华夷永被於淳风。
　　此香，天灵发颖，月窟蟠根。磅礴九霄，可以返魂致魄；周流八极，得之起死回生。爇向炉中，供养至真无上经宝太一救苦天尊。以此爇香功德，超度斋坛，所荐亡过某灵魂。洎附荐众魂，尽脱重阴之府，俱登长乐之乡。福被见存，庆流后裔。
　　此香，灵烟结乎五岳，瑞炁蓊乎九垓。为道德香，遍清静境，爇向炉中，供养至真无上师宝十方救苦天尊。以此爇香功德拔度三涂六趣、十宫九幽、沉迷利害之魂，流浪死生之识。哀哀长夜，汩汩幽涂，咸承三宝之惠光，悉仗慈尊之愿力。脱离垢浊，俱证清虚。
　　按人各恭信
　　三归依，敷座赞
　　伏以妙道难名，洪恩普度。德显大慈之号，位居东极之尊。洒甘露而热恼清凉，散惠光而幽明洞照。无所化而不化，在处应身；因以机而显机，利生接物。定而善应，慈以玄通。一体同观，普天均被。说经教，化形於十方；救苦魂，超度於三界。息七趣六情之痛楚，停三涂九夜之辛酸。委炁聚功，享天堂之大福；随机赴感，绝地狱之苦声。接引群迷，宏开众妙。提携庶类，俱入大乘。以今奉为斋主某，资荐亡过某灵魂，修崇妙范，恭启兰场。科宣三洞之洪仪，经转十天之宝蕴。冀玄穹之垂鉴，度魂爽以超升。俾亡过某谛听真诠，顿脱离於苦趣；躬承惠泽，获造迹於仙阶。旁及幽扃羁执之徒，悉济身后冤仇之众。俱沾旷荡，尽出轮回。兹请同盟之士，各运入室之诚。洁志澄心，端身正念。一依经法，次第宣行。
　　入坛至，东方跪奏
　　具位，诚惶诚恐，稽首顿首，再拜，奏启东方玉宝皇上天尊，东乡救苦真人童子，无鞅真众。恭望圣慈，俯垂洞鉴。伏以尊居震位，有生咸赖於陶镕；春动阳和，无物不资於造化。金丹初转，木德敷荣。敢祈告命於灵司，是用颁符於曲府。匪凭洪造，难格玄恩。伏望绿辇丹舆，来鉴十真之会；琅函宝笈，周圆一遍之功。臣干冒圣威，下情无任恳祈之至。法众虔诚，谨伸奉请。
　　请圣，散花，宿命赞，升座
　　演第一遍经
　　伏闻香林苑内，常宣救苦之经；东极宫中，广运博施之德。号大慈仁者，称救苦天尊。应念垂慈，寻声赴感。发弘誓愿，救度众生。尽亿劫以来，广度人无量。以今升座，异口同音。讽诵妙经，称扬睿号。奉为斋主，资荐灵魂。仗良因之妙力，消亿劫之愆瑕。免历东方考对之司，径诣清静无极之国。法众虔诚，同声讽论。
　　经毕，再至东方
　　具位，启圣。伏以应感分辉，如满十方之界，寻声救苦，愿宏亿劫之中。仰冀垂慈，敢忘皈命。见前清众，异口同音。讽咏妙经，称扬睿号，已周一遍。奉为斋主，荐悼亡魂，往生仙界。伏愿假威神之妙力、拔罪苦之迷途。出东方冥昧之乡，登慧静华林之境。所有太上真符，谨当宣告。
　　宣符，疏关，送圣
　　南方跪奏
　　具位，诚惶诚恐，稽首顿首，再拜，奏启南方玄真万福天尊，南乡救苦真人，童子无鞅真众。恭望圣慈，俯回洞铁。伏以德辉离位，光明洞照於迩遐；化阐南阎，神造陶镕於溟漠。两转炉中之大药，再全地下之枯骸。敢祈告命於灵司，是用颁符於曲府。匪凭洪造，难格玄恩。伏望绿辇丹舆，来鉴十真之会；琅函宝笈，周圆二遍之功。臣干冒圣威，下情无任恳祷之至。
　　法众虔诚，谨伸奉请。「
　　请圣，散花，升座
　　演第二遍经
　　伏闻，元始上帝，昔在香林苑内，宣告法解真人，赞叹大慈仁者，谓欲九幽亡段超度，必当州念，注想称扬。愿宏当时度品卢功，俯鉴此际皈依之志。以今升入经座，异口同音。讽咏妙经，称扬睿号。奉为斋主某，资荐亡过某灵魂。仗良因之妙力，消亿劫之愆尤。免历南方考对之司，径诣真老无极之国。法众虔诚，同声讽诵。
　　经毕，再至哺方
　　具位，启圣视伏以天炁归身，感自然之别体；尘沙示现，显变化之殊因。功德难量，皈依至切。见前清众，异口同音。讽师真经，称扬睿号，己周二遍。奉为斋主某，荐拔亡魂，往生仙界。伏愿承赫奕之灵光，度魂仪於丹界。不拘逼合，永超南方冥昧之乡；早证逍遥，径上端化庄严之境。所有太上真符，谨当宣告。
　　宣符，疏关，送圣
　　西方跪奏
　　具位，诚惶诚恐，稽首顿首，再拜，奏启西方太妙至极天尊，西乡救苦真人童子，无鞅真众。恭望圣慈，俯垂洞鉴。伏以兑泽潜流，金天乘运。说兹万法，协和覆载之机；应彼四时，启迪生成之化。群生蒙惠，三遍说经。敢祈告命於灵司，是用颁符於曲府。匪凭洪造，难格玄恩。伏望绿辇丹舆，来鉴十真之会；琅函宝笈，周圆三遍之功。臣干冒天威，下情无任恳祷之至。法众虔诚，谨伸奉请。
　　请圣，散花，升座
　　演第三遍
　　伏闻，救苦真诠，功遍覃於九地；慈尊宝号，思普及於十方。拔领无边，赞扬真尽。以今升入经座，异口同音。讽诵真经，称扬睿号。奉为斋主，资荐灵魂，往生仙界。仗良因之妙力，消亿劫之愆瑕。免历西方考对之司，径诣法宝无极之国。法众虔诚，同声讽诵。
　　经毕，再至西方
　　具位，启圣。伏以拔领无边，散祥烟而塞死户；超度三界，拥庆云而开生门。仰圣化之巍巍，罄丹诚之切切。见前清众，异口同音。讽咏真经，称扬睿号，已周三遍。奉为斋主，荐悼亡魂，往生仙界。伏愿天光下烛，惠泽滂占。出离西方冥昧之乡，升舆利益庄严之国。所有太上真符，谨当宣告
　　宣符，疏关，送圣
　　北方跪奏
　　具位，诚惶诚恐，稽首顿首，再拜，奏启北方玄上玉晨天尊，北乡救苦真人童子，无鞅真众。恭望圣慈，俯回洞鉴。伏以启至阴而肇运，习盛德於坎宫。万物得以归休，群生资而静息。说经四遍，敷泽覃黎。敢祈告命於灵司，是用颁符於曲府。匪凭洪造，难格玄恩。伏望绿辈丹舆，来鉴十真之会；琅函宝笈，周圆四遍之功。臣干冒圣威，下情无任恳祷之至。法众虔诚，谨伸奉请。
　　请圣，散花，升座
　　演第四遍
　　伏闻，大洞妙经，普救无边之苦众；青玄上帝，常垂不倦之慈悲。恩被群生，愿弘浩劫。以今升入经座，异口同音。讽诵妙经，称扬睿号。奉为斋主，资荐亡魂。仗良因之妙力，消亿劫之愆瑕。免历北方考对之司，径诣救苦无极之国。法众虔诚，同声讽诵。
　　经毕，再诣北方
　　具位，启圣。伏以体皆虚空，资混元而成立；炁能委顺，备万物以光明。凡有皈投，必垂开度。见前清众，异口同音。谓咏妙经，称扬睿号，已周四遍。奉为斋主，资悼魂仪，往生仙界。伏愿灭身心口业，生智惠光明。悉超北方冥昧之乡、径上定真快乐之境。所有太上真符，谨当宣告。
　　宣符，疏关，送圣
　　东北方跪奏
　　具位，诚惶诚恐，稽首顿首，再拜，奏启东北方度仙上圣天尊，东北乡救苦真人童子无鞅真众。恭望圣慈，俯垂洞鉴。伏以大象胚辉，凝一炁以含韫；重玄化作，分八索以恢张。乾道流行，艮山列位。欲群生而蒙福，兹五遍以说经。敢祈告命於灵司，是用颁符於曲府。匪凭洪造，难格玄恩。伏望绿辇丹舆，来鉴十真之会；琅函宝笈，周圆五遍之功。臣干冒圣威，下情无任恳祷之至。法众虔诚，谨仲奉请。
　　请圣，散花，升座
　　演第五遍
　　伏闻，太一慈尊，端拱青玄之左府；洞玄妙蕴，普救黑壤之沉魂。凡有归崇，必蒙济度。以今升入经座，异口同音。诵咏妙经，称扬睿号。奉为斋主，资荐亡魂。仗良因之妙力，消亿劫之愆瑕。免历东北方考对之司，径诣妙因无极之国。法众虔诚，同声讽诵。
　　经毕，再诣东北方
　　具位，启圣。伏以渺渺仙源，肇布一元之炁；巍巍大范，旁昭三洞之文。
　　特伸忱悃之私，愿赐慈悲之泽。见前清众，异口同音。诵咏妙经，称扬睿号，已周五遍。奉为斋主，荐悼魂仪，往生仙界。伏愿罪消黑簿，名注丹书。出东北方冥昧之乡，登长乐界苍元之境。所有太上真符，谨当宣告。
　　宣符，疏关，送圣
　　东南方跪奏
　　具位，诚惶诚恐，稽首顿首，再拜，奏启东南方好生度命天尊，东南乡救苦真人童子，无鞅真众。恭望圣慈，俯垂洞鉴。伏以丹华阙下，凝梵炁以为宫；绛府庭中，扬巽风而煦物。百谷识朝中之所，三山标灵化之奇。浸德泽以无涯，配真功而不宰。说经六遍，布化群黎。敢祈告命於灵司，是用颁符於曲府。匪凭洪造，难格玄恩。伏望绿辇丹舆，来鉴十真之会；琅函宝笈，周圆六遍之功。臣干冒圣威，下情无任恳祷之至。法众虔诚，谨伸奉请。
　　请圣，散花，升座
　　演第六遍
　　伏闻，巍巍大范，仰东极之慈悲；荡荡自然，赖洞玄之灵蕴。莫穷称赞，惟切皈依。以今升入经座，异口同音，诵咏妙经，称扬睿号。奉为斋主，资荐灵魂。仗良因之妙力，消亿劫之愆瑕。兔历东南方考对之司，径诣真安无极之国。法众虔诚，同声讽诵。
　　经毕，再诣东南方
　　具位，启圣。伏以紫云密覆，是名三宝之神尊；梵炁弥罗，以制九天之魂爽。玄功莫测、丹悃必从。见前清众，异口同音。诵咏妙经，称扬睿号，已周六遍。奉为斋主，资荐魂仪，往生仙界。伏愿形神俱妙，魂魄超升。出东南方冥昧之乡，登妙寂界庄严之国。所有太上真符，谨当宣告。
　　宣符，疏关，送圣
　　西南方跪奏
　　具位，诚惶诚恐，稽首顿首，再拜，奏启西南方太灵虚皇天尊，西南乡救苦真人童子，无鞅真众。恭望圣慈，俯垂洞銮。伏以二象分灵，纽沉机於分野；重阴定位，凝至静於坤舆。载物称雄，承天立极。经已周於七遍，泽广被於群生。敢祈告命於灵司，是用颁符於曲府。匪凭洪造，难格玄恩。伏望绿辇丹舆，来鉴十真之会；琅函宝笈，周圆七遍之功。臣干冒圣威，下情无任恳祷之至。法众虔诚，谨伸奉请。
　　请圣，散花，升座
　　演第七遍
　　伏闻，空中灼妁，仰承大道之恩；幽境冥冥，实着慈悲之惠。苦轮普救，仙境俱登。以今升入经座，异口同音，诵咏妙经，称扬睿号。奉为斋主，资荐灵魂，往生仙界。仗良因之妙力，消亿劫之愆瑕。免历西南方考对之司，径诣耀真无极之国。法众虔诚，同声讽诵。
　　经毕，再诣西南方
　　具位，启圣。伏以灵篇朗诵，获心垢以俱清；睿号称扬，舆耳根之益净。既无文而不度，必有感以皆通。见前清众，异口同音。诵咏妙经，已周七遍。奉为斋主，资荐亡魂，往生仙界。伏愿罪根荡涤，神识清凉。出西南方冥昧之乡，登妙乐境庄严之国。所有太上真符，谨当宣告。
　　宣符，疏关，送圣
　　西北方跪奏
　　具位，诚惶诚恐，稽首顿首，再拜，奏启西北方无量太华天尊，西北乡救苦真人童子，无鞅真众。恭望圣慈，俯垂洞鉴。伏以混元疏朗，廓玄象以倾光；梵炁冲融，鼓清风而立极。均分寒暑，主宰阴阳。既司善恶之权，须酌重轻之报。说经八遍，普泽群生。敢祈告命於灵司，是用颁符於曲府。匪凭洪造，难格玄恩。伏望绿辇丹舆，来鉴十真之会；琅函宝笈，周圆八遍之功。臣干冒圣威，下情无任恳祷之至。法众虔诚，谨伸奉请。
　　请圣，散花，升座
　　演第八遍
　　伏闻，大道恩探，宣真经而救苦；幽途幸甚，闻圣号以升迁。志笃心崇，力祈济度。以今升入经座，异口同音。诵咏妙经，称扬睿号。奉为斋主，资荐亡魂。仗良因之妙力，消亿劫之愆瑕。免历西北方考对之司，径诣济苦无极之国。法众虔诚，同声讽诵。
　　经毕，再诣西北方
　　具位，启圣。伏以罪实可哀，蒙道恩而济度；念无休息，赖经法以生成。既伸皈向之诚，必沐超凌之泽。见前清众，异口同音。诵咏妙经，已周八遍。奉为斋主，资荐亡魂，往生仙界。伏愿蠲消宿业，澄正魂神。出西北冥昧之乡，登惠静庄严之国。所有太上真符，谨当宣告。
　　宣符，疏关，送圣
　　上方跪奏
　　具位，诚惶诚恐，稽首顿首，再拜，奏启上方玉虚明皇天尊，上乡救苦真人童子，无鞅真众。恭望圣慈，俯垂洞鉴。伏以虚元妙境，蒇大范之玄功；碧落清风，扇自然之洪运。真功渺邈，惠智难穷。包括穹窿，司张象纬。既说经於九遍，当普救於群黎。敢祈告命於灵司，是用颁符於曲府。匪凭洪造，难格玄恩。伏望绿辇丹舆，来鉴十真之会；琅函宝笈，周圆九遍之功。（臣）干冒圣威，下情无任恳祷之至。法众虔诚，谨伸奉请。
　　请圣，散花，升座
　　演第九遍
　　伏闻，真诠流布，示法炬於昏衢；宝号称扬，运慈航於苦海。人天普济，正道咸归。以今升入经座，异口同音。诵咏妙经，称扬睿号。奉为斋主，资荐亡魂。仗良因之妙力，消亿劫之愆瑕。免历上方考对之司，径诣七宝紫霄之国。法众虔诚，同声讽诵。
　　经毕，再诣上方
　　具位，启圣。伏以无名无我，惟接引於群生；不迷不荒，可悟成於真道。万劫莫测於微妙，寸诚克遂於感通。见前清众，异口同音，诵咏妙经，称扬睿号，已周九遍。奉为斋主，资荐魂仪，往生仙界。伏愿火翳成清署，剑树化为骞。魂爽下离於幽都，神识上升於碧落。所有太上真符，谨当宣告。
　　宣符，疏关，送圣
　　下方跪奏
　　具位，诚惶诚恐，稽首顿首，再拜，奏启下方真皇洞神天尊，下乡救苦，真人童子，无鞅真众。恭望圣慈，俯垂洞鉴。伏以方舆载物，弘大信以无私；厚德安贞，布洪基而永固。咸资道力，克运神功。说经普救於九泉，听法已周於十遍。皆承功而受度，令入圣以超凡。敢祈告命於灵司，是用颁符於曲府。匪凭洪造，难格玄恩。伏望绿辇丹舆，来鉴十真之会；琅函宝笈，周圆十遍之功。臣干冒圣威，下情无任恳祷之至。法众虔诚，谨伸奉请。
　　请圣，散花，升座
　　演第十遍
　　伏闻，东极慈父，青玄老君，沛法雨以渭众生，布慈云而覆群品。恩沾九地，泽被十方。以今升入经座，异口同音。诵咏妙经，称扬睿号。奉为斋主，资荐亡魂。仗良因之妙力，消亿劫之愆瑕。免历下方考对之司，径诣净土庄严之国。法众虔诚，同声讽诵。
　　经毕，再诣下方
　　具位，启圣。伏以至真蒇教，道力遍周。妙哉，三洞之经；至矣，威神之力。上叩清都紫府，下逮黑壤黄泉。咸被超升，俱承惠泽。见前清众，异口同音。诵咏妙经，称扬睿号，已周十遍。奉为斋主，资荐魂仪，往生仙界。伏愿委炁聚功，登真悟道。超度三界难，径上元始天。所有太上真符，谨当宣告。
　　宣符，疏关
　　送圣
　　叹经
　　经者径也，指其径路而归焉。学道修真，济生度死，坦坦荡荡。四通八达，无碍无障。以此径路，行之於精，则能泝流入脑。脑满则能体强，此探根无漏、保命长生之法，乃地仙行此径路之妙也。行之於神，则内视返听，至虚静一，纯白内备，天光焕明，乃神仙行此径路之妙也。行之於炁，则能采盗大范之飞根，呼吸虚皇之天。炁出乾入坤，结成无相之体，号曰太一天尊，乃天仙行此径路之妙也。行此径路，去情欲则断生死之根，去邪伪则登众妙之门，去万物则超世表而出尘埃矣。行此径路於阳生之时，斡转璇玑，以运符一息之中，使金液灌顶，银浪冲开。脑既已满，则入功德。水通，鼻通，口复咽归黄庭，以结中丹。用之长久，则髓满，骨坚，百骸固密，不知有寒暑众痾之着人，此地仙之应验也。行此径路，内视返听，守一真於上田黄房之内，未尝暂离。虽随机接物，动用形体，一意常温，温於黄庭之中。静而常守，动而常寂。寂则明，明则复归於上田，久久泰定，则白光圆象，焕烂一室。人有来干我者，我先知之，此神仙之应验也。行此径路，服炁於清晨，闭息於静夜。所谓服炁者，服太和之精、二景之英。天炁入体，百神自灵。以神御炁，炁乃长停。既得其息，积之又积，积水成海，积炁成神。神凝胎结，身内生身，此天仙之应验也。行此径路，观吾之心，如太空焉。观吾之身，如太无焉。泛观万物，悉皆幻化，终归殒灭。无一物一事，能动摇吾之心也。吾之神常寂矣，常寂则不知太虚之为我，即我之为太虚耶，此径路之妙应焉。是故行此径路，志怠功堕，泯灭大道，不成矣。观此径路，非世人修行，不足以彰其妙。世人非此径路，不足以验其修行之功用也。道者，经之体。经者，道之用。体用两忘，其道乃光。夫如是则忘於所忘，不忘其所忘也。重说偈曰：
　　为仙为佛本殊途，一揆同归妙与俱。
　　识破这些关捩子，无无无有有还无。
　　三闻经
　　黄箓救苦十斋转经仪竟
　　
