神功妙济真君礼文
　　经名：神功妙济真君礼文。一卷。编者不祥。出于元末明初。底本出处：《正统道藏》。洞玄部威仪类。
　　神功妙济真君礼文
　　法事如式
　　伏闻神仙可格，贵在精诚，斋戒既庄，自然获福。幸大道潜藩於故里，而下民赖庇於微生。恭惟九州都仙太史高明大使至道玄应神功妙济真君，心融妙道，躬握元图，素精天文、律吕之书，洞达元真、阴阳之理。除妖荡孽而保安家国，书符施药而起死回骸。弃弓折矢悟伤生，点石化金忧返本。不习惑人之幻术，务存济物之慈心。巍巍盛德天可齐，皓皓厥功言莫尽。以今某虔依仙格，谨运精诚，爇叆叇之龙涎，迓翩翻之鹤驾。伏愿神功特达，圣化须臾，步彩雾、戴朱旗，暂别西山之胜境，乘清风，来白屋，监观北面之投诚。众等皈依，志心赞礼。
　　举浄明普实天尊
　　志心归命礼，天宝、灵宝、神宝，玉清、上清、太清，一炁流形，三尊应世，含光默默不言而令行四时，指色空空无为而化生三景。和大罗天上金阙宫中，虚无自然三清三境天尊。志心归命礼，渺渺紫金阙，巍巍碧玉官。掌紫微七政之星，作皇派一朝之主。三华郁秀，五纬凝精。运造化机，握生杀柄。和大罗天上金阙宫中，昊天至尊金阙四天上帝。
　　志心归命礼，冲和素禀，淑行至全。不求闻达而晦迹韬光，务积功勋而存心养性。誓产婴儿而佐世，果符仙嗣之挺生。至圣至灵，克岐克疑。和仙父中岳仙官、仙母符瑞元君高上玉真天尊。
　　志心归命礼，铁柱延真福地，玉隆腾胜洞天。有东晋之仙君，显南昌之故郡。金凤衔珠而吐瑞，赤乌寄质以呈祥。令德化民，出群拔萃。和九天仙主万法宗师至道玄应神功妙济真君。
　　西山福地逍遥境，督府延真道德宫。玉隆纪号宋朝颁，铁柱斩妖洪都福。果谶物华天宝语，更符人杰地灵言。聪明睿智冠群伦，民到于今受其赐。
　　谨按修真第一戒云：不得阴盗潜谋，害物利己。切念某多生以来，曾犯此戒，今礼真君，求哀忏悔。
　　臣等自从无量劫，潜谋阴贼害於人。以今运诚悉归依，朝礼真君求忏悔。
　　志心归命礼，训留八宝，名镂九州。忠孝廉谨以示人，宽裕容忍而接物，美教化而移风俗。玄之又玄，垂宪言以正人伦，道非常道和九天仙主万法宗师至道玄应神功妙济真君。
　　八宝训留彰教化，懦夫立志薄夫敦。移风易俗厚人伦，亘古从今遵圣教。玄之又玄何可拟，道非常道更难名。端如丽日耀中天，泽被万方咸拱仰。
　　谨按仙科第二戒云：不得杀害众生，以充滋味。切念某多生以来，曾犯此戒。今礼真君，求哀忏悔。
　　臣等自从无量劫，犯於杀戮虐众生。以今运诚悉归依，朝礼真君求忏悔。
　　志心归命礼，沉符水浒，标竹江滨。救下民疾苦之忧，助上帝好生之德。无一夫不被其化，使万物常以如春。病者自廖，夭者使寿。和九天仙主万法宗师至道玄应神功妙济真君。
　　哀悯群氓多疾苦，沉符标竹向江滨。助施上帝好生心，务救下民多厄难。贵使万方皆被化，毋令一物不常春。夭者寿而病者廖，咸处无为清静地。
　　谨按仙科第三戒云：不得淫邪败真，秽慢灵炁。切念某多生以来，曾犯此戒。今礼真仙，求哀忏悔。
　　臣等自从无量劫，淫邪秽浊败真元。以今运诚悉归依，朝礼真君求忏悔。
　　志心归命礼，官居令尹职，署旌阳。值岁饥而民不聊生，供天租而计从何出。揆钱安得，俾治圃以服勤。瘗金令锄，将货粟而转纳。和九天仙主万法宗师至道玄应神功妙济真君。
　　官居令尹旌阳县，不忍人心自乐推。适逢岁旱敢遑安，每虑天租何所出。民不料生乌有粟，瘗金向土役锄园。令其获宝货诸人，应物自期来送纳。
　　谨按仙科第四戒云：不得败人成功，离交析亲。切念某多生以来，曾犯此戒，今礼真仙，求哀忏悔。
　　臣等自从无量劫，败人成功析离亲。以今运诚悉归依，朝礼真君求忏悔。
　　志心归命礼，挂冠赤县，访迹丹阳。厌名利以汩人，传道术而济世。师投谌母，乃制锦以通诚。教授明王，即筑坛而度法。和九天仙主万法宗师至道玄应神功妙济真君。
　　赤县挂冠应不仕，故传道法济斯民。师投谌母锦通诚，教授明王言预谱。宝诰金丹并妙诀，铜符铁券暨灵文。大阿三尺并亲承，誓断妖邪无憔类。
　　谨按仙科第五戒云：不得谗毁贤良，露才扬己。伏念某多生以来，曾犯此戒，今礼真君，求哀忏悔。
　　臣等自从无量劫，露才扬己毁贤良。以今运诚悉归依，朝礼真君求忏悔。
　　志心归命礼，班高太史，位冠都仙。皆云三千行之积求，孰识七百年之修炼。是宜玉帝擢入金门，密运枢机，同扶造化。和九天仙主万法宗师至道玄应神功妙济真君。
　　七百余年修妙行，全家拔宅上三天。玉皇飞诏赐都仙，金阙宣恩兼大使。斡运枢机承密旨，权行造化转阴阳。保家安国利无穷，草木昆虫咸鼓舞。
　　谨按仙科第六戒云：不得饮酒过多，食荤违禁。伏念某多生以来曾犯此戒，今礼真君，求哀忏悔。
　　臣等自从无量劫，食荤饮酒戒常违。以今运诚悉归依，朝礼真君求忏悔。
　　志心归命礼，神功莫测，圣化无穷。剪纸作牛，驱除水孽。化炭为妇，历试门人。呼龙挟舫过金陵，擒蛟钉丁悬石壁。和九天仙主万法宗师至道玄应神功妙济真君。
　　广大神通难比喻，亿千变化更无穷。化炭为妇选门人，剪纸作牛驱水孽。以铁钉蛟悬石壁，召龙挟舫过金陵。舟人骇遇获长生，亦使紫霄峰愈盛。
　　谨按仙科第七戒云：不得贪求无厌，积财不施。伏念某多生以来，曾犯此戒，今礼真君，求哀忏悔。
　　臣等自从无量劫，怪责鄙吝不施恩。以今运诚悉归依，朝礼真君求忏悔。
　　志心归命礼，真常德性，妙用随机。铸铁柱以镇妖，赍金檠而还主。栢垂倒叶，松压溃堤。七靖沿存，八荒永赖。和九天仙主万法宗师至道玄应神功妙济真君。
　　真常德性澄如水，妙用随机疾若风。赍檠还主示其康，铸铁钉绞思弭患。松压溃堤犹在壁，栢垂倒叶正当庭。立斯七靖向修川，亦使官荣民益盛。
　　谨按仙科第八戒云：不得交友非贤，居处秽杂。伏念某多生以来，曾犯此戒，今礼真仙，求哀忏悔。
　　臣等自从无量劫，居处不洁友非贤。以今运诚悉归依，朝礼具君求忏悔。
　　志心归命礼，祭丹幕阜，淬剑梅山。正巨蛇，吐气以冲天，怜群氓惜身而无地。指挥兵吏，探巢穴以搜逻。啸命雷霆，运火风而击伐。和九天仙主万法宗师至道玄应神功妙济真君。
　　幕阜祭丹酬帝德，梅山淬剑砺英锋。巨蛇吐毒气冲天，百姓求哀声动地。啸命雷霆驱出穴，指挥兵史灭其踪。至今骸骨积成洲，端为万民除毒害。
　　谨按仙科第九戒云：不得不忠不孝，不义不仁。伏念某多生以来，曾犯此戒，今礼真君，求哀忏悔。
　　臣等自从无量劫，不忠不孝背君亲。以今运诚悉归依，朝礼真君求忏悔。
　　志心归命礼，时逢岁旱，仙悯生灵。即飞南浦之云，立降西山之雨。俾五谷以登廪，使万国以欢心。时和岁丰，家给人足。和九天仙主万法宗师至道玄应神功妙济真君。
　　水旱凶荒虽数定，大仙多悯故乡人。才闻默祷一炉香，立降霶三日雨。年谷遂令臻上熟，黎元於此尽欢心。含餔鼓舞乐尧天，孰不讴歌真圣化。
　　谨按仙科第十戒云：不得轻忽言笑，举动乖真。伏念某多生以来，曾犯此戒，今礼真君，求哀忏悔。
　　臣等自从无量劫，言辞轻慢举乖真。以今运诚悉皈依，朝礼真君求忏悔。
　　志心归命礼，仙门高弟，真眷华宗。谌母导师，兰公上圣。日、月、斗三宫真宰。风、雷、电五百灵官。延真福地众真仙，大释洞天诸主宰。剑印玉女，左右金童。或执节以导前，或御车而在后。珂佩珊珊而步武，旌旗闪闪以排空。各生欢喜之心，同赐护持之力。普增威德，共证希夷。度诸有情，证无上道。
　　举十方灵宝天尊
　　稽首皈依无上道，玉京山上大慈尊，臣今朝礼对真仙，身业无边求忏悔。稽首皈依正真教，三十六部大乘经，臣今朝礼对真君，口业无边求忏悔。稽首皈依师友众，十方得道大神仙，臣今朝礼对真君，意业无边求忏悔。稽首皈依三宝已，朝礼真君悉周圆。臣今愿共诸众生，同证希夷无上道。
　　举志心发愿
　　愿眼常观三界圣，愿耳常闻妙法音，愿鼻常闻道德香，愿口不养辛厌味，愿身精进行真道，愿意休攀有想缘。臣今发愿大仙前，异日他时臻圣果。发愿已归命礼，无上证真三宝。向来礼赞真君，仪范悉已周圆，三沐三熏，曲尽齐庄之敬。一瞻一礼，必蒙感格之私。俾罪花凋落而福果圆成，致善芽增长而恶根断绝。今则琼科卷轴，金磬停敲，鸾舆渐返於玉京，鹤驾将还於金阙。一心奉送，九章歌声遏浮云。再拜致辞亿万年，愿依化日，稽首皈依无极大道。
　　讽经　回向
　　神功妙济真君礼文竟
　　
