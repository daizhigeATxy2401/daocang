金箓大斋启盟仪
　　经名：金箓大斋启盟仪。一卷。底本出处：《正统道藏》洞玄部威仪类。
　　金箓大斋启盟仪
　　高功升座
　　启堂法事
　　捻香祝曰
　　此香浮黎国内，玉京山中，亿万年结炁凝烟，百千众通诚达信。根盘骞叶，满旃檀林。宝香一炷爇炉中，三界十方，稽首焚香，上启供养三清三境、十极十华、无上至真道经师宝，十方三界，千真万灵，金箓大斋坛应感真宰。伏愿骖龙驾凤，飞空步虚，降临道场，证盟功德。
　　下静
　　大道门高不易登，如今且与接中乘。若知元始悬珠意，碧落浮黎自此升。原夫至道之精，杳杳冥冥；至道之极，昏昏默默。处於太极之先，出於希夷之表。不可以貌像声色求，不可以形名度数取。无知也，而无不知。无为也，而无不为。是故古之至人，体此道者，不可於貌像声色求，不可以形名度数取。於戏，故能杳冥之中，独见知焉。昏默之中，独闻知焉。及其真精积久，交畅旁通。以至动天地，则上下交孚；以至感鬼神，则肸蠁斯答。至於祈福祥，去灾祸，拔沈冥，却邪疠，无施不可。彼至人果何修而得此也。其致之必有其道矣。致之之道，其惟斋法乎。斋法之说，有内有外，请备论之。内斋者，恬澹寂寞，与道翱翔。昔孔子以心斋之法告颜渊，盖此类也。外斋者，登坛步虚，烧香忏谢，即古人祷祠祭祀之余意也。斋法见於道家者，凡二十有七品，其源出於灵宝。一曰太真斋，二曰上清斋，三#1曰大洞斋，四曰金房斋，此四斋者不假人为，与天为徒，所谓内斋者也。五曰太一斋，六曰九天斋，七曰金箓斋，八曰玉箓斋，九曰盟真斋，此五斋者惟天子得修之，臣庶不得修礼也。十曰黄箓斋，十一曰洞神斋，十二曰自然斋，十三曰三元斋，十四曰涂炭斋，十五曰拔度斋，十六曰洞渊斋，十七曰天宝斋，十八曰九幽斋，十九曰五炼斋，二十曰正一斋，二十一曰太平斋，二十二曰三皇斋，二十三曰八帝斋，二十四曰北帝斋，二十五曰旨教斋，二十六曰解考斋，二十七曰化胡斋，此十八者，修之各有其宜，臣庶无间也。自太一斋而下，二十二品谓之外斋，皆有仪范，具在藏中。其间施设，虽有不同，要其归则，不能出於灵宝之范围也。故高上老子曰，道家所先，莫近於斋。斋者甚多，大同小异。功德甚重，实能贯通乎上下，以归于最上一乘也。其威仪节度，总二百四十条，秘於三元宫中，造端举要，以韶后学。由此观之，则所谓动天地、感鬼神、福邦家、济幽显，舍此道则何以哉。修斋之要，在乎诚敬专悫，备物尽礼。登斋之士，则贵乎端虚勉一，遵守成规，备尽威仪。如有所失，则有玄都简之罚，宗师之意，槩可见矣。盖惟表裹相符，彼此交尽，然后可以感格高真，产祥降嘏，虽然区区者不足为吾党之士道哉。试请论其大者，语曰人能弘道，非道弘人。夫斋法自玄一三真人始，授太极葛仙公，以至互相授受，分宗演派。修之则白日登晨，上宾三境。载之简册，不可枚举。岂非人能弘道之效乎。以今钦奉纶音，崇建大斋。祈天永命，集庆延禧，职任宣行，敢忘勉力。尤在坛众，以弘道之心为心。同寅协恭，始终如一。陟降之间，洋洋乎如在帝之左右。则天人相与之际，得无瑕玷，岂不伟欤。易曰，神而明之，存乎其人。汝往钦哉，勉旃是幸。
　　下静
　　十部飞天秘玉京，斋科传世自三真。丁宁为我弘斯道，即是浮黎得度人。
　　高功下座，率众官望坛拜
　　讲唱四结愿 
　　金箓大斋启至仪竟
　　#1『三』原作『二』，误，据上下文义改。
　　
