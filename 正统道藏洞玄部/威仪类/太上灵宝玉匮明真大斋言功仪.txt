太上灵宝玉匮明真大斋言功仪
　　经名：太上灵宝玉匮明真大斋言功仪。一卷。唐末五代杜光庭修。底本出处：《正统道藏》洞玄部威仪类。
　　太上灵宝玉匮明真大斋言功仪
　　广成先生杜光庭修
　　众官依位导引，升坛，念人户咒上五方香北方为始
　　次上洞案香，念上香咒各礼师存念如法
　　宣卫灵咒呜法鼓二十四通
　　无上三天玄元始三气太上老君，召出臣等身中三五功曹、左右官使者、左右龙虎君、侍香金童、传言玉女、五帝直符直日香官、各三十六人出，当召某处土地里域真官正神，速出一关启。臣今正尔烧香，奉为某奉修灵宝九幽玉匮明真迁神大斋，功圆事毕，升坛拜表，焚烧真文，复职还官，言功设醮，重明功德。愿得太上十方正真生炁，降流臣等身中，所启速达上御至真无极玉皇上帝御前。
　　人各三礼
　　各称法位
　　上清玄都大洞三景弟子，无上三洞法师，奉行明真大斋法事。某岳某帝先生小兆真人臣某等今故烧香，以是功德，上为帝王太子，皇后皇妃，致福延禧，保安国祚。某庙皇帝尊灵，游宴玉京，超凌宸极。今故烧香，归身归神归命，太上灵宝自然至真无上大道。特乞玄造流恩，洪厘广被。仙灵受度，证品成真。侍卫道君，消遥无上金阙七宝自然宫。永与道合，启启玄感。上御十方无极至真道前。
　　礼十方从东方起礼足，各长跪归命忏悔
　　次三业忏
　　三启
　　三礼
　　次收真文内音东南西北中次弟子执真文於香姻上，师面坛中，叩齿十二通，咒曰
　　元始大帝，高上玉皇，普告十方，无上无下，无极神乡。三十二天，隐韵灵章。五文结气，八会流光。今日大宥，万善敷张。定名仙图，列籍紫房。修斋行道，介福迁神。幽关朗晏，冥夜开光。超登三界，景侍虚皇。帝图延永，寿祚无疆。万真鉴佑，四海太平。妖星荡涤，中外康宁。请如所告，金马驿程。
　　安真文於御案上，待随表焚之
　　重称法位
　　上清玄都大洞三景弟子，无上三洞法师，奉行灵宝明真大斋法事，某岳某帝先生少兆真人臣某等，谨重上启太上无极大道元始天尊、太上大道君、太上老君、自然至真灵宝天尊，寻声救苦大慈天尊、五老上帝，三十六部尊经、玄中大法师，三界内外，应感尊灵。臣等叨荷玄勿，幸逢道化。三乘御运，五炁开光。正法流行，普度幽显。人天荷赖，生死沾荣。而大教垂科，开度为本。上唯邦国，资佑帝王。使玄德遍覃，神功遐布天地之内；存殁同惧，凡在群生常加济护。况奉明旨，敢不上闻。
　　次读词
　　按如词诚，义深拯拔。恭依玄式，敷启坛场。烧香然灯，转经行道。辄坡灵报，开露真文。以八会宝书，关明三界。依时存注，关告尊灵。翘想十华，驰心八极。冀蒙玄鉴，普降洪休。法事功圆，愿念周普。群真复驾，返羽卫於太空；万圣回轩，散祥辉於三境。下照长夜，广度阴关。大扇慈风，咸除苦恼。臣等按依科品，沥恳冥心。以今月某日为始，修崇斋醮，行道转经，至某日圆满。今修斋事竟，所请天仙地仙、真人神人、五岳四渎、九宫五帝、三河四海、日月星宿、兵马骑乘，诸天监斋直事、侍香－金。童、散花主女、传言奏事飞龙漪吏等，及灵宾官属、监斋卫真、四方监察、真官监临卫护。宣通召命，营卫斋事，有功勤者，今当别拜。黄缯朱表，言功举迁。臣等恐进止犯科，不明玄奥。乞垂赦宥，仰戴玄恩。启斋之始，所请智慧上品十戒，斋事既毕，谒还天宫。后有法事，当复启请。谨上启闻，伏须告报。臣修斋事竟，重明功德，复诸天位，拜黄缯朱表一通，在臣前奏案之上，请省表文。
　　次读表
　　具箓职，奉行灵宝明真大斋法事，某岳某帝先生小兆真人臣某稽首再礼。上启太上无极大道，至真自然金阙下，臣等禀质下凡，自惟秽贱。叨奉大法，宣教度人。下济生灵，上及邦国。佐时效节，质对幽明。而於法无功，动违科典。夙夜震惧，不敢遑宁。臣等顿首顿首。臣等受法之日，盟告三官。约当佐国立功，奉扬玄化。使天地之内，道训宣行，济拔存亡，开度一切。臣今钦奉皇帝圣旨，上叩大道。奉为某庙皇帝尊灵，证圣成真，升入天府。词诚丹切，披露圣神。明明寸心，感贯天地。 臣叨佩经法，职主玄司。钦奉纶音，不胜震惕。谨率同法道士若干人，以内藏所出质信之礼，依按玄科，於某处置立灵坛，法天象地。四界八极，玄应三清。出八会真文，内书宝字，为天地神明之信。奉修太上灵宝九幽玉匮明真大斋，若干日夜。稽颡归命，披心贡诚於太阳之前，三光之下。盟斋沥恳，然灯续明。下照九幽无极世界，九地重阴之中，开诸光明，照烛冥夜。奉为某忏谢九玄忆世、宗庙先灵。前身所有，滞染尘缘，积诸障累。恐未能於昭彻，或尚致於冥行。仰仗天恩，咸希开释。离诸染着，顿悟真常。即使九土潜宁，陵庙安稳。魂神受炼，脏腑生华。灌沐阳精，消荡阴滓。五神扶卫，腾景天堂。世享福缘，渐登道品。垂祥后嗣，延贶邦家。帝祚隆昌，皇图克固。圣朝纳佑，寿等嵩衡。太子诸王，咸臻景佑。后妃公主，永保福祥。内外臣寮，允新禄祚。六合清静，两耀光华。吉应日闻，妖恶殄灭。如蒙所愿，永衔道恩。谨当焚烧真文，散灰扬烟。上御诸天，玄期有限，不敢稽滞。臣所修斋，上请天仙兵马、神仙兵马、飞仙兵马、真人兵马、神人兵马、日月星宿兵马、九宫五帝兵马、三河四海兵马、五岳四渎兵马，各九亿万骑，三十二天监斋直事、侍香金帝、散花玉女、五帝直符、传言奏事、飞龙骑吏等，及灵宝官属，三宝威神，此间土地里域真官，诸是监临卫护，宣通召命，营侍斋事，有功勤者。一切严装，随臣今表，上诣玄都，列受功赏，进品上真，加爵帝秩。随品署真，高下等级，皆令显达。一如太真之仪，无令遗漏。臣谨伏地，拜黄素朱表一通，上闻九天。恩惟太上无极大道太上大道君、太上老君、无上玄老十方自然灵宝天尊，已得道大圣众，至真诸君丈人，垂哀省览，敕勒天官，典者曲垂，省理分别。惟蒙至圣，鉴映丹情。臣等学法，未备俯仰之格。恐进止犯科，不合仪式。为四司所斜，五帝所执，千愆万罪，乞蒙赦宥。一及原未悟，不见罪罚。恩惟太上，分别求哀。臣愚谨因真宫直使、正一功曹、左右官使者、阴阳神决吏、科车赤符吏、刚风骑置驿马上章吏、飞龙神龙天仙飞直骑吏，各二十四人出操。臣谨为某奉修灵宝九幽明真迁神拔度大斋事竟。起坛迁职，复诸天位。重明功德，拜奏黄素朱表一通，上诣太上三夫曹，伏须告报。臣某诚惶诚恐，稽首再拜。以闻
　　臣姓某属某州县宫观住持
　　太上无形无名虚无自然至真大道无上元尊金阙七宝玉陛下
　　太岁某年某月日
　　次叩齿三通，启曰
　　臣谨重启太上无极大道太上三尊十方大圣。臣今拜奏表文，愿敕功曹典者，主领进御，必使上合天府，应时行下，闭气升章，径御太上无极大道御前。当令所请时下，所召时到，所申者通，所迁者达。若有下官，故气邀截，表文不使上御者，录付所在近司，依律理罪，以明天宪。臣等伏待报应。
　　次露表案上，存神如常，讫起，再拜，收表，卦函
　　次告金箓度命简
　　元始符命、金箓白简、救苦真符，
　　告下十方无极世界、三官九府、百一十曹、五帝考官，九幽地狱、巨天力士、执罚神兵、司录司命、司功司杀，牛头狱卒，三界大魔。拔度斋坛，系荐应度亡魂，出离地狱，永辞长夜，睹见光明，万罪荡除，冤仇和释。乘此九真妙戒，拔度功德，上生诸天，一如告命。
　　太岁某年某月日於某坛中告下
　　读文讫，法师叩齿九通，咒曰
　　元始上圣，玉帝高灵。玉文告命，济死度生。金箓妙戒，拯护幽冥。白简宝符，九真玄经。解销罪咎，冤债和平。救苦真人，削除罪刑。察命童子，注上生名。护戒威神，引诣福庭。超离五苦，乘驾云饼，轮转得通，飞升上清。
　　咒毕，以简随真文表函焚之。声赞二人，持节洞案，捧案，监斋主同诣天门，焚表函真文白简讫。还复本位，次告山简今钦奉皇帝圣旨，於某处奉修灵宝九幽玉匮迁神明真大斋，若干日夜，行道事讫，投简灵山。愿神愿仙，飞行上清五岳真人；至神至灵，乞削罪录上名九天。请诣灵山，金龙驿传。
　　太岁某年某月日具位臣，某於某处
　　告文　
　　读讫，青纸封龙配之
　　次第子执於香烟上师，叩齿十二通，咒曰
　　玄上开明，元始监真。上帝五老，赤书丹文。天地本始，总领三元。摄气召会，催促举仙。高上符命，普告十方。 日月星宿，五岳灵山。天上地下，冥灵大神。监生主录，南上三门。关领玉简，勒名丹篇。削落罪目，上补帝臣。修斋行道，上告九天。总校图录，削灭罪根。魂神开度，超出幽关。行道事竟，投简灵山。三涂罢对，长夜蒙原。冤仇释散，地府宁闲。福延大业，祚永乾坤。今日上告，万真咸闻。请以龙简，关盟真官。乞如所告，金龙驿传。
　　咒毕，众官再礼
　　次读水简文
　　今钦奉皇帝圣旨，於某处奉修灵宝九幽玉匮迁神明真大斋，若干日夜。行道事讫，投简水府。愿神愿仙，三元同存。九府水帝、十二河源、江河淮济，溟泠大神。乞削罪录，上名九天。请诣水府，龙驿传。
　　太岁某年某月日具位臣某於某处
　　告文
　　元始五老，上帝高尊。十方至真，太华灵仙。赤文告命，无幽不关。上御九天，请下玉文。日月五星，北斗七元。中告五岳，四方灵山。下告河海，十二泉源。九府水帝，俱泠大神。今日上告，万愿开陈。修斋行道，上告九天。总校图录，削灭，罪根。幽夜开朗，超度魂神。三涂息苦，长夜蒙原。冤仇解散，上升诸天，行道事讫，投简灵渊。福祚隆永，帝业长延。请以龙简，告盟水官。乞如所陈，金龙驿传。
　　吮毕，众官再礼
　　次读土简文
　　今钦奉皇帝圣旨，於某处奉修灵宝九幽玉匮迁神明真大斋，若干日夜。行道事讫，投简灵坛。愿神愿仙，长生度世。飞行上清，中黄九土，戊己黄神，土府五帝。乞削罪刑，请诣中宫。投简记名，乞如所告。金龙驿传。
　　太岁某年某月日具位臣某於某处
　　告文
　　天地开张，元气分灵。三元同存，十方朗清。五老上闻，主死领生。丹书赤文，元始上经。普告无下，九地皇灵。今日上告，万仙定生。修斋行道，上告九天。总校图录，削灭罪根。九地开朗，迁度魂神。太阴息苦，六趣宁闲。和冤释对，上生诸天。行道事竟，投简灵坛。福流亿世，帝祚长延。请以龙简，告盟地官。乞如所告，金龙驿传。
　　咒毕，众官再拜投简於坛上、天井中或埋於月辰之上
　　次吟投龙赞祈真登紫府全章
　　次称名位，降神设醮
　　具法职，奉行灵宝明真大斋法事，某岳某帝先生小兆真人臣某等稽首再礼。臣谨奉皇帝，修建迁神大斋。
　　谨奉降玉京玄都紫微上宫十方大圣众，至真诸君丈人，飞仙真人，玉童玉女，应感分辉，降临醮座。
　　谨奉降天地灵仙，诸天上圣，日君月君，日月帝君，真人神仙，玉童玉女，降临醮座。
　　谨奉降北极句陈天皇大帝君，北斗七星君，南斗六星君，三台六星君，二十八宿君，周天三百六十五度星中大神，星中帝君，星中真人，降临醮座。
　　谨上请东方青帝九气君，南方赤帝三气君，西方白帝七气君，北方黑帝五气君，中央黄帝一气君，五帝真人，玉童玉女，降临醮座。
　　谨上请三元君，上元天官、中元地官、下元水官，三宫九府，百二十曹，五岳大神，十大洞天，三十六洞天，二十四化，三河四海，九江水帝，十二河源，九宫真人，十二仙君，九天司命，五岳丈人，九天使者，储副正职佐命大神，天仙地仙，飞仙神仙，王童玉女，兵马骑乘，降临醮座。
　　谨上请三洞四辅侍经真官，仙公仙伯，仙卿大夫，九天御史，玄中大法师，天师嗣师系师，上古三师，经师籍师度师，三洞威神，三宝官属，降临醮座。
　　谨上请灵宝官属领仙监斋，直符真官，侍香将吏，玉童玉女，六甲神将，六旬玉女，六丁玉女，社稷将吏，一切灵司，降临醮座。
　　谨请身中所佩二十四治执节监功大将军，四部监功谒者，上仙上灵直使，正一功曹、三部功曹、促气功曹、三五功曹等，降临醮座。
　　谨请身中所佩，阴阳神决吏、科车赤符吏、刚风骑置驿马上章吏、飞龙骑吏、天真飞仙骑吏，上部使者、中部使者、都官使者，郎吏虎贲察奸句骑吏，都官仆射，天丁力士，天驺甲卒等，降临醮座。
　　谨请收气食气吏、收神食神吏、收鬼食鬼吏、收邪食邪吏、收精食精吏、收毒食毒吏、诛符破庙吏等，降临醮座。
　　谨奉请某皇帝本命神将、元辰神将、大小行年本命星官，驿马将吏等，降临醮座。
　　谨奉请四司五帝，应感真灵，三界职司、卫坛将吏，虚空监察，直日直符，当界主司等，降临醮座。
　　奉请当处土地，里域真官，降临醮座。
　　臣谨上启太上三尊昊天上帝，十方上圣三光九耀天帝天君，三界内外，一切真灵。伏愿普降洪慈，分辉照鉴。臣以夙承余福，得诞今生。叨佩灵文，禀修玄教。功轻尘露，过重丘山。诚宜束身以自修检，而法许开度，佐国立功，辅助帝王，宣弘道化。今钦奉皇帝圣旨，追荐某尊灵，赍金龙纹缯，香花质信。恭依科典，虔立灵坛。奉修灵宝九幽明真玉匮迁神拔度大斋，若干日夜。以某日某时功圆事毕。焚烧真文，解坛复职。重明功德，设醮言功。愿为某忏谢罪尤，解销冤对。不经幽夜，升入天堂。莹质朱陵，炼神丹霍。上朝太极，飞步九清。友万帝以优游，接群真而宴处。延休帝业，贻贶孙谋。传凤历於无疆，固鸿图於亿载。同文共轨，地久天长。疫毒潜宁，灾凶殄息。兵戈不作，水旱无侵。夷夏惧康，龙神翊卫。中黄上府，陵寝常安。十雨五风，生灵永泰。伏冀三官拂简，纪录斋功。五帝回轩，鉴临胜福。告下天地曹府，幽明职司，降佑垂祥，普均四海。臣等不任恳愿虔祈之至。稽首再礼。
　　次焚状
　　奏献钱马
　　臣重启灵坛感降，内外真灵。臣所修斋，功德成就。实赖三宝官属，应感职司。降此洪休，副兹丹恳。启奏传送，劳历真官。恐荐献失仪，违犯科典。动静俯仰，不合天仪。再具披陈，特乞原赦。高真上圣，升驾太空。三界尊灵，各还所部。侍卫官吏，当境职司，未就座者，歆纳诚礼。阴阳将吏，内外正神，佐国度人，立功利物。驱除氛沴，扫荡妖凶。使九土太平，帝王万寿。三会之日，别当举迁。诸狱冥曹，三徒六趣，九幽滞爽，万类孤魂，赖兹迁拔之缘，尽诣逍遥之境。某等稽首，再礼奉辞。
　　次送神颂还戒颂都讲云，众官复职高功都讲列职，各纳职次十二愿次复炉
　　次引弟子，随师，升天门，出地户次解坛颂出户咒次辞三师
　　次回向礼毕
　　太上灵宝玉匮明真大斋言功仪竟
　　
