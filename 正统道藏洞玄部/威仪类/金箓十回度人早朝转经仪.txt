金箓十回度人三朝转经仪
　　经名：金箓十迥度人三朝转经仪。一卷。底本出处：《正统道藏》洞玄部威仪类。
　　金箓十回度人早朝转经仪
　　师堂序立
　　法事
　　高功跪启
　　具位臣，某重伸上启灵宝玄中大法师真君、灵宝经师君、籍师君、度师君、正一天师君、女师嗣师系师君、灵宝监斋大法师真君。赤明开图，黍珠授受，一派宗师。恭望师慈，俯回洞鉴。臣闻，元始说经，一徧而终。十徧众真，监度东方，而至下方，无所不辟，无所不禳。日可以生，日可以化。将宣经法，先叩师严。臣今入意以今引领官众，升坛转诵《太上洞玄灵宝无量度人上品妙经》第一回至第四回。敬为祝延万寿，保天长存。金赖师慈，主盟坛席。庶俾精诚上彻，玄贶孔昭。一切有情，同沾利益。专俟恩命，宣演经科。臣干冒师严，下情不胜虔祷之至。领众升坛，恭行典式。
　　唱道引至坛前序立。
　　法事
　　降神王
　　具位某上启十方无极飞天神王长生大圣无量度人君、十方飞天使者、十天玉女、十天一切灵仙官众。咸望圣慈，洞回昭鉴。恭以开函演奥，将修八纬以诵经；监真度生，先叩十方而主教。愿回灵驾，俯降道场。有开必先，全赖提撕之力；无文不度，庶成诵咏之功。法众虔诚，修斋奉请
　　修斋
　　云舆
　　散花
　　具位某上启十方无极飞天神王长
　　生大圣无量度人君、十方飞天使者、十天玉女、十方一切灵仙官众。伏闻元始出书，当赤明之初劫；神王受命，会碧落之空歌。同登宝黍之中，亲受玉音之旨。承宣符命，监度经功。由是曲畅旁通，秘蕴之精微发见；遐盻极览，学人之功过难欺。大勋既着於古初，美利宜开於来者。以今钦奉纶音，崇修金箓大斋。端为祝延万寿，保天长存。伏愿来朱凤玄龙於霄汉，回丹舆绿辇於道场。金玉尔音，永赖纲维於十转；丝纶其出，愿言张布於万灵。上弘荡荡之皇风，下副区区之丹祷。具有启疏，谨用敷宣。
　　宣疏
　　疏文宣读，谅赐鉴观。伏愿周回十方，密契生成之造；过度三界，允符保举之功。领众升坛，修行经法。
　　华夏引，众升坛，上香
　　信礼
　　各礼师，存念如法
　　九天上景，化生华晖。晃漾太空，曜真紫微。上致中皇，百神降回。散根离苦，八难豁开。七祖同升，福庆巍巍。使我神仙，八景齐飞。
　　鸣法鼓二十四通
　　无上玄元太上道君，召出臣等身中三五功曹、左右官使者，侍香金童、传言玉女、五帝直符直日香官，各三十二人出。关启所言，臣今为入意愿得太上降赐十方正真生炁，流注臣等身中，令臣所启，速达径御无上三十二天元始上帝至尊御前。
　　请称法位
　　具位臣，某谨同诚上启太上无极大道虚无自然元始天尊、妙无上帝，玄皇高圣太上玉晨大道君灵宝天尊、妙有上帝，混沌万变玄元老君道德天尊、至真上帝，昊天玉皇上帝，元阳慈父大道君，灵宝玉母大道君，南极天皇上帝，北极紫微大帝，朱陵度命天尊，后土皇地祇，十方无极太上灵宝天尊，已得道大圣众、至真诸君丈人，三十二天帝君、东华南极西灵北真玄都玉京金阙七宝琼台紫微上宫灵宝至真明皇道君，上相上宰、上保上傅、玄中太皇上帝高真，三十六部尊经，玄中大法师，五帝三官、四司九府，日月五星、南辰北斗、二十八宿、璇玑玉衡、列象星真，十方无极至真大神，飞天神王长生无量度人君、天真皇人妙行真人，灵宝三师，监斋大法师，侍经五帝，玉童玉女、典经玉郎、三洞侍经，灵宝官属、三界五帝、大勋魔王，三界官属，应感真灵。恭望洪慈，俯回洞鉴。臣闻，杳冥悦忽，道不可以言传；洁净精微，经盖因於义显。探其妙，则希夷微而莫测；施之用，则周徧咸而可通。臣，某猥以肉人，窃观天宝。当清旦一时之行道，宣玄经四徧以为功。天地鬼神，谅必鉴精虔之意；东西南北，庶皆闻微妙之音。稽首归依，无极大道。
　　至心归依，十方经宝，当愿众生，心开悟解，受持读诵。
　　至心归依，十方道宝，当愿众生，起心回向，一切信礼。
　　至心归依，十方师宝，当愿众生，普上法桥，无有障碍。
　　宿命赞
　　侍经开经科，另具
　　敷座吟
　　静念如法
　　叩齿三十二通，思五色云炁，覆满一室。青龙白虎，朱雀玄武，狮子白鹤，凤凰备守，左右前后。金童玉女，五帝神仙兵马，各九亿万骑，营卫斋堂；然后诵经
　　开经玄蕴咒
　　云篆太虚，浩劫之初。乍遐乍迩，或沈或浮。五方徘徊，一丈之余。天真皇人，按笔乃书。以演洞章，次书灵符。元始下降，真文诞敷。昭昭其有，冥冥其无。沈痾能自痊，尘劳溺可扶。幽冥将有赖，由是升仙都。
　　请转法轮
　　师题经
　　道言，昔於始青天中，云云飞升上清。
　　目想三十二天，各色云气，交沓之中。有宫阙楼观，天帝冠冤，衣服分明。即存神自太皇黄会而始，每天叩齿一通，心拜一过，共三十二过讫。即闭目静思，三丹田出三色云炁，如丝，渐渐离身。云炁浓厚，先交络一身，次缠绕所座及几案，无不周徧。然后蓊郁徧及坛外，围布一方，良久冥合天地。次思，青龙自肝出，立左；白虎自肺出，立右；朱雀自心出；立前；玄武自肾出，立后；狮子自脾下丹田出，十二头立左右；白鹤自泥丸，九只围列四向。又存眉间六合；有日月出自两目，各离面九尺化为九色圆象，洞彻内外，如此分明。念密咒，勿令耳闻。咒毕，引东方青炁八道入肝，南方赤炁八道入心，西方白炁八道入肺，北方黑炁八道入肾，须加诚行之。次诵本章第二回至第九回，不复诵道君大序，止从本章起。第十回如第一回，诵序，存思。
　　诵经毕
　　解座吟
　　侍经回向，另具
　　智惠颂
　　师同斋官旋至东方，捻香再拜
　　臣恭以八陛旋行，经筵初启；九重入奏，帝座亲临。恭惟东方无极太上灵宝天尊，东方无极飞天神王长生大圣无量度人君，乘震司春，体元育物。骞林树下，屡传金口之微言；黍米珠中，亲受玉京之密印。伏愿俯回灵鉴，洞察斋忱。上帝录功，托会朝之闻奏；东华主算，借化笔之品题。具有表文，谨当宣告。
　　宣表关
　　焚化
　　侍经宣第二回开经科
　　敷座吟
　　请转法论
　　师题经
　　众诵毕
　　解座吟
　　侍经回向
　　智惠颂，旋至南方
　　臣恭以启玉匮篇章，既演经功，而再至对玉阶，只天谅回天，听之有三，恭惟南方无极太上灵宝天尊，南方无极飞天神王长生大圣无量度人君，得一以清，向明而治。垂世立教，委能尽弘道之心；监真度生，谅不负修斋之请。伏愿鉴观诚意，纪录经功。皇极尊安，惟一人之有庆；帝图广大，垂万世以无疆。具有表文，谨当宣告。
　　宣表关
　　焚化
　　侍经宣第三回开经科
　　节次二回同
　　旋至西方，上香，再拜
　　臣恭以三后斯言，粗谙道体；一诚不息，谅格天心。恭惟西方无极太上灵宝天尊，西方无极飞天神王长生大圣无量度人君，功在有秋，位居丽泽。昔浮黎经会，如细雨密雾而来；今灵宝斋坛，谅飞云浮空而至。伏愿奏功於玄都之境，纪善於素灵之宫。圣德日新，与乾坤而并久；皇图天广，等嵩华以齐尊。具有表文，谨当宣告。
　　宣表关
　　焚化
　　侍经宣第四回开经科
　　节次如二回同
　　旋至北方，上香，再拜
　　臣恭以玉字龙文，四徧既周於妙义；琼输羽盖，一时同会於灵坛。恭惟北方无极太上灵宝天尊，北方无极飞天神王长生大圣无量度人君，其仁如天，曰劳乎坎。受黍珠之心印，道贯三乘；广灵宝之宗风，恩沾群有。伏愿注名金简，纪善玉书。列宿焕紫微，茂介寿康之福；六龙降黄道，广覃化育之恩。具有表文，谨当宣告。
　　宣表关
　　焚化
　　三闻经
　　发愿
　　复炉如故
　　仙灵仙官、金童玉女、五帝五岳神仙真人、三炁正神、左右龙虎君、天仙地仙，五灵香官，当今召致十方正炁，自然生金液丹碧芝英。百灵众真，交会在此，香火炉前。当愿十方仙童玉女，侍卫香烟，传臣向来所启之言，速达径御无上三十二天元始上帝至尊几前。
　　存四灵，各还五藏十方天真，腾云而去。次以三色云气，咽下三丹田，叩齿三通，咽液三过。
　　直坛引下坛，诣幕谢师
　　师上香再拜
　　具位臣某虔诚上启灵宝玄中大法师真君，灵宝经师君、籍师君、度师君，正一天师君，女师嗣师系师君，灵宝监斋大法师真君，赤明开图、黍珠授受一派宗师。恭望师慈，俯观谢悃。臣向来，引领官众，升坛转诵《太上洞玄灵宝无量度人上品妙经》第一徧至第四徧，幸以周圆，径为祝延万寿，保天长存。仰荷师恩，冥扶默相。谨伸谒谢，尚冀成终。俟琅函卷轴之时，至玉辖回鸾之日，还功报德，镂骨铭心。上弘灵宝之科，以广慈悲之化。臣等干冒师严，下情无任，不胜战栗之至。
　　向来
　　念善
　　金箓十回度人早朝转经仪竟
　　
