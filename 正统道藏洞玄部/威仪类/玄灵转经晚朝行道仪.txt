金箓玄灵转经早午晚行道仪
　　经名：金箓玄灵转经早午晚行道仪。三卷。底本出处：《正统道藏》洞玄部威仪类。
　　玄灵转经晚朝行道仪
　　法事如式
　　各礼师，存念如法
　　请宣神咒
　　北上太玄，五炁徘徊。宝华五重，流光焕辉。灵景郁秀，洞映太微。仰注我身，内府鲜开。安镇灵宅，万神总归。身生羽服，举形仙飞。
　　鸣法鼓二十四通
　　无上三天玄元始三炁太上老君，召出臣身中三五功曹、左右官使者、左右捧香驿龙骑吏、侍香金童、传言散花玉女、五帝直符直日香官，各三十六人出。出者，严装显服，冠带垂缨。关启玄坛土地，方域神真。臣今晚朝，升坛行道，朝谒帝真。钦奉其诸丹悃，具载缄誊。愿得太上至真道炁灵宝瑞光下降，流入臣等身中，令臣所启之诚，速达径御至真无极大道三清上圣紫微北极大帝北斗九皇星君御前。
　　请称法位
　　具位臣姓某与临坛官众等，谨同诚上启太上无极大道斗极祖师元始天尊，斗极玄师灵宝天尊，斗极宗师道德天尊，昊天玉皇上帝，紫微天皇大帝，北极紫微大帝，斗中高上玉皇尊星君，太微玉帝，北极玄卿大帝君，北斗天英贪狼太星君、北斗天任巨门元星君、北斗天枢禄存真星君、北斗天心文曲纽星君、北斗天禽廉贞纲星君、北斗天辅武曲纪星君、北斗天冲破军关星君、北斗洞明左辅星君、北斗隐光右弼星君、九皇夫人、九阴内妃、天罡大圣万真节度奎光帝君、北斗中三台华盖星君，当生本命星君，南极老人寿德星君，上清福德星君、上清禄德星君，帝座照临星宰、二十八宿星君、六十甲子星君、道德玄曹官君圣众、玄中大法师真君、三天大法师真君、中天九省诸相丈人、左右绣衣使者、擎羊陀罗使者、四直玉文功曹、通事舍人，斗中千乘万骑一切真灵。恭望洪慈，俯垂洞鉴。臣闻，中极流辉，左垣焕彩。混元启运，呈鹤呜玉局之祥；正一承流，演龙汉瑶编之秘。由兹经诀，遍彻堪舆。修正道以入仙宗，度天民而示妙法。日星有耀，雨露无私。臣等幸际法桥，禀依圣造。既缉熙於帝化，盍宣畅於皇风。以今钦奉纶音，崇修金箓。臣等肃严琳宇，聿建瑶坛。种种香花，旌请命祈恩之悃；巍巍功德，企延生注福之私。庸扣首於大钧，希留心於皇极。以今晚朝，升坛行道，请法众等，运兹初捻上香。愿此香烟腾空，径上供养无上至真道宝大罗元始天尊、紫微上宫天皇大帝、玉斗二帝、九皇星君、清微天宫真仙圣众。臣等皈身皈神、皈命，首体投地，仰依太上三尊、十方众圣。愿以是香功德，上祝皇帝陛下。伏愿八极拱辰，三灵辅德。龟图九范，天开圣瑞於河清；虎拜万年，帝辟神畿於地大。今故烧香，自皈依师尊大圣众，至真之德，得道之后，保天长存，和与道合真。
　　以今晚朝，升坛行道，请法众等，运兹二捻上香。愿此香烟腾空，径上供养无上至真经宝玉宸道君，灵宝天尊、紫微中宫北极大帝、当生本命元辰星君、帝座照临星宰、禹余天宫真仙圣众。臣等皈身皈神饭命，首体投地，仰依太上三尊、十方众圣。愿以是香功德，敬祝皇太子殿下。伏愿福树曰新，善芽春长。天锡纯嘏，合正炁於七元；帝与九龄，沐灵光於十极。金鼎胤虚无之宝，玉田融玄妙之珠。湛露飞霄，润月殿星垣而咸若；卿云凝晓，覆金枝玉叶以常宁。今故烧香，自皈依师尊大圣众，至真之德，得道之后，保天长存，和与道合真。
　　以今晚朝，升坛行道，请法众等，运兹三捻上香。愿此香烟腾空，径上供养至真无上师宝五灵玄老、道德天尊、南极老人寿德星君、上清福德星君、上清禄德星君、大赤天宫真仙圣众。臣等皈身皈神皈命，首体投地，仰依太上三尊、十方众圣。愿以是香功德，归流九州四海、动植含灵。伏愿正道涵濡，玄恩披拂。梯航归化，慕衣冠
　　礼乐之风；山泽同仁，脱鳞介羽毛之累。今故烧香，自皈依师尊大圣众，至真之德，得道之后，永保长生，和与道合真。
　　三皈依
　　志心皈依，十方经宝，当愿众生，心开悟解，受持读诵。
　　志心皈依，十方道宝，当愿众生，起心回向，一切信礼。
　　志心皈依，十方师宝，当愿众生，普上法桥，无有障碍。
　　宿命赞
　　臣等谨按经云，遇本命生辰，告身中元辰驿马，削落三灾九厄，保见今眷属安宁，悔过虔恭，渐登妙果。以今钦奉纶音，崇修金箓，祝寿延禧。臣等谨率在坛清众，转诵《太上玄灵北斗本命延生真经》各一过，上祝中天大圣、第七上帝府天冲破军玉晨君。乞为削落东震三绿、大火分野一切之厄。仰希矜轸，俯赐允俞。臣等不胜激切之至，修行经法。
　　敷座赞
　　题经
　　诵经毕
　　解座赞
　　臣等向来，祗率清众，升坛行道，上祝圣寿万安，转诵《太上玄灵北斗本命延生真经》各一过，并已周圆。恭望福寿资命，善果臻身，人各运诚，旋行赞咏。
　　步虚，引至东方，上香，旋行复位
　　七元覆护天尊
　　臣等谨按经云，本命限期，可以消灾忏罪，请福延生。持此真经，随力章醮，福德增崇。以今钦奉纶音，崇修金箓，祝寿延禧。臣等谨率在坛清众，转诵《太上玄灵北斗本命延生真经》各一过，上祝中天大圣、第八玉帝府天内外辅玉晨君。乞为削落西南坤位、二黑鹑尾、实沈分野一切之厄。仰希矜轸，俯赐允俞。臣等不胜激切之至，修行经法。
　　敷座赞
　　题经
　　诵经毕
　　解座赞
　　臣等向来，祇率清众，升坛行道，上祝圣寿万安，转诵《太上玄灵北斗本命延生真经》各一过，并已周圆。恭望福寿资命，善果臻身，人各运诚，旋行赞咏。
　　步虚，引至西南方，上香，旋行复位
　　大慈延寿天尊
　　臣等谨按经云，凡有男女，於本命生辰及诸斋日，清净身心，焚香持此真文，自认北极本命星君，随心祷祝，善无不应。以今钦奉纶音，崇修金箓，祝寿延禧。臣等谨率在坛清众，转诵《太上玄灵北斗本命延生真经》各一过，上祝中天大圣、第九大帝府天蓬内弼玉晨君。乞为削落北坎一白、玄枵分野一切之厄。仰希矜轸，俯赐允俞。臣等不胜激切之至，修行经法。
　　敷座赞
　　题经
　　诵经毕
　　解座赞
　　臣等向来，祇率清众，升坛行道，上祝圣寿万安，转诵《太上玄灵北斗本命延生真经》各一过，并已周圆。恭望福寿资命，善果臻身，人各运诚，旋行赞咏。
　　步虚，引至北方，上香，旋行复位
　　玄都万寿天尊
　　仰惟中天大圣、斗极高真，愿运洪慈，俯垂渊鉴。臣等向来，钦奉纶音，崇修金箓，祝寿延禧，转诵《太上玄灵北斗本命延生真经》九过，上祝九皇玉晨道君，削落九宫分野一切灾厄，并已周圆。伏愿渊听潜通，圣心洞鉴。星桥辉贯，玉衡密运於魁罡；云汉昭回，天驷旁骖於轮辐。六甲六丁之侍卫，斗魂斗魄之禁坛。二十四厄灵官，拥森罗之卤簿；百千万重道炁，乘赫奕之旌旄。不违只尺之私，式副再三之祷。享九五箕畴之盛，等八千庄算之长。自天佑之，吉无不利。稽首皈依，闻经赞咏。
　　三闻经
　　闻经已后，当愿天长地久，海晏河清。
　　闻经已后，当愿圣寿万安，皇图巩固。
　　闻经已后，当愿金枝蕃衍，宝历绵洪。
　　发愿
　　存神烧香
　　香官使者、左右龙虎君、侍香诸灵官，当令臣向来晚朝转经行道之所，自然生金液丹碧芝英。百灵众真，交会在此，香火炉前。当愿丹诚感格，鸿贶潜敷。圣寿万安，皇图永固。十方仙童，王女接侍，兰烟传臣向来所奏之诚，速达径御至真无极大道三清上圣紫微北极大帝北斗九皇星君御前。
　　出堂颂
　　玄灵转经晚朝行道仪竟 
　　
