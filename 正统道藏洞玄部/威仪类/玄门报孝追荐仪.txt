玄门报孝追荐仪
　　经名：玄门报孝追荐仪。一卷。底本出处：《正统道藏》洞玄部威仪类。
　　玄门报孝追荐仪
　　自然朝行道
　　师堂序立
　　步虚
　　启师
　　恭以金真演教，弘敷拔度之文；玉册垂科，茂着升迁之法。存亡是赖，幽显均沾。由是东极垂救苦之慈，北魁置拔亡之局，可使亡魂受度，能令枯骨更生。辄冒崇严，俯垂鉴证。恭惟玄中教主诸大宗师幕下，道贯三才，心涵万象，随方设教，应物流形，为生死之津梁，作幽冥之主宰。切念臣某浮黎小兆，灵宝微生，叨承无量之真梯，获拜玄中之师范，拯幽拔滞，济物利人。臣今谨为入意，尚虑亡魂，无边苦爽，自因宿世，以至今生，万罪千愆，阳非阴过。罪既违於青律，名必记於黑书，囚闭寒庭，拘留幽狱，若不皈投於玉陛，焉能召到於皇坛。径仰叩於天威，乞俯怜於幽滞。拜贡素悃，上渎青玄，请降恩光，开明黑暗。伏愿真慈汲引，圣德矜容。告符命於河源，变剑树而作琼树；颁赤书於狴犴，化刀山而为宝山。愿垂照烛之慧光，茂蒇慈悲之誓愿，焕明长夜，辉映幽途。庶俾亡魂，均承道果，脱重泉之报对，登仙境以逍遥。仰赐玄恩，早垂昭报。但臣下情不胜虔祷之至，领众升坛，恭行典式。
　　唱道
　　升坛
　　烧香颂
　　各礼师存念如法
　　玄阴七灵，九炁合形。魂精魄爽，二景回轮。飞光赫奕，焕耀长春。日月吐辉，回合华英。大梵流布，奔飞火铃。魔王受事，朝谒帝京。含灵溥济，广惠幽冥。玉文敷告，万炁升腾。和与道合真。
　　鸣法鼓二十四通
　　无上三天玄元始三炁太上道君，召出臣等身中三五功曹左右官使者、侍香金童、传言玉女、五帝直符直日香官各三十六人出。出者严装，关启灵坛，土地里域真官等神。臣今正尔升坛，烧香行道，谨奉为入意，其诸情悃，已录上闻。愿得玉清道炁灵宝妙光，流入臣等身中，令臣所启之诚速达径御太上无极大道、东极青玄慈父太一救苦天尊御前。
　　请称法位
　　具位臣某与弟子某，谨同诚上启：太上无极大道虚无自然元始天尊、太上道君灵宝天尊、太上老君道德天尊、高上玉皇上帝、勾陈上宫天皇大帝、中天紫微北极大帝、东极青华大帝、后土皇地祇、十方已得道大圣众至真诸君丈人、东华南极、西灵北真、玄都玉京紫微上宫明皇道君、上相上宰上保上傅、三十六部尊经、玄中大法师、五帝三官、四司九府、九天天曹列位真宰、地府水司五岳四渎名山洞府神仙圣众、三界官属、一切威灵，咸望洪慈，俯垂洞鉴。臣闻：古之圣人盖与天地合其德，四时合其序。大哉，孝行。至於日月为之明，王道为之成。兰公得其说於斗真，谌母传其书於太史。是故净明之法，本忠君孝亲以存心；盟真之斋，以报祖荐亲而立教。以此见学仙之士，曷尝不笃意於亲。谓灭其天常，是特儒者自私之论。若质诸道典，岂知天真大孝之心。伏念臣某猥以凡材，叨参玄学，奉经科而开化，佩戒律以焚修。离形去智同大通，虽有取颜渊之语。慎终追远则归厚，常思广曾子之言。属同门，志切於荐亲。为祭酒，义当於领奏。陟降在左右，幸瞻帝真穆穆之光，孝悌通神，明谅鉴人。子区区之请，既承词旨，敢不上闻。
　　宣词
　　按如词言，备殚恳款，仰祈大道，俯鉴小心。臣闻：民生於三，事之如一。道出於一，教分於三。故资事父以事君，则忠孝之义尽；取於治身而治国，则清净之化成。其在栖真者流，尤以报君为重。是以九真妙戒，以敬勤为入德之门；三箓本科，以焚修为祝厘之意。教所由来远矣，学者所宜则之。
　　以今升坛行道，请法众等，运兹初捻上香。愿此香烟腾空，径上供养无上至真道宝。臣等首体投地，皈命太上三尊、十方众圣，以是功德，上祝皇帝圣寿万安。伏愿道参玄圣，德配皇天，眷命有德者昌，宗社衍万年之庆；无为而民自化，华夷归一统之中。今故烧香，自皈依道尊大圣众至真之德，得道之后，和保天长存。
　　臣闻：人本乎祖，孝始於亲。自礼经而言，除七庙二祧余不在需尝之列。以道书而论，则亿曾万祖犹应在荐拔之科。盖有先亡未受度而不得仙，亦有前世不祀祖而犹为罪。是故女青禁典，中存拔赎之文；灵宝本章，首列追度之品。凡道士修真，此为先务。故天尊设教，具有明文。
　　以今升坛行道，请法众等，运兹二捻上香。愿此香烟腾空，径上供养无上至真经宝。臣等首体投地，仰依太上三尊、十方众圣，愿以是功德，归流报孝。弟子某道俗二门，玄祖上世先灵，俾沐善功，俱超仙界。伏愿三境下鸡竿之诏，九幽承龙简之恩。缘本思旧宗，早拔籍於泉曲之府；混化归元一，即迁神於朱火之宫。今故烧香，自皈依经尊大圣众至真之德。得道之后，和升入无形。
　　臣闻：广大精微，君子之道可传也；劬劳鞠育，父母之恩莫重焉。凡有血气者，且知用其情；岂思道德者，而可忘其本。盖有生未伸於荣养，死尤切於追资。王尊师依玉皇本行以荐亲，卒如其志；莫氏子诵青霄隐书而拔母，果获其成。仰前哲之耿光，宜后人之明鉴。
　　以今升坛行道，请法众等，运兹三捻上香。愿此香烟腾空，径上供养无上至真师宝。臣等首体投地，仰依太上三尊、十方众圣，愿以是功德，径为弟子某拔度所荐亡者某神魂，出离冥途，上升仙境。伏愿乘三化五炼之功，出九夜重阴之苦。服飞根而生玉液，早游神大渺之堂；咀灵芝而漱金泉，即飞步洞阳之馆。今故烧香，自皈依师尊大圣众至真之德。得道之后，和升入无形。
　　礼方
　　各长跪忏悔
　　臣等伏闻：太史升仙，传九幽明真之典；天师得道，留三八谢罪之科。非秖徒荐拔於先亡，特所以发明於孝道。伏念亡者某浮生若梦，大患有身，六尘徧染，三业萦缠，滋生罪垢，五蕴非真，四大假合，动涉尘缘。颠连於是非物我之途，流转於情欲爱憎之地。心生口语，日积月深。衡鉴无私，固莫逃於考核；幽明异致，亦难忆其升沉○ 以今报孝，弟子某幼师道德之风，未报劬劳之德，倘先灵之未度，将此念以何安。庸奉玄科，以资冥福，谨赍香花、灯烛、法信供养之仪，皈命太上无极大道十方灵宝天尊、十方救苦天尊、十乡神仙诸灵官。伏愿天恩昭旷，宇量含洪。念先亲汩没於世缘，未能自拔；凡平生诖误於宪网，咸与维新。俾脱籍於幽关，早化形於丹界。然愿存亡两世，俱逢天开地辟之时；道俗二门，均囿日照月临之下。忏谢之后，升入无形。
　　命魔
　　步虚
　　三启颂
　　三礼
　　重称法位
　　具位臣某等，重诚上启三清四梵、八极九霄、紫阙黄房、云宫星府、至真至大、无极无穷、三界高真，玄坛众圣。咸望洪慈，俯垂洞鉴。伏念臣等樗栎散材，酰鸡小见。栖迟玄宇，虽知读黄老之书；传习斋科，岂尽得陆张之意。但以盟心於利济，辄忘越分以行持。惟三纲五常乃立人之大本，而九幽十类皆失道之穷魂。爰谨荐扬，庶期开度，以今奉为某忏悔亡故某及祖宗父母，九幽长夜一切苦魂。虽厕处於人伦，自汩沉於天理。惟五教之有亲有义有别有序有信，虽曰有常；犯六刑之不孝不弟不睦不姻不任，至於不恤。居上无道，为下不忠。礼义廉耻之俗微，放僻邪侈之习胜。迷迷不觉，一旦花残银海而气断玉楼；恋恋相牵，万劫足履刀山而手攀剑树。以今弟子某求启紫微之秘，特修玉匮之科。驿简通幽，龙童效信。仰惟大造，特需殊恩。神光所烛而无隐不通；惠泽所加而何冤不释。拔出地户，不为地狱之沈囚；朝礼天颜，俱到天尊之法会。然愿乾坤交泰，日月贞明。海宇承平，俱在八荒之寿域；天人受度，获登无上之至真。至於神虎官君，龙符驿吏，承流宣化，俱有开通冥道之劳；崇德报功，宜在迁转仙阶之列。上祈天尊大慈之化，下副臣等皈告之诚，谨启以闻。
　　发愿
　　一愿元始符命，二愿幽夜开光，三愿金箓度命，四愿黑簿除愆，五愿苦海息浪，六愿火狱沈烟，七愿怡神快乐，八愿解释冤牵，九愿闻经悟道，十愿进品仙阶，十一愿酆都罢对，十二愿学道成仙。
　　存神烧香
　　香官使者、左右龙虎君、侍香诸灵官，当令臣行道朝修之所，自然生金液，丹碧芝英，百灵众真，交会在此香火炉前。当愿亡魂受度，弟子蒙恩，十方仙童玉女接侍，兰烟传臣向来所启之诚，速达径诣太上无极大道、东极青玄慈父太一救苦天尊御前。
　　出堂颂
　　下坛
　　谢师
　　天门九重开，式展朝元之礼；地狱五苦解，均承度命之功。谨扣谒於师垣，特恭伸於谢悃。臣某适来谨为报孝弟子某恭依教典，宣阐朝仪。虑有犯於绳规，恐难逃於斧铁。仰祈慈造，俯赐矜容。伏愿金符度命而九地皆春，丹简宣恩而诸囚罢对。亡爽悉超於道岸，永证逍遥；玄门茂振於宗风，均沾化育。臣干冒崇严，下情不胜，恭谢之至。
　　回向设醮谢恩
　　步虚
　　洒净
　　宣卫灵咒
　　请称法位
　　具位臣某等，同诚上启列圣，咸望洪慈，洞回昭鉴。
　　臣闻：道者群心之用，物莫能违；孝为百行之先，人当自勉。惟父母之功莫大，与乾坤之造同符。是故谌母蒇教於黄堂，先明孝道；玄帝传经於玉筐，具述报恩。岂徒养生丧死之尽情，亦欲积行修缘而入妙。苏仙留橘井与慈母以立功；真武宴谷岩为二亲而修果。以此见人伦之大，最为学道者之先。伏念今时报孝弟子某寄迹法中，违离膝下。奉甘食美服，以养其口体。既不能尽世俗之孝心，求奇方妙药，以延其寿年；又安得如太平之经训，念捐世之太早，莫杀身以相从。履霜露以兴怀，望松楸而掩泪。岁月逝矣，不知魂魄以何依；梦寐见之，宛若音容而相接。爰修道果，少福冥途。然灯烧香，按玉匮盟真之典；陶魂铸魄，行紫枢飞梵之科。幸法事之告成，谅灵光之响答。伏愿皇皇大道，赫赫高真，俯怜至隐之情，特广好生之德。九龙传驿，风雷涣汗於幽都；万犴停刑，雨露昭苏於罪爽。俾魂神之超度，获时刻之升迁。九祖生天，庶不负出家之意；一心慕道，敢忘加修己之功。臣等下情不胜凝俟之至。
　　请班
　　降圣
　　宣词
　　臣闻：天虽高而听甚卑，惟诚能动；子欲养而亲不待，从古皆然。故曾参有三釜之悲，而文正怀一袅之很。以贤者尚笃此事，岂方外独无是心。未能尽养於生前，必抱遗哀於身后。幸天尊垂玉匮拔亡之典，使人子伸昊天罔极之情。比之庐墓，以终身执丧过礼；效乎刻木，以为象事亡如存。论孝忱则有之，皆无益於死者。岂若绿章封事，陈哀悃於帝前；白简飞符，拔死魂於地下。既鬼有所归矣，於人独无恔乎。乃知道教之垂科能济礼经之不及。伏念报孝弟子某自怜薄命，少遭闵凶，鞠育劬劳，其何能报，群蒿凄怆，徒切于怀。爰修炼度之科，少益幽冥之福。荷真斿之委鉴，设清醮以谢恩。伏愿帝度其心，天从所欲。念先亲积德而未食其报，悯微臣思孝而莫致其情。特颁涣汗之恩，一洗沈冥之苦。庶令逝魄，早脱幽关。玉眸炼质，黄华荡形，即化形於丹界；绿字返生，金房度命，获飞步於上清。蜕质登真，转轮得道。臣等致恭上香，谨陈亚献。
　　宣进状
　　臣闻：乾元坤元，乃人元之资始；父相母相，即我相之肇基。生生不穷，念念相续，艰难苦恼，缘兹而后。有长育，顾复何思之能酬至；人达道，本原大意识真父母。灭贪嗔，除险峻，所以报恩；空结习，割爱情，自然去累。使有相归於无相，号真空而实不空。是为入解脱门，可以到逍遥境。伏念亡故某羁摩世网，汩没妄缘。欲海爱河，易纵无明之性；电光石火，难留观化之身。命奄泉扃，名登鬼录。顾九结十缠之未净，在三途五苦以何逃。念当年，遣子以出家，固其心之有托；在今日，济幽而拔苦，谅我道之垂怜。伏愿特推锡类之恩，丕广度人之德，勑陶公仙伯以校籍，命韩君司马以度魂。庶令亡者某受事朱宫，书名黄箓。一百八十烦恼业障俱消，八万四千尘劳妄缘都尽。永辞苦趣，顿入仙宗，从兹出入於六虚，不复轮回於三界。然愿弟子某赏延先世师资宗祖，以同升裕，及后昆道俗眷，绿而迪吉。学仙有遇，进道无魔。正妙通妙，显言有修，誓不负报恩之训；始相我相，悉归无着，愿早登真一之门。臣等致恭上香，酒陈终献。
　　宣疏
　　送神
　　臣闻：道非可象，散则成炁，聚则成形。神本无方，听之不闻，视之不见。惟精神之默感，则陟降之如存。适举朝仪，今当拜送。伏想三清上圣游神寥廓之乡，九地冥官复职幽阴之境。倏忽不知其所在，彷徨恨莫以相从。臣某等骨肉行尸，尘泥贱品，叨逢道化，备在真阶。或俯仰之失仪，或步趋之失节。存奏昧飞神之法，书符违按笔之规。仰祈弃过以录功，庶免因斋而获罪。德何以报，当益励於焚修；威不违颜，愿常蒙於赐对。臣等下情不胜攀恋之至，瞻望霄衢，一心拜送。
　　回軿颂
　　送出化财
　　玄门报孝追荐仪竟
　　
