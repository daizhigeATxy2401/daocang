灵宝五经提纲
　　经名：灵宝五经提纲。撰人不详，约出於宋代。一卷。底本出处：《正统道藏》 洞玄部威仪类。
　　灵宝五经提纲
　　敷座　　法事
　　大圣闻经，悟道天尊。
　　太上微言在五经，五经垂世若丹青。丁宁试为重宣演，解脱亡灵出夜肩。
　　伏以经天纬地之谓道，道出分三，垂世立教之谓经，经传有五式，宣妙义，祈度亡灵，谨运真香，志心上启太上无极大道虚无自然元始天尊、玉晨道君、灵宝天尊、太上老君道德天尊、昊天至尊金阙玉皇上帝、东极青玄慈父太一救苦天尊、大慈十方救苦天尊、九天生神上帝、五方五老上帝、三十六部尊经玄中大法师、三元三官大帝、九幽拔度真宰、五岳十地阳曹阴掾、主宰真灵三界内外应感神祇，咸望慈悲，俯垂洞鉴。盖开趋正道而出迷途，必资惠炬，度苦海而登彼岸，须藉法桥，故天尊以方便心为众生立权实教，出五经之旨趣，为万有之荃蹄，历历玄文，巍巍大范，格言妙训，必志於道，据於德者，始能究其渊源，奥义奇辞，非出乎口入乎耳者所可窥其仿髴者也，以今奉为某求度亡，故某谨集见前清众敷座，讽诵：
　　《洞玄灵宝九天生神章经》、
　　《太上老君说常清静妙经》、
　　《高上玉皇心印妙经》、
　　《太上洞玄救苦拔罪妙经》、
　　《太上生天得道真经》。
　　特用回荐亡灵，超真解脱，当愿亡者某出群迷径，入希夷门，玉章生神，四象五行之和合，妙经救苦，三尸六贼之消亡，空五蕴以为得道之阶，净六根以证生天之实，忘心忘形忘物，识真常得性之机，炼神炼气炼精，明混合回风之道，嘉与有情之众，同归无相之门，法众虔诚，同声赞咏。
　　讽《生神章经》
　　仰惟《九天生神章经》，乃三洞飞玄之炁，结空成梵，自然成文，所以能开天地、生人物者也。大抵人之生也，皆受九天之炁，以为胞胎魂魄，至於五脏六腑、七窍八景、三万六千神，莫不由其融结而后得生，一有壅阏，则生生之理不具，盖有孕重而随殰者矣。夫九天之炁，顺而委之，则结凡胎而为人，逆而修之，则结圣胎而为仙。圣凡虽异，其为道则一而已矣。又天秉阳，九，阳数也，纯阳者仙，纯阴者鬼，真人以阳消阴，则升天而为仙，众人以阴消阳，则入地而为鬼。既为鬼则受拷酆都，魂神荡散，非藉神章以摄其游爽，则无由自拔於长夜，而返阳明之域。是故炼度家最重斯文者，盖以此也。亡者某既闻灵音，所当耽咀洞慧，凝神而守真宅，炼胎而返本初，自然魂魄和柔，九天之炁混合玄牝，而胎仙之道成，胎仙之道成，则驰骋龙驾，白日登晨，是谓与九炁合德也，可不勉乎，可不勉乎！用广发挥，请吟一颂：
　　九天妙炁自虚来，空洞凝和结圣胎。身外有身能造化，超凌三界出轮回。
　　众和：难逢难遇《生神经》。
　　讽《清静经》
　　仰惟《太上老君说常清静妙经》，盖高上老子西游阆风时，为西王母演说，乃大道心法也。尝试论之，天地万物所宗者，一道也，经书万卷，所明者一心也。道有太常，心有真妄，修道必修於大道，论心先论於真心。大道漠然无形，而能运化群有，真心寂然不动，而能建立万法，非心无以见道之全体，非道无以见心之妙用，道外无心，心外无道。是故古之修道者，先修其心。何以修心？曰清静而已矣。何以致清静？曰虚而已矣。人能使方寸之地虚，则一尘不染，一物不留，寂然湛然，常清常静，一神独运，妙应无穷，可以超出生死之外，是谓得道也。方寸之地苟不能虚，则百路千岐，劳劳役役於其外，七情六欲，缪缪扰扰於其中，与接为构，日与心斗，方且流浪生死之不眼，岂清静之能致、道之能得耶！亡故某苟能於此有所悟，澄虑以求其清，遣欲以求其静，忘形忘物以求其虚，积成久之，自然一点灵光通天彻地，所谓形神俱妙，与道合真，游行三界，升入金门，左玄仙公岂欺我哉！用广发挥，更吟一颂：
　　真心清静道为宗，譬彼中天宝月同。净扫迷云无点翳，一输光满太虚空。
　　众和：难逢难遇《清静经》。
　　讽《心印经》
　　恭惟《玉皇心印妙经》，盖上帝金口演说，实金丹大道之准的也。尝谓三万六千种道，独大道为正宗，三千六百旁门，独金丹为正统。金丹之书，浩若烟海，求其简要着明，未有若此经者。名以心印，不亦宜乎。大抵人身至宝，不过有三，神也，气也，精也，修炼者以此为丹基，故以上药目之，丹书所称红铅黑锡、水银朱砂、金精木液、甲庚龙虎、坎离乌兔、婴儿姹女、黄婆土釜，其名不可盘举，皆是物也。若得回风混合之道，采之取之，交之结之，以火炼之，又从而温养之，始於百日立基，中於十月成胎，终於一纪功备，脱胎神化，一得永得，而金丹之道备矣。此上药者，非惟人身有之，天地万物莫不皆有之也，惟智人者，能以我之神，合天地万物之神，以我之炁，合天地万物之炁，以我之精合天地万物之精，故能隐显自然，与太虚同其寿量，是为得道也。大哉此药，其妙道之至宝乎！亡故某既沦太阴，所谓上药，今不存矣，然倘能取天地万物之神，为我之神，取天地万物之炁，为我之炁，取天地万物之精，为我之精，将见回骸起死，白骨成人，则上药散而复聚，至宝失而复得，岂不乐哉！用广发挥，更吟一颂：
　　上药身中神炁精，人人具足靡亏盈。能知混合回风道，金鼎黄芽日日生。
　　众和：难逢难遇《心印经》。
　　讽《救苦经》
　　仰惟《太上洞玄灵宝救苦拔罪妙经》，本於青霄隐书，盖炼度之秘文也。经中纲领有四，其要在於主光明而已。一曰委炁立。盖元始以一炁分判天地，运化阴阳，为万物之本，周子所谓太极动而生阳，静而生阴，阳变阴合，而生水火木金土者也。二曰顺炁生。盖天地既判，阴阳既立，则人受其中和之炁以生，周子所谓二五之精，妙合而凝，乾道成男，坤道成女，万物化生者此也。三曰成万法。盖人道既立，必有圣贤者出於其间，陈纲纪，立制度，为之正德，利用厚生而后人道不穷焉。子思子所谓修道之谓教，亦此意也。四曰主光明。盖此光明，乃性体也，主云者，奉之如君也，人能奉此光明，常为一身之主，动静语默皆听命焉，自然灵台之间，轩豁洞达，物莫能蔽，而道体全矣。《中庸》所谓尊德性，《大学》所谓在明明德，《庄子》所谓真君，皆指此也。夫此光明，人人具有，不为尧存，不为桀亡，不为颜增，不为砳减，操之则贤，舍之则愚，得之则升天堂，失之则沈地狱，凡地狱中烧煮屠割，苦毒万状，皆因失此光明也。是故天尊每救罪魂，必先假以神慧，使之返照心源，自识宿命，方其悔悟之时，罪者立赦，囚者立出，众苦消释，身心泰然，譬如旅人，中途亡其资，饥寒流离，困路道路，一旦得宝，则百用立具，忧苦尽除矣。我天尊救苦之恩，亦如是也。亡故某於此光明，倘知乐处，精加炼养，一朝成功，空洞之中自生别体，可以超度三界难，径上元始天，尚何有地狱之苦哉！用广发挥，更吟一颂：
　　种种无明是苦根，苦根除尽善根存。但凭慧剑威神力，跳出轮回五苦门。
　　众和：难逢难遇《救苦经》。
　　讽《生天得道经》
　　仰惟《太上生天得道真经》，乃元始天尊为一切天人显示修行之捷径也。夫传道妙者，始於有言，终於无言，修天福者，始於有为，终於无为。若此经者，顿渐之门双启，始终之理毕陈，实得道之筌蹄，升天之梯级也。推寻经意，用力工夫凡有六节。入道之初，先持斋戒，以坚信心，一也。广建福田，精修妙行，而不染着众缘，二也。常持正念，使内想不出，外想不入，以除烦恼业障，三也。保养真炁，使一身之中，太和充溢，内外光明，四也。减节饮食，以养真元，遣鬼尸而绝嗜欲，五也。净六根，空五蕴，以造虚妙，六也。信能行此六者，则心凝形释，骨肉都融，可以游行太虚，纵观万化，然后见道体之全真，心之妙始於有为，而终於无为，至此而自然默识也。亡故某苟能从事於斯，积学之功，日填一日，异时与群仙携手於五城十二楼间，逍遥自在，方悔遇此经之晚也。用广发挥，更吟一颂：
　　道以无心度有情，一切方便显修真。若归圣智圆通地，便是生天得道人。
　　众和：难逢难遇《生天经》。
　　收经　　回向
　　臣等仰惟三清上帝、金阙众尊、经筵所启三界真灵，咸望洪慈，俯垂洞鉴，向来讽诵太上五经功德，总用资荐亡者某魂，开发道性，拔度苦根，当愿闻《九天生神章经》，则知禀生受命之源，而修返本还元之妙。闻《清静经》，则顿悟性宗，而空诸相。闻《心印经》，则自修命学，而炼内丹。闻《救苦经》则主此一点光明，不沈地狱。闻《生天得道经》，则为之双修福慧，径陟天堂，逍遥妙有之庭，游宴鸿蒙之域，一真不昧，万劫长存。始焉因经以指迷，至此忘言而得意，譬若乘舟度苦海，到彼岸则舟无所施，持炬照迷途，归正道则炬将安用。是谓经功之极致，亦为法会之大成。法众虔诚，闻经赞咏。
　　举三闻经
　　闻经已后，当愿众生起心回向，常当信礼。闻经已后，当愿众生心开悟解，受持转诵。闻经已后，当愿众生普上法桥，无有障碍。
　　灵宝五经提纲竟
　　
