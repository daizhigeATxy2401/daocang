金箓设醮仪
　　经名：金箓设醮仪。一卷。底本出处：《正统道藏》洞玄部威仪类。
　　金箓设醮仪
　　法事如式
　　各礼师，存念如法
　　请宣神咒
　　五星列照，焕明五方。水星却灾，木德致昌。荧惑消祸，太白辟兵。镇星四据，家国利亨。名刊玉简，字录帝房。乘飙散景，飞腾太空。出入冥无，游宴十方。五云浮盖，招神摄风。役使万灵，上卫仙翁。和与道合真。
　　鸣法鼓二十四通
　　无上三天玄元始三炁太上老君，召出臣身中三五功曹、左右官使者、左右捧香驿龙骑吏，侍香金童、传言玉女、五帝直符直日香官，各三十六人出。出者，严装。关启玄坛土地，方域神真。臣今静夜，设醮朝修。钦奉其诸丹悃，具载词文。愿得太上至真道炁灵宝瑞光下降，流入臣等身中，令臣所启之诚，速达径御至真无极大道三清上圣昊天至尊金阙玉皇上帝御前。
　　请称法位
　　具位臣姓某与临坛官众等，谨同诚上启虚无自然无极大道玉清圣境元始天尊，上清真境灵宝天尊，太清仙境道德天尊，昊天至尊玉皇上帝，勾陈星宫天皇大帝，中天星主北极紫微大帝，承天效法后土皇地祇，东极青华大帝，南极长生大帝，虚无诸天天尊，虚无诸天上帝，神霄九宸上帝、九天生神上帝、五方五老上帝、五福十神太乙真君，北斗中高上玉皇尊帝，北极玄卿大帝，日宫太阳帝君，月府太阴皇君，五方五德星君，玄都四曜星君、南斗六司星君、北斗九皇星君、东西中三斗星君、五斗中神仙诸灵官、天罡大圣奎光帝君、三台华盖星君、二十八宿星君、十二宫分星君、六十甲子星君，皇帝本命星君，皇太子本命星君，帝座照临真宰，周天宿度星真，三元三官大帝，三元曹府真仙，北极四圣真君阙下真宰、清微灵宝历代师真祖师，三天大圣师正一真君，正一三师真君、左右王赵二真人，三十代天师虚靖真君、正一历代传教师真，三洞四辅经箓中真仙圣众，九天采访使真君，天曹太皇万福真君，九天天曹列班真宰，西山许昊十二位真君，太极仙翁真君，华盖三仙真君，三茅司命真君，诸司院府主法高真，上界朝元真宰雷霆法部官君，法靖所隶官将吏兵，五岳五天圣帝岳府威灵，水府扶桑大帝水乡仙众，太岁城隍祀典三界应感真灵，内廷五祀之神，监醮香官使者，玄虚下降纠察真司。恭望洪慈，俯垂洞鉴。臣伏以范围天地之道，由三炁以混凝；昭回云汉之章，自五篇而敷落。至阳赫赫，大量玄玄。妙不可以言思，功实参於化宵。顾斋科之肇立，惟醮设以先垂；愿精感以回天，协寅恭而卜日。昭事上帝，松花之会实临；怀柔百神，蕴藻之诚可荐。感通靡间，鉴享无遗。以今臣等恭承旨命，以虔祈敬。款上玄之飙驭。香案之祥烟散彩，蜡台之瑞影交辉。凫舄鸳行，俨分班於左右；龙旗鸾辂，想驾景於空浮。着明悬两曜之光，经纬仰众星之拱。幽明洞启，地神涌玉局之傍；浩渺泓澄，水帝出珠宫之表。金蚪策雾，远辞三岛之仙乡；铁马嘶风，近侍九重之香案。众真交会，万象森罗。瞻穆穆之皇皇，敬雍雍而肃肃。俯临法席，惠鉴精诚。臣与礼官法众等，谨稽首再拜，遥望天阶，祇迎圣驾。
　　降醮筵两班列圣
　　三界众真，醮筵列圣。向伸奉请，谅沐光临。请肃整於仙班，共祇迎於帝驭。
　　降七御
　　鸾舆至止，鹤驾临轩。与醮众真，如仪朝礼。朝礼既周，各升坛座。臣与礼官等，再拜上香，恭行初献。
　　初献法事
　　重称法位
　　具位臣姓某与临坛官众等，谨重诚再拜上启虚无自然三清三境天尊，金阙至尊三皇上帝，承天效法后土皇地只，诸天诸地诸水诸山，三界十方，千真万圣，醮筵感降一切威灵。恭望洪慈，俯垂洞鉴。臣伏以有愿必从，应默同於影响；无德不报，敬实在於精诚。仰惟皇极之尊荣，恭按师真之教典，斋修金箓，仪敬展於朝修；诚格鸾舆，礼毕陈於醮谢。理无有二，事岂悬殊。惟求福之不回，皆至诚之所感。洋洋在上，洞洞乎中。设醮青词，谨当宣奏。
　　宣词
　　恭承词旨，备极精诚。惟一念之恳祈，庶几默感；在多仪之克享，敢荐明禋。皇皇上帝之临，濯惧百灵之会。居歆献奠，肆集祯祥。聪明睿知，足以有临；号令文章，焕乎可述。无为而治，克臻清静之风；有物皆春，永乐太平之世。皇图广大，圣算绵长。臣与礼官等，再拜上香，恭行亚献。
　　亚献法事
　　臣谨重诚上启虚无三清、上圣妙有十极高真，三界万灵、十方众圣，醮筵感降一切真灵。恭望洪慈，俯垂洞鉴。臣伏以临汝而无有贰，上帝居歆；体物而不可遗，敬神如在。惟俯摅於丹悃，用仰答於洪恩。首陈之志拳拳，皈倚之诚翼翼。伏愿神享于诚，天作之福。流恩家国，永扬不息之机；敛福宗藩，式副虔祈之请。有求皆应，无感不通。臣等致恭，礼伸终献
　　终献法事
　　宣状疏
　　臣谨重诚上启三清上帝，十极高真，玄穹帝座，星真厚地，洞天海岳、醮筵感降，一切威灵。臣伏以晋接惟恭，幸仰瞻於天仗；节文成礼，敢久款於飙车。辉辉蜡炬之残，袅袅炉香之烬。金锺韵息，玉漏声催。乘清气而御阴阳，目送龙舆之举；戴皇天而履厚土，躬依鸿覆之仁。臣与礼官法众等，无任攀恋感恩荷德之至。谨稽首再拜，奉辞圣驾。
　　送圣颂
　　存神烧香香官使者、左右龙虎君、侍香诸灵官，当令臣向来设醮之所，自然生金液丹碧芝英。百灵众真，交会在此，香火洞案炉前。当愿十方仙童，玉女接侍，兰烟传臣向来所启之诚，速达径御至真无极大道三清上圣昊天至尊金阙玉皇上帝御前。
　　金箓设醮仪竟
　　
