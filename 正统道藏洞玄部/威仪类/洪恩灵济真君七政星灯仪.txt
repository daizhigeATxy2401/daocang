洪恩灵济真君七政星灯仪
　　经名：洪恩灵济真君七政星灯仪。撰人不详。一卷。底本出处：《正统道藏》洞玄部威仪类。
　　洪恩灵济真君七政星灯仪
　　法事如式
　　大道昭昭，不言善应。小心翼翼，有祷必通。恭炷真香，虔诚供养：
　　九天金阙咀道达德大仙显灵溥济清微洞玄冲虚妙感慈惠护国庇民洪恩真君，
　　九天玉阙宣化扶教上仙昭灵博济高明弘静冲湛妙应仁惠辅国佑民洪恩真君，
　　灵济宫中神仙诸灵官普同供养。
　　恭闻龙汉开图，而玄元始之炁分。鳌极初化，而天地人之位定。夫人也，大道难遇，中土难生。况抱以阳，负以阴，四肢既正。必贵其形，保其命，万气长存。惟恐老死病苦之为忧，各以长大美好而自悦。人有所欲，天无私亲。何赐也富，而宪也贫？何彭之寿，而颜之夭？毋诱之数，盍求诸身。尔时灵济真君，游宴玉清圣境，熙帝之载，则天之明，作大因缘，为众演说。五辰我抚，或盈或缩之不常。两曜我经，一暑一寒之有序。顺之财为吉隆之喜，逆之则为凶危之忧。惟玉诚可以感神，故积善必有余庆。既沐照临之下，敢忘昭谢之私。今辰谨有奉道某，恭启灵坛，具陈菲供。依元阳之玉历，行香诵经。按灵宝之金科，修斋奉戒。发明章典，然点神灯。仰观经纬之文，遐想玑衡之象。兰炷热火，见其盛未见其微。铁盆盛膏，见其增未见其减。上照三十二天，光明廓落。下使百千万人，瞻仰皈依。众善自光中生，众恶自光中灭。一作礼而再作礼，精意感孚。初上香至三上香，玉音嘹亮。仰惟洞鉴，俯赐恩光。更冀三界齐临，万神恭诺。凶星退舍，在四时则无害无灾。吉曜临轩，锡五福以曰富曰寿。稽首皈依
　　至真妙道德光常曜天尊。
　　臣法众等，志心皈命：
　　九天金阙明道达德大仙显灵溥济清微洞玄冲虚妙感慈惠护国庇民洪恩真君，
　　九天玉阙宣化扶教上仙昭灵博济高明弘静冲湛妙应仁惠辅国佑民洪恩真君，
　　灵济宫中神仙诸灵官。谨然玑衡七政神灯，上布日曜太阳之象。
　　恭闻道在太极之始，莫见乎隐，莫显乎微。日者众阳所宗，无愿不成，无幽不察。莫测其妙，所存者神。赫赫厥灵，人可畏之如赵盾。明明在上，民皆仰之若周公。辉光其德，盛矣乎。洁白其节，皎如也。乌轮肃备，朝觐郁仪之宫。羲驾庄严，燕享洞阳之殿。放出毫光万丈，普照世界三千。入吾门也，无蔀屋之疑。遵吾道也，灭索涂之病。伏念一切众生，尘埃汩没，徒穷逐影之劳；电露虚华，惟有过隙之叹。自今反照，与道常明。伏愿中为市者，获行商坐贾之财。出而作之，安耕田凿井之业。艺之巧者，以圭测影。工之勤者，继晷焚膏。为儒者，赋夸五色文章。入仕者，名号八砖学士。桑榆残照，争同松栢。以长青萤磷增辉，愿与昆虫而被泽。少竭葵倾之敬，愿垂藻鉴之光。请法众等，敬依太上所说太阳帝君神咒，稽首皈依，虔诚赞咏。
　　志心皈命信礼
　　九天金阙明道达德大仙显灵溥济清微洞玄冲虚妙感慈惠护国庇民洪恩真君。
　　志心皈命信礼
　　九天玉阙宣化扶教上仙昭灵博济高明弘静冲湛妙应仁惠辅国佑民洪恩真君。
　　咒捻午文，吸午气，遥想洞阳郁仪宫真君如在。
　　东望扶桑宫，稽首朝郁仪。太阳洞明景，寥寥何所思。令我拜金色，候天望英姿。皇华将玉女，临轩降此时。和：愿此灯光回向真君。
　　散花大明圆极天尊。
　　臣法众等，志心皈命：
　　九天金阙明道达德大仙显灵溥济清微洞玄冲虚妙感慈惠护国庇民洪恩真君，
　　九天玉阙宣化扶教上仙昭灵博济高明弘静冲湛妙应仁惠辅国佑民洪恩真君，
　　灵济宫中神仙诸灵官。谨然玑衡七政神灯，上布月曜太阴之象。
　　恭闻祖气在太空之中，无色无绪。月魄泛十华之彩，有性有情。经於箕而起风，离於毕而作雨，天之工也，神而明之。步蟾宫八万三千门，清光可挹。眺鹤台一千五百载，圣迹犹存。刘越石之却虏围，果遂登楼之兴。曹孟德之成霸业，何妨鼓瑟而歌。或沦精而授汉之符。或委照而应吴之瑞。其名清亮，厥绩彰明。伏念一切众生，穴影偷光，尘笼养晦。将长护短，岂无玷缺之愆。文过饰非，未免朦胧之罪。谨当昭谢，幸睹光明。伏愿鸿集泽中，安有乌飞之恐。鸡呜境内，永无牛喘之忧。捣兔药者可以长生，采蚌珠者可以获富。入仕者早中嫦娥之选，定婚者果符老人之言。瑶光现而孕产佳儿，玉斧修而工精艺巧。拱俟纤阿而按晷，自惭太白之举杯。请法众等，谨依太上所说太阴皇君神咒，稽首皈依，虔诚赞咏。
　　志心皈依信礼
　　九天金阙明道达德大仙显灵溥济清微洞玄冲虚妙感慈惠护国庇民洪恩真君。
　　志心皈依信礼
　　九天玉阙宣化扶教上仙昭灵博济高明弘静冲湛妙应仁惠辅国佑民洪恩真君。
　　咒捻未文，吸未气，想洞阴结璘之宫真君如在。
　　仰望顾八表，惟月孕阴精。中有太素皇，夫人驾绿軿。耀华光二极，混明照三清。殷勤求至道，五色下来迎。和：愿此灯光回向真君。
　　散花
　　圆鉴洞昭一天尊。
　　臣法众等，志心皈命：
　　九天金阙明道达德大仙显灵溥济清微洞玄冲虚妙感慈惠护国庇民洪恩真君，
　　九天玉阙宣化扶教上仙昭灵博济高明弘静冲湛妙应仁惠辅国佑民洪恩真君，
　　灵济宫中神仙诸灵官。谨然玑衡七政神灯，上布束方木德岁星之象。
　　恭闻道心惟一，昏昏嘿嘿以难名。木神则仁，化化生生之为妙。在时为春，而春风长养。於德为元，而元气胚胎。均蒙扶植之功，犹赖剸裁之力。高山仰止，易地皆然。谢石得之，以显八公之灵。周公得之，以释金滕之谤。调梅用说，则梦求诸野。采桑得尹，则神降於莘。功卓立於一时，名流芳於万世。伏念一切众生，守株安分，托荫过情。虽樗栎之才，槌鲁无文。然杞柳其性，杯桩可用。从绳则正，非矩不成。伏愿能官者，棫朴其章。听讼者，甘棠其政。观桥梓之道，而父慈子孝。歌华萼之诗，而兄友弟恭。生子愿为圣小儿，挺挺五枝之桂。结交须作忘年友，森森千岁之松。桃灼其华，宜其家，宜其室。果秋以荐，尊尔祖，敬尔宗。少伸实枣之仪，非拟燔柴之典。请法众等，敬依太上所说木德星君神咒，稽首皈依，虔诚赞咏。
　　志心皈依信礼
　　九天金阙明道达德大仙显灵溥济清微洞玄冲虚妙感慈惠护国庇民洪恩真君。
　　志心皈信礼
　　九天玉阙宣化扶教上仙昭灵博济高明弘静冲湛妙应仁惠辅国佑民洪恩真君。
　　咒捻寅亥文，取寅亥气，想青华青天之宫真君如在。
　　岁星乘木德，展辅耀东乡。凌天姿润泽，正色滉明皇。寻花歌浩漾，掷水咏芝房。经时频梼礼，获福自然长。和：愿此灯光回向真君。
　　散花
　　妙智圆明天尊。
　　臣法众等，志心皈命：
　　九天金阙明道达德大仙显灵溥济清微洞玄冲虚妙感慈惠护国庇民洪恩真君。
　　九天玉阙宣化扶教上仙昭灵博济高明弘静冲湛妙应仁惠辅国佑民洪恩真君，
　　灵济宫中神仙诸灵官。谨然玑衡七政神灯，上布南方火德荧惑星之象。
　　恭闻火秉南方之德，炎帝行权。神为东海之君，真人锡号。玉精铸魄，金液炼形。学参方外之书，善似光中之影。随机应化，发誓度人。挈涂炭之民，而置诸衽席之安。悯焦熬之俗，而转为讴歌之乐。以劳定国，则流乌呈瑞。捍难御灾，则回禄反风。声迩荧煌，威灵烜赫。伏念一切众生，欲心未灭，道学不明。其狗势，则未免阿佞以趋炎。其措谋，则岂敢险奸而煽毒。扬汤止沸，何其愚也。收烬之余，不几晚乎？幸曲突徙薪，犹有豫防之戒。然红炉点雪，会知解悟之机。忧甚如熏，谁能执热。曾谓燎原而可扑，岂宜与玉以俱焚。伏愿戢我干戈，永绝狼烽之警。救民疾苦，何劳艾灸之功。烹炊者，得养其生。樵爨者，各安其业。惟天鉴于一德，故曰诚则明，明则诚。作善降之百祥，俾尔炽而昌，昌而炽。心香一炷，可通於碧落。神光三烛，载显於灵坛。请法众等，敬依太上所说火德星君神咒，稽首皈依，虔诚赞咏。
　　志心皈命信礼
　　九天金阙明道达德大仙显灵溥济清微洞玄冲虚妙感慈惠护国庇民洪恩真君。
　　志心皈命信礼
　　九天玉阙宣化扶教上仙昭灵博济高明弘静冲湛妙应仁惠辅国佑民洪恩真君。
　　咒捻卯戌文，取卯戌气，想朱陵火炼之宫真君如在。
　　芒角生龙凤，威光叱十方。丹刚耀五夜，朱火焰三边。晶明符正气，剑戟焕兵权。搀抢应灭迹，孛彗敢当前。和：愿此灯光回向真君。
　　散花
　　智炬赫奕天尊。
　　臣法众等，志心皈命：
　　九天金阙明道达德大仙显灵溥济清微洞玄冲虚妙感慈惠护国庇民洪恩真君，
　　九天玉阙宣化扶教上仙昭灵博济高明弘静冲湛妙应仁惠辅国佑民洪恩真君，
　　灵济宫中神仙诸灵官。谨然玑衡七政神灯，上布西方金德太白之象。
　　恭闻金孕太白之精，西方有象。神位上清之列，北斗化形。文章久着於天台，源振其来於丽水。歌诗雅颂，有铿锵之美。勒铭锺鼎，负刚介之才。李少君因此以成丹，商传说用之而作砺。其为宝也诚可贵，其为器也宁可轻。仰之弥高，钻之弥坚。截然有条，浑然有理。伏念一切众生，四知有愧，素钦杨震之贤，三致无能，空羡陶朱之富。过自今而湔改，诚有赖於陶镕。伏愿经果不焚，喜得满籯之教；文如未丧，犹闻掷地之声。言可行，名可言，楚人之诺皆如季布。圣希天，贤希圣，孔子之铸岂特颜回。愧无鸿宝之陈，略具彝樽之献。请法众等，敬依太上所说金德星君神咒，稽首皈依，虔诚赞咏。
　　志心皈依信礼
　　九天金阙明道达德大仙显灵溥济清微洞玄冲虚妙感慈惠护国庇民洪恩真君。
　　志心皈依信礼
　　九天玉阙宣化扶教上仙昭灵博济高明弘静冲湛妙应仁惠辅国佑民洪恩真君。
　　咒捻辰酉文，取辰酉气，想金天素灵之宫真君如在。
　　太白凌清汉，腾霜耀素英。亭亭浮瑞彩，皎皎盛长庚。锋高能御寇，色润每降兵。推穷符历数，合道与长生。和：愿此灯光回向真君。
　　散花
　　明真养皓天尊。
　　臣法众等，志心皈命：
　　九天金阙明道达德大仙显灵溥济清微洞玄冲虚妙感慈惠护国庇民洪恩真君九天玉阙宣化扶教上仙昭灵博济高明弘静冲湛妙应仁惠辅国佑民洪恩真君，
　　灵济官中神仙诸灵官。谨然玑衡七政神灯，上布北方水德辰星之象。
　　恭闻水之神故曰玄冥，其源也深，其流也远。神如水之在地下，何所不至，何往不通。荡荡乎，吾无能名。渊渊乎，诚不可测。言其仁，则鱼鳖得其所。言其威，则蛟龙神其灵。飞沙怒涛，曾显三山之梦。兴云致雨，具瞻四渎之祠。冰渡滤沱，王霸之言，何其神也。雪平淮蔡，李怨之功，岂非天乎。均蒙润下之仁，敢有朝东之请。伏念一切众生，盗泉止渴，何饕餮之不才；浊渭常流，使秽污而自臭。谨当洗濯，毋即恼淫。伏愿官府升平，珠果还於合浦。人才泰长，舟可济於巨川。浮林之桑熟，而蚕乃登。演池之剑卖，而牛可畜。财利之愿渊积，既庶何加，又曰富之。子孙之振流长，盛德之后，必有兴者。恩波洋缢，福海弘深。少伸行潦之仪，深愧蹄涔之陋。请法众等，敬依太上所说水德星君神咒，稽首皈依，虔诚赞咏。
　　志心皈依信礼
　　九天金阙明道达德大仙显灵溥济清微洞玄冲虚妙感慈惠护国庇民洪恩真君。
　　志心皈依信礼
　　九天玉阙宣化扶教上仙昭灵博济高明弘静冲湛妙应仁惠辅国佑民洪恩真君。
　　咒捻巳申文，取巳申气，想玄灵大德之宫真君如在。
　　妙哉符五气，髻鬃见真门。嵯峨当丑位，壬癸洞灵君。分辉凝皎洁，肸蠁赴思存。仙歌将舞道，良久下金天。和愿此灯光回向真君。
　　散花
　　龙德普照天尊。
　　臣法众等，志心皈命：
　　九天金阙明道达德大仙显灵溥济清微洞玄冲虚妙感慈惠护国庇民洪恩真君，
　　九天玉阙宣化扶教上仙昭灵博济高明弘静冲湛妙应仁惠辅国佑民洪恩真君，
　　灵济宫中神仙诸灵官。谨然玑衡七政神灯，上布中央土德镇星之象。
　　恭闻社而祭土，配地之宜。神之为德，合天之道。石文荐瑞，阴克相於唐家。野块呈祥，神有扶於晋室。秦如得蜀，则褒谷之妖不足为怪。刘既吞桓，则鲜卑之梦夫岂偶然。宗孝子以此葬父，而显阴功。铁轮王以此施佛，而成因果。洪规之船，可以借重。卢江德政，万古流传。雷焕之剑，可以增光。华阴圣迹，千年如在。以沙渍酒，曾授高府君疗病之方。取尘为圆，尝得葛仙钩活人之剂。以黄尚德，有赫厥灵。伏念一切众生，穴蚁偷生，壁虫守拙。恶多善少，岂无一篑之亏。彰往知来，未免百昌之托。靖惟粪壤，无所用也。或者泥涂，其可弃乎。从今正道以由行，敢不立墙而起敬。伏愿华岳储精，为士者生而颖悟。黄金同价，为商者富而贸迁。慢艺精，而工食其功。膏脉动，而农力於穑。编锺击磬，略陈桴鼓之仪。酌水献花，愧乏青华之贡。请法众等，敬依太上所说土德星君神咒，稽首皈依，虔诚赞咏。
　　志心皈依信礼
　　九天金阙明道达德大仙显灵溥济清微洞玄冲虚妙感慈惠护国庇民洪恩真君。
　　志心皈依信礼
　　九天玉阙宣化扶教上仙昭灵博济高明弘静冲湛妙应仁惠辅国佑民洪恩真君。
　　咒捻子丑文，取子丑气，想黄中元气之宫真君如在。
　　高穹符戊己，藏陆起重霄。五行尊暗曜，九土见光昭。甘石推留伏，陶巫算沈寥。上仙垂雨露，伏地礼空谣。和：愿此灯光回向真君。
　　散花
　　灵光炳曜天尊。
　　诵咏经咒
　　上来然灯功德，并已周圆。恭闻睹天文而察人事，可以前知。修人事以应天文，吉无不利。须仗神灯而点照，特凭科典以宣扬。回向真君，仰祈景贶。自今已后，丕阐厥灵。伏愿星聚於奎，再睹文明之治。光含於璧，复还淳古之风。上体天心，下孚民望。更冀然灯之后，五星顺度，两曜增辉，寒暑不愆，跻兆民於仁寿。雨旸时若，祈百谷之丰登。蠢动含灵，咸资化育。仰凭法众，为上良缘。念：
　　三清三境天尊，九天锡庆天尊，十方灵宝天尊，不可思议功德。
　　洪恩灵济真君七政星灯仪竟
　　
