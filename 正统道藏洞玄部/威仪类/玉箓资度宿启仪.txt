玉箓资度宿启仪
　　经名：玉箓资度宿启仪。一卷。底本出处：《正统道藏》洞玄部威仪类。
　　玉箓资度宿启仪
　　法事如式
　　各礼师，存念如法
　　请宣神咒
　　东方
　　九炁青天，明星大神。焕照东方，洞映九门。转烛阳光，扫秽除氛。开明童子，号曰玄卿。备卫我轩，上对帝君。收魔束妖，讨捕凶群。奉承正道，赤书玉文。九天符命，摄龙驿传。普天安镇，我得飞仙。
　　南方
　　三炁丹天，焕景流光。荧星转烛，洞照太阳。上有赤精，合契虚皇。开明灵童，号曰华房。总统火兵，备守玉堂。斩邪束妖，翦截魔王。北帝所承，风火莫当。流铃交焕，翊卫坛场。正道流行，敢有巴狂。我享上功，坐运魁罡。亿劫长存，保天无疆。
　　西方
　　七炁素天，太白流精。光耀金门，洞照太冥。中有素皇，号曰帝灵。保神安镇，卫我身形。断截邪源，王道正明。宫殿整肃，三景齐并。道合自然，飞升紫庭。灵宝符命，普惠万生。元皇正炁，来合我身。功加一切，天地咸宁。
　　北方
　　五炁玄天，元始徘徊。辰星焕烂，光曜太微。黑灵尊神，号曰层威。统冠飞天，仙裙羽衣。备卫五门，检精捕非。敢有干试，豁落斩摧。玉符所告，神真八威。邪门闭塞，正道明开。映照我身，三光同辉。策空驾浮，举形仙飞。
　　中央
　　一炁黄天，调理乾坤。陶镕阴阳，总统玄真。镇星吐辉，流焕九天。开光童子，号曰天璘。元炁阳精，焰上朱烟。洞照天下，及臣等身。百邪摧落，杀鬼万千。中山神咒，普天使然。五灵安镇，身飞上仙。
　　鸣法鼓二十四通
　　无上三天玄元始三炁太上道君，召出臣身中三五功曹、左右官使者、左右捧香驿龙骑吏、侍香金童、传言散花玉女、五帝直符直日香官，各三十六人出。出者，严装显服，冠带垂缨。关启玄坛土地，方域神真。臣今宿启告斋，建坛蒇事。谨奏为入意其诸情悃，已录告闻。愿得太上至真道炁灵宝慧光下降，流入臣等身中，令臣所启之诚，速达径御至真无极大道三清上圣昊天金阙玉皇上帝，东极慈尊青玄上帝道前。
　　请称法位
　　具位臣姓某等今故烧香，愿以是香功德，上愿某灵凤驭凌霄，鸾軿泛景，登神快乐，证果逍遥。普为皇帝陛下，皇太子殿下，藩屏王侯，土地官长。臣等三师五友、异代学真、谷隐岩栖、门徒祭酒，以至三军万姓，天下人民，动植飞潜，无边含识，皈身皈神皈命，太上十方灵宝自然至真无极大道。特乞赦原臣等三业六根、无边罪犯，得离三灾五苦、八难九厄之中，身得道真，歌咏太平。同跻仁寿，逍遥无为，永与道合。所启玄感，应声上御至真无极道前。
　　知磬举，起敬赞
　　唱十方
　　礼足，各长跪，皈命忏悔
　　臣法众等志心皈身皈神皈命，十方无极大道太上灵宝天尊，恭望洪慈，洞垂巨泽，普降洪恩。臣闻，混元祖炁，常清静以为宗；玉箓仪文，匪斋盟而莫格。将感通於上圣，先荡涤於纤瑕。庶竭忱诚，以资冥福。犹虑臣等智沦象罔，识染纷葩。精气神混合之真，业山未破；身心口流吹之妄，定水俄波。动积过尤，无边无量。仰祈矜悯，俯赐赦原。使臣等奏对无魔，存思合道。会万真於帝所，集百福於斋坛。某灵证果登，福境以澄神；家国承庥，保瑶图而永固。臣法众等，志心稽首，礼谢无上至真三宝。
　　知磬举，三启颂
　　三礼
　　重称法位
　　具位臣姓某谨同诚上启太上无极大道元始天尊，太上道君，大上老君，昊天玉皇上帝，紫微北极大帝，紫微天皇大帝，后土皇地祇，东极青华大帝，南极长生大帝，无上玉帝，玉虚上帝，东华南极西灵北真玄都玉京金阙七宝琼台紫微上宫灵宝至真明皇道君，十方已得道大圣众、至真诸君丈人，大慈大悲救苦真人、救度真人、大惠真人、注生真人、普救真人，香林会中法解真人，三十六部尊经，玄中大法师，三天大法师，灵宝经籍度三师真君，正一嗣系女三师真君，三界官属，一切真灵。臣等社砾散材，井梧弱质。亲承道纪，慨入室之悠悠；快睹玄枢，斯面墙之郁郁。莫抚烟霞於驹谷，徒玩日月於鸡窗。教出始青，惟抱宣符之切；科尊太素，惧贻布宪之严。倘非誓地以立功，曷克承天而补过。臣钦奉纶音，崇修玉箓，资荐某灵，增崇天福。按如词旨，备极精诚。淬砺丹衷，磨聋素悃。遵紫阳金匮之秘，依苍极玉箓之玄。门列十华，坛周四界。法天象地，三乘罗鹓鹭之班；呼阴召阳，九奏降龙鸾之御。蔼飞烟於兰鼎，腾彩雾於芝篝。旌葆翩翻，旛花摇曳。自某日为始，谨依科范，启建玄坛。恩惟三宝道师、九幽教主，垂慈鉴映，省览所陈。敕勒三洞仙灵、灵宝官属、青玄僚佐、黄箓录班联、监斋侍经、卫坛护道、社令土地、应感灵祇。协力同心，扫妖氛於内外；通诚达信，契影响於天人。令臣等百体清明，三关调泰。凝真端息，融妙炁於丹庐；会道运神，抱灵光於玄座。罗敷洪泽，资荐神灵。庶斋福以周圆，俾法轮而兴转。明晨行道，续更启闻。
　　知磬举，智慧颂
　　告符简
　　存神烧香
　　香官使者、左右龙虎君、侍香诸灵官，当令臣向来宿启建坛之所，自然生金液丹碧芝英。百灵众真，交会在此，香火炉前。上愿天鉴中心，风清下土。玉振金声之合序，琼轮羽盖之临轩。成就朝修，旁流冥福。十方仙童玉女，接侍兰烟，传臣向来所启之诚，速达径御至真无极大道三清上圣、昊天金阙玉皇上帝、东极慈尊青玄上帝道前。
　　出堂颂
　　玉箓资度宿启仪竟
　　
