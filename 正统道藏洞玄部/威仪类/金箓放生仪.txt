一卷。底本出处：《正统道藏》洞玄部威仪类。
　　金箓斋放生仪
　　净秽
　　法事
　　九清之上，高泽於至真；六合之中，用资於洪贶。恭灶道德真香，遥空启奏，供养三境高真，十华上圣，诸天日月星斗宿度群真，三元三官大帝，北极四圣真君，灵宝五师真君，祖天师正一真君，九天天曹诸司圣众，五岳五山之神，地府幽阴圣众，水府扶桑大帝，三界十方真宰。恭望居有勿有，中鉴无勿无内。倾光回驾，监真度生。臣伏以一元判天地人物之形，道涵万化；庶类布动植飞潜之象，品列三才。禀赋之质虽分，阴阳之情固具。贪生恶死，同趋利避害之心；渴饮饥餐，均求饱谋安之念。皆根源於元始祖气，实肇分於太极真精。奈流俗之乖仁，徇世缘而非义。陆张水捕，合罝罗以掩群；射宿惊栖，设网罟而并命。悯彼微物，罹此何辜。以今钦奉纶音，崇建宝斋。宣扬玉范，庆成厘事。克荷玄恩，再秉宸衷，用赎生命。纵之林野，俾自在以逍遥；放之源泉，获安闲而游泳。咸遂有生之乐，用弘无上之恩。仰望三宝慈尊，九清上圣俯从丹悃，洞鉴渊衷。体圣君隆天厚地之仁，增延睿算；遂万物戾天跃渊之性，永固皇图。普使寰区，同跻仁寿。稽首皈依，无极大道。
　　飞潜高下各流形，总是先天祖气成。宿劫业因谁结习，今生异类且经行。遭逢网罟冤仇债，放赎林泉惠泽深。作善降祥隆万寿，福覃寰宇乐升平。和不可思议功德。伏以转烦恼，作菩提，仁恩广大；以神奇，化臭腐，厚德充同。虽胎卵湿化之业报有殊，而生老病死之机缄则一。幸脱离於黑网，来会合於清坛。既向无生，而获有生。已拜圣主好生之德，当由有念以至无念，共超大道希夷之关。悟多生趋向之非，识正性指归之乐。随缘展转，超觉地以安闲；任运逍遥，证福乡而游宴。永脱鳞介羽毛之苦，获生安乐清静之邦。恩不虚捐，当效珠环之报；德宜渐积，须坚金石之忱。稽首皈依，无极大道。
　　四生流浪久沈沦，业力胶缠本性昏。幸际恩光归彼岸，宜回觉照脱迷津。恶都落灭冤愆罪，善地皈依惠爱仁。厚德无垠知感戴，密垂福庆万龄春。和不可思议功德
　　放生
　　伏以集康宁妙德之福，由积世之精修；悯蠢动含灵之情，本宿生之业对。六尘轮转，万劫循环。有地狱，有天堂，品类均明於趋向；无众生，无寿者，飞潜同受於陶镕。以今道气旁周，灵光下烛。上帝普昭天漏泉之惠，群生膺回骸起死之仁。翩翩云飞，山深林密；洋洋川泳，海晏河清。藉圣主仁德天齐，好生志切。植今辰之福果，绵亿载之洪基。陶九有之春台，开八荒之寿域。清众虔诚，讽诵如法。
　　灵书中篇
　　向来
　　回向
　　向来放生功德，无限良因。仗三宝以证明，冀众真之鉴映。伏愿仁及草木，化洽虫鱼。尽宇宙高下之中，仁风披拂；极天地圆方之外，惠日舒明。悉令万类之沾恩，不使一夫之失所。上报生成之德，旁敷化育之仁。凡厥有情，悉归正道。为如上因缘，念玄都万寿天尊、太平护国天尊、好生度命天尊、福生无量天尊，不可思议功德。
　　金箓斋放生仪竟
　　
