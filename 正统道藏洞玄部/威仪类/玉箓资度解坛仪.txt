玉箓资度解坛仪
　　经名：玉箓资度解坛仪。一卷。底本出处：《正统道藏》洞玄部威仪类。
　　玉箓资度解坛仪
　　法事如式
　　各礼师，存念如法
　　请宣神咒
　　五灵列位，焕镇五方。始皇护魂，丹老卫形。皓灵侍魄，黑帝摄生。中央黄帝，统御万真。元皇诰下，幽夜开光。罪消北府，名列南昌。金箓定籍，玉字除殃。朱陵炼质，飞神太仓。三官九府，无极神乡。普受开度，上生天堂。和与道合真。
　　鸣法鼓二十四通
　　无上三天玄元始三炁太上道君、太上老君，召出臣身中三五功曹、左右官使者、左右捧香驿龙骑吏、侍香金童、传言散花玉女、五帝直符直日香官，各三十六人出。出者，严装显服，冠带垂缨。关启玄坛土地，方域神真。臣今解坛言功，焚香礼忏，谨奏为入意其诸斋悃，已录告闻。愿得太上至真道炁灵宝慧光下降，流入臣等身中，令臣所启之诚，速达径御至真无极大道三清上圣昊天金阙玉皇上帝、东极慈尊青玄上帝道前。
　　请称法位
　　具位臣姓某等今故烧香，皈身皈神皈命，太上十方救苦无上慈尊。臣闻三箓垂科，五篇着范。茂弘道旨，丕阐玄风。法天像地而肇建坛仪，呼阴召阳而镇安云篆。千真降驾，万圣临轩。斋盟上格於层霄，真驭下临於法席。用资某灵，升真天府，证品仙阶。今则启愿告成，朝修事竟，解坛散席，首过言功，荐冀洪恩，尊安宗社。金龙起篆，庆圆满於醮功；玉纬流光，降洪厖於景福。所启玄感，上彻径御至真无极道前。
　　知磬举，起敬赞
　　十方号
　　礼足，各长跪，虔诚忏悔
　　臣法众等志心皈身皈神皈命，十方救苦无上慈尊。恭望洪慈，洞垂巨泽，普降洪恩。以今解坛散席，焚香礼忏。臣闻，三天播泽，灵光舒化育之仁；九地承恩，祖炁运迁神之德。荷宸恩之鉴映，幸斋法之周圆。庸罄丹忱，仰干洪造。重念臣等精神混俗，容止生尘。玉律昭回，凛三元之校录；金科错落，严四极之条章。直冀隆宽，恪垂涵育。陶灵光於九轨，誓畅玄宗；流法雨於三途，愿隆圣造。臣等志心稽首，礼谢无上至真三宝。
　　三启
　　三礼
　　重称法位
　　具位臣姓某与临坛法众等，谨同诚上启青玄祖炁虚无自然元始天尊，太上道君，太上老君，昊天玉皇上帝，紫微天皇大帝，紫微北极大帝，后土皇地祇，东极青玄老君，运明保元上帝，太乙救苦天尊，九幽拔罪天尊，十方分身应化救苦天尊，大慈大悲救苦真人、大惠真人、注生真人、香林会中法解真人、十华真人、普救真人，三十六部尊经，玄中大法师，三天大法师、三界应感，醮筵降格，一切威灵。臣等野马微生，酰鸡陋质。荷九宸之锡庆，际三洞之开光。身绾金符，名联玉籍。烟霞摄景，盍抗志於清虚；日月同流，乃栖身於埃。百非未涤，万业犹羁。缅惟受道之丹忱，常励济时之素誓。庶俾化育，不负生成。既奉词文，敢忘关奏。臣自今月某日为始，钦奉纶音，崇修玉箓资度大斋几昼夜。誊词达悃，降真召灵。扬十绝之华旛，然九卮之法炬。解消结滞，落灭冤愆。拯度容仪，超升阳境。葵忱露奏，荷三境以流辉；芝检风驰，开九幽而御炁。铭心罔极，刻骨奚殚。以今厘事庆成，斋功告备。天人同庆，幽显相欢。羽葆翩翻，将返琼舆之仗；虎旌晻蔼，行收禁路之班。盍依格以奏功，为关盟而迁赏。恩惟玄穹至圣，皇极元尊。俯览恳祈，曲垂采鉴。其有建斋之日，上请三洞官属、九天真灵，监斋卫真，侍经护道，虚空监察，土地神祇，营卫斋功，具严劳绩。即玄坛而相表，希洪造以酬恩。臣等存念不周，俯仰未备。有五帝四司之校录，虑千愆万过之充周。等冀隆慈，普蒙矜宥。臣诚惶诚恐，稽首顿首，谨启以闻
　　宣言功表
　　熏表
　　焚燎
　　宣关
　　宣回将牒
　　遣官如法
　　谨遣臣等身中五体真官、官一小吏、十二书佐，重敕功曹使者、飞龙驿吏，严装显服，冠带垂缨，磨砚点笔，簪剑理箓，为臣及时操持表文，上诣三天曹治，随事奏对。若有谬误文字，脱落言辞，倒错不相次比者，请传言书佐，习事小吏，操龙头书刀，长毫利笔，随误正定。毋令上官典者有所遣郄，径达三天无极大道太上御前，慎勿稽停。左吏历关，右吏历启，以次分别，当令臣所请者下，所召者到，所济者度，所宣者通，所迁者达，所愿者应，所求者得。若有下官故炁，遏截臣表文不使上达者，收付所在近狱，依律治罪，以明天宪。臣退伏案前，伏待报应。
　　纳官如法
　　臣通诚事竟，及建斋之始，所出身中功曹使者、一切真官、仙君吏兵，并还臣身中，从众妙门而入，在左还左，在右还右。直日功曹，主领检押，还复本位。毋令差互，须召又到，一如故事。
　　还功报德天尊
　　旋绕一匝
　　师立东，面西
　　众立西，面东，皆跪
　　讲举，长跪，还戒如法
　　臣等学法未备，俯仰失格，进止犯科，不合仪式。恐为四司所纠，五帝所执，千愆万过，乞垂赦宥。哀原未悟，不见罪罚。臣等建斋之初，奉请智慧上品十戒，登斋禁戒，以检身心。法事既竟，谒还天宫。谨上启以闻，伏希昭宥。臣等诚惶诚恐，稽首顿首，再拜谨言。
　　举还戒颂，归位一拜
　　宣三简
　　投简毕
　　知磬举，五龙起镇天尊
　　起镇
　　发愿
　　存神烧香
　　香官使者、左右龙虎君、侍香诸灵官，当令臣向来解坛散席芝所，自然生金液丹碧芝英。百灵众真，交会在此，香火炉前。当愿善功普博，斋福周隆。十方仙童玉女，接侍兰烟，传臣向来所启之诚，速达径御至真无极大道三清上圣、昊天金阙玉皇上帝、东极慈尊青玄上帝道前。
　　解坛颂
　　下坛，辞三宝
　　时光迅速，日影渐移。香散玉华，道还金阙。皇图地久，圣寿天长。和稽首拜辞，十方道宝。
　　金童进善，玉女奏功。名挂金牌，经藏宝辍。神灵升度，家国蒙恩。圣入虚无，功沾幽显。和稽首拜辞，十方经宝。
　　琼钟息响，璧磬收声。师返太清，名标紫府。三途罢对，五苦停轮。和稽首拜辞，十方师宝。
　　愿诸众生，诸恶莫作，众善奉行。不堕劫缘，常居盛世。有情含识，同证无为。和稽首拜辞，十方众圣。
　　玉箓资度解坛仪竟
　　
