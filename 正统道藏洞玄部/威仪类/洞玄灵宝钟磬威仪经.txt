洞玄灵宝钟磬威仪经
　　经名：洞玄灵宝钟磬威仪经。一卷。底本出处：《正统道藏》洞玄部威仪类。
　　洞玄灵宝钟磬威仪经
　　尔时，智德真人与五百真人等众，同诣太上，稽首请问集众威仪。
　　太上曰：众有二种，一者圣众，二者凡众。若说法斋戒，礼拜下谢，救度生死，一切福会，应当来集，皆听击锺。昔元始天尊於色界天中，教化说法。时至不齐，众有前后，放十种相，光从眉间出，彻照诸天，五亿世界、无量国土，普使闻知，示大神力，演真一妙道，合五和之精，成无量宝钟。各随方域，同发灵音，声遍天地，响若琳琅，皆作洞章，昼夜震动，应十二时。一切众生，闻悉欢喜，百恼皆除。时不信者信，未悟者悟，生．诸善慧，兴正念心。自是之后，钟声制度，普遍十方。汝今所请，当欲开悟诸众生智德，稽首弟子、后生末学，虽闻钟磬，未解威仪，不审诸天所有，同於下界，亦有等差。
　　太上告曰：三清上境，三界十方，大小名目，亦有不同。今粗说之，汝其听焉。
　　太上告曰：大罗天中，有九明华钟、七曜神钟、洞光浮钟、飞精空钟、大光云钟、开天光钟、自然神钟。玉清天中，有凤生天钟、华宝云钟、霄焰灵钟、玉龙华钟、空明宝钟、九合光钟、万变瑶钟。上清天中，有十华宝钟、四华凤钟、电耀明钟、龙耀明钟、鸾翔华钟。太清天中，有九精合成钟、百宝空明钟、结云华凤钟、天飞龙钟。九天中，有自鸣华钟、九色光钟、万宝华钟、大自然钟。皆结自然真精、妙炁而成，光明洞彻，神化无方，千形万象，应变难名。或大或小，随运自鸣，音声响亮，和雅应神。四梵天中，有度命神钟、长生灵钟、济生神钟、消魔神钟、反魂神钟、制魔神钟、降魔神钟、伏邪神钟、挥灵宝钟、集仙琼钟、归真和钟。三界天中，有保生之钟、昌乐之钟、自鸣之钟、安国之钟、应命之钟、宝龄之钟、延和之钟、长寿之钟、护神之钟，皆以紫凤翠龙之金，照夜明霄之宝，承九天之气、九泉之火，合而成之。宛利天中，有莲花之钟、翔云之钟、宛凤之钟、交龙之钟、遐龄之钟、消灾之钟、度厄之钟、护国之钟、定生之钟、保命之钟、修期之钟、辟兵之钟、消魔之钟，皆以金银铜铁、琼瑶宝玉，镕铸雕刻而成，各有百千万亿，或六时、九时、十二时，悉有典钟灵官、玉童玉女、金精猛兽、狮子辟邪、金刚神王，防守侍卫，昼夜考击，开悟群生。於是授智德威仪科诫，告下三界十方，令得见闻。於是，智德礼拜太上，伏受威仪。
　　太上曰：世间钟，用金银铜铁作，两角、三角、四角、六角、九角、无角，大小随宜，悬治左方台阁楼殿，依时整法服、祝诵赞唱击之。皆初急之，缓疏打三下。若八下，为节急之。复初急之，缓疏击二十四槌。急之复急之，缓徐击十二槌毕。
　　太上曰：非时不得妄击。若不整法服，清净祝诵，失其节度，皆五帝考之，死堕寒冰之中，百劫当生无跟之报。慎之焉。
　　太上曰：若道士终亡，击钟三百六十槌，示人知终。
　　太上曰：磬，以金银铜铁玉作。若行道礼诵、赞唱斋诫，击以节之，皆当作架悬之。智德因说祝颂十三章：
　　平旦
　　六梵应天关，万帝朝云宫。飞香霭朱日，流咏顺清风。神真散瑶华，灵音泛太空。众圣赴期来，远近听鸣钟。
　　日出
　　紫微发天光，青华生琅音。万景照云宫，众仙礼玉岑。流响动长空，余声振宝林。庆此天真乐，散我幽滞心。
　　辰时
　　披云登天轩，环目瞩九清。还想排云逸，俯闻空洞声。众动非所观，妙音良可听。发彼琼瑶响，解兹幽蔚情。
　　禺中
　　玉女秉灵机，金钟振遐响。开觉万天人，拔度九幽爽。苦魂披云出，沉魄乘运上。神力叵思议，法音被无象。
　　正中
　　太虚包六气，至道敷一元。梵声纶地络，法鼓出天端。境空心自静，情攀志更喧。察此六时响，释我百忧烦。
　　日映
　　圆童转空轮，神女抚幽机。昼夜天关尽，循环星杜希。凤鸣十二时，龙翔百六归。击以琼华音，畅我天尊威。
　　哺时
　　四龙随天运，五帝推日车。月女散宝香，云宫下瑶华。十仙聆法钟，俱集太上家。五苦长解脱，恒吟空洞歌。
　　日入
　　高抗万天机，昼夜相循环。太上敷圣教，普告於世间。应境立真王，分职有司官。仙童击玉钟，众圣朝天关。
　　黄昏
　　朱景控朝晖，紫轮乘夜月。二曜递推迁，四序无停歇。玉童唱时至，宝钟铿然发。稽首无上尊，携驾登金阙。
　　人定
　　阳轮下幽室，阴景照云房。珠台铿瑶音，碧殿蔼琼香。妙声发空洞，微响含幽章。共美虚中曲，清音风外扬。
　　中夜
　　灵童启星扉，圣母御云龙。日月相代谢，昼夜更故新。天下万合香，空降千品真。玉音罗太虚，金炉生紫烟。
　　鸡鸣
　　五亿诸天境，三千世界中。方方列仙域，处处有神钟。梵音生法宇，妙韵起灵风。因缘常不绝，功德永无穷。
　　常鸣钟磬偈
　　盥洁披天衣，端念陆云台。时至当鸣钟，仙圣步虚来。琼音微玄都，金香蔼紫微。万骑云间逸，九华空外飞。凤凰翩翻翔，狮子纵横驰。
　　王女罗瑶饥，仙人坐诵经。稽首礼十方，虚想在三清。天尊住虚空，惚怳本无形。湛然自灵一应，常能感精诚。西妃抚瑶磬，齐和空洞声。地狱无罪魂，天堂奏善名。一振琅钟响，万众稽首听。
　　太上曰：此颂偈，龙汉劫初，元始传诸天。帝王诵之者，魂神清畅，众真降房，鸣钟祝之，与响齐闻，朗彻十方，万圣欢乐，九幽赦魂，男女歌咏，国土安宁，永享福祚，世世无穷。
　　太上曰：众集时，听三下钟，冠带整香。长钟竟，严净威仪，复与梵音齐发庠雅。诣座旋绕竟，已叩磬节之，人天圣凡，皆以之集。当审慎焉，勿罹五帝之罚也。
　　太上曰：玄都有八琼华钟，置中天之台，应六梵气，周十二机，不击自鸣，声彻十方。众真稽首，听声而会玄都，诸天取则矣。智德真人及同来五百众，一时称善，稽首而退。
　　洞玄灵宝钟磬威仪经竟
　　
