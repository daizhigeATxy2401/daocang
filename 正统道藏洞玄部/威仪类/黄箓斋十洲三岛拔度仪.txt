黄箓斋十洲三岛拔度仪
　　经名：黄箓斋十洲三鸟技度仪。一卷。底本出处：《正统道藏》洞玄部威仪类。
　　黄箓斋十洲三岛拔度仪
　　举步虚
　　次举三天尊
　　启白
　　焚香上启，供养三清上圣、十极高真，东极官中慈悲太一救苦天尊，十方救苦天尊，九幽拔罪天尊、朱陵度命天尊，黄箓职司、无边仙圣，十洲三岛、一切威灵。仗此真香，普同供养。伏望圣慈，洞回昭鉴。伏以二气运行，犹分消长；五常禀赋，岂免浮沉。乃知生灭之因，是特往来之数。倘欲延年住世，除非脱迹升仙。所以尘外十洲，尽是长生之境；海中三岛，无非不老之乡。金醴玉浆，盈壶不竭。霞裾云袂，逐念而生。碧藕冰桃，三冬结实；奇花异果，四季敷荣。风光骀荡以如春，日月周流而不夜。绛霄霁色，时开长乐之宫；紫雾晨晖，遥敞虚皇之殿。或驾黄龙之辇，或乘丹凤之舆。鹤唳一声，度仙山而顷刻；鹏搏九万，绝溟海以须臾。皆凭虚而御空，能遗世而绝俗。起居自适，营虑不关。锦绣谷寒，朝映郁仪之色；丹砂雾争，夜澄结璘之辉。玉女传言，金童捧诏。时赴瑶池之宴，同趋金阙之班。乐奏钧天，声撼广寒之丹桂；杯凝甘露，香和王母之蟠桃。皆由身弃荣华，志甘澹泊。怡神养性，得吸新吐故之方；炼质修真，悟入圣超凡之理。与尘寰而绝迹，故仙籍以着名。游憩三山，徘徊十极。餐霞服炁，保仙寿以无期；炼药烧丹，度世人之有道。傥有归依之志，为蒙拯拔之恩。以今奉为亡过某，茂阐冲科，大持仙范。演十洲之胜境，唱三岛之玄风。凭仗殊因，荐兹冥福。伏愿群仙降鉴，列圣垂光。接引神仪，超登乐境。法众虔诚，称扬功德。
　　举大圣飞升太空天尊
　　十洲佳景是仙乡，三岛琼楼住渺茫。
　　西望龟台通玉国，东连鲸海映扶桑。
　　壶天飞远人难到，尘世虽悲道易忘。
　　愿度神仪超此境，参陪王母礼虚皇。
　　第一瀛洲之境，高居溟海，遥对会稽。琼室真宫，乃二仙之窟宅；神之灵草，为万物之嘉祥。炼昆吾之铁，则切玉如飞；饮玉醴之浆，则长生不老。青丘隐边，翠水藏仙。奉荐灵仪，飞升此境。伏愿高登云路，达自性之逍遥；回谢尘寰，了浮生之幻梦。法众皈依，赞扬功德。
　　瀛洲宫阙接诸天，象外春光不记年。
　　五色碧鸡啼晓日，千金丹凤吸朱烟。
　　青丘翠水山川异，玉醴昆吾铁石坚。
　　愿度亡灵超彼处，亲闻经法悟真诠。
　　第二玄洲之境，居巽宫之地，处北海之中。遥对天门，是为地户。风山蔚秀，根万籁以雷呜；芝草芬芳，散琼葩而路重。为泰玄之都府，乃仙伯之真司。地产黄金，石包白玉，寿龄无限，衣食自然。奉荐神仪，超登此境。伏愿飞仙接引，瞬息而福地洞天；神观清明，换易而仙风道骨。法众皈依，赞扬妙范。
　　玄都雄镇宅仙都，荣馆华房列圣居。
　　玉女奏章乘鹤驾，金童传敕跨鲸鱼。
　　琼田产玉珍无价，灵枣敷荣锦不如。
　　愿荐灵仪超此境，好辞尘世学清虚。
　　第三长洲之境，中藏洞府，下压南溟。甘液流泉，是谓长生之药；青丘异号，真为极乐之乡。五千里之风景非凡，三万岁之寿龄最久。紫琼楼阁，悉女真学道之乡；黄素符书，皆高圣炼形之诀。上有真都之岭，旁临广利之宫。奉荐灵仪，超升此境。伏愿丹霞洞裹，常披宝藏之经；赤水山头，遥礼玉清之驾。法众皈依，赞扬妙范。
　　长洲风景四时春，凤驾龙楼锁翠云。
　　两岸桃花人不到，一田芝草鹤成群。
　　琼楼人散天风冷，玉局潮归海日曛。
　　愿度灵仪超此境，紫虚宫阙礼元君。
　　第四流洲之境，三千里界，九十万程。西海澄清，不见沧波之险；东风披拂，时闻紫木之香。仙仗往来，何须舟筏。灵箫断续，自有宫商。明月阶前，尽看青鸾之舞；飞霞山上，时乘白鹤而来。奉荐灵仪，超升此境。伏愿一丸灵药，从勾漏以携来；两腋清风，随玉川而归去。法众皈依，赞扬妙范。
　　流洲山上号飞霞，仙客骚人百万家。
　　瑞草灵芝千岁药，碧莲仙柰四时花。
　　云烟帐裹空留舄，牛斗河边不用槎。
　　愿荐神仪超彼处，种桃归去饭胡麻。
　　第五元洲之境，沧溟以北，仙圃居中。有玉馆之崇高，为紫虚之宴处。玄涧之甘泉如蜜，饮之者住世长年；灵峰之异草无名，佩之者脱胎换骨。洞门不锁，仙客多闲。读罢黄庭，但见云生柱础；惊回青梦，不知海变桑田。天阙之钟鼓相闻，人世之舟车不到。光阴难老，寿算无穷，奉荐神仪，超升此境。伏愿百骸蝉蜕，怅尘世之空花；三洞龙章，达真仙之秘范。法众皈依，赞扬妙范。
　　元洲福境宅仙真，绛彩彤辉彻杳冥。
　　玄涧醴泉流碧砌，紫虚玉馆锁苍扃。
　　十年瑞鹤归华表，五色玄龙吸火铃。
　　愿度灵魂超此境，羽衣亲惹御炉馨。
　　第六生洲之境，地浮东海，山接蓬莱。仙家参错於翠微，胜境回环於碧障。鸾飞凤翕，往来天上之真仙；虎啸龙吟，呵护山中之灵迹。花敷太妙，木并骞林。洞户长扃，时听琼钟之韵；天台高峙，每闻玉铎之声。清风发而籁振云璈，皓月升而海涵半璧。四时殊胜，千岁优游。奉荐亡灵，超升此境。伏愿朝步虚皇之阁，焚众妙香；暮登法乐之堂，礼三宝相。法众皈依，赞扬功德。
　　生洲主者太清翁，掌握玄机斡化工。
　　啄饮尽从天上降，荣华不与世间同。
　　三花自得朝元趣，百药何劳愈病功。
　　愿度神仪超此境，旋纲蹑纪步虚空。
　　第七祖洲之境，地方万里，云锁千家。芝号养神，毓琼田之瑞气；药名不死，活尘世之枯骸。无病不痊，有缘斯遇。试之神草，果符鬼谷之年；求以灵童，莫迓君房之驾。灵苗数尺，彷佛仙瓜。神水一霐，涵濡异种。名品冠十山之最，英华擅四海之奇。奉荐神仪，超升此境。伏愿蹁跹羽服，一息飞过仙山；宛转洞章，万遍克成仙道。法众皈依，赞扬功德。
　　祖洲风景异人间，绿水青山匝四环。
　　拔宅飞来沧海阔，采芝归去白云闲。
　　饥食黄碧调金鼎，渴饮琼根彻玉关。
　　愿度灵仪超彼处，五云楼阁任跻攀。
　　第八炎洲之境，气分南极，地镇离宫。真火炎炎，亘天万丈。洪涛汹汹，腾势千寻。炼阴魄以飞升，乘阳光而得度。布名火浣，涤尘埃於烈焰之中；兽号风生，复毛羽於积薪之下。大丹流火，官阙森严。上圣高真，威光烜赫。皆神仙之所住，与中国以相通。奉荐神仪，超升此境。伏愿玉眸炼质，受度命之真符；金液还丹，得返魂之仙术。法众皈依，赞扬功德。　
　　炎洲独与世间通，千里航深入汉宫。
　　蒸焰亘天飞鸟畏，洪波匝岸巨鳖雄。
　　南昌上境通流火，东井华池接太空。
　　愿度神仪超此处，枯骸重得返婴童。
　　第九凤麟洲之境，中有丹林之府，上接青华之宫。下隔溟波，遥通天界。麒麟所产，鸾凤交飞。出返魂涤秽之香，炼金泥续弦之宝。仙人守鼎，药味成丹。弱水环洲，禽毛不载。到此者，神仙上圣；治之者，天府高真。奉荐神仪，超登此境。伏愿朝拜郁仪之景，体洞金光；高奔结璘之宫，面瞻玉相。法众皈依，赞扬妙范。
　　仙山高峙凤麟洲，水弱轻毛不可浮。
　　香度返魂千百里，胶煎麟角几千秋。
　　云开慈阁丹如染，日上骞林翠欲流。
　　愿度神仪超此境，方壶圆峤恣遨游。
　　第十聚窟洲之境，山为仙窟，宫号洞玄。灵根留却死之苗，玉釜炼金精之液。闻之者，枯骸立起；饮之者，凡骨升仙。俗尚真淳，民风朴素。壶中日月，境无春夏秋冬；洞裹乾坤，自有君臣父子。不贪不欲，无去无来。奉荐神仪，超升此境。伏愿弹指而仙山万里，不假长芦；举头而天阙九重，何妨飞舄。法众皈依，称扬功德。
　　洲登聚窟蹑云梯，幢节森森引步跻。
　　湖口金沙林屋洞，桃花流水武陵溪。
　　仙翁礼斗留丹篆，玉女朝天锁翠微。
　　愿度神仪超此处，十洲佳景好留题。
　　第一昆仑之岛，四围弱水，一号昆陵。遥望东南，接石圃仙游之地；远瞻西北，为洞天北户之乡。井通大活之泉，路入城南之谷。真仙所聚，列圣来游。积石山连，即西母龟台之所；偃盆势险，启穆王仙路之疑。花尊玄圃之名，巅有阆风之号。天墉城峻，积万镒之黄金；梵炁楼高，映九高之碧玉。十二流晶之阙，昼夜常关；八千长寿之桃，春秋不谢。上接璇玑之府，下临戍亥之区。流布五行，均调六炁。可谓福堂之境，真为长乐之乡。奉荐神仪，超升此境。伏愿琳琅风静，身如一叶之轻；锦诱烟开，足蹑五云之瑞。法众皈依，称扬功德。
　　昆仑积石接东南，玄圃天墉耸翠岚。
　　地隔咸阳人不到，宫连王母水相涵。
　　北临大活通丹井，西望金城阚碧潭。
　　愿度神仪超此境，阆风台上听玄谈。
　　第二方丈之岛，峰如积翠，上彻层霄。花似流丹，旁连迭嶂。聚金玉瑠璃之殿，光夺星辰；为蛟鲸龙蜃之宫，穴深沧海。乃三天司命之所治，为九源丈人之真居。主领天下水族之神，校勘人间学仙之籍。金浆玉髓，饮之则万劫忘饥；瑞草灵芝，佩之则一尘不染。石泉流润，千载不枯。桑椹敷荣，万年长秀，当仙子升天之际，诣高真传箓之坛。符授玄元，名通太上。班资荣峻，地位清高。奉荐神仪，超升此境。伏愿众仙保举，登金门而上玉堂；一念遥通，挟泰山而超北海。法众皈依，称扬功德。
　　海中方丈会神仙，地势巍峨别是天。
　　金凤自多巢蕊阙，玉膏谁引灌芝田。
　　楼台光莹三清路，花木香浮五色烟。
　　愿度神仪超此处，不须回首慕尘缘。
　　第三蓬丘之岛，周回五千余里，上通三十二天。北距锺山，中连巨海。北阿门外，为九天帝君之宫；溟渤波中，耸三岛云莱之地。飞仙来往，瑞霭迷漫。环佩珊珊，整朝天之班列；笙箫隐隐，奏钓乐之歌音。散花来八海之童，持盖肃五云之御。穹鳖赑屃，负石为山；仙凤徘徊，衔花作供。步虚声彻，彩云四敛於瑶峰；梵磬音低，绛节齐归於紫府。山中一岁，人世百年。茹朮餐菁，不假休粮之术；栖神断欲，何须执手之交。无寒暑之煎熬，辞利名之萦系。逍遥自在，快乐无穷。奉荐神仪，超升此境。伏愿觉花开处，十洲之风景长春；昨梦醒来，三岛之烟霞未散。法众虔诚，称扬功德。
　　蓬莱分命镇洪涛，大帝仙卿列圣曹。
　　五色雪霜浮玉籁，九清星月射金鳌。
　　瑶台影蘸天心冷，玉阙光浮海面高。
　　愿度神仪超此处，亲陪王母赏蟠桃。
　　伏以福地洞天，不离尘寰之内；神仙达圣，亦居凡俗之中。修之者感应自然，昧之者情缘相系。惟高真之悯恻，示仙界之清虚。使人返背劳生，归依大道。幸逢胜会，披度灵仪。便当瞻礼至真，更不执迷尘世。今则仰凭善力，接引真斿。永脱凡笼，遥超仙界。法众归依，称扬功德。
　　堪嗟人世隙中驹，利锁名缰祇自拘。
　　不悟因缘皆寄遇，每将劳苦作欢娱。
　　荣华富贵今何用，恩爱亲姻了似无。
　　从此便登仙路去，十洲三岛是真都。
　　黄箓斋十洲三岛拔度仪竟
　　
