洞玄灵宝自然斋仪
　　经名：洞玄灵宝自然斋仪。一卷。底本出处：《正统道藏》洞玄部威仪类。
　　洞玄灵宝自然斋仪
　　各礼师，存念如法
　　次呜法鼓二十四通
　　次发炉
　　无上三天玄元始三气太上老君召出，臣等身中三五功曹，左右官使者、左右捧香驿龙骑吏，侍香金童、传言玉女，五帝直符、直日香官，各三十六人出。关启此间土地里域，真官正神。臣今正尔烧香行道，奉为弟子某陈乞所愿。愿得十方正真生气，降流臣等身中。令臣所启速达，径御太上无极大道至真玉皇上帝御前。
　　各称名位
　　具法职某岳先生臣某等同诚上启，
　　虚无自然元始天尊、无极大道太上道君、太上老君、高上玉皇、十方已得道大圣众，至真诸君丈人，三十二天帝、玉虚上帝，玉帝太帝，东华南极西灵北真，玄都玉京金阙七宝玄台紫微上宫灵宝至真明皇道君，玄中大法师，三界官属，一切尊灵。臣等宿命因绿，生逢大化。玄真启拔，得入法门。三师盟受，三宝神经，供养尊礼，以求所愿，荷恩隆重，喜惧交并。然受法之日，约当罄竭。愚短自效毛发，宣通法音，赞扬妙化，普令一切，咸入法门。救生度死，令众安乐。凡有投告，理合申腾。今有词文，谨当宣奏。
　　次读词
　　具如词言，情唯丹嫌。仰凭至道，由虑将来。臣等忝荷洪慈，职唯拯救。伏闻，虚皇布法，为万品之津梁；大帝垂文，作千真之轨躅。门开接引，教许依投。有感即通，无求不应。精诚内着，芝英为之表祥；灵泽下流，星辰为之列耀。运兹初捻上香，归身归神归命，十方无极大道太上三尊。愿以是功德，归流大道。弟子某家九玄七祖、前亡后化、一切宗亲，并愿俱出九幽，齐登十极。落北阴之玄籍，上南极之丹文。福庆遐臻，祯祥远集。仇雠罢对，庆及子孙。今故烧香，自归依师尊大圣众至真之德。得道之后，升入无形。和与道合同。
　　夫玉京非远，敛念即通。真宰无方，随心必应。运兹二捻上香，归身归神归命，十方无极大道太上三尊。愿以是功德，归流皇帝。执象化人，秉图御运。人怀凯悌，物遂生成。次及臣等，受道三师，经生父母，岩栖志士，同学之人，九姻门族，天下人民，蜎飞蠢动，一切众生。各遂安宁，悉离灾横。今故烧香，自归依师尊大圣众至真之德。得道之后，升入无形。和与道合同。夫大道无私，随机必应。至精有信，待感而通。运兹三捻上香；归身归神归命，十方无极大道太上三尊。愿以是功德，归流斋主。大道弟子某并门族亲姻，伏愿厄患消宁，身心朗彻。洞金房之奥旨，超酆部之幽徒。福善自彰，神明匡卫。生龄更远，比枯木而再荣；尽命方延，类寒灯而重焰。男女贞顺，畜产繁昌。今故烧香，自归依师尊大圣众至真之德。得道之后，升入无形。和与道合同。
　　次礼十方忏
　　次四圣方忏
　　臣法众等至心归命，十方无极太上灵宝天尊，十乡神仙诸灵官。但弟子某生自嚣尘，长多罪累。沦神丧气，有伪无真。恩爱所拘，声名所诱。唯深愆犯，莫保安危。又虑积生已来，至于今日。阴罪阳过，犯触十方。或不顺阴阳，罔知避忌。杀生害命，恣意极情。或知而故为。或谬误不觉。或身心自构。或被逼从人，罪咎贯盈。神明谴责，宿夜忧惧。不敢宁居，仰凭高尊，希蒙覆育。臣等洗心首过，静念祈恩。为修灵宝妙斋，拔赎幽明之咎。当愿见存人口，良贱尊卑，厄难云消，算寿天永。见存姻属，内外宗亲。神爽清夷，尽沾玄庆。子孙昌炽，长会善缘。福起十方，祸沉九夜。稽首归依，正三宝。
　　次左迥向，西平立，思九色圆像，命魔
　　密咒
　　次步虚，旋绕
　　次三启
　　次三礼
　　次重称名位
　　具法职某岳先生臣某等同诚重上启，太上无极大道至真灵宝三十六部尊经，太上三尊，十方众圣，玄中大法师，三界官属，一切神灵。臣等余福所流，运遇大法。玄真启拔，忝佩灵文。而胎染结陋，未能抗绝。负越科禁，丹诚莫申。自宜灰心，甘真冥罚。但以千真有格，许立微功。辄励管窥，奉宣慈化。期以拔赎，用济群生。今谨有大道弟子某辞情丹嫌，实可哀矜。生在尘途，情唯昏蔽。因缘所习，超度无门。唯保倚上玄，特希洪泽。臣等谨相携率，沐浴身心，焚香转经，以期悔谢。伏惟太上众尊、监斋大法师、侍真群灵、三界官属。垂神鉴映，照览所陈。特开大宥之恩，俯遂尘微之恳。伏乞赦弟子，九玄七祖，下及己身。积世已来，至于今日。恣情极欲，广构罪田。或不了义方，不明妙趣。丧神耗气，耻朴好华。口实心违，外真内伪。阴罪阳过，无量无边。或谬误不知。或知而故犯。违盟破戒，怠堕幽冥。诸如此条，不可忆识。乞今烧香行道，赐蒙荡涤。伏愿太上高圣大神，至真群灵。垂大慈之泽，致感应之灵。回救度之福，降罔极之恩。召飞天神人，赍东华青宫九龙符命，历下十方，检校曹局。凡有弟子某家存亡罪咎，咸愿消除。受炼南宫，削名北府。福流玄叶，吉享见存。使老少咸和，子孙贤贵。殃灾云散，善瑞日生。仆隶安康，豢养滋茂。臣等谨为斋主，所首所谢，咸乞如言；所启所陈，事蒙原解。上明天尊弘慈之泽，下副臣等归命之诚。谨启以闻。
　　次十二愿
　　次复炉
　　香官使者，左右龙虎君，侍香诸灵官。当令斋堂之内，自然生金液丹碧芝英。百灵众真，交会在此，香火炉前。令弟子修斋已后，举家受福，内外蒙恩。十方仙童、玉女侍卫，香烟传臣向来关启，径御太上无极大道玉皇上帝御前
　　次出堂
　　洞玄灵宝自然斋仪竟
　　
