诸师圣诞冲举酌献仪
　　经名：诸师圣诞冲举酌献仪。一卷。底本出处：《正统道藏》洞玄部威仪类。
　　诸师圣诞冲举酌献仪
　　玉帝圣诞酌献仪正月初九日
　　虹流蔼瑞，瞻香案於昊天；鹄立驰诚，荐芳罇於福地。恭炷道德真香，虔诚奏启供养，太上开天执符御历含真体道昊天玉皇大天尊、玄穹高上帝，光严妙乐国王圣父天尊、宝月光皇太后圣母元君、金阙弥罗圣众、玉京侍卫高真，悉仗真香，普同供养。再炷真香，奏启供养虚无自然三清三境天尊、北极紫微大帝、南极天皇上帝、承天效法后土皇地祇、三界万灵十方真宰，是日朝贺一切真灵，恭望洪慈，俯垂洞鉴。
　　宣意
　　伏以大道无形，妙万物而资始；至真罔象，制群品以御图。妙用难窥，灵机莫测。庸假无文之敬，式殚庆圣之恭。恭惟昊天玉皇大天尊、玄穹高上帝，天地同明，日月合德。浮黎真境，记传受道之初；紫微上宫，显示度人之旨。出宝书於天篆，发金纽於霞文。乃大梵之天章，实诸天之隐韵。焕尔不言之教，超乎无眹之机。八角垂芒，孰窥浩劫；二仪应运，莫测真源。允希监宥之私，少副依归之志。诸天庆会，三境非遥。玉树仙花，睇玉虚之咫尺；琅舆碧辇，演琼韵以雍容。谨运虔恭，礼伸初献。
　　伏以郁罗萧台，现有为之梵相；溟津大梵，具无极之神通。斯玄祖之灵枢，实穹皇之要旨。昏衢慧烛，溟渤舟航，上则安国康民，下而扶危度厄。拯提趣类，绝智愚高下之分；敷畅真玄，破无有色空之碍。顾惟菲薄，莫匪甄陶。伏念某等餐听法音，普沾圣泽。闻演说而叹希有，益开悟而感弘慈。荐逢降世之佳辰，用谨朝元於平旦。如无边明镜，在供养尊礼以奚为；若大音洪锺，虽寂寞扣求而必应。不遗再渎，尚赐居歆，再拜上香，礼伸二献。
　　伏以妙有真境，普示现国王之身；弥罗上宫，即根本帝尊之位。具一气胚胎之萃，全三光浩渺之真。妙德难思，神通莫议。隐隐玉京之上，巍巍金阙之高。五千秘言，融三才之大道；八千余度，接六趣之众生。自然而然，非识可识；定而能应，去来自在。以无拘合而可分，变化圆通而莫测。演清净解脱之旨，济沈迷忧苦之途。周游於三境之中，溥现於十方之上。伏愿不违童渎，惟简帝心。鉴斋戒沐浴之虔；开覆焘载持之造。昭一临有赫，喜庆难言，倾倒虔恭，礼终三献。
　　宣疏
　　回向
　　伏愿天听惟明，帝心有鉴。长而不宰，与天地以为宗；仰之弥高，超形名而独立。恩全民物，泽被邦家。
　　祖天师诞辰正月十五日
　　天上蘅薇，记千载生仙之旦；人间蕉荔，表一时庆圣之心。恭炷真香，供养祖师三天扶教辅元体道大法天师、正一冲玄神化静应显佑真君、六合无穷高明大帝降魔护道天尊，圣祖汉师相留文成侯、正一圣父桐□真人、正一圣母元君，嗣师太清演教妙道真君，系师太清昭化广德真君，正一女师元君、左右侍宸王赵二真人、正一文姬仙女、文光仙女、玉兰仙女、芳芝仙女，奉车都尉楼亭侯、义阳太守阆中侯、南郡太守侍御史，正一历代天师真人元君仙姑仙祖仙宗飞腾仙眷，本观香火高真，雷霆法部官将真官、土地江东之神，三界朝贺、一切真灵。悉运真香，普同供养。
　　宣意
　　伏以启运鹤鸣，丕阐无穷之灵化；分荣鱼鬣，诞膺太上之休光。由汉室以着称，继留侯而济美。山林瞻仰、海宇归崇。恭惟祖师正一真君，正一之宗，玄元之主。代天济世，以宝箓而传后人；度地修真，养金丹而成大道。印剑之纂承悠远，功行之表着恢弘。绿辇丹舆，感金阙至真之降；龙章凤篆，探紫阳内典之藏。奉圣朝褒锡之尊，见师造覆持之广。神风遐着，. 紫雾弥罗。龙戏麟盘，仰翩翩而下逮；鸾鸣凤唱，斯秩秩以居饮。辄运
　　虔恭，礼伸初献。
　　伏以天为星辰，地为河岳，关百世之盛衰；衣之冠冕，水之本源，寄后人之瞻仰。三天具庆，四海欢腾，自惟至道储精，寔乃先天毓秀。流芳根本，茂枝叶以光荣；沃润山林，如草木之衣被。伏念某等仰依师荫，寓处琳庭。每依仿以有怀，惟奉持而弗替。尚监勤拳之至，俯垂享格之私，休有烈光，洞融妙义。天颜有喜，春浮芝脸以增辉；云气祥光，日近薇垣而蔼瑞。际会风云於天上，近瞻日月於人间。再运丹衷，礼伸二献。
　　伏以六鳌驾山，双凤扶辇，洽惟庆诞之良时；五老启途，群仙翼辕，用致赞扬於今日。转钧有造，覆锦惟怀。巍乎泰省之崇，翊此清门之化，无往不在，与时偕行。鱼鬣端披，喜共睹天人之相；此髯正视，若再瞻日月之光。方蘅薇之香气，又新念葵藿之丹诚。难泯三熏，益谨百拜。惟恭奉疏牍以敷言，洁寿解而称颂。恩庥知自，个款奚殚。伏愿鉴行潦之微芹，沃余波於奕叶。明明在上，永垂耀於真风；赫赫厥灵，尚依光於化日。德辉无尽，仙道弥昌。倾倒虔恭，礼终三献。
　　宣疏
　　回向
　　伏愿执道之枢，与天同运。教宗蒙润，鱼衣承雨露之恩；帝所垂光，凫舄履星辰之上。琳庭清肃，道众安和。
　　道祖降诞献文二月十五日
　　大道无名，式际降生之旦；至神有赫，庸殚庆赞之诚。恭炷道德真香，虔诚奏启供养，太清仙境太上老君道德天尊、混元上德皇帝。恭望道慈，洞回昭鉴，再运真香，虔诚奏启。供养玉清元始天尊、上清灵宝天尊、金阙诸天上帝、大罗妙有高真、法主玄天上帝、祖师正一真君、三界十方千真万圣、雷霆法部官将、江东土地之神，是日朝贺一切真灵。悉运真香，普同供养。
　　宣意
　　伏以生无始而随无终，玄通冥寂；可常名而非常道，清净自然。禀妙气於玉虚，现粹容於神室。恭惟太上老君混元皇帝，主玄元教，居太赤天，立民物而运乾坤，宰阴阳而行日月，甄陶品类，拯济显幽。方青阳时序之中，乃紫府真元之节。九清庆洽，三极祥开。流瑞蔼於玄枢，焕灵光於寿域。爰伸贺悃，敬奉庆仪。白鹿引车，若光临於汉室；青牛拥驾，犹下逮於周朝。谨运丹哀，礼伸初献。
　　伏以九龙拥瑞，纪毓圣之昌辰；八鸾同鸣，荐迎真於谷旦。阐扬大化，演绎灵音。俨日渊月角之尊，仰天步星行之道。纲维万化，宰制三才。伏念某等职守琳庭，率循科范，奉清光而对越，瞻紫气以弥高。戒蓬岛之羽流，洁林居之藻荐。祇修玄典，仰冀鉴观。自本自根，等乾坤而同久；非空非色，超象数以独尊。再运丹衷，礼伸二献。
　　伏以金简玉书，阐神真於三洞；父言圣训，垂道德於千龄。诞扬清净之风，茂启希夷之化。开云弁霞裾之绪，发赤书玉字之玄。教被中华，恩周下土。关令方探於望气，天人有待於传经。搏不得，听不闻，虽大道独超乎语嘿；存者神，过者化，惟盛德则可以形容。何以赞扬，第勤熏沐，伏愿先天传道，浩劫指迷，长为下土之津梁，悉化群黎於方域。驯至空同之问，自无姑射之疵。道统储祥，琳庭协庆。倾倒虔恭，礼终三献。
　　□经
　　宣疏
　　回向
　　月惟春仲，风光已及於花辰；寿与天齐，道德斯临於仙旦。诸天同庆，三界均欢。伏愿玉几高明，丹扃通彻。国家宁一，遵道德之常经；天地后先，超形名而独立。各谐清净，共底雍熙。伏愿道尊德贵，林泉永乐於升平；日富月昌，雨露均沾於化育。
　　高真降诞三月三日
　　三月三日，正兰亭修楔之辰；一德一心，庆金阙化身之圣。恭炷真香，虔诚供养，万法教主玉虚师相玄天上帝、金阙化身荡魔天尊，圣父净乐天君明真大帝、圣母善胜天后琼真上仙，圣师丰乾大帝、祖天师泰玄上相正一真君、虚危二宿星君、应化武曲星君、文昌梓潼帝君、武当山得道五伯灵官、北极佑圣府天乙真庆官元和迁校府官君将吏、观庭香火高真、雷霆法部官将真官、土地江东之神，是日朝贺三界真灵，玄虚过往紏察真司。悉仗真香，普同供养。
　　宣意
　　伏以梦日储祥，庆玄天而应化；披云望幸，伏厚地以陈情。诸天齐临，万神唱奉。恭惟教主玄天上帝，得天之道，执帝之符。净乐孕灵，锺五岳三光之间炁；虚危应宿，合九霄八景之元和。宜尊居北极之高，益光赞东吴之盛。屡沐圣朝之华衮，诞臻人世之葵倾。细酌流霞，顺下风而献奠；庸修涧藻，祈上圣以光临。谨运丹衷，礼伸初献。
　　伏以玉虚师相，仰北极之崇高；金阙真尊，寄后人之瞻睹。灵光奕奕，圣德巍巍，然有愿以皆从，故无幽而不烛。魁罡激指，扫妖魔於六洞之中；人鬼分离，着功行於七日之内。显幽俱泰，今古攸遵。伏念某等叨沐甄陶，惟深庆赞。行藏用舍，莫非圣训之依；覆焘匡扶，所异灵休之及。荐逢此日，再启玄风。辄陈潢潦之仪，以答鸿厖之贶。不违童渎，尚鉴时忱。瑶佩琼裾，下云霄之浩荡；金钱宝马，略尘世之恭虔。再运虔诚，礼伸二献。
　　伏以渎则不告，敢忘庆贺之私；感而遂通，仰藉好生之德。神洋洋乎如在，皇刻刻兮扬灵。第切瞻依，肃严献奠。伏望迂临下土，惠鉴微忱。苹藻将诚，三侑殷勤之礼；山林多幸，一瞻只尺之光。庸罄一忱，礼终三献。
　　□经
　　宣疏
　　回向
　　春日融融，开遍上林之桃李；天颜穆穆，敬修南涧之苹蘩。万倍欢荣，一诚庆贺。伏愿高真洞鉴，列圣垂慈。格一念之精诚，锡九畴之洪范。冠裳兴盛，琳宇昌安。
　　高真祖师冲举献文九月九日
　　乘云谒帝，当九日之再临；酌水朝真，仰三天之孔迩。恭炷真香，虔诚供养祖天师、三天扶教辅元体道大法天师、正一冲玄神化静应显佑真君，六合无穷高明大帝、降魔护道天尊余圣位，同前，再炷真香，供养万法教主玉虚师相玄天上帝、金阙化身荡魔天尊，圣父净乐天君明真大帝、圣母善胜天后琼真上仙，武当山得道灵官圣众、观庭香火高真、雷霆法部官将真官、土地江东之神、是日朝赞一切真灵，悉仗真香，普同供养。
　　宣意
　　伏以玉佩秋风，记重阳之升举；金茎晓露，对佳节以献酬。诸天下临，万神唱奉。恭惟祖天师正一真君，执天之枢，与天同运。瑶峰玉局，亲传九鼎之书；绛节霓旌，光被三天之诏。由汉室龙兴之世，至蜀都鹤去之时。益衍宗风，光于今日。载惟法主玄天上帝，得天之道，执帝之符。净乐孕灵，锺五岳三光之间气；奎娄应宿，合九霄八景之元和。宜尊居北极之高，益光赞东吴之盛。俱沐圣朝之华衮，诞臻人境之葵倾。细把茱萸，顺下风而献奠；庸修苹藻，祈上圣以光临。谨运丹衷，礼伸初献。
　　伏以紫芝眉宇，仰师省之崇高；玄武旌旗，寄后人之瞻睹。灵光奕奕，天视昭昭，盖与时以偕行，乃无幽而不察。鹿堂盐井，着功行於丰碑；针涧榔梅，重怀恩於下土。无穷倾慕，敢后朝修。伏念某叨沐甄陶，惟深庆赞。行藏用舍，莫非圣训之依；覆焘匡扶，所冀灵庥之被。荐逢此日，再启玄风，辄陈潢潦之仪，以答鸿厖之贶。不违童渎，尚鉴时忱。瑶佩琼裾，下云霄之浩荡；寒泉秋菊，略尘世之恭虔。再运丹衷，礼伸二献
　　伏以鸾书凤诰，承三天眷命之隆；羽葆霓旌，际九日升真之会。神洋洋虖在上，皇剡剡兮扬灵。乘白云至帝乡，功成别馆；受素书传真诀，威制群魔。绵数千百年正一之传，恢二十八治宗风之盛。化巢之功勋，若被镇天之威武。非虚莫既赞，宣肃严献奠。伏望迂临下土，惠鉴微忱。茱菊流芳，三侑殷勤之礼；山林多幸，一瞻只尺之光。庸罄一忱，礼终三献。
　　宣疏
　　回向
　　鸾鹤浮空，降威容於只尺；冠裳列序，致礼敬於再三。八表秋清，诸天云会。伏愿歆格微诚，显大教，传经玉局，永光道德之宗；主法玄天，茂衍厖鸿之庆。琳庭清肃，道众和安。神灵孚佑，教弘道德之光；仪相崇严，运启雍熙之治。冠裳兴盛，琳宇昌安。
　　诸师圣诞冲举酌献仪竟
　　
