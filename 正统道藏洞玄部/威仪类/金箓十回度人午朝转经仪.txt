金箓十回度人三朝转经仪
　　经名：金箓十迥度人三朝转经仪。一卷。底本出处：《正统道藏》洞玄部威仪类。
　　金箓十回度人午朝转经仪
　　师堂序立
　　法事
　　高功跪启
　　具位臣，某重伸上启灵宝玄中大法师真君，灵宝经师君、籍师君、度师君，正一天师君、女师嗣师系师君，灵宝监斋大法师真君，赤明开图、黍珠授受一派宗师。恭望师慈，俯回洞鉴。臣闻，元始开图，真文设教。可以和天安地，可以保国宁家。普度无穷，是名上品。再登师阙，启请经科。臣今入意引领官众，升坛转诵《太上洞玄灵宝无量度人上品妙经》第五徧至第八徧，敬为祝延万寿，保天长存。仰祈师造，特赐主盟。庶使响彻三天，声闻九地。恩波浩荡，惠泽隆深。普及含生，均沾利益。专俟恩命，宣演经科。臣等干冒师严，下情不胜虔祷之至。领众升坛，恭行典式。
　　唱道引至坛前序立
　　次第升坛，上香
　　信礼
　　各礼师，存念如法
　　太上玄一，九皇吐精。三五七变，洞观幽冥。日月垂光，下彻神庭。侠照六合，太一皇宁。帝君金阙，金书不倾。五老奉符，天地同成。使我不死，以致真灵。却遏万邪，祸害咸平。上朝天皇，还老返婴。大帝有制，百神敬听。
　　鸣法鼓二十四通
　　无上玄元太上道君，召出臣等身中三五功曹、左右官使者，侍香金童、传言玉女、五帝直符直日香官，各三十二人出。关启所言，臣今为某，入意愿得太上降赐十方正真生炁，流注臣等身中，令臣所启，速达径御无上三十二天元始上帝至尊御前。
　　请称法位
　　具位臣，某等，谨同诚上启太上无极大道虚无自然元始天尊、妙无上帝，玄皇高圣太上玉晨大道君灵宝天尊、妙有上帝，混沌万变玄元老君道德天尊、至真上帝，昊天玉皇上帝，元阳慈父大道君，灵宝玉母大道君，南极天皇上帝、北极紫微大帝、朱陵度命天尊、后土皇地祇、十方无极太上灵宝天尊、已得道大圣众、至真诸君丈人，三十二天帝君、东华南极西灵北真玄都玉京金阙七宝琼台紫微上宫灵宝至真明皇道君，上相上宰，上保上傅、玄中太皇上帝高真，三十六部尊经，玄中大法师，五帝三官、四司九府、日月五星、南辰北斗、二十八宿、璇玑玉衡、列象星真，十方无极至真大神，飞天神王长生无量度人君，天真皇人妙行真人，灵宝三师、监斋大法师、侍经五帝、玉童玉女、典经玉郎、三洞侍经，灵宝官属、三界五帝、大勋魔王，三界官属，应感真灵。恭望洪慈，俯回洞鉴。臣闻，宝珠五丈，乃天尊神智之优为；圣境十方，梵炁弥罗之所化。欲恩光之旁烛，托经法之弘宣。臣，某仙品未充，岂任大乘之责；宿缘有幸，侧闻上品之书。愿以午朝，重开秘藏。钦圣灵之在上，披情意以先闻。微显阐幽，而徧计则五六七八之数；被风濡化，愿功加於乾坤艮巽之方。稽首皈依，无极大道。
　　至心归依，十方经宝，当愿众生，心开悟解，受持读诵。
　　至心归依，十方道宝，当愿众生，起心回向，一切信礼。
　　至心归依，十方师宝，当愿众生，普上法桥，无有障碍。
　　宿命赞
　　侍经宣第五回开经科
　　敷座吟
　　静念如法
　　开经玄蕴咒
　　请转法轮
　　师题经
　　诵经毕
　　解座吟
　　侍经回向
　　智惠颂
　　师同斋官，旋至东北方，上香再拜
　　臣恭以经演五回，盖法乎天数；诚存一念，谅鉴於人心。恭惟东北方无极太上灵宝天尊，东北方无极飞天神王长生大圣无量度人君。上镇太霄，尊居艮地。自临至泰，成发生万物之功；旋斗历箕，有回度五常之妙。伏愿书功上奏，储祉下临。顺正星躔，俾诸福之毕至；镇安国祚，庶万方以来朝。具有表文，谨当宣告。
　　宣表关
　　焚化
　　侍经宣第六回开经科
　　节次同前
　　旋至东南方，上香，再拜
　　臣恭以玉轴卷舒，数符阴六；金真啸咏，响彻三天。恭惟东南方无极太上灵宝天尊，东南方无极飞天神王长生大圣无量度人君，处四碧宫，居重巽位。在昔浮黎之国，亲受玄微；至今神霄之天，专司济度。伏愿转经文之六徧，奏功赏於诸天。天罡太一之大圣，扶持百祥皆集；鹑尾寿星之吉曜，临照何福不臻。具有表文，谨当宣告。
　　宣表关
　　焚化
　　侍经宣，第七回开经科
　　节次同前
　　旋至西南方，上香再拜
　　臣恭以七转召万神，既成经法；三天焕九景，如对灵光。恭惟西南方无极太上灵宝天尊，西南方无极飞天神王长生大圣无量度人君，坤位居尊，人门布化。遐盻极览，每接引於学徒；穷思毕精，妙发挥於经旨。伏愿奏善於虚皇之御，书功於始素之天。人道长生，自遏除於鬼录；天光下烛，常涣发於身田。具有表文，谨当宣告。
　　宣表关
　　焚化
　　侍经宣，第八回开经科
　　节次同前
　　旋至西北方，上香再拜
　　臣恭以梵炁周回，经终八徧；魔王保举，功奏诸天。恭惟西北方无极太上灵宝天尊，西北方无极飞天神王长生大圣无量度人君，法道自然，体乾不息。雍和万化，盖将以立教存心，抚掌兆民，一是以度人为本。伏愿书名金箓，列字王清。存道炁，养真精，神将来舍；开天门，闭地户，邪不能干。具有表文，谨当宣告。
　　宣表关
　　焚化
　　三闻经
　　发愿
　　复炉如故
　　仙灵仙官、金童玉女、五帝五岳神仙真人、三炁正神、左右龙虎君、天仙地仙、五灵香官，当令召致十方正炁，自然生金液丹碧芝英。百灵众真，交会在此，香火炉前。当愿十方仙童玉女，接侍香烟，传臣向来所启之言。速达径御无上三十二天元始上帝至尊几前。
　　直坛引下坛诣幕谢师
　　师上香再拜
　　具位臣，某虔诚上启灵宝玄中大法师真君，灵宝经师君、籍师君、度师君，正一天师君，女师嗣师系师君，灵宝监斋大法师真君，赤明开图、黍珠授受一派宗师。恭望师慈，俯观谢悃。臣向来引领官众，升坛转诵《太上洞玄灵宝无量度人上品妙经》第五徧至第八徧，幸以周圆，径为祝延万寿，保天长存。仰荷师恩，冥扶默相。谨伸谒谢，尚冀成终。俟琅函卷轴之时，至玉辂回鸾之日。还功报德，镂骨铭心。上弘灵宝之科，以广慈悲之化。臣等干冒师严，下情无任，不胜战栗之至。
　　向来
　　念善
　　金箓十回度人午朝转经仪竟
　　
