慈尊升度宝忏
　　经名：慈尊升度宝忏。一卷。底本出处：《正统道藏》洞玄部威仪类。
　　慈尊升度宝忏
　　法事如式
　　具位臣某焚香奏启：至真无上道宝太上三尊，至真无上经宝三十六部尊经，至真无上师宝玄中大法师，东极宫中大慈仁者、太一救苦天尊、青玄上帝，九幽拔罪天尊，十方救苦天尊，大慈大悲救苦真人，大慈大悲大惠真人，救苦会中无鞅真宰、传奏香官、功曹使者，此间土地里域正神。悉仗真香，普同供养。臣今奏为：
　　臣闻：三清上圣，布三洞以垂慈；十极天尊，徧十方而救苦。恩覃宇宙，惠及幽冥。六趣众生，披云雾而行瞻日月；九幽诸地，化沙尘而载度天人。而况黄箓垂科，紫清设教，普资普度，无量无边。今者奉为亡过某灵魂，依九品之真科，祷十天之列圣。祗严净宇，虔露哀忱。忏尘劫之愆尤，解多生之罪障。今则兰场式备，宝炷凝烟。恭对至尊，宣扬忏法，稽首皈依，无极大道。
　　启敬赞　三皈依
　　三宝既皈，十方洞鉴。以今奉为亡过某灵魂，仰奉真科，辄凭道侣，用资冥福，超度往生，严洁香花，虔诚供养。
　　道场众等
　　切以香者，骞林奇木，聚窟灵根，发扬道德之辉华，固结乾坤之瑞气。宝奁才出，金鼎初梵。愿慈一瓣之香，徧御十华之境。法众虔诚，皈依供养。
　　浮香远览天尊
　　沈坛百和蔼祥云，一瓣心香表至诚。救苦天尊垂降格，亡灵得度礼三清。
　　切以花者，阆苑传根，灵台结蕊。发五枝之仙桂，开十丈之芳莲。缤纷落座隅，绰约萦空际。严持万卉，散漫十方。法众皈依，虔诚供养。
　　宝花严净天尊
　　天香国色自长春，灿烂盈盘表至诚。三境天尊垂证鉴，亡灵得度礼慈尊。
　　切以水者，渊源甚搏，利济无穷。挹从东井之中，酌向十方之境。备虽简易，贵在虔恭。法众皈依，虔诚供养。
　　甘露流通天尊
　　沈沈玉海注灵波，淼淼泓澄润泽多。十极天尊垂证鉴，恩沾亡者顺离罗。
　　伏闻救苦天尊，徧满十方界，常以威神力，救拔诸众生，得离於迷途。众生不知觉，如盲见日月。我本太无中，拔领无边际。庆云开生门，祥烟塞死户。初发玄元始，以通祥感机。救一切罪，度一切厄，渺渺超仙源，荡荡自然清。如斯道力，无量无边。今者仰对宝光，礼瞻玉相。奉为亡过某灵魂，忏生前之罪咎，除殁后之愆尤。法众虔诚，至心朝礼。
　　至心朝礼，大罗元始天尊。
　　至心朝礼，玉宸灵宝天尊。
　　至心朝礼，混元道德天尊。
　　至心朝礼，太一救苦天尊。
　　至心朝礼，九幽拔罪天尊。
　　至心朝礼，玉宝皇上天尊。
　　至心朝礼，玄真万福天尊。
　　至心朝礼，太妙至极天尊。
　　至心朝礼，玄上玉宸天尊。
　　至心朝礼，度仙上圣天尊。
　　至心朝礼，好生度命天尊。
　　至心朝礼，太灵虚皇天尊。
　　至心朝礼，无量太华天尊。
　　至心朝礼，玉虚明皇天尊。
　　至心朝礼，真皇洞神天尊。
　　至心朝礼，大慈大悲救苦真人。
　　至心朝礼，大慈大悲大惠真人。
　　礼足　各长跪　皈命忏悔
　　臣法众等至心皈身、皈神、皈命三清上圣，十方救苦天尊。恭望大慈，洞垂巨泽，俯降洪恩。以今行道，朝元焚香，谢过忏悔。所荐亡过某灵魂，自从生诞，乃至沦亡。举止去来，滞染六根之尘垢；虚华逸乐，滋生万种之愆喜。舍身受身，无边无量。一切身业重罪，愿赐赦除。伏愿三宝垂慈，十方救苦。颁金书而赦罪，承惠泽以迁神。臣等至心稽首礼谢，无上虚皇至真三宝。
　　步虚
　　臣等又虑亡过某灵魂，身业已断，心业未消。更为重启十方，告盟众圣。忏生前之罪咎，证今日之良因。法众皈依，再伸朝礼。
　　至心朝礼，大罗元始天尊。
　　至心朝礼，玉宸灵宝天尊。
　　至心朝礼，混元道德天尊。
　　至心朝礼，太一救苦天尊。
　　至心朝礼，九幽拔罪天尊。
　　至心朝礼，玉宝皇上天尊。
　　至心朝礼，玄真万福天尊。
　　至心朝礼，太妙至极天尊。
　　至心朝礼，玄上玉宸天尊。
　　至心朝礼，度仙上圣天尊。
　　至心朝礼，好生度命天尊。
　　至心朝礼，太灵虚皇天尊。
　　至心朝礼，无量太华天尊。
　　至心朝礼，玉虚明皇天尊。
　　至心朝礼，真皇洞神天尊。
　　至心朝橙，大慈大悲救苦真人。
　　至心朝礼，大慈大悲大惠真人。
　　礼足　各长跪　皈命忏悔。
　　臣法众等至心皈身、皈神、皈命三清上圣，十方救苦天尊。恭望大慈，洞垂巨泽，俯降洪恩。以今行道，朝元焚香，谢过忏悔。所荐亡过某灵魂，自从生诞，乃至沦亡。嗔喜爱憎，种种悉从於心起；贪欲虚妄，念念皆属於意萌。故犯悞为，无边无量。一切心业诸罪，愿赐赦除。伏愿慈恩广布於十方，罪根消灭；净魂早离於九地，福境逍遥。臣等至心稽首礼谢，无上正真三宝。
　　步虚
　　臣等又虑亡过某，心业既得以消除，顿回正念；口业不经於忏悔，难断恶根。更为重启十方，并除三业，俾所荐亡过某灵魂，悟身心口业之幻妄，罪垢冰消；礼道经师宝之真乘，善芽增长。法众皈依，三伸朝礼。
　　至心朝礼，大罗元始天尊。
　　至心朝礼，玉宸灵宝天尊。
　　至心朝礼，混元道德天尊。
　　至心朝礼，太一救苦天尊。
　　至心朝礼，九幽拔罪天尊。
　　至心朝礼，玉宝皇上天尊。
　　至心朝礼，玄真万福天尊。
　　至心朝礼，太妙至极天尊。
　　至心朝礼，玄上玉宸天尊。
　　至心朝礼，度仙上圣天尊。
　　至心朝礼，好生度命天尊。
　　至心朝礼，太灵虚皇天尊。
　　至心朝礼，无量太华天尊。
　　至心朝礼，玉虚明皇天尊。
　　至心朝礼，真皇洞神天尊。
　　至心朝礼，大慈大悲救苦真人。
　　至心朝礼，大慈大悲大惠真人。
　　礼足　各长跪　皈命忏悔
　　臣法众等至心皈身、皈神、皈命三清上圣，十方救苦天尊。恭望大慈，洞垂巨泽，俯降洪恩。以今行道，朝元焚香，谢过忏悔。所荐亡过某灵魂，自从生诞，乃至沦亡。口是心非，恣啖伤於物命；华言绮语，骋巧佞於舌根。自作教他，无边无量。一切口业大罪，愿赐赦除。伏愿三业蠲消，六根清净。悉仗十天之圣力，永离九夜之昏途。臣等至心稽首礼谢，无上正真三宝。
　　步虚　三启　三礼
　　仰惟十方救苦天尊，化形十方界，普济度天人。委气聚功德，同声救罪魂。过此境界，东极天中，长乐舍内，大慈仁者，救苦天尊，发弘誓愿，普救众生。亿亿劫中，度人无量。若能称扬宝号，注想慈容。皈心不暂停，念诵无休息。即得离诸苦趣，证此胜缘。享大福於天堂，无苦声於地狱。火翳成清署，剑树化骞林。上登朱陵府，径朝元始尊。更凭道侣，同为称扬。
　　举青华宝号
　　已闻宝号，注想尊容。功德巍巍，除殃灭罪。更凭道力经力，资冥福以超升；惟仗妙音法音，觉魂仪而解悟。真经有妙，秘典重宣。法众皈依，至心持诵。
　　救苦妙经
　　今者，琼札琅书，声闻十极；玉音宝号；响彻诸天。当愿侍香金童，结香篆於天中；典经玉郎，进经文於简上。即使罪消亿劫，福降今辰。存亡承开泰之恩，动植感生成之德。如斯胜力，徧悉装严。三途罢楚毒之劳，九夜绝辛酸之苦。洎乎，悠悠庶品，蠢蠢含生，俱登六度之舟，并上三清之界。臣等至心稽首礼谢，无上虚皇正真三宝。
　　向来　回向
　　慈尊升度宝忏竟 
　　
