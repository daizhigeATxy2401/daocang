玉箓三日九朝仪
　　经名：玉箓三日九朝仪。三卷。底本出处：《正统道藏》洞玄部威仪类。
　　玉箓大斋第一日早朝仪
　　各礼师，存念如法
　　金真绿霞，焕映三天。飞云丹霄，诸天控軿。晨晖启旦，阴翳俱捐。九微震空，五星回旋。万天感应，自然妙玄。杳冥散体，分形百千。玄珠光耀，瑞炁坛乾。幽明蒙惠，灌炼金泉。魔王恐惧，合景三田。
　　发炉
　　鸣法鼓二十四通
　　无上三天玄元始三炁太上老君，召出臣身中三五功曹、左右官使者、左右捧香金童、传言散花玉女、五帝直符直日香官，各三十六人出。出者，严装显服，冠带垂缨。关启玄坛土地，方域神真。臣今早朝，升坛行道，朝谒帝真。敬奉入意其诸诚意，具载缄誊。愿得太上至真道炁灵宝瑞光下降，流入臣等身中，令臣所启之诚，速达径诣至真无极大道三清上圣、昊天至尊金阙玉皇上帝御前。
　　请称法位
　　具位与临坛官众等，谨同诚上启虚无自然元始天尊，无极大道太上道君，太上老君，高上玉皇，十方已得道大圣众至真诸君丈人，三十二天帝君，玉虚上帝，玉帝大帝，东华南极西灵北真玄都玉京金阙七宝琼台紫微上宫灵宝至真明皇道君，三十六部尊经，玄中大法师，上相上宰、上保上傅、太平下教二十四真人，西城总真王君，太乙真人，东岳上卿，司命茅君，定录保命二真人，名山洞府得道神仙，三界官属，一切真灵。
　　臣闻，一炁潜凝，混合空玄之始；三华郁秀，胚胎溟涬之初。妙极难言，其中有象。上无复祖，惟道为身。蕴二象以储神，摄九霄而揔化。肇高上玉皇之炁，大梵弥罗；自太无混洞之元，赤文开廓。敷弘至妙，离合自然。臣等夙遇真风，幸逢昌运。乘良晨而悟会，窃侍神章；冒灵盻以披心，获参上范。凡有所启，敢不以闻。斋意青词，谨当宣奏。
　　具如词言，不违恳款。恩惟太上，分别哀祈。
　　臣闻，至尊湛寂，运阴阳不测之机；妙境空浮，结日月飞奔之室。丹灵鼓舞，白鹤翩翻。臣等昧爽朝元，夙兴请命。赤童耀景，引赐谷之流晨；青老散辉，接木宫之生炁。三色蓊冥於室内，百灵交会於炉前。恭假香传，奉修斋直。以今第一日清旦行道，请法众等，运兹初捻上香。愿此香烟腾空，径上供养虚无至真自然大道元始天尊。愿以是捻香功德，上祝当今皇帝，圣寿无疆。伏愿一德格天，万年永命。膺图握契，睿龄齐箕翼之光，锡嘏迎祥，景福等冈陵之固，丕衍后天之算，远超浩劫之年。九有八荒，咸归仁寿。千秋亿载，长抚隆平。今故烧香，自归依道尊大圣众，至真之德，得道之后，保天长存。
　　臣闻，紫素生辉，大圣庆骞林之会；祥光含象，玉皇映兰室之华。披朗重阴，混融万类。以今第一日清旦行道，请法众等，运兹二捻上香。愿此香烟腾空，径上供养玉晨至圣自然灵宝大道天尊。以是捻香功德，上资宗祧神御，社稷真游。伏愿炼质丹台，怡神紫极。逍遥自在，盻宗庙以储精；证圣成真，升帝乡而入妙。福覃家国，泽及寰区。今故烧香，自皈依经尊大圣众，至真之德，得道之后，升入无形。
　　臣闻，玄父玄母，化三田子午之宫；真景真晶，受九炁东西之运。琼津流润，丹室常存。以今第一日清旦行道，请法众等，运兹三捻上香。愿此香烟腾空，径上供养混元大圣自然化主道德天尊。愿以是捻香功德，上资所荐神仪。伏愿道契无为，心游太素。紫微真境，参上圣於九囗；碧落琼宫，陪高仙於三境。餐台音於空囗，囗囗炁於玄元。垂裕后昆，本友百世。传休中禁，子孙亿年。今故烧香，自皈依师尊大圣众，至真之德，得道之后，升入无形。和与道合真。
　　礼方
　　忏悔
　　三启
　　三礼
　　重称法位
　　具位与临坛官众等，谨同诚上启三清至尊，十方上圣，玉京金阙天帝天真，十方师尊圣众，三界官属，一切威灵。臣闻碧落受经，一遍诸天而称善；素车开导，历关三界以咸听。臣等猥以凡资，叨裨玄化。所宜栖神道域，咀空碧以炼真，绝迹尘寰，想丹华而轻举。告盟之始，立功为先。故演法以度人，誓赞天而敷教。况承上命，恭为典行。敬为某灵崩逝以来，追念劬劳，昊天罔极。思慕真容，特伸报荐。特命羽流之众，敬修玉箓之斋。开度神仪，上登天府。伏愿神超碧落，质炼丹庭。游神清净之乡，悟道虚无之境。名高玉简，位列琼宫。次冀帝道遐昌，王储衍固。圣德有同於尧舜，辅臣允赖於皋夔。睿算延洪，边陲宁谧。普天率土，均承浩荡之恩；十地九幽，咸遂生成之乐。则上明天尊大慈之泽，下副臣等皈命之诚。谨启以闻。
　　十二愿
　　一愿三尊降鉴，二愿五老倾光，
　　三愿神光洞焕，四愿九炁垂祥，
　　五愿五行应运，六愿灵篆飞翔，
　　七愿坎离结运，八愿九夜舒芒，
　　九愿玄坛灵应，十愿名列上苍，
　　十一愿神仪受度，
　　十二愿国祚延长。
　　复炉
　　存神烧香
　　香官使者、左右龙虎君、侍香诸灵官，当令臣向来早朝升坛行道之所，自然生金液丹碧芝英。百灵众真，交会在此，香火炉前。当愿十方仙童玉女，接侍兰烟，传臣向来所奏之诚，速达径上至真无极大道三清上圣、昊天至尊金阙玉皇上帝御前。
　　玉箓大斋第一日早朝仪竟
　　玉箓大斋第一日午朝仪
　　各礼师，存念如法
　　谣歌空洞，帝君守坛。五帝校录，受符三官。备卫四门，束魔去奸。流铃掷火，阴秽焚残。身佩金书，炼液芝颜。玄灵素合，心动三关。骑狮跨鹤，控龙乘鸾。万星守舍，千魔不干。道炁长存，万仙悉安。
　　发炉如前
　　请称法位
　　具位与临坛官众等，谨同诚上启虚无自然元始天尊，无极大道太上道君，太上老君，高上玉皇，十方已得道大圣众至真诸君丈人，三十二天帝君，玉虚上帝，玉帝大帝，东华南极西灵北真玄都玉京金阙七宝琼台紫微上宫灵宝至真明皇道君，三十六部尊经，玄中大法师，上相上宰、上保上传、太平下教二十四真人，西城总真王君，太乙真人，东岳上卿、司命茅君、定录保命二真人，名山洞府得道神仙，三界官属，一切真灵。臣闻，二景含虚，隐华灵於未兆；九霄总梵，合妙炁於自然。象帝之先，寂寥独立。太初而上，恍惚无名。混三色以玄通，凝一神而生化。分无上玉虚之炁，郁结洞章；肇太无赤混之元，周回梵行。无文不度，至极难超。臣等凭籍福因，参闻玄妙。披九光之秘蕴，窥盻灵章；宣三洞之明科，遵行教典。凡有所启，敢不上闻。斋意青词，谨当宣奏。
　　具如词言，不违恳款。恩惟大道，分别请祈。
　　臣闻，虚无空碧，玄丘显云篆之文；太漠流辉，梵行露天真之旨。扶摇一炁，腾育九清。臣等视晷精修，过中不昧。回风芳耀，冲峰阙以扬辉；奔日赤精，当丹天而正照。羽盖流精於黄道，玉华散景於玄坛。恭假香传，奉修斋直。以今第一日中分行道，请法众等，运兹初捻上香。愿此香烟腾空，径上供养虚无至真自然大道元始天尊。愿以是捻香功德，上祝当今皇帝，嗣历无疆。伏愿统接千龄，道侔二帝。鸿图天固，永垂亿万世之基；龟鼎日隆，远迈八百年之卜。握真符而御极，膺历数以在躬。运抚灵长，功光祖述。休祥毕至，瑞庆大来。今故烧香，自皈依道尊大圣众，至真之德，得道之后，保天长存。
　　臣闻，紫精朗郁，三庐生空寂之神；琼室流辉，十合转金桥之圣。妙机倒影，大混飞玄。以今第一日中分行道，请法众等，运兹二捻上香。愿此香烟腾空，径上供养玉晨至圣自然灵宝大道天尊。愿以是捻香功德，上资国母皇后神仪。伏愿炼质东华，陶魂南极。飞升金阙，径陪高上之班；游宴玉京，位正元真之陛。流祥帝祚，延裕皇图。金枝玉叶以弥芳，紫凤青鸾而荐瑞。九州清泰，四海晏安。今故烧香，自皈依经尊大圣众，至真之德，得道之后，升入无形。
　　臣闻，凿开混沌，分圆清方浊之殊；位定高卑，有人世天关之别。紫虚郁秀，玉精流光。以今第一日临午行道，请法众等，运兹三捻上香。愿此香烟腾空，径上供养混元大圣自然道德天尊。愿以是捻香功德，上资宗祧先圣所荐神仪。伏愿天地开光，太虚感会。熙夷养素，宴息处於黄房；空碧练真，径跻登於紫极。垂祥宗庙，延福储宫。今故烧香，自皈依师尊大圣众，至真之德，得道之后，升入无形。
　　忏悔
　　旋绕
　　命魔
　　步虚
　　礼经
　　三启
　　重称法位
　　具位与临坛官众等，谨同诚上启三清至尊，十方上圣，玉京金阙天帝天真，十方师尊圣众，三界官属，一切威灵。臣闻，洞玄出经，天地设恭而稽首；神霄告箓，幽冥开道以通关。臣等夙预真俦，叨承道荫。所宜守黄庭而偃息，内养神形；餐素液以耽研，外除嗜欲。恭承上命，恪为典行。伏望道意昭融，宸衷鉴念。颁玉清之宝箓，金液炼形；授金阙之琼篇，丹台校录。上祝坤宫，殿下神仪。执握龙章，御登凤辇。径入清虚之境，飞升太漠之乡。位列真仙，名刊紫册。宴瑶池而泛景，居蕊阙以怡神。证道无为，超登有在。上明天尊大慈之化，下副臣等请命之诚。谨启以闻。
　　十二愿
　　一愿天恩普降，二愿符命遐宣，
　　三愿玄坛警肃，四愿万圣临轩，
　　五愿千真朝仰，六愿万炁齐仙，
　　七愿回尸起死，八愿度品南宫，
　　九愿天清气朗，十愿河海晏然，
　　十一愿轮转得道，
　　十二愿飞升上清。
　　复炉同前
　　出堂
　　谢师
　　回幕
　　玉箓大斋第一日午朝仪竟
　　玉箓大斋第一日晚朝仪
　　各礼师，存念如法
　　神光朗耀，瑞炁匝旋。箕斗映辉，芝宇晏然。玉眸含真，宝坛纯乾。变夜作昼，回子午前。太华流珠，丹凤飞玄。息魔灭奸，高步祥烟。天真普集，齐到帝前。
　　发炉同前
　　请称法位
　　具位与临坛官众等，谨同诚上启虚无自然元始天尊，无极大道太上道君、太上老君，高上玉皇，十方已得道大圣众至真诸君丈人，三十二天帝君，玉虚上帝，玉帝大帝，东华南极西灵北真玄都玉京金阙七宝琼台紫微上宫灵宝至真明皇道君，三十六部尊经，玄中大法师，上相上宰、上保上傅、太平下教二十四真人，西城总真王君，太乙真人，东岳上卿司命，茅君定录保命二真人，名山洞府得道神仙，三界官属，一切真灵。臣闻，三色藏辉，立天根於混沌；一神隐妙，眇亿劫於鸿蒙。道达重玄，理微太漠。无形无绪，若存若亡。涵万象以凝精，泛九阳而开劫。散冥寂玄通之炁，上冠丹霄；启芒虚郁秀之音，肇开玉历。自然所化，无文不明。臣等宿契仙储，叨承灵会。窃神章而踊跃，遐想思真；蒙大梵以生成，精修演教。凡有所启，敢不以闻。斋意青词，谨当宣奏。
　　宣词
　　具如诃言，不违恳款。恩惟大道，分别请祈。
　　臣闻，道开五劫，浮光明於空洞之中；法出三乘，显济度於幽冥之内。常清常静，曰圣曰神。臣等肃奉清斋，初临静夜。神风静默，河源灌东井之华；璇汉昭回，石景吐玄阴之魄。接群仙而垂荫，聚九炁以含烟。恭假香传，奉修斋直。以今晚景行道，请法众等，运兹初捻上香。愿此香烟腾空，径上供养虚无至真自然大道元始天尊。愿以是捻香功德，上祝当今皇帝，介福无疆。伏愿道合三微，躬膺百禄。穰穰简简，受帝祉以无疆；穆穆皇皇，荷天休而滋至。以笃亿万年之佑，永膺九五福之名。四海攸同，八方奠服。今故烧香，自皈依道尊大圣众，至真之德，得道之后，保天长存。
　　臣闻杳然无象，神归妙有之庭，倏尔忘形，道在至虚之境。既推默念，允格丹衷。以今落景行道，请法众等，运兹二捻上香。愿此香烟腾空，径上供养玉晨至圣自然灵宝大道天尊。愿以是捻香功德，上资所荐神仪。伏愿炼质虚无，凝神太素。丹台校箓，高标积善之文；紫府言功，进陟上仙之品。茂延洪福，裕护邦家。垂佑储宫，保宁寰海。冀百官而精白，俾六服以蕃昌。永辅皇图，益绥宠禄。今故烧香，自皈依经尊大圣众，至真之德，得道之后，升入无形。
　　臣闻积功旷劫，由广度於人天；进品仙阶，在普济於幽显。用弘真教，以阐玄功。以今落景行道，请法众等，运兹三捻上香。愿此香烟腾空，径上供养混元大圣自然化主道德天尊。愿以是捻香功德，上资宗祧先圣，社稷尊灵。伏愿进品玉京，飞形翠景。还元复本，自九转以成仙；合妙登真，参八辰而会道，餐天音於灵府，敷帝席於泥丸。太乙辅精，帝君品命。然愿佩持宝箓，飞升金阙之中；偃息琼车，径上瑶台之上。福流国祚，惠及寰区。今故烧香，自饭依师尊大圣众，至真之德，得道之后，升入无形。
　　忏悔
　　三启
　　三礼
　　重称法位
　　具位与临坛官众等，谨同诚上启三清至尊，十方上圣，玉京金阙天帝天真，十方师尊圣众，三界官属，一切威灵。臣闻，三界礼房，奉斋盟於三过；九阳结篆，通冥漠於九幽。臣等宿植庆根，蚤为玄裔。所宜诸尘漏尽，从容千日之长斋；万徧修行，披冒九天之灵盻。既奉饮丹之誓，敢忘列券之盟。济物度人，积功累行。今奉来旨，追念神灵。伏望上帝垂慈，高真洞鉴。恩颁南极，俾金液以炼形；命布东华，冀玉真而校录。迁神阆苑，偃息华房，逍遥清净之乡，游宴虚无之境。则上明天尊大慈之化，下副臣等皈命之诚。谨启以闻。
　　一愿慈辉普映，二愿慧日光垂，
　　三愿天恩普度，四愿悟道无为，
　　五愿青华锡命，六愿游宴丹台，
　　七愿神升紫极，八愿凤驭徘徊，
　　九愿福延国祚，十愿登上蓬莱，
　　十一愿万真降鉴，
　　十二愿升进瑶阶。
　　复炉同前
　　谢师
　　回幕
　　玉箓大斋第一日晚期仪竟
　　玉箓大斋第二日早朝仪
　　各礼师，存念如法
　　五星灵映，焕景丹庭。包罗无外，合炁群灵。潜形杳默，周游五经。扬威耀日，役使甲丁。却灾除祸，涤秽消氛。万魔恐怖，龙虎飞奔。紫云交覆，万炁齐并。
　　鸣法鼓二十四通
　　无上三天玄元始三炁太上老君，召出臣身中三五功曹，左右官使者，左右捧香金童，传言散花玉女，五帝直符直日香官，各三十六人出。出者，严装显服，冠带垂缨。关启玄坛土地，方域神真。臣今早朝，升坛行道，朝谒帝真。谨奏为入意其诸诚意，具载缄誊。愿得太上至真道炁灵宝瑞光下降，流入臣等身中；令臣所启之诚，速违径御至真无极大道三清上圣、昊天至尊金阙玉皇上帝御前。
　　请称法位
　　具位与临坛官众等，谨同诚上启虚无自然元始天尊，无极大道太上道君，太上老君，高上玉皇，十方已得道大圣众至真诸君丈人，三十二天帝君，玉虚上帝，玉帝太帝，东华南极西灵北真玄都玉京金阙七宝琼台紫微上宫灵宝至真明皇道君，三十六部尊经，玄中大法师，上相上宰、上保上傅，太平下教二十四真人，西城揔真王君，太乙真人，东岳上卿司命，茅君定录保命二真人。名山洞府，得道神仙。三界官属，一切真灵。臣闻，四象吁员，隐太虚於元洞；九阳焕散，泛妙炁於梵华。碧霭森罗，玄精杳邈。通明三景，滋育万生。肇龙汉之开图，发始青之变化。天宝出书而传世，秀结神章；玉清应号以度人，光浮灵篆。真机敷露，正道流行。臣等谬合玄图，获参上范。凭琼颜而妙感，回侍晨轩；想珠口以凝神，奉宣法事。凡有所启，敢不以闻。斋意青词，谨当宣奏。
　　宣词
　　具如词言，不违恳款。恩惟太上，分别哀祈。
　　臣闻，无形无影，神风静默而洞焕太空；若存若亡，四炁朗清而缅平一等。群妖束首，万圣临轩。臣等辨色精思，凌晨对越。清风发旦，瞻灵曜之方升；黄道启明，正群阴之尽伏。宝炁空浮於玄座，祥烟高霭於大罗。恭假香传，奉修斋直，以今第二日清旦行道，请法众等，运兹初捻上香。愿此香烟腾空，径上供养虚无至真自然大道元始天尊。愿以是捻香功德，上祝当今皇帝，景命无疆。伏愿历过万年，德光四表。赤乌流屋，绍开火运之隆；神马出河，允恪天书之瑞。诞协灵而握梵，永膺箓以受图。帝祚昌隆，皇天眷佑。嘉祥交应，景贶咸臻。今故烧香，自皈依道尊大圣众，至真之德，得道之后，祈天长存。
　　臣闻，至道垂科，凤篆降清微之境；元皇敷教，龙章浮碧落之空。普济幽明，同沾福佑。以今第二日清旦行道，请法众等，运兹二捻上香。愿此香烟腾空，径上供养玉晨至圣自然灵宝大道天尊。愿以是捻香功德，上资所荐神灵。伏愿宴景玉京，进阶宝典。面虚皇而受道，升瑶陛以登真。永处逍遥，长居极乐。注银河之仙泒，撷琼圃之天芳。润浃九围，香传万叶。今故烧香，自皈依经尊大圣众，至真之德，得道之后，升入无形。
　　臣闻，常应常静，灵光洞烛而万行皆施；圆寂圆通，惠醴遍沾而九泉均济。道慈广大，至德涵容。以今第二日清旦行道，请法众等，运兹三捻上香。愿此香烟腾空，径上供养混元大圣自然化主道德天尊。愿以是捻香功德，上资所荐神灵。伏愿高抗大罗，冥通无色。飘飘素质，练真於流火之庭；郁郁玉葩，秀实於琅霄之馆。应灵图而乘运，合空洞以生神。上圣回光，神公摄景。超证真常，齐年天地。今故烧香，自皈依师尊大圣众，至真之德，得道之后，升入无形。
　　忏悔
　　三启
　　三礼
　　重称法位
　　具位与临坛官众等，谨同诚上启三清至尊，十方上圣，玉京金阙天帝天真，十方师尊圣众，三界官属，一切威灵。臣闻，十遍周回，召至真於碧落；九幽开泰，度神识以升仙。臣等叨濯玄津，窃乘良会。所宜离形黜智，悟我理之兼忘；守静致虚，炼形神而高举。蚤奉中盟而佩箓，誓弘大法以度人。粗积微功，少裨玄化。况承词剡，恭为典行。伏虑臣等戒疏德薄，学浅才微。冒犯条章，惟希宽宥。伏愿分别哀祈，洞垂省览。颁布青宫之符命，开度所荐之神仪，径入太清，登真成道。则上明天尊大慈之化，下副臣等皈命之诚。谨启以闻。
　　一愿灵光下烛，二愿道月扬辉，
　　三愿恩宣九地，四愿诚达九天，
　　五愿真灵俱会，六愿道炁周围，
　　七愿天堂开敞，八愿地狱隳摧，
　　九愿玄功普被，十愿驾景空飞，
　　十一愿普天怀德，
　　十二愿道合无为。
　　复炉
　　存神烧香
　　香官使者、左右龙虎君、侍香诸灵官，当令臣向来早朝陛坛行道之所，自然生金液丹碧芝英。百灵众真，交会在此，香火炉前。当愿十方仙童玉女，接侍兰烟，传臣向来所奏之诚，速达径上至真无极大道三清上圣、昊天至尊金阙玉皇上帝御前。
　　玉箓大斋第二日早期仪竟
　　玉箓大斋第二日午朝仪
　　各礼师，存念如法
　　黄中策炁，斩妖灭踪。制遏邪源；断截魔宗。太上符命，召制神公。万神斯格，却祸除凶。五炁三轮，洞达真风，紫户合琼，六度无终。左命青腰，右摄芝童。逍遥飘景，总御九空。玄坛应机，乘炁虚冲。万真普降，济度无穷。
　　发炉同早朝
　　请称法位
　　具位与临坛官众等，谨同诚上启虚无自然元始天尊，无极大道太上道君，太上老君，高上玉皇，十方已得道大圣众至真诸君丈人，三十二天帝君，玉虚上帝，玉帝大帝，东华南极西灵北真玄都玉京金阙七宝琼台紫微上宫灵宝至真明皇道君，三十六部尊经，玄中大法师，上相上宰、上保上傅，大平下教二十四真人，西城揔真王君，太乙真人，东岳上卿司命，茅君定录保命二真人，名山洞府得道神仙，三界官属，一切真灵。臣闻五度凝精，已兆丹光之祖；三阳隐妙，难穷浩劫之先。虚廓无形，幽寥罔象。结梵灵之元炁，开神运於赤明。敷落五篇，弥罗万范。灵宝出金书之奥，凤历流通；洞玄垂玉字之芒，龙文安镇。度人无量，保天长存。臣等忝绍仙宗，叨承正一。泛朱英而袭庆，诵咏琼音；传符箓於名山，遵修宝范。凡有所启，敢不上闻。斋意青词，谨当宣奏。
　　宣词
　　具如词言，不违恳款。恩惟大道，分别哀祈。
　　臣闻太极金书，飞二景玄真之宝；紫霞玉彩，流九霄神境之光。龙跃虎蹲，凤翔鸾舞。臣等昼接真灵，午临坛墠。阳晶丽正，测圭景以方中；华曜舒光，瞻丹轮而未昃。引法界虚无之圣，聚灵风郁勃之烟。恭假香传，奉修斋直。以今中分行道，请法众等，运兹初捻上香。愿此香烟腾空，径上供养虚无至真自然大道元始天尊。愿以是捻香功德，上祝当今皇帝，圣寿无疆。伏愿永御九重，备膺五福。垂衣致治，长临南面之朝；居正体元，端拱北辰之所。履至尊而久视，保荣祚以无疆。帝命日新，神基天峻。克绥四海，丕演万年。今故烧香，自皈依道尊大圣众，至真之德，得道之后，祈天长存。
　　臣闻，金阙玉房，储宝笈琅函之秘；瑶台朱圃，显云章霞篆之祥。光焕九天，芒垂八角。以今中分行道，请法众等，运兹二捻上香。愿此香烟腾空，径上供养玉晨至圣自然灵宝大道天尊。愿以是捻香功德，上资国祚宗枝。伏愿四塞向风，诸藩慕义。梯山航海，皆为入贡之臣；交趾雕题，尽效来朝之职。极乾坤之覆载，穷日月之照临。冠带百蛮，车书一轨。咸臻安静，各遂生成。今故烧香，自皈依经尊大圣众，至真之德，得道之后，升入无形。
　　臣闻，元始开图，妙剖判阴阳之本；元纲流演，明生成造化之源。难终难穷，莫名莫测。以今中分行道，请法众等，运兹三捻上香。愿此香烟腾空，径上供养混元大圣自然化主道德天尊。愿以是捻香功德，上资所荐神灵。伏愿炼炁无英，回灵骄乐。黄华荡质，俾脏腑之清凉；紫户生仙，总形神而整具。参帝真而结命，庆玉女以灌香。探入飞空，起离旧爽。摄召长夜，开度受生。今故烧香自皈依师尊大圣众，至真之德，得道之后，升入无形。
　　忏悔
　　三启
　　三礼
　　重称法位
　　具位与临坛官众等，谨同诚上启三清至尊，十方上圣，玉京金阙天帝天真，十方师尊圣众，三界官属，一切威灵。臣闻五帝朝真，罄精修於五体；十天降命，咸普度於十回。臣等宿应玄图，忝承真诰。所宜步太霞而泛景，啸朗九霄；御白日以登晨，飞形三景。自受丹书之启誓，获传黄素之成章。不负初心，仰弘大教，钦承词旨，谨为典行。伏虑孤魂滞魄，自从宿世，以及今身，举意故为，动情悮犯，未能持身，不益损己为先。嗜利无厌，弗守固穷之志；临财苟取，不萌见得之思。或闭吝於己资，或侵攘於他物。自求丰殖，罔恤困穷。既乖推义之心，实负保真之戒。恐成愆对，未卜升沉。又虑恣迷贪累以苦形，展转尘劳而忘本。祸招亿劫，罪积万端。或沉沦於泉曲河源，未出离於寒庭阴境。祈哀大道，请命至真。冀超黑壤之拘囚，是仗玄都之开宥。伏愿恩覃十极，泽被万方。赤龙飞负於宝章，丹凤驿传於青箓。命魔三界，宣敕九门。金简玉符，普开明於长夜；朱书紫策，下超度於重阴。又乞三天师恩，玄中教主。召灵官於三洞，勑掾吏於九泉。及召四始三元，二十八治，符章曹局，监察官君，五岳神司，九州社令，捧持符赦，告下冥曹。摄召亡魂，齐到帝所。宣九过，庆东向以受生，普度十回，升南宫而炼质。彻天响地，御炁生神。普令有识之含灵，咸得往生而随愿。则上明天尊大慈之化，下副臣等皈命之诚。谨启以闻。
　　一愿恩覃宇宙，二愿泽被幽明，
　　三愿青华度命，四愿玉简开扃，
　　五愿神真降盻，六愿坛陛通灵，
　　七愿亡魂返妙，八愿滞魄超升，
　　九愿四司禀敕，十愿五帝监生，
　　十一愿灵光下烛，
　　十二愿功果咸成。
　　复炉同早朝
　　玉箓大斋第二日午朝仪竟
　　玉箓大斋第二日晚朝仪
　　各礼师，存念如法
　　金真空降，神虎检营。玉帝披霞，诸天命灵。九晨回驾，万魔束形。九微迅烟，神威摄精。流金掷火，百恶消并。神耀辉夜，洞杳长春。圣道荡荡，十方肃清。保制劫运，元亨利贞。
　　发炉同早朝
　　请称法位
　　具位，与临坛官众等，谨同诚上启虚无自然元始天尊，无极大道太上道君，太上老君，高上玉皇，十方已得道大圣众至真诸君丈人，三十二天帝君，玉虚上帝，玉帝大帝，东华南极西灵北真玄都玉京金阙七宝琼台紫微上宫灵宝至真明皇道君，三十六部尊经，玄中大法师，上相上宰、上保上傅，太#1平下教二十四真人，西城总真王君，太乙真人，东岳上卿司命，茅君定录保命二真人，名山洞府得道神仙，三界官属，一切真灵。臣闻，六合隐形，潜混中灵之祖炁；五阳周纬，开明梵宝之天元。光耀杳冥，芒飞炜烨。遐该九极，总统三辰。启劫运於上皇，应灵图於太极。分洞神之仙境，感化生文；出神宝之禁书，浮空结篆。推符历数，载度天民。臣等滥缀真阶，叨游秘范。泛黄华之妙景，凝盻篇章；披紫笈之重玄，遵依科品。凡有所启，敢不上闻。斋意青词，谨当宣奏。
　　宣词
　　具如词言，不违恳款。恩惟大道，分别哀祈。
　　臣闻玉虚玄阙，育三光魂魄之精；金境紫清，浮九炁阴阳之粹。通神入寂，招真致灵。臣等恭款良宵，精修妙范。藏云屏翳，泛四景以朗清；旋斗历箕，接三光而焕烂。宝盖命群真之驾，玉炉腾九色之烟。恭假香传，奉修斋直。以今落景行道，请法众等，运兹初捻上香。愿此香烟腾空，径上供养虚无至真自然大道元始天尊。愿以是捻香功德，上祝当今皇帝，圣寿无疆。伏愿伦序五行，气调六律。曰旸曰雨，齐七政之璇玑；不暑不冰，和四时之玉烛。顺阴阳而合德，侔日月以并明。世路丕平，年登上熟。与天同久，申命用休。今故烧香，自皈依道尊大圣众，至真之德，得道之后，祈天长存。
　　臣闻，栽成天地，出保家宁国之文；化育阴阳，立度死济生之式。诸天校录，万圣临轩。以今落景行道，请法众等，运兹二捻上香。愿此香烟腾空，径上供养玉晨至圣自然灵宝大道天尊。愿以是捻香功德，归流三涂九夜，六道四生；并愿落灭恶根，出离苦趣。结胎返炁，俱升碧落之乡；易质蜕形，尽陟朱陵之界。俾死魂而受炼，获仙化以成人。报对停休，冤仇和释。超凌三界，逍遥九清。今故烧香，自皈依经尊大圣众，至真之德，得道之后，升入无形。
　　臣闻，大道阐於不言，故示慈悲之典；真元出於有象，乃垂济度之方。今古攸遵，人天仰赖。以今落景行道，请法众等，运兹三捻上香。愿此香烟腾空，径上供养混元大圣自然化主道德天尊。愿以是捻香功德，上资所荐神灵。伏愿长谢嚣尘，永辞色界。结胎斩滞，含元炁之冲融；混化生神，畜天真於玄爽。返本初而精练，悟我理之兼忘。泛景洞空，散思霄映。逍遥灵驾，游宴上京。今故烧香，自皈依师尊大圣众，至真之德，得道之后，升入无形。
　　忏悔
　　三启
　　三礼
　　重称法位
　　具位与临坛官众等，谨同诚上启三清至尊，十方上圣玉京金阙天帝天真，十方师尊圣众，三界官属，一切威灵。臣闻，六过制魔，受伏诺送迎之命；三元品戒，示荡形沐浴之科。臣等叨濯玄津，获俦灵运。所宜服中黄而内养，灌溉丹田；凝太素以高观，咀飧玉液。蚤佩升真之箓，启传破秽之文。普度幽沉，誓弘清静。况承词剡，恭为典行。今奉某伏为孤魂滞魄，自从宿生今世，举意误为。动情故犯，未能推诚慈顺，笃志温良。不思三戒之时，或专斗气；不顾一朝之忿，或致忘身。恣凶怒以凌人，恃强梁而兼弱。心怀嗔性，口肆恶声。惟积过以稔非，罔修真而奉戒。恐因报对，未卜升沉。仰祈超济，恭仗修崇。非涤故以洗新，曷升虚而入妙。仰垂惠泽，密注恩波。勑九凤之将军，命五灵之童子，招魂将吏，解秽官君，浣濯夫人，黄华玉女，请取太玄神水，炼尸素浆，甘露金液，云腴玉醴。合和真炁，使流注於香汤；沐浴尘劳，悉荡除於阴翳。魂神澄正，性识圆明。灌澡五芽，整齐八景。冠带簪绂，佩服羽仪。飞步九灵，出离五浊。灭三涂而涤罪，宣六腑以生津。断绝地根，荡除尸秽。永蠲热恼，普获清凉。易旧更新，洗瑕磨垢。登质於高明之境，怡神於玄爽之都。永谢尘寰，俱跻道岸。则上明天尊大慈之化，下副臣等皈命之诚。谨启以闻。
　　十念
　　一念一真布景，二念二象回倾，
　　三念三尊鉴映，四念四炁调平，
　　五念五文焕烂，六念六惠齐明，
　　七念七辰合瑞，八念八卦利贞，
　　九念九光旋匝，十念魂魄飞升。
　　复炉同早朝
　　玉箓大斋第二日晚朝仪竟
　　#1『太』原作『大』，误，据上下文义改。
　　玉箓大斋第三日早朝仪
　　各礼师，存念如法
　　天书赦罪，下颁太微。元化生成，灵烟九回。八景六周，圣运所持，左宾赤方，右启帝扉。东华南府，灌炼辟非。回轮日耀，转盻月辉。今日大庆，万道同归。玄坛正炁，保天无衰。普告三界，驿龙风驰。
　　鸣法鼓二十四通
　　无上三天玄元始三炁太上老君，召出臣身中三五功曹、左右官使者，左右捧香金童、传言散花王女、五帝直符直日香官，各三十六人出。出者，严装显服，冠带垂缨。关启玄坛土地，方域神真。臣今早朝，升坛行道，朝谒帝真。谨奏为入意其诸诚意，具载缄誊。愿得太上至真道炁灵宝瑞光下降，流入臣等身中，令臣所启之诚，速达径御至真无极大道三清上圣、昊天至尊金阙玉皇上帝御前。
　　请称法位
　　具位与临坛官众等，谨同诚上启虚无自然元始天尊，无极大道太上道君，太上老君，高上玉皇，十方已得道大圣众至真诸君丈人，三十二天帝君，玉虚上帝，玉帝大帝，东华南极西灵北真玄都玉京金阙七宝琼台紫微上宫灵宝至真明皇道君，三十六部尊经，玄中大法师，上相上宰、上保上傅，太平下教二十四真人，西城揔真王君，太乙真人，东岳上卿司命，茅君定录保命二真人，名山洞府得道神仙，三界官属，一切真灵。臣闻七素徘徊，兆七阳而分化；五元因合，焕五纬以乘天。储粹幽微，浮空高爽。总摄梵英之炁，肇萌皓景之光。积号延康，开明亿劫。纪素灵之玉历，凝结成书，阐黄老之宝章，芒虚符篆。八威安镇，万宝生成。臣等叨位玄门，列名紫格。参金阙自然之道，静念至真；受锦囊大有之文，恭依具与。凡有奏启，敢不以闻。斋意青词，谨当宣奏。
　　宣词
　　具如词旨，不违款恳。恩惟大道，分别哀祈。臣闻湛寂元尊，御清微而不宰；抚绥九有，履玄运以无私。弘敷妙道之因，太极幽途之苦。臣等待旦存神、诘朝行道。紫霞耀日，苍龙初上於扶桑；赤景流空，羲驭已行於东陆。返飙飙轮於真境，霭云盖於太虚。恭假香传，奉修斋直。以今第三日清旦行道，请法众等，运兹初捻上香。愿此香烟腾空，径上供养虚无至真自然大道元始天尊。愿以是捻香功德，上祝当今皇帝，景命无疆。伏愿翕受百祥，顺齐七政。嘉禾朱草，屡臻地宝之和；甘露景星，并见天休之应。龙马徕从於西极，凤凰翔集於紫庭。诸福备膺，四灵毕集。珍符沓至，叶炁旁流。今故烧香，自皈依道尊大圣众，至真之德，得道之后，祈天长存。
　　臣闻，玉笈垂文，作人天之轨范；金真演教，为生死津梁。困乎妙有之功，大矣难名之化。以今第三日清旦行道，请法众等，运兹二捻上香。愿此香烟腾空，径上供养玉晨至圣自然灵宝大道天尊。愿以是捻香功德，上资某灵。伏愿九玄七祖，亿劫种亲。并愿泛景太霞，飞神空洞。登真悟道，陪九老以遨游；凝玄炼真，参十华而啸咏。断鬼官之逮役，度上南宫；臻随劫以长存，生身受度。福流裔嗣，庆及宗亲。今故烧香，自皈依经尊大圣众，至真之德，得道之后，升入无形。
　　臣闻，圣德涵容，着延生之玉历；道慈博爱，启落死之玄文。斡运阴阳，主张造化。以今第三日清旦行道，请法众等，运兹三捻上香。愿此香烟腾空，径上供养混元大圣自然化主道德天尊。愿以是捻香功德，上资所荐神灵。伏愿序列真仙，炁归梵辅。怡神遐想，翳秀叶之翠霞；振袂高登，听琼房之妙韵。停荫清冷之渚，乘轮深邈之衢。带豁重开，运参灵化。爽魄随本，玄会无涯。今故烧香，自皈依师尊大圣众，至真之德，得道之后，升入无形。
　　忏悔
　　三启
　　三礼
　　重称法位
　　具位与临坛官众等，谨同诚上启三清至尊，十方上圣，玉京金阙天帝天真，十方师尊圣众，三界官属，一切威灵。臣闻七过开关，星宿朗明而停景；九阳结炁，形神炼度以登晨。臣等早慕精修，获参奥旨。所宜结胎婴而养素，坐致自然；混生炁以归身，躬行内炼。未臻神化，须有功勤。期引接於群生，誓流行於大教。况承词旨，恭为典行。今奉某灵，自从宿世，以及今身。举意故为，动情误犯。未能坚持纯实，恪守温良。曾无反已之诚，靡奉成真之戒，尤恐还生人道，久汩尘劳。不能保命以爱神，至于死坏而不顾。沉声滞色，离其本真。致生炁之无津，固死根而结滞。仰祈炼度，普获飞升。伏愿垂悯苍生，广施玄泽。敕九光之童子，请五老之灵君。铺饴以五色之晶，灌注以九阳之炁。涎容流火，沐浴黄华。又请百炼金刚，千和玉液。元皇散妙，太白流光。宣通胞源，解开结节。混合神质，灌炼身心。俾脏腑以清凉，使魂神而安镇。回骸起死，返阴成阳。重敕天医之功曹，散布太清之神药。即使魂仪受炼，仙化更生。乘九炁以结形，蒙三元而育质。三关五脏，六府九宫。本始生神，根源复命。合灵捐息，怀胎皆得以生成；朽骨枯骸，易质咸承於超度。则上明天尊大慈之化，下副臣等皈命之诚。谨启以闻。
　　一愿天澄炁朗，二愿日照月临，
　　三愿景星出现，四愿法雨霖淫，
　　五愿冤愆罢对，六愿苦楚停吟，
　　七愿龙章飞舞，八愿凤篆流金，
　　九愿真灵集降，十愿福被幽阴，
　　十一愿灵魂普度，
　　十二愿平步超升。
　　复炉
　　存神烧香
　　香官使者、左右龙虎君、侍香诸灵官，当令臣向来早朝升坛行道之所，自然生金液丹碧芝英。百灵众真，交会在此，香火炉前。当愿十方仙童玉女，接侍兰烟，传臣向来所奏之诚，速达径上至真无极大道三清上圣、昊天至尊金阙玉皇上帝御前。
　　玉箓大斋第三日早朝仪竟
　　各礼师，存念如法
　　元始虚皇，集炁居中。三境洞杳，肇生穹窿。七转九灵，混合回风。变化万神，天地开通。吉日行事，万魔敬从。晨辉朗照，默运元功。执节建麾，散花太空。十方普度，劫运无终。
　　发炉同早朝
　　请称法位
　　具位与临坛官众等，谨同诚上
　　启虚无自然元始天尊，无极大道太上道君，太上老君，高上玉皇，十方已得道大圣众至真诸君丈人，三十二天帝君，玉虚上帝，玉帝大帝，东华南极西灵北真玄都玉京金阙七宝琼台紫微上宫灵宝至真明皇道君，三十六部尊经，玄中大法师，上相上宰、上保上傅，太平下教二十四真人，西城揔真王君，太乙真人，东岳上卿司命，茅君定录保命二真人，名山洞府得道神仙，三界官属，一切真灵。臣闻八景潜辉，合太冥於无色；一阳积气，结梵混於初元。肇萌上景之光，乃应开皇之号。玄精发耀，成象流形。五劫既周，九霄八化，元始肇封於紫典；敷炳天文，皇人纪律於玉章。总持劫运，群魔钦顺，万国安宁。臣等忝与真俦，夙承妙荫。负九色之圆象，咽液存思；咏三合之灵章，依科遵奉。凡有所启，敢不以闻。斋意青词，谨当宣奏。
　　宣词
　　具如词言，不违恳款，恩惟大道，分别哀祈。
　　臣闻，独露本真，救万劫含灵而咸度；广宣妙化，济九幽苦趣以无边。隐显同休，人天仰赖。臣等恭按斋仪，不遑暇食。阳晶转烛，方临停午之初；昼景腾辉，共仰中天之照。绿辇倾光而回驾，紫烟结篆以浮空。恭假香传，奉修斋直。以今第三日中分行道，请法众等，运兹初捻上香。愿此香烟腾空，径上供养虚无至真自然大道元始天尊。愿以是捻香功德，上祝当今皇帝，景命无疆。伏愿化洽八埏，教行六服。金穰叶应，三登书大有之年；王道正明，千载享太平之运。日表重光之象，星昭循度之祥。海晏河清，云行雨施。万方有庆，四海无虞。今故烧香，自皈依道尊大圣众，至真之德，得道之后，祈天长存。臣闻郁罗萧台，乃三清之化境；洞玄教典，由五劫之出书。固真长存，保天无极。以今第三日中分行道，请法众等，运兹二捻上香。愿此香烟腾空，径上供养玉晨至圣自然灵宝大道天尊。愿以是捻香功德，上资国祚宗枝。伏愿碧简题名，丹台纪籍。发灵光於寿域，益注遐龄；固劫石於福基，永绥宠禄。合太和而久视，保真炁以长扶。嗣续繁昌，姻亲和睦。今故烧香，自皈依经尊大圣众，至真之德，得道之后，升入无形。
　　臣闻，始青肇运，三真俱现而道德圆通；灵宝度生，万炁长存而魂神澄正。功惟微妙，形应斯须。以今第三日中分行道，请法众等，运兹三捻上香。愿此香烟腾空，径上供养混元大圣自然化主道德天尊。愿以是捻香功德，上资所荐神灵。伏愿偃息清明，从容虚妙。云衢曜景，超四大於神方；空洞流音，离九玄於幽裔。心散重霄之上，炁凝华府之中。焕落开襟，去留解带。飞游自在，应感无方。今故烧香，自皈依师尊大圣众，至真之德，得道之后，升入无形。
　　忏悔
　　三启
　　三礼
　　重称法位
　　具位与临坛官众等，谨同诚上启三清至尊，十方上圣，玉京金阙天帝天真，十方师尊圣众，三界官属，一切威灵。臣闻，幽夜开光，八过精思而研诵；死魂受炼，九玄升化以更生。臣等获际真诠，早传秘箓。所宜沐玄波於仙井，涤虑澄心；庇道荫於灵柯，归根复命。虽尚关於人事，敢轻负於道心。伏受师盟，担敷教化。况承词剡，恭为典行。今念及孤魂滞魄，自从宿世，乃至今身。举意动情，故为误犯。未能温恭思道，谦牧修身。或奉正真，每兴怀於傲忽；或居高位，常肆志於满盈。或慢侮以凌人，或矜夸而恃己。执迷凶德，恣纵骄心。大乖推逊之风，有愧得真之戒。恐从倾逝，未卜升沉。又虑亿劫轮回，夙生流荡。魂灵飘浪，未返故根。性识昏迷，尚拘邪党。念沉沦於苦趣，未脱离於重阴。仰祈开宥之恩，早遂更生之愿。伏愿造大慈之至化，济长夜之幽魂。恶根应消，浮爽缘故。随所受度，咸得升仙。乞召五老之灵君，仍命九天之上帝。及启三光九老，太上丈人、一千二百官君、百千万重道炁、朱陵火府南昌上宫好生韩君、度世司马元阳玉匮受度使者、延寿益算度厄尊神、校录真人、监生圣母、无英公子、白元尊神。桃康合延太乙司命，上祈神仪，九玄七祖，恭诺和顺。侍卫送迎，反炁受形，勒籍定算。布祥烟而塞死户，流庆云以开生门。经集灵根，圆成善果。则上明天尊大慈之化，下副臣等皈命之诚。谨启以闻。
　　一愿龙篇高映，二愿凤检呈祥，
　　三愿诸天校录，四愿仙乐铿锵，
　　五愿三官注善，六愿九夜披光，
　　七愿和冤闭债，八愿解结除殃，
　　九愿制魔保举，十愿魂度仙乡，
　　十一愿恩光普被，
　　十二愿功德难量。
　　复炉同早朝
　　玉箓大斋第三日午朝仪竟
　　
