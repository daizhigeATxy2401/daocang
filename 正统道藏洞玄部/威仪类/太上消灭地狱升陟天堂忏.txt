太上消灭地狱升陟天堂忏
　　经名：太上消灭地狱升陟天堂忏。一卷。底本出处：《正统道藏》洞玄部威仪类。
　　太上消灭地狱升陟天堂忏
　　各整威仪　咸生虔敬
　　志心朝礼，运念诵持，秘密琅函，玄微琼藏。当愿天恩普度，地狱咸开，慧日照临，慈光摄受。
　　志心朝礼，运念诵持，三宝灵文，九清圣范。当愿大施利济，遍及阴冥，度品南宫，化生北府。
　　志心朝礼，运念诵持，十洞真诠，万天仙梵。当愿灵慈拯拔，玄化敷弘，应处幽涂，悉沾殊胜。以今将修玉籍，特蒇金科，至圣启途，众真浮驾。遂使九幽交会，五苦咸听，回向奉行，赞咏如法。
　　尔时，元始天尊，在九清妙境三元宝宫，御劫刃台中，集骞木林下，与太上道君、太上老君、诸天众圣、三界尊神、九府三官、四司五帝、察命童子、妙行真人，一时同至，皆驾八景琅舆、五色琼辇、麟驭羽骑，凤葆龙旗，吟诵洞章，朝赞玉座。於是元始天尊轸大慈悲，放诸光明，辉映九幽地狱，开通一切冥司罗酆。众曰：今日何缘，亿劫所感。恒居黑暗，克赖照临。元始天尊敕命北都大帝、五帝考官、六宫掾吏、牛头鬼卒、虎眼神王、三界大魔、九幽群魂，有诸六宫，校集九府死生、一十二之河源、二十四之狴犴、南水会宫之府、北海长夜之庭，遂得大轸天慈，广开圣道，显说九真之妙戒，当资五业之幽涂。志诚才起於焚修，玄感必彰於显应。仰赖玄元之化，成归拯拔之门。稽首归依，虔诚忏悔。
　　东方有诸罪人，处风雷之狱、霹雳之牢。剑树刀山，飞戈飘戟，穿穴五藏，分解四肢。常处狴犴，不舍昼夜。谨当资荐，愿遂往生。
　　志心归命，清都阐教天尊。
　　志心归命，紫府垂慈天尊。
　　志心归命，乾坤开度天尊。
　　志心归命，日月照临天尊。
　　志心归命，穹崇圣盘天尊。
　　志心归命，广大玄功天尊。
　　志心归命，转轮自在天尊。
　　志心归命，受炼更生天尊。
　　志心归命，超凌上境天尊。
　　志心归命，逍遥太虚天尊。
　　稽首归依，虔诚忏悔。
　　南方有诸罪人，处烽轮之狱、欠山之牢。烈焱燎头，猛焰烧面，骸骨灰粉，皮肤焦熬。常处狴犴，不舍昼夜。谨当资荐，愿遂往生。
　　志心归命，玄穹垂化天尊。
　　志心归命，至圣覃恩天尊。
　　志心归命，慈悲五苦天尊。
　　志心归命，愍念三涂天尊。
　　志心归命，沈冤罢对天尊。
　　志心归命，滞魂超生天尊。
　　志心归命，消灭恶趣天尊。
　　志心归命，资益善缘天尊。
　　志心归命，冲升宝洞天尊。
　　志心归命，飞陟朱陵天尊。
　　稽首归依，虔诚忏悔。
　　西方有诸罪人，处金刚之狱、铁围之牢。金锤塞心，铁棒穿腹，骨肉烂坏，肢节分离。常处狴犴，不舍昼夜。谨当资荐，愿遂往生。
　　志心归命，咸承慧日天尊。
　　志心归命，普度真风天尊。
　　志心归命，玄慈拯济天尊。
　　志心归命，圣力开通天尊。
　　志心归命，蠲除罪衅天尊。
　　志心归命，忏拔湮沉天尊。
　　志心归命，五道变迹天尊。
　　志心归命，十转回灵天尊。
　　志心归命，随处应化天尊。
　　志心归命，所在生仙天尊。
　　稽首归依，虔诚忏悔。
　　北方有诸罪人，处溟泠之狱，沈没之牢。寒丘冰池，雪戟霜刃，臭尸破坏，毒汁浇淋。常处狴犴，不舍昼夜。谨当资荐，愿遂往生。
　　志心归命，不尽道力天尊。
　　志心归命，无极玄通天尊。
　　志心归命，落除罪业天尊。
　　志心归命，拔赎沈沦天尊。
　　志心归命，刀山断刃天尊。
　　志心归命，剑树摧锋天尊。
　　志心归命，飞度五户天尊。
　　志心归命，超转八门天尊。
　　志心归命，化生紫极天尊。
　　志心归命，冲寂碧穹天尊。
　　稽首归依，虔诚忏悔。
　　东北方有诸罪人，处镬汤之狱，炉炭之牢。煮溃四肢，烹离六府，筋骨臭秽，脓血消洋。常处狴犴，不舍昼夜。谨当资荐，愿遂往生。
　　志心归命，断除障碍天尊。
　　志心归命，消灭冤仇天尊。
　　志心归命，烟牢息焰天尊。
　　志心归命，火狱沈光天尊。
　　志心归命，回骸得度天尊。
　　志心归命，炼质受生天尊。
　　志心归命，咸登福海天尊。
　　志心归命，广布法桥天尊。
　　志心归命，神升阆苑天尊。
　　志心归命，魂陟梵天天尊。
　　稽首归依，虔诚忏悔。
　　东南方有诸罪人，处铜柱之狱、铁床之牢。手抱足登，腹焦背烂，脓血溃滴，烟火烧焚。常处狴犴，不舍昼夜。谨当资荐，愿遂往生。
　　志心归命，上垂睿化天尊。
　　志心归命，普度洪慈天尊。
　　志心归命，太玄起死天尊。
　　志心归命，宝籍生神天尊。
　　志心归命，能蠲业道天尊。
　　志心归命，得脱苦轮天尊。
　　志心归命，飞升欲海天尊。
　　志心归命，离超爱河天尊。
　　志心归命，逍遥真境天尊。
　　志心归命，腾翥仙阙天尊。
　　稽首归依，虔诚忏悔。
　　西南方有诸罪人，处屠割之狱、倒悬之牢。五藏皮肤，四肢筋脉，随手刀刺，满地血流。常处狴犴，不舍昼夜。谨当资荐，愿遂往生。
　　志心归命，天垂开度天尊。
　　志心归命，身得上生天尊。
　　志心归命，普施法雨天尊。
　　志心归命，密布慈云天尊。
　　志心归命，潜超苦海天尊。
　　志心归命，遽脱灰河天尊。
　　志心归命，龙城化迹天尊。
　　志心归命，凤阙登仙天尊。
　　志心归命，永离烦恼天尊。
　　志心归命，感果逍遥天尊。
　　稽首归依，虔诚忏悔。
　　西北方有诸罪人，处火车之狱、烟刃之牢。轮转东西，支分四大，悉萦灰炭，遍受煎熬。常处狴犴，不舍昼夜。谨当资荐，愿遂往生。
　　志心归命，圆穹及物天尊。
　　志心归命，上天度人天尊。
　　志心归命，开度幽暗天尊。
　　志心归命，荡涤瑕疵天尊。
　　志心归命，应念得力天尊。
　　志心归命，随念合真天尊。
　　志心归命，消除罪迹天尊。
　　志心归命，落灭恶根天尊。
　　志心归命，悉生乐境天尊。
　　志心归命，咸庆仙乡天尊。
　　稽首归依，虔诚忏悔。
　　中央有诸罪人，处普掠之狱，受拷之牢。剑树断筋，刀山流血，足落斧刃，身挂剑楞。常处狴犴，不舍昼夜。谨当资荐，愿遂往生。
　　志心归命，玄恩普及天尊。
　　志心归命，法力无穷天尊。
　　志心归命，神功拯物天尊。
　　志心归命，仙化成人天尊。
　　志心归命，宿命合道天尊。
　　志心归命，死魂生身天尊。
　　志心归命，荡除愆衅天尊。
　　志心归命，忏涤萦缠天尊。
　　志心归命，潜消业障天尊。
　　志心归命，永离幽冥天尊。
　　稽首归依，虔诚忏悔。
　　二千六百里之酆都，八万四千重之鬼狱，茫茫苦海，翻雪浪之千寻；渺渺灰河，鼓烟波之万状。无树不钻於霜刃，有山皆列於风刀。永无追荐之缘，堪叹沈沦之道。遂则仰凭宝炷，特演真诠。宣圣号，则溥应十方；揭梵音，则遥腾三界。当愿上垂阴德，下及幽魂。谨当精念道场，忏除地狱刀山剑树，脱落地狱镬汤炉炭。烧煮地狱，铁床铜柱。焦然地狱，刀轮火车。霹雳地狱，拔舌耕犂。楚痛地狱，钉身锯解。断截地狱，铁网肢节。分离地狱，火坑炮炙。猛烈地狱，刀兵爪距。搏撮地狱，虎狼鹰犬。残害地狱，吞啖铁丸。消烂地狱，暗冥肉山。斩锉地狱，洋铜饮铁。烂溃地狱，咸水寒冰。坼裂地狱，大铁围山门地狱，小铁围山门地狱，铁马铁牛地狱，铁驴铁鸟地狱，铁山铁屋地狱，铁车铁衣地狱，飞刀掣电地狱，解身爪头地狱，八寒八极地狱，两舌两石地狱，然手烧脚地狱，剥皮饮血地狱，粪尿地狱，鲙肉地狱，( )鏫地狱，崩埋地狱，阿波波地狱，阿婆婆地狱，阿咤咤地狱，阿罗罗地狱。如是焦熬猛焰，凛冽寒冰，不以忏扬，难蠲罪业。遂乃用依科教，俯伏道缘，启今晨香火之功，为曩劫河源之苦，拯昏冥於九夜，拔楚痛於八门。念岱岳之悲哀，辟酆都之壅滞，觊期睿力，获沐灵慈。以今运心，谨当作礼。
　　志心归命，蠲消宿业天尊。
　　志心归命，超拔沈魂天尊。
　　志心归命，断灭三恶天尊。
　　志心归命，出陟九幽天尊。
　　志心归命，蓬莱化迹天尊。
　　志心归命，昆阆飞身天尊。
　　志心归命，冲升鳌岛天尊。
　　志心归命，缘会麟洲天尊。
　　志心归命，无所不度天尊。
　　志心归命，有念皆通天尊。
　　志心归命，大慈大悲救苦真人。
　　志心归命，大慈大悲拔难真人。
　　志心归命，大慈大悲灭罪真人。
　　志心归命，大慈大悲度厄真人。
　　复忏诸大地狱，诸大鬼牢，七重铁城，七重铁网，有牛头狱卒，六十二眼而八头，一十八角而九尾，手中执其铁戟，目中放其铁丸，罪人从顶而穿，从足而出，痛连骨髓，苦切心肝，求生不生，求死不死。石磨而轮回历劫，铁碓而上下无时，烟火交飞，鸟兽击搏。悉是恶道所感，皆由宿业所招。不睹三光，不识三宝。於是元始天尊告曰：若能缮写斯经，葆称其旨，静念而建坛立像，志心而行道散花，当遣金刚神王、天丁力士、三界五帝、一切众灵，大布慈悲，广臻福祉，回骸起死，炼质成真。慈光俯鉴於有情，玄造遍施於无碍。琼钟扣处，尽开利济之门；玉磬锵时，悉导宣扬之路。赖其九清妙范，托乎十洞真诠。冰庭而变作瑶地，火屋而化为宝地。锋摧剑树，刃断刀山。当令长夜之沈沦，尽遂今朝之解脱。
　　收经
　　闻经得道，随念往生。无尽玄功，无边睿爱。复原解分宿对，缘会当来。所堕三涂，悉蠲八难。
　　闻经得道，随念往生。无量洪因，无涯圣槩。复愿潜停轮转，永断牵缠。恶趣腾辉，死魂受炼。
　　闻经得道，随念往生。无极良因，无穷妙力。复愿四司无滞，九署潜通。魂度朱陵，神游紫府。以今忏扬已蒇，礼念将周。各拥慈云，同超净域。遂得霓幢接步，羽驾来仪。飞陟太虚，逍遥极乐。
　　叹经
　　详夫上品玄科，中天宝藏，列凤篆龙章之迹，缀飞云垂露之文。功乃变通，力能升进。是故因经所以明道，因道所以立经。苟无敷诵之勤，焉解萦缠之道。受罪之含齿被发，衔冤之插羽披毛，莫不水火风刀，轮回生死，会翕张於阴府，当拷讯於玄司。是用荐资，将伸忏拔。伏惟侍香金媛、典经玉郎，上启八门，下通五户，演死魂生身之仙品，腾神公受命之灵音。能令归向者，开泰仙都；谛听者，超凌恶趣。息爱河之波浪，设苦海之舟航。广布法桥，俱跻道岸。速奉霓旌羽节，常陪鹤驭鸾舆。徘徊於七宝经台，娱乐於三清洞阙。九华韵阕，万石声和。既荷玄慈，成归妙道。谨值朝修之际，得以香火之余。伏为上代祖宗，未能迁适；近亡姻眷，尚在幽冥。乞使抹破罪书，扫除恶迹，遂果韩司拯度，获承酆都开通，齐朝极乐之天，各会往生之府。窃念臣等所造粗心恶迹，致涉因依。凡贪爽口肆，情有伤物。命为生前之结衅，当命尽之报身。不修忏赎之门，难解萦仍之路。衔冤负债，悉觊逍遥。羽族毛群，咸蒙通变。忏涤有感昭之力，身口无挂碍之虞。恭惟金阙慈尊、玉京上圣，广开愍恻，特纳虔祈。俾令返朴之时，无经八障；还淳之旦，不历三涂。九景台前，乘风御气；五明宫内，会道合真。白简上生，三十二天之赤书受命；黄箓削死，百二十曹之黑籍勾名。已往沾恩，见存获庆。建一百紫虚之圣号，应万重丹汉之宸聪。钿轴启时，更助修持之力；灵文诵处，当伸朝礼之心。宝香不断於二时，慧炬常然於午夜。无尽妙善，无量胜因。大启归依，广伸忏悔。
　　太上消灭地狱升陟天堂忏竟
　　
