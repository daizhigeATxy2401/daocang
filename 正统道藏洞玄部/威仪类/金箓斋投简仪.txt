金箓斋投简仪
　　经名：金箓斋投简仪。一卷。北宋张商英删定。底本出处：《正统道藏》洞玄部威仪类。
　　金箓斋投简仪
　　通奉大夫守尚书右仆射兼中书侍郎上柱国清河郡开国公食邑二千九囗囗囗囗囗臣张商英奉旨删
　　山水简二面。春夏诣孟州王屋洞天、济渎水府，秋冬诣安庆潜山司真洞天、太平采石水府。龙简到日，所属下教门，具威仪迎接。差道士七人，内选授法箓道士一人，充高功。具斋意於殿上或坛上，开建道场，祝香。
　　净坛，敕水
　　唱各礼师，存念如法
　　高功法师宣五方卫灵咒
　　东方
　　九炁青天，明星大神。焕照东乡，洞映九门。转烛阳光，扫秽除氛。开明童子，备卫我轩。收魔束妖，上对帝君。奉承正道，赤书玉文。九天符命，摄龙驿传。普天安镇，我得飞仙。
　　南方
　　南方丹天，三炁流光。荧星转烛，洞照太阳。上有赤精，开明灵童。总御火兵，备守三宫。斩邪束妖，翦截魔王。北帝所承，风火八冲。流铃交焕，敢有不从。正道流行，我享上功。保天长存，亿劫无终。
　　西方
　　七炁之天，太白流精。光耀金门，洞照太冥。中有素皇，号曰帝灵。保神安镇，卫我身形。断截邪源，王道正明。官殿整肃，三景齐并。道合自然，飞升紫庭。灵宝符命，普惠万生。功加一切，天地咸宁。
　　北方
　　北方玄天，五炁徘徊。辰星焕烂，
　　光耀太微。黑灵尊神，飞仙羽衣。备
　　守五门，检精捕非。敢有干试，豁落斩摧。玉符所告，神振八威。邪门闭塞，正道明开。映照我身，三光同辉。策空驾浮，举形仙飞。
　　中央
　　黄中理炁，总统玄真。镇星吐辉，流焕九天。开明童子，一十二人。元炁阳精，炎上朱烟。洞照天下，及臣等身。百邪摧落，摄鬼万千。中山神咒，溥天使然。五灵安镇，身飞上仙。
　　五星都咒
　　五星列照，焕明五方。水星却灾，木德致昌。荧惑消祸，太白辟兵。镇星四据，家国利亨。名刊玉简，录字帝房。乘飙散景，飞腾太空。出入冥无，游冥十方。五云覆盖，招神摄风。役使万灵，上卫仙公。
　　唱鸣法鼓二十四通
　　高功法师发炉
　　太上真元五灵老君当召功曹使者、左右龙虎君、捧香使者、三炁正神，关启三天太上元皇老君。臣今正尔烧香，谨奉当今皇帝玉坛醮罢，金箓斋成。专遣某官诣某处投奠龙简，重设醮筵，愿得太上八方正真生炁，降流臣等身中，令臣所启，速达至真无极太上三尊三清天帝御前。
　　次再拜，上香、上茶、上酒
　　次唱各称法位
　　高功具法位臣，某谨上启三清上圣、十极高真、五方五帝君，天地水三官，洞天真宰，四渎海岳、水府龙神，一切圣境，得道仙灵。臣禀质凡微，托躬尘秽，宿荷余福，栖身法门。宝诀灵书，获闻上范约当，宣扬道化，保辅邦家。凡有祷祈，敢不闻达。今皇帝以集福禳灾，散坛罢醮。专遣某官诣某州洞府灵山，投奠龙璧玉简。恭依睿旨，重启醮筵。祈众圣之降临，察诚心而领纳。蒙如所请，仰荷灵恩。臣与某官等，诚惶诚恐，稽首顿首，再拜奉请。
　　次上香再拜，献酒设拜。
　　谨奉请中元赦罪，地官、中元四十二曹仙官，王屋山小有洞天神仙圣众，十大诃天神仙真宰，五岳洞天真君，八十一洞神仙、一七十上福地仙官、青城山九天丈人、储福定命真君、潜山司命真君、庐山九天采访使者、应元保运真君，诸岳名山，洞天福地，一切得道龙神仙众，应感分辉，降临醮座。谨稽首虔诚再拜。谨奉请下元解厄水官、下元四十二曹掾吏，龙神圣众、济渎清源王、济渎一切得道龙神圣众，四海八溟、三河四渎灵官圣众，九江水帝、十二河源河伯、河侯河掾，川灵大泽本府灵司，一切官属，应感分辉，降临醮座。谨稽首虔诚再拜。
　　次上香，再献酒设拜
　　次重称法位
　　臣谨重上启高真上圣，天地水三官，岳渎洞天、靖庐福地得道神仙，龙神官属，四海八溟、千川万谷、泉源水府灵司正神，当境一切威灵，得道圣众，降赴醮筵，鉴纳丹诚，流光映照。伏愿皇帝邦基盘固，国寿天齐。动植沾恩，华夷蒙润。甘露零而祥风集，卿云现而景曜垂。毒疠屏消，吉祥蕃委。惟神克念，永孚于休，一切含生，并登道岸。臣等诚惶诚恐，稽首顿首，再拜奉送。
　　次十二愿。
　　臣等一愿乾坤明素，上愿炁象清圆，三愿圣人万寿，四愿化洽八埏，五愿天垂甘露，六愿地发祥烟，七愿四时应节，八愿万物生全，九愿家多孝悌，十愿国富才贤，十一愿酆都罢对，十二愿学道成仙。
　　次高功复炉祝曰
　　香官使者、左右龙虎君，侍香诸灵官，当令行道之所，自然生金液丹碧芝英。百灵众真，交会在此香火炉前。上愿皇帝受福，天下蒙恩。十方仙童，玉女侍卫，香烟传奏，向来所启，速达至真无极大道三清上帝御前。
　　次举学仙颂
　　学仙行为急，奉戒制精心。虚夷正气居，仙圣自相寻。若不信夫言，胡为栖山林。
　　次如法焚香，度简投下洞天
　　次诣水府
　　次举投简颂
　　祈真登紫府，告命诣灵坛。玉女谣梵响，金童奏香烟。书名通九地，列字上三天。永享无期寿，克成高上仙。
　　次举回向赞
　　向来设醮功德，上祝皇帝，次及臣寮，同赖善功，成无上道。一切信礼。
　　次高功回向，念善云
　　上来投简事毕，设醮页德周备。奉为皇帝，上祝圣寿无穷。念大圣元始天尊、太上玉晨大道君、太上金阙老君、太上三清大天帝，无量不可思议功德。道众山呼
　　山简式
　　嗣天子臣伏为迎祥集福，祇建冲科。谨赍龙璧信币之仪，命道士几人於某宫观某殿，开启金箓道场几昼夜。罢散日，设普天大醮一座，三千六百分位。告盟天地，记算延厘。斋事周圆，恭陈大醮。谨依旧式，诣洞天投送金龙玉简，愿神愿仙，飞行上清，五岳真人，至圣至真。鉴此丹恳，乞为誊奏。上闻九天，谨诣灵山，金龙驿传。
　　某年太岁某甲子，几月某朔，几日某甲子，於道场内，吉时告闻。
　　土简式
　　嗣天子臣伏为迎祥集福，祗建冲科。谨赍龙璧信币之仪，命道士几人於某宫观某殿，开启金箓道场几昼夜。罢散日，设普天大醮一座，三千六百分位。告盟天地，纪算延厘。斋事周圆，恭陈大醮。谨依旧式，诣灵坛投送金龙玉简。愿仙飞行上清，中黄九土戊已黄神，土府五帝，鉴此丹恳，乞为誊奏。上闻九天，金龙驿传。
　　某年太岁某甲子，几月某朔，几日某甲子，於道场内，吉时告闻。
　　水简式
　　嗣天子臣伏为迎祥集福，祗建冲科。谨赍龙璧信币之仪，命道士几人於某宫观某殿，开启金箓道场几昼夜。罢散日，设普天大醮一座，三千六百分位。告盟天地，纪算延厘。斋事周圆，恭陈大醮。谨依旧式，诣水府投送金龙玉简。愿神愿他，三元同存，九府水帝、十二河源，江河淮济，溟泠大神，至圣至真。鉴此丹恳，乞为誊奏。上闻九天，谨诣水府，金龙驿传。
　　某年太岁某甲子，几月某朔，几日某甲子，於道场内，吉时告闻。青纸封简
　　题式
　　谨上诣某处，具高功法位臣姓名告文谨封。
　　金箓斋科仪序
　　臣商英奉御笔曰：卿文章政事之外，深究道妙，博穷秘典。蕊笈琅函，靡不通贯。矧金箓科教，信为余事。向委一二道士，将道场仪矩，稽考藏典校正，近成书帙来上，尝付道官定夺。今据签出，异同甚多。并降付卿，可机政余暇看详，指定可否，如有讨论未备，文义乖讹，并未尽事件，并行贴改，删润进入。
　　臣，商英拜手稽首，敢不对扬。天子之丕显休命乃言曰：若昔帝王，匪天何宪，匪道何尊。黄帝曰：观天之道，执天之行，尽矣。孔子曰：唯天为大，唯尧则之。帝舜曰：敕天之命，惟时惟几。传说曰：惟天聪明，惟圣时宪。周诗曰：文王陟降，在帝左右。然则寂寥淡泊，必有以质其诚，恍惚希夷，必有以将其意。斋醮之兴，其在兹乎。
　　是以自然妙经，演说科范，因事制法，析为九条。陆修靖行之於前；杜光庭集之於后。神宗讲兴废典，杨杰编纂而成书。陛下善继先猷，愚臣讨论而润色。且夫周公咸秩无文，宣王靡神不举。凡以为民而救灾者，无所不至也。而况苍苍在上，昭昭垂象。六虚周流而变动，百姓日用而不知。为天下国家者，其可忽哉。尊帝一十三位虚皇太上三尊，道之真元也。三清上帝，道之妙有也。昊天玉皇上帝、三十二天帝、统御世界而成变化者也。天皇大帝、紫微帝君，在天成象之帝也。虚皇地后，三元九炁，所自生也。名号繁多，非道之体。博研经论考三界，质之幽明而无碍，非以私意而增损也。旧仪先后颠倒，繁简不伦。今斟酌九条，差次圣位，删削名号，补完教意。一曰，请师非师，则谁主法会。二曰，补职非职，则谁行科法。三曰，授戒非清净，则何以入坛场。四曰，敕坛非解秽，则何以降仙圣。五曰登天门非登乾出巽，则旋绕不匝。六曰，拜表进章非法印合符，则何以通天门。七曰，真文玉篇辩方正位，以应五行之炁。八曰，众妙坛，用王屋山司马子微法象之制。九曰，天宝台取玄坛之台制，移置殿中，以伸陟降之仪，以备风而之至。行法之士，详而练之。臣，商英谨序
　　金箓斋投简仪竟
　　
