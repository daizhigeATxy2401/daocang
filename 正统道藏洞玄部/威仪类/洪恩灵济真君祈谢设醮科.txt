洪恩灵济真君祈谢设醮科
　　经名：洪恩灵济真君祈谢设醮科。撰人不祥。一卷。底本出处：《正统道藏》洞玄部威仪类。
　　洪恩灵济真君祈谢设醮科
　　法事
　　各礼师存念如法
　　请宣神咒
　　五星列照，焕明五方。水星却灾，木德致昌。荧惑消祸，太白辟兵。镇星四据，家国利亨。名刊玉简，字录帝房。乘飙散景，飞腾太空。出入冥无，游宴十方。五云浮盖，招神摄风。役使万灵，上卫仙翁。
　　呜法鼓二十四通
　　太上玄元五灵老君，召出臣等身中三五功曹，左右香官使者，侍香金童，传言散花玉女，直日香官，功曹使者，三炁正神。速上关启查边魏赵刁五大元帅，岳许二元帅，天丁力士，左右神官。以今严陈醮礼，谨钦奉圣旨，其诸意旨，已录上闻。愿得正真生炁，下降流入臣等身中，令今所启之言，速达九天金阙明道达德大仙显灵溥济清微洞玄冲虚妙感慈惠护国庇民洪恩真君、九天玉阙宣化扶教上仙昭灵博济高明弘静冲湛妙应仁惠辅国佑民洪恩真君道前。
　　请称法位
　　具位臣某，与临坛官众等，谨同诚上启：九天金阙明道达德大仙显灵溥济清微洞玄冲虚妙感慈惠护国庇民洪恩真君，
　　九天玉阙宣化扶教上仙昭灵博济高明弘静冲湛妙应仁惠辅国佑民洪恩真君，
　　圣父齐王忠武翊亮真君，
　　圣母仁寿淑善仙妃，
　　圣妃泾国夫人顺助仁惠贞应仙妃，
　　卫国夫人善助慈懿恭静仙妃，
　　圣兄唐王、洪王、鄂王、广陵王，圣舅护国公、奉国公，圣婿武安侯，宁国侯，圣子保大侯、彰信侯、保信侯、保宁侯、武宁公，圣侄昭德侯、安定侯、太宁侯，圣孙武昌侯、南昌侯，圣子圣孙圣侄列位公侯，唐王后明肃仙妃，洪王后仁慈仙妃，鄂王后顺懿仙妃，广陵王后善庆仙妃，圣女冲懿仙姬、明懿仙姬，圣妇善懿夫人、仁柔夫人、惠顺夫人、昭懿夫人、顺恭夫人、明哲夫人、恭懿夫人、靖懿夫人、昭穆夫人、慈孝夫人，圣妇列位夫人。上清大洞箓天机院雷霆省天文院地府诸司承行官将，驱邪捉祟，传符勅法、消灾度厄、逐凶辟怪、监坛护法，观察巡捕将军，太岁尊神十二月将，本命元辰星官，风雷雨部仙众，左右丞相太宰少宰，六部尚侍内府公卿，左右注生注寿上宰，左右司禄司福上宰，左右侍从通事舍人，百官庶司所属曹僚列位公卿，左右福禄司所属二十四司曹官典，左右引进仙官内侍顺成夫人、昭华夫人、容华夫人、修容夫人、修仪夫人、昭仪夫人、内典妇功夫人、丝枲夫人、莞库夫人、帐籍夫人、度支夫人、女府女史列位才人，女祝女御列位贵人，内殿内侍内典列位圣眷夫人，燕喜堂内注生司天一注生神后、太一监生神后，司禄司命上相夫人，守胎卫房夫人，保胎护命夫人，左右慈训夫人，保传夫人，左右掌籍夫人，掌印夫人，诸宫乳哺夫人、抱送夫人、抚育夫人、托生化婆神，永安留守查元帅，武安留守边元帅，节度使左监门魏元帅，都统军使右监门赵元帅，都监军使先锋刁元帅，五帅部下精兵猛将，左右岳、许二元帅，左右行宫侍御从官，司禄、司勋、司士、司书、列位曹僚、司农、司稼、典丝、掌葛列位曹僚，司市、掌货、考功、饬材列位曹僚，厨官、优官、伶官，天捷、神捷、人捷，掌卜、掌签、掌杯、掌鸾、传梦童子，神局节级，直殿直符香官使者，灵济宫土地合属威灵。恭望洪慈，俯垂昭格。
　　伏以句龙能土，柱能谷，乃兴社稷之祠。周人尚臭，商尚声，以通神明之德。岂牺牲特为之血食，然苹苹可荐於王公。圣而不知，是谓之神，神而能明，乃入於圣。恭惟九天金阙明道达德大仙显灵溥济清微洞玄冲虚妙感慈惠护国庇民洪恩真君、九天玉阙宣化扶教上仙昭灵博济高明弘静冲湛妙应仁惠辅国佑民洪恩真君，正直为德，祸福动人。潜地而地，潜天而天，莫测威灵之妙。曰旸而旸，曰雨而雨，独专造化之权。赫赫厥声，洋洋如在。上佐斗真於北极，默参玄学於东华，与道合真，惟神是守。名登金阙荣颁三十二字之封。道契丹台，探得五千余言之旨。随机赴感，发誓度人。既蒙覆育之恩，敢昧谢祈之典。恭迎法驾，来降道场。或服仙佩之跄跄，八鸾后唱。或衣朝衣之济济，百骑前迎。上下之仙眷森罗，左右之灵官拥卫。酒陈菲礼，德鉴芹诚。众等无任勤拳，奉迎真驭。
　　请两班
　　请圣
　　鹤驾临轩，请升醮座，官众上香，酒陈初献。
　　磬举散花
　　恭闻仁义着称，枝叶分偃王之裔；忠武不屈，簪缨袭齐国之封。仁声肇着於闽中，德誉远闻於海内。勒名锺鼎，立传史书。出戍於峡江之南，吏兵之安堵如故。立帜於鳌峰之上，盗贼之余党剿除。顿今福地之安，均荷尧天之赐。恩敢忘於结草，诗可咏於甘棠。死庙食，生封王，可谓至矣。德施民，劳定国，于今称之。昔焉草木效公山之灵，今也田畴息洪水之害。民船激石，果闻黄旗救援之声。邻火返风，永无曲突焦烂之患。嘉定之蝗虫不入境，宝庆之旱魃不为灾。红蛇见而雨沛九天，神龙起而雷轰万里。无迹可见，夜何见於天灯。无声可闻，日何闻於丝竹。事迹千年留石碣，王封累代侈金书。致士民千里以来归，宜香火四时而寅奉。惟德是辅，岂图黍稷之馨。非类不故，特重粢盛之洁。建功积善，执戒清斋，若非上格於天心，何以超升於仙秩。钦承帝命，仰沐玄风，特书金阙玉阙之名，颁降大仙上仙之号。道吾道也，德吾德也。化神化之，教神教之。不惟夸一时而荣一身，抑亦光乃前而振乃后。亲睦是教，燕喜有堂，上瞻圣父圣母之尊严，下列圣子圣孙之富贵。圣舅名登於紫府，圣兄庙食於金陵。神后夫人，专掌注生之籍。圣妃仙眷，环居内侍之班。或分福禄之司，或任公卿之职，权尊五帅，勇冠三军，乃武乃文，在左在右。庙镇七闽之地，其甚盛蔑以加诸。德参五岳之灵，非至圣孰能与此。某等席神之庇，遗我以安。一饮一啄，初不敢忘。三沐三熏，敬之如在。祇迎宝驭，少鉴鬯人斋事之勤。爰集羽流，敢献碧落空歌之瑞。臣等百拜，恭祝当今皇帝，亿载万年，为父母保子姓以安全，千禄百福，宜君王畀皇图而永久。某等钦承惟谨，敢息宣行，所有诚词，谨当宣奏。
　　宣词
　　按如词旨，已具敷宣。伏冀仙慈，俯垂省览。恭闻捍患御灾，礼特严於祀典。报功崇德，职宜进於仙阶。荐膺金阙之缇书，荣侍玉皇之香案。二气吐纳，深究出青入玄之方。七液周流，有得回紫抱黄之妙。在身为独善之美，於人施兼济之功。所感必通，无求不应。救民疾苦，何须扁鹊之方。卜地阴阳，默授景纯之学。问婚者，宜家宜室。祈嗣者，生子生孙。求仕者，劝之以忠孝立身。行商者，告之以仁义为利。农力於穑，工精其能。近者悦而远者来，显诸仁而藏诸用。皈心向道，皆蒙启迪之恩。戴发垂髻，俱托帡蒙之庇。以今臣等，钦承圣旨，用建醮因，答谢真麻，祈敷景贶。伏愿圣德凝纯，神功丕着。九天锡庆，来浩浩之福源，二景齐明，开巍巍之寿域。百昌均被，庶绩咸熙。众等设拜，上香酒，陈亚献。
　　知磬举散花
　　伏闻一片罗池碑，终古难磨其英气。千年东华洞，至今孰绍於真风。洪惟守土神，积此弥天之行。骨像合仙於广惠，文章并驾於柳侯。若非星宿之储精，必也山川之孕秀。有诗歌赋颂之可述，须严大书特书至於屡书。言吉凶祸福以无差，未免初渎再渍烦于三渎。灼见显幽之理，预明倚伏之机。貌重而威，畏之如严霜烈日。道高且远，仰之如北斗泰山。盛德昭昭，皇灵剡剡。以今臣等钦承圣旨，崇建宝斋，昭答灵庥，祈敷景贶。伏愿皇图巩固，并山岳以同坚。圣体裕安，等乾坤而齐永。六宫恒吉，万国咸宁。众等设拜，上香酒，陈终献。
　　宣状
　　送圣
　　伏闻鳌峰耸杰，可攀天上之星辰。龙首轩昂，沛作人间之雨露。良以感恩於平日，将何酬报於今时。清供载陈，愧乏玉瓮金醴。仙家所茹，无非火枣交梨。今则宝篆香残，银釭焰冷。星冠羽服，步虚远彻於瑶宫。雾辈云軿，队仗将旋於金阙。徒切驰情於恋恋，更祈降福以禳禳。众等虔诚，再拜奉送。
　　送神
　　复炉
　　香官使者、左右神君、侍香诸灵官，当今设醮之所，自然生金液丹碧芝英，百灵众真庆会，在此香火炉前。当愿宸衷孚达，真鉴无遗。十方仙童玉女，接侍香烟，传臣向来所启之言，速达径御九天金阙明道达德大仙显灵溥济清微洞玄冲虚妙感慈惠护国庇民洪恩真君、九天玉阙宣化扶教上仙昭灵博济高明弘静冲湛妙应仁惠辅国佑民洪恩真君圣前。
　　洪恩灵济真君祈谢设醮科竟
　　
