玉箓资度设醮仪
　　经名：玉苏资度设醮仪。一卷。底本出处：《正统道藏》洞玄部威仪类。
　　玉箓资度设醮仪
　　法事如式
　　各礼师，存念如法
　　请宣神咒
　　五灵列位，焕明五方。始皇护魂，丹老卫形。皓灵侍魄，黑帝摄生。中央黄帝，统御万真。元皇告下，幽夜开光。罪消北府，名列南昌。金箓定籍，玉字除殃。朱陵炼质，飞神太仓。三官九府，无极神乡。．普受开度，上生天堂。和与道合真。
　　鸣法鼓二十四通
　　无上三天玄元始三炁太上道君、太上老君，召出臣身中三五功曹、左右官使者、左右捧香驿龙骑吏、侍香金童、传言散花玉女、五帝直符直日香官，各三十六人出。出者，严装显服，冠带垂缨。关启玄坛土地，方域神真。臣今设醮朝修，谨奏为入意其诸斋悃，具载青词。愿得太上至真道炁灵宝慧光下降，流入臣等身中，令臣所启之诚，速达径御至真无极大道三清上圣、昊天金阙玉皇上帝、东极慈尊青玄上帝道前。
　　请称法位
　　具位臣，姓某与临坛官众等，谨同诚上启太上无极大道虚无自然元始天尊，太上道君，太上老君，昊天玉皇上帝，紫微天皇大帝，紫微北极大帝，后土皇地祇，东极慈尊运明保元上帝，十方应化救苦天尊，九天生神上帝，三十二天上帝，五灵五老上帝，上清十一曜星君、二十八宿星君，三元三官大帝，北极四圣真君，北极九府上真道君，泰玄枢机三省上相真君，灵宝五师真君，九天诸司真宰天曹、诸司真君，大慈大悲救苦真人，大慈大悲大惠真人，妙行真人，法解真人，太乙玄生府青玄黄箓院主宰仙官，黄箓九司仙灵，九天普度仙真灵官，三元三官九府真宰，五岳五帝真君，祖玄真师真人，五天圣帝，本派经籍度师真人，北阴玄天酆都大帝，六洞十宫、九幽冥路、主执神灵，京都城隍诸庙圣众，三界应感一切真灵。臣闻，赤明开图，祖炁散洪蒙之粹；青华御极，神光敷混沌之精。握苍盖而禀清微，临黄舆而苏北郁。灵风鼓舞，威神徧满於十方；甘露涵濡，慧力圆通於三界。凝紫金之瑞相，宴碧玉之祥区。二府云联，九司星列。寻声赴感，慈悲演妙於香林；应化分身，道德凝玄於骞树。天人皈命，幽显倾心。臣等一念疏沦，五体澄虚。行道修斋，已拜鸿厖之惠；瞻天望圣，爰殚蝼蚁之诚。莫结草以摅诚，姑采苹而致荐。伏愿龙旗翠节，诩霄景於玄虚；凤葆珠幢，拥灵辉於碧落。清跸肃狮头之驾，黄麾严豹尾之尘。十华之日，驷来临风云合景；三极之霞，骖迂莅水月交辉。不忘应感之私，悉副恳祈之切。臣等不胜瞻天望圣激切之至。与醮列真，先当奉请。
　　降两班与醮列真
　　三界众真，醮筵列圣。向伸拜请，谅沐光临。请各整於仙班，共祗迎於帝御。
　　降九御
　　鸾舆至止，鹤驾临轩。与醮列真，如仪朝礼。朝礼既周，请升醮座。礼官上香，酒陈初献。
　　举散花
　　重称法位
　　具位臣姓某与临坛官众等，谨同诚上启三清上圣，东极慈尊，三界真仙，无鞅圣众。臣闻，云层列圣，青林凝生炁之华；风泽亿曹，黑垒结迷云之翳。罗六天之幽府，列九地之神乡。职宰阴阳，权司水火。匪廓庆云之汗漫，孰开昏雾之冥蒙。俾宴玉芝，永超金粟。企神功於浩劫，仰愿力於中天。虎拜勤渠，凤赡激切。臣等钦奉纶音，崇修玉箓，资荐某灵，益增天福，克证道真。匪请命於妙严，曷升神於霄极。肃芝坛而肆觐，依莲座以对扬。洁己首愆，精心徼福。果拜登真之惠，特敷证品之功。知恩报恩，当罄情於瑶玫；上德不德，固何意於珠环。葑菲自惭，苹蘩冒列。爰有青词，谨当宣奏。
　　宣词
　　词旨具陈，渊衷洞鉴。伏愿听卑
　　不遗，流丹恩於惠露；临下有赫，逭官玄宪於风霆。混万圣以时歆，罗千真而日鉴。蒙如蚁祷，亶谢洪私。臣等不胜，酒陈亚献。
　　宣进状
　　臣谨重诚上启三清上圣，东极慈尊，三界真仙，无鞅圣众。臣闻，渺渺大罗，凝九华之妙炁；尘尘剎土，现三际之法身。慈云东阐於玄真，圣日上宗於元始。玉毫远照，廓华盖而六合弥纶；金景旋飞，下昆仑而九幽昭朗。枝洒空青之蕊，瓶流沈碧之英。妙矣玄机，大哉至化。凡皈依而有请，悉提奖以无遗。用资某灵，伏愿五神冰莹，万炁波澄。心易悟未画之前，性顿觉无名之始。骊珠犹耀，映沧海以涵虚；蟾玉孤明，现碧霄而焕景。高步绿霞之景，栖身紫极之庭。翠篆承颜，侍赤圆於长乐；金芝缀武，凝青蔼於方诸。上愿覆载清宁，仪璘焕耀。山灵荐祉，川后呈祥。熙熙藏富於三农，桑麻雨足；荡荡收烽於四鄙，榆柳春闲。无焚林竭泽之忧，遂戾天跃渊之乐。三途五苦，均鼓舞於福乡；四海九州，悉欢呼於寿域。皇图永固，宗社隆安。臣等致恭，酒陈三献。
　　法事
　　臣谨重诚上启三清上圣，东极慈尊，三界真仙，无鞅圣众。臣闻，旋天色，凝天渊，函圆方而朗照，亲有德，享有道，廓经纬以周流。俯殚翼翼之小心，仰扣巍巍之大造。光明济下，冀旌几奏之勤；悦忽质旁，谅恕阶升之渍。以今敷陈礼毕，荐献情周。兰烟收凤鼎之华，莲炬暗龙缸之烬。前瞻翠节，将返景於璇霄；后瞩珠旛，已回光於瑶极。月驷逶迤而旁迈，云龙摇曳以高征。万圣旋班，千真复位。运元会道，百神混合於泥丸；入妙凝真，万炁虚圆於玄化。臣等下情，无任不胜攀恋之至。谨稽首顿首，奉辞圣驾。
　　回軿颂
　　存神烧香
　　香官使者、左右龙虎君、侍香诸灵官，当令臣设醮朝修之所，自然生金液丹碧芝英。百灵众真，交会在此，香火炉前。当愿醮修圆满，景福旁敷。十方仙童玉女，接侍兰烟，传臣向来所启之诚，速达径御至真无极大道三清上圣、昊天金阙玉皇上帝、东极慈尊青玄上帝道前。
　　宝华圆满天尊
　　送圣
　　化财
　　向来
　　回向
　　玉箓资度设醮仪竟
　　
