洪恩灵济真君集福早朝仪
　　经名：洪恩灵济真君集福早期仪。撰人不详。一卷。底本出处：《正统道藏》洞玄部威仪类。
　　洪恩灵济真君集福早朝仪
　　法事如式
　　各礼师存念如法
　　金真录霞，焕映三天。飞云丹霄，诸天控軿。晨晖启旦，阴翳俱捐。九微震空，五星回旋。万仙应感，自然妙玄。杳冥散体，分形百千。玄珠光耀，瑞降坛乾。显幽蒙惠，合景三田。和：与道合真。
　　呜法鼓二十四通
　　太上玄元五灵老君，召出臣身中三五功曹，左右香官使者，侍香金童，传言玉女，直日香官，功曹使者，三炁正神。速上关启查边魏赵刁五大元帅，岳许二元帅，天丁力士，左右神官。臣今升坛法事，钦奉圣旨，崇修斋醮，集福邦家，其诸丹悃，已录告闻。愿得正真生炁，下降流入臣等身中，令臣所启之言，速达九天金阙洪恩真君、九天玉阙洪恩真君圣前。
　　请称法位
　　具位臣某，与临坛官众等，谨同诚上启：九天金阙明道达德大仙显灵溥济清微洞玄冲虚妙感慈惠护国庇民洪恩真君，
　　九天玉阙宣化扶教上仙昭灵博济高明弘静冲湛妙应仁惠辅国佑民洪恩真君，
　　圣父齐王忠武翊亮真君，
　　圣母仁寿淑善仙妃，
　　圣妃泾国夫人顺助仁惠贞应仙妃、
　　卫国夫人善助慈懿恭静仙妃，圣兄唐王、洪王、鄂王、广陵王，圣舅护国公、奉国公，圣婿武安侯、宁国侯，圣子保大侯，彰信侯、保信侯、保宁侯、武宁公，圣侄昭德侯，安定侯、太宁侯，圣孙武昌侯，南昌侯，圣子圣孙圣侄列位公侯，唐王后明肃仙妃，洪王后仁慈仙妃，鄂王后顺懿仙妃，广陵王后善庆仙妃，圣女冲懿仙姬、明懿仙姬，圣妇善懿夫人、仁柔夫人、惠顺夫人，昭懿夫人、顺恭夫人、明哲夫人、恭懿夫人、靖懿夫人、昭穆夫人、慈孝夫人、圣妇列位夫人。上清大洞箓天机院雷霆省天文院地府诸司承行官将，驱邪捉祟、传符动法、消灾度厄、逐凶辟怪、监坛护法、观察巡捕将军，太岁尊神十二月将，本命元辰星官，风雷雨部仙众，左右丞相太宰少宰，六部尚侍内府公卿，左右注生注寿上宰，左右司禄司福上宰，左右侍从通事舍人，百官庶司所属曹僚列位公卿，左右福禄司所属二十四司曹官典，左右引进仙官，内侍顺成夫人、昭华夫人、容华夫人、修容夫人、修仪夫人、昭仪夫人、内典妇功夫人、丝枲夫人、筦库夫人、帐籍夫人、度支夫人，女府女史列位才人，女祝女御列位贵人，内殿内侍内典列位圣眷夫人，燕喜堂内注生司天乙注生神后、太乙监生神后，司禄司命上相夫人，守胎卫房夫人，保胎护命夫人，左右慈训夫人，保传夫人，左右掌籍夫人，掌印夫人，诸宫乳哺夫人、抱送夫人、抚育夫人、托生化婆神，永安留守查元帅，武安留守边元帅，节度使左监门魏元帅，都统军使右监门赵元帅，都监军使先锋刁元帅，五帅部下精兵猛将，左右岳、许二元帅，左右行宫侍御从官，司禄、司勋、司士、司书列位曹僚，司农、司稼、典丝、掌葛列位曹僚，司市、掌货、考工、饬材列位曹僚，厨官、优官、伶官，天捷、神捷、人捷、掌上、掌签、掌杯、掌鸾，传梦童子，神局节级，直殿直符香官使者，灵济宫土地合属威灵。恭望圣慈，俯垂洞鉴。
　　臣闻生天生地，混成一炁之宗。司阴司阳，妙散万殊之象。列日月星辰於乾造，奠山川海岳於坤维。品物流形，惟人为贵。凡囿生成之类，悉依化育之仁。臣某韦际夙缘，获亲正教。簪星服羽，沾濡雨露之深恩。领职行科，黼黻玄元之妙化。凡有祈告，愿赐感通。臣等钦奉圣旨，崇修清醮，集福邦家。以今清旦行道，请法众等，运兹初捻上香，和：香至灵济宫，遍九天金阙成华盖，供养显灵溥济洪恩真君。愿此香烟，供养九天金阙洪恩真君，灵济宫真仙圣众。臣等归身归神归命真君众圣，以是捻香功德，上祝皇帝陛下。恭愿道契唐虞，功侔轩昊。垂衣御极，车书昭文轨之同。负扆朝元，玉帛来梯航之远。福寿永臻於圣体，忠良克赞於皇猷。今故烧香，自皈依真君大圣众至真之德，得道之后，保天长存，和：与道合真。
　　以今清旦行道，请法众等，运兹二捻上香，和：香至灵济宫，遍九天玉阙成宝盖，供养昭灵博济洪恩真君。愿此香烟，供养九天玉阙洪恩真君、灵济宫真仙圣众。臣等归身归神归命真君圣众，愿以是捻香功德，归流四岳九牧，庶尹百寮，彬彬佐运，秩秩同仁，寅亮而弼一人，献纳而毗庶政。恭惟真君，协赞玄功，主张圣化。辅皇朝之弘大，亿万斯年。显神道之昭明，二五合德。今故烧香，自皈依真君大圣众至真之德，得道之后，永保长宁，和：与道合真。
　　以今清旦行道，请法众等，运兹三捻上香，和：香至灵济宫，遍九天宫阙成云盖，供养灵济宫真仙圣众。愿此香烟，供养圣父圣母、仙妃眷属，灵济宫真仙圣众。臣等皈身皈神皈命真君圣众，愿以是捻香功德，归流九州四海，天下苍生，百室盈而妇子宁，五谷熟而人民育。恭惟圣父圣母、仙妃眷属，注生堂一切圣众。九天称庆，五帝监生。周圆三炁之英华，混合二仪之精粹。生根育秀，鉴黎民伸精祈恳祷之诚。招神摄风，使比屋获嗣续蝉联之美。凡伸皈向，悉遂感通。今故烧香，自皈依真君大圣众至真之德，得道之后，永保长生，和：与道合真。
　　唱方
　　忏悔
　　一二启
　　三礼
　　重称法位
　　具位某与临坛官众等，谨重诚上启
　　圣位。伏闻九炁捆缢，结生根於紫户。
　　三元育养，凝命蒂於黄房，故胞胎魂魄，命之周圆，藉赤白青黄黑之混合。敬诺敬顺，符惊天骇地之祥。唱奉唱恭，契负阴抱阳之妙。虽赋形於中土，实受炁於一玄。臣等钦承上命，溥为下民，修斋诵经，烧香行道。昭灵庥於遐迩，集景福於邦家。伏冀广沛洪恩，诞敷玄造。凡庶情之有恳，惟大德之无私。生身蒙嗣续之荣，上世免若敖之叹。上愿三光焕耀，四炁朗清，风雨均调，生民乐育。则上明真君大慈之化，下副臣等皈命之诚。谨启以闻。
　　十二愿
　　存神烧香
　　香官使者、左右神君、侍香诸灵官，当令向来早朝之所，自然生金液丹碧芝英，百灵众真，交会在此香火炉前。当愿精诚上达，家国安宁，十方仙童玉女，接侍香烟，传臣向来所启之言，速达径诣九天金阙洪恩真君，九天玉阙洪恩真君圣前。
　　出堂颂
　　出户
　　洪恩灵济真君集福早朝仪竟
　　
