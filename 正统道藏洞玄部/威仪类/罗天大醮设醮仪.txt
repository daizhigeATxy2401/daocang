罗天大醮设醮仪
　　经名：罗天大醮设醮仪。一卷。底本出处：《正统道藏》洞玄部威仪类。
　　罗天大醮设醮仪
　　各礼师存念如法
　　宣卫灵咒
　　东方
　　九炁青天，明星大神。焕照东乡，洞映九门。转烛阳光，扫秽除氛。开明童子，号曰玄卿。备卫我轩，上对帝君。收魔束妖，讨捕凶群。奉承正道，赤书玉文。九天符命，摄龙驿传。普天安镇，我得飞仙。
　　南方
　　三炁丹天，焕景流光。荧星转烛，洞照太阳。上有赤精，合契虚皇。开明童子，号曰华房。总御火兵，备守玉堂。斩邪束妖，剪截魔王。北帝所承，风火冲当。流铃交焕，翊卫坛场。正炁流行，敢有巴狂。我享上功，坐运魁罡。亿劫长存，保天无疆。
　　西方
　　七炁素天，太白流精。光耀金门，洞朗太冥。中有素皇，号曰帝灵。保神安镇，卫我身形。断绝邪源，玉道正明。宫殿整肃，三景齐并。道合自然，飞升紫庭。灵宝符命，普惠万生。元皇正炁，来合我身。功加一切，天地咸宁。
　　北方
　　北方玄天，元始徘徊。辰星转烛，洞焕太微。黑灵尊神，号曰层威。玄冠飞天，仙裾羽衣。备守五门，检精捕非。敢有干试，豁落斩摧。玉符所告，神真八威。邪门闭塞，正道流辉。三光映照，我身无衰。策空驾浮，举形仙飞。
　　中央
　　黄炁中央，调理乾坤。陶镕阴阳，总统玄真。镇星吐辉，流耀九星。开明童子，号曰天璘。阳炁焰上，朱焕炎精。洞照内外，运我身形。百邪摧落，摄役鬼灵。中山神咒，普天使闻。五灵安镇，身飞上清。
　　鸣法鼓二十四通
　　无上三天玄元始三炁太上老君，召出臣身中三五功曹左右官使者、左右捧香金童、传言散花玉女、五帝直符直日香官使者各三十六人出。出者，严装显服，冠带垂缨。关启玄坛土地、方域神真。臣今设醮谢恩，谨奏为入意，其诸诚意，具载缄誊。愿得太上至真道炁，灵宝瑞光，下降流入臣等身中，令臣所启之诚，速达径御至真无极大道、三清上圣、昊天至尊金阙玉皇上帝御前。
　　请称法位
　　具位臣某与临坛官众等，谨同诚上启：虚无自然元始天尊、无极大道太上道君、太上老君、高上玉皇、十方已得道大圣众，至真诸君丈人、三十二天帝君、玉虚上帝、玉帝大帝、东华南极、西灵北真、玄都玉京金阙七宝琼台紫微上宫灵宝至真明皇道君、三十六部尊经、玄中大法师、上相上宰、上保上傅、太平下教二十四真人、西城总真王君、太乙真人、东岳上卿司命茅君定录保命二真人、名山洞府得道神仙、三界官属一切真灵。
　　臣闻：道不远人，彰非色非空之象；天能覆物，仰不清不浊之机。苟一念之精通，则十方之咸集。今时斋官某夙严素念，少罄丹衷。久洁星坛，已肃六斋之礼；再迎云躅，虔伸一醮之仪。嗟黍稷之非馨，念苹蘩之可祀。香交朝雾，气凝戛戛之龙车；磬递晓风，声杂寥寥之仙乐。敬之如在，感而遂通。伏愿驾羽飞云，十绝之旛幢隐映；出日入月，八珍之旌谛悠扬。三界侍轩，万神就座。臣等诚惶诚恐，冒犯威严，谨当奏降。
　　请班
　　降圣
　　安座
　　进荼
　　鸾舆鹤驾，敢延琳宇之居；凤饼龙团，敬效玉杯之献。望天颜之咫尺，鉴人意之翘懃。上下交通，内外环应。臣与斋官诚惶诚恐，稽首顿首，再拜谨陈茶献。
　　法事
　　臣闻：天本不言，虽曰祸淫而福善；道无不覆，然常恶杀以好生。雷霆寓震动之威，雨露有沾濡之化。网恢恢而不漏，德荡荡以难名。吉凶非数之适然，祸福皆人之所召。苟知迁善而远罪，自可转祸而为祥。切念斋官某居两仪博爱之中为万物最灵之数，被纶命牧民之际目兹浩劫可怜外境之瘟灾、兵戈、旱蝗、水灾身若泰和或者萧墙之衅起爰友乎分官列职，一乡善士昭告于十极高真。乃陈伏地之词，爰设罗天之醮，心存精白，仪备斋庄。兰烛相辉，宝炬散六花之瑞；沉檀交馥，金炉熏五色之祥。春满醮筵，云开黄道，将伸献礼，敢袭常程。惧苹藻之为羞，未能斋洁；采参苓之仙药，以代演污。物不足而诚有余，心既精而文可略。一忱冒渎，百拜震惊，清酒在樽，谨陈初献。
　　法事
　　臣闻：可道非道，可名非名，莫究
　　玄玄之理；以神谓神，以圣谓圣，钦惟濯濯之灵。念此身如水上之沤，嗟光景若风中之烛。孽不可逭，惧汉罔之可疏；善或可禳，见韩书之具载。鉴清八表，醮设罗天，冰洁五官，诚存一念。已彻潢污之供，重伸采藻之忱。谢罪谢恩，愧獭豺之何似；成终成始，怜犬马之惟勤。视无见而听无闻，仰洋洋之在上；亲有德而飨有道，鉴恳恳之由衷。消禳黑籍之愆，乞注清都之禄。介将来之景福，消巳见未至之灾危。臣等虔诚酒陈亚献。
　　法事
　　臣闻：若存若亡，无声无臭。上天之载，荡荡巍巍。至道之精，恍恍惚惚。辄殚悃素，仰叩圆青。顾有漏之幻躯，获罪而无所祈祷；仰无名之妙道，大德而有以包容。是谷旦之谨严，肃兰场而致洁。黄冠被羽，尽八日以七宵；紫府飞云，建九节而十绝。决真文而敛席，陈芳醮以散坛。倏瞻奎壁之光，望鉴草茅之恳。罪山摧灭，增寿岳之弥高；福海澄清，流禄河之不竭。臣与斋官稽首再拜，设醮谢恩，酒陈终献。
　　法事
　　具位臣某与临坛官众等谨同诚上启：三境至尊、十方上圣、玉京金阙天帝天真、十方师尊圣众、三界官属、一切威灵。臣等多生幸会，宿命因缘。早沾枫陛之恩，簪星披羽；嗣拜芝坛之法，破券分环。既传九等之规，难尽一心之恳。今承请命，辄效焚修。画角收声，玉佩响玎珰之韵；芳樽泻翠，金杯飞皎洁之光。百拜三行、已尽钦崇之志；千愆万罪，庸披首谢之文。斋官心词。谨当宣奏。
　　宣词
　　宣疏
　　宣进状
　　具位臣某再拜上启：三清上圣、十极高真，醮筵真宰，一切威灵，恭望天慈，俯昭谢悃。臣闻：大罗渺渺，瑶墀景丽於长春；云层峨峨，贝阙辉凝於不夜。门敞黄金之殿，梯横白玉之楼。霞烂圆光，映雍雍之御表；星分班次，拱奕奕之微垣。矧至尊履位而见则犹难，况以臣召君而训云不可。恃上帝勿嫌其卑贱，致下民僭屈於尊严。既毕朝仪，盍迎归驾。伏想虚无元始，车回於大有妙庭；灵宝道君，辇向於上清真境。飞龙舞鹤，迎老君之还玉京；啸凤飞鸾，拥昊天之归金阙。天皇回勾陈之位，紫微还北极之垣。后土地祇，勑地神而还御；长生大帝，同救苦以回辕。三皇五老以还宫，四梵九霄而回驭。然后饯诸天之复位，望群仙而翼辕。拜送在会神仙归天界者，伏想：鞭鸣云路，户敞天庭。济济仙班，肃若揖冕流而入；巍巍法驾，森然拥旌节之回。羽衣翩而鹤唳频闻，音乐奏而鸾声渐远。尚愿两仪交泰，二气循常，景星出有道之邦，甘露液嘉禾之地。拜送在会神仙归地府者，伏想：门开岳府，锁掣泉扃。整整鸾舆，翕尔向宫庭而入；翩翩鹤驾，依然从岩洞之居。珠帘卷而彩女欢迎，宝驾回而琼仙笑揖。尚愿佳祥启运，圣泽漏泉，岳神生盛世之贤，帝诏恤冥关之类。拜送在会神仙归水府者，伏想：龙回沧海，马过洞庭。肃肃神游，俨若自帝宫而入；森森法服，欣朝御座而回。轩车息而月印千江，琴剑收而烟笼三岛。尚愿恩波及物，惠渥沾民，四溟止鲸霈之涛，三级助鱼跳之浪。然后，拜送在会神仙归阳间者，伏想：云浮珍驾，星列珠幢。在在山川，久矣俟尊神而入；堂堂祠宇，肃然迎仙圣之回。灵旗卷而铁马嘶风，天仗随而金貂带月。尚愿尊膺庙食，福界邦民，慈云遍化雨之施，和气敛瘟风之散。次及灵归家庙神镇龛堂坊隅之内，各有司存欻鲦之间，寂无遗响。臣等夕淹飙驭出斯语，以何颜遥望天阶，恨此身之不羽，后启奏迎之礼，尚希降格之慈。臣等下情无任俯伏攀恋之至，一心奉送。
　　罗天大醮设醮仪竟
　　
