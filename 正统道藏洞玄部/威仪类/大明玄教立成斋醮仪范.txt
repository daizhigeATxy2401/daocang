大明玄教立成斋醮仪范
　　经名：大明玄教立成斋醮仪范。明宋宗真等编。一卷。底本出处：《 正统道藏》 洞玄部威仪类。
　　大明玄教立成斋醮仪范
　　御制玄教斋醮仪文序
　　朕观释道之教，各有二徒。僧有禅，有教。道有正一，有全真。禅与全真，务以修身养性，独为自己而已。教与正一，专以超脱，特为孝子慈亲之设，益人伦，厚风俗，其功大矣哉。虽孔子之教明国家之法，严旌有德而责不善，则尚有不听者。纵有听者，行不合理又多少。其释道两家，绝无绳愆紏缪之为，世人从而不异者甚广。官民之家，若有丧事，非僧非道，难以殡送。若不用此二家殡送，则父母为子孙者是为不慈，子为父母是为不孝，耻见邻里。此所以孔子云：西方有大圣人，不教而治，即此是也。
　　今之教僧教道，非理妄为，广设科仪，於理且不通，人情不近。其愚民无知者，妄从科仪，是有三、五、七日夜讽诵经文。经乃释道化人为善、戒人为恶之言，犹国家之有律令。若诵经而使鬼魂听之，以发挥其善念则可。若诵经而欲为死者免罪，如犯刑宪而读律令，欲兔其罪，是为不可。盖糜费家资，僧道蠢蠢之徒，将以为仪范之美，致使精神疲倦。观其仪范之设，於中文讹字否，达者遂讥毁之。所以讥毁者，佛未请，三清未至，辄便望壁启闻斋主之事。僧甚至日三遍对佛宣扬，道乃日三朝而敷奏，以此观之，释迦与老子非重听而瞽目，故烦之於再三。若不如此，果何理耶？勑礼部会僧道，定拟释道科仪格式，遍行诸处，使释道遵守。庶不糜费贫民，亦全僧道之精灵，岂不美哉。
　　洪武七年十一月
　　大明玄教立成斋醮仪范
　　序略
　　神龟龙马，图书出应於明时；九凤八鸾，呜唱密谐於妙范。方宝珠之辉耀，至玉局之高呈。三十六部，蕴奥之文，极披详而莫既；五千余言，道德之旨，与治化以同符。自经义隐而失真，致科范传而寝广。百家异户，历代滥觞。唱赞繁，则质实之弗专；昼夜多，则精诚之必懈。考之於礼乐制度，既或僭差；质之於天地神祇，宁无冒渎。喜有圣人之在上，庶几仙道之重新。钦遇皇帝陛下，洁静精微，高明博厚，绥万邦，见梯航。入贡总三教，如江汉朝宗。昭事上帝之诚，郊焉而享；怀柔百神之礼，感而遂通。用敛福於庶民，复留神於两教。洪武七年十一月二十三日，臣宋宗真、赵允中、傅同虚、邓仲修、周玄真等钦奉圣旨，编定道门科仪，去繁就简，立成定规进奏。臣宗真等性质凡昧，学识浅陋，不揆率易，谨编定仪式，录稿进呈。倘经天监，出自圣裁，行之於幽显之问；有所益利，实道门万世之幸。谨列品序，仪文于后。
　　大明立成玄教斋醮仪
　　建度亡醮三日节次目录
　　第一日
　　发直符
　　洒净，法事，召将，
　　三献酒，读关文，遣将，
　　化财回向。
　　扬旛
　　法事，白文，吟偈，
　　讽经回向。
　　安监坛、监斋
　　法事，白文，讽经回向。
　　敷座演经
　　请经法事如式，讽灵宝经，
　　生神章，救苦经，生天经。
　　灵前召请
　　咒食，讽经，回向。
　　立寒林所
　　法事，吟偈，召孤施食，
　　讽经，化财。
　　第二日
　　洒净，法事，讽经。
　　礼忏
　　或朝天忏，或九幽忏，或三官谶，
　　灵前咒食，至晚接待孤魂施食
　　第三日
　　法事，净坛，请师，
　　降神通意，安镇五方符，
　　告符简，关灯，召亡，
　　沐浴更衣，参礼咒食。
　　济孤
　　施斛炼度传戒
　　设醮
　　法事，献供，祭酒，
　　读疏，送神，化财满散。
　　建醮一昼夜节次目录
　　发直符，扬旛，安监坛，
　　敷座演经，净坛请师，
　　降神通意，告符简，
　　关灯，召亡沐浴，
　　参礼咒食，设斛济孤传戒，
　　送亡，化财，设醮，
　　献供，祭酒，读疏， 
　　送神，化财圆满。
　　建醮一日节次目录
　　发直符，安监坛，诵经，
　　请师，降神通意，关灯，
　　召亡沐浴，参礼咒食，设食祭，孤传戒，
　　设醮，献供，祭酒，
　　读疏，送神，化财满散。
　　大明立成玄教斋醮仪
　　建度亡醮三日节次
　　第一日
　　发直符
　　咒水　洒净
　　洞中玄虚，晃朗太无。八方威神，使我自然。灵宝符命，普告九天。乾罗答那，洞罡太玄。斩妖缚邪，杀鬼万千。中山神咒，元始玉文。吾诵一遍，却鬼延年。按行五岳，八海知闻。魔王束首，侍卫我轩。凶秽消散，道炁常存。
　　召将　焚符
　　三献文
　　伏以范围天地之道，具载斋科；昭回云汉之文，合先疏牍。将感通於一瞬，庶克享於多仪。酌仙酝以浮香，初筵既秩；望玄都而驾景，六合非遥。酒在清樽，谨陈初献。
　　伏以形而上者谓道，妙莫能名，圣不可知。为神，礼存敬享。既领行持之职，将誊启告之诚。望真阃之开张，仙凡有间；乘飙车而陟降，上下无方。谨运一枕，用陈二献。
　　伏以官天地，府万物，道所以尊；润风雨，鼓雷霆，神无不在。赫若仙科之着，大哉神化之灵。我有椷封，神将省览，有烦传达，庶副恳祈。庸罄一忱，用终三献。
　　读关　遣将　化财回向
　　扬旛
　　法事　白文
　　伏以太乙慈尊，广布汪洋之泽；大千世界，咸依救度之仁。洒甘露以沾濡，敷庆云而覆焘。今者仰遵玄号，昭揭华旛。赤字垂芒，普照昏衢之朗日；洪庥释罪，广施法海之慈航。稽首皈依，称扬赞咏。
　　咒旛
　　东华妙严，慈相亿千。身居长乐，安坐金莲慧光无碍，照烛幽泉。枯骸朽骨，咸得光鲜。甘露流润，遍洒空玄。拔度沉溺，不滞寒渊。
　　吟偈
　　祥云结就此灵旛，影落浮空散世问。缥缈灵风才一举，含灵俱得脱幽关。
　　讽经　回向
　　安监坛
　　伏以三界之中，位各分於真宰；一方之内，功必赖於神明。况此修斋当严，翊卫恭惟，监坛效职，一切威灵，俨然威像，卓尔神灵。秉总明正直之心，司祸福吉凶之柄。百神所范，庶类咸皈。凡有投诚，必蒙感应。伏望云旗耀日，驭风马以来临；仙仗腾空，屏妖氛而肃静。证明斋事，弹压灵场，法众皈依，志心奉请。
　　请神　法事　讽经
　　安监斋
　　伏以道以斋为先，当备洁涓之供；诚以礼为重，尤严烹饪之功。欲令庖馔以肃清，必仗神威而监董。伏冀灵游来格，潜施弹压之威；法味精修，蔑有纷葩之气。斋功克就，祀事圆
　　成，法众皈依，志心奉请。
　　请神　法事　讽经
　　敷座演经
　　盖闻：元始一炁，化生诸天。开明三景，是为天根。上无复祖，惟道为身。是知道者，不可思议。非有为有，非无为无，应现十方，发育万类。如月涵众水，了然之影相俱圆；犹云敛长天，廓尔之虚空无碍。真常湛寂，恍惚杳冥，济世无方，度人无量。以今孝士，上念亡灵，幻形有尽，真性常存。虽平等本来，不越一真之体；然染缘累劫，宁无三毒之尘。自非观听於法音，曷可超凌於上界。是用演洞玄之妙典，于以廓灵宝之慧光。珠黍现时，再引仙真之勃勃；璇玑停处，了观大量之玄玄。法众虔恭，请经如法。
　　请经　法事　讽经
　　灵宝度人经　生神章经
　　救苦经　生天经
　　灵前咒食
　　自然生神章，灵书开大有。普为诸众生，称扬秘密咒。奉请亡过灵，澄心恭稽首。以今施法食，惟愿来歆受。
　　奉为灵仪，上资云路，往生仙界。念灵宝慈慧礼请，颂曰：
　　稽首明慧虚无尊，稽首皈依重玄主，栽成天地无得称，悉为众生作恃估。
　　慈悲五道转轮回，哀救三涂地狱苦，皈依东极青玄尊，皈依六道慈悲父。
　　皈依三清无上尊，永离生死长绵绵，出有入虚无所待，能令枯朽便成仙。
　　千劫万劫难一遇，为众广说业因绿，回骸起死永长存，使其形神无变迁。
　　散消长夜苦，释恼三涂中。华池流真香，功德不思议。一洒甘露浆，如热得清凉。神魂生大罗，润及於一切。
　　奉为灵仪，上资云路，往生仙界，念净酆都、破地狱、离寒庭、升仙咒：
　　茫茫酆都中，重重金刚山。灵宝无量光，洞照炎池烦。七祖诸幽魂，身随香云旛。定慧青莲花，上生神永安。功德金色光，微微开幽关。华池流真香，莲盖随云浮。仙灵诵玄华，常居十二楼。急持灵宝咒，自在天堂游。寒庭多悲苦，回首礼玄微。女青灵宝符，中山神谛书。一念升太清，默诵观太无。功归九幽下，渐渐生紫虚。
　　生魂育魄咒
　　灵芝无根，众妙之源。中凝七魄，内结三魂。二十四真，出入无门。杳冥之内，恍惚原精。随劫存亡，逐炁而生。外凝混朴，内养七真。五神植华，三台敷荣。紫阁素童，度魂归婴。腾云而升，逐雾浮空。中有玉真，号日神翁。左挟无英，右卫白元。玄兽遏后，丹禽拥前。上浮翠盖，下拥金莲。香云凝空，甘露无穷。用之无尽，寻源弗终。
　　三光法炁开重楼咒
　　浩精生法炁，氤氲凝天中。两曜共澄彻，五纬交相通。三光焕已明，宝气凝三宫。仙乡会九老，咽服百骸丰。金华照光景，身与造化同。念道合自然，万劫寿无穷。
　　加持法食咒
　　回首仰玄罗，合景挹灵芒。拘魂制七魄，思审定中央。行住礼虚无，寝息宴玄房。饥餐黄碧花，渴饮琼林浆。神精升大罗，合体炼真光。复照观太无，常在空中游。玄通泯波际，真化靡中期。眇眇无终始，行者当自知。寂寥忘理教，应运阐玄微。降道不自招，要当先所施。会归无二趣，随心自合离。
　　普献法食咒
　　香烟散十方，花开莲子房。骞林珍果柰，仙真甘露浆。自然香厨食，琼液妙难量。吾今普供养，逍遥上福堂。
　　勤修大道法，精心感太冥。黄华降真炁，五脏结胎婴。七祖生天堂，兆魂飞上清。福利无不遍，此食施众生。
　　讽经　化财　回向
　　立寒林所
　　吟偈
　　符命通溟漠，灵旛扬晓风。迁神超北府，飞舄上南宫。
　　志心遍召：三涂九夜，六道四生，有灵无祀，男女幽魂。惟愿乘三宝力、三宝慈悲，此日今时，来临法会。
　　施食接待　讽经
　　第二日
　　洒净　法事　讽前诸经
　　礼忏
　　举起敬赞　按人各恭敬
　　三皈依
　　志心皈依，十方三宝，当愿亡灵，起心回向，一切信礼。
　　敷坐赞
　　道场众等，执简当心，礼忏如法。念忏，或朝天忏，或九幽忏，或三官忏。
　　灵前咒食如前　至晚接孤施食。
　　吟偈　焚符
　　大有通玄户，郁单降神霄。黄云凝灵府，阴阳气象交。
　　志心遍召：三涂九夜，六道四生，士农工商，文武医卜，千行万类，百家九流，有灵无祀，男女幽魂。惟愿乘三宝力，三宝慈悲，此夜今时，来临法会。
　　咒斛　讽经
　　第三日
　　法事　咒水净坛
　　请师　降神通意
　　安镇五方真符　告符简
　　关灯　召亡　沐浴更衣
　　参礼　咒食回向
　　济孤施斛
　　灵宝设斛科
　　称扬太一救苦慈尊
　　焚符　洒净
　　清净道德之香，无远弗届；太虚寥廓之际，有感必通。以今建斋某开建法筵，普资幽爽，恭望慈光，下垂开度。九幽滞爽，咸蒙解脱之功；六道灵魂，悉遂逍遥之果。法众皈依，称扬功德。
　　称太一救苦慈尊
　　伏闻：一炁盈虚，万形出没，死复生而生复死，人为鬼而鬼为人，轮转无穷，报偿不息。悲莫悲於六道，苦犹苦於四生。盖乏善者难陟善阶，积恶者斯归恶道。赖我玄祖，拯汝沉沦，广敷济拔之科，大启超升之会。当阴惨阳舒之际，乃神交鬼聚之时。魂气动而悲风生，灵响发而阴雾霭。洪音一举，黑壤遥闻。仰惟紫极玄尊，青华教父，指明星为慧炬，广运照临；凝梵炁作法桥，大垂拯济。追魂使者，告召十方，所属地祇，招延催促。当愿天仙道、神祇道、人伦道、地狱道、饿鬼道、旁生道，孳生物命，鱼鳖昆虫，不瞬息间，遍高深而普告；由斯须顷，周遐迩以咸知。自然意感，诚孚翕尔，影随响答。呼群率众，声相应气相求；出死入生，眇能视跛能履。无遮无碍，源源而来；或后或先，徐徐而至。使者运招徕之力，魂兮承摄召之功。所有开业道灵音，谨当吟咏。
　　诵酆都咒焚召魂符
　　称太一救苦慈尊
　　召孤　吟偈
　　太微回黄旗，无英命灵旛。摄召长夜府，开度受生魂。
　　志心遍召：九州分野，十类河沙，雷馘天诛，虎狼伤啖，刀兵屠戮，产死阵亡，有灵无祀，男女幽魂。惟愿乘三宝力、三宝慈悲，此夜今时，来临法会。
　　志心遍召：投河落井，洪水漂流，劫火焚烧，饥荒流荡，瘟灾时疫，自缢刎亡，有灵无杞，男女幽魂。惟愿乘三宝力、三宝慈悲，此夜今时，来临法会。
　　志心遍召：尽十方空界，遍郊野中，客死之魂，横亡之鬼，枯骸朽骨，男女幽魂。惟愿承三宝力、三宝慈悲，此夜今时，来临法会。
　　沐浴念咒　焚冥衣
　　焚解冤释结符　加持斛食
　　五厨经
　　一炁和泰和，得一道皆泰。和乃无一和，玄理同玄际。
　　不以意思意，亦不求无思。意而不复思，是法如是持。
　　莫将心缘心，还莫住绝缘。心在莫存心，真则守真渊。
　　修离志离志，积修不符离。志而不修志，已业无已知。
　　诸食气结气，非诸久定结。气归诸本气，随取当随泄。
　　散施斛食
　　念太一救苦慈尊於此行炼度符法
　　传戒
　　道言，戒者，止也。所以止人非心，归於正定，故戒生定。儒者，亦谓知止，而后有定。但三洞众经、四辅秘典、演说戒法，种种不同。惟无上洞玄灵宝九真妙戒者，诸戒之首。天人共仰，幽显咸遵，无上之上，洞玄中玄，万神之灵，一气之宝，妙贯三才，戒制六情。数定於阳，故分为九。修而不伪，故名二为真。仙凡仰之，以为城郭；幽显资之，以为梯航；灵魂受之，以为法药。然受戒之法，静默为先；持戒之法，勤拳为上。法众皈依，同诚赞咏。
　　按人各恭敬
　　夫三皈依者，即是皈依道、皈依经、皈依师也。是故众魂，皆当信礼。
　　三皈依
　　皈依既毕，戒法将传。幽壤豁若春回，冤对涣然冰释。罪花凋落，功果圆成，法众皈依，当传九戒：
　　第一戒者克勤，忠於君主；
　　第二戒者敬让，孝养父母；
　　第三戒者不杀，慈救众生；
　　第四戒者不淫，正身处物；
　　第五戒者不盗，推义损己；
　　第六戒者不嗔，凶怒凌人；
　　第七戒者不诈，谄贼害善；
　　第八戒者不骄，傲忽至具；
　　第九戒者不二，奉戒专一。
　　妙戒灵文，黄箓白简，既备敷於妙典，当敬受於灵文。夫心焉难制，制以九戒，则可归心於太虚。形也未超，超以二符，自可炼形於上境。亡灵直须生，生勿忘於戒。言劫，劫常持於符券。澄神物外，尘缘永断於多生；受质阳间，善果自臻於有冰。流芳见在，庆及无穷，稽首慈尊，辞筵好去。
　　读符牒疏　送亡
　　化财　回向
　　资度设醮三献科
　　讽咒
　　称职位
　　具法位某与临坛法众等，谨同诚上启：虚无自然无极大道太上老君、青玄救苦慈尊、三十六部尊经、玄中大法师、祖师正一静应真君祖玄真师、经籍度师、列位真人，玄坛应感，一切威灵。伏闻：云宫法界，上瞻东极之光；风泽洞虚，下接北阴之境。考对莫逃於宪网，摄提特启於玄科。凭丹简以出幽，迁神破妄；资玉眸而炼质，混景成真。慈尊之愿力宏深，仙圣之仁心显着。属建修之，应感随生，化以逍遥。紫府清都，方罄仰瞻之志；潢污行潦，俯殚报效之诚。仰冀飙羽清尘，云车泛景，应物随机而显现；月印千江，排空驭气以飞翔。烟飘八极，旁流慈贶，鉴享恭虔，谨运丹衷。用陈初献。
　　初献法事
　　伏闻：无极无穷，莫测虚玄之妙；方生方死，亦犹夜旦之常。特迷悟之有殊，致升沉之各异。念黑郁铜关之苦趣，或堕拘留；瞻青玄莲座之慈光，所祈济度。爰遵依於仙范，沐濯炼於形魂。超凌生化之无违，报效献陈之敢后。蜡台灯蕊，祥开九色之辉，醮席松花，诚感众真之会。跄跄济济，肃肃雍雍，再运丹衷，谨陈亚献。
　　亚献法事
　　伏闻：冥慧洞清，经教之流传不息；逍遥快乐，神魂之超化有归。拯幽显以昭苏，秉精诚而激切。恩波穆穆，感沾被以深隆；明水拳拳，愧献陈之菲薄。当愿所荐亡魂，顿除业报，永断执缘。水月光中，自悟本来之性；人天界上，托生福慧之身。今孝士某悃忱感格，行愿满圆。三灾八难以潜消，常居吉庆；百顺千祥之并集，动履光华。爰罄一忱，酒陈终献。
　　三献法事
　　读疏　送神
　　伏以道无弃物，沐济拔以不违；礼有节文，幸醮陈之克满。湛湛杯香之已注，沉沉漏箭以频催。埃尘特愧於凡蒙，飚羽岂能於款驻。云霄景象，实不尽於攀瞻；宇宙玄恩，尚永依於覆护。某等无任攀恋之至，谨再拜奉送。
　　化财　满散
　　大明玄教立成斋醮仪范竟
　　
