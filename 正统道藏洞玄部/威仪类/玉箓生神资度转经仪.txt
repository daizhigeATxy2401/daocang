玉箓生神资度转经仪
　　经名：玉箓生神资度转经仪。一卷。底本出处：《正统道藏》洞玄部威仪类。
　　玉箓生神资度转经仪
　　早朝
　　师堂序立
　　法事
　　跪启
　　具位臣姓某上启玄中教主、玉虚明皇道君，三天教主、正一天师真君，灵宝教主，经籍度师真君，监斋大法师真君，太极左宫仙公真君，九天都仙太史真君，人天教主，华盖浮丘真君，清微灵宝道德正一历代师尊。恭望师慈，俯回洞鉴。臣今钦奉纶音，崇修玉箓，荐扬大斋。以今领众升坛转咏，洞玄灵宝九天生神玉章，第一过至第三过，祈恩升荐某灵进登清静，旁资孤爽，均证生方。未敢自专，先伸启告。伏愿一卷必立，师密授启蒙之训；众真监度，我犹如侍坐之时。干冒师严，臣等下情不胜惶惧之至。领众升坛，恭行典式。
　　唱道，引至坛前序立
　　降神王
　　法事
　　具位某上启十方无极飞天神王、长生大圣无量度人君，飞天使者，飞天吏兵，侍卫经宝一切圣众。伏闻，元始说经，功昭垂於浩劫；虚皇演教，泽广被於含灵。某恪意遵行，志心持诵。周九过生神之典，度一切沈滞之魂。颁行符命之文，普超灵识；蠲洁苹蘩之荐，用表忱诚。法众如仪，修斋奉请。
　　修斋奉请
　　东方无极飞天神王降临坛所，
　　南方，西方，北方，东北，东南，西南，西北，上方，下方。
　　云舆
　　向来启请，伏想羽节徘徊，霓旌缥缈。千乘万骑，勃勃浮空而来；九凤八鸾，嗈嗈自天而下。某等无任虔恭，净茶上献。具有诚疏，谨用披宣。
　　宣疏
　　焚化
　　疏文披露，圣听昭回。愿周九转之功，共证一乘之妙。神魂升度，永超清静之乡；苦爽沾恩，尽睹光明之境。某等不胜虔祷之至。谨言。
　　升坛
　　上香
　　信礼
　　默礼师，存念如法
　　请宣神咒
　　七灵隐神，三元混形。变阴化阳，外清内明。洞彻太和，九宫摄英。飞丹郁秀，炼度八门。脱胎却死，七魄散分。百神混合，兆为帝宾。
　　鸣法鼓二十四通
　　无上三天玄元始三炁太上道君，召出臣等身中三五功曹、左右官使者、侍香金童、传言散花玉女、五帝真符直日香官，各三十六人出，关启所言。臣今入意愿得太上十方正真生炁下降，流注臣等身中。令臣所启二速达径御无上至真三宝昊天玉#1皇上帝、东极救苦天尊九天生神上帝道前。
　　请称法位
　　具位臣姓某与礼官等，谨同诚上启太上无极大道虚无自然元始天尊，玉宸道君、灵宝天尊、太上老君、道德天尊，统天元圣天尊，寻声救苦天尊，朱陵度命天尊、东华木公上相青童道君，西灵金真万炁祖母元君，十方灵宝救苦天尊，十方已得道至真诸君丈人，九天生神上帝，三十二天上帝，三皇五老上帝，五福十神真君，东华南极西灵北真玄都玉京金阙七宝玄台紫微上官灵宝至真明皇道君，上相上宰、上保上傅、四司五帝、十方无极至真，三十六部尊经神仙，上清日月、五星四曜、南辰北斗、万象高真，十方无极无量品至真大神，飞天神玉，长生大圣无量度人君，天真皇人妙行真人，三元三官大帝，九天采访使者，玄中大法师，三天大法师、灵宝三师真君，广天列宿星君，清微历代宗师，九天天曹诸司上圣，北极四圣真君，南昌上下宫朱陵火府黄箓院主宰三元真君，度人不死诸位真君，兴生独隶可韩功都聚魂五府真宰，三界大勋魔王侍经五帝，玉童玉女，九天符使，九天侍卫，一切灵仙，五岳五天圣帝、储副佐理真君，北阴酆都大帝，九垒帝君，五炁天君，十宫真君，三元宫府百二十曹、考官掾吏，十方九幽诸狱主者，水府榑桑大帝，旸谷神君，九江水帝，十二溪真雷霆雨部神祇夫箓、官君将吏，巨天力士执罚神兵、五帝直符、六宫掾吏、牛头狱卒、马面大神、玄都茭龙驿吏、赍简童子、护戒威神、三界直符、四直功曹、城隍里社正神、侍香灵官、直符宣通召命，三界应感，一切威灵。臣闻，灵宝本章，总百魔隐韵之玄奥；洞玄妙典，敷九天生神之威仪。神功与天地齐，功大惠实，死生蒙惠，是为胜范，普度无穷。以今钦奉纶音，崇修玉箓大斋几昼夜。今则登坛转诵，洞玄灵宝九天生神玉章，升荐某灵、证果逍遥，旁资苦爽，均遂生方。以今法事严陈，琅函将启。敬伸誊奏，仰冀鉴观。伏愿三境高明，九天上圣。同垂玄贶，普赐洪恩。俯降道场，证盟修奉。十方法界，六合寰区。五道众生，九幽诸狱。以兹功德，徧用庄严。当愿经宝宏宣，幽关罢对。净魄蒙恩而上超道岸，苦魂受炼而永离泉乡。冤对蠲除，罪根落灭。径圆成於道果，即度品於朱宫。稽首饭依，无极大道。
　　侍经白文
　　三皈依
　　宿命赞
　　侍经开经
　　敷座赞
　　静念如法
　　寂寂至无宗
　　请转法轮
　　师题经
　　众讽经毕
　　侍经回向
　　解座吟
　　步虚，旋行至子宫，上香
　　师白文
　　伏闻，位镇坎宫，校录鬼神之府；威灵子位，总司罪福之权。应五气以分辉，悯群生之沦没。以今钦奉纶音，崇修玉箓，升荐某灵，超登清静，旁资苦爽，均证生方。今者诵咏宝章，已周一过。祈玄恩而诞布，度苦爽以超升。伏愿俯纳虔祈，特垂拯济。俾三涂开泰，五苦停酸。幽夜开光，咸登彼岸。具有疏文，谨当宣告
　　宣疏
　　谨请郁单无量天唐符使，速出班次，祗受公文。
　　宣关
　　焚化
　　侍经开经
　　敷座赞
　　请转法轮
　　师题经
　　众讽经毕
　　侍经回向
　　解座吟
　　步虚，旋行至坤宫，上香
　　师白文
　　伏闻，位当参位，端居仁静之乡；德运坤中，流布梵阳之炁。度人利物，起死回生。以今钦奉纶音，崇修玉箓，升荐某灵，进登清静，旁资苦爽，均证生方。今者诵咏宝章，已周二过。敬颁宣於恩命，祈拔度於神魂。伏愿俯降大慈，特从凡恳。俾幽冥之开泰，使道果以圆成。具有疏文，谨当宣告
　　宣疏
　　谨请上上禅善无量寿天刘符使，速出斑次，祗受公文。
　　宣关
　　焚化
　　侍经开经
　　敷座赞
　　请转法轮
　　师题经
　　众讽经毕
　　侍经回向
　　解座吟
　　步虚，旋行至震宫，上香
　　师白文
　　伏闻，尊居卯位，有情俱沐於玄恩；德合震宫，幽显咸资於大化。随方应号，无量度人。以今钦奉纶音，崇修玉箓，升荐某灵，超登清静，旁资苦爽，均证生方。今者诵咏宝章，已周三过。敬颁宣於恩命，祈拔度於神魂。伏愿上彻苍昱，俯怜丹悃，证盟开度，济拔幽冥。具有疏文，谨当宣告。
　　宣疏
　　谨请梵监须延天黄符使，速出班次，祗受公文。
　　宣关
　　焚化
　　三闻经
　　还神烧香
　　仙灵仙官、金童玉女、五帝五岳、神仙真人，三炁正神，左右龙虎君、天仙地仙，五灵香官，当令召致十方正炁，自然生金液丹碧芝英。百灵众真，交会在此，香火炉前。令臣等学道得道，求仙得仙。十方仙童玉女，接侍香烟，传臣向来所启之诚，速达径御无上至真三宝昊天玉皇上帝、东极救苦天尊九天生神上帝道前。
　　下坛
　　谢师
　　具位臣姓某上启玄中教主玉虚明皇道君，三天教主正一天师真君，灵宝教主经籍度师真君，监斋大法师真君，太极左宫仙公真君，九州都仙太史真君，人天教主华盖浮丘真君，清微道德正一历代师尊。恭望师慈，俯昭谢悃。臣适来升坛，转咏九天生神玉章，祈恩升荐某灵，进登清静，下及法界孤幽，超出沈冥，迁升仙界。仰荷主维，已周三过，径伸谒谢，尚冀成终。伏愿何福不臻，悉入生门之度；说经未竟，少稽仙仗之留。临午行科，别伸启告。臣等下情无任虔谢之至。谨言。
　　向来
　　念善
　　午朝
　　师堂序立
　　法事
　　跪启
　　伏以太阳洞明，景焕三炁之蓊冥；彩仗下凡，筵想诸天之齐到。门下具位臣姓某上启玄中教主、玉虚明皇道君，三天教主、正一天师真君，灵宝教主、经籍度师真君，监斋大法师真君，太极左宫仙公真君，九州都仙太史真君，人天教主、华盖浮丘真君，清微灵宝道德正一历代师尊。恭望师慈，俯回洞鉴。臣今钦奉纶音，崇修玉箓，荐扬大斋。以今领众升坛，转咏洞玄灵宝九天生神玉章第四过至第六过，祈恩升荐某灵，上登福境，下及法界。孤爽出离幽冥，迁升净域。未敢自专，再伸启告。伏愿七宝经台，常睹紫虚之郁秀；三清洞阙，遥瞻梵炁之弥罗。臣等干冒师严，下情不胜惶惧之至。领众升坛，恭行典式。
　　唱道
　　升坛
　　上香
　　信礼
　　默礼师，存念如法
　　请宣神咒
　　元始开图，太玄肇灵。虚极无象，一气流形。化生二景，五纬凝精。混合自然，怛除结婴。总真布景，焕赫九清。炎池廓奕，七纪齐井。祈师卢浩，丹天耀精。朱光炼度，赤霭散明。三华郁秀，晖映帝宸。
　　鸣法鼓二十四通
　　无上三天玄元始三炁太上道君，召出臣等身中三五功曹、左右官使者、侍香金童、传言散花玉女、五帝直符直日香官，各三十六人出，关启所言。臣今入意愿得太上十方正真生炁下降，流注臣等身中，令臣所启，速达径御无上至真三宝昊天玉皇上帝、东极救苦天尊九天生神上帝道前。
　　请称法位
　　具位臣姓某与礼官等，谨同诚上启太上无极大道虚无自然元始天尊，玉宸道君、灵宝天尊，太上老君、道德天尊，统天元圣天尊，寻声救苦天尊，朱陵度命天尊，东华木公上相青童道君，西灵金真万炁祖母元君，十方灵宝救苦天尊，十方已得道至真诸君丈人，九天生神上帝，三十二天上帝，三皇五老上帝，五福十神真君，东华南极西灵北真玄都玉京金阙七宝玄台紫微上宫灵宝至真明皇道君，上相上宰、上保上傅、四司五帝、十方无极至真，三十六部尊经神仙，上清日月、五星四曜、南辰北斗、万象高真，十方无极无量品至真大神，飞天神王，长生大圣无量度人君，天真皇人妙行真人，三元三官大帝，九天采访使者，玄中大法师，三天大法师，灵宝三师真君，周天列宿星真，清微历代师君，九天天曹诸司上圣，北极四圣真君，南昌上下宫朱陵火府黄箓院主宰三元真君，度人不死诸位真君，兴生独隶可韩功都聚魂五府真宰，三界大勋魔王，侍经五帝，玉童玉女，九天符使，九天侍卫一切灵仙，五岳五天圣帝、储副佐理真君，北阴酆都大帝，九垒帝君，五炁天君，十宫真君，三元宫府百二十曹、考官掾吏，十方九幽诸狱主者，水府搏桑大帝，旸谷神君，九江水帝，十二溪真雷霆雨部神祇法箓、官君将吏，巨天力士执罚神兵、五帝直符、六宫掾吏、牛头狱卒、马面大神、玄都茭龙驿吏，赍简童子、护戒威神、三界直符、四直功曹、城隍里社正神、侍香灵官、直符宣通召命，三界应感，一切威灵。臣闻，三宝金书，凝虚玄之妙炁；九霄玉笈，秘空洞之灵音。内名混合於百神，生根裁成於万品。导运御世，唱恭奉而九炁结形；乘晨希阳，洞玄灵而七元返景。洪惟元始。凝妙虚无。悯履九之告终，矜函三之应会。神景启奥，隐韵通玄。上开天地之光，下料死生之化。希夷至极，微妙难超。仰功德之魏巍，罄谌恂之切切。以今钦奉纶音，崇修玉箓大斋几昼夜。今则登坛，转咏洞玄灵宝九天生神玉章，升荐某灵，证果逍遥，旁资苦爽，均遂生方。伏愿慈光耀景，玄极流辉。出禁书於玉台，容其啸咏；开宝章於金格，许以谣歌。琅琅而逸响九遐，郁郁而朗闻三界。即俾某灵性超死户，气返本根。乘大有之琼音，登妙无之宝界。臣等稽首皈依，无极大道。
　　侍经白文
　　三皈依
　　宿命赞
　　侍经开经
　　敷座赞
　　静念如法
　　请转法轮
　　师题经
　　众讽经毕
　　侍经回向
　　解座吟
　　步虚，旋行至巽宫，上香
　　师白文
　　伏闻，位镇巽宫，上应神霄之境；泽林地户，下通溟漠之乡。无量度人，随方设教。以今钦奉纶音，崇修玉箓，升荐某灵，进登清静，旁资苦爽，均证生方。今者诵咏宝章已周四过。敬颁宣於恩命，祈拔度於死魂。伏愿俯悯哀悰，大施玄造。庶彰正化，以副虔祈。具有疏文，谨当宣告。
　　宣疏
　　谨请寂然兜术天彭符使，速出班次，祗受公文。
　　宣关
　　焚化
　　侍经
　　开经
　　敷座赞
　　请转法轮
　　师题经
　　众讽经毕
　　侍经回向
　　解座吟
　　步虚，旋行至中央，上香
　　师白文
　　伏闻，道如天覆，独总御於死生；德若穹高，较重轻之罪福。曲怜亡爽，愿拯幽关。以今钦奉纶音，崇修玉箓，升荐某灵，进登清静，旁资苦爽，均证生方。今者诵咏宝章已周五过。奉真符而颁告，祈惠泽以宣行。伏愿回驾鉴临，随方应度。庶使拘囚之众，咸登自在之天。具有疏文，谨当宣告。
　　宣疏
　　谨请波罗尼密不骄乐天范符使，速出班次，祇受公文。
　　宣关
　　焚化
　　侍经开经
　　敷座赞
　　请转法轮
　　师题经
　　众讽经毕
　　侍经回向
　　解座吟
　　步虚，旋行至乾宫，上香
　　师白文
　　伏闻，威佐天行，居福德大千之界；德恢乾运，度幽冥亿劫之魂。化应诸天，功施无量。以今钦奉纶音，崇修玉箓，升荐某灵，超登清静，旁资苦爽，均证生方。今者诵咏宝章已周六过。赖玄恩而颁告，祈圣泽以弘施。伏愿大道垂慈，神光徧烛。尽开明於长夜，俾超度於仙乡。具有疏文，谨当宣告。
　　宣疏
　　谨请洞元化应声天张符使，速出班次，祗受公文。
　　宣关
　　焚化
　　三闻经
　　还神烧香
　　仙灵仙官、金童玉女、五帝五岳神仙真人、三炁正神、左右龙虎君、天仙地仙、五灵香官，当令召致十方正炁，自然生金液丹碧芝英。百灵众真，交会在此，香火炉前。令臣等学道得道，求仙得仙。十方仙童玉女，接侍香烟，传臣向来所启之诚，速达径御无上至真三宝昊天玉皇上帝、东极救苦天尊九天生神上帝道前。
　　下坛
　　谢师
　　伏以不参以三朝，礼幸成於晋接；所告者二玄，科实出於师资。门下具位臣姓某上启玄中教主、玉虚明皇道君，三天教主、正一天师真君，灵宝教主、经籍度师真君，监斋大法师真君，太极左宫仙公真君，九州都仙太史真君，人天教主、华盖浮丘真君，清微道德正一历代师尊。恭望师慈，俯昭谢悃。臣适来升坛，转咏九天生神玉章，祈恩升荐某灵，进登清静，下及法界孤幽，超出沈冥，迁升仙界。仰沐匡维，幸周六过。庸殚昭谢，尤赖成终。伏愿无文不明，普冀众真之监度；说经将毕，愿言我道之兴隆。俟在落景，行科别沥，愚衷申告。臣等下情无在虔谢之至。谨言。
　　向来
　　念善
　　晚朝
　　师堂序立
　　法事
　　跪启
　　伏以诸天日停，轮遥听空歌之唳鹤；五色云参，驾恭迎羽盖之鸣鸾。三续师尊，载遵典式。门下具位臣姓某上启玄中教主、玉虚明皇道君，三天教主、正一天师真君，灵宝教主、经籍度师真君，监斋大法师真君，太极左宫仙公真君，九州都仙太史真君，人天教主、华盖浮丘真君，清微灵宝道德正一历代师尊。恭望师慈，俯回洞鉴。臣今钦奉纶音，崇修玉箓，荐扬大斋。以今众升坛，转咏洞玄灵宝九天生神玉章第七过至第九过，祈恩升荐某灵，进登清静，下及法界孤爽，同证良因，登真度命。未敢自专，重伸启告。伏希师造，终始纲维。恭愿授下士不传之秘，发微阐幽；开神魂受度之门，倾光回驾。恭俟景命，宣演灵章。臣干冒师严，下情不胜惶惧之至。领众陛坛，恭行典式。
　　唱道
　　升坛
　　上香
　　信礼
　　默礼师，存念如法
　　请宣神咒
　　无上至真，大圣高尊。布化运炁，三十二天。八会九光，自然成文。安镇天地，保制劫年。元始符命，普告三元。下敕九地，上关诸天。中告海岳，名山大川。今日上告，万神咸闻。修斋行道，拔度幽魂。三官九署，落灭恶根。永度三途，五苦之源。世世受福，记名丹篇。神生天堂，炼化自然。生死开度，亿劫长年。九天符命，风火驿传。
　　鸣法鼓二十四通
　　无上三天玄元始三炁太上道君，召出臣等身中三五功曹、左右官使者、侍香金童、传言散花玉女、五帝直符直日香官，各三十六人出。出者严装，关启所言。臣今入意愿得太上十方正真生炁下降，流注臣等身中，令臣所启，速达径御无上至真三宝昊天玉皇上帝、东极救苦天尊九天生神上帝道前。
　　请称法位
　　具位臣姓某与礼官等，谨同诚上启太上无极大道虚无自然元始天尊，玉宸道君、灵宝天尊，太上老君、道德天尊，统天元圣天尊，寻声救苦天尊，朱陵度命天尊，东华木公上相青童道君，西灵金真万炁祖母元君，十方灵宝救苦天尊，十方已得道大圣众至真诸君丈人，九天生神上帝，三十二天上帝，三皇五老上帝，五福十神真君，东华南极西灵北真玄都玉京金阙七宝玄台紫微上宫灵宝至真明皇道君，上相上宰、上保上傅、四司五帝，、十方无极至真，三十六部尊经神仙，上清日月九曜，南辰北斗、万象高真，十方无极无量品至真大神，飞天神王长生大圣无量度人君，天真皇人妙行真人，三元三官大帝，九天采访使者，玄中大法师，三天大法师，灵宝三师真君，周天列宿星真，清微历代师真，九天天曹诸司上圣，北极四圣真君，南昌上下宫朱陵火府黄箓院主宰三元真君，度人不死诸位真君，兴生独隶可韩功都聚魂五府真宰，三界大勋魔王，侍经五帝，玉童玉女，九天符使，九天侍卫，一切灵仙，五岳五天圣帝、储副佐理真君，北阴酆都大帝，九垒帝君，五炁天君，十宫真君，三元宫府百二十曹、考官掾吏，十方九幽诸狱主者，水府扶桑大帝，旸谷神君，九江水帝，十二溪真雷霆雨部神祇法箓、官君将吏，巨天力士执罚神兵、五帝直符、六宫掾吏、牛头狱卒，马面大神、玄都茭龙驿吏、赍简童子、护戒威神、三界直符、四直功曹、城隍里社正神、侍香灵官、直符宣通召命，三界应感，一切威灵。臣闻，龙汉开图，玉宇恢张於五太；鹤鸣御运，金书罗络於三灵。始青演妙而宝韵十回，空碧凝真而琅音九徧。启神功於经纬，彰紫炁於玄黄。凤篆昭回，琼阙俨飞天之卫；龙章焕耀，紫宫敷典禁之藏。为苦海之慈航，实昏衢之惠烛。凡伸丹祷，必赖玄恩。以今钦奉纶音，崇修玉箓大斋几昼夜，今则升坛，转咏洞玄灵宝九天生神玉章，升荐某灵，上生福境，下及孤幽，均证生方。伏愿周回十方，提携万类。升灵魂於宝界，濯幽爽於寒泉。俾仗真乘，顿消妄业。臣等稽首皈依，无极大道。
　　侍经白文
　　三皈依
　　宿命赞
　　侍经开经
　　敷座赞
　　静念如法
　　请转法轮
　　师题经
　　众讽经毕
　　侍经回向
　　解座吟
　　步虚，旋行至兑宫，上香
　　师白文
　　伏闻，位正福堂，能弘敷於慈化；惠施兑泽，每普度於神魂。幽显沾恩，存亡获庆。以今钦奉纶音，崇修玉箓，升荐某灵，进登清静，旁资苦爽，均证生方。今者诵咏宝章已周七过。沛玄恩而颁告，下冥府以施行。伏愿普降慈光，鉴观情意。俾即谐於惠泽，咸永赖於慈悲。具有疏文，谨当宣告。
　　宣疏
　　谨请灵化梵辅天徐符使，速出斑次，祇受公文。
　　宣关
　　焚化
　　侍经开经
　　敷座赞
　　请转法轮
　　师题经
　　众讽经毕
　　侍经回向
　　解座吟
　　步虚，旋行至艮户，上香
　　师白文
　　伏闻镇居艮位，上尊灵宝之宫；德摄鬼门，流布弥罗之炁。施回生之大德，垂起死之神功。以今钦奉纶音，崇修玉箓，升荐某灵，进登清静，旁资苦爽，均证生方。今者诵咏宝章已周八过。敬颁宣於恩命，祈拔度於神魂。伏愿特赐神光，俾谐度命。超苏滞爽，迁擢亡魂。免沈坠於九幽，俾超凌於三界。具有疏文，谨当宣告。
　　宣疏
　　谨请高虚清明天虞符使，速出班次，祗受公文。
　　宣关
　　焚化
　　侍经开经
　　敷座赞
　　请转法轮
　　师题经
　　众讽经毕
　　侍经回向
　　解座吟
　　步虚，旋行至离宫，上香
　　师白文
　　伏闻德辉离照，死生属统御之权；化阐南调，罪福校重轻之柄。普济沈沦之苦，咸蒙解脱之恩。以今钦奉纶音，崇修玉箓，升荐某灵，进登清静，旁资苦爽，均证生方。今者诵咏宝章已周九过。广玄恩以宣告，下冥府而奉行。伏愿体上帝之好生，施大慈而救苦。拔神灵於九夜，度幽爽於重关。具有疏文，谨当宣告。
　　宣疏
　　谨请无想无结无爱天潘符使，速出班次，祗受公文。
　　宣关
　　焚化
　　侍经叹经
　　三闻经
　　师收经赞
　　收经得道，随念往生。无尽玄功，无边惠泽。伏愿解分宿对，缘会当来。不堕三途，悉蠲八难。稽首皈依，无上道宝。
　　收经得道，随念往生。无量洪恩，无边圣力。伏愿潜停轮转，永断牵缠。恶趣腾辉，神魂受炼。稽首皈依，无上经宝。
　　收经得道，随念往生。无极良缘，无穷妙力。伏愿四司无滞，九署潜通。魂度朱陵，神游紫府。稽首皈依，无上师宝。
　　还神烧香
　　仙灵仙官、金童玉女、五帝五岳神仙真人，三炁正神，左右龙虎君，天仙地仙、五灵香官，当令召致十方正炁，自然生金液丹碧芝英。百灵众真，交会在此，香火炉前。令臣学道得道，求仙得仙。十方仙童玉女，接侍香烟，传臣向来所启之诚，速达径御无上至真三宝昊天玉皇上帝、东极救苦天尊九天生神上帝道前。
　　谢神王
　　重称法位
　　具位臣姓某上启十方无极飞天神王使者，飞天吏兵圣众。恭望祥光，俯回洞鉴。切以九过生神，亶赖唱恭之惠；三乘演妙，克承开宥之功。昨为钦奉纶音，崇修玉箓大斋，升荐某灵，上登福境，旁资苦爽，均证生方。向来领众升坛，转咏洞玄灵宝九天生神玉章，已周九过。匪由圣造，曷遂圆隆。庸罄微衷，重殚诚悃。疏文叩诵，恭对披宣。
　　宣疏
　　宣关
　　疏文宣读，谅达渊聪。伏愿监真度生，尚丐寻声而救苦；倾光回驾，满祈应世以度人。无任瞻依，不胜眷恋。某等再拜恭虔，一心奉送。
　　修斋
　　云舆
　　送出焚燎
　　谢师
　　具位臣姓某上启玄中教主、玉虚明皇道君，三天教主、正一天师真君，灵宝教主、经籍度师真君，监斋大法师真君，太极左宫仙公真君，九州都仙太史真君，人天教主、华盖浮丘真君，清微灵宝道德正一历代师尊。恭望师慈，俯回洞鉴。臣向来升坛，转咏洞玄灵宝九天生神玉章，升荐某灵，进登福境，旁资苦爽，均证生方。仰荷主维，功成九过，惧形神之未定，愿念虑之有差。所冀宽原，庶成善果。伏愿帝临无贰，天诱其衷。开度受生，魂咸离幽阴之境；应会感灵，数俾全交泰之功。干冒师严，臣等下情，不胜惶惧虔谢之至。谨言。
　　修斋
　　云舆
　　玉箓生神资度转经仪竟
　　#1『玉』原作『王』，误，据上下文义改。
　　
