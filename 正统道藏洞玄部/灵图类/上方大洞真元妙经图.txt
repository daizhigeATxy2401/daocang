上方大洞真元妙经图
　　经名：上方大洞真元妙经图。撰人不祥心二经同卷。底本出处：《正统道藏》洞玄部灵图类。
　　上方大洞真元妙经图
　　昔时尧民见仙君而请问焉，曰：雍也敢告，大洞真元，可得闻乎。仙君对曰：汝鄙夫也，何足以问诸。然请诵其所闻，而吾子自择焉。策言：大犹道也。洞者，通也。茫茫大道，运真一元阳之气。其气无穷，无所不通，故为万物之宗。人能守之；则神仙可学矣。仙君可。复传：今．吾为雍也，特从其信，当· 肆其训，拟明众妙之要道，可萃诸经之善言，言真元之教，明于天下。天垂其图，十有二焉。人务其诲，警于来者。犹师旷之调锺，俟知音之在后。
　　虚无自然之图
　　其始无首，其终无尾，其上不缴，其下不昧，绳绳兮不可名，复归於无物，是谓无状之状，无物之象，是谓惚恍。迎之不见其首，随之不见其后，执古之道，以御今之有。能知古始，是谓道纪。所谓人法地，地法天，天法道，道夫自然者，乃虚无之自然欤。经云：无无曰道，义极玄玄。言人非虚无自然，则弗能生也。颂曰：
　　太虚无中体自然，道生一气介十焉。
　　罔极大化乾坤域，龙马龟书正理传。
　　兹者与夫天真皇人，皆署太虚云篆，诅可同日而语哉。
　　道妙惚恍之图
　　夫道也者，神异之物，虚而有情，灵而无象，随迎莫测，隐显莫求，不知所以然，亦不知所以不然，通生无匮，因谓之道。山谷云：吾欲亡言，观道微妙。老君曰：道之为物，惟恍惟惚，惚兮恍兮，中有象焉；恍兮惚兮，中有物焉。窈兮冥兮，其中有精，其精甚真，其中有信。自古及今，其名不去，以阅众甫。盖其天下之物，皆生於有，有生於无。恍有耶一惚无耶。阅察也，甫始也。言无中察气，始化众有，众有之间，惟人为贵，若能修道，可以长久。
　　是知道妙所在，圣人尊之。故轩后膝行以顺风，孔父朝闻而夕死。其惚恍之旨，於斯见矣。昔者，真君在武当山中进道，凡四十有二年，方升紫霄，位列仙圣。非乎龟蛇吞黑锡，天地养丹砂。孟谪仙云：结汞凝铅，能之者仙。但人皆柢溺於邪，莫达其要，欲求天仙，而姑舍乎金丹，何以致形神俱妙。若人形神俱妙者，盖真元秘诸。故道之将行也欤，贵勤矣。夫孰不云乎，匪迩匪迂，裔裔皇皇，登于瑶堂。《易》曰：履道坦坦，幽人贞吉，其斯之谓欤。
　　太极先天之图
　　粤有太易之神，太始之气，太初之精，太素之形，太极之道。无古无今，无始无终也。故易有太极，是生两仪，两仪生四象，四象生八卦，八卦定吉凶，吉凶生大业。言万物皆有太极两仪，四象之象，四象八卦具而未动，谓之太极。太极也者，天地之大本耶。天地分太极，万物分天地。人资天地真元一气之中，以生成长养。观乎人，则天地之体见矣。是故师言：气极则变，既变则通，通犹道耶，尸反者道之动。盖有物混成，先天地生，寂兮寥兮，独立而不改，周行而不殆，可以为天下母。母者，道耶，至矣哉。道之大也，无以尚之。夫道者，有清有浊，有动有静。但凡其人行道也欤，则生神矣。夫或躬废大方，则届于其亡信哉。
　　三仪冥有之图
　　乾之初九、九二，则曰坤元之仪，大化也者，气结凝滓，积滞成地。九三、九四，则日人元之仪，大化也者，三元毓神，九气结形，黄白如鸡子，乾坤同法象。九五、上九，则曰乾元之仪，大化也者，气清高澄，积阳成天。言天包地外，地处天中。且地之所以凭者，为大气鼓之者也。大气者，时运也。然天地为巨，犹在道化，冲和元气，神变为人，乃成三才。言人物冥有，从乾坤中来。故前圣制之，配太无之纪，利民悉备矣。若夫其人，德合两仪，由斯迪者，不亦嘉乎。嗟彼于迂，岂弗尔思。
　　气运之图
　　神哉。混元未判，总一气而隐两仪。太极既分，显三才而张庶品。人物之体皆备，气数之源咸绍。其梵气弥罗，万范开张。言梵气者，乃大行梵气也。弥罗者，为包罗万有也。昔自元始，抗大梵之真，开赤明之纪。惟天地者，万物之上下也；左右者，阴阳之道路也。故生育无穷，布陈兆汇，动植安危，悉由气运。虽修行人，可能违乎？言九窍四肢，皆通于天气。且手足之阴阳，各有其三焉。妙法具载《黄帝素问·正纪大论篇》中，示民药食所宜，最为要道。故经云：食其时，百骸理。时犹是也，兹固康宁之基矣。每岁五运，六气所主，司天在泉，左间右间。肇从大寒前后甲子日，交初步之气，厥阴木之风，化於巳亥二年司天，寅申二年在泉，子午卯酉辰戌丑未八年，为间气。气在人之左关，及肝与胆，肝胆生怒，怒伤三魂。是故高道省浮生之大梦，炼阳神以长存。又於春分，交二步之气，少阴君火热，化於子午二年司天，卯酉二年在泉，辰戌丑未寅申巳亥八年，为间气。气在人之左寸，及心与小肠，表裹生喜，喜则伤神。惟上士也，不染着於有相。即观道於无生。至小满交三步之气，太阴君本太阴，於丑未二年司天，辰戌二年在泉，寅申巳亥子午卯酉八年，为问气。自初气终三气，天气主之。或云少阳相火之炎，化气在人之右尺及命门，与三焦者，三生畏，畏伤血气。其明达者，觉聚散之自然，离物相以无为。至大暑，交四步之气，少阳君本少阳，於寅申二年司天，巳亥二年在泉，子午卯酉辰戌丑未八年，为问气。或云太阴土之湿，化气在人之右关，及脾与胃，而三生思，思伤身体。有烈仙者，悟见闻以象空华，亡爱欲而增智慧。至秋分，交五步之气，阳明金之燥，化於卯酉二年司天，子午二年在泉，辰戌丑未寅申巳亥八年，为间气。气在人之右寸，及肺与大肠，其三生忧，忧伤七魄。有真人者，观世事以皆空，可恒时而明照。至小雪，交终之气，太阳水之寒，化於辰戌二年司天，丑未二年在泉，寅申巳亥子午卯酉八年，为间气。其气在人之左尺，及肾与膀胱，兹者生恐，恐则伤精。独至人也，积万行於人间，纪千善於天上。自四气尽终气，地气主之。但凡一气，皆六十日交之。其年与日，大理同推。故道符大洞，德配真源。玄矣哉，洞真乎。统广生之神，变巨化之序。以其丑类，当时受形。且人之百骸，则有涯者也。玄之一气，而无间然矣。诸进道者，召无间之气，补有涯之形。故形作气之宾，气为形之主。形气相保，斓善资生。盖天下莫不贵者，道也。爰因顺道化者，存逆气运者，亡叹日月逾迈。若弗云：来有言时乎，时不再娠。遂尘视富贵，寝观生死，克念人也。道与之貌，天与之气，地与之形。形之神阙一穴，名日天中。天中之上，天气主之。天中之下，地气主之。气交之分，人气从之。传称六气，阴阳风雨晦明也。分为四时，序为五行之节。言三阴，虚也，三阳，盈也。风，巽也，雨，坎也。晦，阴息也，明，阳消也。如历书云：每岁周天之气，凡二十有四焉。自立春、惊垫、清明，春之节气。内雨水、春分、谷雨，春之中气。次立夏、芒种、小暑，夏之节气。内小满、夏至、大暑，夏之中气。又立秋、白露、寒露，秋之节气。内处暑、秋分、霜降，秋之中气。终立冬、大雪、小寒，冬之节气。内小雪、冬至、大寒，冬之中气。土分四季末，各十有八日主之。以上诸气，总统四时五行之政。且气消盈虚，唯高士则之。诲人恳之则延龄，冒之即妖命。宜远乎寒热温冻，将恳天道，以养元气。盖其元气，难积易散，秘诀在四气调神论中。是以圣人与气运相应，若亡其情而得长久，故上士参合，其理亦然。礼云：人之情所为，喜怒哀惧爱恶欲七者，弗学而能。但人从之则凡，做之则圣。如攸好修习大洞真元，情当悉除，喜这阴阳之蠹。故几於道，超生化之域，跻逍遥之界。至乐熙熙，然其可忽诸与。
　　上方大洞真元妙经图竟
　　
