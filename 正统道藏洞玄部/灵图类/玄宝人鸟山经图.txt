玄览人鸟山经图
　　经名：玄览人鸟山经图。又名《灵宝五符人鸟经》。原不题撰人。陶弘景《真语》卷二十称为南朝陆修静敷述。一卷。底本出处：《正统道藏》洞玄部灵图类。参见《云笈七签》卷八十。
　　玄览人鸟山经图
　　太上曰：无数诸天，各有人鸟之山，有人之象，有鸟之形，峰岩峻极，不可胜言。玄台宝殿，尊神所居，林涧鸟兽，木石香花，芝草众药，不死之津，长生之液，又难具陈，陈之无益於学。学者自应精寻，得一知万，了然究知。教须题示，故略标文，妙气结字，圣匠写之，以传上学，不泄中人。妙气之字，即是山容，其表异相，其迹殊姿，皆是妙气化而成焉。玄达之思，闭目见之，周览既毕，行之有征。妙气既降，肉身能飞，久炼得妙，肉去妙充。其翔似鸟，山游三界之外，其神真人，入宴三清之中。总号人鸟。学者由山，缘山至道，永保长存，自非至精，勿妄叩也。
　　太上曰：人鸟山之形质，是天地人之生根，元气之所因，妙化之所用。圣真求其域，仙灵仰其神，敬而事之，存而念之，受而醮之，缮而带之，精而行之，和而密之，久无怠懈，三气调均，生身生子，为道种人，在世行化，入山研方，出处自在，魔不敢当。於是朝致五岳，使役八溟，从三天之君，佩日月之精，知之不死，习之永生，谛之合智，究之同神。其山之上，元始天王所居，其山之下，众圣真仙所处。其山之气生五色之水，名反魂，流液成脂，名曰震檀之香。西王母初学道，诣元始天王，三千年道成德就，应还昆仑之山。临去辞元始天王，共刻铭人鸟山上虚空之中，制作文字。字方一丈，悬在空中，以接后学，于今存焉。九老仙都君、九气丈人，图画山形，佩之於肘。天帝写空中之书，以附人鸟之体，百年一出，以传真人。道士有此山形，及书文备者，便得仙度，游宴昆仑。能读此书万徧，修行不负文言，天帝君即遣使，云车羽盖，来迎之也。不须服御丹液，无劳导引屈伸，精之不休，自获升天矣。
　　太上曰：凡能清斋三月，别於静室修行，仙人当降，自以此文字语人，受之密遵，速成真圣。道士佩之，役使万神。正月有甲子，二月有壬申，三月有戊子，一年之中，唯取一日，祭醮山形於金镜之上，相传口诀之事，慎勿妄泄书文。若年中无此三日，或有而邂逅，趣得甲子，一年三醮也。醮时皆斋，清严禁断。明月之夜，露出中庭，不须坛纂，不可他知。密自洒扫浄席，向南兆敷别席，向北施礼。先以明镜九寸面者，置座中央，紫文复伞，以罩座上，紫锦巾囊覆籍山图，正安镜中。清酒三碗，置图之前，香脯枣果，圆施镜外。酌酒半椀嗽口，捻香即位。闭目叩齿三通，存思依常，鸣鼓发炉，亦如常法。又三捻香，临目见太上大道、十方天尊、元始真王、人鸟山元气生神、太帝君，云驾罗列，布满空中，同来向座，良久分明。仍密称名位，臣妾姓名，奉请太上大道、十方天尊、元始真王、人鸟山元气生神、太帝君、一切诸灵官，今日吉时良辰#1，敢荐芬芳，表献至诚，仰希垂降。臣妾某等稽首礼拜，仍礼三拜，伏地闭目，存神降座，良久乃起。又三拈酒，长跪称位臣妾姓名，上启太上大道、十方天尊、元始真王、人鸟山元气生神、太帝君，一切神明：臣妾叨恩得见，今日奉对尊神，喜惧交集，惟愿大慈，已生当成，使臣妾学道得道，求仙得仙，神通自在，永保长存。小丑贱臣妾，不敢多陈，不胜踊跃屏营。谨稽首礼拜。三拜，拜毕，三拈酒，拈毕，又启如此。三拈三启。毕，三捻香，起倚送神，称位臣妾姓名，上启太上大道、十方天尊、元始真王、人鸟山元气生神、太帝君，一切灵官，缘恩上请，纡回云仪，神驾已整，还升三清。臣妾恋慕，俯仰屏营，惟愿大慈，流布洪恩。臣妾得道，谒见王宫，后宜有请，仰希重降。臣妾某等稽首礼拜。三拜毕，起，复炉。复炉毕，秉一椀酒，泻浸四周。毕，依次敛之也。同志者还房进胙，不得妄与非法之人。夫妻接侍，皆同此法。不同不得交会。此禁至重，明各慎之。
　　清斋千日，丹书山形於薄纸上，方三寸至五寸，玉池之泉，向王吞服。一服长生不死，二服神仙飞行，三服升登尊位，与道合同。清斋起图，佩之二年，晨夕诵文，吉日修事，慎终如始。一千日限足，游行山泽，威制五岳，三河四海，八溟九地，一切神灵，奉迎拜谒，功德流布。五年七年，不过九年，超登三清矣。
　　太上人鸟山真形图
　　太上玉晨大道君曰：人鸟山名甚多，或名须弥山，或名玄圃山，或名大地金根山，或名本无妙玄山，或名元气宝洞山，或名神玄七变七转观天山。一山七名，总号玄览。涤除疵漏，集会广澄，其高无极，势与道同。示应有崖，竦入玄空，流衍基布三百六十亿万里。面有二百四十万门，内外皆自然七宝宫殿，神仙所游，圣真息处。元始天王治在山上，上面又有天帝宫，太帝室，上清真人更相盻接，不可胜数。山中自然有金液还丹，七名灵香，其香不焚，常生妙气，逆风远闻，七千里外。神仙之香，得者不死。椿林宝木，金玉之树，光明耀日，精彻虚空，动摇发响，自成八音。金翅凤凰，鹏鸟朱雀，神龙麒麟，狮子铜头铁额，辟邪凿齿。大神禽兽，游其宝林之中；巨馄鳞族，漾其玉池之下。灵物奇瑞，不可具称。粗标言之，以举大盘耳。山内自然之字，一十有一，其诀口中，寄文附出，弓龙行神，出除凶殃，辟非祥山，外空虚之。字向左百二十四，向右百二十，合二百四十四字。诵之在心，诀在师口。
　　玄览人鸟山经图竟
　　#1「辰」字原缺，据前后文义补。
　　
