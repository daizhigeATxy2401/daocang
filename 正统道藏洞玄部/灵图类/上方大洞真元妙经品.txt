上方大洞真元妙经品
　　经名：上方大洞真元妙经品。撰人不详。二经同卷。底本出处：《正统道藏》洞玄部灵图类。
　　唐明皇御制序
　　朕闻寥廓之际，真宰存焉？溟涬之初，圣人利见。其教善贷而不有，其道日用而惟新。则焕乎云篆仙书，秘乎瑶篇玉简。非握图授录之后，不能行其教。非栖真宅玄之士，不能窥其文。明真有科，太上留诚。为务度人，归依大道。是者真元圣主，上方开化无极太上灵宝天尊，居一气化均之天，九清自然之国，翠华阙庭，紫真宫掖，升千光云殿，登七珍宝座。俯视苍生，崇猷或略。於是，天尊宣扬教范，命真仙之众，传经化人。诵之者履天尊之域，行之者游太上之乡。故《洞玄灵宝太上天关经》云：上方玉虚明皇天尊，见轻清之形仪，衣苍穹之冠履。运春夏秋冬之动植，主君臣父子之枯荣。统三界仙凡修短，祸福增减，是以图立形仪，欲世民归命，信礼而求长生，仍可敬之。伏闻称赞上方天尊，忏文钦哉。至圣至真，五境出三罗之界。无颠无顶，八方朝七宝之宫。统黄上之天元，镇中央之地极。威光奕奕，神德巍巍。精叩感通，至诚善应。如人礼念恭信，则见存获福。香花供养，则巳往生天。普愿归依，同成道果。
　　上方大洞真元妙经品
　　尔时，明皇开化天尊，於宣教上国，以谓太素清虚真人，及毗相恒善度人之众曰：昔在十极之天，五明之宫，吾闻诸先圣启迪，大洞真元，虚无杳冥，自然恢弘，一素生神，九阳化气。皇矣至道，明哉肇君，罗列三才，曲成万类，真元本体，应运颐长。故道以人为物，人以道为用。是以化世圣人，法象乎高明，久习其静，恒炼其气。务升降调泰，洎精味安和贵。雌一毓於妙有，雄一承於真无。寒暑温冻，徇月令啬。拟全岁久之宗，惟用日新之道。方当改过，先行孝悌，次也敬恭，增进玄功，事师教道，昭三成一。夫以性明庸照而不有，道气袭传以长存，逊巽逊，顺也。四叔之时物，辅府辅，辅也。百姓之自以，而僎僎遵同。其国士，敬其君亲者，斯诸为上成也。以顺其天命，安其分定，积其功行，修其身体者，斯为之中成也。以立相开教，传经度人，还元知止，隐居市朝者，成之以终也。三者悉备，夫安得不至於真元。真元大化，其自所为。为志惟清，临事惟裕，藏其可名，谷其纯气。宜敬之哉，盖徐刃切，进也。如道德。道德二义之奥，复太初之源。善行五常之表，援极终之弊。内外随时，竟昉胥行。惟兹者二，奚不念之，真元之教，弗至也欤。所以俟福而来，可得长生之道。若反是者，罔不咎焉。已而亡言，帝登于天。於是真人以告天人曰：凡进尊道，先解障难，如愿解禳，可诵十号。咸谓上方经师君，天仙君，真元教主，自然法王，弘道上帝，开化至尊，上方徧慈救苦天尊，上方玉虚明皇天尊，上方无极太上灵宝天尊，上方无极太上道德天尊。斯尊谧者，着於化均。神仙受师之纪，善人行道之经。礼念钦崇，则见存获庆。香花敬事，则已往升迁。偶其功德力，能消灾除病，救苦灭罪，保命降魔。斯道矣夫，将行者也。仙众承教，熙熙如也。高上其训，而作偈曰：
　　明哉上圣诰，皇矣冲和道。
　　度人兼利物，称赞师玄奥。
　　偕闻其诲言，终焉也已。
　　洞真经原原同品
　　神峰先生曰：爰自上世以来，《玄都道藏经》内，有敷妙达圣，经终逢天宝典，为仙家之奥。然文简略，其可皇秘。乃三坟之枢，亦七部之蔽尔。此经亦如《古文龙虎上经》，隐在《金碧经》中。盖三洞经者，乃洞真之部，洞玄之部，洞神之部。其四辅经目，名太玄之部，太平之部，太清之部，正一之部。通为七部之经也。其伏羲氏之书者《易》也，神农氏之书者《本草》也，黄帝氏之书者《内经》也，是为三坟之书矣。言大道也。其三坟七部体要，先圣传之久矣。所谓《玄通道德经》，及乎左玄真人关尹子书，《通玄真经》文子，《洞灵真经》亢仓子，《冲虚至德真经》列子，《南华真经》庄子也。拟达艾生，日新其道者之所致也。於是理则备矣，其可为重玄也已矣。舍兹而通，如之何，岂其然乎。以知经义，亦全斯论。肇自祖传，受天玄诰、莫敢不敬，以尊上命。昔寝梦同寐中神游。紫虚真人攸降请训，导之以善化也。尝闻先师之言，大道无为，生之长之，成之熟之，神化于自然。故圣人有作，种之植之，颐之收之。谨由于智力，偕随物矣之宜，豫备时哉之用。抚养形神於冲默，庶几真元於象罔。君哉至道，乃万化之父母。浩然和气，为一身之主宰。是以阴阳不测之谓神，德行圆满之谓仙。观其富贵寿考，厚味色声者，人权之鲜矣。闻其虚静恬淡，寂寞无为者，天乐之至也。达天地之好恶，哲人物之情态，为之神明之士矣。故渊寂征湛之谓清，安泰息洁之谓静。通生万灵而无匮者，道之体也。保和三宫而亡事者，人之用也。时习广验者，先圣之妙也。度人巨理者，今师之经矣。
　　《上方大洞经》也者，其见天迪之化行，昭妙有之玄晶，真无之元气焉。故生生相继，新新奚既矣。
　　仙经神应品
　　青云居士曰：夫人身生长气壮，衰老化已，时哉命矣，易推自然。其有应之以善德则吉，或违善失德者则凶，德猷获也。得获真元之道，善者是也，是合天人之心。如人随力修崇，可於每岁三月初三之日，乃真元仙节之辰，焚香礼诵真元经者百徧，准纳受生冥钱一万贯文。逮诵万徧，能释三世音生。冤枉，亦感上天明神仙兵之众，永保介寿，得祉无难。如诵九千徧者，即得延生增禄，不致夭枉。如诵七千徧者，即得富贵聪明，不居贫贱。如诵五千徧者，值太平时丰，吉祥安乐。如诵三千徧者，即当归依道宝经法师尊，可免屠割水火之难。如诵一千徧者，即得兔疾病弱，不致忧惧。如诵千徧，即得身体轻健，兔丑恶相。如诵千徧，即得赦罪消愆，解厄受福，不逢恶运，免诸灾害。如诵千徧，即得保身尽年，神升上方，朝拜高真，逍遥快乐。夫然故书消灾解危玉符佩之，圣道矜怜。其次殁身，不经地府，即祖钧天，敬礼慈尊。慈尊施惠，其大矣哉。爰及生民，归于仙界。不贵其徒，堕诸幽壤。人斯犯忌，犹为援拔。见教开导，警诚真元之化也。如人听受，可於每岁圣王仙节，朱书玉符，佩之则地涣其六极，吞之则天既其五福，其符也者，可弗敬欤。是经为巨道，信之为而已矣。
　　后序
　　时师逍遥，与太清羽客详议曰：夫《上方开化经》及乎《演范经》者，诱引初地修行之人。其次《真元经》者，化导中品明玄之士。又其次《大洞经》，乃出世之梯航，皇登真之径路尔。右《大洞经三十九章》，道君玉注，微妙难识。故上方天尊祖述演说经传于世，惟务度人矣。原经大义，先圣偕言人而内外之道也。其内静也，运冲和之气，先进道德仁义礼，则明，明则寡欲，寡欲则奚为而奚不为。其外动也，由柔逊之心，次去其恐怒喜思忧，则正，正则知止，知止则无可而无不可。然后四体生焉，三主全矣。於是可以远害，可以保身，而考终命，其返真宅。诚哉善言，不可忘之。斯之为真元之道，无极者也。逍遥门下，下愚陬生，不敢着名，命工刊印，欲酝天地星辰圣君，父母师长重恩。所望高士，启发惧心，弘扬劝善，同跻仙域。寂然承德，履元道也。
　　上方大洞真元妙经品竟
　　
