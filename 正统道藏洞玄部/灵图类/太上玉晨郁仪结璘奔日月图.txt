太上玉晨郁仪结璘奔日月图
　　经名：太上玉晨郁仪结璘奔日月图，撰人不详，约出於南北朝。系摘录《九真中经》改编而成。一卷。底本出处：《正统道藏》洞玄部灵图类。
　　太上玉晨郁仪结璘奔日月图
　　太上隐书中篇曰：子欲为真，当存日君，驾龙骖凤，乘天景云，东游希林，遂入帝门，精思乃得，要道不烦，名上清灵，列位真官，乃执郁仪文。
　　太上隐书中篇曰：子欲升天，当存月夫人，驾十天龙，乘我流铃，西到六岭，遂入帝堂，精思乃见，上朝天皇，乃执结璘章。
　　右奔日月隐道，太上上清太极九皇四真人之所宝秘，玄虚元君之玉章也。自非有金阁玉名，及录字东华，皆不闻见二篇目矣。行之者，先清斋百日，绝交人事，乃可为之也。久久行之，上奔日月，得给玉童玉女各五十人。太上郁仪赤文、结璘黄章，乃太上玉帝君之灵秘篇也。藏之於九天之房，丹瑶之台，非勤心好真，宿有飞玄天仙之骨录者，莫得而见闻也。闻其篇目，皆不可妄言称及。妄言称及，犯者受考三官，天地不赦。初令三百年得宣传一人，却后七百年，复得传一人。若神真冥告有宜授者，传之也。传受之法，皆师友相授，以崇玄科也。非其人，不遵法度，为泄宣天文也。漏慢违誓，死为下鬼，乃七祖受考风刀之罪。自非同气，宁当闭口。西玄山洞台中，有此二经，刻以玉简，书以金字。及王屋清虚天，皆有而不备具也。中官仙人、泰清诸官，并不知此书是何事也。峨媚山北洞中石室户枢，刻石书字曰：郁仪引日精，结璘致月神，得道处上官，位称大夫真。凡二十字，下仙见之，甚自不解其意义是何等事也。如此仙人，自有不见其篇目录者多矣。其金液九丹，盖小术也，皆不得飞行上清。欲行此道，不必贤愚，但地上无此文耳。真官玄法，启誓乃传，有得而行，位为上真，乃乘八景琼轮，游行九晨。故秘言曰：子得郁仪结璘，乃成上清之真，不修此道，不得见三元君。
　　太素真人曰：子存日精五帝君，口含太上郁仪文，须此道成，乃见日中君，无此徒劳自烦冤。又曰：子存月精五帝夫人，口含太上结璘章，须此道成，乃见月夫人，无此徒劳自悼伤。
　　右二条，太素真人受太帝君诀言。太上隐书云：存时执之。帝君云含之。
　　太素真人教裴君，存时含一文，执一文，并行之也。
　　太素真人传清灵真人裴君二事，太上郁仪结璘文章，以致於日月之精神，上奔日月，通天光飞太空之道也。皆乘云车羽盖，驾命群龙，而上升皇天紫庭也。
　　内视中方曰：子欲步空，当存日月，子欲登清灵，当存五星，密室密行，不出户庭，此之谓也。
　　素奏丹符曰：大哉郁仪，妙乎结璘，非上真不见，非上仙不闻，以致日月五精之神，乘龙步空，足摄景云，逐与五帝，上入天门，有人闻之，慎勿妄言，去世可出，誓金乃传，要付弟子，有心之人，妄道篇目，玉童上言，泄则被考，身终不仙，玉童玉女，去而不还，书文必失，获刑三官，子其慎言，言为罪源。
　　日宫
　　玉堂宗旨云：当於朔旦平坐，清斋静定，叩齿三十六通，先存自己丹田为大海，日从海出，本身坐顶门，身如山石，咒曰：
　　阳生元海，自下而升，混混阳精，逐散群阴，中有大神，郁仪之君，降此真气，濯我身形。
　　玉堂宗旨云：诵咒毕，咽津九过，次存日升，金光照映我真形，我朝日宫，咒曰：
　　金轮呈瑞，洞焕阳明，炎光奔飞，万里流精，魔爽灭焰，尘垢荡清，冲虚飞步，驭气高升。
　　玉堂宗旨云：诵咒毕，咽液九过，次乘火龙，奔日宫，咒曰：
　　火龙前驱，透顶光飞，神入无何，朝拜郁仪，瞬目上御，混合灵辉，一真逐本，烧灭彭尸。
　　玉堂宗旨云：诵咒毕，咽液九过思入日宫，与身为一，良久忘形，融融如春，行之一年辟病，役使鬼神，去来自然；二年通仙，三界侍卫；三年魔王保举；九年功成，五帝下友，诏子为真人，得长生矣。
　　太上玉晨郁仪奔目赤景玉文
　　灵书紫文曰：采服飞根，吞日气之法，昔授之於太微天帝君，一名赤丹金精石景水母玉胞经。其法常以日初出之时，东向叩齿九通，毕，微祝日魂名，日中五帝字曰：
　　日魂朱景照韬绿映回霞赤童玄炎飙象。
　　右呼此十六字，握固，存日中五色流霞来接一身，日光流霞俱入口中。
　　上清紫书曰：吞月精法，月初出时，西向叩齿十通，微祝月魄名，月中夫人字曰：
　　月魄暧萧芳艳翳寥婉虚灵兰郁华结翘淳金清莹炅容台标。
　　右咒此二十四字，毕，暝目握固，存月中五色精光俱入口中，又月中有黄气，大如目瞳，名曰飞华玉胞之精。能修此道，则奔日月之仙也。
　　凡行郁仪奔日之道，旦旦常当伺视日初出之时，无日当静室中，对日东向，叩齿九通，临目闭气九息，又咽日光晖九徧，存光霞使入口中，即而吞之。毕，微呼曰：
　　日中青帝，讳圆常元，字照龙韬，衣青玉锦帔，苍华飞羽裙，建翠芙蓉晨冠。
　　日中赤帝，讳丹灵峙，字绿虹映，衣绛玉锦帔，丹华飞羽裙，建丹芙蓉灵明冠。
　　日中白帝，讳浩郁将，字回金霞，衣素玉锦帔，白羽飞华裙，建皓灵芙华冠。
　　日中黑帝，讳澄溱渟，字玄绿炎，衣玄玉锦帔，黑羽飞华裙，建玄山芙蓉冠。
　　日中黄帝，讳寿逸阜，字飙晖象，衣黄玉锦帔，黄羽飞华裙，建黄芙灵紫冠。
　　月中夫人魂精内神，名暧萧台标。
　　凡三过，仍闭目握固，存见日中五色流霞，皆来接一身，下至两足，又存令五色气上至头顶，於是日光流霞五色，俱来口中。又日光流霞之中，自复有紫气大如目瞳者，累重数十，焆焕在五色光中，名之曰飞根水母也，并俱与五气来入口中，向日吞霞，作四十五咽气。毕，又叩齿九过，微祝曰：
　　赤炉丹气，圆天飞精，刚以受柔，炎水阴英，日辰元景，号曰大明，九阳齐化，二烟俱生，凝魂和魄，五气之精，中生五帝，乘光御形，采飞以虚，啜根以盈，首巾龙华，帔朱带青，辔乌流玄，霞映上清，赐书玉简，金阁刻名，服食朝霞，与道合灵，飞仙太微，上升紫庭。
　　祝毕，存青帝君从日光中来下，在我之左；存赤帝君从日光中来下，在我之右；存白帝君从日光中来下，在我之背，存黑帝君从日光中来下，在我之左手上；存黄帝君从日光中来下，在我之右手上。五帝都来，存服色极令仿髴。於是叩齿五通，咽液九过，微祝曰：
　　赤炉丹景，圆华九明，大晖启晨，焕曜朱精，五帝肇霞，映洞万生，观落上真，空无条平，运气练采，流荡五形，使我神化，六腑敷灵，同与帝君，太乙无英，骖乘绛云，阳燧九軿，上奔日中，与帝合灵，寿均天地，二晨相倾。毕，又叩齿三通，咽液三过，又微祝曰：
　　月魄精神，暧萧台标，使我得到，日窟之天，东蒙长丘，得授挥神之章，带九有之符，食青精之饴，饮云碧之腴，宴八极之域，登明真之台，坐希林之殿，咏玉晨之辞。祝毕。
　　右存阳燧绛云之车，驾九赤龙，来从日光中到我之前，仍存五帝共乘而奔日也。自忘形良久，咽液十四过讫，乃闭目极念，存思自有仿髴，便向日再拜。能久行此道者，必得乘景奔日，此郁仪之道毕矣。若道士休粮山中，长斋五岳，绝尘人间，远思清真，可每日服日根之霞，吞太阳之精，则立觉体生玉泽，面有流光也。如其外累人事，未获静形，浮游世路，心拘萦网者，要以月朔三日、五日、七日、九日、十三、十五、十七、十九、二十五日，按而为之，如上法，一月之中十过也。其日是日魂下接，飞根盈满，水母群梦之时也。
　　右凡行之十八年，上清当练之以金真，莹以玉光，位为真皇，飞行太空，乘华三素，以映天下。
　　太上服日气开明灵符
　　右月晦夜半，朱书青纸上，东向服之，以先告日魂也。临服符时，闭气，左手执符，心咒曰：
　　太微丹书，名曰开明，致日上魂，来化某形，平旦严装，发自圆庭，飞华水母，日跟金精，紫映流光，号为五灵。咒毕，乃服符。
　　月宫
　　复於望日，存自己如昆仑山，身坐山顶，山下大海，月轮初生，咽津三过，叩齿三通，咒曰：
　　真景初生，阴中至阳，水泛玄轮，金露微芒，津源畅通，辉映琼房，气增光盛，服御飞翔。
　　诵毕，咽津九过，次存月光如半规，金光照映我身，咒曰：
　　景散天池，金水半规，光明幽夜，照我玄珠，饮泛晶浆，香透灵躯，数周真会，乘景冲飞。
　　诵咒毕，咽津九过，叩齿，存月圆，真水成桥，下接山石，我身乘彩凤入月中，咒曰：
　　天源周流，光透重楼，霄映十方，五液荡幽，冲虚摄景，真身飞浮，一真上朝，阳九无忧。
　　诵毕，咽津九过，思入月宫，与身为一，良久忘形，觉金光四散，普天光明。行之一年无病，役鬼神去来自然；二年通真，三界侍卫；三年魔王保举；九年功成，五夫人下诏子形，而得飞仙矣。
　　太上玉晨结璘奔月黄景玉章
　　灵书紫文曰：采服阴华，吞月精之法，昔授之於太微天帝君，一名黄气阳精藏天隐月经。行结璘奔月之道，当伺视月初出之时，无月当於静室中，乃对月西向，叩齿十通， 临目闭气九息，又咽月光九过。当存月光，使入口中，即而吞之。毕，微呼曰：
　　月中青帝夫人，讳朱隐娥，字芬艳婴，衣青华琼锦帔，翠龙凤文飞羽裙。
　　月中赤帝夫人，讳翳逸寥，字婉筵虚，衣丹蕊玉锦帔，朱华凤落飞羽裙。
　　月中白帝夫人，讳灵素兰，字郁连华，衣白琳四出龙绵帔，素羽鸾章飞华裙。
　　月中黑帝夫人，讳结连翘，字淳属金，衣玄琅九道云锦帔，黑羽龙文飞华裙。
　　月中黄帝夫人，讳青营襟，字炅定容，衣黄云山云锦帔，绿羽凤华绣裙。
　　右夫人头上，并颓云三角髻，余发垂之至腰。
　　日中五色魂精内神，名珠景赤童。
　　凡祝三过，仍瞑目握固，存见月中五色流精，皆来接一身，下至两足，存令五气上至头顶，於是月光五色流精，俱来入口中。又月光流精之中，自复有黄气大如目瞳者，累重数十，相随在月精光五色之中，名曰飞黄月华之精也。并俱与五气来入口中，向月吞精，作五十咽。毕，咽液十过。毕，又叩齿十通，微祝曰：
　　黄精玄晖，元阴上气，散郁寒飙，条灵敛胃，虚波澜颖，游翟淳器，月精夜景，玄宫上贵，五君夫人，各保母立，万方，和魂制魄，五胎流通，乘霞飞精，逸虚於东，首结灵云，景华招风，左带龙符，右腰虎章，凤羽朱帔，玉佩金珰，骞树结阿，号曰木王，神蟇控根，有亏有光，明精内映，玄水吐梁，赐书玉札，刻名云房，服食月华，与真合同，飞仙紫微，上朝太皇。
　　祝毕，存青帝夫人从月光中来下，在我之左；存赤帝夫人从月光中来下，在我之右；存白帝夫人从月光中来下，在我之背；存黑帝夫人从月光中来下，在我之左手上；存黄帝夫人从月光中来下，在我之右手上。五帝夫人都来，存服色，极令仿髴。於是叩齿九通，咽液九过，微祝曰：
　　黄精启晖，元阴内章，映观太玄，开洞万方，散蔚寒飙，七晨悬琅，回阴三合，天地吐光，紫曜游落，浮华九空，圆明赋采，六气化通，五帝夫人，摄云把风，灵帔郁罗，佩琼带珰，羽裙拂霄，逸云扇东，骞树敷晨，盖条秀蓬，云蟇练摩，扶养木王，洞根万里，荫遏五躬，魂和神化，六玄灵充，还老归婴，玉映反童，帝君合化，并景桃康，时乘流铃，飞云十龙，上奔明月，位为保皇，寿合二象，天地无穷。祝毕，又叩齿七通，咽液七过，微祝曰：
　　日魂精神，名珠景赤童，使我西到，六岭之门，入协晨玉宫，八弦素丘，八景上房，得带十明之符，佩流星夜光之章，坐太和之殿，登七灵之台，饮月华云腴，食黄琬紫津之饴，咏高上灵篇，吟玉晨真词。祝毕。
　　右存流铃飞云之车，驾十黄龙，来从月光中到我之前，仍存与五夫人同乘，而奔月也。自入己形，良久，咽液三十过讫，乃开目极念，存思自有彷佛，便向月再拜。能久行此道者，必得乘景奔月，此结璘之道毕矣。施行要诀，如服月光，能夕夕服之，则立觉体生光照，目有飞精也。
　　要法月二日、四日、六日、八日、十日、十四、十六、十八、二十二、二十四、二十六，一月之中，凡十一过，亦足成仙也。此日之夕，是阴精飞合，三气盈溢，月水结华，黄神下接之时也。行之十八年，上清当炼魂易质，映以玉光，乘玄辔景，飞行太空。
　　紫微服月精太玄阴生符
　　右月晦夜半，黄书青纸上，东向服之，以先告月魂也。是时当先服开明灵符也。临服月符，闭气，右手执符，心咒曰：
　　紫微黄书，名曰太玄，致月华水，养魄和魂，方中严事，发自玄关，藏天隐月，五灵夫人，飞光九道，映朗泥丸。咒毕，乃服符。
　　又曰：能知月魄名，终身无灾，万害不伤。太上藏日月帝夫人讳字於太素宫，有知之者神仙。
　　又曰：能知日魂名，终身无疾，万祸不犯。太上藏日月魂名於紫虚玉宫，有知之者通神使灵。
　　存奔日月道者，任所便耳，不必尽为之也。欲得静室隐止，唯令见日月之始晖处也。若不绝人事，与外物相干者，不得行此道也。夜常烧香，存五帝、五夫人名字，心咒曰：愿与帝君太一五神，合景如一。
　　於是二十四年行之，亦白日升天，亦不必行奔存之道。恒存在我之左右，并心咒。旧说勿令耳闻。若已得仙道，备练精思者，二年存之，便有彷佛，三年形见，五年得奔日月也。自非已成仙人，始欲精思者，故为不速。能久修之，上属二景，为上清真人，七百年付一人焉。
　　太上玉晨郁仪结璘奔日月图竟
　　
