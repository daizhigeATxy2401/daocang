上清八道秘言图
　　经名：上清八道秘言图。撰人不详，约出於南北期。系摘录《九真中经》改编而成。一卷。底本出处：《正统道藏》洞玄部灵图类。
　　上清八道秘言图
　　一道秘言曰：以立春正月甲乙日，清旦北望，有紫绿白云者，是为太上三元君，乘三素飞云也。其时三元乘八舆之轮，上诣天皇大帝，子惟见是三色云，当心存叩头自搏，心存四拜，自陈乞曰：曾孙某少好道德，修行九真，沐浴五神，并为天帝帝君所见记录，今日幸遇三元出行，乞得侍给轮毂，任意所祝矣。三见元君之辇者，则白日升仙，须伏地存思，千百所施为也。八道所行祝拜之辞，亦如此，所谓八道秘言者矣。非与仙录者，不得闻也。
　　碧苍冠，浅绿帔，红腾衣，红旗，五色云，童子取宜装。
　　二道秘言曰：以春分日，及寅卯日，夜半东北望，有玄青黄云者，是太微天帝君三素云也。其时太微天帝君乘八景之舆，上诣高上玉皇也。见者心存拜跪，如上法。四见天帝之舆者，则白日有龙轩羽盖，来见迎而升天也。
　　青冠，红袍，青缘，五色云，外取宜装。
　　三道秘言曰：以立夏之日，及甲子上旬戊辰、己巳之日，清旦西北望，有紫青黄云者，是太极上真君三元内宫真人三素云也。其时太极上真君三元真人，乘玄景绿舆，上诣紫微宫。心祝如上。若五见太极绿舆者，则白日升天矣。
　　碧冠，浅绿云，鹤帔，红旗，外并取宜装。
　　四道秘言曰：以夏至日，甲戌上旬戊寅、己卯之日，清旦东南望，有赤白青云者，是为扶桑大帝君三素云也。其时扶桑大帝君，乘光明八道之舆，上诣太微宫。见之心祝拜，如上。若四见之者，则白日有云龙见迎而上升天也。
　　帝金冠，绛服，青缘，红旗，五色云，外取宜装。
　　五道秘言曰：以立秋日，甲申上旬戊子、己丑之日，清旦正西望，见白赤紫云者，是为太素上真天皇白帝君三素云也。时太素上真白帝君，乘修霓玉辇，上诣三天玄皇高真也。子当祝拜之，讫如上法也。若五遇见之，则白日升仙也。
　　金冠，绛服，青缘，红旗，五色云，外取宜装。
　　六道秘言曰：以秋分日，甲午上旬戊戌、己亥之日，清旦南望，有青赤黄云者，是为南极上真赤帝君，乘绛琳碧辇，上诣阆风台，谒九灵夫人。若见，当祝拜之，法如上也。若遇见之，则白日升仙也。
　　冠间金，绛服，青缘，五色云，外取宜装，后同。
　　七道秘言曰：以立冬之日，及甲辰上旬戊申、己酉之日，清旦西南望，见绿紫青云者，是为上清真人帝君皇祖三素云也。其时上清真人帝君皇祖，乘玄景八光丹舆，上诣高上九天玉帝。子心虔祝启拜，如上法也。若四见遇之者，则紫晨太乙君乘凤文羽盖，迎之於子，白日升天矣。
　　八道秘言曰：以冬至之日，及以甲寅上旬戊午、己未之日，清旦正东望，有朱碧黄云者，是为太霄玉妃太虚上真人三素云也。其时太霄玉妃太虚上真人，乘徘徊玉辇，上诣太皇宫，召太微天帝君。子见是云色者，拜祝请乞，如上法。若三遇见之者，玉皇命中黄司命，乘龙降玉车来迎於子，白日升晨矣。
　　右八道秘言毕矣。见者当心存叩头搏颊四，再拜自陈，如上法。又当先沐浴烧香，以待其时，而正出望一食顷，而还室中，三素云各自有色，色气上下相沓，积如所次祝也。假令立春见三光三素云者，则紫云在上，绿云次之，白云在下也，共相沓也。子谨视之。上旬者，谓甲子之日，初入月十日之内，有甲子日是也。非其日非其时，而见此云者，亦当拜见，虔梼信之，则自於其日见之也。行九真、司八道之事者，则天人卫护其形躯也，真皇守其命骨矣。夫非有仙名玉籍之者，亦不可以此经示之，虽复希求，终不见也。行此道者，勿令人犯其履屐，下其巾褐，履屐之物，常令明白，衣褐之服，常令盛洁。行此道也，尤多禁忌，云人七魄余气，变成龙虎，守人地关，伏於履屐之下，三魂余神，化成五灵之云，映其巾上。若有犯者，则心震意慢；忽然自失，所以神亏魂散，精光翳滞也。常当警备之，履屐之下，不得有土忌粪壤之气也。衣服匣内外，勿令垢秽者，忌污秽之熏也。侍书有高上玉童玉女，各一十七人，言有此经之者，立功改过，摄邪之不祥也。君子视经，深入靖室，烧香左右。传授之时，对斋乃可，传授之法，当各对斋静，以诚其心，鬼神研真，以一其志。灵宝者有九真之事，乃二十四神名字，存念祝说，皆直言上意，故重以斋受之始，盟以漏泄之考矣。二人对斋二十四日，又告斋前后各一日，出经已付弟子，弟子写毕，剪发束结，诣师以为效信，合白用白绢九丈准盟，代歃割之信。用白素者，太素气也。用九丈者，九真数也。受经已后，不得宣泄，衒德毁正，多言失行，以秽道真。尊修是经者，则白日登晨。
　　右侍书高上玉童十七人，主言有此经者，立功改过，以摄邪之不祥也。
　　上清八道秘言图竟
　　
