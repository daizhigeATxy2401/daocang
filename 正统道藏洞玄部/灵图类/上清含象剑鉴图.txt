上清含象鉴剑图
　　经名：上清含象鉴剑图。唐代上清宗师司马承祯撰。一卷。底本出处：《正统道藏》洞玄部灵图类。
　　上清含象鉴剑图
　　天台白云司马承祯述
　　夫四规之法，独资於神术，千年之奇，唯求於乌影，含光写貌，虽睹其仪，尚象通灵，罕存其制。而鉴之为妙也，贞质内凝，湛然惟寂，清晖外莹，览焉遂通。应而不藏，至人之心愈显，照而征影，精变之形斯复。所谓有贞明之道也，有神灵之正也。捧玩之宝，莫先兹器，既可以自见，亦可以鉴物。此鉴所以外圆内方，取象天地也。中列爻卦，备着阴阳也。太阳之精，离为日也；太阴之精，坎为月也；星纬五行，通七曜也；雷电在卯，震为雷也；天渊在酉，兑为泽也；云分八卦，节运四时也，此表天之文矣。其方周流为水，以泻四瞑，内置连山，以旌五岳，山泽通气，品物存焉，此立地之文也。词铭四句，理应三才，类而长之，可以意得，此寄言以明人之文也。故曰含象鉴，盖总其义焉。勒书于匣，详观制器之象矣。
　　金龟绿地
　　景震剑序
　　夫阳之精者，着名於景，阴之气者，发挥於震，故以景震为名，式备精气之义。是知贞质相契，气象攸通，运用之机，威灵有应。撝神代形之义，已睹於真规，收鬼摧邪之理，未闻於奇制，此所以剑面合阴阳，刻象法天地，乾以魁罡为杪，坤以雷电位锋。而天罡所加，何物不伏，雷电所怒，何物不摧。佩之於身，则有内外之卫，施之於物，则随人鬼之用矣。
　　唐明皇御批并诗
　　勅得所进明照宝剑等，含两曜之晖，禀八卦之象，足使光延仁寿，影灭丰城，佩服多情，惭式四韵。
　　宝照含天地，神剑合阴阳。日月丽光景，星斗裁文章。写鉴表容质，佩服为身防。从兹一赏玩，永德保龄长。
　　进司马天师铸含象鉴表
　　臣闻川岳逢时，犹能显瑞，草木应运，尚或呈祥。况臣生遇昌朝，长居比屋，苟有奇物，合进明庭。臣先收得唐司马天师为明皇所铸含象鉴一面，家传累世，掌秘多年。其鉴外圆法天，内方则地，配坎离於日月，布云气於山川，右则定位於天渊，左则表威於雷电，八卦咸列，四瞑克周，包其道於乾坤，震其功於邪魅。故名含象，以应至尊，其图见秘於玄科，其事显存於道藏。窃念臣樵渔贱族，樗栎顽材，滥亲邹鲁之风，叨遇陶唐之化，其鉴故难藏隐，式合彰明，谨随状上进，晚黩天聪。臣无任兢惶陨越激切屏营之至，伏候勑旨。
　　景德二年十月　日臣吴及　状奏
　　铸剑镜法并药
　　凡铸剑镜，须得百炼真铁可铸。凡炼铁既精，无朱砂银勾铁，不名精剑。所以太古剑神镜，自轩辕黄帝受神胥公法，后传左丘子、镜铘干将、吴越奇霄公，皆会神鉴灵剑法。后人不得朱砂银勾添精铁，难以铸成，今先火炼朱砂成银，次炼铁勾添相杂，取年月日时，剑镜如前法所图样，又别作尺寸展样，或大小各有法度也。
　　炼砂成银法
　　上色山泽银半斤，丹砂半斤，铅末半斤，汞半斤。
　　右件杵令匀纳瓷合中，面裹一重三指厚，坐沙甑中蒸七日，冷取出成上色银，复以垍合成固济入灰池中，养火十四日，日足五斤火锻，取出盐盖鞴之，立成至宝。
　　上清含象鉴剑图竟
　　
