太上洞玄灵宝五符序
　　经名：太上洞玄灵宝五符序。撰人不详，约出於魏晋。系古《灵宝经》之一。葛洪《抱朴子内篇》已引此书。原本一卷，后分为三卷。底本出处：《正统道藏》洞玄部神符类。
　　太上洞玄灵宝五符序卷上
　　玄古淳和，阴阳无纶，风不动条，云雨以期。万物自纵其心，苍生任道而行，上对天心，天人合气，吉凶未兆，不闻杀害，无惧其凶，不欣其吉，不见可否之言，不生是非之教，淳然不亏，峙然不损，推天任性，委地纵命，千万获所，莫伤其和。其和不伤，天地无主，无主而自化，不教之大训，保其命也。于时人年九万岁，然后始学仙道而升天，斯将可谓至化，顺其心也，可谓至教。化之无方，教亦无迹，迹不见而功存，训长守而德没，可谓天和其象，三才比同者也。逮三皇之世，淳和欲缺，微有得失，笑怒於色，作制以定兆民，神灵营身以全众生，可谓竞始学而争已发。群称言得失，相自然诸兆，卦象万物，计玄虚於天地，有事之兴，於此兆矣。及轩辕之时，神农世衰，诸侯相侵，互有攻夺之气，明主弗能正也。於是黄帝习甩干戈，以征不廷，诸侯咸来宾从，而蚩尤最为暴，莫之能伐。炎帝欲侵凌诸侯，诸侯咸归轩辕，轩辕乃修德振兵，治艺五种，拯抚万民，度四方，教熊罴狼豹、貙虎玃天、以与炎帝战于阪泉之野，三战然后行其志。蚩尤作乱，不用帝命，於是黄帝乃征师，与蚩尤战于琢鹿之野，遂克之。诸侯因尊轩辕为天子，代神农氏，以云命为云师，置左右大监，监于万国鬼神，山川封，禅，与为多焉。获宝鼎，迎日推荚，举风后、力牧、恒先、大鸿以治民。顺天地之纪，幽明之故，死生之说，存亡之难，时播百谷草木，淳化鸟兽蚕桑，网罗日月星辰、水泥土石金玉，劳勤心力耳目，节用水火什物，有土德之瑞，故号黄帝。黄帝生二十五子，其得姓者十四人。黄帝居轩辕之丘，而娶西凌之女，是为累祖。累祖为黄帝正妃，生子二人，其后皆有天下。其一曰玄嚣，是为青阳，青阳降居江水。二曰昌意，降居弱水。昌意娶蜀山女，曰昌仆，生高阳。高阳有圣德，是为颛顼，黄帝之孙而昌意之子。渊淳有良谋，疏通而智，养财以任地，载时以象天，依神灵以信义，治气以教民，洁诚以祭祠，北至於幽陵，南至於丹穴，西至於流沙，东至於蟠木，动静之物，大小之神，日月所照，莫不称属焉。生子曰穷蝉，而玄嚣之孙高辛立，是为帝誉。帝誉，黄帝曾孙也。高辛父曰乔极，乔极父曰玄嚣，玄嚣父曰黄帝。自玄嚣与乔极，不得在位，至高辛即帝位，高辛於帝颛项为族子。高辛生而神灵，自言其名普施利，不於其身，聪以知远，明以察微，顺天之义，知民之急，仁而威，惠而信，修身而天下服。取地之物而节用之，抚教万民而利诲之，历日月而迎送之，明鬼神而敬事之，其色恢恢，其德巍巍，其动也时，其服也工。帝誉既执中而尸天下，日月所照，风雨所至，莫不从助，总得天地之心。其时有天人神真之官降之，乘宝盖玄车而御九龙，策云马而发天窗，自称九天真王、三天真皇，并执八光之节，佩景云之符，到于牧德之台，授帝誉以九天真灵经、三天真宝符。九天真金文，上开太上通天之气，下敷元生神祇之度，极混沌而为限，终地幽以生初，唯天真而造其涯，下贤不能达其际。九气所陶，神齐日月，於是物木名草，万品分别，甘苦有味，金石殊类。上以营天，使二仪无遗；下以营人，令年命无坠。达观者希其意，入妙者仰其味。然其文繁盛，天书难了，真人之言，既不可解，太上之心，众叵近测，自非上神启蒙，莫见发髴。是以帝喾自恨，其才下徒，贵其书而不知其向。帝喾乃祭天帝北河之坛，藏於钟山之峰，封以青玉之匮，以期后圣有功德者令施。其幽滞钟山，弱水之北一万九千里，山高万二千里，其上方七千里，周回三万里，自生千芝神草千四十种，人但脚履其上，三步乃仙矣。上有金台七宝紫阙，元气之所舍，天帝君所治处也。日月所不能照，钟山光耀，昼夜朗然，照明十万里外，皆星汉所不及。圣人言天缺无西北，是钟山照九阴之下矣。帝尧之时，洪水滔天，山坏陵崩，下民斯忧。尧命求能治水者，群臣四岳皆曰：鲧可。尧曰；鲧为人负命毁族，心有缺伤，恐不可用。四岳曰：未见复有贤於鲧者，愿帝试之。於是尧听四岳，用鲧治水，九年而水不息，功用不成。於是帝尧乃求人，更得舜。舜登用，摄行天子之政，巡狩行视，鲧之治水无功，乃殛鲧，於羽山以死，天下皆以舜之诛为是。於是舜举言鲧子禹能，而使续鲧之业。尧崩，帝舜问四岳：有能美成尧之事者，使居官。皆曰：伯禹为司空，可成业，美尧之功。舜曰：嗟然，命禹卒平水土。禹拜稽首，让於契、后稷、皋陶。舜曰：汝其往亲尔事。禹为人敏给聪济，其德不违，其仁可亲，其言可信，声为律，身为度，称以土，衅衅穆穆，为纲为纪。禹乃遂与益、后稷，奉帝命诸侯百姓、兴人徒以敷土，随山刊木，定高山大川。禹伤先人父鲧之功不成受诛，乃劳身焦思，居外一十三年，过家门不敢入，薄衣食致孝於鬼神，卑宫室尽力於沟洫，陆行乘车，水行乘船，泥行乘橇，山行乘标，左准绳，右规矩，戴四时以开九州，通九道，陂九泽，度九山。令益与众庶，稻可种卑湿。令后稷与众庶，艰食鲜食，食少，调有余相给，以均诸侯。禹乃行相地宜所有以贡，及山川之便利。禹行自冀州始，既为壶口断梁及岐，既修太原至于岳阳，覃怀致功至於衡漳恒卫，既从大陆，既作岛夷皮服，夹右碣石入于河，济河衮州。九河既导，雷夏既泽，浓沮会同，桑土既蚕，於是民得下丘居。后土平济，大水既消，尔乃巡狩於钟山，祀上帝於玉阙，归洪勋於天后，还大成於万灵。然后登彼玄峰，於绣岭之阿，琼境之上，忽得此书。禹乃更恭斋罄林幽岫，请奉佩身。真人告禹曰：汝功德感灵，天人并助，而年命向雕，崄矣哉。乃口诀以长生之道，示以真宝服御之方，分擿而别。还乃计功劳於会稽之野，召会群神於东越之山。是时四气温隆，清风既鼓，玄功妙畅，虚心内治。思退身以灭迹，惟藏景於幽绪，睹九天之灵奥，观三天之宝囿，动以全生为大顺，静以舍精为久视，上览天经，幽而难缕，下愍群生，不知其纪，乃复凤翔南山，龙峙海岛，更撰真灵之玄要，集天宫之宝书，差次品第，分别所修，行五色定其方面，名其帝号。太上本名为灵宝五符天文，藏於玄台之中，坚石之碽古红切，隐於苗山之岫，万年一出，以示不朽。其一通书以南和丹缯，隐斋於蒙笼之丘讫，封以金英之函，印以玄都之章，命川泽水神以付震水洞室之君，须三千之会，当传与水师傅伯长。其石碽之文，乃待大劫一至而宣之耳。禹於是服灵方以匿景，葬兹山以显终，仙人解其契，愚人谓其亡。大哉神化，委身归宗，於戏大君，玄迹高通，万劫验其书，道咏须其方，阳九见上天之书，百六告传氏之功，洪唱千代，兰气遗芳者也。
　　其后昊王阖闾十有二年孟春正月，命橶江湖，耀旗蛟龙，观兵於敌国，解带乎包山。包山隐居为使者，号曰龙威丈人，令极洞室之所，深履洪穴之源。包山隐居，得道者也。处于昊山，莫知其名，敖兀不群，高离世荣，时人号日包山隐居。阖闾数亲驾修敬，问以安危。是其时尝共讲此源路之由，故为其暂使乎。隐居於是带烛载火，昼夜行迈一百七十四日而返。既还具说云：不知其所极，隐居当步行可七千余里，忽遇草孔杂穴，千径百路，沙道乱来，俱会一处，形象相似，门户同类。其丛径之口，有金城玉屋，周回五百里，於众道中央，明月朗焕，华照逸光，其中帷帐床机，窗牖密房，错以紫玉，饰以黄金，云厦凌天，莫识其状。於是顾盻无人，瞻望城傍，见题门上曰天后别宫，题户上曰太阴之堂。隐居知是神馆，不敢冒进门内，乃更斋戒，思真三日，束修而入，看行其内，於玉房之中，北机之上，有一卷赤素书，字不可解。隐居再拜取书曰：下土小臣，为吴王使，请此神文，以为外施真气信效。既还出外，而见其门户自闭，闻其中有箫鼓激响，人马之声。隐居震惧，不敢久息，又不敢复进前路，恐致迷乱，不知归向。於是回返，赍所得书以献阖闾。自说初入乃小晻，须火而进，然犹自分别朦冥，道中四方上下，皆是青石，方五六丈许，略为齐等。时复有广狭处，其脚所履，犹有水湿，或一二里间。隐居行当出一千里，不复冥时，自然光照如白日，大道高燥扬尘，左右有阴阳沟，三十里辄有一石井，水味甘美，饮之自饱不饥。或见人马之迹，旁入他道。其隐居所行路，及左右壁，似白石，石皆洞照有光，广七八十丈，高暨二百许丈。转近至洞庭，不复见上所极，仰视如天，而日光愈明，明如日盛中时。又不温不冻，和气冲然，闻芳香之气郁勃，终而不休。及道边有房室亭传，奇玮琱镂，不可目名。既至众道口，周行广狭，隐居迥匝，相去可四五十里，四面有玉柱为揭，题曰九泉洞庭之墟。其间植林树成行，绿叶紫荣，玄草白华，皆不知其名也。五色自生，七宝光耀晃晃，飞凤翔其巅，龙麟戏其下。斯实天地之灵府，真一人之盛馆也。隐居具书其所履见示王，王肃然骇听，乃清斋静台，祭天而受书焉。即其年太昊风雨以时，五谷丰熟，兆庶乐业，国内安融。阖闾珍贵其天文，而不解其辞，乃遣使者赍此书，封以黄金之检，印以玉皇之玺，书旨以问鲁大夫孔丘。使者到鲁国，奉书跪於丘前曰：吴王昔命驾出游，瞻望海津，息卒於东林之丘，游宴乎北包之山。於是秣驷戢舆，忽有赤乌游翔其间，衔此素书，堕王车前。大人元吉，灵瑞自天，飨国万纪，金石长存。使臣出国，奉赍天文，愿告祯祥来福之因。丘恬然闲居，不发其函，乃答使者曰：丘昔游於西河之上，闻童谣歌曰：吴王出游观震湖，龙威丈人名隐居，北上包山入灵墟，乃造洞庭窃禹书，天帝大文不可舒，此傅伯长百六初，今虽取出丧国闾。丘案童谣之言，昔夏禹治水，拓平山川，功举事讫，巡狩於钟山之阿，得黄帝、帝誉等所受藏，上三天太上灵宝真经。后游会稽，更演解灵宝玄文，撰以为灵宝文，藏一通於名山石硕，付一通於水神，当有得道道士，得之而献王者。丘恐此书，必灵宝符太上真文也。若以赤乌所衔而堕，丘未详也。使者跪谢：伏实如大夫之言。子路侍侧，曰：奉君之使，罔君之命，非忠臣也。入国而期有司，受事而奸其辞，非良使。彼狡人矣，由请讨之。孔子曰：夫振裳以冥太阳，仰手而障之白日，阳光其可掩乎，日月其可蔽乎。此二象焉，怪掩塞之为恶耶。苟照之所逮，无伤也，汝无伐焉。孔子乃告使者曰：此天官之灵蕴，大圣之所撰，上叙太和阴阳之气，下论道化养生之会，唯仙人能用其文，君王不能得其术。若乃抗身幽邈，远寻自然，避罗锁於无为，豁争竞于深山幽居，是时问丘，将或告王灵文之奇奥，太上之微言也。遂以书还使者，不开视也。使者归，具说丘言。阖闾自伤方薄，叹息而绝望，遂不复重求解释也。乃藏之神绾，秘贵灵文，其后闲旦，亲自取视，函封不脱而失书所在矣。夫差获之於劳山，终有杀灭之患，阖闾探之於洞庭，遂为勾践所并。是由丘所说童谣之言，丧国闾征矣。夫神文非启授而揽之者，鲜不为祸也。天书非道同而传之者，无有不婴罚於玄都也。
　　华子期者，九江人也。少好仙道，入山隐迹，采服草药，栖身林阜二十余年。忽遇甪里先生，乃授之仙隐灵宝方，一曰河图隐存符，二曰伊雒飞龟，三曰平衡。案合服之，日更少壮，色如少女，一日行五百里，能举千斤，一岁十易皮。乃入潜山中，而白日升天矣。
　　仙人挹服五方诸天气经
　　华子期受甪里先生诀，乐子长书出神名。
　　东方青牙九气之天，其气烟如春草之始萌，其光如晖日之初隆，下有朝华之渊，上有流英之宫，室有青腰玉女，堂有太上真王。玉女乘九山之兽，真王驾九光神龙，上导九天之气，下引九泉之流芳，养二仪以长存，护阴阳以流通，天致元精於太极，地保山岳於句芒，神运虚于寂台，人养五藏於唇锋。所以营溉之者无极，存之者不终。於是回万劫而更始，却衰朽而童蒙。尔乃鹏奏九遐，上登玄洞，仰寻太真之灵官，与仙僚而为宗。大哉灵宝青牙，长存由九气之功。
　　南方朱丹三气之天，其气烟如绛云之苞白日，其光如玄玉之映流渊，下有赤泉之泓池，上有长生之朱宫，室有太丹玉女，居于太阳三山之上。堂有元气丈人，驾三角之麟，上导泰清玄元之灵化，下和三气之陶馆，令万物之永存，运天精於南夏，养人精於丹唇。所以采之者无终，营之者永存。於是却凋老而反婴，还枯朽而茂繁，攘秋霜之落叶，反光华於万春。尔乃龙盻虚空，鸾翔云端，忽纵心而豁虑，无尘埃之是恋。大哉灵宝朱丹，长生由三气之勋。
　　中央元洞大帝之山，上出黄气，下治地门，其气烟如云，径蒸九天，元精往来，气直如弦，上通太上无极，下生神灵。其光如飞景之罗朝日，其明如朗月之照幽城，内有玄膺九窗之阙，外有醴泉玉浆之渊，真人名曰子丹，天中号黄庭戊己天仓玉女，却死主养生宫，号曰大帝。总御九天之真，乘地轴之辇，从六甲六丁，迁赏道功，诛伐魔精，上导自然之和，下极五土之灵，天地守以不亏，阴阳用兹不倾，天气柔顺而无极，人漱唇齿以不零。於是抗虞渊之日，反朝霞之始明，回惛朽之枯叟，革休灭之方清，光颜烨然而还初，神气充实以流盈。尔乃虬步八域，上升云路，超群萃以凌眄，挹天气以自度，友真仙於太微，后三光而告暮。大哉灵宝黄庭，长生由一气之固。
　　西方明石七气之天，其气烟如明月之落於景云，其光如幽夜之睹於明珠，白龙衔芝草而启腾，灵真降素醴而沾濡，斯乃七天之灵泽，上真之琼腴，气甘和而谵妙，虽鼎味而不殊。下有玉泉之长河，上有流英之楼宇，室有太上素女，堂有元气大夫。乘崩山之狞虎，骋云辇於虚无，上导洪精於七天，下和众生於云衢，抱云露於皓芝，饮灵液於龙须，叩天池而鸣鼓，收甘津於舌端。所以存之者莫坠，为之者永居，是以却素发而玄黑，反枯朽而婴孩。尔乃凤舞景汉，朗啸清虚，枕云岫而炼神，养精和於太初，致真人而为友，安知荣辱之所如。大哉灵宝明石，长生由七气之娱。
　　北方玄滋五气之天，其气烟如飘风之激於炎林，其光如流星之堕於洪波，煎玉饴於龙鼎，汲玄气於天湖。下有长生之渊，中有太上之家，室有夜光玉女，服云林之翠罗，乘灵虬以启真，驾鹿辇於天河，上导五常之流气，下拯万生之众，和护二仪而不倾，保群命以永遐，天致元精於太玄，真人养三府於齿牙。所以为之者长存，用之者寿多，漱神津於元首，合淳气而弗华。於是回阳光之西倾，还昊日於东陵，却衰枯之绝烟，反童稚而方升。尔乃鸿鼓云池，勃郁而龙腾，友真人以论好，与灵仙而高登，其德洪矣，焉有能胜。大哉灵宝玄滋，长生由五气之兴。
　　灵宝五帝官将号
　　夏禹撰出天文中字，会稽南山之阳所演集。
　　东方灵威仰，号曰苍帝，其神甲乙，服色尚青，驾苍龙，建青旗，气为木，星为岁，从群神九十万人，上和春气，下生万物。
　　南方赤飘弩，号曰赤帝，其神丙丁，服色尚赤，驾赤龙，建朱旗，气为火，星为荧惑，从群神三十万人，上和夏气，下长万物。
　　中央含枢纽，号曰黄帝，其神戊己，服色尚黄，驾黄龙，建黄旗，气为土，星为镇，从群神十二万人，下和土气，上戴九天。
　　西方曜魄宝，号曰白帝，其神庚辛，服色尚白，驾白龙，建素旗，气为金，星为太白，从群神七十万人，上和秋气，下收万物。
　　北方隐侯局，号曰黑帝，其神壬癸，服色尚玄，驾黑龙，建皂旗，气为水，星为辰，从群神五十万人，上和冬气，下藏万物。
　　灵宝要诀
　　霍林仙人授乐子长，隐於劳盛山之阴。
　　道士入山采药，采八石灵芝合丹液，及隐身林岫以却众精，诸无灵宝五符者，神药沈匿，八石隐形，芝英藏光，所学不成，邪气试犯，鬼怪振惊矣。诸见魍魉之妖，以灵符指之，即自消灭。若山精恐胁，亦登摧折，千变万化唯其所恣也。道士不可妄行非道，非道之法，当远之也。子之慎至矣。遵大法者，即便收对群神，摄召万灵，斩截凶魔，佩五文於肘间，招仙真于九霄，秘灵宝於五方，非同契而永幽。斯乃上皇之玄教，文命藏之於东苗，誓万劫而一宣，然后睹天书之弗凋。闭口则福微而着，泄漏则祸重而枭，是以帝喾之至亲，不与嚣子於唐尧。
　　太清五始法
　　行东方之道，木肝王，心为上相。常以立春、春分入靖室，各首其外，暝目存其内，思肝气正青，赤神侍之，黄气养之。随身正青，上与天通，太清元气，下入身中，勾芒来至，老君主之。王者行之，则麒麟至，翔凤发，而万物华茂，岁星顺度，精通太微，南夷服，灵瑞至。
　　东方仁，木王，火相，土死，金囚，水休，囚死当养子为父报仇。
　　行南方之道，火心王，脾为上相。常以立夏、夏至入靖室，各首其卧，瞑
　　目存神，内思心气正赤如日，黄神侍之，白气养之，随身正赤，上与天通，太清元气，下入身中，祝融来至，太一主之。王者行之，凤凰来翔，甘露降，景风扇，万物育长，天垂景星，荧惑顺常，萐莆生，嘉禾成，西夷服，中国丰。
　　南方礼，火王，土相，金死，水囚，木休，囚死当养子为父报仇。
　　行西方之道，金肺王，肾为上相，常以立秋、秋分入靖室，各首其卧，暝目存神，内思肺气正白，黑神侍之，青气养之，随身正白，上与天通，太清元气，下入身中，蓐收来至，太和主之。王者行之，白虎见仁，被厌子，蛊毒藏形，清风新雨，五谷熟成，万机得序，玉衡顺平，天马来下，太白顺行，东夷服，鸾鸟至。
　　西方义，金王，水相，木死，火囚，土休，囚死当养子为父报仇。
　　行北方之道，水肾王，肝为上相，常以立冬、冬至入靖室，各首其卧，暝目存神，内思念肾气正黑，元气漂漂，如山出云，浮行着天，上与天通，太清元气，下入身中，一身尽热，赤气养之，玄黄五色，玄冥来至，道君主之。王者行之，万水流通，神龟鲜文，理风戢雨，万物闭藏，休养黄泉，勿妄夭伤，辰星顺度，文曜不绝，南夷服，黑丹出。
　　北方智，水王，木相，火死，土囚，金休，囚死当养子为父报仇。
　　行中央戊己之道，土脾王，肺为上相，六月土王日入靖室，正向南坐，暝目存神，内思脾气正黄，白气侍之，黑气养之，随身正黄，上与天通，太清元气，下入身中，正黄浑如鸡子，澹泊无为，万物自理，禺强来至，道君主之。王者行之，则八方被化，百神并营，地吐醴泉，天垂景星，黄龙见升，精芝英茂，威僖生，甘露降，禾稼成，四夷降伏，天下太平。
　　中央戊己信，土王，金相，水死，木囚，火休，囚死当养子为父报仇。
　　食日月精之道
　　食日之精，可以长生。常以月一日、三日、五日、七日、九日、十五日，日初出时，披发向日，暝目念心中有小童子，绛衣文彩，五色熠耀正赤。两手以摩面，下至心，十二反为之，日精正赤黄气，来在目前，入口中，咽之二九，以手摩送之。咒曰：
　　日君元阳，与我合德，俱养绛宫中小童子。须臾念下至丹田中止，令人长生。
　　食月之精，以养肾根，白发复黑。常以夜半，思肾间白气，周行身中，上至脑户，下至两足心。自然之道，易致难行。常以月十五日，向月咒曰：
　　月君元阴，与我合德，俱养丹田中小童子。因暝目自念，月白黄精气，来在目前，入口中，咽之三七而止，以手摩送之，下至丹田中止。
　　中黄道君曰：天生万物，人为贵。人一身形，包含天地，日月北斗，璇玑玉衡，五岳四渎，山川河海，风伯雨师，灵星社稷，麒麟凤凰，龙虎玄武，五谷桑麻，六畜牛马，鸟兽鱼鳌龟鼉，竹木百草，无所不法也。亦立天子，置三公九卿、二十七大夫、八十一元士。亦布九州、百二十郡、千二百县、万八千乡、三万六千亭、十八万堠。亦有宫阙、家宅、门户、井灶、釜甑、粳粮黍稷，诸神可饮食者，人而知之，即可长生也。
　　人头圆象天，足方法地，发为星辰，目为日月，眉为北斗，耳为社稷，鼻为丘山，口为江河，齿为玉石，四肢为四时。五脏法五行，亦为五帝，亦为五曹，上为五星，下为五岳，内为五王，外为五德，升为五云，化为五龙。五脏者，谓肺、心、肝、脾、肾也。六腑者，胆为肝腑，胃为脾腑，大肠为肺腑，小肠为心腑，膀胱为肾腑，脐为都乡腑。胆为天子大道君，脾为皇后贵女，心为太尉公，左肾为司徒公，右肾为司空公。八卦神八者，并脐太一，为九卿。十二环楼神十二人，脾中谏议大夫十二人，并三膲神三人，合二十七大夫。四肢神为八十一元士，上元气为冠盖使者，下元气为大鸿胪。上部九变，中部九孔，下部九名，法九州也。三公府、九卿府、二十七大夫府、八十一元士府，合为百二十府。府内为五曹，外为五官，合为十官，为千二百县。中神万八千，为万八千乡。上神三万六千，为三万六千亭。亭有五堠，为十八万堠。又肺为玉堂宫尚书府，心为绛宫元阳府，肝为青阳宫兰台府，胆为紫微宫无极府，脾为中宫太素府，肾为幽昌宫太和府。
　　子欲为道，长生不死，当先存其神，养其根，行其气，呼其名。头发之神七人，字寻长。项上神三人，东王父。脑户中神南极君，字元先。眉间神天灵君。两耳神四人，字娇女。两目神六人，字英明。鼻中神，字通卢。口神，字丹珠。舌神，字丹黄。齿神三十六人，字卫士。喉中神，字虎贲。两眉神，字爵神。两手神，字魄阴。肺神，字鸿鸿。心神，字呴呴。肝神，字临临。胆神，字获获。胃神，字沮沮。脾神，字裨裨。两肾神，字漂漂。脐中神，字玉灵子。丹田中神，字藏精。大肠神，字沌沌。小肠神，字梁梁。阴神，字穷英。女人神，字丹精。两体神，字阴阴。两膝神，字膒公。两胫神，字随孔子。两足神，字柱天力士。
　　子暝欲卧，从上三呼之，竟乃止。若体有疾痛处，皆随痛所，九呼其名，令神治之。正卧瞑目，存其神，所疾立愈。月望朔、分至之日夕，皆存神内视，召呼体上神名，使令拘魂制魄。真人曰：子欲登仙，当召身神。
　　中黄老君曰：子既知身藏之神名，又当知天地父母赤子之家，五城十二楼真人，秘之於太清玄和之府，丛霄之观，非有仙录者，不见其篇矣。甪里先生口传之诀於华子期。有欲知天地父母赤子，三一也。天一在华盖下，人一在斗户，地一在日月所游。三一煌煌如明珠，子不守之，生复何求。又地一在日月所游，人一在斗户，天一在华盖下，元气翩翩相引也。神龟在中正颇俄，子欲得之当问我。一之所在安在兹，不但守雄复守雌。一在无形甚难知，子不知一万事失。大如鸡子黄，其色如甘橘，出为半，入为一，子能守之万事毕。三一者，身上之三宫也。头、心、脐，谓之三宫也。既已知天地父母赤子之家，五城十二楼真人，须当知服神丹金液、太阳流珠太一，必为三天宫人。子不服此三元，虚自苦耳。
　　第一先存五兽者，青龙、白虎、朱雀、玄武是也，中央黄麟。此五兽忽变为山林，其四方林外，有仙人虎贲羽林郎，面各八人，存之广狭随意，可隐万人。
　　第二当召身中神，从头至足，存其神，养其根，行其气，呼其名，必得长生神仙。
　　第三守地一，名曰丹田，皓白如云，五色玄黄，道母所居，溺水胞中。
　　第四守人一，名曰绛宫，南极太一，赤子小童，右月左日，魂魄合并。
　　第五守天一，名曰紫宫，大如混鸡子，九色玄黄，交结星历，身上纪纲。
　　第六食神丹，太阳之精。常以月一日始七之生，三五七九及九月半甲子、丙午日为之。入室暝目，存日精赤气，下入口中，而咽之八十一气。真人曰：食日之精，与天地相倾。
　　第七食金液，玄水之精。常月十五日时加夜半，入室暝目，存月精正白，下入口中，而咽之四十九气。真人曰：食月之精，是故长生。
　　第八食星玄气来下，青白丹黄。常用有星夕初夜之时，入室瞑目，春存岁星之精青气，下入口中，而咽之九十气止；夏存荧惑之精赤气，下入口中，而咽之三十气止；秋存太白星之精白气，下入口中，而咽之七十气止；冬存辰星之精黑气，下入口中，而咽之五十气止；四季之月二日，存镇星之精黄气，下入口中，十二咽之止。四季月，十二月、三月、六月、九月是也。用月二日为之，内视精心，自见其气。真人曰：食星之气，与天相暨。
　　第九行太极紫云弥天，升降上下，混沌自然。是谓八节之日，入室暝目内视，存泥丸中紫气出上升天，绛宫中赤气出上升天，丹田中黄气出上升天。须臾，有三童子从天来下。其一童子衣紫衣，号护脑真人，从紫气中径下，来入泥丸宫，紫气随从还脑门。其一童子衣赤衣，号护心赤子，从赤气中径来下，入绛宫中，赤气随从还心中。其一童子衣黄衣，号护藏灵人，从黄气中来下，径入丹田中，黄气随从还脐门。如是此三童子，补气除恶，练摩血气，勅魂安魄，定心充脉，使光泽流通，津池补满。良久间，体中休休纳纳，颐颐挹挹，即三童子护身之力。极念为之，思存三宫心充门开，三童子忽飞还上天，门登闭矣。
　　真人曰：子欲不忘，审致天童。天童来下，乘空为马，护子身神，是以成仙。子不存神，尸魄上言。其道有九，为之者寿。钟山真人，传之於禹，与天相保，上升玄府焉。
　　夏禹授钟山真人食日月星之法
　　隐之於洞庭之墟。
　　食日之精，子必长生，缘以上天谒元先。常以月一日、三日、五日、七日、九日、十五日，日出时至日中食先，念心中有日，日中有玄盖，盖下有小童正赤，赤气徧身中身外九重，思气满头，从顶出，上升天，绕日九重。咒曰：日君元阳，还归绛宫，与我合德，俱养小童。因思日精来下，入鼻孔口中，咽之三九，满心中。心中有三人，左即太一父也，右即玄光母也，中央即赤子小童也。坐金林玉榻，执玉柈玉杯，杯中玉英神酒，并天芝草见在，食饮之，仍不饥渴而长生矣。
　　食月之精，可以长生，缘之以上天。常以十五日夜半时，向月再拜，咒曰：月君元阴，还归丹田，与我合德，俱养小童。因思月白气黄精来下，入鼻口中，咽之三七而止。月精托肾根，长生矣。
　　食星之精，上升太清。常以日出、哺时、日中、夜半，上念北极太皇星。咒曰：皇天上帝，太上道君，曾孙小兆某甲好道，愿得长生。因念星精来下，在两眉之间，流入鼻孔口中，咽之三五，思气满心胆脾中。脾中有道母，主哺养赤子，即不饥长生矣。
　　太上洞玄灵宝五符序卷上竟
　　音释
　　碽古红切。萐山洽切。莆方珲切。
　　太上洞玄灵宝五符序卷中
　　灵宝服食五芝之精
　　老君曰：松生千岁，脂凝通神，下入於地，藏姓易名，弃本即大，因根成形，名曰威僖，一字茯苓。辟兵陆沈，出窈入冥，不饥不渴，日月合并，子能服之，即得长生。
　　老君曰：苟虱养体，住色还年，一字胡麻，本生大宛，生来万岁，来东度关，留在中土，断绝胡蛮。含水之精，却风除寒，自名巨胜，摈逐邪奸，服之不息，与世长存。巨胜、威僖结亲，出胡国，能调和精神，子能服之，故得长生。
　　老君曰：椒生蜀汉，含气太阴，天地俱生，变化陆沈，故能却湿，邪不敢侵，啖鬼蛊毒，靡有不禁。子能常服，所欲恣心，世之秘奥，其道甚深，坚藏勿泄，不用万金。
　　老君曰：姜生太阳，与椒同乡，俱出善土，窈窕山间，坚固不动，以依水泉、含气荧惑，守土本根，背阴向阳，与世常存。故能辟湿，劫寒就温，除邪斩疾，闭塞鬼门，子能常服，寿若乾坤。
　　老君曰：菖蒲生泽，附近探渊，下湿之地，浦渎水滨，有生高山，石上结根，一寸九节，是谓灵身。固得之一，含气万元，故能生人，保养精神，逐水辟湿，厌鬼消患，鬼魅魍魉，远迸幽昏，强祥之属，皆不敢前，服之不休，寿至千千。
　　乐子长曰：此五物皆可单服，并益气住年，延精定魄，服之不休，与世长存。故《孝经援神契》曰：姜椒益气，菖蒲益聪，巨胜延年，威僖辟兵。此即孔丘之秘言，上圣之明旨也。
　　老君观天合服五芝草丹，留神住年度世长存方。
　　灵实三天方
　　乐子长书出文。
　　巨胜五分、威僖四分、蜀椒一分、乾姜三分、菖蒲三分。皆取真新好者，精洁治之。凡五物，以王相日，童男捣药，勿易人也。各异治，下细筛，五物各万杵。五物各异置赤杯中，凡五杯，罗列赤案上，露一宿。明日平旦，乃以神斗分之，合和如法。和以白蜜，若白饴，后更捣三万杵，丸如梧子。平旦向日长跪，吞三丸讫，言长生，得所愿。暮日入，复跪西向，复吞三丸，如旦法以为常。禁食生鱼、猪肉、韭菜，禁见丧尸、犬猪、产洿。慎之。曰此是一剂也。若服尽更合，可计药分并合之，多少在意，令周一年，服者乃佳。至於杵数，可都共益一万杵耳。合和更梼，是为四万杵也。
　　甲子建天，癸亥数路，晨昏为期。慎勿敢忘。六十一节，天地之常，服之如法。甲癸为明，甲子建日，服至癸亥日，为一节。若甲子无建者，满定开亦佳。服药皆先斋三日，烧香存神，然后即事也。满六十日，身轻能行；复六十日，四肢通利；复六十日，颜色有光；复六十日，平调腹肠，五脏皆实，凶邪不伤；复六十日，身体坚强；复六十日，耳目总明。此是一岁验也。复六十日，骨体强梁；复六十日，手爪有光；复六十日，影响显彰；复六十日，精气益长；复六十日，白发还藏；复六十日，牙齿坚刚。此是二岁验也。复六十日，道德达通；复六十日，六甲神从；复六十日，神达身中；复六十日，志信神行；复六十日，心开目明；复六十日，远知四方。此是三岁验也。复六十日，瞻视有光；复六十日，五神不亡；复六十日，不知饥渴；复六十日，百神来谒；复六十日，五藏不竭；复六十日，能寒能热。此是四岁验也。复六十日，能浮能沈；复六十日，能浅能深；复六十日，能圆能方；复六十日，能弱能强；复六十日，能纵能横；复六十日，能短能长。此是五岁验也。复六十日，能好能丑；复六十日，能少能老；复六十日，能大能小；复六十日，能轻能重；复六十日，出入无间；复六十日，行厨在边，位为仙人。此是六岁验也。长服不休，与天相倾，变形千化，上升太清。
　　灵宝巨胜众方
　　霍林仙人授乐子长，隐於劳山之阴。
　　巨胜一名胡麻，一名苟虱，一名莫如，一名三光之遗荣，一名天地之更生，一名流朱，一名九变，一名幽昌，一名含腴，一名青襄。青襄，叶名也。
　　延年益寿神方
　　胡麻子，好者择治，去否秽，蒸之如炊，须曝乾复蒸，九曝九蒸乃止。治下细筛，以白蜜丸，服如鸡子一枚，日三。又一方云不能丸，服成末三升以为常。服之一年而色美，身体滑泽；服之二年，白发返黑；服之三年，落齿更生；服之四年，入水不濡；服之五年，入火不焦；服之六年，走及奔马。此药甘香而美，易持难厌，方秘不出，百年一传。
　　饵胡麻法
　　取一斛淘洗，去上黑皮，令正白，蒸之一日，曝乾磨之，捣之亦佳。溉釜中石五斗水，复蒸之，令釜中有石许水，因下甑泻胡麻，置木柈中，悉以石汤沃之。以麦蘗一斗细铸，纳中酿之，如作糖状。卒时挤去糟，煎之三分余一分，更置铜器中，浮汤上釜中猛火，无令沸绝。可丸止当如鸡子者，三丸服之百日，充益肌肉，鬓发皆黑，耳目聪明。能长服之，命无穷矣。
　　胡麻膏
　　胡麻膏一斗，薤头三斤，微火上煎之，令薤焦黄绞去滓，以酒服之，日中一升。百日以去，服之肌肤充盛，二百日老者更少，三百日延年益寿。久服神仙也。
　　真人绝谷方
　　取巨胜二斗，大椒五升，去黑皮讫，合捣二物下筛。初服五合，日三。浆水无在，亦可蜜丸，服如鸡子一枚，日四，渐自不饥。荒年亦可但服此药，便当绝谷矣。渴但饮水，勿食他物，食他物便饥也。能令气力百倍，寒暑不侵，百病悉愈，神仙自致矣。
　　真人绝谷饵巨胜法
　　取巨胜一斛，蒸令热气周达，便曝之一日，凡九蒸九曝，合用九日。讫，捣下筛，和以白蜜，服如鸡子一枚，日三，久久食谷自少。服之百日，百病自愈，洗水不着身；服之一年，玉女侍卫。若急用者，亦可一日三蒸三曝，三日凡合九蒸九曝，便可用矣。天阴者，皆须日出，用一斛，加茯苓三斤，合捣，蜜和，服如上法，得力益速，能补精髓，渐渐自不饥，渴则饮水。
　　真人轻粮辟毅不食方
　　巨胜一斗二升，取纯黑者，茯苓二十四两，泽泻八两，治三物万杵，以水
　　服如弹丸，日三。遇食可食，无食复取百物食之，无所禁。
　　出外益体服食方
　　取麻子五升，温汤渍浸之，令开口去皮。羊脂二斤，合麻子中仁，微火煎熟，食饱为度。渴饮水，欲饭自在，更合如前。麻者，五谷之长，可以知万物，通神明。七月七日取麻勃一升，真上党人参半斤，合捣并蒸，使气出，徧服一刀圭，无不验矣。
　　辩菊亿法
　　菊华与亿华相似，宜以甘苦别之，菊甘而亿苦也。今所在有菊，但为少耳。率多生於水侧，缑氏郦县最多耳。真人曰：日精、更生、周盈、神精、长生，皆一菊也，而根、茎、华、实异名。其说甚美，而近者服之略无效，正由不得真菊故也。
　　延年益寿方
　　春三月甲寅日，日中时采更生，叶也。夏三月丙寅、壬子日，日中时采周盈，一方云周成。周盈者，菊之茎也。秋三月庚寅日，哺时采日精。日精者，菊之华也。常以冬十月戊寅日，平旦时采神精。神精者，一曰神花，一曰神英，菊之实也。无戊寅者，壬子亦可用也。冬十一月、十二月壬寅日，日入时采长生。长生者，菊之根也。一方云：十一月无壬寅，壬子亦可用也。一方云：都合五物，皆令阴乾百日，各令二分，治合下筛。此上诸月，或无采之日，则用戊寅、戊子、戊辰、壬子日也。春加神精一分，更生二分；夏加周盈三分，更生二分；秋加神精一分，日精二分；冬加日精三分。常以直成日合之，无用破危日合之也。一方云：亦尔不用执日，令药神不行。当於密室中捣，丸用白松脂，大如梧子服之，日三，服后饭。服之一年，百病皆去，耳聪目明身轻，益气增寿二年。服之二年，颜色悦泽，气力百倍，白发复黑，齿落更生，增寿三年。服之三年，山行不避蛇龙，鬼神不逢，兵刃不当，飞鸟不敢过其傍，增寿十三年。服之四年，通知神明，及与五行，增寿四十年。服之五年，身生光明，目照昼夜，有光关梁，交节轻身，虽无羽翼，意欲飞行。服之六年，增寿三百岁。服之七年，神道欲成，增寿千年。服之八年，目视千里，耳闻万里，增寿二千年。服之九年，神成，能为金石，死能复生，增寿三千年。左青龙，右白虎，黄金为车。又一方云：春加神精二分，更生二分；夏加神精一分，周盈二分；秋加日精二分；立冬加神精二分；冬至加神精一分，长生二分。日吞十丸，旦暮各五。一方云：秋加神精一分，日精二分。一方云：春加周盈二分。
　　饵杏子法
　　取杏子三斗，去其中两仁者，作汤才沸三四沸，纳杏子汤中，有顷，手摩令皮去，熟治之。置瓮中待之，清其汁，计度得七八斗。弃其滓，取一石釜置糠火上，以羊脂四斤摩釜中，令膏尽着釜，热复摩之，令尽四斤脂。纳汁釜中，炊以糠火，若蚕沙，四五日药成，其色如金，状如小儿哺。服如鸡子黄，日三。服百日，父母不能识，令人颜色美好。夏征舒母所服，寿七百年。乃仙去神方，秘之。
　　夏禹受真人方
　　乐子长书出，隐於劳山之阴。
　　赤箭，一名离母，一名鬼督邮，一名神草，一名独摇，一名当苦，一名胜子，一名鬼箭。生陈苍、生少室，生上洛尧流山、太山之阳，或诸名山之南，生南阳诸溪涧，或生谷中阴处。一茎生有节叶，其巅如竹叶，有风不摇。常以三月采取，尽其根无所去，捣绞取其汁，停置器中，曝乾其滓，乾复纳汁曝乾，治服方寸匕，后食，令人不老。十日知效，三十日气大至，百日以上身轻，耳目聪明，一年齿发更生。其茎赤，如弓箭，根似人足跗有指处，但无爪也。其子似小羊儿。一曰根如芋魁，其子似芋子，居其傍不与相连，多者十余枚，朝居母西，暮居母东，日中居母下，尽取之。中央有王，大如指，小者如环之，十二枚，四边各三，是其卫也。取之先斋戒百日，以酒脯醮其母，於日下乃取之，裹以丹囊，盛常置左腋下。其王名六甲父母，隐五百人卫，子能隐一人卫。此药母至死丧生乳者家，药神即去矣。一曰叶如母指大，指有四赤羽上下竟。冬夏生，采无时，主治恶鬼精物，蛊毒恶气，中寒热拥肿，起阴益气，肥健轻身，久服延年。其味苦。
　　章陆根，味酸有毒，主胸中邪气，涂拥肿，杀精物，练五藏，散水气。根如人形者有神，生故墟、田间，三月、八月采。章陆草，一名夜呼，一名荡根，一名当陆，一名苋陆，一名长根，一名商陆草，一名神陆，一名白华，一名逐邪，一名天草，一名逐阴之精。此草神草也。
　　去三虫杀伏尸治面□黑益智不忘男女五劳七伤妇人乳产余病带下去赤白皆愈方
　　够十斤，米三斗，加天门冬，成末一斗，渍章陆六日，便斋服。五日食灭，二十日谷绝肠肥，财容气息，诸虫皆去，耳目聪明，瘢痕皆灭。以月宿与鬼日，加丁时，取商陆，服如枣，日三。道士恒种此药草於静室之园，使人通神。
　　令人不老长生去三虫治百病毒不能伤人方
　　取章陆根四十斤，削去上皮，细切之。以水八斗，於东向灶煎之，令减半，去滓更煎之，令可九服，如梧子一丸。大良作之，勿令人见。又一方：取章陆三十斤，正月、二月、九月、十月、十一月、十二月采取，过此不中用。取章陆，净洗粗切，长二寸许，勿令中风也。绢囊尽盛，悬屋北六十日，阴燥末治下筛。方寸匕，水服，日一，先食。十日见鬼，六十日使鬼取金银宝物，作屋舍，随意所欲。八十日见千里，百日身能飞行，登风履云，肠化为筋，久服成仙人。
　　真人长生去三尸延年反白之方
　　宜服丹光真华之母，宜食浮水玄云之髓，此自然能生，千岁一变，百岁一化，先变后化，天不复害，神鬼无奈何，故可服也，故得生也。丹光之母者，松脂也。浮水之髓者，茯苓也。能伏鬼神，却死更生。松脂流入地中，千年变为狭苓，茯苓千年化为琥珀，琥珀千年变为丹光，丹光色紫而照人。丹光千年变为蜚节芝，蜚节芝千年变为浮水之髓，浮水之髓千年化为夜光，夜光千年化为金精，金精千年化为流星，流星千年化为石胆，石胆千年化为金刚，金刚千年化为木威僖芝。夫金入火不耗，入水益生。夫松脂之变，盖无常形，故能沈沦无方，上升太清。此飞仙之法，勿传非其人。
　　方曰：先取松脂、茯苓各十二斤，以水渍茯苓、松脂七日，朝阳去水。以醇酒二斗，与茯苓合饵之，以曝令乾。月食一斤，欲不食。因炼松脂，去苦臭，以火温之，纳茯苓中治合，和以白蜜。三物合服之，月各一斤，百日身轻，二百日寒热去，三百日风头胸目去，四百日五劳七伤去，五百日腹中寒癖饮症气去，六百日颜色住，七百日面野去，八百日黑发生，九百日灸瘢灭，千日两目明，二千日颜色易，三千日行无迹，四千日诸痕灭，五千日夜视光，六千日肌肉易，七千日皮脉藏，八千日精神强，九千日童子薄，万日形自康，二万日神明通，三万日白日彰，四万日太一迎，五万日坐在立亡。日三食，慎勿忘，但过万日，仍自纵横，变名易姓，升皇天。
　　古有黄初平者，正服此药，方成真人。初平，丹溪人也。年十五，家使牧羊，有道士见其良谨，便将至金华山石室中，四十余年，忽然不复念家。其兄初起，行索初平，历年不得。后见市中有道士，乃问之曰：吾弟牧羊，仍失之四十余年，不知死生所在，幸愿道士为占之。道士曰：金华山中有一牧羊儿，姓黄，字初平，是卿弟也。初起闻之，即随道士去，求得弟相见，悲喜语毕，问初平曰：昔羊皆何在？初平曰：羊近在山东。初起往视，了不见羊，但见白石。还谓初平曰：山东无羊也。初平曰：羊在耳，但兄自不见之。便起俱往。初平言叱，叱羊起，於是白石皆起成羊，数千万头。初起曰：弟独得仙道如此，吾可学否。初平曰：唯好道便得耳。初起便复弃妻子，留就初平，共服松脂、茯苓，至五万日，坐在立亡，行日中无影，有童子之色。乃俱还乡里，亲戚死亡略尽，乃复还去。以方教南伯逢，易姓为赤，初起改字为赤鲁斑，初平改字为赤松子。其后服此药仙者数千人。
　　赤松子方
　　七月十六日，去手足爪，除腹中三尸虫矣。
　　入山终身不食方
　　用大豆十分、葳蕤三分、泽泻一分、飞英一分、槁本叶半分，凡五物治下筛，和以枣脂，丸如李子，日吞三，食枣二十一枚，可终身无食。若无枣，常饮玉浆泉。
　　黄帝受黄轻四物仙方
　　一曰鸿光，二曰千秋，三曰万岁，四曰慈墨实，合作四物，丸用白松脂，大如鸡子。服之七年，身寿四万三千岁不死。长服之，可与天地相守。黄帝曰：此四物形状何似，可得闻乎？黄轻曰：鸿光者，云母也。千秋者，卷栢也，生於山石之间。万岁者，泽泻也。慈墨者，苋实也。丸以松脂，如鸡子，日一暮服一丸，令人长存，不饥渴。
　　真人四物却谷散
　　用茯苓屑三分、乾地黄屑一分、胡麻屑一分、天门冬屑一分、胡麻火熬之，凡四物治合，搜以食蜜，日服方寸匕，美浆水酒为服之。三十日气力有异，百日倍，一年后气色如云，梦与神游，三年骨腾肉飞。
　　槐木者，虚星之精，长服之年老更壮，脑不损耗，好颜色。以十月上巳日，取槐子盛新瓦瓮中，覆一瓦盆，盖之泥，封之三七二十一日，发洗之，其外皮皆去，中子如大豆状。服之从月一日始，一日服一枚，二日服二枚，三日服三枚，从此至十日，日加一枚，计十日服五十五实，大月服一百六十五，小月则不能以大月计。计一年服一千九百八十实，一年有六小月，即臧六十实。
　　又服食治病方
　　以十月上巳日，取槐子，阴乾百日，捣去皮，取子着瓦器中盛之。欲从一日始，日服一枚，十日服十枚，复从一始，满十日更之，如前法。欲治诸卒病，留饮宿食不消，胸中气满，转下下利，一服一合，二合愈，多服无毒。若病人食少，勿多服，令人大便刚难。
　　又去三虫法
　　取槐子，不须上巳也。得取取之，并上皮捣，令可丸，丸如杏核。一服三丸，日二服，多作长服亦善。亦可以蜜丸之。
　　延年益寿方
　　槐子熟者，置牛肠中，阴乾百日。於后饭旦夕吞一枚，十日轻身，三十日发白更黑，百日面有光，二百日奔马不及其行。
　　又却老方
　　十月上巳，服槐子一枚，日转增一，至十日更复从一始，正当上巳日造
　　服之也。
　　真人住年月别一物藕散
　　凡一物，七月七日采藕华七分，八月八一日采藕根八分，九月九曰采藕实九分，治合药毕矣。服方寸匕，授南阳刘长生。长生居清渊泽中北界。长生服药七十余年，不壮不老。欲知其验，取鸡雏如鸲鹆大者，与共服药，三年故为雏子矣，长服仙也。藕实一名水芝丹，一名茄实，一名芡实，一名莲花，一名芙蓉。其叶名荷，其小根名芋，大根名藕，其初根名茭，与鸡头为阴阳。以八月上戌取莲裹实，九月上戌取鸡头实，九月上午取藕，各分等阴乾百日治之，正月上卯平旦，井华水服一方寸匕，日四五，后饭服之，百日止。主补中益气力，养神不饥，除百病，久服轻身延年，不老神仙。鸡头实，一名雁实，一名天门精，一名天禹，一名曜味甘，治湿痹、腰脊痛，补益气强志，耳目聪明，久服轻身不饥，神仙也。
　　住年方
　　以八月直成日取莲实，九月直成日取鸡头实，阴乾百日，捣分等。直成日以井华水服方寸匕，满百日，壮者不复老，老者复壮。若为不然，以药别食鸡雏百日，即知验矣。久服之神仙。
　　服食麋角延年多服耳目聪明黑发方
　　取新角，以刀削去黑皮，取中白，熬令色黄，熟治。服方寸匕，日再服，三十日通知神明，六十日力百倍，百日通神，常服寿无极延年。朋子高、容成服之，以致仙，范蠡服之，游在民间。
　　黄精之草，太阳之精也。结气九天，浮游八朗，逐风流化，散精六合，依山寄名，因云雨之润，附景托形，而为草物。其生太行之板，立根盘石之侧，含精三阳，随气敷荣，育养淳和，温调甘露，上承太火於少阳，吐葩於盛夏，积精成真，充根累节，色黄味甘，朝出向阳，云叶理通，与众草不旱，万物不双，此所谓中黄之所处，积阳之所宗，其神化者也。蛇食之化为龙，鸟食之化为凤凰，人食之为仙王。大哉此草，获天地之淳精也。而天下人莫知其真也，知之莫之能食也。故《九天大仙经》曰：天地神灵三万六千，入人身中，人莫能使。服食仙药三万六千种，而人莫能用也。长生久视，人莫之能为也。神圣可致，寿命可延，人莫之而通也。神虽明，服食易见，应时有效，而人莫常为也。人自守贫贱养身，长生久视者，未见之也。逐势趋利者，今人为之。若使人求长生如求利者，无不皆得也。人能弃去荣华，修守清静，以常无为，求诸玄妙，服食此草，四时不废，可致延年。若能弃世俗，幽居名山，服食此草，可与天地相望，众神集会，太一候迎，上升天府，下游昆仑，可与天地终始者也。此草与钩勉相对。黄精，太阳之精，入口使人长生，钩勉者，太阴之精，入口使人即死，不知其相对也。人但信钩勉之杀人，而不信黄精之生人，不能服之也。钩勉者，野葛也。日南诸夷山薮中，名野葛为钩勉，食之入口便杀人，其毒烦冤，气钩人肠，必勉绝之，故名之曰钩勉也。是谓世人忽於长生，贪慕时荣也。唯黄精之为草木，长生三阳之气，上入太清之宫，炼精玄妙，随化淳和，光流九野，布六合之内，依云藏山，随气而化，植根立茎，随叶通精，结味甘香，其叶青黄，通神超合，万根下生，希风承露，结根数节，斜生旁起，受气淳精匿，吐气育真，华有九德，益寿进贤，茎有灵宝，服之成仙人，根为天宝，和光御神，取为散饵，可致飞仙。季春采其根，其根名山精，洗以清水，盛以大盘，好以治择，可饵可乾，乾之者散，饵之者丸，多服绝谷，少服神安，服之三等，根华皆然，积年累月，坐致灵神。华为飞英，根为流精，和补内神，化人神灵，通光洞达，千里益明，拘魂固魄，五脏内平，三虫奔走；伏尸振惊，能常服食，天地合并。根黄不白，叶柔而泽，受气清淳，不比常日。百草靡靡，应秋而索，黄精霏霏，含道藏德，灵草习习，华叶光光，仲春采华，盛以绢囊，阴乾六丁，玉女在傍，服食千日，坐在立亡。春秋叶根，调和阴阳，丸及饼饵，显味甘香，食在多少，在意无量。茎叶向淳，汁可为浆，宽中益气，五脏调良，肌肉充盛，骨体坚强，力倍少年，身体康壮，神仙服食，唯此为昌。
　　灵宝黄精方
　　以春取根，净洗薄切，熟蒸之，曝可令燥，捣服方寸匕，当露捣之。一名马箭，一名葂竹，一名葳蕤，一名可沮，一名羊括，一名仙人余粮，一名苟格，一名垂珠。其叶名鸡格根，一名黄精，一名白笈，三月采根，可饵也。主轻身益气明目，饵服令人耐饥，其味甘无毒，阴乾五十日成，取实一斗，渍以甘水，二斗为浆，若酒服之为常，可不死也。服黄精根，多益善，洗刮令土尽，一斛根以水二斛煮之，令尽味出之，益清复煮再过，味足以尽也。合煎汁汤上竭，令去火止内，熬大豆末，饼之如大钱，服多少自在，味甘香。亦可取根蒸，若煮食无多少。始生时亦可取茎叶，为菜茹斋食之，此一日重楼也。若煮食之，汁可饮，勿弃去也，汁甚香美。欲饵之法，以二月、八月取根，刮去毛，熟洗细切，一斛煮以水六斗，炊火令和，日一至夕药熟，出使寒，手挼之使碎，酒囊酿得汁还竭，令可丸。取滓乾末纳釜中，令和药成，服如鸡子者，日三。可绝谷不食，不寒不暑，行及奔马，百病自愈。人能绝房内则不老，寿无期至仙人，不绝房内，止可寿二百岁耳。服此药，不避虎狼，不畏兵革，行山中生食之，恣口渴饮水生食，又善通神明，亦可散服，未必饵也。服黄精不知老，令人有好颜色，白发黑，落齿生。服食黄精三十日，通知神明，百日欲腾跃，走及奔马，不知倦极，二百日之后，乍见乍亡，十年仙道成。数有效验，前世多服此方。今者有但服华者、黄精之精，一名黄华，其味皆甘香也。取其母煮之以为饮，宽中益气，常以为饮，甘香辟恶气，令人有色泽，耐寒暑。一名救穷乏粮，凶年可与老小休粮而食之，服其华，胜其实，实胜其根也。天官名此草为戊己芝。
　　昔人有至霍山赤城内者，见其中有数千家，并耕田恳陆，尽以种此草，多者数十顷，少处数十亩，而其根茎殊大，当是锄护之至，不如於山中稆出而生矣。草泽皆有之也。昔人即问赤城人：种此草何为？人对之云：此仙草，此中人由来并食之耳，使人长生矣。吴主孙权时闻其说，所言之审，即使人於江东山中种而食之。但权不绝房内，为诸不静，遂不能得其益也。尔时皆使监司领兵人专守之，吴败，而此里名故存。江东或名之为葂竹里，或名之为黄里，是权时种植之故处也。弟子葛洪曾闻之於郑君，言识其始，云：子服戊己寿不已，子服长生之精，与天相倾。又闻葛仙公所传云：诸修长生之道，当先去三虫，下伏尸，乃可将服食，休粮绝谷耳。不去三虫伏尸，而绝谷者，多所思念，於身不善，又复喜遇好食，令人意乱不觉，惑而犯之也。若能修无为，食气自然，漱醴泉者，上也。人多不能，则可以药助之，先下伏尸，然后服食，则有效，此道之次也。合药当以破除，日辰王相，天清无云，乃丸药於静处，勿说服药也。三虫无耳有闻，无目有见。先沐浴兰香，斋戒三日，避妇人，断食猪犬肉。食此物肉令人死，不得上天，但止泰山，入三官地狱，为守槛鬼吏。此科施於道士矣。又忌食猪犬肉者，食之令人老则忘误，面目黡瘦，齿败声坏。夫食清真者长生，食秽浊者命断也。驾不杀於蠢动，故有千年之寿；鹄不履於黑水，故有十百之龄。性洁者受真，气清者寿考，自然数也。
　　仙人下三虫伏尸方
　　用茯苓十斤，章陆根削去上皮，但取下白者五斤，清酒、麦面麴各五斗，并炊酿之，置瓮中，封之二十日，药成剂之。但取纯大豆，熬作末，如饴状，合丸如大弹丸，日服三丸，十日以去稍益，如鸡子黄，上尸百日，中尸六十日，下尸三十日烂出。上尸如手，中尸如足，下尸如鸡子；上尸黑，中尸青，下尸白。此三尸与人俱生，常欲令人死，至晦朔日，上天白人罪过。晦至其日，当拘魂制魄，及守庚申夕，於是三尸不能得动矣。是其夕，人梦与他人争斗者，是魄与尸斗也。夫魂常欲宁，身故不欲伏、尸，魄常欲宁，神故欲恍惚，三尸常欲人死，故欲攻夺，此之谓也。凡道士、医师，但知按方治身，而不知伏尸在人腹中，固人药力，令药不效，皆三虫所为。上尸好宝货千亿，中尸好五味，下尸好五色，若不下之，但自欺耳。去之即不复饥，心静无念，可得遂生。真人贵其方，道士尊其药，贤者乐其用，愚俗笑其事。所以言人死为尸骸者，坐是三虫之位号也。但作服章陆散者，乃自除去三尸，不必须酿而服之也。槐子亦善。能服气者，不用此术。又真气是青牙，五方之精，道士服之二十一日，三虫走出矣。
　　乐子长炼胡麻膏方
　　以二斗膏、一斗水，合二升熏陆香、二升沈香，屑二两合煮，令水尽，唯余膏在。剂其屑，日以酒服五合，百日玉女侍之神效，五百日神仙至迎人去。道家秘此方，初不轻传。
　　乐子长服胡麻法
　　熬胡麻一斗，令香捣为屑，令如粉，囊盛，纳五斗酒中，封泥二十日，以酒服，胡麻膏也。屑亦可服。
　　灵宝太玄阴生之符
　　夏禹文，命受之於钟山真人。
　　尸解下仙之道。其寿亦与天地相毕，可以地仙游名山。服尸解药，日数足，即作此符，丹书白素，以置腹#1前，以戊己日西首卧，思念自作死人，良久，解衣留所卧处，径去入山。若之远方，易姓名，勿还故乡。其初去时，人见其卧处有死人尸，久乃忽然不知尸所在也。
　　尸解药
　　以三月中杀牛，煎取脂一斤半，水银一斤半，锡一斤半。於山中密地斋一月，乃於铜器中煎锡，锡消，纳水银及脂，都合同丸之，服如大豆三丸，日三服。服之九日，凡八十一丸，忽然尸解蛇蜕而去。去时如上符节度，若不得，即去更服，趋令得去矣。
　　真人曰：文用朱儿，帛用鲜支，盛用鲜支囊。古人名丹砂为朱儿，绢帛为鲜支也。
　　去伏尸三虫方
　　用三月三日，取桃叶，捣取汁七升，以苦酒合煎，令得五六合。先食顿服之，宿无食。
　　神仙修养方
　　用成日煎牛脂，若羊脂一斗，胡麻一斗，乾姜百累，生姜半斤，生地黄一斤，皆梼绞之。大铜铛中微火上煎，使药味尽，脂色变黄，成绞去滓，取如鸡子者一枚，投酒中服之，日三，令人百病皆愈，发黑齿生。
　　神仙酿酒方
　　生地黄十斤、生姜三斤，刮去皮，天门冬五斤，剥去皮，皆细切合捣，令如赍。以美酒一斛渍之，分着两罂中，密塞其口，以罂着大釜中熟煮；使发罂塞，热气勃勃，射出则可也。冬夏常温服一升，仍以卧，当觉药气炯炯，流布身中。此酒补虚劳，益精气，令人健饮食，耐风寒，美颜色，肌肤光泽，延年。
　　朮酒方
　　术成末五斗，绢囊盛之，渍一斛美酒中，十日出术曝乾之。仍以木酒服三方寸匕，日三，治百病神。或以秫米饭投酒中，合酿酒成，亦良食其滓。
　　神酒方
　　治百病，益精补气，令人美肌色。桂三斤，一云三尺，精治取其肌，天门冬成末五升，纳绢囊中，置五斗米酿酒中成，服之多少随意。
　　胡麻酒方
　　用胡麻五斗，熬之令香，捣使熟，以搅一斛林米饭中，酿之如常酿法。酒成饮之，多少随意，令人肥白，肌肤润泽。
　　地黄神酒方
　　用秫稻米五斗作粥，绞去滓，令得二斗，纳好麦麴三斤，令浮起酒香。取生地黄十斤，小曝乾之，熟捣之，细炊一斗米饭，合纳汁中，搅令相得，封泥经日，视地黄熟，但有筋脉，再绞其滓。又炊二斗米饭，纳中酒熟。饮一升，日三，治百病，五劳七伤，续骨连筋，填骨髓，久服延年。
　　松脂酒方
　　用秫米三斗，小麦麴二斤，合酿之毕，取白松脂一斤，天门冬成末，茯苓成末，各五升，纳酒酿中，封泥三十日，成熟。顿服三升，令人延年。松脂当先炼去其苦味。
　　又－方
　　秫米三斗，小麦麴三斤，松脂一斤，白蜜五升，合酿，封泥三十日，酒成，朝暮服三升。
　　章陆酒方
　　用秫米三斗，小麦麴十斤，天门冬成末一斗。治章陆令白，十斤乾末之，合酿六十日，酒成，绞去滓。饮酒多少随意，久服断谷，令人腹中肥，久久则益气，去三虫，杀伏尸，治男女五劳七伤，妇人产乳余病带下，去赤白。使人耳目聪明，益神智，除面黚瘢痕皆灭。一方用章陆一斤。
　　枸杞酒方
　　枸杞根，好治令洁净，百斤，细锉之，大釜中益水煮之，绞去滓。器中澄之，去下滓浊，令得五斗。生地黄三十斤，净洗之，捣绞取汁，合枸杞汁中。方用麴三斤，捣令细炊，赤黍米五斗，饙以药汁，饭熟合麴，投药汁中酿之。酒熟饮之，随意多少，无常限也，唯不欲令人醉。治百病，益气力，延年命。此草一名蒙柴，一名椿櫖，或名仙人杖，或名西王母杖，或名天精，或名却暑，或名地骨，或名枸杞。吾有八名，象八气。仙人曰：子欲长活，食我八气，子食八气，令子长视。
　　五茄酒方
　　取五茄锉之，令长一寸，一斗锉取一斗，美酒渍之，十日成。温服之，勿令多也。令人耳目聪明，齿落更生，发白更黑，身体轻强，颜色悦泽，治阴萎，妇人生产余疾百病，令人多子。取五茄，当取雄者，不用雌者也。雄者五叶，味甘，雌者三叶，味苦。
　　天门冬酒方
　　以秋取其根，渗洗绞取汁，多少在意，以渍米麴，如丸酿法也。服之多少无常，唯不欲大醉，无所禁。若别取根乾末，以此酒服之，多多益善。此药治百病，安神养气，令人长生不死。夏姬常所服方，若绞汁不尽，自可以水漱之，更捣绞取汁也。经久则酢，当以罂盛酒，釜中煮之，则辟醉也。一方云：酒服方寸匕，日三四，多多益善。
　　天门冬煎方
　　治虚劳百病，心下悬饮不能食，止渴，令人肥，永不老。方用天门冬二百斤、生地黄一百斤，皆净洗，捣绞取汁，澄取上清门冬汁一斛，地黄汁五斗，合於铜器中，微火上煎之，令得五六斗，毕纳白蜜四斗，汤上煎之，搅不离手，昼夜数日，令可丸。服如鸡子一枚，日三。亦可以酒和服之，十日则知效矣。地黄、门冬，不可顿得，稍取恐先者败，以土藏之。
　　服食神方
　　天门冬三斛，剥去皮，好渗之，捣绞取汁，令得一斛，微火上煎之，令得五斗许汁，纳白蜜一斗，胡麻熬之，令香色黄。成末二斗，投中搅之，勿息伺视，令刚止。以大豆屑饼之，令方圆三寸，厚半寸，日服一枚，百日以后，肌肤润泽，白发更黑，齿落更生，延年无穷。服门冬，此法最妙。
　　真人酿天门冬酒方
　　以秋取其根，熟捣绞取汁，多少自在。渍米麴为酒，如常酿法也。又采根曝之，捣下筛，以此酒服方寸匕，日三四，无令大醉，无所禁。服药三年，百病皆愈，癞虫皆穿皮，从关节出去。三年头发、秃眉更生，十年司命上生籍；二十年冬不寒、夏不热，三十年百岁翁如十五童子。四十年之后与神通，当有神女持药来，如得服之，此神药也。三日后蚕蜕身仙矣。虽已得服神丹，得此酒益佳也。
　　健体仙酒方
　　术、地黄各二十斤，五茄二十斤，削去上皮，皆细锉，水一石五斗煮，令得石二斗，去滓以浸麴，酿一石黍米，如作酒法。酒熟可饮酒一杯，日三服之。一月肥健，二月身有光泽，走及奔马，无所疾苦。欲少作者，二斗米以上为法，五茄、地黄各四斤，五茄但取茎耳。
　　治百病神酒方
　　用大麻子、麦麴各五斤，先细治麻子、麴下筛，合渍一石水中三宿，绞去滓，炊五斗黍米，投之适寒温，再宿药成。服之多少自在意。无令中寒水，药不成。米欲得白鲜好。先服此药酒，百日后乃行诸道也。
　　灵宝服食地黄枸杞酒方
　　取枸杞根茎百余斤，洗去上垢，细锉，大釜益水煮之，煎令得五斗许汁，去滓，以绢滤令清。取地黄根二十斤，洗去土，捣绞取汁。又重以枸杞汁一斗许，浇地黄滓，绞取汁令尽，两都合地黄、枸杞汁，取好麴三斤，细捣以汁，渍麴赤黍米三斗，淘沃炊之，下饙以地黄、枸杞汁浇之，挤去麴滓，黍熟酿之。酒熟，随人能否饮之，取不醉，无常数也。治风湿宿寒，上气虚羸百病。欲令目明者，取地肤屑，以方寸匕，用酒服之。禁房室，猪肉、生鱼、韦菫菜。久久服，延年长生。
　　天门冬酒方
　　天门冬三十斤，洗净，绢囊盛之。又以门冬汁一斗，浇酿饭，酿一石米法也。纳麴至酵，如常法。纳囊於器底，乃纳饭，封泥之。三十日酒熟，绞去天门冬滓，饮之勿大醉。尽一斛，令人百病愈，身体玉泽。以此酒服门冬丸，又可服菊华、栢子，大良。又云一月乃开去滓。
　　枸杞酒方
　　治风五劳七伤，益骨力。枸杞百斤，细锉，如合茎，洗去土煮之，视中茎剥皮，即燥者，是熟也。去滓出其汁，复煮之生者，如前法。一斛米用百斤枸杞煎汁，令多少足酿一斛米。
　　酿法
　　精黍米若林米，熟簸之，以湿布拭令净，渍着枸杞汁中，释炊之下饙，以拘杞渍麴，麴如常酿法。欲作清酒者，着酵。又一方：猪椒三十斤，合酿，胜独也。又一方：地黄三十斤合之，益髓。煮如枸杞法，合用淹一石米。
　　作神酒方
　　取稻米三斗、麴三斤、大附子十枚，酿不下水，醇酒三斗，宿曝令乾治末之。欲得一斗酒，取方寸匕着一斗水中，须臾成美酒。服之多少，在人能否耳。令酒与诸药曝之俱燥，便合末成屑，并治寒疾。
　　神酒方
　　天门冬三斤、米一斗，炊令熟，少其水没沮天门冬，囊盛酿之，已熟都合济。饮勿取醉，勿食菜蒜，尽一斛酒，百病消愈。
　　神仙乾酒法
　　用黍米三斗、粳米三斗、蘗二斗，浸醇酒五斗中，五日出，熟蒸之，无令漏，阴乾之百日，勿令泄气。大如博某，纳二斗水中，立为酒。冬用温汤。
　　神仙服食青梁米方
　　取青梁米一斗，淘沃之，渍以醇酒三日，蒸之无令漏也。百蒸百露，无令见日，善密藏之韦囊中。即欲入山远行，一餐之，足支十日不食，十日复一餐，足可四十九日不食，四十九日复一餐，可四百九十岁为一节。一方宜玄梁米，一方云三斗。
　　又方
　　取青梁米一斗、赤石脂三斤，并合以水渍之，财足置温处二三日，令上生衣，捣而丸之，大如李子，日食三丸，令人不饥，渴即饮水，可以远行千里以上，不饥渴矣。
　　又一方
　　取稻米，淘沃之，百蒸乾捣，日一餐以水，三十日后饮一杯，可终身不饥，日行三百里。
　　乾酒法
　　精米五斗、麴五斤，以水四斗渍，释烂二宿，合大附子二枚，善桂二两，下筛纳酒中，挤取糟，曝令乾，复纳酒中，汁尽止。丸以白蜜，如鸡子，投一丸於一斗水中，可成美酒也。
　　服食粳米散方
　　粳米一斗、酒三斗，凡二物渍之，尽酒止。出稍食之，渴饮水，可三十日
　　后尽，更作如前法。
　　服食稻米方
　　取稻米，熟淘沃，百蒸之，乾捣，日一餐以水，三十日后日饮水一杯，可终身不食，日行三百里，得食便食。
　　休粮方
　　以粳米、黍米、小麦、大豆、麻子，各五合豆熬而末之，共和白蜜一斤，煎一百沸，投冷水中，丸如李子。一顿吞尽此一剂，可终身不饥，诸物皆各治之，唯熬豆耳。
　　乐子长含枣核方
　　长生之道，常含一枣核，如儿乳汁，久久及液满口，三分咽二余一，口与气俱入，名日还精。周而复始如循环。绝谷之时，五日小极头眩，须臾复止，十四日复头眩，须臾复止，二十一日之后气定，欲食便食，不欲食自息。绝谷之时禁交接，可食少枣脯，饮酒无过一升，男女同法。
　　太上洞玄灵宝五符序卷中竟
　　#1 腹：原误作「复」，据文义改。
　　太上洞玄灵宝五符序卷下
　　夫天书焕妙，幽畅微着，至音希声，陈而不烦。是以西吾之刃，虽十寸而割玉，流星之金，虽纤介而彻视。徒才大者用徧，有物细者用备，岂非《灵宝五符》，其由是乎。圣人演天地之文，而敷言数万，葩龙凤之形，畅动物者百篇。发山林八会之迹，为日用之务，成渊分之名，草木和仙通神，悟性命之无期，以致营溉，必有伦乎。唯至道而贵其契，真人而仰其文矣。昔庖羲刊八象於玄石，画甚亦少矣。至夏为《连山》，殷为《归藏》，逮《周易》之兴，犹未该其根。所以然者，卦有屯蒙困否，不通之象，明道妙者难着，理妙者叵寻，皇由经代纷纭，动数十万言，况乎九天之灵书，三天之宝图，上导太和元精之气，下备群生始然之会。尔乃至寂之音，希解於世。故帝誉祭天帝君於北阿之坛，藏於钟山之峰，欲令众庶有绝尘之歌耳。夏禹晚撰，其波未戢，其上真犹封于石碽，以待大劫，仙贤幽乎洞室，须期乃宣。灵符之妙，寔由高圣之所宗，上哲之所佩，真人之所贵，灵仙之赞味玄澹，而朗其采色，天神而校其对也。其服御日月星辰，八气五元，身体草木之方，当是五符下流，通泗之沬耳。其天辞虚钥，非凡贤所闻。虽同载五符之中，故废其龙迹，不显大音矣。徒见而不知，亦何所言哉。聋者希闻黄钟之响，盲者企睹白黑之津，奚有异於此耶。圣人虽不为其解高妙之意，然故自陈於本符之上，无损减也。钟山真人告夏禹有言：陵昔闻之於东海小童，说云：但抱灵宝符入水赴渊，则北帝开路，蛟龙卫从，水精震怖，长生久视，永享天祚。执符入火，则阳光殄翳，南帝激电，助我驱秽热毒，不加丹精凌迈。佩符登山，山精迸走，中黄太帝与我为辅，虎狼百禽莫敢当者。栖岩入穴，则土气不障，祆邪伏死，魍魉逃乡。以符向金，则五兵不伤，西帝真气与我同林，全生万年，饮于玉浆。背金对木，则长守介福，青帝灵气来见沐浴，色反童孩，久视永乐。登岳采芝，不化我目，八石正形，使时掇获，回天倒地，在心愿欲也。太上真人之辞，东海小童使陵佩符而护之矣。灵宝上序及撰出服御之文，皆科斗古书，字不可解，子长并受集而显出之。寻其波流，皆出乎五符之上也。子长受霍林仙人口诀，似韩众也。是以子长说曰：朝日已西夕，违世来作邻。同心合道好，走人乃飞仙。太白纵二心，下外以为根。登天飞虚空，此是吾师君。教我服三光，三光者，日月星也。又巨胜一名三光。乐子长受仙人法，以巨胜为主，故曰三光。授我灵秘文。灵宝五符者也。符者，经也。清斋降五帝，万年可常全。子长口诀，清斋三日，而致五方天帝，诚之尽矣，则真人必降。所向在於致敬，享年在乎念道也。丹青画誓信，五八乃一宣。陵昔受之於东海小童，使裂南和之缯五尺，当喻信而受之券。割碧林之帛五尺，当不漏泄之约。南和谓诽也，碧林谓青也。古人贵发肤，故引珠玉以亲之，尊四肢，回丝帛以任之，崇道德保身神，此仙官之教矣。天文科法，四十年一传之，五八者，是其数也。不得其年限而授之，玄都天令，已陈之於后生。慎之慎之。鸿鹭千岁羽，用兹致天真。鸿鹭者，驾也。其鸟寿千年，古人皆享之，以致天神也。一名驾鹅，一名天盖，一名白鸿。若无此鸟者，鹤亦可用。鹤亦名鸿，俱寿千岁也。驾不杀生，而恶虫伏之，是其以性震邪也。老而声清，是其神气洁也。欲致天人，当以精鸟，方类相求，回降必矣。此是子长之要言也。而其辞小隐，离合师名，陵徐而思之，其师名韩众矣。其醮祝之仪，陈之于左。诸志道求生者，宜薄衣食，而致孝于天灵，苟诚之所竭，孰云不得道乎。备为师帅，亲验其神，故复言情，将慎之焉。一座无常面，随安处之，宜清斋三日，祭於静室，若庭坛之间，行事於夜半，屏人於非所，请天官於唇齿言，受传於丹心。尔乃先燔五会之香，看流芳所归，气正上者，中央黄帝先降，气东流者，青帝先降，气南流者，赤帝先降，气西流者，白帝先降，气北流者，黑帝先降，气杂散合集，纷纭错乱者，神女先到。使五火比肩，布列座前，调火齐香，详视熏烟。如是灵光之焰，表乎灯烛，冥心之想，彰於通梦矣。若此真灵不能使至向获仙，复朽骸於泉壤者，陵与子长，岂当以抱恶於云汉中乎。但方寸不尽，求生不测，而望长延之对，以此希天真之报，亦复费其功夫，故为徒劳也。
　　肥鸟一头，酒随多少，要令三斗以上，令得清醇美者。盛杯十一枚，杯令洁好。柈三枚，其二枚各盛五杯，其一柈盛一杯。一柈令在五杯者，下流具五香火，相连於柈前。余酒别樽盛着座前。随杯处肉，余肉别柈盛着座前。陈《灵宝五符》於座后，倒卷令仿佛其天书。抱朴子曰：登名山，师受经后，欲佩身供养，受者设此醮也。
　　南和丹缯裂五尺绛，於座后席上，符安其上。割碧林之帛五尺青，於座后上也。覆绛令符处丹青中间，以为效信。果物为随丰俭之宜，唯忌以五荤之菜，猪脂之肴，盛席一领。香令有五种，杂和之。若於庭坛施祭，当四面安障，勿令当风，当风灵气乱。设微火，火以蜡密盖火气上，勿令广照，广照灵气散矣。
　　盛服束带，跽请。若山林中无大衣者，可阙之。下气徐声奉请：
　　某年某月日，州县乡里男女生某甲，年若干岁，受道士某郡某甲《太上灵宝五符文》，依大道科法，奉请五帝君。请已清斋三日，宰鸿鹭之鸟，洁整身神，虚心伺迎上皇天尊。某身三魂七魄三宫真人，上到九天之宫，五外之乡，青牙之天、朱丹之天、太帝之山中黄之天、明石之天、玄滋之天、八方之天、五帝真人之庭，具陈告斋，暂降于某郡县乡里中，临气五符之真，饮微礼薄撰。
　　言毕，再拜，向座而伏，良久乃起。又腮方，更请上神：
　　奉请降东方灵威仰苍帝君、青牙九气天君、太上真王、青腰玉女，东乡诸灵官。
　　奉请降南方赤飘弩赤帝君、朱丹三气天君、元气丈人、朱官太丹玉女，南乡诸灵官。
　　奉请降中央含枢纽黄帝君、太帝真人、子丹黄庭戊己、天苍玉女，中央诸灵官。
　　奉请降西方曜魄宝白帝君、明石七气天君、元气大夫、太上白素玉女，西乡诸灵官。
　　奉请降北方隐侯局黑帝君、玄滋五气天君、太上灵君、夜光玉女，北乡诸灵官。
　　奉请降文命夏禹帝君、五岳灵山真人、江河四渎灵官、地仙玉女，甪里先生诸仙官。
　　请一帝到，辄一再拜，凡六再拜也。送帝亦如初请时，但除奉请二字，改云上劳某帝，便再拜。迎送去来，都十二再拜，醮祀道毕矣。请毕，上酒，更烧香，徐自陈曰：某以胎生，肉人枯骨，子孙生长浊世，秽气浇聚，积罪河海，抱咎深重。自有识以来，尊仰大道，心希真气，以自欢乐。而精神微薄，未能上畅，常守心念善，敢有违越。特恐丝发之进，惧陨坠九泉，天愿幸会，奉见灵宝文。真书浩大，秘藏玄台，是以不敢轻执窃佩，以亏真科。即日修斋，告祭於五帝、诸君丈人，以定神契丹青之信。当噏誓之券，为效为信，约不漏泄，天亲地爱，传出五八，无中宣授，明於科法。某志遁山林，不愿荣华，佩符登山，当令某所向无前，金破石开，采药不得隐匿，纵天横地，从心所欲，山精顿伏，虎狼逃窜，令使役鬼神，长生久视，灵气卫护，祆邪亡命，疫螫不彰，魍魉远迸，如是受上天之佑，灵气之助，神长守身，令三尸消去，太帝流恩，众庶不胜洪济之施。又上酒，若自宜有所启，随意陈之。此文是其旨略耳。然香送神。
　　劳盛山上刻石作文
　　仙人乐子长作，吴王夫差写取。
　　玄流鼓绛波，琨碧映琅山。朝日控晨辉，苍艳何蜿蜓。游云落太阳，飙景陵三天。灵宝曜九虚，幽朗钟山间。夏禹登八窗，散气响金兰。因枝振玉条，缘波讨洪源。扶质立灵干，垂叶以结繁。眇邈龙凤迹，焕烂九天翰。仰挹三晨精，保身永长安。俯漱五华液，还复反童颜。腾神温凉宫，岂知热与寒。千秋似清旦，万岁犹日半。鼓翼空洞上，要我灵宝官。纷纷五帝驾，俱会景汉端。相问饥与渴，玄泉饶流丹。求仙方寸内，八遐无易难。顾闻朱门臭，当涂中有叹。勒铭劳岩阴，穴岫可稽盘。
　　东方青帝符灵宝九气天文，化生赤帝气。
　　入山咒曰：临兵斗者，皆陈列前行九字耳。常秘咒，无所不辟。
　　春月不入东岳及山，随月并类然。慎之。
　　九天灵书三天真宝
　　夏禹撰为灵宝文，一通藏石碽中，一通幽洞室中。
　　夏禹受钟山真人：入山水之日，当以保日及义日、专日，大吉，易得道。以制日、伐日入山，必死。又欲得六癸之日，六癸之时，一名天心，一名天同，必得度世。保者，支干上生下之日，甲午、乙巳是也。义日，支干下生上之日，壬申、癸酉日是也。制日，支干上克下之日，戊子、己亥是也。伐日，支干下克上之日，甲申、乙酉日是也。制日可施符召鬼耳。取六癸日六癸时，皆当令和顺也。以类求之口诀矣。灵宝入山，以甲子开除日，以所授委缯，参之五色彩，各五寸，悬於名山大石上，所求必得度世也。入山当以三月七日吉。
　　东方灵宝符命
　　夏禹敷东文，出南帝书。
　　南方灵宝符命
　　夏禹敷南文，出戊己黄帝书。
　　中央戊己灵宝符命
　　夏禹敷中文，出白帝书。
　　西方灵宝符命
　　夏禹敷西文，出北帝书。
　　北方灵宝符命
　　夏禹敷北文，出青帝书。
　　九天王长安飞符
　　道人佩之，以履阳九，百六，千毒不加身。昔夏禹藏之於石碽，以传理水傅伯长桑，甲子李廓光马平石山。
　　大劫至，佩其前。
　　小劫会，佩其后。
　　三天太上伏蛟龙虎豹山精文
　　名之曰八威策。
　　道士入山，带此书於肘后，百禽精兽徒从人行在左右。执此书於手中，则百禽山精毒兽却走千里。
　　九天太玄阳生符
　　老君受之於太上丈人，丹书白素，, 方五寸。清斋百日，入室而吞之，使人无死，延年长存。浊气於口，即符出而死矣。一名真券，一名八龙书。
　　（原缺）
　　三天太玄阳生符
　　男子吞之，法与上同。道士欲尸解者，神笔书草木刀金，即代为人形而死去矣。
　　三天太玄阴生符
　　女人吞之，法与上同。道士欲尸解者，神笔书草木刀金，即代为人形而死去矣。
　　皇人太上真一经诸天名
　　帝轩辕书。
　　取青牙法，鸡鸣咒毕，舌料上齿表，舐唇漱口，咽之三。朱丹咒毕，舌料下齿表舐唇漱口，咽之三。中央戊己祝毕，以舌反上刺玄膺，舐唇咽之三。明石咒毕，以舌料齿上，舐唇漱口，咽之三。一咽辄叩齿二七。玄滋咒毕，以舌料舌下，鼻内气，咽之三。谓饮食自然胎息之道，一咽皆使玉水满口。
　　《太上太一真一之经》曰：三一相须，其居不同，或在北极太渊之中，前有明堂，下有绛宫，上有华盖，玉楼万重，左杓右魁，激波扬风，玄芝被宇，往往成丛，深谷直下，朱竹蓊茸，白玉嵯峨，甘泉无穷，日月垂光，金炉隆崇，或在离官，或在命门，历火过水，经方入圆，城阙交错，帏帐成云，龙虎列卫，神人为群，玉渊万刃，常饮其泉，叩玉却食，还反童颜，百邪远迸，役使群神，长生久视，延年亿千，目方彻视，肠化为筋，子能得之，乃为天仙。苟非其人，道不虚传，子密行之，慎勿多言。
　　昔在黄帝轩辕，曾省《天皇真一之一经》，而不解三一真气之要，是以周流四方，求其释解。尔乃命驾，出而远一游，昌宇骖乘，方明为御，力牧从焉。东到青丘，过风山，见紫府先生，受《三皇内文天文大字》，以劾召万神，役使群灵。南到五芝玄涧，登圆陇荫建木，观百灵探箬乾之华。西见中黄子，受九茄之方。过崆峒上，从广成子受自然之经。北到鸿堤上具茨，见大隗君黄盖童子，受《神仙芝图》十二卷。还陟王屋之山，受《金液九转神丹经》於玄女。乃复游云台青城山，见宁先生，先生曰：吾得道始仙耳，非是三皇天真之官，实不解此真一之文。近皇人为扶桑君所使，领峨媚山仙官，今犹未去矣，子可问之。又乃到峨嵋山，清斋三月，得与皇人相见。皇人者，不知何世人也。身长九尺，玄毛被体，皆长尺余，发则长数寸。其居乃在山北绝岩之下，中以苍玉为屋，黄金为状，张华罗之帏，然千和之香，侍者皆是众仙玉女，坐宾三人，皆称太清仙王。方见皇人，设肴盈升之枣，饭以丹华之英，杂麟脯凤腊於其间，漱朱官玉井之灵浆。黄帝匍匐既到，再拜稽首而立。皇人问：子欲奚求？黄帝跽曰：愿得长生。皇人曰：子既君四海，复欲不死，不亦贪乎。帝跽曰：万兆无主，则相凌暴，今为制法，足以传后。私心好道，远涉四海，幸过遇道君，愿垂哀告。窃见真人食精之经，徒省其文而弗综其意，看其辞而不释其事，乞得请教。皇人大惊，批髀长叹，良久乃答曰：汝安得闻见此乎。此书乃生录之首篇，上天之灵符，太上之宝文矣。白日升天，飞步虚空，身生水火，变化无常，其天仙之真，唯有龙胎金液九转之丹。守形绝粒，辟除万邪，使役鬼神，长生久视，尔乃血脉流宣，肠化为筋，百灾不能伤，延期至亿千，则唯有真一食五芽天文。此二事但使南斗君领录，参於大帝键钥，自非仙人，四十年一出之，约皆不得背科而妄泄也。又西王母安此书着五城之内，其外卫备有仙楼十二，藏以紫玉之匮，刻以黄金之札，封以丹光芝草，印以太上中章，其无仙籍者，不得闻知也。子未可听天音於地上矣，便可去邪。黄帝稽首答曰：昔以受神丹於玄女，未及合作，唯未受五芽食真，解真经之意耳。幸今遭会，得见道君，既不授以生道，是臣相命不得度世耳。如未哀者，复用暂生何为乎。惟乞愍济元元之心。因叩头流涕，脑破肠绝，於地良久。皇人下床接之，乃惺告之曰：子所谓真得道者也。又太清仙王三人，见帝勤心之至，愍助之，因告皇人曰：此人先世祖曾遭饥困，不自饱口，割所食之馔，以粮穷饿百鸟，力作以救禽兽，啬役以赡蠢动。如此四十年，仁德感天，功盖万物，太上书其美，九天戢其世。故今芳气之流光于帝位，德乃数代，仁归宾服。此人先立善乃尔，何为隐真芽之经乎。又亦是其勤求愿会，得见吾耳，卿可教而成之也。皇人慨然曰：子宿世之善乃尔，吾何惜乎。可复坐，将告汝要道矣。帝就坐，皇人先为设厨醴之馔，徐告曰：汝向所道真经，言所不解者，盖上天之所气，归此一身耳。一身分明，便可长生也。夫人是有生最灵者也，但人不能自知，不能守神以御众恶耳。知之者则不求佑於天神，止於其身则足矣。故云：一人之身，一国之象，胸腹之位，犹宫室也；四肢之列，犹郊境也；骨节之分，犹百官；神犹君也，血犹臣也，气犹民也，故知治身则知治国矣。夫爱其民，所以安其国，吝其气，所以全其身，民散则国亡，气竭则身死。亡者不可存，死者不可生，是以至人消未起之患，治未病之疾，医之於无事之前，不追之既逝之后。民难养而易浊，故审威德所以保其理，割嗜欲所以固血气，然后真一存焉，三一守焉，身壮之焉，年寿遐焉。泥丸、绛宫、丹田，是三一之真焉。令子守之，则万毒千邪不敢伤矣。漱华池，食五芽，而不休者，便成仙人矣。吾先师正受此方於九天真王，令书以相授也。存之於口，名曰朱鸟丹，取之於身，名曰真一，此其天宝书文也。向旦密咒曰：
　　东方青芽，服食青芽，饮以朝华。已咒，舌料上齿之表，舐唇漱口，满而咽之三。次咒曰：
　　南方朱丹，服食朱丹，饮以丹池。已呎，舌料下齿表，舐唇漱口，咽之三。
　　次咒曰：
　　中央戊己，昂昂泰山，服食精气，饮以醴泉。已咒，舌刺舌上玄，膺取玉泉，舐唇咽之三。次咒曰：
　　西方明石，服食明石，饮以灵液。已咒，以舌料齿上，舐唇咽之三，辄一叩齿七下，都毕，又叩五下，合三十六下也。次咒曰：
　　北方玄滋，服食玄滋，饮以玉饴。已咒，以舌料舌下，舐唇咽之三，毕，因以鼻内气极而徐放之，令过五以上，真道毕矣。
　　三仙王又告帝曰：吾昔食此法得仙，先师令益口中央醴泉下，咒曰：白石岩岩以次行，源泉涌洞以至浆，饮之长生，寿命益长。凡二十二言，汝可为之。子能经目为之，食真一不休，吞华池不息，内气长闭不倦者，即得道而绝粒矣，不复移月而成也。夫玄古之人，所以寿考者，造有之间，不食谷也。大有音曰：五谷是刳命之凿，腐臭五藏，致命促缩，此粮入口，无希久寿，汝欲不死，肠中无滓，汝欲长生，当令藏气洁清，挹身华浆，与天相迎，玉水在口，天人同寿也。黄帝受教毕，乃赠皇人以所有，流俗枣脯清厨之酒，誓以不传，画一而辞。
　　夏禹曰：子知真一之丹，万事延。知一者，无一之不知也。不知一者，无一能知。一者至贵，无偶之号，道起於一，数靡不由一，天得一以清，神得一以灵，地得一以宁，人得一以生。金沈羽浮，山峙川流，视之不见，听之不闻，存之则在，忽之则亡，顺之则吉，逆之则凶，宝之遐祚罔极，泄之命凋气亡。惚兮恍兮，其中有象，恍兮惚兮，其中有物，此一之谓也。必欲长生，三一当明，思一至饥，一与之粮，思一至渴，一与之浆，古人贵此真一之道，秘口藏文。一能成阴生阳，推行寒暑，春得以茂，夏得以长，秋得以收，冬得以藏，其大不可以六合隐，其小不可以毫芒比也。百姓日用而不知也。夫不施不写，一安其所，不迟不疾，一安其室，能暇能豫，一乃不去，存一至勤，一能通神，少饮约食，一乃留息，临危不疑，一为除灾，天祸在前，思一得生。知一不难，难在於终，知真不为，与不知同，求之不已，登彼九皇，陆辟猛兽，及与毒虫，水却魍魉，及与蛟龙，无物不却，无邪不中。守真则在，泄精则亡，食气万岁，常有少容。又告曰：人能存一，一亦存人，所以白刃无所揣其锐，百害无所容其凶，人败己成，在危犹安。灵宝之真，岂虚诳於道士哉。上圣玄音，岂有不信於苍生乎。盖求之者粗耳。将来深根，其墙户矣。
　　太上洞玄灵宝五符序卷下竟
　　
