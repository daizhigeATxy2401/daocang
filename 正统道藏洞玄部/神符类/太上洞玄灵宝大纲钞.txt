太上洞玄灵宝大纲钞
　　经名：太上洞玄灵宝大纲妙。唐末道士闾丘方远撰。言《灵宝经》出世源流及《度人经》要旨。原书卷数不详，现仅残卉序文一篇。底本出处：《正统道藏》洞玄部神符类。
　　太上洞玄灵宝大纲钞
　　玄洞先生闾丘方远述
　　大道既分，离为五行，流为五劫。每至劫终劫初，大圣出世，垂教说经，以度天人。所谓五劫者，龙汉木劫，赤明火劫，延康金劫，开皇水劫，上皇土劫。皆周而复始，衍为日月星辰，阴阳历数。下为岳渎川源河海、人民鸟兽，各有主宰，皆遵禀天尊大圣，分气受生。
　　天尊於龙汉劫初，从碧落天降大浮黎国，在大地东方说法，演灵宝自然天书五篇真文。至轩辕黄帝时，天真皇人是前劫成真，於峨媚山洞中，授黄帝守三一法，及黄帝赤书一篇，灵宝部中皆天书古篆。黄帝道成，封此法於锺山，在西北，然后於仙都山升天。至尧时，禹父鲧理水，功用不就，尧举舜执政，殛鲧于羽山，在东沂州，用禹理水。禹伤先人理水，功不成见诛，日夜号泣，感神人绣衣使者，告禹曰：黄帝得道，封灵宝五符於锺山之阿，授汝而理水功就。禹遂诣锺山，斋心祈祝，感锺山真公授灵宝五法，皆备足。理水功成，会群臣於会稽山，更演五符，及出五帝姓讳，共成三通。一通藏於洞庭包山，今林屋洞是也，在吴县。吴王令龙威丈人取出后，火化归天。一通藏东海劳盛山，亦被吴王取出。一通藏於石唝山，万年方出，将授伯长，依前理水灾，会稽山龙瑞观前，有石唝山是也。属会稽。至吴太极左仙公，年十三，於会稽山阳石岩下精思，年十八感通。后於天台山精思，太极三真及太极法师徐来勒，重授灵宝诸法，仙公因合成七部科戒威仪斋法。仙公以吴赤乌二年八月十五日，於天台山白日升天。吴大帝孙权撰传。至宋文、明二帝时，简寂陆先生修静，更加增修，立成仪轨。於是灵宝之教，大行於世。始於轩辕、终於简寂，法教圆通，使后世得睹天仪，传习者悉无疑虑。於此教而成真者，不知几极。承袭此教，为帝师者，代有其人。仙人韩众，传乐子长灵宝法，是此源流。子长修行，得道者九人。海陵县乐真观即是旧宅。吴王使赍五符，问仲尼。仲尼不发函，托童谣：龙威丈人名隐居，独入包山窃禹书是也。开元中，玄宗皇帝於桃林县所得石符，是尹真人旧宅，后改为灵宝县，城南置灵宝观，内庭置灵符殿，皆是灵宝法遗迹。
　　世人多疑《灵宝度人经》。天尊说经，不与世间经书符同，暗致疑惑。都五十八卷，其经旨在此《度人经》中。其五十七卷，皆演说科仪斋法、教戒缘起，宗於自然天书。近代诵咏此经，感应不少，聊因暇日，辄搜经法源流，以解世人疑惑真正。自汉已前，写用绢素，汉顺已后，方用纸写成卷轴耳。
　　太上洞玄灵宝大纲钞竟
　　
