太上洞玄灵宝五岳神符
　　经名：太上洞玄灵宝五岳神符。又名《五岳神仙图》。撰人不详，约出於南北朝。唐法琳《辨正论》已引。一卷。底本出处：《正统道藏》洞玄部神符类。
　　太上洞玄灵宝五岳神符
　　神仙图曰：东方泰岳祇曰岱宗，元气上连岁星，其山青，灵老君治其中，主春气，生万物。列从青腰玉女百二十人，主百二十府。变化玉女九人，主九州。山精玉女万二千人，主游护天下，使甲乙之神行天德，使寅卯之神正地气。名山大泽天下万神，常以立春之日升岱宗之山，入青石玉阙之宫，谒青灵老君，受玄符。出乘条风，各还四方，召使百鬼，斩杀恶神。有不从玄符者，天灭其精，不得享其祭祠，所以佐天地生人物也。以条风之气荡淑人形，人形不正，正之以符。常起甲乙，治寅卯，受符应当拜者，皆回向日晷。
　　神仙图曰：南方泰岳祇曰南衡，元气上连荧惑之星，其山赤，太阳炎老君治其中，主夏气，长万物。列从泰丹玉女百二十人，主百二十府。变化玉女九人，主九州。山精玉女万二千人，主游护天下，使丙丁之神行天德，使巳午之神正地气。名山大泽天下万神，常以立夏之日，升南衡之山，入赤石玉阙之宫，谒炎老君受玄符。出乘长风，各还四方，召使百鬼，斩杀恶神。有不从玄符者，天灭其精，不得享其祭祠。所以佐天地、生人物也。故以长风之气荡淑人形，人形不正，正之以符。常起丙丁，治巳午，受符应当拜者，皆回向日晷。
　　神仙图曰：中央泰岳祇曰嵩高，元气上连镇星，其山黄，黄老君治其中，主四季之气，统四岳之神，总理万物。列从黄素玉女，四方变化玉女各五万人，主巡行。山精玉女五万人，主游护天下。使戊己之神行天德，使丑辰、未戌之神正地气。名山大泽天下万神，常以四季正月晦，升嵩高，入黄石玉阙之宫，谒黄老君，受玄符。出乘八风，各还四方。玄符常在己，不言而道自存，不行而道自明，淡泊无为，为道之根，出则病病，故而不病。吾之不病，死无从来。是以玄符长守子命，华盖盖之，延年以镇星。星杆子厄，大阖天门，广地户，窈窈冥冥，万神自然。五岳之玄符，五德之为信，赏善罚恶，养人物也。故以八风和符，调人正之，受符应当拜者，皆回向日晷。
　　神仙图曰：西方泰岳祇曰西华，元气上连太白星，其山白，皇老君治其中，主秋气，成熟万物。列从白素玉女百二十人，主百二十府。变化玉女九人，主九州。山精玉女万二千人，主游护天下，使庚辛之神行天德，使申酉之神正地气。名山大泽天下万神，常以立秋之臼，升西华之山，入白石玉阙之宫，谒皇老君，受玄符。出乘清风，各还四方，召使百鬼，斩杀恶神。有不从玄符者，天灭其精，不得享其祭祠。所以佐天地、成人物也。故以清风之气荡淑人形，人形不正，正之以符。常以庚辛治申酉，受符应当拜者，皆回向日晷。
　　神仙图曰：北方泰岳祇曰北恒，元气上连辰星，其山黑，太阴玄老君治其中，主冬气，闭藏万物。列从太玄玉女百二十人，主百二十府。变化玉女九人，主九州。山精玉女万二千人，主游护天下。使壬癸之神行天德，亥子之神正地气。名山大泽天下万神，常以立冬之日，升北恒之山，入黑石玉阙之宫，谒玄老君，受玄符。出乘凉风，各还四方，召使百鬼，斩杀恶神。有不从玄符者，天灭其精，不得享其祭柯。所以佐天地、藏人物也。故以凉风荡淑人形，人形不正、正之以符，符常起壬癸，治亥子。受符应当拜者，皆回向日晷。
　　神仙图曰：五岳真人镇天子宫殿堂，法用雄黄五斤，每岳用一斤，以蜡密作人，长尺二寸，置五斗大瓶中，随方色悬置殿中大梁，利宫室，除凶恶，厌服四方。国中兴盛，来福万年。
　　白虎符
　　老子曰：尧以祭法授舜，舜以正月甲午，於历山下祭图玄符。到四月，神使骑白鹿，言西王母，以白环献舜。元年二月，舜以授禹。其年六月，景云三见。祭法鼓吹大鼓，召直符。一直符，二鼓音，二直符，二鼓音，千二百直符到，然后请变化玉女，次请五行山精玉女，然后请上皇神耳。三日奉戒立坛，即香火三，果实追四时，中坛按上下五色为藉。勿妄传泄。
　　五镇符
　　上符厌镇东方恶气木精。毒害流行，寇贼数起，五谷不丰，民多妖灾，暴水出，蝗虫起，此勾芒神所为。厌镇之法，用三牲物极东界上，先祭天地。坛面十二丈，以帛布为藉面六十杯，用米一斛二斗，五彩校以白土，作人龙符，西方丹书素丈二尺，白瓮十二枚，以雄黄六两，丹砂十二斤，以着瓮中。符在上，蜡密塞口，蓐收印封，投国东界上深渊之中，勿令兆见。
　　上符厌镇南方恶气火精。毒害流行，寇贼数起，五谷不丰，民多流移，淀河海江，此是祝融之神所为。厌镇之法，用三牲物於极南水上，先祭天地。其坛面十二丈，以帛布为藉面六十杯，一斛二斗白米，五色校以黑土、作人龙符，北方丹书帛丈二尺，黑瓮十二枚，雄黄六两，丹砂十二斤，以着瓮中。符在上，蜡密塞口，玄冥印封，投南界深渊之中，勿令兆见。
　　上符厌镇中央四气土精。毒害流行，山崩地动，四夷不安，此是后土神所为。厌镇之法，用三牲物於国中央，平地立坛面二十八丈，面百二十杯，以帛布为藉。用一斛二斗米，五彩校青土，作人龙符，东方丹书青丈二尺，白瓮十二枚，雄黄六两，丹砂十二斤，以着瓮中，蜡密塞口，勾芒印封，投国中央。
　　上符厌镇西方恶气金精。毒害流行，寇贼数起，五谷不丰，军士扰动，暴水横出，蝗虫害谷，此蓐收神所为。厌镇之法，用三牲物於极西界上，先祭天地。坛面十二丈，绛布为藉面六十杯，米一斛二斗，五色校以赤土，作人龙符，南方丹书绛丈二尺，赤瓮十二枚，雄黄六两，丹砂十二斤，以着瓮中。符在上，蜡密塞口，祝融印封，投西界上深渊之中，勿令兆见。
　　上符厌镇北方恶气水精。毒害流行，运阴大雨洪注，水出山崩，贼虏暴起，是玄冥之神所为。厌镇之法，用三牲物於极北界上，先祭天地。坛面十二丈，以黄布为藉面六十杯，米一斛二斗，五色校以黄土，作人龙符。中央丹书黄丈二尺，黄瓮十二枚，雄黄六两，丹砂十二斤，以着瓮中。符在上，蜡密塞口，后土印封，投北界上深渊之中，勿令兆见。
　　太平符
　　尧凤凰元年正月甲子，师巫咸，受尧天子，王有天下，五岳四渎山川，常禁司神，天有厌镇，以威四海，服八夷，兵寇不起，疾疫自除，与响相应，神常助之。祭法用三牲物，牛角五寸，羊角七寸，脂百二十斤，清酒五斛，黄粢米饭，果实十二，香火每面三枚，坛面二十八丈，白茅为席，长二尺二寸，亦用粢米五斗，千二百杯，面四百杯，二丈八尺长竿立之中庭，十二丈旛，四方等，五大案，二十四杯，合百二十杯，五色相校，书缯四丈一尺。清人公子内臣，临祭三日受戒。元年三月，祭受福气见，三月令平气见，三年天下太平。
　　威德符
　　上皇威德符。符主贵人三公以下，至令长，诸印绶长吏，常以正月上王之日，受此符以投绶囊，臣事帝王，人君吉庆，伏鬼神，安人民，息盗贼，官保迁利，百事吉祥。
　　五将军符
　　范蠡五将军，主军事，以符破敌厌众，万人不敢当向此符者。范蠡后来败吴，以季庚之日，醮此符於南山之上，越王遂霸琅琊。勾践智褊，猜忌在心，不能克成帝业，遂乃忧乐易情，残忍易恣，朽木难雕。范公知机，肥遁齐境，潜修杞醮，密祷天人，后为齐相，号鸱夷子皮。自叹居家则致千金，仕宦则致卿相，此布衣之极，久受尊名不祥，乃归相印。又居陶，富高前世，恩被后生，号陶朱公。本字少伯，徐人，师太公吕尚，常以妙法奖导善人，授周、苏二君，及秦之四皓。汉祖密事，悉委张良，良亲四皓，恒共修功。朱公弟子又有珠仲，贩珠会稽，献术高后，后不能用，与图俱藏也。
　　太上洞玄灵宝五岳神符竟
　　
