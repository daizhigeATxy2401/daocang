太上洞玄灵宝投简符文要诀
　　经名：太上洞玄灵宝投简符文要诀。撰人不详，约出於南北朝或隋唐。摘录古《灵宝经》 改编而成，言书符投简除罪之法。一卷。底本出处：《正统道藏》洞玄部神符类。
　　太上洞玄灵宝投简符文要诀
　　常以鸡鸣阳光始分，东向叩齿九通，摩两掌令热，以手掌拭面目九过，仰祝服青牙。南方南向，亦如上法，叩齿三通。西方西向七通，如上法。中央十二通叩齿，拭面目。北方五通，一如上法。常以鸡鸣，安身定神，以次行事，先服东方青牙气，次南方，次中央，次西方，次北方，如上法。五帝毕，便叩齿三十六通，咽气二十五过止。又都咒曰：
　　白石岩岩以次行，源泉涌洞以玉浆，饮之长生，寿命益长。毕，以舌料口上下中央，令玉泉满口而三咽，又引气二十五过，极气而咽之，其道都毕。服五云牙之法，别卷写之。
　　天真皇人曰：凡修飞仙之道，及灭度之法，尸解隐化，轮转生死，随运逍遥，无拘太阴，当朱书诸天玉字无量内音，白素佩身，随文服御，心不受秽，五内清和，六府恬寂，空碧无为，八年洞达诸天，坐见十方，万神交降，体生玉光，驰骋龙驾，白日登晨。玉章上道，四万劫一传，修行之法，当依上朱书，随四时之节。
　　春正月、二月、三月，朱书文，向王叩齿九通，祝曰：
　　飞天大梵，维罗八方。九气青天，总为神王。五合八会，流焕太空。上开龙汉，神仙之宗。下披长夜，九幽之房。拔度苦魂，朽骸生光。身变毛羽，五色衣裳。苍龙碧辇，飞步空行。今日上告，青天始阳。万愿皆合，与气齐同。升入无形，永保无穷。
　　毕，服文，仰咽八气止。
　　夏四月、五月、六月，朱书文，向王叩齿八通，祝曰：
　　天书敷罗，梵行赤明。上开八道，五合通灵。大运启期，洞阳炼精。玉文焕朗，三景自明。下度生死，一切受形。今日良吉，大圣临庭。九夜开牖，幽房朗清。三恶休息，我道自成。五帝保度，上登华京。七宝林中，长享劫龄。毕，服文，仰咽八气止。
　　秋七月、八月、九月，朱书文，向王叩齿七通，祝曰：
　　飞玄八会，结气成真。六十四字，总灵天根。开度生死，朽骨还人。幽魂披散，受气上玄。今日时庆，万愿开陈。众灵交会，我愿我仙。景与道合，我愿我神。得乘素云，上升帝晨。七宝欢乐，交友真人。
　　毕，服文，仰咽八气止。
　　冬十月、十一月、十二月，朱书文，向王叩齿五通，祝曰：
　　玉字开冥，流焕上门。八气结真，梵行景云。神王启光，三象洞分。五色徘徊，昭一我灵魂。今日值合，仰希帝君。开宥出书，授我真文。玉泽交灌，五府生熏，毛羽变化，驾景乘晨。出幽入无，仙度自然。七祖同归，欢乐上元。
　　毕，服文，仰咽八气止。
　　天真皇人曰：此祝说之辞，皆四会之气，八和之音，自然之章，行之者上天遥唱，三界设礼，万神束带，侍卫灵文也。随节服御，祝说咽气，百日诸天记录，地官削简，八年神真自降，体生玉光，洞达幽虚，坐睹自然，死尸更生，反胎还人，转轮不灭，生死得仙。道尊法妙，万劫一行，轻泄漏慢，身负河源，风刀万劫，终不得仙，明真旧格，宜秘之焉。
　　东方青天出入游行，常当叩齿九通，思九色之龙导从前后，青云九重覆匝身形，密祝曰：
　　赤明开图，八气回真，总统玄简，青帝大神，流化九外，缠绵我身，灵音八书，六十四篇，洞明天地，与我合仙，运致龙驾，上升帝轩。
　　毕，引气九咽止。
　　南方赤天出入游行，常当叩齿三通，思朱鸟凤凰翻翔其前，绛云三垂覆匝身形，密咒曰：
　　三气徘徊，云凤来飞，玉音八字，焕烂紫微，日吉大庆，我道洞开，朱丹哺饴，仰噏灵晖，身生水火，绛被羽衣，登空玄步，足践凤梯，周旋八天，七世相随。
　　毕，引气三咽止。
　　西方素天出入游行，常当叩齿七通，思白虎狮子导引左右，素云七重覆匝身形，密咒曰：
　　七气会灵，八天尊神，白虎策辇，狮子捧辕，七气缠绵，炼我成仙，身发金光，肺映素云，内外变化，升入洞门，七祖出夜，九幽放魂！三徒五苦，长斩恶根，同欢福舍，受庆自然，亿劫开度，随运长存。
　　毕，引气七咽止。
　　北方玄天出入游行，常当叩齿五通，思飞龟羽盖蓊郁左右，玄云五重覆匝身形，神童玉女羽衣飞裳，侍卫前后，密祝曰：
　　玄天徘徊，流景上清，大有启运，八字高明，飞玄澄虚，洞音自生，五气缠绵，灌我身形，冠带北军，受炼洞灵，肾府化仙，内外光精，飞行三界，遨宴紫庭，七祖同庆，欢乐劫龄，七宝林中，反胎更形，长夜灭死，南官记名，黄箓白简，世世长生。
　　毕，引气五咽止。
　　子审欲为道，神仙不死，当先去三虫，心下伏尸，日三百六十息食气，三十通一咽，九十通一休息，日四为之。常以夜半鸡鸣祝曰：东方青牙，服食青牙，饮以朝华。三咽止。南方朱丹，服食朱丹，饮以丹池。三咽止。中央之野，昂昂太山，服食元气，饮以醴泉。三咽止。西方明石，服食明石，饮以灵汋。三咽止。北方玄滋，服食玄滋，饮以玉饴。三咽止。如此三十日，三虫皆死，伏尸走去，正神正气自安，伏尸不复还心中，兆自仙矣。
　　右二十四字，主召九天上帝，神仙图录。学仙道者，常以本命甲子立春之日，青书白银木刺，记年月姓名，投於绝岩之下，九年仙官到，便得真仙。
　　右三十二字，常以本命甲子立夏之日，朱书三十二字於白刺，上记姓名年月，投灵山之岳，九年仙官到，便得飞仙。
　　右四十字，主神仙玉简。常以本命甲子春分夏至秋分冬至之日，黄书白刺，上记姓名年月日，投刺灵山之冈，九年仙官到玉女至，便仙矣。
　　右四十八字，常以本命甲子立秋之日，白书於刺上，投名岳之上，如上法。
　　右四十字，主诸真人神仙之图录。学仙道士，常以本命甲子立冬之日，黑书白刺上，记姓名年月於刺下，投灵山之岳，五年仙官到，使太玄玉女五人，名上仙籍。
　　修养青牙，导引东方九气青天之法，常以立春日鸡鸣，入室东向九礼毕，平坐叩齿九通，思东方安宝华林青灵始老君，姓爓，讳开明，字灵威仰，形长九寸，头戴青精玉冠，衣九气青羽飞衣，驾乘苍龙之舆，建鸨布老切旗，从神甲乙胡老之官九十万人，从九气青天中下，来降室内，须臾化生青气，郁郁如云之杳烟，贯覆己形，从口中而入，直下肝府。又思木星焕明东方，光照我身，皆令分明。竟便开目，仰祝曰： 
　　九气青天，元始上精。皇老尊神，衣服羽青。役御天官，焕明岁星。散晖流芳，陶溉我形。上餐朝霞，服引木精。固养青牙，保镇朽龄。肝府充溢，玉芝自生。回年住劫，色返童婴。五气混合，天地长并。
　　毕，引青气九咽止，便服束方赤书玉文十二字。
　　右十二字，则九气青天之名。导引青帝九气，服食青牙，皆赤书白纸上，存思讫而顿服之。常以鸡鸣，阳光始分，东向叩齿九通，摩两掌令热，以手掌拭面目九过，仰祝曰：
　　东方青牙，服食青牙，饮以朝华。毕，便以舌料上齿之表，舐唇三过，令玉泉满口，而咽之三过，又引青气九咽，令镇肝之中，其道毕也。
　　修养丹牙，导引南方三气丹天之法，常以立夏之日鸡鸣，入室南向三礼毕，平坐叩齿三通，思南方梵宝昌阳丹灵真老君，姓洞浮，讳极炎，字赤飘弩，形长三寸，头戴赤帻玉冠，衣三气丹羽飞衣，驾乘丹龙玉舆，建朱旗，从神丙丁越老之官三十万人，从三气丹天中下，来降室内，须臾化生赤气，焕焕如火之明，贯覆己形，从口中而入，直下心宫。又思火星焕明南方，光照我身，皆令分朋。竟便开目，仰祝曰：
　　三气丹天，朱宫灵童。元始上老，骖驾赤龙。丹羽飞衣，锦帔明光。驱策天官，运导阴阳。三气吐晖，灌我绛宫。赤子保镇，炼牙饰容。朝餐朱景，玉芝满充。回停劫年，朽骸返童。长龄天地，永享无穷。身生水火，变化百方。
　　毕，引赤气三咽止，便服南方赤书玉文十二字。
　　右十二字，则三气丹天之名。导引赤帝三气，服食丹牙，皆赤书白纸上，存思讫而顿服之。常以鸡鸣，阳光始分，南向叩齿三通，摩两掌令热，以摩拭面三过，仰祝曰：
　　南方朱丹，服食朱丹，饮以丹池。毕，以舌料下齿之表，舐唇漱口，令玉泉满口，而三咽之，又引赤气三咽，令镇心宫之中，其道毕也。
　　修养黄牙，导引戊己十二气中黄之天，常以春分夏至秋分冬至四日鸡鸣，入室向王十二礼毕，平坐叩齿十二通，思中央玉宝元灵元老君，姓通斑，讳元氏，字含枢纽，形长一尺二寸，头戴黄精玉冠，衣五色羽衣，驾乘黄龙玉舆，建黄旗，从神戊己伧老之官十二万人，从十二气黄天中下，来降室内，须臾化生黄气，勃勃如景云之吐晖，贯覆己形，从口中而入，直下脾府。又思土星焕明中天，光照我身，皆使分明。便开目，仰祝曰：
　　中黄太山，元气徘徊。上有元老，总统四垂。骖驾黄龙，五色羽衣。运导九天，转轮璇玑。焕明土星，流光散晖。玉英芳芝，充溢四飞。陶灌我身，脾府鲜开。养牙餐精，万神总归。检魂制魄，仙炼八威。表裹同明，常生不衰。通真达灵，升入太微。
　　毕，引黄气十二咽止，便服中央赤书玉文十六字。
　　右十六字，则中央黄天之名。导引黄帝十二气，服食黄牙，皆赤书白纸，存思讫，顿而服之。常以鸡鸣，阳光始分，向王叩齿十二通，摩两掌令热，以摩拭面目十二过，仰祝曰：
　　中央戊己，昂昂太山，服食精气，饮以醴泉。
　　毕，以舌料舌下玄膺，取玉泉以舐唇，三过咽之，又引黄气十二咽，令镇脾府之中，其道毕也。
　　修养素牙，导引七气素天之法，常以立秋之日鸡鸣，入室西向七礼毕，平坐叩齿七通，思西方七宝金门皓灵皇老君，姓上金，讳昌开，字曜魄宝，形长七寸，头戴白精玉冠，衣白羽飞衣，驾乘白龙，建素旗，从神庚辛氏老之官七十万人，从七气素天中下，来降室内，须臾化生白气，皓皓如和云之罗天，贯覆己形，从口中而入，直下肺府。又思金星焕明西方，光照我身，皆使分明。便开目，仰祝曰：
　　金灵七门，皓映西华。中有素皇，元始之家。骖驾白龙，七气峨峨。徘徊玉门，散精朱霞。金星吐晖，芳芝滂沲。玄澳我身，养我素牙。明石鲜光，万劫不殂。服以流泉，餐以太和。九天上帝，给以玉华。保年驻颜，白景敷罗。长存天地，三光同遐。
　　毕，引白气七咽止，便服西方赤书玉文十二字。
　　右十二字，则西方七气素天之名。导引白帝七气，服食素牙，皆赤书白纸，存思讫，顿而服之。常以鸡鸣阳光始分，西向叩齿七通，摩两掌令热，以摩拭面目七过，仰祝曰：
　　西方明石，服食明石，饮以灵液。
　　毕，以舌料齿上，舐唇漱口，令玉泉满口，便三咽之，又引白气七咽，令镇肺府之中，其道毕也。
　　修养玄牙，导引五气玄天之法，常以立冬之日鸡鸣，入室北向五礼毕，平坐叩齿五通，思北方洞阴朔单郁绝五灵玄老君，姓黑节，讳灵会，字隐侯局，形长五寸，头戴玄精玉冠，衣玄羽飞衣，乘黑龙玉舆，建皂旗，从神壬癸羌老之官五十万人，从五气玄天中下，来降室内，须臾化生黑气，晖晖相沓，光若流星之焕曜，贯覆己形，从口中而入，直下肾府。又思水星焕明北方，光照我身，皆使分明。便开目，仰祝曰：
　　北方玄天，五气散灵。上有大神，始老元精。驾龙建旗，游宴上京。是日元吉，庆灵敷荣。飞芝流洒，滂沲四盈。玉女玄澳，灌我身形。肾宫充镇，朽牙坚生。五府纳真，上通神明。五老降接，仙道早成。变化水火，衣服羽青。飞行太空，游造紫庭。寿同三景，万劫长龄。毕，引黑气五咽止，便服北方赤书玉文十二字。
　　右十二字，则北方五气玄天之名。导引黑帝五气，服食玄牙，皆赤书白纸，存思讫，顿而服之。常以鸡鸣阳光始分，北向叩齿五通，摩两掌令热，以拭面目五过，仰祝曰：
　　北方玄滋，服食玄滋，饮以玉饴。
　　毕，以舌料下齿之表，以舌舐唇漱口，令玉泉满口，三咽，又引黑气五咽，令镇肾府之中，其道毕也。
　　凡修灵宝五篇真文，思神念仙，诸所求欲使时闻，九天真人诣房，身得神仙，当以立春后甲寅、乙卯日，沐浴清斋，平旦入室，东向九礼，平坐叩齿九通，关启身神。毕闭眼，思东岳太山青帝君姓讳字，形长九寸九分，头戴青玉通天宝冠，衣青羽飞衣，驾乘青龙，从神青腰玉女十二人，从东方来降兆室，良久，青帝君化为婴儿始生之状，在青气之中，随气从兆口入，径至肝中，思心生赤气，以贯绕肝府，青赤二气混沌相着，如庆云之沓烟，觉肝中熏热，便九咽。仰祝曰：
　　青天九门，中有始皇。出入三清，遨宴华房。安镇灵岳，役运勾芒。上统青霞，九千万重。骖驾羽辇，十二飞龙。左侍青腰，右卫神童。把执简籍，青札玉文。校定仙名，列言上宫。今日王吉，请陈所言。身佩赤书，名参帝堂。愿神愿仙，请录簿中。上回云驾，来降我房。三气混合，化形婴蒙。安治肝府，招致华光。灵晖流灌，面生金容。坐致自然，神明交通。身得长生，天地无穷。
　　毕，引青气九咽止。行此道九年，则致青腰玉女九人，东岳泰山灵官来降，为兆通致求愿，上闻九天，生死父母罪书责役配属东岳，则神明更相系属，灭除罪名，自得解脱，升上福堂。此法妙重，生死津梁也。
　　常以立夏后丙午、丁巳之日，沐浴清斋，正中入室，南向三礼，平坐叩齿三通，关启身神。
　　毕，闭眼，思南岳衡山赤帝君姓讳字形，长三寸三分，头戴赤玉通天宝冠，衣丹羽飞衣，驾乘赤龙，从神赤圭玉女十二人，从南方来降兆室，良久，赤帝君化为婴儿始生之状，在赤气之中，随气从兆口入，径至心中，思脾生黄气，以贯绕心宫，黄赤二气混沌相着，如炎火之烂光，觉心中熏热，便三咽。仰祝曰：
　　丹天三气，南上玉门。中有大神，赤帝灵君。衣丹带符，飞文羽裙。驾乘朱龙，玉举降云。南衡灵山，万神高尊。出入三清，上宴九玄。赤圭侍役，玉童卫真。把执简录，绛簿玉文。校定仙品，轻重上闻。今日大王，灵岳开仙。上回高神，降我三门。变化婴儿，镇心安魂。混合二气，缠我命根。长与祝融，驾乘景云。逍遥南阿，天地长存。
　　毕，引赤气三咽止。行此道，南岳衡山灵官来降，致赤圭玉女三人为兆驱使，通致启愿，万求皆从，生死父母罪书刑责配属南岳，皆得解除，刑名释散，升上天官。其法妙重，生死开通也。
　　常以春分、夏节、秋分、冬节后，戊辰、戊戌、己丑、己未之日，沐浴清斋，日映入室，向王十二礼，平坐叩齿十二通，关启身神。毕闭目，思中岳嵩高山黄帝君姓讳字，形长一尺二寸，头戴黄玉通天宝冠，衣黄羽飞衣，驾乘黄龙，从神黄素玉女十二人，从中岳来降兆室，良久，黄帝君化为婴儿始生之状，在黄气之中，随气从兆口入，径至脾府，思肺生白气，以贯绕脾宫，黄白二气混沌相着，似黄云之回天，觉脾中熏热，便十二咽。仰祝曰：
　　中天黄元，总统四灵。戊己中山，元始上精。黄帝大神，骖驾飞軿。十二黄龙，上宴三清。玉女侍卫，神童使令。开山校图，录仙定名。徘徊中岳，白玉敷灵。回真曲降，流灌我形。混合变化，老帝成婴。安镇黄宫，府藏华荣，身生奇毛，内外光明。真人交接，通达九清心得骖黄軿，飞升玉庭。
　　毕，引黄气十二咽止。行此道，中岳灵官五帝降房，致黄素玉女十二人为兆通灵，关启上闻九天，生死父母罪书刑名系於中岳，皆得解散，灭绝罪书，上名仙录，去离地官，升入福堂，生死开泰，度人无量。
　　常以立秋后庚申、辛酉之日晡时，沐浴清斋，入室向西七礼，平坐叩齿七通，关启身神。毕闭目，思西岳华阴山白帝君姓讳字，形长七寸七分，头戴素玉通天宝冠，衣素羽飞衣，驾乘白龙，从神白素玉女十二人，从西岳来降兆室内，良久，白帝君化为婴儿始生之状，在白气之中，随气入兆口中，径至肺府，思肾生黑气，以贯绕肺宫，白黑二气混沌相着，似庆云之沓霄，觉肺中熏热，便七咽。仰祝曰：
　　七气之天，素皇金堂。白帝大神，安镇西方。华阴灵山，号曰神王。白羽飞裙，建旗御龙。上游玄青，出入华宫。总领仙籍，列简诸方。日吉嘉辰，万圣宴峰。徘徊九霞，流散晖光。金精焕焕，白石洋洋。开山观灵，神敷四乡。愿道愿仙，愿生愿长。上愿既会，靡不吉昌。募收通真，改我形容，变化自成，与气同翔。身飞骨轻，上升紫房。
　　毕，引白气七咽止。行此道，则西岳灵官白帝降真，致白素玉女七人，为兆通灵关启，所求皆闻九天，生死父母罪书刑名系於西岳，咸得解脱，罪书自除，名上仙籍，去离五道，永升福堂，生死开度，福至自然。
　　常以立冬后壬子、癸亥之日子时，沐浴清斋，入室北向五礼，平坐叩齿五通，关启身神。毕闭目，思北岳恒山黑帝君姓讳字，形长五寸五分，头戴玄玉通天宝冠，衣玄羽飞衣，驾乘黑龙，从神太玄玉女十二人，从北岳来降兆室，良久，黑帝君化为婴儿始生之状，在黑气之中，随气入兆口中，径至肾府，思肝生青气，以贯绕肾府，青黑二气混沌相着，如碧云之杳烟，觉肾中熏热，便五咽。仰祝曰：
　　五气玄天，上始精流。结气凝灵，号曰仙庐。安镇北恒，黑帝所游。遨宴北单，骖龙驾游。今日王吉，万灵开图。五气徘徊，庆云四敷。仙童执简，太玄度符。记我仙籍，金录上书。回真曲降，混合婴孩。二气交络，洞灌我躯。玄冥提携，神仙为俦。永享天地，万劫无休。
　　毕，引黑气五咽止。行此道，北岳灵官黑帝降真，致太玄玉女五人给以使令，通致启乞，上闻九天，生死父母罪名刑书系属北岳，并蒙解除，得度三恶之道，上升天堂，太妙上法，普度无穷。
　　行此道，常当夷心静思，意注分明，灵真易感，得其法式，不移年而睹神行来出入之向方面，天官司迎，魔灵消伏，不敢干前，心聪意慧，自审吉凶，五岳五帝，常为友宾，神明交通，坐致神仙。
　　太上洞玄灵宝投简符文要诀竟
　　
