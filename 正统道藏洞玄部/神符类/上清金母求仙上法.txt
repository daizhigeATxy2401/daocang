上清金母求仙上法
　　经名：上清金母求仙上法。唐庐山道士李玄真撰。慕集译解灵宝经中符文。一卷。底本出处：《正统道藏》洞玄部神符类。
　　上清金母求仙上法
　　庐山李玄真演
　　王母请问太上道君曰：不审灵宝经中符图，则有文字，其文秘隐，未蒙训授，夙夜祇仰，难触灵颜。妾诚猥陋，任居总真，未审符诀，可得便授，开悟未闻，如蒙晓究，则遭启拔，运遇自然。
　　道君曰：夫灵宝之文，生乎龙汉，至于今日，累经劫运，有若尘沙之数。符图宝秘，文字幽昧，昔元始火炼真文，莹发光芒，文字既显，吾得晓焉。元始天尊登命五老，辅卫五篇真文符诀，幽藏金阙之内，自非得道成真，莫得知究。昔元始天王於金格玉台之上，赐授众符音诀，听传有道之人，云一劫之周，当有邈世高贤，白帝西灵之质，请求此文。子今有问，其验已明，辄不隐藏，演而宣之。子宜宝录，慎勿轻宣，若有得者，仙道便成。今缮为一卷，先画真符，诀解其音，唯有太素阳生一十九符，缄秘其文，在大小劫中，来运冀有可期。今传子灵宝见出真符，解音如左。卷内符并朱书。
　　第一解五方真文十符音
　　音曰：九气青天，以明正道，摄气，众真所宝。宛。十七字。
　　音曰：日月以定，山水以开，三天大庆，群真徘徊。十六字。
　　右东方二符音。
　　音曰：元始上帝，以开天地。八字。
　　音曰：玉音吐气，三素以法，保命定仙，玉历定封。十六字。
　　右南方二符音。
　　音曰：总摄群仙，制召河源。八字。
　　音曰：总召天地，九元以判，同系王气，上帝遥观。黄帝。十八字。
　　右中央二符音。
　　音曰：行真摄气，正万神。七字。
　　音曰：策驾五老，西盻九都，亿劫同会，明定九河。罗天。十八字。
　　右西方二符音。
　　音曰：玄高玉清，摄召北酆。八字。
　　音曰：北斗定会，九期景散，八极明石，玄滋。十四字。
　　右北方二符。
　　第二解策板上下二符音
　　音曰：天灵步兵，太一升天，在地开曰生天命威命主尸星王地命出月天地度。二十八字。
　　右策板上符音。
　　中板别文
　　音曰：慧昌斩开山庭人。七字。
　　第三解绛杖中五符音
　　右绛杖中五符音。本命符亦依方用文。
　　第四解二十四生三部符音
　　上解上部八符音。每四字为一首，合三十二音。
　　右中部八符音。每四字为一首，合三十二音。
　　右下部八符音。每四字为一首，合三十二音。
　　第五解八景箓五方魔王姓讳符音
　　右八景箓五方魔王　姓讳符音。其文一体，诀有二首。
　　第六解三部八景三篇玉文符
　　音曰：上天虚无，玄洞九五，太上阿房，统灵威户，玉衡摄气，脑华玄睹，统御上部，通神达古。三十二字，青笔书文。
　　音曰：赤明开真，三天气和，洞丹阳光，五藏不枯，丹天所保，朱宫扶苏，纳炼流泉，生元无徂。三十二字，紫笔书文。一云三气所保。
　　音曰：黄中理气，元生自在，胃管幽通，六腑俱存，白元公子，桃康德淳，养育朱丹，洞神往还。三十二字，黄笔书文。一云元生自尊。
　　右三部八景三篇玉文符音。合九十六言。
　　第七解八景箓后符
　　音曰：日月七星，上三天元，合九祖父母，太真科盟，仙人玉女，洞八十一灵宝镇真师王君，度某甲魂真，生死同盟。
　　右八景箓后符音。
　　第八解五方五牙玉文符音
　　音曰：东方青牙，服食青牙，饮以朝霞。十二字。
　　音曰：南方朱丹，服食朱丹，饮以丹池。十二字。
　　音曰：中央戊己，昂昂太山，服食精气，饮以醴泉。十六字。
　　音曰：西方明石，服食明石，饮以灵液。十二字。
　　音曰：北方玄滋，服食玄滋，饮以玉饴。十二字。
　　右解五方五牙玉文符音。六＋四字。
　　第九解五方五称符音
　　音曰：东明都官，召录青天，徘徊星宿，二气朗分。
　　音曰：南生百辽，三气乘玄，召真躬伏，莫不辅灵。
　　音曰：西乘佩真，玉道厘素，禁制虎豹，纲维定布。
　　音曰：北玄大神，统乘元纲，七斗回转，百魔自藏。
　　音曰：中御八方，豁若龙飞，左佩火铃，天罗抗辉。
　　右解五方五称符音。
　　第十解定志两半初分音
　　无死之元，无死之玄，无死始，无死空，无死分，无生上，无生下，无生左，无生右，无生中。气转空，生空入空以为盟。生气左，死气右，两半成，一受气。　　　　　　　　券约信誓。
　　右解定志两半初分音。六十字。
　　牒符已出，音诀未出如左：
　　九天太素阳生符；
　　三天太玄阴生符；
　　九天玉真长安神飞符；
　　三天真生飞神符；
　　东方青帝阳九百六三符；
　　南方赤帝阳九百六三符；
　　中央黄帝阳九百六三符；
　　西方白帝阳九百六三符；
　　北方黑帝阳九百六三符。
　　右一十九符，音未出。
　　庐山崇玄馆北岳游玄先生，辽东李玄真敬白同法先生道士：相与天义，共崇至业，接济三恶，开津五道，导世隆福，陶钧万物。夫三洞御运，起乎龙汉，大国幽藏，不备显行，灵宝一乘符图旨诀，未悉出世，末代资禀，阙少弥众，文义舛谬，乖违旧体，既寡明匠，取处莫因。历观同法所奉经图文字，僻误往往非一，虽复凝真犹固，其文多伪，流俗浮竞，柔叨经法，皆谓关盟五帝，与道元始结缘，秉持灵策，佩服仙官，自恃任高，升仙可克。或遁形幽岫，饵术弥年，志契牧羊，操极道源。但见世上同法之徒，埋身孤乡，进无明师可范，退无葛氏三真之训，擅称超俗，其实顿空。笃寻其理，容非难化，皆由师友知浅，承业不备，欲究明机，限隔阔阻，希济沧波，事阙舟航，缄惨毕生，涉求路断，徒销岁纪，终无感悟。予以猥侧，运逢幸际，昔蒙师真，陶渐至化，忝荷推延，七十余载，未能挹炼还丹，服御自持，仰寻至文，实忘霜夏，研览秘籍，粗欲徧周，趣求未见，取毕寸衿。到今庚午年三月八日，於讲座令弟子王延真，开先师宝台，忽於织成蕴中，得此一卷，骇众互窥，喜庆交深，生来及长，未闻传见。於是便投黄金三两，於清泠之渊，仰禀玄师，奉受此文。到丙子岁，踰涉七年，辄以文传弟子五十八人。夫道由人弘，至化宜均，今遣弟子王延真，宣布未闻，若未盟坛，可於坛授诀。若已受盟，可缃素起此一卷，清斋七日，亦可五日三日，於斋绾启虔。若授新盟，止於旧信，单受此卷，可以三分一信。天真宝贵，不可空招，人有本行，事出心志，勿逼劝诱适人愿也。慎之秘之。
　　上清金母求仙上法竟
　　
