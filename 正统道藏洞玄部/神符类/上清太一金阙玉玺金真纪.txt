上清太一金阙玉玺金真纪
　　经名：上清太一金阙玉玺金真纪。撰人不详。三篇同卷。底本出处：《正统道藏》洞玄部神符类。
　　上清太一金阙玉玺金真纪
　　度命飞仙符
　　却死来生与神合德度世符
　　夫俗人好道，晚学初浅，未识道源由，且未离人间。人间甚多罪咎，犯之非一，既有反善之辞，有改誓闻於高上之听。慎不可复使，犯恶逆违生之罪也。重犯十过，天地弗赦，身死为验，不可复改补者也。太灵毕道，甚有微妙，至禁杀六畜众生之物，不能自改心易行，无所益也。譬水火之交耳，得其益者，白日升天，犯戒法，则身殁三泉。《灵宝管中经》曰：尤重於八节，赵伯玄所谓生死门户者也。故《九素玉传经》曰：秋判之日，尊卑尽会生死之日也。古人以秋分之日为秋判，所以尔者，秋分日乃会九天八地众真人、神上皇至尊，三日三宿共定万民之命，所聚者咸多而神尊并集也。诸八节日，会天地诸真官，先后及节。凡三日三宿，各还所司。道士末学，当依其日服仙生符、升天符并除过符。符文口付，不欲笔传，秘之勿泄，可不慎之。
　　右八，节日服，符正中北向，吞之。
　　右太一除过符，八节之日与仙符共服。先服仙符，次服此符也。勑符三叩锺，祝曰：
　　天赫赫，地青青；太一符，秘长生。神童侍，炼身形；肌肤强，骨肉轻。寿无极，见太平；谒真君，升天庭。急急如律令。
　　《素灵玄洞经》曰：上皇大帝君玉尊陛下，乃上登清灵宅太虚之阙，丹城紫台长绵玉楼君集于太微之观。上开九天之门，请九天之真皇；中要太上三老君，北极诸真，及八海大神；下命五岳名山诸得仙者。灵尊万万，并会于寥阳之殿，共集议天下万民之罪福，记诸吉凶，学道勤懈疏，识犯过日月，修行善恶，刑罚之科、生死之状，各随其属部境根源。条例副之司命，书于黄篇。罪福纤芥刻于丹诚之籍，伏匿之犯恶，阴德之细功者，无不一二缕别而知之者。其夙夜半，出中庭，北向，脱巾再拜，长跪，上启太上北极天尊，求赦万过，并服除过符也。任意自陈乞，服符毕，便愿曰：太上皇帝削其死籍，移书三官，使着神仙之录。某谒玉札，长生久视，通真达灵。毕又叩头四下，再拜而还靖室。深自克责，并存念三元中神。今上启太上。如此者三，名上仙籍，罪咎除灭也。三元，泥丸、绛宫、丹田，三神也。存念三元三神。上启天尊，乞求恩赦；助己自陈，令必上闻者也。秋分三启，生籍乃定，死名乃除。又《洞达命青中经》曰：夫好道精思，常务在宿夜，存念天地，并爱育万物。当令行不敢伤神，言不敢伤物，天地者亦尽我身也。师靖亦我身中，是故圣人包内知外。夫欲思改更，未必中庭并入靖也。观之所由，察之所行，此之谓也。北辰亦我身形，但当独处所住屋室，静思按法烧香，所念乃吉。心中众欲浊气不除，徒宿靖庐，亦无所益。
　　昔有裴君止於空山之上，修行精思。一年之中，仿佛形像；二年之中，五帝乘日，形见在君左右；三年之中，终日而言笑乐；五年之中，五帝日君，遂与裴君，骖乘飞龙之车，东到日窟之天东，蒙长丘扶桑之宫，八极之城，登明真之台，坐希林之殿，授挥神之章、九有之符，食青精日饴，饮云碧玄腴，於是与五帝日君，日日而游，此所谓奔日之道也。所以吸取日精，五帝从日而前不可不修此一法。《要道隐书中篇》曰：子欲为真，当存日君，驾龙骖凤，乘天景云，东游希林，遂入帝门。精思乃得要道，不烦名上青，灵列位真官。
　　为真之法，宿宿视月，临目、闭气、九息，因又咽月光九过，当存月光，使入口中，即而吞之。毕仍存青帝夫人，从月光中来；在我之左次，存赤帝夫人；在我之右次，存白帝夫人；在我之背次，存黑帝夫人；在我之左手上次，存黄帝夫人；在我右手上，五帝夫人；都来乃又存流铃云车，驾十龙从月光中来到我之前，存五夫人共载为奔月也。子欲升天，存月大人，驾乘飞龙，乘我流铃，西到六岭，遂入帝堂，精思乃见上朝天皇。白日精思对日，思日中五帝君；夜则精思对月，思存月中五夫人。若能精诚，日月并俱。若始学，则五灵形见，授书赐芝，威制群神，役使玉女、玉童，位此四真，故受太一素秘金券，正应向北面四拜，拜四真，东、西、南、北应位也。
　　受书真人，假神虎之符，以制严六天流注邪精，流金之铃，以命召众真，杖青毛之节，以周流九宫，皆以精思微妙，幽感天心，是以灵降扶身，上升帝庭耳。道士行者，若处密室，日月有阴不见时，但心中存而思之，不可待见日月也。以彼精思心尽，无所不通，先存五星在体上，有日月也。
　　右龙秘虎符，道士入山佩之，行来他方亦佩。非太一道士不得妄佩也。
　　原缺
　　右生灵一九有，符，七月七日服之。若佩之，不食六畜，食六畜不可服也。此九真道士裴处和，在幽，石山中，九灵君三更授之。欲得长生，日服甲符，久自升玄知道。
　　原缺
　　右延年除百病符，日吞一道。
　　原缺
　　右达现符，修身一日服也道。
　　原缺
　　右欲得长生，日服一符，久久自升玄知道，见形逆知方来。
　　原缺
　　上清太一金阙玉玺金真纪竟
　　
