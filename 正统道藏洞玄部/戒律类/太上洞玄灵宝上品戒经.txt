太上洞玄灵宝上品戒经
　　经名：太上洞玄灵宝上品戒经。撰人不详，约出於南北朝。灵宝经目着录未出。一卷。底本出处：《正统道藏》洞玄部戒律类。
　　太上洞玄灵宝上品戒经
　　尔时天尊以开皇元年七月一日午时，於西那玉国郁察山中浮罗之境香桑林#1，所授太上道君智慧上品大戒法文，于时道君受戒，首体投地，回心十方，思念三尊。是时诸天仙众腾空而来，龙车虎驾，凤辇鸾舆，翠旄羽扇，碧雾彩云，仙花宝节，赫奕光明，鸣鹤嗈嗈，音乐锵锵，腾空降彩，来诣道场。仙人玉女，旋绕烧香，步虚赞咏，稽首瞻仰。天尊微笑，面目放光，说戒度人，闻者消殃。
　　天尊敕诸善男子、善女人、天上曹官，每月一日，令二童子降於人间，察其善恶，录人是非。行善者天曹上校其善簿，造恶者地府下注其恶名。命终之后，善者受福，恶者受殃。是故劝诸人等，每岁正朝元日，身服方色鲜衣，会其道场，名书竹帛，上奏天曹，以知一年己身行善。每月一日，於灵宫观所听戒，以知一月结缘修善。於说戒处，男子女人，和会同坐，心标名号，各自静志，坐下听人，闻戒悟道，证无生忍。诣此法门者，应是玉女，应是金真，体合道气，相带仙容，於妙言中，正信於教，愿听天尊说戒，地祇献珍。乃有发心天女，忍辱仙人，星冠耀首，月帔光身，执持供养稽首。因说十上愿，白众宣陈。
　　一者愿舍身肉，饲饿禽兽。二者愿身八脂泽，烧灯续明。三者愿施力报功，济人负重。四者见贫穷裸露，愿惠食济衣。五者值遇病人，愿施汤药。六者见人所要，愿济时须。七者忧苦之人，随事令喜。八者狱囚杀戮，身愿代刑。九者怀孕妇人，早愿分解。十者边疆征镇，早得归还。
　　发此十愿，雨泪悲泣，而白天尊：弟子罪障诚深，愿闻妙戒。尊师忧悲不乐，垂泪告言：男子女人，障业尤重，出离妙法，大事因缘。吾当欲开，普度含识，根基识浅，知复奈何，呜呼痛哉，虚度一生，沈沦六道。吾为听众，说此戒文，觉悟回心，归依正道，有罪者当忏悔，无罪者默然听。
　　天尊告太上道君曰：今当劝戒，开悟群生，为诸男女解灾却患，请福度命，拔诸苦根。生者见道，身脱八难，死者得乐，不历三涂。托报人天，受胜尊贵，修斋求道，转轮圣王。皆当一心请奉十劝戒，谛受勿忘，思念在心，莫相乱神，默然静听。
　　第一劝敬三宝，供养法师，讲说经文，养生教善，行为人范，贤教高才，荣贵门闾，光显家族。
　　第二劝写经书，令人读诵，博闻妙赞，世世听明，言义开通，宣扬章句。
　　第三劝於灵观，修福建斋，诸味甘膳，供养贤圣，报兹高贵，衣食自然。
　　第四劝施香油，然灯徧照，见世芳盛，清洁聪明，容眸绝伦，天姿高秀。
　　第五劝施尊师，仙衣‘法服，令人在世，长雅逍遥，不堕边夷，常生中国，家承冠冕，男女端严。　　
　　第六劝诸男女，孝养父母，恭敬亲疏，抚弱接强，爱下安上，见世受报，子侄贤良。
　　第七劝济病人，饮食汤药，慈悲救疗，最上福田，为大医王，受胜尊贵。
　　第八劝施贫穷，辍己衣食，令得饱暖，延命安存，见世门荣，多饶家富。
　　第九劝於他人，莫怀妬嫉，长行系念，莫作冤家，舍去毒心，遇逢欢喜。
　　第十劝造天尊、圣像供养，或有息难，或为死亡，投苦遇灾，皆当救护。
　　天尊告言：此十劝进要戒，当信奉行，善恶业缘，必当获报。居世富贵，笑他贫贱者，必贫贱报。居世美貌，笑他丑陋者，必丑陋报。居世聪明，不教人者，必愚痴报。居世康健，笑他病患者，必滞病息报。居世不信道教，笑於经典者，必顽嚣报。居世侵夺他夫婿者，必小寡报。居世诱他妇者，必鳏独报。居世发心为夫妇者，不同生人道报。居世好杀生命者，必夭伤短寿报。是故劝诸人等，行善善报，行恶恶殃，抵敌不通，无拔度者。人有一心，含藏六识，行善行恶，遇境逢缘，达慧闭情，真门不动，当证仙道。复说六情戒，上品中人，应当开悟。
　　一者眼无广瞻，乱诸华色，亡睛失瞳，视物目极，於其眼根，能制光明，仙人出现於世。
　　二者耳无乱听，混於五音，伤神败正，恶声啼吟於其耳根，能制音乐，仙人出现於世。
　　三者鼻无广丰#2，勿俱杂气，臭腥氛乱，伤神动意，於其鼻根，能制香积，仙人出现於世。
　　四者口无贪味，脂熏杂类，六腑犯违，五脏脾肺於其舌根，能制法喜，仙人出现於世。
　　五者无欲摇情，身不受触，精气乃安，守心自最，於其独根，能制定慧，仙人出现於世。
　　六者心无变乱，意不攀缘，本性空寂，湛然能坚，於其诸缘，能制法门，仙人出现於世。
　　天尊言：此六根者，身之大患，来生男女，虽受人形，六情不纯，未见经教，不闻法音，皆不自觉，沈迷罪门，受命短促，不尽天命，长处恶道，甚可哀怜。故说是戒，开度人天。善心敬信，归命洞玄，情恬神静，报命长延。太极真人听受六戒，证得六通，欢喜踊跃，歌咏赞文。
　　天尊言曰：座下善男善女，闻此赞叹，持戒不阙，当证真道。若人赞诵此戒，命终之后，不被恶业所拘，当得罪灭。又曰：人有病起，不善养身，妄想成灾，攀缘作病，多不觉悟，当说是迷百病之中，略举十等，欲闻病本，听者静心。
　　蛊毒杀人是一病，僧他愿死是二病。
　　好色坏德是三病，追念旧恶是四病。
　　不受谏喻是五病，了戾自用是六病。
　　教人伤人是七病，强夺他物是八病。
　　好自怨诉是九病，威势迫胁是十病。
　　此十种病，若愿愈者，当用药治，信方必差。
　　体弱性柔是妙药，行宽心和是妙药。
　　近德远色是妙药，不取非财是妙药。
　　救祸济难是妙药，扶持老弱是妙药。
　　受辱不怨是妙药，忿怒自制是妙药。
　　远嫌避疑是妙药，心静意定是妙药。
　　说此妙药，与病相应，不用心治，俄然受死，迁流时至。遗语世人，其言曰：
　　大圣平等心，说是真仙戒。欲令一切众，同会万福堂。有福拟天仙，说诵灵宝戒。日朔月望，请升师子座。端身调正气，和音说妙经。哀愍下界人，不信上妙戒。还漂流苦海，无生妙乐天。持受是戒经，即入仙圣位。各各默然听，分分发道心。一者历数末，自当世界昏。二者布正法，德合应乾坤。三者顺风雨，善开甘露门。四者愍枯骨，神符却返魂。五者上世祖，福佑下代孙。六者多恶性，变易生善根。七者翻短寿，延命得长存。八者旷劫罪，咸皆奉圣恩。九者解脱相，除障免疵痕，十者渐积量，得成无上尊。
　　真人教戒曰：何不修持，今正是时，寸阴可惜，勿弃流光，宜秘密妙，行证者乃知。
　　劝戒颂曰：
　　人命已消亡，喻若刚膏中火。四大如枝叶，五蕴似花果，盛年当勤学，岂得存吾我。福尽神识散，宜朦地狱坐。上圣畏沉沦，寻道度斯祸，大地及万物，倚伏各有灵。终使待劫数，福尽天地倾。往返於五道，去来更死生。愚夫不信法，罪痛常自婴。若欲度斯患，归命太上经。演说上妙戒，受之为身宝。就学恒苦耽，治身恨不早。皆当披幽赜，倏忽摧人老。吾故及弱龄，弃世急学道。
　　天尊说是戒己，一切大会诸天天王、诸天天众、诸国国王、诸国国众，王妃彩女，太后宫人，八部龙神、十方众圣、梵王天帝、三界众真，五方帝君、四维神主，如是众等。不可具名，闻说戒经，皆证真道。盲者见物，痖者能言，跛者能行，聋者得听，大地患者，皆悉瘳除，地狱停酸，永离鬼道。时有五千学士，文藻谈天，擢国良贤，欲求冠冕，回心敬道，稽首归依。
　　天尊慈悲，登时沷度，各授玉简，普赐金冠，法服仙衣，诸天捧施，清溪放旷，碧落逍遥，服气餐霞，乘龙控鹤。大众欢喜，歌赞清虚，空里飞仙，标名秘箓，云中引接，指视天门，悟道证真，静居常乐，敬经之者，信受奉行。
　　太上洞玄灵宝上品戒经竟
　　#1 香桑林：当作「长桑林」。
　　#2 广丰：当作「广嗅」。
　　
