上清骨髓灵文鬼律
　　经名：上清骨髓灵文鬼律。宋饶洞天定正，宋邓有功重编。三卷。底本出处：《正统道藏》洞玄部戒律类。
　　上清骨髓灵文鬼律序
　　受上清大洞箓行天心正法臣邓有功撰
　　臣闻《书》曰：天道福善祸淫。又曰：天命有德，天讨有罪。夫善者必福之，淫者必祸之，有德则在所命，有罪则在所讨，此天之道也。天之临下，岂特明之，於人为然哉。虽幽之於鬼神，其不尔。是故神有功於国与民者，莫不载之杞典，而秩祭之。乃若邪怪之鬼物，为祟为厉，为祆为孽，扰民害物者，莫不有以治之，则其为患可胜计耶。此《上清骨髓灵文》所以俾付正直者，使之以奉行也。其目有三，曰鬼律，曰玉格，曰行法仪式。合而言之，通谓之《骨髓灵文》也。鬼律者，天曹割判，入驱邪院，北帝主而行之。玉格并行法仪式者，玉帝特赐驱邪院以掌判也。其要皆所以批断鬼神罪犯，辅正驱邪，与民为福，为国御灾者焉。臣窃见玉格之文，寻常法师只以口传，而行法仪式，又隐而不谕，故灵文因此散缺，所存者，鬼律而已。鬼律虽存，其俗师不能深晓其意，加之传写讹谬，文理舛错，遂致废缺，只以符水治病，多致诳惑，岂不负高天之意哉。盖灵文五十六条者，尊一於北极，总领包括天地阴阳五行之数，杀生之理，以邪克正者，罔不隶焉。玉格仪式六十四条，若八卦生生无穷之象也。鬼律配玉格，正条一十六，合七十二，即气候所摄也。有所行邪，即付泰山七十二司，缺其一则法不全而司不正矣。是则以道为法之体，以律为法之用。鬼物邪气之所干，必体道以正之，故曰正法也。行事仪式四十八条，以三十六表三十六将，余十二时神，常置左右，摄归一身，故曰行事仪。又以身为一真之舍，动为仙化，静与神默，岂非自然之妙耶。臣尝细绎鬼律，窃见其文，详悉精致，推原其本，则祖仙饶洞天。初为府吏，用心公平，执法严正，断狱不枉，众心惬适。昭格乾象灵光，下烛地藏为之开辟，而秘文出见，即斯鬼录之法，实皇天之所赐也。祖仙洞天以谓，天人虽异，理则一致。即仿以国家法律参校，深得轻重之意，而定其刑罚之例。然则鬼神有影响而不可执着，无所施其鞭扑，有罪犯则苦役之。故《丰都律》言鬼以负山之劳，龙以穿池之役，则若是之，有徒役也。《女青鬼律》 云：当天圆三雨，则若世之有流窜也。《九地律》云：无上灭形则若世之处置也。《玄都律》云：分形散影，即若世之法外也。以此行於世间，断治鬼神，最为详密。臣夙缘幸会，上观真科，遭遇名师，得以传授。十数年间，尝於洪州西山玉隆观、江州庐山太平观、南康军简寂观、舒州灵仙观，博求妙本，前后所收《上清鬼律》共五部，校对讹舛，一依旧本，排定编次。鬼律七门五十六条，玉格十六条，行法仪式四十八条，总计一百二十条，分为三卷。逐一勘当，纤悉周备，遂以所得新故之文，焚上天阙，申驱邪院等处，继获报应分明，更无遗缺，是谓完本。若乃只自奉行，隐默不传于世，则其功未广，恐违天意而贻阴谴也。是以缮写投进，抑尝闻昔之以道御天，下者其鬼不神，非其鬼不神，其神不伤人，以至两不相伤而德交归焉。然后为盛治之极致，岂不伟哉。伏惟皇帝陛下，操至权而独运斡万化於不测，百神受职，庶民安堵，则驭之者固自有道矣。臣且区区以进此者，非特欲乞颁行四方，以广其传。庶几天下法师皆得完本，依此行持，使遐邦僻邑、祆邪灵怪皆不得以伤人，是亦少裨陛下道化之万一也。臣谨拜手稽首而为之序。
　　上清骨髓灵文鬼律卷上
　　紫微官使日直元君饶洞天定正受上清大洞录行天心正法邓有功重编
　　法道门二＋七条
　　诸行法官，乃阳行阴报，并依式岁考功绩。如能止邪抑非，治困拯危，度死超生，含灵受赐，解除怨仇者，依仪迁职。如傍循私曲，随恶长奸者，许三官斜察以闻，当议重行黜责。
　　诸发遣文字，危急行剖子，限当时。谓病笃，会问阴府天曹命数延促之类。次紧牒，城隍限一日。次申束岳立狱，催鬼神，限二日。常程给限，并不过三日。辄有留滞，半日杖一百。涉私故，徒一年。情重者，加一等。在道阻节者，以其罪罪之。
　　诸应管东岳差到神将吏兵，三年一替。一年一替者听。并具劳绩过犯，报本岳考察赏罚，仍於去替一月前，预差
　　替人。愿留再任者，关本岳。应替不替，不应替而替者，杖一百，有故者勿论。
　　诸神将被命报应稽迟者，杖一百。缘事害人受赂者，徒二年。天兵将吏，仍具所犯，因依奏闻。
　　诸行法事，有不便者，不得檀行改易。即时奏请，以俟报应。谓如遣鬼不去，即符使不灵神之类。违者，徒二年。非行法官辄干预者，徒三年。
　　诸差使鬼神不任职，误取生人魂魄，或令发狂致疾者，流一千里。因而害人性命，加二等。毁法不遵者，处死。
　　诸行法官所至，许带符印随行，在处称行司。应有须索，呼召将吏等辄违戾者，徒一年。干仙班者，具事因奏闻。
　　诸承受文字遗坠者，画时经驱邪院自陈。检会别行，仍责限追寻不获者，杖一百。限内寻获，与免罪。
　　诸鬼神应送所置，辄违而不往者，流三千里，累犯者处死。诸神将吏兵等，因追摄鬼祟残害受赂者，徒二年。若隐花纵令逃避者，以犯人罪罪之。若罪人在坛显验通露，后忽因事身死者，具将吏所责情状奏闻。
　　诸神将名山大川城隍社令主三品神众，凡遇承受驱邪院文字，并须验认印记，严谨护持，速具报应。辄有轻易者，徒二年。
　　诸鬼神等，受驱邪院发遣，经宿不离当处者，一日徒一年。十日加一等，罪止徒三年。
　　诸邪祟经驱遣，而六甲土公司命等神辄隐藏不发去者，徒三年。因而害人性命者，流三千里。天曹降旨留住者，勿论。
　　诸民人有事告诉行法官，受接不行，虽行而苟简，及妄入鬼神罪目者，杖一百。不候告，而别指事故行遣者非。
　　诸当职之神，辄与民人妇女私通者，流三千里。情理重者，奏裁如地分鬼神犯者，加一等。诸鬼神无故害人性命及偷盗人间财物，不受咨恳被捉者，处死。所属城隍土地等故纵者，同罪。失觉察者，杖一百。
　　诸被使鬼神不即时往干者，杖一百。紧切事干人命，徒二年。因而至死，流三千里。受敕符违而不去者，处死。
　　诸蝗虫旱潦天霜雪雹害民稼穑，本地分神众不能救济，驱邪院差将吏同力止绝违者，杖一百。事干天曹时行年灾，许具章表奏闻。
　　诸神将吏兵，应使而不使，不应使而使者，一人杖一百。十人加一等，罪
　　止徒三年。
　　诸救济民人疾苦，合用干碍神鬼呼召辄不到者，流三千里。虽到而不协心搜捕干捷者，徒二年。天府差干他事者，勿论。
　　诸天行疫疾，令人患疮肿走痛之类，隶十二年王子统行所，主鬼神受驱邪院遣除事合遵禀天曹拘收者，即时报应，具奏上界，违者杖一百。
　　诸山川土地司命城隍，受命搜捕邪祟，辄有违滞故纵於经历地分害人者，直送东岳，处断主者失觉察，杖一百。
　　诸提举城隍社令有过者，具奏北极取旨，三官纠察，关驱邪院施行。
　　诸方境内遇年灾大疫，损伤人民牛马畜兽之类，被告即关年王神收毒，仍奏知上界，违者杖一百。
　　诸囹圄久淹受苦之人，所犯非辜，实负冤屈，诸处雪理不明，即委当处城隍狱神显谕，推勘官吏省悟，实情立为委决，违者徒一年。如囚人实犯阴谴者，勿论。
　　诸神将吏兵辄离行法官者，杖一百。遇有急阙，许於近便神祠差借兵，不得过五百人。干办讫，犒赏推恩，申奏所属录功。
　　诸鬼神承受天府委干，稽留不行五日，杖一百。十日加一等，罪止徒三年。有缘故者，具奏天府。
　　太甲门二条
　　诸林谷祆异累害人者，处死。所部鬼物非过干累及者，送东岳处分。应干经历地分不觉察，杖一百。同情犯者，罪亦如之。
　　诸林木散大，为人钦仰，立祠祈梼无福报者，并除之。因立祠而不为害，善能兴福於人者，听以有无功绩奏闻，违者杖一百。
　　太戊门一十七条
　　诸地气所产育养之物，遇灾年须出生地毛。如鬼神无故出入，别兴风雨，而因损伤稼穑害及人命者，并流一千里。仙官拘
　　执六地犯者，具奏天府。
　　诸神鬼盗人财满千钱者，流二千里。不满千钱，徒二年。若常住供献之物，不以多寡，灭形。诸地分主首故纵邪祟於部下为害者，关日游神吏誊报，违者杖一百。
　　诸掌文字管摄邪魔，差当日功曹将吏承受，有稽迟、投至不明、磨擦损污者，杖一百。私拆封角视者，徒二年。奏书有漏泄遗坠者，流三千里。
　　诸鬼神妄摄人魂者，流三千里。因而致毙者，处死。
　　诸神鬼呼召不至，辄违慢不恭者，徒三年。
　　诸鬼神非摄受於人世，不得与生灵混处，违者杖一百。天府谪仙者非。如妄假名目，邀求祭祀者，徒二年。切害者，送东岳处置。拒捕者，处死。
　　诸鬼神无故在人家潜伏，妄兴妖祟为害，经宿不去者，杖一百。五日加一等，罪止徒二年。被命遣不去者，处死。
　　诸人间染疾，旬月淹延不退，梦寐与鬼魅交通者，委所居地祇具事状，申东岳诛灭，违者杖一百。
　　诸驱邪院官行天符，委山川地主收捕鬼祟，不即力干违慢者，徒一年。
　　正一门四条
　　诸称水者，不以大小浅深，善能滋养稼穑而不随时者，许九江水帝察其功过保奏，违者杖一百。
　　诸龙神在江河湖潭湫水，有所主者谓之主，正则祠之。若因大风雨，无故非理出游害人稼穑者，徒一年。妄邀祭祀者，徒二年。掌水司引水，因漂溺田屋苗稼被害及五十家已上者，流三千里。不及五十家，徒三年。灾年时行地分变异者，勿论，仍具表以闻。
　　诸龙神鬼主江河污流去处，若故曲邀舟车祭祀者，徒二年。妄兴风雨，翻陷田屋至伤人命，一人流三千里，十人处死，十人已上灭形。干涉湖潭主守，并同罪。本地分不紏者，罪亦如之。
　　诸隐伏神鬼合起雨泽，不急救旱救苦，水主同情隐匿不为放露者，并徒三年。
　　亡祟门六条
　　诸亡者有怨於生人，曾经地府陈理，未结绝而擅於人家，作祆异克害他人，侥求功果为报，虽非损人命，而动烦立狱仇对平人者，关地府灭形。
　　诸无道邪祟隐显形影，放火撒血、引弄家畜之类，惊犯生人者，流三千里。至害性命者，处死。
　　诸鬼祟放火在人居室，或笼柜中烧热财物舍宅，及十户者处死，不及十户徒三年，送酆都重役地分。知情故纵不斜者，流三千里。
　　诸伏尸鬼怪古物精祆一切无名之鬼，妄托不系籍，身死辄停世间不去者，徒一年。妄假威势，曲求祭祀，陷害生人，流二千里。地主者知而不紏，同罪。
　　诸鬼祟伤害生人，因追捉藏伏者，徒三年。拒捕辄与吏兵斗敌者，处死。
　　诸孤露无主邪鬼，假於新死故亡之便，缠绕生人有所求者，流一千里。伤人命者，灭形。委是家亲眷属，逐时有阙祭祀，因而作祟者，以肴馔祭享，善功为报，化谕遣退。若受祭享福力后，依前为害生人者，送东岳，於下鬼籍中拘系。
　　国祀门五条
　　诸国家不载祠典神鬼，妄兴祆孽，诳惑人民，辄为祸福者，流三千里。曾伤人命者，灭形。
　　诸鬼神虽不载祠典而能福及於民者，当考功绩，以闻推恩。若自矜其功，而辄便妄以祆异，於人兴疾疫，须求梼祀而不退者，徒三年。至伤人命者，流三千里。及十人，处死。十人已上者，灭形。
　　诸里社本界神祠，水陆二路，见系阳界灵感，该在祀典不得受人间曲祀及不得受人厌咒生命，违者紏察，申三官，当议重行黜陟。
　　诸祀典福神，有害於人间者，具所犯，奏取救裁。
　　诸朝列功臣名贤，因立庙祀后有害於民者，立便遣之，违而不去关东岳，并具所犯奏闻。
　　飞奏门二条
　　诸急切飞奏，限两时报应。上天急切，兴地岳灵官行报者不同。若违时不报，或因誊奏有失者，并杖一百。仍许再奏，候报施行。如驱邪院悮报，因而违者，勿论。
　　诸奏书紧切，限一日。次紧，限三日。常程，限七日报应。并谓奏上天者。皆用引札通落，须经历地分护送出界，辄邀拦拘滞者，一日杖一百，十日加一等，罪止徒三年。若情理切害者，并具事因奏闻。
　　上清骨髓灵文鬼律卷上竟
　　上清骨髓灵文鬼律卷中
　　紫微官使日直元君饶洞天定正受上清大洞录行天心正法邓有功重编
　　玉格正条十六条
　　诸应本院官法服，星冠朱履。非行持伏鬼魔者，不得披戴，违者徒一年。不因法中事仪以劳鬼神者，徒二年。
　　诸应本院官法职，乃上清玉籍补充，统摄三界邪魔所受正法中诰箓，并以黄花帛上朱墨间写，装严卷轴给付讫。本师告谕，戒行勤切，应系法中，秘语灵文，口传心授，不得隐落，违者三官纠察。
　　诸法官若善能传授正法与有道之士，行持救济生民有感格者，岁许具表章，奏陈当议，不次推恩。
　　诸应选人材，可保奏而不奏，不可奏而奏者，并徒一年。未经奏陈辄传印诀者，罪同上。百日内本师自觉举限内不首陈，罪亦如之。
　　诸应奏名，后不依师旨及有违背事仪者，徒一年。情理切害者，本师具实告奏，先灭一身，后罪九族。
　　诸应有道士告传正法以救民人，主师图其财利，辄生艰阻者，杖一百。妄受货止一匹，徒一年。十匹加一等罪，止徒三年，仍降两资法职。不满一匹，杖一百。馈送酒食亦同。
　　诸行法官每岁拯救危笃病及二十人，转一资。二十人已上，依仙班格升职，功行迁转法位奏闻。若人问告诉，不为受理画即救济，并妄迁补法位不实者，并徒一年。
　　诸奏名人未奏诈称法职者，徒二年。已奏而报应未下，保举审察不当即议重奏，不俟报而妄称师弟，各徒二年。
　　诸新补本院法官，习篆天心符文、星斗印诀、纲步之类，以金玉香木板书习，了画时以香水洗脱，弃於长流水中，违者徒一年。
　　诸以正法妄传非人，而希求财利，或得财而中悔不传者，并徒二年。未得财同。假以他法影应为正法传之者，徒三年。
　　诸以正法鬼律示非人，或假借倩人传写侮玩不恭，与非行法人持论泄漏诀目者，徒三年。以法示玩鬼神者，徒一年。故令他人以法陷鬼神者，徒二年。至死者，流三千里。不具威仪精洁观读者，流二千里。
　　诸奏上清表章词文，关直日功曹，通落束岳文书，付沿路土地收捕鬼祟，差本院神将吏兵，告奏事定轻重行遣，如合奏而不奏不合奏而奏者，已上并杖一百。
　　诸正法天书秘箓符传授与人者，许誊写故本，藏之名山大川龛岩石匣中，法官敕诰符文经转资尽，将已前所授者，皆焚化置之江湖中，止得留见任官文书，如不烧化以故法衣裹复投於江河内，篆符替下，笔墨朱纸砚水道冠法服诸般应替之物，尽火化沉向水中，或埋在洞府石室之内。已上并以诀法藏之，违者徒一年。
　　诸传度正法，听以甲子庚申三元八节五腊本命日，奏名跪受剑印、诀目、笔砚、朱墨法具，皆祭而用之，镮券质信器具金银等物，炋镕售钱，置供献拯济贫人，不得入己侵使，违者徒三年。
　　诸行法官急速去世者，豫显异境，此乃上天吉命，遂使卒然而去。无者，即是有司追取，证对不明事宜，令嗣法亲眷，速以符告救牒法服焚为灰，投长江，关水官递与其人，幽司遵行，违者徒二年。
　　诸法官功行果满，被召者法体二上三下，如地虫行，耳有风声，目无神光，天柱不起，天鼓不呜，便穴肾堂皆痛，神气自涌泉穴透出顶门，即便以诰箓符印函藏一处，更新衣法服端坐，遗嘱嗣法亲眷讫蜕去，前有瑞云仙仗迎引，直赴洞府，授仙官领职治事。若法体觉知，不能支持，当处土地宠助嗣法亲眷，依上法函藏，违者流三千里，情理重者处死。
　　上清骨髓灵文鬼律卷中竟
　　上清骨髓灵文鬼律卷下
　　紫彻官使日直元君饶洞天定正受上清大洞箓行天心正法邓有功重编
　　仪三十六条
　　诸应正法鬼律文篆，并以香箧彩囊巾笋贮之。遇检阅，存神结界入静，方得开卷，不得过五，行秘之，慎勿令鬼神盗观。诸善民能驱邪辅正，实有济物之功者，收录奏名，传度正法，补职受位。
　　诸应院中法具，谓如剑印、笔墨朱砚、冠履、法水之类。未经奏祭者，不得擅便私用。
　　诸应传度弟子，肘步投师，师升坛说戒，露刺饮丹，分镮破券，以誓盟言。次与诀目符文，宣示真诰，跪授官职印剑之类。师启白上圣，落三尸於四体，释万罪於九玄。关报所属行持，上合天心。
　　诸应神将吏兵，谓东岳差到者。明受报应到院讫，以酒食钱马犒，设常守本职，准备驱用，不得私使。
　　诸行法官，经过有神祠处，搯天丁诀，呜天鼓，集身中灵官护法将吏，随行以布威仪，神自畏伏。
　　诸应法官，早朝取服旺气，作用奏书，设醮不得烧乳香。
　　诸应世间人命，禀天注寿禄。如经本院拯救，所病不起，即是数尽劫终。此即不可，行移文字，必为虚设。
　　诸应拯济世人，行遣文理，不得繁
　　杂。可直言至诚之事，仍声说前人性
　　命，系系天司，夺禄减算乞，不在今来所陈之限，明乞报应。
　　诸授披诉狂邪祆怪者，法官变神受词，押印遣行。
　　诸应醮设，许奏三清玉帝钱马外，非时不得辄有亵渎。焚奏钱马，先以镇信彩缯同化，差功曹直符赍送。
　　诸应醮奏於三清玉帝位，傍列采访使者一位，余位不得近帝座。
　　诸应入靖烧香行事，修写法中文字，先以斗盖，勿视凡目。诸被告诉致死而来呼煞者，以盖镇之。
　　诸应治牛马六畜温者，问所损过数，牒年王神驱之。
　　诸应授质信，量其至诚收售之，价钱为三分。许用一置供献，一施贫者，一即赡道。
　　诸立狱治病移文不伏者，并摄囚治之。
　　诸应魅乱发魇心肾虚困者，施符箓吞佩镇之。
　　诸应治小儿惊叫夜啼，安家灶檐神、四天王、飞天捷疾神，以三光符治之。
　　诸应行法官，逐日拯救世人，合用赡道之费，无受民贿，自然上天赐禄。遇阙即上章表言诚，自有阴助，更无乏少。如辄受民物，则世用不敷。
　　诸人家灶铺营业被邪厌闭者，以三光符遣神治之。
　　诸应修造营茸之类，牒太岁安抚，所辖土公等神，无令兴害。
　　诸应有怪异於陂塘堤岸，以至修筑不常、非时为害损坏者，要当处土地驱逐离彼，仍以三光符镇之，违而不去者，依法理断。
　　诸遇瘟疫流行，人罹疾苦，依格札委土地等神外，牒年王神收回毒气，合飞奏者，本院官禹步变神，默言口章，以闻诸孤民不宜。男女贫无嗣息，先以法退三刑六害星，仍以箓佩。
　　诸应世人所居不利，阴阳不和，上下克害，连年困笃，累岁述澶者，授之以正箓。
　　诸传度正法官《受戒仪》云：夫道行己，而为人所以能化其道者，寔由心之正也。正心而明，可持心以度人，人无不正也。故万法因心而生，因心而化。能正己之心，上合天心，则未有不蒙其正焉。行己之道，以正其邪，而邪莫不由伏焉。然邪曲之行况，因心之不正，而为外物诱之。因外邪之所蔽，而内有所不明，则正性缺然。而昧邪驰骋畋猎，令人心发狂，是为外物蔽之。如饮酒之荡正性，色欲之汨真情，财利以忘仁义，爱恶以成是非，皆缘情而迷至理，是谓大患。仍协三恶业结三官，因兹所见，三界不息而沈滞不休也。且不杀者，仁也。不盗者，义也。不淫者，礼也。不欺者，信也。不惑者，智也。六根七情，十恶之愆，宜须戒之。不养父母，不敬师友，不念孤幼，不报国恩，不施正信，不识上下，切宜戒之。不能束敛身心，敬畏天道，学太上法，自利利人，化道后昆。信服师友，遵奉教诲，不侮先觉，不轻信义，不为悖逆，不枉贿赂，不违天背地。一以不遵，罪不可这，道法不神，一身受殃，九族同罪。当须归投无上道，无穷法。无量众发此大誓，方可传付上清诀目，佐天行化，助国济民，治病扶危，驱邪辅正。宜对大道阖座高真，心念口言，自今日始，常怀誓盟，永不忘失，稽首顿首，感激之至。已上仪登坛唱礼，众官同赞咏。
　　诸应治事，量其轻重，行持不得妄动神将吏兵。如接押辞状画时行遣，勿得妄入鬼神之罪。
　　诸应传度正法，以法中用日，设醮一座，名曰传度醮。奏献钱马一百二十分，章醮仪中圣位列献。如数内臧半奏者，从之。告报天地受举官，保明状讫，依法付嘱符诀、官告、真箓之类。关报束岳割移，名籍附天曹，原赦九族出离幽冥，超升生界。登坛节次行事，并依本法。
　　诸应驱邪院行法官，并称都大，统摄三界邪魔。事初补右判官，次右大判官，次左判官，次左大判官，已上并谓同管勾院事。次功格高者，升入仙班，补为都天大法主同判院事。次加九天金阙大夫，谓一年内，救民及二十人凶岁旱涝枯槁，刻日应梼升补者。次水部尚书，次木部尚书，次土部尚书，次金部尚书，次火部尚书。已上谓岁救数过二十人者。次或救大害功行优甚者，递相转补次紫微宫使日直元君谓岁终，助国除灾、安宁境土、遣鬼兵阴助帝祚太平者，升上职。又一年内，能驱灭分野蝗虫灾怪，持法除去者，加九天金阙御史。又一年可发志愿，自於名山建立坛场，投词献章，上祝人君万寿实有验应者，加金阙上仙侍中。又一年自了性理出於物外，提拔群迷出离五苦，亲诣南曹添注，主圣臣贤九族生天，万物受恩者，加紫府上相。次玄都大相，次太玄上相，次太极上相，次金阙上相。又一年通证大道无穷，不执文字，指喝有验，能治江湖河海蛟龙作害山崩派决，实有利国济民、馘除大孽之功者，加无极上相。已上自日直元君至无极上相，．计九位迁职者，合授上清九等大箓，方许入此宪格，余职并依诸仙官。以三元为首，洞神已下转行，初下元一品仙官。次知北极驱邪院使，中元一品仙官，判北极驱邪院。次上元一品仙官，判酆都使。已上有功行果业，次第迁转，身登金阙，侍列三清。
　　诸应发三清、玉帝、北斗三光符，行事官变神，上奏具所请事因，称臣今准式付发遣，愿如臣言，祝毕即便给直符使，符到奉行。
　　诸应行法官出入，常存领六丁、四直土地、监印力士等神，随行以法嘱之，无令失事。
　　诸行法官朝上帝，驱瘟邪，断怪祟，须先戴三台北斗，变为驱邪院使。
　　诸朝见上帝奏请毕，即诣天枢院，部领四天王、十二大神、八金刚、六丁六甲、天蓬天猷元帅、火铃将军、五雷风雨神，直出天门。
　　诸立狱须奏，闻申泰山，具事仪，称述已於某月日，於某方立建天狱。奏上帝，言五斗狱。
　　式十二条
　　诸造驱邪院印，方一寸八分，以金玉为之，篆以天文。雷霹木造者听。召六丁六甲使者，结界守护。置讫，以红朱傅印面上，先闻上界，应造法中印记惟此。次同所授官花押字样，关东岳，照会讫，方得使用。
　　臣洞天普受真人指示，得天篆骊邪院并都天大法主星印，二面誊本讫，埋於故地。遂以印式契对，今世间所用，大尺一寸八分，即小尺二寸一分，黍尺二寸四分，皆同也。其分寸上天法式数度所表，使鬼神不测於毫发之内，故标於此，为法定制。
　　诸篆天文符箓，以天德月德水，六丁六甲之笔，黑帝墨，太阳灵朱，五龙宝砚，一如传度法诀收取，奏上界讫，方得行用。
　　诸应伏凶猛鬼神，切要委差神将，仍左右掐局邪诀，又以左右斗盖之己身，宣敕云：汝过罪已疏之，吾以救民为心。
　　诸应奏醮，为人禳灾，先奏星宿真君科状，后坐称弟子禳灾，集福延龄，命素代厄，衣禄虔诚置备，知鉴达诚。
　　诸应上清罡步念斗咒，至天罡住便弹印诀，却用天罡印指出。若以符中咒，唯是斗以贪狼星起之。
　　诸祭神，以春夏秋冬四季六甲等日记之。春六甲，夏六丙，秋六庚，冬六癸。日於门户外，以斋果香枣汤三分，供养三界直符四直功曹。一立土也先，匕土也钱。后具述情意云：吾奉玉皇敕，佐天行化，助国济民。凡行符法，断绝为祸邪祟，治病扶危，作福祈祥，皆凭使者通达上下诸位圣众。今日赍备酒果钱马，以伸醮礼。伏望使者恩慈，大布威光，特垂灵佑。次三上酒，化钱念咒，誓功曹云：吾闻夙修大道，今作至神，莫不以功行居先，救民是切。故显幽赴冥，出水入火。变现千途，威通万状。荷戈挂甲，负鼓擎钟。出役纵横，来去无碍。邪魔闻之胆碎，病者见之安宁。吾以正法降魔，用汝威灵伏助，收伏鬼祟，断绝祸源，福及良民，功归善道。今以祭礼，略报神勋，少谢功勤，深劳戮力，伏请各各醉饱。
　　誓神将文
　　汝等各宜醉饱酒饭，整肃威仪。具严天戒，祇畏帝命。奋威武之柄，致平定之功。嘉绩有成，明敦响答。奉咨束岳，差来神将吏兵。众素韬神武，夙蕴机谋。闻望清严，仪德英伟。响应镇岳之命，来专讨伐之权。震动则凶魅裂形，眦睚则风云变色。灵戈所指，大恶无前。辅国救民，济时利物。推心事道，宜莫好功。当院早膺，仙诰素被。道麻误叨天吏之权，惟藉至神之佑。上则镇身保命，学道事天，资我身真，冀膺天爵。中则显扬圣化，昭布阴功，推此威灵，愿成绩绪。下则救人利物，治病去邪，诛前凶祆，粤隆福泰。庶使累成，善效响应。幽微德着而汝等同分，其利功成而汝等共享。其荣尽举当世之便宜，共望正法之超冠。利而不害，威而有惩。凡事亏中，失顺害物。违天致讨，行诛芟邪。辅正以神功而胜凶德，以妙化而胜奸谋。其何以当，人孰能御。惟尔有神，辅我大道。急急如律令。
　　诸应神将吏兵，以法诀付嘱，常当守护行持。
　　正法榜式
　　北极驱邪院：
　　当院见管押将吏兵等，系奉
　　玉帝救命差拨，赴本院护法行化，助国济民，救度覃品，咸归正道。切虑不知，本院有天印，方一寸八分，或方二寸一分，或方三寸，或方五寸。管辖天兵百千亿万垓，印篆一毫一纹，容隐三十六万垓兵将，随吾印转。邪魔闻之胆碎，病者见之安宁。
　　上帝赐之，力士捧擎，从吾所行。印中兵将，百千亿万垓。来往如风，无形无边，变化不穷。隐吾印中，召之则至。或见大身，褊满虚空。头戴昆仑，肩担日月，手把帝钟，足踏夔龙。或见小身，入微尘中，於丝发内。视大威通，护持正法，千变万化。救度有情，不自伐功。玄妙之力，道法无穷。切恐所管神将吏兵等，不知有此法令，故意违慢。遣汝受罪，不轻当院。今将天兵将吏，岳兵将吏，分屯番次，准备缓急。使唤如闻当院呼召，急须速至。如不系当番，或不呼召，并仰港隐六合之内，自隐自伏。具下项：
　　一天兵将吏等，常切准备呼召。如不呼召，不得擅离天界。南斗天兵，三千六百人。黑杀神兵，五万人。北斗部兵将。三五部兵将。正一部兵将。放光部兵将。天丁众神。力士众神。金刚众神。大明众神。飞龙骑吏，一千人。斩龙骑吏，一千人。央龙骑吏，一千人。统兵助法神将，二员。
　　一泰山差到兵将，仰分作两番，每一日一替，参随当院行法官出入。遇有急速干事，不在此限。仍只得於本院安泊，无辄慢易，仍委自统兵助法神将。常切提辖统兵神将，一员。助法神将，一员。马步兵，若干人。开东岳关到人数。
　　右件，兵将神吏等令，出榜晓谕，仰详前项，指挥，遵依奉行。如稍有违，必无轻恕。汝等有功，即当赏犒。具奏上界，赐之恩果。的无虚示，各宜知悉。
　　某年某月某日榜。
　　具衔位姓  押。
　　弟子投师传法词
　　某州县乡坊村里住姓某。右某本命年月日时生，所属北斗某星君。谨资黄金九两，金镮一对，命素一端，以代质信。青丝四两，以代万发。丹砂七两，以代歃血。捧诣
　　法师某门下，求授
　　天心正法。意欲助天行化，为国救民。以某窃观浮世之数，常忧危脆之身。愧除害以不能，思兴利而无卫。操修既怠，惶恐且深。岂期多劫而来，以庆今辰之会。伏闻
　　某人不掩玄都之路，特扬
　　太上之风，抱行持一法之心。增光道教，垂拔度群生之手。拆破尘笼，愿持枯朽之根。上赖栽培之力，其於行已，岂敢为非。苟忘教育之恩，甘受沈沦之苦。输回得度，竭志奉修。玄运相逢，尽心报答。伏望
　　某人大开慈造，少鉴微诚尘渎之词。乞垂悯念，下情无任，望恩之至。谨词。
　　某年某月某日。
　　弟子求保举师状
　　某州县乡坊里住姓某。
　　右某昨於某年月日，具词躬诣
　　上清法师某人门下，求授
　　天心正法一部。志愿助
　　天行化，佐
　　国救民，治病扶危，断绝邪祟。已蒙许赐，克月奏名。奉
　　命依法，访寻有道名师，保举传授。窃念某生身，幸处於中华。存心久栖於象外，寻师屡访於知己，倾诚始遇於明人。比者伏惟
　　某人，得法至精，兴扬
　　大道，救民极切，拯济殊深。某谨投
　　某人，愿求保举，傥蒙收录，则某岂不坚心克志，镂骨铭骸；至愿修行。上报提拔之赐，不胜幸甚。谨具状告
　　闻，伏候
　　法旨。
　　某年某月某日某处住姓某状。
　　新授正法人给板符铁券式
　　夫板符铁券者，高九寸，五寸应身五体，四寸表身四灵。长四尺九寸，长四维，法九星。以黄花缯帛为之今行法之人多使柏木为符，铁板为券。此皆不然以俗世所见非合仙旨板符则是板籍符契之义。铁券则誓坚确盟，要之不移也。乃大仙饶公所传，之意录之于后。
　　敕三台门下：
　　驱邪院右判官某人，行持
　　天心正法事，准
　　玉帝敕赐。汝仰依教行持，除邪辅正，利济群生，阐扬大道。动合天心，慎勿邪娌欺滥。恭孝二亲，敬奉师长，和睦六亲。勿随势利，无传非人。若不依从，令汝临事不神。
　　三官考录功过，依法赏罚者。
　　唵吽吽，众神稽首，邪魔归正。敢有恶逆，碎作微尘。
　　太微上帝敕，急急如律令。
　　四天门王，八大金刚，五部大轮王，十方护法神，四天三界符箓内众星都大神仙，六丁六甲，玄武大圣，天丁力士，风伯雨师，五雷使者，五岳圣帝，四渍大王，洞府名山官庙五道等神，天兵将吏，岳兵将吏等，宜各依准
　　上帝。板符铁券，常切护助。诛灭邪魔，去病除妖。其凶猛邪神，辄敢违戾，碎如微尘。奉救符到，急急如律令。
　　右以尔忠厚之资，粹和之质，深励趣真之志，坚崇济物之心。须戒券以修身，协真言之美赞。尚宜知悉。
　　某年某月某日。
　　具保举传度师衔位臣姓某奉行。
　　三天扶教大法师正一真人静应真君臣
　　张道陵。
　　新授正人补驱邪院官告式
　　敕三台门下：
　　据驱邪院某官姓某，保奏某人。禀
　　性纯素，守善存心。每崇奉於高真，
　　常归依於
　　大道。颇有助国救民之志，愿欲传授
　　天心正
　　法符箓。保身护命，佐
　　天行道，利济群生。某人年若干岁，甲子某月日时生，上属
　　北斗某星君，躬俟
　　俯报者。
　　惟三天正法，万道同归。矧吾言之易行，岂汝心之难勉。宜补北极驱邪院右判官，同勾院事。准式以闻。
　　右牒奉
　　上清玉帝
　　敕，符到奉行。
　　某甲子年月日。
　　具传度法师金衔臣姓某诰行。
　　三天扶教大法师正一真人静应真君臣
　　张道陵。
　　新补驱邪院官受法报应谢表式
　　具位臣某，诚惶诚恐，顿首顿首，再拜。
　　上言臣闻，
　　大道无形，育包万化。
　　上德不牢，运斡三元。庶汇成彰，最灵居首。
　　不二之法，非离乎本。守一之要，盖出於诚。
　　自顾凡材，护参
　　仙品。臣诚惶诚恐，顿首顿首。恭唯
　　玉清圣境元始天尊，
　　上清真境灵宝天尊，
　　太清仙境道德天尊。
　　开天御历，
　　执符为九百九十九亿万之
　　道君。辟地赤明龙汉，乃十号十真。百灵源之，
　　经宝
　　三天正法。
　　五帝真符，布化降祥，
　　垂光应物。臣居凡贱，叨奉
　　至猷。获脱尘寰，喜厕
　　仙籍。敢不上遵
　　天戒，下尽人情。救苦为心，报
　　恩是切。谨具表
　　谢，冒渎
　　天威。下情无任，望
　　圣激切，屏营之至。臣某诚惶诚恐，顿
　　首顿首。谨言。
　　某岁某月某日具位臣姓某上表。
　　上清骨髓灵文鬼律卷下
　　
