要修科仪戒律钞
　　经名：要修秤仪戒律妙。原题朱法满撰。十六卷。底本出处：《正统道藏》洞玄部戒律类。
　　目　录
　　卷一
　　部秩钞
　　传经钞
　　折传钞
　　年限钞
　　卷二
　　写经钞
　　存念咒钞
　　讲说钞
　　发心钞
　　受持钞
　　卷三
　　卷四
　　众戒及愿念合一千一百条
　　卷五
　　卷六
　　卷七
　　罪报科
　　三元罪戒品目
　　卷八
　　斋名钞
　　斋月钞
　　斋日钞
　　斋时钞
　　法师钞
　　都讲钞
　　监斋钞
　　侍香钞
　　侍灯钞
　　卷九
　　衣拜钞
　　礼拜钞
　　坐起钞
　　监斋钞
　　食禁忌钞
　　卷十一
　　一治屋
　　二治名
　　三治所属
　　四治室
　　章表
　　治病忌日
　　卷十一
　　章科信仪
　　疾病请章次第
　　避忌讳上章
　　上章背向
　　若用日者
　　杂犯科
　　上章笔砚
　　案
　　书符者
　　藏章故本
　　断章法
　　卷十二
　　饭贤缘第一
　　造殿堂缘第二
　　念道缘第三
　　殗秽缘第四
　　盗贼缘第五
　　过咎缘第六
　　善功缘第七
　　度人出家缘第八
　　卷十三
　　杂科第一
　　同学缘第二
　　造坛缘第三
　　碑阙第四
　　卷十四
　　饮酒缘
　　断谷服药缘
　　服符水断谷
　　治祝缘
　　卧枕缘
　　卷十五
　　道士吉凶仪并序
　　通启仪第一
　　吊丧仪第二
　　疾病仪第三
　　初死小殓仪第四
　　入棺大殓仪第五
　　卷十六
　　梵诵三契
　　礼忏文
　　章法
　　成服仪第六
　　送葬仪第七
　　安灵仪第八
　　弟子归本观仪第九
　　除服仪第十
　　要修科仪戒律钞卷之一
　　三洞道士朱法满撰
　　部秩钞
　　夫圣人应物，必资经教，不立真宝，成济何由。口吐琼文，演兹灵秘，还淳反朴，要此凭心，就学有方，现於斯矣。《生神章》曰：天尊以龙汉劫说洞真经、赤明劫说洞玄经、开皇劫说洞神经，此三洞尊经，备明奥典，随方教化，开度天人，能使六道归真，三乘体悟。行有高下，法有浅深，三十六部，自兹彰着。《真藏经》云：一者上清，二者妙真，三者太一，四者妙林，五者开化，六者仙人，七者黄林，八者上真，九者道教，十者上炼，十一者上妙功德，十二者道德。此十二部经，蕴在大洞玉清境藏中。一者洞玄，二者元阳，三者元辰，四者大劫，五者上开，六者内音，七者炼生，八者灵秘，九者消魔，十者无量，十一者按摩，十二者上通。此十二部经，在上清境藏中。一者太清，二者彻视，三者集仙，四者洞渊，五者内秘，六者真一，七者集灵，八者中精，九者无量，十者集宫，十一者黄庭，十二者小劫。此十二部，属太清境藏中。此则三洞着经，列於金格，七圣垂范，明乎玉篇，万劫一开，法随人出。
　　《太真科》曰：太上老君以汉安元年五月一日，於鹤鸣山授张道陵正一盟威之经九百三十卷、符图七十卷，合一千卷，付授天师大洞真经二十一卷，授於已成真人。《太平经》云：真人间曰：何为天经？何为地经？何为人经？何为道经？何为圣经？何为贤经？何为吉经？何为凶经？何为生经？何为死经？神人曰然：修积真道，道者，天经也，天者好生，道亦好生，故为天经；修积德者，地经也，地者好养，德亦好养，故为地经；修积和而好施与者，为人经，和气者，相通往来，人有财亦当相通往来，故和为人经也；修积上古、中古、下古道辞为道经；修积上古、中古、下古圣文为圣经；修积上古、中古、下古贤辞为贤经；其师吉者，为吉经、，其师凶者，为凶经；其师生者，为生经；其师死者，为死经也。法由圣显，道寄人弘。道经云：侯王若能守万物将自化，当知人王有道，大道兴隆，人王无道，大道废矣。
　　传经钞
　　夫白羽黑翮，标出代之辞；金鱼玉龙，，岂常人之信。可传而不可受，难见而亦难遵。特由器宇浅深，缘生粗细。元始明三乘之法镜，总括殊流；高上开二卷之微言，咸令反一。《本相经》云：身者，三恶之根，神仙之本，一名良福田，二名蒺藜园，三名种子户，四名弃生门，五名道之域，六名脓血村，七名珍宝器，八名瓦砾盆，九名明智室，十名九夜昏人。能知斯理，可名为真人。然而有言无实，不可闻经；有实有言，乃可传授。《升玄经》云：末世人民，有三可畏，宜善详焉。一者道义嫉妬可畏，二者诽谤可畏，三者贪欲可畏。道义嫉妬，则经法不行；诽谤法师，则使百姓信道不浓；贪欲财色，人所弃薄。此三者，二在外，一者在内，除此三患，乃可传道。《本际经》云：具十善愿，便可授之。何谓十善愿？一者愿离世间秽杂境土；二者愿得出家，舍俗恩爱，随缘告乞，广建福田，常行慈忍，永离人我；三者愿逢胜友，引接开示；四者愿值明师，谧受上道；五者愿闻正法，如说奉行；六者愿见天尊，亲承圣旨；七者愿度一切，后己先人；八者愿以法音，广宣愚暗；九者愿诸众生，皆发道意，劝造经像，修营灵观，香花灯烛，随力供养，令诸未悟，普见法门；十者愿我此心，坚固不退。具此十愿，乃可授之。《升玄经》云：来世欲流通《灵宝内教经》者，有十一事，信着万民，尔乃可得宣传此经。一者奉戒完具，内无毁灭；二者赈给孤老贫穷，有慈愍心；三者劝人远恶，修善殷勤如父子；四者不求名誉，称毁如一；五者幽隐之处，勤行礼拜，修诸功德，如处大众；六者不欺，使民信之如四时；七者总弃荣华，位不加身；八者舍远妻子，独处闲静；九者亲近贤智，博问善道；十者虽在幽冥，不可孤心，与贤者论议，莫自专执；十一者常行谦卑，恭敬於人。是为十一事，通内教行。又有十相，可传与此经。一者好求胜法，从善如流；二者好近贤智，无猜疑行；三者聪喆，赏别真伪；四者谨慎，言不过行；五者柔和，少无过恶；六者能师胜己，无骄慢心；七者敬师重教，如贫得宝；八者能奉师长，不辞勤劳；九者己於先师，有报复心；十者殷懃请受，昼夜不懈。是为十相。又云：或在下贱，内有实德，人所未悉，其人堪持此法者，出在非意，人所不疑处，当传授此经。《玉经隐注》曰：受经不敬，师资修之，亦无感而后生疾病及六畜之中。《太平经》云：是其人而不传，名为闭天之道，其害在己；非人而传之，后蒙其咎。《定志》云：是其人不授，令人与道隔；非人而趣授，现世被考责，二明犯科。夫粗行易染，妙行难遵，学者如林，成者未一，才亏正典，即结罪科。《女青律》云：受道不知轻重，传非其人，贪财受利，取人自益，借物不还，以为私宝，天夺算一千二十四。
　　律曰：不得妄传经宝，授与於不信，泄真要诀，天夺算九万六千。《黄箓简文》曰：未合传经而妄传，考由明梵曹；三被风刀，扬而强传，考由司正曹；赍信诣师，阶品未合，威势怒师，考由四明曹；不依俯仰之格，考由大仪曹；受经悭吝，不备法信，考由监天曹；不关盟五帝，私相传度，考由司杀曹；轻泄经目，放露天真，考由盟天曹；香灯不如法，考由威灵曹；不为经师，开度弟子三人，籍师七人，度师九人，并考由明威曹；为三师建功既足，年限又登而故蔽匿，断绝法门，考由太阴曹；受法之后，不建善功，考由明都曹；受法之后，不广开化，度物无名，考由下元曹；受法之后，不为三师立愿，考由明都曹；受法之后，不度一人，抑绝贤路，自取功名，考由幽都曹；身受经法，不安斋堂上座斗帐香灯，考由明都曹。
　　《明真科》曰：受真文各用命缯计岁，余壹有关，考由玄曹。
　　科曰：受真文，用金龙三枚，投於水府及山宅，不投三处，三官拘人，命籍有违，考九都曹。
　　科曰：五帝纹缯，各四十尺，以关五帝为告誓之信，有违，考泉曲曹。
　　科曰：用上金五两，以盟五岳为宝经之信，有违，考阴官曹。
　　科曰：用金钱二十四万，以质二十四气，无金钱，铜钱亦可，有违，考都神曹。
　　科曰：香灯以开九府，有违，考太阴曹。
　　科曰：受经不持斋，有违，考太阳曹。
　　科曰：天文秘重，非信不宝，故上圣以信效心，无信则为贱道，无盟则为轻宝，有违，考左右官曹。
　　科曰：经不师受五帝，无盟妄披篇目，罪同窃经之科，考由明法曹。已上诸条，难遵易犯，寻文抚卷，莫不寒心，端坐勿传，便为遏绝，始顺来意，十行全乖，进退思量，永炭交结。况乃贪残之辈，鞬固为心，不问前人道行，唯欲弟子宝有，传经不上宝义，何曾借问制伐，既无启斋科信，宁有关盟轨则，弟子既见师例，后日亦学此传，不惧冥府书□，只觅名声财利，毁道败法，正由此人。《西升经》云：迷迷以相传，辗转相授与，邪伪来入真，虚无像如有，自伪不别真，为贪利往守，非常正复忘，痴盲持自咎，如木自出火，还复自烧腐。信哉斯言，幸相自励。
　　折传钞
　　《明真科》曰：受真文法信，当十分折二，以送祖师，又折二散乞贫人。山栖道士余信充香灯，为弟子立功，违犯，考三官曹。
　　《太真科》曰：受天师治，割配领户，不得同自化十二之折当中，分其功十折五。进入天师治，宣示此令，咸使知闻，如其有违，五刑律论。
　　《四极明科》曰：凡传上清宝经，受弟子信物，三分散之一分，投於山栖，以恤穷乏之士，一分供己法服，一分以为弟子七祖立功。投物於山栖之日，当愿天下穷乏之人、清苦隐学，并早得道，度世升仙。作己法服之日，当愿兆身与神仙同色，衣冠法服，得仙法则。明灯捻香，当愿弟子及兆之身七
　　祖父母，早离刀山、三涂五苦之中，升度南宫，反胎更仙，事事如法，克得道真，违盟负科，考及兆身。
　　科曰：受上清宝经，质信诣师，未充科限。受经之后，年数应传，皆不得受。他信人已。皆当传送先师，备充先限，然后乃得三分散之，尔若违科，考及七祖。
　　《明真科》曰：受经之身，先信未备，后遇贤人，质信请受，皆当以所受之信，充备先师之限，余者可得为身法用，有违，考火官曹。已上三处，折传不同，随经进退，今人十二折传，尽营身口，上慢下暴，轻脱之甚矣。
　　年限钞
　　夫圣人随劫，轮转感应，道交是真，乃传非贤，不授五称。符曰：学道受经后四十年传一人，已延寿者四百年传一人，得地仙者四千年传一人，得天仙者四万年传一人，得无上道者四万劫传一人，太上灵宝大法传授之科备矣。《登真隐诀》曰：天真授书，灵人授书，三千年六传，二千二百年传十人，千年五传，七百年三传，已上年限，并是圣帝相师玉籍金科，非代间可拟。《圣纪经》云：夫有金格玉名者，则眼有日光，青齿白血；若上清有金书玉箓者，则背志如河魁，胸前有偃骨；若太极有丹简青文者，则手理有累人倒大之字方；诸有玄青紫名者，则眼有四规，中有紫光；若太清有玉籍者，则声有玉音金响，口方目圆；若太素有金名者，财白志见於腹，口中有紫气；斗中有玄箓者，心中有九孔，肺外锦文，颐下有玉丸，目中有绿筋，眉角有上干。如此之相，仙真之流，出处行藏，本非尸解，传授年限，听可依前。今日人师，促龄难保，预逢经教，芥子投锋；得在受书，盲龟遇孔，若约年限，恐与愿违。但令行以慈仁，心怀至道，合前十愿，乃可授之。
　　《登真隐诀》云：有至学之子，唯当勤心幽灵，启请玄师，才分苟合，必将感悟，得是众真应付之限，然后乃盟，盟而修，修而必终，吾将分金与之，为友不如此者，无烦强营，徒守之满笈，适足累其七祖，考河之石，弥增其多耳。古人谓之皮好，吾今号为耳学，所以闻道则膝行，道寂则俱亡也。夫道必须授受乃得，遵修者非为徒然，如世中禁术，若非传受，则用之不行，举此一言，足以深悟。
　　《玄都律》曰：道士女官，身上佩吏兵，不得浪传授他人道法，若有至心精勤之人，听可若授，恶逆之人，三世被考。《自然诀》曰：传授先斋三月，或十日、三十日、二十日竟，师与弟子俱登名山峰坛石上传经，弟子受经之后，若便有至人丹心好道者，乃赍宝信，求受可授，不须年限，竟而无其人，后听并传其法信，为一切作福田，不得师自私用，其罪深重。
　　《明真科》曰：浮好三宝，执心不专，轻息经法，秽慢灵文；或传授弟子，不依科年；或不关天地，私传无盟，自作一法，违负四盟；或斋戒怠慢，傲忽上真，其罪深重，死被髡钳，循上剑树，八达交风，吹树低昂，足落刀山，往返无数，手体烂伤，痛不可忍，毒不可任，万劫当得还生下愚之中；或婴六疾，聋盲不聪，长与道隔，永远学门，转轮五苦，沉沦罪因，不得开度，长植恶根，非法传经，自招此考，师资贵爱，妙之道也。
　　要修科仪戒律妙卷之一竟
　　要修科仪戒律钞卷之二
　　三洞道士朱法满编
　　写经钞
　　夫龙章炳着，凤篆流慈，紫笔题篇，青林奏响，浮黎国土，广度天人，冶炼池中，高明智炬，皇人注之於曩劫，青童授之於往年，既开元始之章，便勒帝君之笔，法桥以架，福岸可登，抄写书治，於斯见矣。《本际经》云：若复有人，纸墨缣素，刻玉镌金，抄写素治，装褫绦轴，流通读诵，宣布未闻，当知其人，已入道分，名书金格，列字玉篇。大戒云：抄写经文，令人代代聪明，博闻妙赜，恒值圣代，当知今日，明贤博达，皆由书写三洞尊经，非唯来生得益，及至见在获福。大戒云：抄写尊经，一钱已上，皆得七十四万倍报；万钱已上，报不可称。然舍一得於万倍，常所赞叹，何况七十四万之倍，功德巍巍，富贵之家，可是虚受。
　　《千真科》云：若写三乘经宝，本写大乘而写中小者，得五逆罪；本写小中令写大乘者，无犯。
　　存念咒钞
　　夫经出圣口，法乃凡修，妙意难详，粗心易滞，既立文字，必不孤然，部秩有殊，存念亦异，依所诵习，各明典制。
　　一诵《本相经》，存咒。先呜法鼓三十六通，礼经三礼，咒曰：玄玄至真道，清净归冲皇，天真洪曜集，百灵交景日，四辈倾心享，故集大仙质，天堂周时开，咸尔等检膝，妙品布宣化，拔度三涂出。
　　二诵《黄庭经》，存念。《四极盟科》曰：诵《黄庭经》，当烧香清斋，身冠法服，入户北向，四拜长跪，叩齿二十四通，上启高上万真玉晨太上大道君，甲今当入室，诵咏玉经，炼神保藏，乞胃宫华荣，身得乘虚，上拜帝庭，毕还向东，四揖太帝。又叩齿十二通，上启扶桑大帝、旸谷神王，甲令入室披咏玉经，乞使静室，英芝自生，玉华实耀，三光洞明，万徧胎仙，得同帝灵。毕，东向诵十徧为一过，一过竟，便还北向四拜，东向四揖，不须复启，若违科，风刀之考。
　　三诵《老君经》，存念。《太极隐诀》曰：先烧香，整法服，礼十拜，心存玄中大法师、老君河上真人、尹先生。因《开经蕴咒》曰：玄玄至道宗，上德体洪元，天真虽远妙，近缘泥丸君，宫室皆七宝，窗牖自然分，清净常致真，驾景乘紫云，日月左右照，升仙长年全，七祖上生天，世为道德门。毕叩齿三十六通，咽液三十六过，先心存左青龙、右白虎、前朱雀、后玄武，足下八卦神龟、三十六狮子伏在前，头巾七星，五脏生五气，罗文覆身上，三一侍经，各从千乘万骑，天地各有万八千玉女玉童卫之。读经五百言，辄叩齿三、咽液三也。
　　四诵《上清经》，存念。《金箓简文》曰：读《上清经》，当北向，级前九拜，向东上座，左转北向。《玉经隐注· 开经蕴呎》曰：微微玄宗门，焕朗彻崆峒，至道由静默，当见三素宫，大道於此成，骖景乘云龙，左右侍经人，玉女及玉童，身济不死津，解罗顺灵风，七祖及胎生，世为神仙宗。《金箓简文》云：当叩齿九通，思九色云气覆满室，青龙白虎、狮子玄龟、仙童玉女、三界五帝之官，备卫左右，前后便行，乘天偃地而诵经，经竟，当从西面下床，礼如初。《玉注》云：叩齿三十六通，咽液三十六过，先存徊风混合帝一、百神万真，然后读经。
　　五诵灵宝经咒。《金箓简文》曰：读《灵宝经》，当束向，经前烧香，礼三拜，北向上座。《玉经隐注·开经玄蕴咒》曰：寂寂至无宗，虚峙劫仞阿，豁落洞玄文，谁测此幽遐，一入大乘路，孰计年劫多，不生亦不灭，欲生因莲花，超凌三界涂，慈心解世罗，真人无上德，世世为仙家。毕，叩齿三十六通，咽液三十六过，存五藏五色之气，上注五星之精而读经。
　　六诵《三皇经》。《金箓简文》曰：读三皇文，当南向，经前烧香再拜，西向上床，左转南向。《玉经隐注·开经蕴咒》曰：太上定神符，勒命天地惠，闻召不俟驾，万仙绦忽萃，招灵无小大，岂况於滓秽，清斋绝人事，眇然与神对，上升玉清宫，遨宴九遐外。毕，《简文》云：当叩齿三通，思三色云气覆满一室，青龙、白虎、朱雀、玄武，备守四方，神童玉女，营卫左右，咽气三过而诵经，经竟，当东面下床，礼如初。
　　七步虚。《玉经隐注》曰：诵步虚经时，先叩齿三下，咽液三通，心存日月，在己面上，从鼻孔入洞房金华宫，光明出项后，焕然作九色圆象，薄入玉枕，彻照於十方，随我绕经旋回而行矣。日从鼻左入，月从鼻右入，毕又叩齿如初，因诵命魔密咒。百姓斋威仪云，命魔咒曰：黄中策气斩妖，宗察制强，精断邪翕，太上有命，太上房急召北帝，诣玉宫，受承威令，宣魔王五气，蓊郁与命，冲秘藏玉，文方就隆，三天运明，六天运终，贤者哉。都讲可唱云：众官各思九色圆象，咽液三通，存命魔密咒，步虚如法。
　　入出道户，存念《金箓简文》。朝入道户斋堂，於户外，叩齿三通。咒曰：四明功曹、通真使者、传言玉童、侍靖玉女，为我通达，道室正神，上元生气，入我身中。便进《老子存思图》曰：四明功曹一人，通真使者一人，传言玉童二人，侍靖玉女二人。《金箓简文》云：夜入道户，於户外向户叩齿三通。咒曰：四上功曹、龙虎使者、正一生气、侍靖素女，夜有启请，愿开明童子、上玄少女，与我俱入黄房之裹，通达所启，皆使上闻。便进《老子存思图》云：四上功曹一人，龙虎使者二人，侍靖素女一人，开明童子一人，上玄少女一人。《金箓简文》云：出户，又叩齿三通。咒曰：出阴入阳，万神开通，关启事讫，请闭黄房，侍静玉女，明备神宫。《存思图》云：玉女者，是自然妙气，应感成形，形质明净，清皎如玉，隐而有润，显又无邪，学者真阶渐升，进退在形，出入在道，道气妙微，洪纤毕应，应引以次，从卑至尊。故白日则玉女守宫，夜则少女通事，济度危难，登道场也。《金箓简文》 云：夜出户左顾，又叩齿三通。咒曰：玄上太阴，八窗开明，向有所陈，少女通灵，事毕复位，万神潜宁。
　　讲说钞
　　夫真经圣典，焕发诸天，玉字金篇，流传今日，道深甚奥，秘藏难开，若非大大能人，宁使迷迷见晓。
　　一明背向者。《升玄经》曰：讲经之时，法师与经师对坐，座高五尺，坐时东西南北随便，以三拜为限。
　　二明存思者。《老君存思图》曰：上讲时，先存三色，次存三一，行道有六时，上讲恒三时，食后上哺人定，三时入斋堂，捻香，礼三拜，巡回依次坐。坐竟，有众者法师，以板击席，仍放板膝前，临目握固，存头气青，两手气赤，两足气白，三气绕身讫。次存三一者，三处之神，同一道也。其道本一，应感成三，三界内外，无乎不在。统化主物，号三天；太上宣教侍经，号三素；老君降人成德，号曰三一。三一在人，人有三宫，头脑名为上元宫，其神曰夷；心内名为中元宫，其神曰希；脐下名为下元宫，其神曰微。皆如婴儿，俱长一寸，静坐正拱，无欲无为，体无应有。次存三师，先起向座，於座前礼三尊，三拜；次仍存经师、籍师、度师，各礼一拜，合六拜，乃登高座。次存侍卫，登座大坐敛板，当以鸣鼓三十六通，咽液三十六过，临目见左青龙、右白虎、前朱雀、后玄武，足下八卦神龟、三十六狮子伏在前，头巾七星，五脏生五气，罗文覆身上，三一侍经，各千圣万骑、仙童玉女卫之。夫存思为静念之首，入定为息虑之端，辩鉴神游，不疾而速。座下以存三师三一，上座又思侍卫威灵，三拜足表三尊，六拜乖於四众。今座下无劳存思，但三拜讫。上座安坐，先存三一，次三师，后存威灵侍卫，稍将简要存思之法，心想易周，过事盘回，乃近时务，谨依旧典，书而述焉。
　　三明赞诵。《本相经》云：斋主请法师开讲，便起三上香宝香炉，诣法师前，三拜长跪，请曰：弟子等千载幸会，遭值法轮，元始遗教，流布於世。今日某虽复奉道，希闻灵音，唯愿法师，流布慈泽。法师许欲，升高座咏曰：
　　弟子仰法师，敢启有所陈。众生暗塞久，思闻至法音。大慈开长夜，设化万劫新。主人建福斋，延及四辈人。
　　法师升高座时咏曰：
　　斋直道所务，妙品元始贵。故设祖劫桥，广度诸民物。尔曰设清斋，帐座罗五色。天仙游诞上，五帝列方职。功曹传符命，拥卫左右直。我升龙舆座，玉梯附机息。神霄助授护，天魔不举目。五神不移动，披宣太上域。
　　定座咏曰：
　　大道无为中，积气运起形。为众设桥梁，故遗无等经。修之得长乐，莫有三界生。烧去六尘垢，一心静念听。
　　下座咏曰：
　　妙品演布化，迢迢霄玄音。等受无碍智，三梁度黄津。神霄功曹使，疲劳小停神。三会因劳赏，当报不负言。须启更当白，便曹未恚悬。下座服居位，礼拜三宝尊。
　　夫论修建福田，皆希言简事，要类以繁重，行者难遵。今人唯受斋主拜请，兼以上座、下座赞咏，足得以成法事，何俟曲碎云为，故两存焉，恐情有去取耳。
　　发心钞
　　发心者，闻说大乘，皆须夷心注念，历耳虽言，是一悟入，即乃不同，有六种缘，缘行不等：一则或见邪托正，则知非正；二则或信邪是正，则以入邪；三则或闻大悟小，则入粗；四则或闻小悟大，则入妙；五则或从心进，乃白发愿，六则或从心退，乃自成咎。亦由说有巧拙，亦由悟有浅深。《本际经》云：若悟理明师，巧说诸法，无修无得，无灭无生，非有非无，非因非果，而有而无，非不因果，巧解因缘，假名中道，解此说者，能感异类。如《本际经》云：天尊一音演说法，众生随类各得解。又如《本相经》所明，天尊於禅黎说洞玄真文，七十万劫不起于座，七百万众悉不迫注，十方龙王放光而来听法。天尊弟子静惠云：龙兽尚复乐道，而况於人？言毕，龙王忽怒，兴云下雹，积高十丈，於是天尊布五色之气，结云成缦，上轩雪雹，不倾不动，说法如故，有此威神，十方通悟。《本际经》云：若说小乘有得之义，生灭相法，有有有无，有因有果，如是说者，名为明师。
　　《大真科》曰：当听法说，赏议五音，调和五德，时习赞咏，长远郑声，和言徐语，渐息静辞，诵咏灵文，应和法唱，久克玉响，世音之根永断。若修经习业，以千文为先，讲说令通，度人济己，化物无穷，此为大乘之人，虽才议未堪，当发勇猛之志，愿得大乘，超出三界，勿恋小乘，贪着利养，乐人天乐，为私己之业，苟存细益，忘忽大功，为人斋章，规化观信，醉酒耽色，声味快心，假言大乘，实不能解，所学小术，妄求大成，误己堕苦可悲。
　　《玄都律》曰：法师宣化天下，万民是救，苍生之道，不得贪财传奴婢等法，违律，考病一年。若有德法师，为行清苦，上衣法服，理合供养。大戒云：施散法师香油、斋食、法服一钱已上，二十四万倍报，功多报重，代代丰有，恒无穷乏。一则若见邪为正，则知非正者。如《真藏经》云：突放国王，恒信正道，妖人来，欲化王，令习伪道，变形腾空，音乐赞诵。宫人彩女，观之迷惑，三七五旬，遂无悟醒。王告之曰：汝是妖邪，急须早去。妖人言：我是正道，劝王修善。王曰：我闻有道之士，藏名匿迹，人众不知，正道杳冥，有形则伪。命臣通灵，令与论说。通灵曰：外道多伪，不足堪谈。共论惠源，形无立所，仍即绝对，窜影逃踪，三千余人，更无敢出，自然磨灭，国内清正，信向大乘，当知邪不害正，其来久矣。二则若信邪是正，则以入邪者。如《真藏经》云：自通国王，行善智劣，为野狐所惑，野狐语群狐徒众云：自通国王，乐善弃恶，智浅不深，我有妙卫，能飞能隐，向王殿前，去地百丈，为人端正，谈空解义，使王布施舍命，摄归共食，可非上计？群狐徒众，俱声唱善。狐王因诵幻术经文数百余卷，飞王殿前，去地百丈，坐虚空中，口诵经典。国王眷属，大小悲泣，嗟叹无已，出国宝物，悉皆舍施。复有三十余人，一时舍命。狐王唱言：舍命之人，最是上士。忽作疾风，死尸宝物，悉皆摄去，到群狐窟，共食人肉，复遣狐子，变作人形，赍宝市货，至屠儿行中。猛狗争骨相啮，狐子心怕，不觉变形，狗便啮杀，屠儿惶怖，即告市官，官告州，州即申奏，王见宝物，俱皆自识。王云：此物并将布施圣道，何故得在野狐手中？时有大臣，名曰仙灵，上白王言：前所说经教化，此是狐魅，但诵其文，不解其理，劝人作善，心口乖违，飞行殿前，即知虚伪。王曰：错失奈何？仙灵曰：可集军众，围彼丘陵。狐即变作人形，迎王再拜，猛狗来逼，变为野狐，狗即啮杀。王命群臣，凿土窟中，大得实物。当知王无深智，为邪所惑。三则若闻大悟小，则入粗者。如《升玄经》云：道陵所问云：众中小行者多，大心者少，若其不说，无由可悟。若说大法，恐逢小机；如说小乘，复迕大行。天尊曰：此其不难，机在请缘，不论多少。小缘请者，即为说小；大缘请者，即为说大。其中悟入，亦复无常，或有闻小悟小，或有闻小悟大，或有闻大悟大，或有闻大反小。昔有善男女等八千四百余人，虽解信从，执求上道，起有得心，求无得想，封执大乘，人成不业，经四千余载，正得地仙。四则若闻小悟大，则入妙者。《升玄经》云：天尊云，我於始青之天大浮黎国初说法时，有一地仙，厥乃姓洪，名曰法起，为发教缘，请我开说。我观其人，未宜说大，即随其心，说三杂经。尔时大众，无亿数人，其中乃有一十八万六千余人，闻说小乘，深悟大道，即超三有，迥出道场。五则若从心进，自发愿者。《本际经》云：若有赞说，敷扬妙义，应当赞叹，称其功德，无使外魔，破乱其事。又云：若讲其义趣，勿使法师遇诸横恼，明以资须，给其所乏，要令妙教，必得流通。《本相经》云：天尊说法之时，八万四千之众心开意解，发无上正真之心而不退转，即除七十二结、百种烦恼。又云：有长者子，名曰法龙，信解恭敬，有七十二万人，皆心务真空无上之道。《真藏经》云：天尊说法之时，有三童子，发愿各别：一则惠力童子，发愿修习；二则宝明童子，发愿说经；三则山际童子，发愿学道。经云：有惠力童子及诸眷属，俱发愿言，修习大乘，誓无退转，了诸法性，得到边底，悟解大乘，成无上道。又有宝明童子，发弘愿心，讲大乘法，誓度众生，到解脱处，成无上道。又有山际童子，勇猛精进，发弘誓心，学大乘道，修四大城，决五逆贼，除七惑鬼，杀十碍魔，剖无明障，刻三贼心，坚硬不退。又云：有大弟子，修行读诵，讲说尊经，能生信心，常行不怠，当知是人，於诸尊所，施行功德，而种福田，无量劫来，尊师大乘，今遇此经，能生信心。六则若从心退，自成过咎者。《升玄经》云：有八百七十二人，闻说大乘，有八男子、十一女人，生不信意，从座而退，为天魔异道，惑乱其心，此辈即得重病，发毛随落，死入三涂，生辄聋盲，纵有耳目，好言善誉，初不闻见。当知悟法深浅，总从心生，以此诸缘，足明证信。
　　受持钞
　　有四缘：夫以经文，谁而能入，虽云空有，非修不成。若以修持，要乎真确，行合规矩，道位迁升，秽慢灵文，罪罚明矣。
　　一明读诵缘者。《四极明科》曰：诵经当令言句相属，不得越略，天音失一句，更却一百言；而读失二句，却二百言；失至五句，却五百言，始就诵失一句，便诵一篇而补之，至三十犯，刀山之考。又云：诵经当令目注经文，心念神真，不得临经，他念异想，以乱天音，三十犯，刀山之考。又云：诵经千言以下，不得临经进饮；千言以上至五千言，得一进饮；五千言以上，得二进；万言以上，得三进；至三十犯，身被左官考；若至万言，神疲气极，得中住消息，后得续句竟篇，虽尔不得经宿残句，十犯，死入地狱。诵经时，有善男女欲听者，得男左女右，东西异位，道俗殊别，不得男女混乱，同床共席。要在出家人后，不得前行，有犯，身被左官考。
　　《玄都律》曰：若通经语，论及世务，罚油三升。又云：读经忽乱，请问败句，罚油五升。《请问下》云：读诵如对太上，勿得傲慢狡笑，论及流俗荣利之务，侍经仙童即奏名於三天司直，三天司直上奏太上，三奏太上，子必失经，鬼神乱考，必不得以寿死，将何仙之有？又云：经不从师受，则侍经仙童恒司考人，殃及七世。《金箓简文》曰：上座诵经，当礼经师、籍师、度师，各一拜，余如常法，皆始登座，一行之后，重诵经则不复如始也，明日更一过行之耳。诵经之次，不得与下座交语。经句不竟，亦不得中住，若住，后皆更从上始，五百言得进清饮咽液也。此与前《四极盟科》稍有通塞。《盟科》云：万言得中住，即从前始，前似稍通，此文全塞。诵经时，得存念节度，并不犯科条，立有灵应。《本际经》云：若复读诵此经，依经修行，昼夜不懈，是人所在之处，自然安乐，随所往生，得居净土。又云：若复有人於此经中，受持一句，意乐讽诵，一念之中，即能灭除无量无边宿根罪恼。譬如积夜暗室，一念灯明，暗暗皆尽。若入大海，遭值恶风，诵念是经，风浪恬静；若入山林，逢毒虫猛兽，诵念是经，虫兽却退；若值盗贼，冤家相逢，诵念是经，冤仇换释；若在怖畏，诵念是经，鬼魅消却。当知夷心注念，无不果克。大梵国王，为国大旱，迎请尊经，以灭旱灾。多恼国王，国多障难，迎请尊经，故疾新痴，并皆痊愈。当知经有威神，诵念必应。《太极隐注》曰：诵《道德经》，常有三万六千仙童玉女，侍经、烧香、散花，通致众仙。《隐注》又曰：诵《道德经》万遍，云舆下迎，若不至，可一月三诵之，无不至者。《真藏经》云：昔有玉印童子，烧香读诵此经，忽有仙童玉女，徧满虚空，一时来至，烧反风名香，赞咏灵文，惊动一国。玉印童子安然不恐，今日建斋之家，亦选能人上座，诵经者虽妙极音句，座下者曾 不存心，或闹语哺哺，两两相对，或争色欲，或竞钱财，大德高枕安眠，低头踞傲，上既不能秉正，下则岂为虔恭。一则交阙威仪，二则不生善信，三则主人鄙薄，四则宣考至身。幸须三思，宁繁苦劝大德。若能勉励法众，何虑不从，顷不切磋，是灭道法。
　　二明听诵经之得益缘。《自然经诀》曰：听诵经人至章句辄心拜，随意愿念，唯令心苦，必有感应。
　　《玄都律》曰：若听经倚据不正，罚油一升；若不注念清虚，心想意倦，为众所觉，罚油三升；若能心听诵，与自受持无别。《本际经》云：若复有人，一心正念，听读此经，欢喜踊跃，得其义味，忘於寝食，不觉为久，当知此人，过去世中，已曾闻值，暂生下世，寄惠人间，不久仙度，终归得道。
　　三明供养持经缘。《真藏经》云：天尊问善明童子，有人将金玉重宝并悉舍施，此人功德以为多不？答曰：功德希有，然不及於此经中讲说，书写受持，供养功德，胜彼百千万倍。此经名为惠力法城，善护群生，除邪惑障。《本际经》云：若复有人舍家资财，或卖妻子，市诸香油、种种法具，及以斋食供养资给，持此经人所得功德，最为无量。何以故？是人能成功十方天尊、出生众圣。故《升玄经》云：供养持经者，功德相亚，次供给香油灯，奉上旛花。《本际经》云：若有国王及以民庶殿堂帐座、宝盖旛幢、香花灯烛供养此经者，汝等四众及诸天帝、三五吏兵、天龙神鬼、金刚力士、侍经真官，应将徒众，随逐尊奉，礼敬供养，护其国土，保佑人民。《本行经》云：昔有女人，奉受是经，晨夕诵习，夫恒供给香火，妇遂升天，受号今为梵行元君。夫后命过，经入大山，具陈供给之功，妇即来，授夫是经，即升南宫，百年得生国王之家，大受经法，令为九宫真人。又有贤士，受持此经，妇意吝惜，不与夫同，夫得升天，妇后化为饿鹰。夫以化度，还为女身，受持经法，今为南极元君皇妃。当知持经奉法，明明不虚，诽谤慢黩，自招其考。
　　四明谤法缘。《真藏经》云：众生不信法者，是为谤法，是为灭法。不信根中而有三宝，不信去来而为真实，不信大乘而为根本，不信众生等天尊性，不信诸法寂灭无根、无因无果，不信众生从无量劫积种未形而无生灭。如此不信，是名毁法，是名灭法，法不可灭，障法不见，名为灭法，既灭法已，而得身相，是为生死，轮回不绝，必堕地狱，无缘得出。《本相经》云：若见经法，忽若土草，了无恭敬之心；见他行善，背面呰笑，永无助仰之性。斯人从六畜中来，始得人形，故不信法。《真藏经》云：往古劫时，有五贫士，不信经法，不信众生有真道性，不信众生即经妙法，不信众生不生不灭，不信众生心大如海，不信众生为太空聚。如此不信，即得重病，生入暗狱，死入暗狱，食入暗狱，息入暗狱，诸善男女，各自思惟，勿生不信。
　　天尊因作颂曰：
　　为人不信法，毁谤於贤良。死受郑都报，剑树碎形伤。万劫无期出，魂神痛断肠。叫声声不绝，狱卒染镬汤。受报无休息，瞋眼四边张。谁能受此苦，迷惑乱猖狂。寄语修真子，修福永无殃。
　　然圣人之言，本无虚诞，为不信法，自以招殃。若更语云，经有万八千玉女玉童侍卫，益不信受，或以敞露，或杂世典，或不洗口手，或无护净，但不依读经仪则，即名诽谤。《请问下》云：经污，不以香水洗沐，则魂魄奔落。《本际经》云：若复有人，诽谤此经，生不信想，轻慢法宝，疑毁圣文。当知此人，无量劫来，沉沦下鬼，受诸苦报，备历异形，始得受生，还於人道，愚痴触辟，无所解知，习恶种因，不能信受，所行非法，动为罪由，背正入邪，违真信俗，三官九府记入功过，书名黑簿死录之中；或在见世，恒萦诸苦；或犯王法，执击鞭笞；或在恶风，虫癞之病，忧厄恼难，贫穷困乏；或为外魔异道惑乱，其心虽在世间，人所弃薄，周诣游处，不值善缘，一失生道，永乖贤域，死入地狱，无有还期，受报幽牢，缄闭重槛，昼夜考掠，不睹三光；或抱铜柱，形体燋伤；或上刀山，痛毒难忍，冥冥长夜，万劫无出，纵得受生，还为六畜非人之类，永失人道。总明经法，诸缘以毕，於此开经受诵，子细详之。
　　要修矜仪戒律妙卷之二竟
　　要修科仪戒律钞卷之三
　　三洞道士朱法满编
　　科曰：俗人受箓，殆未闲科法，来谘所疑，随解实答，不得有欺，妄云不知。必谏恶还善，劝是除非，不可阿党，为私害法，损己误人。《九刑论科》一曰：高德道士、大治祭酒、八十一贤， 清斋登坛。坛是崇虚堂所，皇灵之坛者，如是不须受法及箓而传箓治，唯二十四卷，悉微言要旨、三洞宝经、众符秘讳，悉应师受。师是道民参受备者，盛德为师。天师子孙虽是师，即皆为弟子之礼，天师子孙受众法，法信依百姓不得阙，阙则三官不悯。
　　科曰：受诸券及自然券，后传券无有经，此谬妄之师。券本度经，无经何券，师须写经，盟可为师耳。年限未得为师，当为前弟子觅有经具足师。不具足者，且稍受之，以足为期，不限师之多少，不格师之男女，师不得禁锢弟子，不得背叛本师。背叛，受十苦之考，后生六畜之中；禁锢者，幽牢槛系，后生边荒。愚痴之群，明各慎之。
　　科曰：宝经禁重，万劫一出，天地促运，辅正须贤，七百年听传。若有骨分，七年得传，三年之内，无有灾厄，四年可传，传得其人，人我共福，非其人同罪，俱入火灌风刀、万劫负石之役。
　　科曰：凡事师，恒如两手捧物，当心勿有坠失。师如父也，但奉道事师，有二种人：一曰名，二曰义。凡言事道，系名师门，不修妙义，不修大功，不行无为，处处有滞，烦恼生死，不能知常，妄作致凶，此有名事师也；若专心凭师，动止依法，建大福田，济身度物，无为而无不为，所在通利，无诸障碍，长生不死，永享贞吉，此有义事师也。
　　科曰：师与弟子言，皆称吾我卿弟子，弟子亦如此，天亲也。凡事师门，外称弟子，内称名不称姓。师之师，准祖师；祖师之师，准曾祖；曾祖之师，准高祖；高祖之师一号宗师。宗师至弟子身，是为五代。祖师至敬，一礼讯言语。书略同，悉称弟子，不得慢言，若有违，七刑论。
　　科曰：事先达与师同。先达者，言堪为师，崇彼如师，一名心师。问讯时，诸师并在，先拜宗师，次问讯祖师，次问讯籍师、度师也。
　　科曰：弟子法身，通辞书疏，皆真书不得草。犯者，五刑论。道士敬先达，恒下师一阶。
　　律曰：弟子谒拜於师，朔望皆朝服而朝，不得阳说阴私，背向异辞。
　　律曰：道民箓生与师主期，失信，魂魄闭系水官五十日役。
　　律曰：弟子见师不敬，不恭无礼，语言我汝，魂魄在水官拘闭六十日。考竟，灭算二纪。
　　律曰：弟子见师，敬事如父母，师主见弟子，念之如赤子。违律，罚算各一纪。
　　律曰：正一家三师者，一正一师，二天师，三度师。三五治箓，等三师也，通当有敬。违律，被考三十。
　　律曰：弟子作书与师主，须启书，悉称名，不得轻慢。违律，考杖十五。
　　律曰：道民与师主共言，语称道民，不得称名。违律，考一十。
　　律曰：弟子别师主经月，晦朔及三元吉日不见师，须拜三拜。违律，师罚考一十，重病二十日。
　　律曰：七世不同，得为师授度，七世尚同，不得为师，犯者，灭算三纪。然看此律，直恐弟子有过，累於九祖父母，傍及师之祖先。若弟子忠诚，七戒无犯，德合十行，骨相应图，父亦可以传其子，令能九祖俱仙，宁有算算之咎。
　　律曰：弟子闻师有疾病、厄急、贫穷、雕悴，不能创心，则无仁孝，违负誓言，考五十日，重病一百日。
　　律曰：道士不得来他弟子前，语骂及他弟子师长，皆须平正，若论善恶，人身中魂魄即去。违律，水官考病五十日。
　　律曰：弟子他人前，语及师主、父母不善，身中吏兵即奏天曹，罚病一百日，考三十日。
　　律曰：弟子得师书告，皆烧香执笏，整衣冠，拜三拜，发书读之，即是崇依上圣，弘道孝敬，乃合先圣心。违律，罚算一纪。
　　律曰：弟子别师，经一月已下，皆冠带执笏问讯，不得白服随时。违律，罚油三斗；拒不输者，杖二十。
　　律曰：弟子别师主，经一宿已上，五宿已下，皆整衣服，执笋再拜，问讯还如法。违律，罚香五两，入三宝。弟子向师主，皆称名。弟子诣师，不得辄而坐，师命方坐。违律，考病十日。
　　律曰：弟子不得唤师作道士，皆言家师、和师、大师、尊师、师主也。违律，罚油三斗，入三宝，考病十日。弟子不得犯触名讳，若尊人问不已，宜须下声答名也。违律，罚算一纪。弟子不唐突师左右，左右有问察之神。违律，罚算一纪。弟子见师过失之事，当於深隐处长跪敛手恭谏请，不得在别人前，言师是非丑事。违律，罚算一纪。弟子与师共房，不得先在师前眠卧，不得在后起。违律，考病五十日。弟子於师处同食，不得先食，皆须师前、弟子后也。若师命同食，弟子食听在前止住。弟子随师起居、行止、游履，皆正当谦卑恭敬，不得斯须无有礼法，罚考三十下。弟子事师，师年少，弟子年高，弟子皆应恭敬，譬如官长二千石、父母同等。不得自恃高年，轻忽於师主，罚杖八十，主者宜科弟子。师同在座席，若师起居行止，弟子起下地倚，不得晏然端坐。违律，考三十。弟子先未受法戒，或气类有等，或复耆年，后诣师法，便为师事，言皆称名恭敬，不得准前。违律，考四十。弟子先与师主姓族，同从弟兄孙侄，后诣师受法，皆须谦卑恭敬，言皆称名，不得比寻常。违律，杖四十，主者宜科弟子。与师亲属缌麻者，皆不得相为师弟。所以尔者，受法；皆证三曾七祖父母，来盟子孙所受。若违盟，九祖受考，殃及受法人身病百日。弟子不得嗔怒嫉责忿恨师主，及怀恚恨在心。违律，被考三十。弟子诣师请道法，皆当冠带执笏，谦苦求请，不得辄尔。违律，考四十。弟子不得与师主诤口，违律，考
　　四十。弟子事师，师若来还，弟子皆当随路远近奉迎，不得端然晏坐，以待师主。违律，罚考四十。弟子与师同行，不得身践踏着师影。违律三十。弟子出入及所作事，每先启告谘审师主，不得自专。违律，考五十。弟子事师，皆当思念信实，不得犹豫二心。违律，考三十。弟子不得窃盗发泄师器具、笼笈、钱物、饮食、禁诚、科律。违律，杖三十。弟子与师主同坐，不得污唾左右。违律，考二汗。弟子侍从师主，若值宾客，弟子皆侍卫师左右，不得放抗大座，与凡无别。违律，杖七十。弟子受师法业后，道德成就，为人所崇，皆当谦谦，存忆师主勿忘恩。违律，罚算二纪。
　　律曰：道士女冠，年虽已老，受法卑下，行道不得在大法身小者前，其年虽少，法戒大者，可行於前，不得错乱。违律，考杖六十。
　　科曰：大德名人，同住一处。有狡猾弟子，若欲归依；或爱情未离，或枉被威逼，应须教习，各诚机宜。或先令苦使，或诱引甜言，或独立坐忘，或摈令远去，或出经宝教授，或令斋戒治除，或惧自尊威，而令傍人抚接。若终恶不改，而无进善之功，畜斯弟子，是灭道法，永须远离。
　　科曰：若有弟子，爱乐正法，深经大义，咸愿欲闻，直以机在前缘，众根暗钝。如此之善，预既发可，须安慰三戒、五戒，示静安心。大德法师，是众生依止，若心性高者，而令低心下意；若动止强梁，而须折伏；若其懦弱，劝进勇猛。既为众生父母，宁不殷慧，必契道场，永无退转。
　　科曰：上清法师，不应授人大戒，不应受人依止，不应畜弟子，不应为人教授，不预评论众事，不得间夜自行，不得亲近邪见，当动止在法。
　　科曰：所养弟子，弥加呵责，有大罪过，引五事责之：一我今呵责汝，汝须出去；二则出离之后，莫入我房；三则我纵无人，亦不用汝作使；四则我之生前，莫至我所；五则我能引化三涂五道，终不与汝共语。此之呵责折伏，为行之甚，不用分外，非法考打枷棒，悬首反缚，昼夜打骂，律无此条，伤大慈种。若师主使令弟子，沽酒买肉，坐贩卖，牧牛养马，并为邪淫，驱使弟子。弟子可言，以此所作，非天尊行，某不敢为。师若有嗔责，可须舍去。
　　科曰：恶行弟子，教不知悔，其行有十：一则为恶不耻，二则见善不修，三则闻谏弥甚，四则动非威仪，五则强梁我慢而无恭肃，六则懒惰狠戾，七则友非忠信，八则游习奸淫，九则好乐屠戮，十则醉乱尊卑。有此十种行人，是破道法。若不为恶，能伏勤苦，清旦入房，除小便器，朝中日暮，三时问讯，求有所习，随用驱使，不辞劳苦，渐盈大器，积德成真。有此弟子，绍隆正法，广以赞叹。
　　科曰：男女官各得依止，男官依止男官，女官依止女官，大法者为师。每一旬，至师所受教训。至时，整理法服，赤心灵宇，恭敬谨肃，直诣师门，不东西异向。至师门已，通白云某弟子问讯。师知已，乃端严衣帔，烧香於诵经之室，命弟子令进。进至师前，安详三拜，问讯云：师比者起居安不，德无损和。师无他故，乃答云：比日亦无亏礼诵。若有疾苦，随事应答。弟子若有罪过，先闻师耳，可云：汝有某事，可加诫诲，令其改革。弟子拜谢乃云：不能自厉，劳师诫勑。又拜谢云：从今以去，不敢复犯。若是斋前，设斋。斋后，无所施设乃便。去再拜云：愿师以自珍重。师重诫云：所在之处，勤行斋戒，以自慎护，勿起骄慢。唯然起退，三步乃始转去，不得更入他房，归至本观，以师诫悔之言，示众大小，不得藏匿。若女官无大法，不解传授者，可诣男官。请受有高德女官、男官，亦得请诣受法，俯仰之格，男女官通用。
　　科曰：师主大德若从远归，命所使先到观中，令知归至，弟子则整衣帔出观迎接，当以大小顾望，不得无故掩人不备。
　　科曰：弟子有所启白师主及同观外观大德，皆整衣至房。房闭，当屈指细细打户三过，停少时不闻人声，更三过，又不闻人声，又三过，不闻则退。
　　科曰：弟子之礼，师主有客，当即拂拭床席、机褥，洒扫前后，师主令命，客进乃命。
　　科曰：弟子之礼，师主令过授物事，师主若立，则立受；师主若坐，则长跪受。
　　科曰：参省师主大德，皆再拜侍立，命坐则拜而坐。更问他故，则起立而答。皆条直身体，并脚敛手。
　　科曰：进尊者之房户，知在房中或库内，若不闻声，警咳发觉，如不问则退，若问称名启白，命入则入，房开则开，闭则闭。入户正视尊者，不得左右斜顾。
　　科曰：出家之人，常合忠正，出入动止，五正为先：一正己身，二正门徒弟子，三正观中良贱，四正四远众法，五正顽愚俗人。能正己身为物轨，则能正弟子，承禀有仪；能正观中，大小从顺；能正四远，法义称扬；能正顽愚，广增慧解。能如此者，名为道士。若身既不正，为物所憎，弟子不教，却贱师至观主，恒无禁忌，大小贵贱混淆，不存信义，四远同皆厌恶，欺陵愚蔽，增长罪目，不能广立威恩，却更诱引他家子弟奴婢，或图物入己，或私与交关，不依正义立身，恒以邪僻为行。有如此色名，为逃课凶贼，共所防戒，如不可惩，国王有法。
　　要修科仪戒律妙卷之三竟
　　要修科仪戒律钞卷之四
　　三洞道士朱法满编
　　众戒及愿念合一千百条
　　夫经以检恶，戒以防非，总任枝流，难以取用，撮其机要，易可寻求。《登真隐诀》云：戒者，遏秽垢之津路，防邪风之往来。《千真科》曰：出家之人，不交世俗，不求名利，不作有为功德，静思入定，降伏外魔，名为净戒，是真实法母。观身大戒云：有经而无戒，犹欲涉海而无舟檝，有口而无舌，何缘度兆身邪？夫学者不知寻经戒，是未悟真要之根，长梦而不觉，可为痛心矣。《千真科》曰：出家之人，能持三戒、五戒、九戒、十戒乃至三百大戒等，一戒之中，各有二十四善神之所拥护，天人供养，不犯众恶，有不信戒者，众恶故犯，罪结冥阴，劫劫受生，堕落盲道。违戒奉戒，得福获罪，不问道俗，至理无偏，其功等尔。《易注》云：洗心曰斋，防患曰戒。《本际》云：圣真所修，必名为教。凡夫所行，名之习业。施教造业，一而无二。所谓一戒，是发无上自然道意，如是正因，最为根本。又有二戒，所谓二观，气观、神观，即是定、慧。又有三戒，所谓三舍，舍身、命、财。又有四戒，谓四寄心，慈、爱、善、忍。又有五戒，所谓五念，思道，清静；思道，离诸色欲；思道，动与俗反；思道，无有禁忌；思道，非形声法。升玄又有五戒者：若见色利，荣华粲彩，以戒掩目；若闻好恶之言，五音之属，以戒塞耳；若有八珍之馔，甘香之美，以戒杜口；若愿想财货、七宝、奇珍，放情极欲，以戒挫心；若忆奸淫，贪趣恶事，以戒折足。能行此五事者，七祖生天。又有六戒，所谓六度：勤、信、雌、终、拣争、离酒色等。又有七戒，所谓七觉：知一，知三，知凶，知吉，知俗，知道，知有无。又有八戒，所谓八能：能受非不自申，能让德於人，能不欲人所欲，能容无理不争，能远无道、藏身幽处，能不达心，能不负经戒，能不伐口、闭塞六情。六度生六通三十八戒，亦曰六觉，亦曰六慧。闭塞六情者：第一戒者，目无广瞻，乱诸华色，亡精失童，光不明彻；第二戒者，耳无乱听，混於五音，伤神败正，恶声啼吟；第三戒者，鼻无广丰，杂气臭腥，易有混浊，形不澄正；第四戒者，口无贪味，脂熏之属，浊注五神，藏腑愤溃；第五戒者，手无犯恶，不窃人物，贪利入己，祸不自觉；第六戒者，心无爱欲，摇动五神，伤精丧气，体发迷荒。此六戒者，身之大患。六度生戒者：其一者，见人穷急，度其死息，见世明达，能制凶逆，年命长远，世享无极；其二者，见人穷乏，寒饥困急，损己布施，令人富贵，福报万倍，世世欢乐；其三者，含血之类，有急投人，能为开度，济其死厄，见世康强，不遭横恶；其四者，施惠鸟兽，有生之类，割口饲之，无所爱惜，世世饱满，常在福地；其五者，度诸蠢动，一切众生，咸使成就，无有夭伤，见世兴盛，不履众横；其六者，常行慈心，愍济一切，放生度死，其功甚重，令人见世，居危得安，居疾得康，居贫得富，举向从心。此六戒者，皆以心通智慧，能施其德，行合自然。六通者，天为洞视，则天明智高，慧洞无穷，自上自下，四面八方，无所不照，无所不明，虽曰一通智慧，而五色总焉。天洞自然，故无损伤。人则法天，目中朱童，亦有五色之光，人不持戒，六觉之气，不通人孔窍，智慧未开，广视五色，则眼童飞扬，光精昏翳，令人目盲。故设是戒，以度天人，咸使男女，得闻法音。欲得过度，年命长远，当奉是戒，勤行勿忘，慎勿色视，放荡目神，每自制御，爱养眼童，思真静念，令通智慧，洞观虚空，持戒制己则五色归身，五色自归则无伤损，保尔年命，可得无穷。天尊言：地为洞听，智远慧闻，故响应天上，下彻四方，无所不穷，无所不闻，虽曰一通智慧，而五音总焉。地洞自然，以生五音，朕而不动，故无损伤。人则象地，耳中则有五声之神，人不持戒，则智慧不通。不可乱听五音之声，五音使人五神飞扬，耳中空废，隆隆悲鸣，五神啼泣，致令耳聋。故说是戒，以度天人，咸使男女，普闻法音。欲得长寿，当持大戒，以制耳神，勿为多听非法之音，静听妙经神真人章，令通智慧，洞响太空，持戒制己则五音归身，五音自归则耳无恶声，保尔年命，刻得长远。天尊言：束为洞空始阳之气，气出於空，智明慧辽，故曰洞空，洞远无碍，不可得穷始青之气，虽曰一通智慧，而五气总焉。空无所纳，故无损伤。人虽有形，形亦法空，鼻有黄宁辟非之神，人未持戒，则智慧不通。未入智慧，不可杂食臭腥之物。臭腥之气，使人鼻神壅塞径源，易有断绝，明梁不通。故说是戒，以度天人，咸使男女，得闻法音。欲度诸苦八难之中，当受是戒，以制鼻神，勿多受臭，涤荡明梁，道引生气，通明智慧，洞气入空，持戒制己，则众气归身，众气自归，与气混同，长保身命，终不毁伤。天尊言：西为洞虚少阴之气，气出於虚，智微慧朗，故曰洞虚，虚之无碍，洞远难穷少阴之气，虽曰一通智慧，而五味总焉。虚无不入，虚无不容，人虽法虚，身不持戒则智慧不通，智慧未入则五味为患，贪啖脂熏，五神不安，致有倾危，年命不长。故说是戒，以度天人，咸令男女，普闻法音。欲得长命，当持大戒，以制五神，慎贪五味，甘其脂熏，涤荡五脏，每令清凉，身有智慧，则五味和香，内则恬夷，年命不伤。天尊言：南为洞清太阳之气，气出於清，智清慧开，关而洞清，故南有赤帝洞阳之庭，冶炼万物，受炼而明也。人不持戒则智慧不通，智慧未通则心神振动，生於爱欲，使人迷荒，丧神伤命，寿不得长。故说是戒，以度天人，咸使男女，普闻法音。欲得长寿，过度诸患，当受是戒，以制心神，除情遣欲，弃尘入清，通明智慧，六觉开津，身入洞清，与气自然，保尔年命，永得长存。天尊言：北曰洞微，微生於玄，智远慧深，微而洞真，阴察罪福，主人生元，手法四时，上应天关，天关恒转，手亦动焉，手有大神，接生方盈，运人四大，观人败成，人不持戒，智慧不通，则摇动人心，众恶并生，手作不觉，贪窃自营，致有智命，不终天年。故说是戒，以度天人。欲得长寿，过度恶根，当奉是戒，以制手神，通明智慧，心自开明，手不贪穷，恶根不生，应天顺气，身入自然，保尔年命，永得长存。《升玄经》云：太清九戒者，第一戒曰：身不得秽浊不清，耽染欲境，蒙冒身祸，诞纵自恣，甘恶为非，绮丽华饰，所便细滑，濡自适，无有厌足，不知动入罪网，不能自觉，身之罪大，不可称计，不得身犯，不得教令於人，摄意持戒，终身奉行。是吾太上太上太一第一戒也。第二戒曰：心不得兴恶想恶念，不得形想评想，贪欲务得，蒙冒财利，贪毒阴贼，谋议非法，淫邪偏僻，意不平等，嫉妒愚痴，自是狠戾，浊欲饕味，无有厌足，不知动入罪网，不能自觉，心过之罪，大无有极，不自心兴，不得教令於人，摄意持戒，终身奉行。是吾太上太上太一第二戒也。第三戒曰：口不得妄言善恶，咒诅骂詈，欺诳妄语，幻惑两舌，斗讼告诉，持人长短，自作是非，生灾造害，兴生无端，败街道法，歌诵嗟咏，吟啸叹息，贪美恃味，无有厌足，不知动入罪网，不能自觉，口过之罪，大无有极，不得口犯，不得教令於人，摄意持戒，终身奉行。是吾太上太上太一第三戒也。第四戒曰：手不得杀害众生，蚑行蠕动含血之属，皆不得杀，劫略强取，夺盗偷窃，取非其物，拾遗取施，执持兵器，兴用非法，不知动入罪网，不能自觉，手过之罪，罪之莫大，不自手犯，不得教令於人，摄意持戒，终身奉行。是吾太上太上太一第四戒也。第五戒曰：目不得视非道非法非义，荣华容饰，淫视女色，照曜盈目，贪欲洋溢，绮丽珍宝，淫邪妖孽，不正之色，目为后，主收百凶，来致祸毒，罪衅臻集，一皆目致，心、目、口、手，致殃祸主，动为祸端，收罪之府，不可不迮，不可不伏，不可不慎，不可恣之，不知动入罪网，不能自觉，目过之罪，罪之莫大，当宣目戒，劝化一切，一能戒目，心想息灭，想灭意空，空意无着，无着入无，便得道慧，摄意持戒，奉行勿废。是吾太上太上太一第五戒也。第六戒曰：耳不得听八音五乐，淫声妖孽，乱正亡国，妖伪之乐，无有厌足，不知动入罪网，不能自觉，耳过之罪，罪亦复大，不自耳犯，不得令教於人，摄意持戒，终身奉行。是吾太上太上太一第六戒也。第七戒曰：鼻不得贪香恶臭，妄察善恶，不知动入罪网，不能自觉，鼻过之罪，罪亦为次，不自鼻犯，不得教令於人，摄意持戒，终身奉行。是吾太上太上太一第七戒也。第八戒曰：足不得蹈不义，不践非法，不涉恶履非，妖惑境界，不知动入罪网，不能自觉，足过之罪，罪亦为次，不自足犯，不得教令於人，摄意持戒，终身奉行。是吾太上太上太一第八戒也。第九戒曰：身不得放情任意，强兴神物，攻非其敌，精消神散，三气亡逸，放情纵恣，无有厌足，不知动入罪网，倾宗灭族，不能自觉，如斯之罪，罪之莫大，不自身犯，不得教令於人，摄意持戒，终身奉行。是吾太上太上太一第九戒也。十戒者有五，《定志》云：度十戒法，法师居南，弟子向师三礼，礼毕，请曰：愿见成就，授以十戒，当终身奉行，誓不敢有违。於是长跪心存，见十方大圣，在於上方，乃擎拳谛受，法师烧香，便为说戒：一者不杀，当念众生；二者不淫，妄行邪念；三者不盗，取非义财；四者不欺，善恶反论；五者不醉，常思净行；六者宗亲和睦，无有非亲；七者见人善事，心助欢喜；八者见人有忧，助为作福；九者彼来加我，志在不报；十者一切未得道，我不有望。是为十戒。受者并云：弟子某甲受，终身奉修。又礼师都毕。
　　要修矜仪戒律妙卷之四竟
　　要修科仪戒律钞卷之五
　　三洞道士朱法满编
　　天尊曰：能受是十戒，修行如法，十方天官，无不卫护，必致得道。子若逼世累，不尽十者，九八七六，乃至於五？择其能者。然五戒之福，福亦难称。《大戒经》云：修斋求道，皆当一心请奉十戒，谛受勿忘，专精默念，洞思自然，勿得杂想，挠乱形神，能如是者，便当静听：第一戒者，心不恶妬，无生阴贼，检口慎过，想念在法；第二戒者，守仁不杀，愍济群生，慈爱广救，润及一切；第三戒者，守贞让义，不淫不盗，常行善念，损己济物；第四戒者，不色不欲，心无放荡，贞洁守慎，行无点污；第五戒者，口无恶言，言不华绮，内外忠直，不犯口过；第六戒者，断酒节行，调和气性，神不损伤，无犯众恶；第七戒者，不嫉人胜己，诤竞功名，每事逊让，退身度人；第八戒者：不得评论经教，訾毁圣文，躬心承法，恒如对神；第九戒者，不得斗乱口舌，评详四辈，天人咎恨，伤损神气；第十戒者，举动施为，平等一心，人和神穆，行常使然。十善劝助戒者：一者，劝助礼敬三宝，供养法师，令人世为君子、贤孝、高才，荣贵巍巍，生为人尊，门族昌炽；二者，劝助治写经书，令人世世聪明，博闻妙迹，恒值圣世，见诸经教，能诵章句；三者，劝助建斋静治，令人世世芳盛，香洁光明，容眸绝伟，天姿高秀；五者，劝助法师法服，令人世世长雅，逍遥中国，不堕边夷，男女端正，冠冕玉佩；六者，劝助国主父母，子民忠孝，令人世世多嗣，男女贤儒，不受诸苦；七者，劝助斋静读经，令人世世不堕地狱，即升天堂，礼见众圣，速得反形，化生王家，存意所欲，玩服备足，七祖同欢，善缘悉会，终始荣乐，法轮运至，总行仙道；八者，劝助道士众人经学，令人世世才智洞达，动静威仪，常为人师；九者，劝助一切布施谏诤，令人世世寿考富乐，常无怨恼；十者，劝助一切人民，除嫉去欲，履行众善，令人世世安乐，祸乱不生，疾者自愈，仕官高迁，为众所仰，莫不吉佑，门户清贵，天人爱育，神魔敬护，常生福地。《请问》云，太上十戒，以授仙公：一者，不得嫉妒胜己，抑绝贤明；二者，不得饮酒放荡，秽乱三宫；三者，不得淫邪颠倒，好贪细滑；四者，不得弃薄老病穷贱之人；五者，不得诽谤善人，毁攻同学；六者，不得贪积珍宝，弗肯施散；七者，不得杀生祠祀六天鬼神；八者，不得议论经典，以为虚诞；九者，不得背师恩爱，欺诈新学；十者，平等一心，仁孝一切。能奉此十戒，分明立愿，无不必报。又有十恶戒不可犯。一者，饮酒淫色，贪欲无已；二者，阴贼世间，讪谤道士；三者，轻师慢法，傲忽三宝；四者，窃取经书，妄宣道要；五者，借换不还，欺诱万民；六者，杀生贪味，口是心非；七者，不孝，背恩违义，犯诸禁戒；八者，诵经忽略，喷嗃自是；九者，责望人意，瞋恚四辈；十者，意断经旨，损益圣典，不信宿命，快情所为，秽慢四大，不念生道。是为十恶之戒。犯之者，或见世为鬼神所枉杀，阳官所考治，居安即危，履善遇恶，百事不偶。十二可从者，《大戒经》云：作诸善功，当行十二可从，而得度世。第一者，见真经出法，开度一切，便发道意心，愿后世得登大圣；第二者，常行慈心，愿念一切，普得见法，开度广远，无有障翳；第三者，好乐经教，探远览达，意志坚明，开化愚间；第四者，遵受师训，广开劝化，令入法墙，远离盲道；第五者，信向玄妙，尊奉经诀，晨夕诵习，无有怠倦；第六者，不务荣华，断俗因缘，专心定志，所营在法；第七者，勤诵大经，愿念一切，广开桥梁，为来生作缘；第八者，恒生善心，不邪不伪，无嫉无害，无恶无妒；第九者，所在堕生，常值圣世，与灵宝法教，相值不绝；第十者，洁身持戒，修斋建功，广救群生，咸得度脱；第十一者，学业广览，宣通同法，预以天人，普令开度；第十二者，常与明师，世世相值，受教宣化，度人无量，一切善心，皆得道真。十四治身之法者，《请问上》云：与人君言则惠於国，人父言则慈於子，人师言则爱於众，人兄言则悌於行，人臣言则忠於上，人子言则孝於亲，人友言则信於交，人妇言则贞於夫，人夫言则和於室，人弟子言则恭於礼，野人言则勤於农，贤人道士言则止於道，异国人言则各守其域，奴婢言则慎於事。三十六戒者，《老君禁戒》云：行无为，行柔弱，行守雌，勿先动，上最三行；行无名，行清静，行诸善，中最三行；行忠孝，行知足，行推让，下最三行。右九行第一，八十一章，集合为道舍，尊卑同科。上备者，神仙；六行者，倍寿；三行者，增年不横夭。戒勿怒喜，邪与怒同；戒勿费用精气；戒勿食含血之物，乐其美；戒勿贪宝货；戒勿伤王气；戒勿违道；戒勿为物动；戒勿枝形名道；戒勿杀；戒勿名功。上最九戒。戒勿为耳目鼻口所误；戒勿贪高荣强求；戒常当谦下；戒勿学邪文；戒勿学百事，当详心，勿调谑；戒勿求名誉；戒勿轻躁；戒勿盈溢；戒勿恣身，好衣美食。中最九戒。戒勿为诸恶；戒勿多忌讳；戒勿祷祠鬼神；戒勿恶贫贱，强求富贵；戒勿强梁；戒勿自是；戒勿与人争曲直，得争先避之；戒勿称圣名大；戒勿乐兵。下最九戒。右二十七戒第二，共合为道渊，尊卑同行。上备者，神仙；持十八戒，倍寿；持九戒，增年不横夭。合为三十六戒。又有十二禁：禁淫戏不节。淫戏不节，使神气不专，伤於魂魄，魂魄伤则喜虚狂发。禁大笑大呼。大笑大呼，使神气飞扬，伤於肠气，肠气伤则喜惊悸振慑。禁悲愁恚怒。悲愁恚怒，使魂魄不行，伤於五脏，五脏伤则志意悖乱妄语。禁大醉大饱，大醉大饱，使神气不藏，伤於六腑，六腑伤则痈疽妄起。禁久忧久思。久忧久思，使神气失常，伤於阴气，阴气伤则喜自恐惶。禁久言久语。久言久语，使神气越泄，伤於阳气，阳气伤则惚恍喜忘。禁久立。久立，使神气竭绝，伤於骨髓，骨髓伤则蹙侗流关节。禁久坐。久坐，使神气结闭，伤於筋脉，筋脉伤则腰臂肌骨不仁。禁久渴。久渴，使神气根爽，伤於心，心伤则喜喘悸，胸满逆气。禁久视。久视，使神气扰乱销散，伤於精，精伤则溢精泄或不乐。禁久卧。久卧，使神气并积，伤於肌肤，肌肤伤则喜咷心战栗。禁久听。久听，使神气寡不理，伤於志，志伤则喜忘不存，喜悲泣。老君曰：能行此十二禁，乃可存精气，集神灵，驾六龙，驰窈冥，观九都，后土庭，乘浮云，入太清，宿虚无，捷六丁，入仙府，得长生。四十五念者，《法轮经》云：若学神仙，思念无量，普得长生，身与我神，入定妙通；若奉师宗，思念无量，普得训励，身与我神，同受制度；若奉经教，思念无量，普得聪慧，身与我神，同得升仙；若见讲说，思念无量，普得瞻听，身与我神，了解玄义；若见斋戒，思念无量，普入法门，身与我神，内外清肃；若见行香，思念无量，普入芳盛，身与我神，不履秽尘；若见三光，思念无量，暗冥普消，身与我神，长处光明；若见雨注，思念无量，普得洒润，身与我神，得天癊流；若见行云，思念无量，普得癊覆，身与我神，同入云轮；若见素雪，思念无量，普居洁白，身与我神，凝气成真；若见霜露，思念无量，保贞不落，身与我神，无不制伏；若见净水，思念无量，普得沐浴，身与我神，洗垢除秽；若见大江，思念无量，普注渊泽，身与我神，无不包容；若见太山，思念无量，普得障遏，身与我神，栖托岩，穴；若见树木，思念无量，普无凋悴，身与我神，郁成茂林；若见种植，思念无量，普得滋长，身与我神，学日成生；若见果林，思念无量，普得成就，身与我神，结实生根；若见飞鸟，思念无量，普得空行，身与我神，时生羽翮；若见禽兽，思念无量，不生害心，身与我神，隐学幽林；若见宫阙，思念无量，普得瞻仰，身与我神，转轮诸天；若见城社，思念无量，普得入朝，身与我神，修整严饰；若见台馆，思念无量，普瞻八极，身与我神，洞见幽微；若见灵坛，思念无量，普履法门，身与我神，得道无为；若见童子，思念无量，普得出家，身与我神，同得道真；若见道士，思念无量，普弃荣累，身与我神，早得飞仙；若见贤人，思念无量，普推贞义，身与我神，教化齐同；若见圣人，思念无量，普得其道，身与我神，通真达灵；若见盛年，思念无量，普不衰老，身与我神，长保劫年；若见美女，思念无量，转身为男，身与我神，守贞入真；若见仗乐，思念无量，普无哀忧，身与我神，静默宫商；若见王子，思念无量，普得从容，身与我神，转轮王家；若见富贵，思念无量，普得丰足，身与我神，侩散功德；若见贫人，思念无量，普离穷厄，身与我神，转人欢泰；若见厨食，思念无量，普得饱足，身与我神，口无爽味；若见平地，思念无量，普得安寂，身与我神，种植并生；若见屋舍，思念无量，普得癊覆，身与我神，宫宅整饰；若身暮卧，思念无量，普得安宁，身与我神，同静虚空；若朝起居，思念无量，普得晓明，身与我神，同光太阳；若服衣裳，思念无量，普得严饰，身与我神，同生羽服；若戴巾帽，思念无量，普得冠冕，身与我神，同戴华盖；若着屐履，思念无量，普得乘风，身与我神，足蹑紫云；若见乘船，思念无量，普得济度，身与我神，不拘桥梁；若见乘车，思念无量，普不步行，身与我神，同策飞轮；若见乘马，思念无量，普得飞步，身与我神，乘云驾龙；若见太清，思念无量，普蒙虚泊，身与我神，飞升金阙。四十五念，功齐天地，数法自然。五十二愿者，《消魔经》云：若见居家妻子，当愿一切早出爱狱，摄意奉戒；若见饮酒，当愿一切制於命门，以远祸乱；若见彩女，当愿一切守情忍色，志慕在贤；若见淫人，当愿一切除弃邪念，翘心禁戒；若见妇人，当愿一· 切忍割浮华，乐道自娱；若见贞人，当愿一切履信正化，自入法门；若见众人，当愿一切推仁无争，怀道安世；若见善人，当愿一切时刻存念，仰轨其道；若见恶人，当愿一切弃凶即吉，不犯王法；若见贫人，当愿一切损己施惠，后受大福；若见富人，当愿一切救济万物，世世受禄；若见贵人，当愿一切承其教旨，悉合典训；若见贱人，当愿一切勤修匪懈，各得所为；若见帝王，当愿一切奉仰王道，孝如父母；若见宰相，当愿一切受其教制，四方归仁；若见兵甲，当愿一切各念仁心，天下让贤；若见王子，当愿一切日歌太平，系国承家；若见贤人，当愿一切履行其道德，为世宗师；若见信心小学，当愿一切明解法度，得道成仙；若见栖山道士，当愿一切悉见道门，速得升进；若见教化，当愿一切亲受圣教，皆为渊博；若见圣人，当愿一切尊礼侍见，诸国并瞻；若见仙人，当愿一切真道悉成，飞升天堂；若见城郭，当愿一切严整修饰，以道为基；若见大国，当愿一切归崇慕德，若水注海；若见小国，当愿一切知止虚冲，安其所居；若见市朝，当愿一切群贤云萃，悉弘正道；若见靖舍，当愿一切功德巍巍，天人得志；若见斋戒行香，当愿一切道德日新，庠序邪正；若见诵经，当愿一切尽上高座，咸闻圣旨；若见经教，当愿一切各各受读，礼习普见；若见楼观，当愿一切洞视十方，无所隐藏；若见高山，当愿一切立德如彼，无复退转；若见大海，当愿一切智思无量，辅成家国；若憩茂林，当愿一切学成师宗，养徒敷教；若见净手，当愿一切常执经卷，无时暂辍；若见善口，当愿一切耽咏洞经，日新不厌；若见动足，当愿一切超步三界，飞行上清；若见靖止，当愿一切灭景停真，安闲空寂；若见饮食，当愿一切弃累入净，存得道味；若见犬藏，当愿一切除其灾害，施为福田；若见疾病，当愿一切以道自安，免此苦厄；若见死丧，当愿一切学道常存，济度三涂；若见渔猎，当愿一切不为罪始，终入无为；若见夷狄，当愿一切宾主中国，不生边地；若见少年，当愿一切及时学问，遂成盛名；若见老病，当愿一切以道摄生，不更衰老；若见三光，当愿一切普明灵曜，暗冥即消；若见云雨，当愿一切惠泽盈溢，无所不宜；若见素雪，当愿一切常居洁白，逍遥自在；若见灵风，当愿一切蕴怀披散，德流遐迩；若见净水，当愿一切洗垢清虚，平等其心；若见名香，当愿一切受兹芳盛，众秽萧然；若见好华，当愿一切乐散诸圣，相好具足；若见车马，当愿一切得道无为，乘凤驾龙；若见弦歌，当愿一切玩经散说，以道娱乐；若见福食，当愿一切无不饱满，世享天厨，德流主人，如水归海，宗庙遐长，常居贵盛，世与四辈俱生王家；若见致施，当愿一切祸灭九阴，福起十方，德如山海，莫不兴隆，七世生天，子孙贤忠，富贵巍巍，所欲皆从，学道飞仙，驾云乘龙；道士坐外，当愿我等四大合德，同体道真，长在玄都，师友自然，济度十方，天下受恩，逍遥有无，洞观妙门。一百二十九戒者，《升玄经》云：远身行，离口过，除恶念，拔逮根，绝声色，舍爱欲，放玩习，洗垢秽，宽斗局，开迫迮，广心性，缓促缩，勿的莫，省诸劳，却诸累，无疑想，迮动作，伏汲汲，厌诸端，断诸障，灭诸迹，宽诸见，暗诸智，遏诸蔽，原诸痴，止诸漏，扫诸患，愈诸疹，去诸计，罢诸求，伐诸株，斩诸种，刈贪冒，尽沈吟，散结束，脱烦恼，制意移，无诸可，无不可，为无为，无诸我，无不我，无彼我，无空想，无昏惑，无淫想，勤可行，不疑空，平好丑，不邪还，常住无，绝心想，习胜意，善防害，不乱转，不吾念，不彼念，不悠想，无常准，无常的，无遗顾，不追怀，无犹豫，忍不忍，无是道，绝无想，常住无，无无为，行无行，作无作，想无想，兴无兴，无际止，无际行，无际作，无际想，无际住，察诸性，了无根，如无相，不可满，以不可满而自整，当无想，以过止，观一切，皆虚空，心无欲而常仁，不以有净无。已知一，能除一，不於一，而起相，如因一，人无际。知因无际入无为，知因无为入虚无，知因虚无为灭尽，知因灭尽成为道，知因成道为最大，知安为安，知安为乐，知乐不复忧，知无忧为泰。损附着，艺意态，休是非，不嫌贰，弃众累，废诸盖，割诸连，刻因缘，慎心转，事无事，无亲疏，等善恶，寂无想，不我想，无常住，一於无，止无止，住无住，无际兴，缕观法，为同无，知有本无，知因无际入灭度，知因最大为了无，知奉无为极。此一百二十。下明九戒一处众爱之中，心在道戒之藏；处忧患之舍，心在善救之堂；住暗冥之室，志在断灭之户；倚不固之屋，心在方便之护；坐蛇虺之地，心在舍远之径；居虎豹之薮，心在福德□□；□□□□□，心在观灭之庵；立口口□口，口在荆棘之园；口口口口口，心在铠捍之障。是我持戒者也，行智慧方便，拔死生之难，绝一切想，灭一切念，归无所灭，至真之道也。老君百八十戒者，本为盟威等说。老君曰：人生虽寿万年，不持戒律，与老树久石何异？宁一日持戒为道而死，不犯恶而生，持戒而死，上补天官，尸解升仙。世人虽为王公之位，死有重罪，无益魂神，魂神受罪。正一道士，明而奉行。持戒之时，弟子沐浴，勿食五味、五辛，改衣服。弟子当执礼师教，伏地听受禁戒。禁戒受已，当写一通，讽诵奉行之。师曰：诸贤各明听，天下万物，无有长在，人生有死，物成则败，日出则没，月满则亏，从古至今，谁能长存者，唯有道德可久耳。今日亦善，今月亦善，今时亦善，诸贤亦善，师宗亦善，弟子亦善，万神备具，吏兵皆到。今以老君故，以教诸贤者故，今以万民惜命故，以弟子善心故，授禁戒重律诺诺，当三赞之，然后说戒。戒曰：弟子不得多畜积，不得盗取人物，不得妄取人一钱以上物，不得畜猪羊，不得食五辛，不得作草书与人，不得以药毒害人，不得妄摘花果，不得与兵人为亲，不得金银器食，不得轻慢弟子，不得妄语言，不得独食，不得知人婚姻事，不得持人长短，不得言人阴私，不得劝人令死自尽，不得因恨杀人，不得自用，不得自骄，不得恶口骂詈，不得厌治病，不得裸形浴，不得竭水泽，不得慢老人，不得调戏，不得阿党所亲，不得门户别居，不得妄骂人作奴婢，不得印奴婢面，不得快人死，不得张目视人，不得面誉、背处论人之恶，不得以毒药投渊水江海中，不得亲疏他人之尊，不得强乞、扰乱百姓，不得为世人作礼头主，不得干知星宿占相天时，不得教人淫泆、别离夫妇、当视弟子如其子，不得吐苦向人，不得夺人冥中火，不得毁人成功言是己得，不得讹訾人器物以为不好，不得择饮食以为好恶，不得为人在来恶言，不得预论人间仪典不直之事，不得冬天发掘地蛰、藏自守非急，不得妄行，不得妄上树，不得以污秽物着井中，不得贪恋居家。不得诽谤良人为奴婢，常当慈念万民，无知如虫，当勤求生，昼夜勿倦。不得破坏钱物，当勤避恶人，当勤服食，无为断谷，断谷为不死道。不得以书字之物投於厕前，不得多舌，不得探巢破卵，不得与兵人为倡，不得为人作忌讳，不得祠祀鬼神以为侥幸，不得妄入湖海中浴，不得淫泆家相往来，不得录毒药着器中，不得无故走马驰车，不得妄挝打六畜众生。不得手团食，每得万民，当愿令主人坐得福人，呼汝为师尊，顾畏於人，勿自轻躁，世人并恶，善人至少，汝勿悒悒，道自护汝，人为恶向，汝但以善相向，善之攘恶，如水浇火。不得向弟子论人食好恶，无事不得妄多受人礼费，不得妄开决陂湖，女弟子不得为男弟子畜衣、衣不过三通，不得自往治病、病家当自来求汝，不可食众生肉，唯菜食为常。行道无家，居可宿诵百八十戒，神卫三重，慎所投止，先行视之。入人家，当先问主人尊老名讳，不得多广求宝物，不得饮酒，不得反叛、去本逐末，不得淫犯人妇女，不得杀生蠕动之物，不得烧败一钱以上物，不得以食物掷火中，不得以足踏六畜，不得多以书相闻，不得以火烧田野山林，不得知军国中事、占吉凶，不得妄伐树，不得数见王公官长，不得贪财物，不得饮食过度，不得贩卖奴婢，不得自习仗乐，不得言人恶事，不得别离人家，不得投书谗人，不得自贵，不得妄凿地毁山川，不得掩人目，不得希望人物，不得评论师，不得慢经教，不得观六畜交阴阳，不得以势陵人，不得带刀、军中不从此律，不得轻瞋恚，不得立小便，不得乱头行游，不得祝人令死，不得以秽污之物调人，不得说人父母本末善恶，不得言人阴私事，不得独与宗族为亲，不得与世俗人赋敛，不得为人图冢宅及起屋，不得教人渔猎、伤害众生。不得视弟子有偏，人有物与甲，乙不得恨人不与己。不得与世俗人共相群党，不得驰骋世俗、吊问死丧，不得择好舍好床卧息，不得訾人物恶、自言己物好，不得惊怛、令人恐惧，不得县官中伤人，不得强取人物、以为恩施，不得轻行望游、日月驰骋，不得笼鸟兽，不得穿人家壁、看人妇女，不得塞井池。不得妄发人书读之，当念恩令我长生而勿妄，当令人入名山学。不得积聚财宝、以招凶祸，不得藏埋器物。不得枉於人，当勤避嫌疑，当更相顺如父母、兄弟、姊妹。不得平地然火，不得布枪棘着道中，不得向鬼神妄行作礼，不得多畜世俗占事八神图书，不得溺生草上及人所食水，不得寡妇相亲，不得妄假举人物以为礼赂，不得为人保任券支，不得为人作辞讼、知人事，不得高声厉言、每当含颜而笑，不得取人密谋之书读之，不得惊骇鸟兽，受人食饮，每烧香，常为百姓请愿，令天下太平，若有人骂汝，汝但勿答，人设谤汝，汝但自内修大道，勿忧恐怖，天下有灾变，水旱不调，勿得患厌之。汝至百姓家，不得希人饮食，不得与女人冥室中共语言，无事不得聚会饮食，见人杀鸟兽，当生大慈，心愿济度。不得轻慢贤圣，吾当度汝，汝遇真人，贤圣尸解，每当从道，勿习俗礼一事，当念清俭，法慕清贤，度食忖饮。不得积聚物，当易事易供养，勿多难。入他国，必先问所禁忌，不得独行，行与人俱，勤诵百八十戒，不得作劫贼。老君语于吉曰：往古诸仙贤圣，皆从百八十戒得道。百病戒者，《老君虚无经》云：是以圣人求福於未兆，绝祸於未有，盖灾生於稍稍，病起於微微。人以小善为无益，故不肯为；以小恶为无损，故不肯改。小善不积，大德不成；小恶不止，以成大罪。故值出一百病，使知其所坐也。百病者：喜怒无常是一病，忘义取利是一病，好色坏德是一病，专心系爱是一病，憎欲令死是一病，纵贪蔽过是一病，毁人自誉是一病，擅变自可是一病，轻口喜言是一病，快意逐非是一病，以智轻人是一病，乘权纵横是一病，非人自是是一病，伤易孤弱是一病，以力胜人是一病，威势迫协是一病，语欲胜人是一病，贷不念偿是一病，曲人自直是一病，以直伤人是一病，恶人自喜是一病，怒喜自伐是一病，愚人自贤是一病，以功自与是一病，泯人有功是一病，以劳自怨是一病，以虚为实是一病，喜说人过是一病，以富骄人是一病，以贵轻人是一病，以贫妬富是一病，以贱讪贵是一病，谗人求媚是一病，以德自显是一病，败人成功是一病，以私乱公是一病，好自唵噫是一病，危人自安是一病，阴怀嫉害是一病，激励旁悖是一病，多僧少爱是一病，评论非义是一病，推负着人是一病，叉拒钩巨是一病，持人短长是一病，假自祝誓是一病，施人望报是一病，无施责人是一病，与人追悔是一病，好自怨争是一病，骂詈虫畜是一病，蛊道厌人是一病，毁訾高才是一病，憎人胜己是一病，毒药酖饵是一病，心不平等是一病，以贤唝嗃是一病，追念旧恶是一病，不受谏喻是一病，内疏外亲是一病，投书败人是一病，谈愚痴人是一病，烦苛轻躁是一病，擿捶无理是一病，好自作正是一病，多疑少信是一病，笑颠狂人是一病，蹲踞无礼是一病，丑言恶语是一病，轻易老小是一病，恶能丑对是一病，了戾自用是一病，喜好嗜美是一病，喜禁锢人是一病，鬼魅谀谄是一病，嗜得怀诈是一病，两舌无信是一病，乘酒纵横是一病，骂詈风雨是一病，恶言好杀是一病，教人毒害是一病，干预人事是一病，孔穴窥视是一病，借不念还是一病，负债逃窃是一病，背向异辞是一病，喜抵捍戾是一病，调戏必固是一病，故迷误人是一病，探巢破卵是一病，刳胎剖形是一病，水火败伤是一病，笑盲聋喑痘是一病，教人嫁娶是一病，教人擿捶是一病，教人作恶是一病，含祸离爱是一病，唱祸导非是一病，见便欲得是一病，强夺人物是一病。老君曰：能念，除此百病，则无灾累，即为百药矣。下出百药者：体弱性柔是一药，行宽心和是一药，动静有礼是一药，起居有度是一药，近德远色是一药，除去欲心是一药，推分引义是一药，不取非分是一药，心离僧爱是一药，好相中用是一药，为人愿福是一药，救祸济难是一药，教化愚蔽是一药，谏正邪乱是一药，诫勑童蒙是一药，开导迷误是一药，扶接老弱是一药，以力助人是一药，与穷正分是一药，矜贫伤厄是一药，位高下士是一药，言语谦逊是一药，恭敬卑微是一药，不负宿债是一药，愍慰笃信是一药，质直端严是一药，推直引曲是一药，不争是非是一药，逢侵不鄙是一药，受辱不怨是一药，推善引恶是一药，推好取丑是一药，推多取少是一药，称叹贤良是一药，见贤自省是一药，不自彰显是一药，推功引苦是一药，不自伐善是一药，不泯人功是一药，劳苦不恨是一药，怀实行实是一药，覆蔽阴恶是一药，富有假乞是一药，崇进胜己是一药，安贫不怨是一药，不自尊大是一药，好成人功是一药，不好阴私是一药，得失自观是一药，阴德树恩是一药，生不骂詈是一药，不评论人是非是一药，好言善语是一药，灾病自咎是一药，生不价携是一药，施不望报是一药，不骂畜生是一药，为人祝愿是一药，心平意等是一药，心静意定是一药，不念旧恶是一药，匡邪弼曲是一药，听谏受化是一药，不干豫人是一药，忿怒自制是一药，解散思虑是一药，尊奉老者是一药，闺门恭肃是一药，内修孝悌是一药，蔽恶扬善是一药，清廉守分是一药，好饮食人是一药，助人报忠是一药，救日月蚀是一药，远嫌避疑是一药，恬恢宽舒是一药，尊奉圣文是一药，思神念道是一药，宣扬圣化是一药，立功不倦是一药，尊天敬地是一药，拜谒三光是一药，恬惔清净是一药，仁慎谦让是一药，好生恶杀是一药，不多聚财是一药，不犯禁忌是一药，廉洁贞信是一药，不烧山伐木是一药，空车助载是一药，直谏忠信是一药，喜人有德是一药，救与穷乏是一药，代老负担是一药，除情去爱是一药，慈心怜愍是一药，好称人善是一药，因富布施是一药，因贵为惠是一药。右百药，劝人遵之。是以圣人虽处幽暗，不敢为非；虽居荣禄，不敢为利；度形而衣，量腹而食矣。观身三百大戒云：元始天王授之太上道君，道君传太微天帝，帝君受戒时，颂三首云：
　　智慧起本无，朗朗超十方。结空峙玄霄，诸天挹流芳。其妙难思议，虚感真实通。有有竟不有，无无无不容。
　　智慧恒观身，学道之所先。眇眇任玄肆，自然录我神。天尊常拥护，魔王为保言。晃晃金光躯，超超太上仙。
　　智慧生戒根，真道戒为主。三宝由是兴，高圣所崇受。泛此不死舟，倏欻济大有。当此说戒时，天真并稽首
　　要修矜仪戒律妙卷之五竟
　　要修科仪戒律钞卷之六
　　三洞道士朱法满编
　　下说三百大戒，约三元：下元一百八十，中元三十六，上元八十四。不得杀生蠕动之虫，不得饮酒，不得淫犯百姓妇女，不得盗窃人物，不得嫉贤妬能，不得背师恩爱，不得不忠其上，不得罔其下，不得欺枉同学未解之人，不得轻慢弟子，不得口善心怀阴恶，不得说人过恶，不得重贵七宝、不散施四辈，不得乐人钱财衬物为己重担，不得畜刀杖兵器，不得养六畜，不得金银器食饭，不得死厚葬体骨，不得贪乐荣禄，不得烧败世上土中之物，不得以世间堪食之物投水火中，不得贪世滋味，不得食五辛，不得为草书，不得以粗物易人好物，不得知预军国事物，不得设权变谋，不得无故见王侯，不得干知天时、指论星宿，不得以火烧田野山林，不得无故摘众草之花，不得亲近恶人，不得无故伐树林，不得人中多语、言参流俗，不得人中独食，不得与世间婚姻事，不得习世间仗乐，不得泄人阴恶私鄙，不得妄求视人书疏，不得与女人独语独行，不得与女人同行、行必有宗，不得与女人同坐、男女同居，不得与女人同食、交借衣物，不得亲教女人，不得说人祖父过恶，不得面誉世人，不得以毒药投渊池江海中，不得亲宗族，不得疏异姓，不得落子伤胎，不得因恨报怨，不得偏爱弟子，不得聚集人众，不得投书潜世人，不得自贵，不得自骄，不得自是用性，不得为世间妄多忌讳，不得希望人物，不得竭陂池，不得评论师友才思长短，不得轻慢经书、訾毁法言，不得薄贱老病，不得弃薄乞人，不得恃威势以陵世间，不得阿党所亲，不得父母别门异居，不得瞋恚弟子，不得恚责世人，不得骂人为奴婢畜生，不得扣奴婢面、伤其四体，不得快人过失，不得敛酷、烦伤世间，不得为人图山丘宅，不得占知世间吉凶，不得去就背向，不得与世人群处，不得无故见贵人，不得夺人所欲，不得驰骋流俗、求誉世问，不得庆吊世间、求悦众人，不得仍他人之功名为己德，不得卧寝金宝雕床，不得名人饮食好恶，不得惊怛百姓、妄说衰厄，不得惊怛鸟兽、蹙以穷地，不得惊怖老小，不得轻陵官长有司，不得预人间、论议曲直，施惠不得追吝，不得游遨无度，不得妄登高楼，不得笼飞鸟走兽，不得塞井及沟池，不得快人家丧祸，不得以棘横人行道，不得祠祀神祇，不得向神鬼拜，不得裸形三光、妄呵风雨，不得换举人物、不还债主，不得断割人财，不得观人为恶事，不得禁人为善事，不得诸天斋日、不斋戒念道，不得违六斋月中斋，不得违经教、科戒、禁律，不得为人作词讼，不得信人、以患世间，不得唱论人恶，不得笑人顽闻贫贱，不得以意增减经戒一字、天司夺算，不得妄生语言，不得劝人谋叛君长师父，不得傲慢三宝、轻忽天尊，不得劝人不孝父母兄弟，不得矫称、自异号为真人，不得信用外道杂卫、邪鬼不真，不得衣服盈筐，不得谤人学道，不得无经托学、欺诈人神，凡诸道学，不得自为及不得教人为。
　　右观身大戒、从第五戒至一百八十戒，君子之道；名玉清智慧下元品戒，戒前并标道学，以略於此。下出中元三十六戒：道学不得望人礼意，不得窃写人经戒，不得荣饰衣褐，不得身不洁净，上高林读经，或与人同行，当让人以前。与人同学，夏执爨供养；与人同学，冬执砚供水；与人同食，其厅及菜；与人同食，当正己前；与人同学，当敬先胜己；与人同住，当任处分；与人同学，当念教未解。人施恶於己，已受恶，不得有怨，不得怀怨志报於人。与女人共语，不得正视面容笑相对。与女人同渡水，不得正眼视之。失物不疑以同学及众人，失物当委运自悔，多罪多灾疾，当恭己自责念，改往修来。当忍人所不能忍，当割人所不能割，当衣人所不能衣，当食人所不能食，当学人所不能学，当容人所不能容，当受人所不能受，当断人所不能断。无使精神浮散，真想不通，身不洁净，魂魄离人。有心则天真断绝，魔官不能降；有家则三毒不灭，三真不居；有身则众邪不去，精思无应。当心静寂漠与真树，当安玄泉，不使妄动，先灭识藏见，然后真人见。观身戒从第五至二百一十六，无上正真之道，名玉清智慧中元戒品。下出上元戒品，下出上元戒八十四：道学当念菜食为常，当念先度人后度身，当念居山林、幽静精思，当念烧众名香、流芳诸天、彻魔境界，当念在贤众、听受妙音，当念请受三宝洞经、勤身供养，当念立功度人、终劫不倦殆，当念执师友本德、终劫不殆，当念国中清静、王化太平、无有不道，当念邻国有道、各守境界，当念祝愿百姓、令常安完，当念万物为先、不得道已，当念远鬼神、不敬不慢，当念远外术禁忌之道，当念远声色歌舞之术，当念无疑惑圣文、损益科法，当念无求无欲，当念崇本守真，当念口不违心、心不负形，当念清白守真，当念一无异想、想念惟空寂，当念寂寂安宁、咸无苦痛，当念世间忧危之人、罪系苦恼，当念天子圣明弘道、皇家日盛，当念君臣相辅、常有保道，当念天地日月、风雨霜雪以时，当念父母养我因缘，当念七世父母、上升天堂，当念我师、早得登度，当念我同学人、来测道源渊奥典章，当念同志、转相教导、令入正道，当念不违其口所谓之文，当念视人父母如己父母，当念视人子过己子，当念视人身过己身，当念视人伤身、痛过己身，当念视人辱恶过其身，当念我宿命、因缘根断，当念我生树已枯、神合大无、无数之劫、体合道真，当念胎根已绝、不能生世因缘种亲，当念三徒路塞、地狱长休，当念中食养神、弃诸肥滋，当念慎大法、常存三宫真元子丹，当念观世和光、不骄於俗，当念三宝经戒、常诵不辍，当念存雌一、诵大洞经、眇若神对，当念登仙度世、乘云驾龙，当念欲见同师之人，当念见真人道士、修行法事，当念见圣主治世、海外稽首、乘风向化，当念食天厨自然之膳、无饥渴之想，当念与天真共对、淡然无为，当念使仙童玉女，当念东游青林东华，当念西游安养西华，当念北游碧罗北华，当念南游太丹南华，当念游遨留憩玉京、昆仑中华，当念游上斋堂、讲详圣道、敷释渊赜，当念游玉清七宝宫、礼三元天尊，当念游玉清丹霞宫、礼太上二十四高圣，当念游紫宫、礼洞真三十九高圣，当念游太上玉京七宝流霞高荫盖玉林、礼太上天尊、十方大圣、终劫复始，当念游三十六天黄金宫、礼天帝，当念游九天黄金晖宫、礼天帝，当念游六天七宝宫、观化大魔王、见度我籍以入仙品、永离泉曲之簿，当念游诸天宫宅、与天帝问道论经，当念游日月宫殿、光明焕赫、礼见日月王、饮以日月华金汋之浆，当念游大梵天流景宫、礼下仙及天帝众圣、听诸霄绝雅妙音，当念游诸天七宝林、反生灵香、流芳逆风、闻二千里外、狮子飞龙鸣啸其间，当念游诸天、沐浴安坐莲华之上、香洁自然流汩、诸天池皆如一处人快乐，当念游诸天、听诸天技乐、无世间之想，当念游十方外天，祀大圣众无上正真人，当念游天地名山隐宫洞室、礼圣众先得道人，当念隐秘天真名讳、不犯我口，当念以为道经、无见异念、恒令心虚意大、思志玄虚、安雅空寂。观身戒从第五至三百首，太上无极之道，名高上玉清智慧上元戒品。之微天帝曰：若奉戒，弟子独宿山林可畏之地，鸣天鼓二七通。心存戒，神卫三重，祆鬼不敢近，福德恒随身，诸天善神，各各应护也，先是冤家债主，皆生慈心矣。
　　要修矜仪戒律妙卷之六竟
　　要修科仪戒律钞卷之七
　　三洞道士朱法满编
　　罪报科
　　夫净心直道，王法所不能加；动念全真，地狱去来无畏。若以六根取着，五道轮回，轻重出自，身行报对，皆由己分，毫分不失，冥府书愆。《三元品戒经》曰：天官三十六曹，地、水各四十二曹，三官九署百二十曹。曹置一考，官百二十考，吏一千二百考，兵万二千考，士随人生时作罪，以考促之。
　　三元罪戒品目
　　天官：一宫中府，十二曹。
　　地官：一官中府，十四曹。
　　水官：一宫中府，十四曹。
　　上真禅号高下尊卑功过仪典；
　　上真众圣朝礼旋行功过仪典；
　　上真大圣游宴从驾功过仪典。
　　上真总校生死图箓功过；
　　上真总领生死命籍算录功过；
　　上真总领生死功德轻重功过；
　　上真总领鬼神功德报叔转轮功过；
　　上真总领鬼神幽责开度功过；
　　上直总领升度死魂更生轻重功过；
　　上真总领死魂受炼安灵功过；
　　上真总领神仙得道年月品秩功过；
　　上真总领万魔谣歌之音功过。
　　学上道，不信经戒，怀疑两心之罪；
　　学上道，轻慢圣文，评论经典罪；
　　学上道，轻慢师主，违师主盟誓罪；
　　学上道，毁谤师父，不崇大义罪；
　　学上道，窃取经书，无有师宗罪；
　　学上道，学无师而授弟子罪；
　　学上道，诱取经书而传弟子罪；
　　学上道，得经书而无师盟戒受罪；
　　学上道，受经不依经科年月传授罪；
　　学上道，受经传授非其人罪；
　　学上道，受法师门，无开度之功罪；
　　学上道，无功而传授弟子罪；
　　学上道，传法宿奏不合而传罪；
　　学上道，传经不宿奏五帝罪；
　　学上道，传经无信，贱道法之罪；
　　学上道，遏断贤路，自取功名罪；
　　学上道，朝半八节，不礼师罪；
　　学上道，不修斋直之罪；
　　学上道，斋直不精之罪；
　　学上道，诵经越略之罪；
　　学上道，旋行越次争竞罪；
　　学上道，恚怒师尊父母罪。
　　学士及百姓子，攻击善人罪；
　　学士及百姓子，恶口赤舌罪；
　　学士及百姓子，评论师主百姓罪；
　　学士及百姓子，饮酒失性罪；
　　学士及百姓子，杀生阴贼罪；
　　学士及百姓子，贪欲骄逸罪；
　　学士及百姓子，秽浊道法罪；
　　学士及百姓子，咒诅神鬼罪；
　　学士及百姓子，杀害众生罪；
　　学士及百姓子，绮言两舌不信罪；
　　学士及百姓子，奸淫秽浊罪；
　　学士及百姓子，盗窃人物罪；
　　学士及百姓子，嫉贤妬能罪；
　　学士及百姓子，背师恩爱罪；
　　学士及百姓子，欺背口舌罪；
　　学士及百姓子，泄露天文罪；
　　学士及百姓子，毁谤经法罪；
　　学士及百姓子，修经中悔罪；
　　学士及百姓子，不忠於上罪；
　　学士及百姓子，罔略於下罪；
　　学士及百姓子，欺罔同学罪；
　　学士及百姓子，欺罔百姓罪；
　　学士及百姓子，口善心恶罪；
　　学士及百姓子，说人过恶罪；
　　学士及百姓子，轻慢三光罪；
　　学士及百姓子，秽慢神鬼罪。
　　右六十条罪，由天官一宫中府十二曹，地官一宫中府十四曹，水官一宫中府十四曹，风刀考官主之。
　　天官：左宫左府，十二曹。
　　地官：左宫左府，十四曹。
　　水官：左宫左府，十四曹。
　　学士及百姓子，妒同学罪；
　　学士及百姓子，淫华妄语罪；
　　学士及百姓子，贪利无厌罪；
　　学士及百姓子，精禄重宝不施散罪；
　　学士及百姓子，乐人宝物入己罪；
　　学士及百姓子，愿人伤败流散罪；
　　学士及百姓子，私畜刀杖兵器罪；
　　学士及百姓子，屠割六畜杀生罪；
　　学士及百姓子，射刺野兽飞鸟罪；
　　学士及百姓子，烧山捕猎罪；
　　学士及百姓子，捕鱼张筌罪；
　　学士及百姓子，金银器食罪；
　　学士及百姓子，贪乐荣禄虚正罪；
　　学士及百姓子，烧败见物罪；
　　学士及百姓子，饮食投水中罪；
　　学士及百姓子，贪浊滋味肥荤罪；
　　学士及百姓子，贪食五辛罪；
　　学士及百姓子，草书伪意罪；
　　学士及百姓子，合聚草众罪；
　　学士及百姓子，图谋人妇女罪；
　　学士及百姓子，心谋国事罪；
　　学士及百姓子，图谋人家物事罪；
　　学士及百姓子，粗物易人好物罪；
　　学士及百姓子，交关天子侯王罪；
　　学士及百姓子，干知天时星宿罪；
　　学士及百姓子，火烧田野山林罪；
　　学士及百姓子，斫伐树木摘果华罪；
　　学士及百姓子，与恶人交游亲近罪；
　　学士及百姓子，交关流俗华竞罪；
　　学士及百姓子，在人中独食之罪；
　　学士及百姓子，与世间交关婚姻事罪；
　　学士及百姓子，放荡世间伎乐罪；
　　学士及百姓子，面誉世人阴毁人罪；
　　学士及百姓子，说人尊上善恶罪；
　　学士及百姓子，泄露人阴恶私鄙罪；
　　学士及百姓子，攻击善人祸生无端罪；
　　学士及百姓子，妄视人书疏司微罪；
　　学士及百姓子，与女人行独语罪；
　　学士及百姓子，男女同座群居罪；
　　学士及百姓子，男女共食交错衣物罪；
　　学士及百姓子，男女教化不善罪；
　　学士及百姓子，自贵憍逸罪；
　　学士及百姓子，因恨报冤罪；
　　学士及百姓子，离别家室罪；
　　学士及百姓子，落子伤胎罪；
　　学士及百姓子，亲宗族疏异姓罪；
　　学士及百姓子，毒药投水伤生罪；
　　学士及百姓子，偏爱弟子罪；
　　学士及百姓子，收集人众罪；
　　学士及百姓子，投书赞世人罪；
　　学士及百姓子，自许用性之罪；
　　学士及百姓子，妄作忌讳罪；
　　学士及百姓子，希人物事罪；
　　学士及百姓子，评论师友长短罪；
　　学士及百姓子，轻慢经教法言罪；
　　学士及百姓子，薄贱他人老病罪；
　　学士及百姓子，弃薄乞人罪；
　　学士及百姓子，承势以陵世间罪；
　　学士及百姓子，阿党所亲罪；
　　学士及百姓子，父母兄弟别离各居罪。
　　右六十条罪，由天官左宫左府十二曹，地官左宫左府十四曹，水官左宫左府十四曹，太阳水官考吏主之。
　　天官：右宫右府，十二曹。
　　地官：右宫右府，十四曹。
　　水官：右宫右府，十四曹。
　　学士及百姓子，瞋恚弟子罪；
　　学士及百姓子，恚责世人罪；
　　学士及百姓子，不放生度死罪；
　　学士及百姓子，富贵忘师罪；
　　学士及百姓子，食诸天斋果忘道罪；
　　学士及百姓子，信人言恚师主罪；
　　学士及百姓子，唱论人恶事罪；
　　学士及百姓子，笑人顽暗贫贱罪；
　　学士及百姓子，劝人为恶事罪；
　　学士及百姓子，禁人作善事罪；
　　学士及百姓子，快人过失罪；
　　学士及百姓子，去就背向罪；
　　学士及百姓子，五岳三河无简名罪；
　　学士及百姓子，污秽五岳三河罪；
　　学士及百姓子，夺人所欲罪；
　　学士及百姓子，驰骋流俗争竞世间罪；
　　学士及百姓子，庆吊世间求悦众人罪；
　　学士及百姓子，仍他人功为己德罪；
　　学士及百姓子，名人饮食好恶罪；
　　学士及百姓子，惊怛百姓衰厄罪；
　　学士及百姓子，惊怛鸟兽促着穷地罪；
　　学士及百姓子，惊怖老小之罪；
　　学士及百姓子，轻陵官长有司罪；
　　学士及百姓子，论议世间曲直罪；
　　学士及百姓子，妄论国家衰盛罪；
　　学士及百姓子，施惠追吝罪；
　　学士及百姓子，笼飞鸟走兽罪；
　　学士及百姓子，快人家丧祸罪；
　　学士及百姓子，以棘刺横人行道罪；
　　学士及百姓子，拜礼鬼神之罪；
　　学士及百姓子，裸形三光之罪；
　　学士及百姓子，呵骂风云雷雨罪；
　　学士及百姓子，换借不远之罪；
　　学士及百姓子，罔人求荣称罪；
　　学士及百姓子，傲慢三宝轻忽天尊罪；
　　学士及百姓子，谋人君长师父罪；
　　学士及百姓子，劝人不孝父母兄弟罪；
　　学士及百姓子，矫称自异号为真人罪；
　　学士及百姓子，信用外道卫邪见罪；
　　学士及百姓子，无经师说学欺诈人神罪；
　　学士及百姓子，衣服盈余弗散穷人罪；
　　学士及百姓子，窃写人经戒慢露罪；
　　学士及百姓子，荣饰衣褐华丽罪；
　　学士及百姓子，身不洁净上高座罪；
　　学士及百姓子，秽慢师门不恭罪；
　　学士及百姓子，师有哀忧不建斋请
　　罪；
　　学士及百姓子，弃师父追世盛罪；
　　学士及百姓子，豪贵随逐希望罪；
　　学士及百姓子，师疾厄不侍省罪；
　　学士及百姓子，远危厄逐宽乐罪；
　　学士及百姓子，出入道户不关启罪；
　　学士及百姓子，妄与他人入道户语罪；
　　学士及百姓子，斋请不为三官迁功罪；
　　学士及百姓子，自愁家门不念他穷厄罪；
　　学士及百姓子，家有丧疾怨道咎师罪；
　　学士及百姓子，得师经道而自称己得罪；
　　学士及百姓子，传师道法不折送功信罪；
　　学士及百姓子，八节不请师言五帝罪；
　　学士及百姓子，遨游无度纵恣罪；
　　学士及百姓子，登高望下罪。
　　右六十条罪，由天官右宫右府十二曹，地官右宫右府十四曹，水官右宫右府十四曹，太阴水官考史主之。
　　《真藏经》曰：盗窃人物者，死入金槌狱；妄取人一钱以上者，死入镬汤狱；妄言绮语者，死入拔舌狱；因恨杀人者，死入五牢大地狱；贪瞋痴很者，死入大槛狱；慢老欺人者，死入丰都狱；咒诅毒心者，死入八闼狱；骂詈高声者，死入迷犁狱；訾毁谤人者，死入北寒狱；两舌便佞者，死入火山狱；持人长短者，死入确地狱；好言人恶者，死入黑暗狱；毁善自誉者，死入大剑狱；自骄我慢者，死入憔火狱；蓄毒药人者，死入石灰狱；投书潜人者，死入黄泉大闼狱；轻慢经教者，死入障明狱；谤毁圣文者，死入铜火狱；恃威凌物者，死入炎炉狱；杀生淫祀者，死入沸山狱；烧野山林游猎者，死入分形狱；评论师长者，死入磨山狱；贪惜财物者，死入饿鬼狱；言人阴事者，死入黑水狱。
　　要修科仪戒律钞卷之七竟
　　要修科仪戒律钞卷之八
　　三洞道士朱法满编
　　斋名钞
　　夫入静登真，要资斋戒，假其形外之法，以畅心内之仪。《度人经》云：天地运终，亦当修斋、行香、诵经；星宿错度，日月失昏，亦当修斋、行香、诵经；四时失度，阴阳不调，亦当修斋、行香、诵经；国主有灾，兵革四兴，亦当修斋、行香、诵经；疫· 毒流行，兆民死伤，亦当修斋、行香、诵经；师友命过，亦当修斋、行香、诵经。夫斋戒诵经，功德甚重。上消天灾，保镇帝王；下禳毒害，以度兆民。生死受赖，其福难胜。《圣纪经》云：斋有六种，第一上清斋，有二法：一者，绝群独晏，静气遗形；二者，清坛肃侣，依太真仪格。先拔九玄，次及家门，后及己身。第二灵宝斋，有六法：一曰金箓斋，救度国王；二曰黄箓斋，拔度祖世；三曰明真斋，忏悔九幽；四曰三元斋，首谢犯科；五曰八节斋，忏洗宿新之过；六曰自然斋，为百姓祈福。第三洞神斋，精简为上，绝尘期灵。第四太一斋，以恭肃为首。第五旨教斋，以清素为贵。第六涂炭斋，以勤苦为功。以此诸斋目，自古至今，仪格甚重，时移代异，不无详略於灵宝斋中，或为半景。半景之斋，即是宿启，宿启斋无言功，唯只一时、两时忏悔，亦不三时上香，既阙步虚，亦略礼经一节，或小小斋中三叹，愿随时去取，逐便制仪，既非大集，心达而已。
　　斋月钞
　　《三元品戒》云：正月，天官检校之月；七月，地官检校之月；十月，水官检校之月。此三月，并可长斋。《度人经》 云：正月长斋，为上世亡魂；七月长斋，以为己身；十月长斋，安镇国祚。
　　《明真科》曰：正月、三月、五月、七月、九月、十一月，一年六斋月。《旨教经》云：此六斋月，上三天，令天帝太一使者，司察天下人过失。此日能
　　斋，令除十苦，拜谒太上。《上清八道秘言经》云：正月、三月、四月、六月、七月、八月、九月、十月、十一月，此九月，九真斋月。
　　斋日钞
　　《玄都大献经》曰：正月十五日，天官校戒，上元斋日；七月十五日，地官校戒，中元斋日；十月十五日，水官校戒，下元斋日。此三日能斋，三官勒名善簿。《皇人本行经》云：月中三斋，一日，十五日，二十九日，乃可清斋。《上清飞玄经》曰：西王母常以正月、二月、四月、六月、七月、八月、九月、十一月、十二月，一年十月，月三日、五日、九日、十五日、1 一十五日，一月五日，清斋摄心。元始锡禅，西元九灵上真仙母，给九色凤衣，凤云之舄，神凤紫轮，飞行羽盖，二十四乘，令百姓子男女人，至此日，能清斋诵念，随心获果，去三千之重罪，契九天而受福。《圣纪经》云：正月七日，名举迁赏会；七月七日，名庆生中会；十月五日，名建生大会。右三会之日，三官考核功过，依日斋戒，呈章赏会，以祈景福。又云五腊曰：正月一日，名天腊；五月初五日，名地腊；七月七日，名道德腊；十月一日，名民岁腊；十二月节日，名王侯腊。五腊通三元，名八解日，皆可设净供，建斋求福，兼祀先亡，名为孝子，得福无量。余日名为淫祀，有罪。
　　《明真科》曰：月一日、八日、十四日、十五日、十八日、二十三日、二十四日、二十八日、二十九日、三十日，名为十直斋。《旨教经》曰：一日，北斗下；八日，北斗司杀鬼下；十四日，太一使者下；十五日，天帝下。天帝下者，日月星宿，诸官俱下。十八日，天一下；二十三日，太一八神使者下；二十四日，北辰下；二十八日，下太一下；二十九日，中太一下；三十日，上太一下。太一下者，日月五星、二十八宿、璇玑玉衡、七星北斗、司命司录、司罚司杀、大圣尊神、妙行真人、天帝大王俱下。当此之日，天神地祇，莫不倾悚，周行天下，伺人善恶。其日有执心精进，不违经教，亲敬守戒，诵经行道，远宣法教，太一欢喜，益其算禄，度着左契，刻名玉箓，拜为真人。其日若杀生，诈欺淫盗，骂辱道士，訾毁经教，太一大怒，减其算禄，度着右契，下名三官，称为罪人。若甲子日，太一遣中台大使下；八节日，太一八神下。此日并摄斋，太一欢悦。庚申日，身中伏尸上，言人罪过。本命日，受法之身，吏兵上天，计人功失，并须摄斋。《三皇内文》曰：甲子日，天皇直官下，以夜半时；甲戌日，天皇直官下，以黄昏时；甲申日，地皇直官下，以哺时；甲午日，地皇直官下，以日中时；甲辰日，人皇直官下，以食时；甲寅日，人皇直官下，以平旦时。右天官下直，五岳四渎之神，各依方列位，料察善恶，言功记过，无不上闻兆。当以其日修斋，定箓南昌。丁卯日，天皇直官下，以日出时；丁丑日，天皇直官下，以鸡鸣时；丁酉日，地皇直官下，以日入时；丁亥日，地皇直官下，以人定时；丁未日，人皇直官下，以日昳时；丁巳日，人皇直官下，以禺中时。右六丁日，是三皇之阴神日也。依日持斋，五岳真人各遣五神营卫，记名仙箓也。
　　斋时钞
　　《千真科》曰：斋时，先步圭取影。天阴日，以水刻分时。《皇人本行经》曰：斋依时，不依时。法先坚尺圭，圭上为尺寸，於中庭，依二十四气，取圭影之长短，以为法焉。立春后，影长六尺五寸以为时，五尺六寸为非时。雨水后，影长六尺以为时，五尺二寸为非时。惊蛰后，影长五尺五寸以为时，四尺七寸为非时。春分后，影长五尺以为时，四尺二寸为非时。清明后，影长四尺五寸以为时，三尺七寸为非时。谷雨后，影长四尺以为时，三尺三寸为非时。立夏后，影长三尺五寸以为时，二尺七寸为非时。小满后，影长三尺以为时，二尺二寸为非时。芒种后，影长二尺五寸以为时，一尺七寸为非时。夏至后，影长二尺以为时，一尺二寸为非时。小暑后，影长二尺五寸以为时，一尺七寸为非时。大暑后，影长三尺以为时，二尺二寸为非时。立秋后，影长三尺五寸以为时，二尺七寸为非时。处暑后，影长四尺以为时，三尺二寸为非时。白露后，影长四尺五寸以为时，三尺七寸为非时。秋分后，影长五尺以为时，四尺二寸为非时。寒露后，影长五尺五寸以为时，四尺七寸为非时。霜降后，影长六尺以为时，五尺二寸为非时。立冬后，影长六尺五寸以为时，五尺七寸为非时。小雪后，影长七尺以为时，六尺二寸为非时。大雪后，影长七尺五寸以为时，六尺七寸为非时。冬至后，影长八尺以为时，七尺二寸为非时。小寒后，影长七尺五寸以为时，六尺七寸为非时。大寒后，影长七尺以为时，六尺二寸为非时。《皇人》曰：诸善男女，持斋不失，节度童子记名天官簿中。若犯戒失度，为地官所考罚。
　　法师钞
　　《玄都律》云：夫斋者，正以清虚为体，恬静为业，谦卑为本，恭敬为事，战战兢兢，如履冰谷，肃肃栗栗，如对严君。至经句处起礼拜，当一心称善，随意愿念，唯令丹苦，必蒙感应。今以建斋之家，非不用意应赴之者，多不存法，特由大德我慢，使下讹怠，钞集此律，略示恭勤。《自然诀下》曰：夫感天地，致群神，通仙道，洞至真，解积世罪，灭凶咎，却怨家，修盛德，治疾病，济一切物，莫近乎斋。《金箓简文》 曰：登斋，当举高德法师一人，都讲一人，监斋一人，侍经一人，侍香一人，侍灯一人。明日行道，各典所署师一人，广须宣令。
　　《太真科》曰：若就斋戒仪轨，大德之人，应当前行前坐，约语徒众，必使齐整，勿使主人有所嫌鄙，或各争异论，无有畏忌，非唯道俗，贤善同恶，亦乃十方大圣冥鉴，为罪招殃，各自己受。
　　《太真科》曰：作斋之家，请清廉道士，患无多耳。请人不限於数，令不笃信者闻之，生於归敬，自积福德，非斋不济。然清廉之人，实堪归敬；贪淫之辈，人我甚高。就请应物，恒希先首，设所简选，曾不责躬，为建福家，作大患害，能自退省，是称道子。《金箓简文》 曰：建斋之家，未至一宿，当自沐浴，洒扫内外，丁劫大小，斋等一心。
　　《太真科》曰：斋官宿到，悉香汤沐浴毕，俱入法堂，宣示科戒，威仪庠序。有违一刑律论。科曰：不从法师，各私用意，二刑论。科曰：不及宿启，不得入斋，今时之人，明朝尚阙行道。今夜宿启，岂为存怀，或贪求外缘，或房中睡卧，分简受职，即有阙如。明日行香，乃生推注，当由法师，夜不宣告。临事沸乱喧争，一则冥府书愆，二则交违法事，三则不生敬信，四则福善无凭。论云：为不善於显明之中者，人得而诛之；为不善於幽暗之中者，鬼得而诛之。明乎人，明乎鬼，然后能独行。老君云：天网恢恢，疏而不失。既当主人礼供，岂得坐致愆殃，幸各思之，令从己悟。
　　《太真科》曰：斋官具受宣告，不得与外人交言，二刑论。科曰：斋日清静，存神念道，标门断客，内外禁隔。
　　《千真科》曰：建斋之家，未至三日，洒扫内外，於门首坚一长膳标门，使人客知之，荤辛之倡，不敢至家，敬信之人，来乃恭肃。
　　都讲钞
　　夫行斋引众，唱说为先。知去就之仪，定早晚之节。《敷斋威仪》曰：都讲，其职也，克明正典，诠举职任，至如行道时节，礼诵容止。先鸣法鼓，次引朋众，法则执仪，敬凭唱说。夫以建斋行事，都讲要用明能：一则参详法师，二则知主人斋意，三则先定时节，四则击鼓鸣钟。若参详法师者，先取法师进止，可不进退，要共评论，不得自出一意，专制法徒。若知主人斋意者，若主人吉乐斋，威仪悦众，若主人疾厄斋，勤苦为务，先定三时、六时行道之数。《金箓简文》云：朝、中、日入、人定、夜半、鸡鸣，为六时行道。若三时者，朝、中、人定而已。
　　《太真科》曰：凡为人告斋，皆三时下，息苦救急，谢罪消灾。请福，皆昼夜诵咏祝愿，不得卧息，若积日疲困，分时下息，读经说戒，昼夜不辍，行道齐同，不得亏阙。若斋官病则启告，众则退出斋堂。斋所严肃，不得养痾，养痾别房，勿喧斋所。若幸堪在斋，登堂整肃，不得低睡，密相督励，不须行罚，行罚参差，乖祈感之至乎。常修习用黜罚之科，使内外齐同，令改昏见晓。师不得滥罚弟子，弟子受罚，不得有辞，所罚必谬，许有薄诉，达心而已。不得苦言，苦言怨己，师与弟子，同五行论。若三时行道，当中后下息至哺时，夜半下息至鸡鸣，余皆上讲诵经。若六时行道，当中后下息至哺时，黄昏后下息至人定，夜半后下息至鸡鸣，三时下息，余时皆上讲诵经。使心目同注，意念玄虚，举动施为，每依仪典。若击鼓鸣钟，招仙集圣，法鼓有二：一则叩齿，二则金钟玉磬。一则叩齿者，《威仪》云：先鸣法鼓，次引朋众。然鸣法鼓，或三通、七通、九通、十通、十二通、二十四通、三十六通、四十九通、七十二通、八十一通，随时所用。《老君经序》云：叩齿三，咽液三也。《升玄经》云：即便叩齿七通为七曜，道明当发故。《生神章》云：叩齿九通。《升玄》又云：叩齿十二通，三嘘。又云：叩齿二十四通。《度人经》云：叩齿三十二通，上闻三十二天。《升玄经》云：天师西向叩齿七七四十九通，太上东向叩齿七十二通。又云：太上叩齿九九八十一通。《上清八道秘言经》曰：叩齿之法，左左相叩，名曰折制天钟；右右相叩，名曰震椎天磬；中央上下对相叩，名曰严鸣天鼓。若卒遇凶恶不祥，当折天钟三十六通；若经凶辟邪、威神大祝，当椎天磬；若存思念道、致真招灵，当呜天鼓。叩齿虽一，其实有三，故凶恶而畏天钟之响，山神而摄天磬之洞，招神而肃天鼓之震矣。宫商有节，希微内感，不可以一槩而求，不可以偶然而合召也。《酆都记》云：鲍助，济北人，年四十余，亦无道术，中风至口面，齿常自啄。年得一百二十七后，遇大水，随长寿河而死。北帝数遣杀鬼取之，鬼不敢近。鬼官问其故，杀鬼答云：此人乃多方术，以制於我，常行叩齿，鸣打天鼓，以警身神，神不得散，鬼气不得入也。二则钟磬者，《太真科》曰：斋堂之前，经台之上，皆悬金钟玉磬，钟磬依时鸣。行道上讲，悉先叩击，非唯警戒人众，亦乃感动群灵，神人相关，同时集会，弘道济物，盛德交归。又曰：法身叩钟，清严束带，谛心存神，与己相见，调槌正击，渐微至着，数十二、二十四、三十六，随众多少。《皇人本行经》曰：鸣钟，正法服，先至钟所，手执钟槌，祝曰：圆槌震法钟，流声徧十方。入下通长夜，登高响玉房。九幽闻离苦，七祖上仙堂。鸣三下，法阴数生於二，成於十。爪弹十下，发长牙之音，阳数生於一，成於九。次引九槌，震琼瑶之响。三下者，上闻清微、禹余、大赤之三天，中应无色、色、欲之三界，下警地狱、饿鬼、畜生之三徒。三天，三界，三徒，三三为九，故九槌也。敛长法，敛长二十七槌，上九通九天之道君，中九觉九宫之真帝，下九招九幽之苦魂。连三下，合四九三十六槌，上闻三十六天帝，中应三十六部尊经，下彻三十六地户。若得法，左仙童记善；若失法，右玉女记恶。明各详之，犯科冥考。《玄都律》曰：若都讲行事不唱，自罚香一斤。今出家之人，不依节制鸣钟，信任在下，师主又无轨仪，非但依帔鞋履不端，亦乃迟疾之节失度，一则人闻可丑，二则龟镜失常，写图样以示人，庶当来而可轨。
　　监斋钞
　　夫道因圣显，福寄人弘，若不纠弹，无遵典宪。《敷斋威仪》云：笃励亏怠，弹纠愆过，不偏不党，无隐无滥，秉执宪章，务存允惬。然所为法事，要假其人，若不切磋，何取成例，只可依法，勿惜人情。《升玄经》云：监斋十事。一者，令设供之家，先斋前三日， 投辞於法师，陈说所愿，并修所、请斋人姓名、道位多少，法师受辞，即对辞主腾辞，上刺请监斋官属；二者，令供主还家，更报所请斋人云，已投辞上刺讫，宜各洁净，勿与俗人共同床座，莫作诸恶、不善之行，此至斋竟，保全身口意，一如太上威仪之令；三者，令供主不得盗鬼神之余物，及市买熟食以供斋人；四者，令供主见有异人闻斋、欲来听经者，不得计饮食之费，遏截不听；五者，令供主上刺讫，还家便於静室、斋堂，烧香明灯，为监斋官属，当下监察；六者，供主不得辞托斋事，不供当宾客；七者，当令供主解斋布施，随家丰俭，一钱一缕，亦足表心；八者，令供主不得缓带裙裳，如给使法；九者，令供主不得迎师，有人去便不送，是去就异心，皆思忘义；十者，不得令供主因解斋之余，以解神福，是名贪利惜费，无恭肃心。
　　《玄都律》云：主人内外，不预相检勑，音声高厉者，罚油五升；若主供办，诸物有阙，罚油二升；若执纠见过，不弹私隐，罚油六升；若受阙不启上补，罚油三升；若斋人妄言绮语，论及私鄙，罚香一斤、油五升、朱三两。
　　律曰：若有犯威仪、弹纠不伏者，当启告三宝，退出斋次；若弹纠不实，以罪罪之；若上座法师，自觉有失，须收愆送失，如不自收，监斋准法弹纠；若法事有亏，从一至三，监斋依事罚纠，若从三以上，断功削除，宣示同学，不得容在法座；若监斋容纵不纠，亦与同罪。
　　侍香钞
　　夫水以洗尘，香能破秽，假兹百和，托信三清。《敷斋威仪》云：侍香，其职也。炎炉肃整，芳馨恒然，使毕夜烟流，终朝火续，此法事之所先，宜晨昏而勿怠。《本际经》云：散天香花，犹如雪下，缤纷芳馥，悦乐众心。又云：焚百和反风名香，散万种天树宝花。《众篇经》云：飞香八凑，流电扬烽。又云：金童扬香，月宫散花。《定志》云：百和宝香，不焚自熏。《升玄经》云：香气苾芬，熏於八方。《五符序云：然百和之香以破秽。又云：烧香醮五帝，看流芳所归。气正上中央，黄帝先降；气东流者，青帝先降；气南流者，赤帝先降；气西流者，白帝先降；气北流者，黑帝先降。
　　《玄都律》曰：诰朝拜竟，其日烧香，灾殃自灭。违律，罚算一纪。
　　《玄都律》云：若翻覆香火，罚香二斤；若侍香烟中绝；罚油四斤；若临烧香突行，罚油二斤；若行香不洗手、漱口，罚油二斤。《登真隐诀》曰：香者，天真用兹以通感，地祇缘斯以达言。是以祈念存注。必烧之於左右。特以此烟能照玄达意，亦有侍卫之者宣赞辞诚故也。又云：建城县及高陵，并有然石一烧，令赤便永不糜耗，得一九以烧香，实为省要。
　　侍灯钞
　　夫就斋入静，灯烛居先，朗耀八门，光晖九夜，续明之功既举，长更之福可修。《敷斋威仪》云：侍灯，其职也。兰釭晚映，系明西日，灼烁坛场，照灼清夜。若遇雨权停，值风暂息，宾主参详，与时兴废，幸勿抑断，用亏成典。《登真隐诀》曰：真人摄日晖以通照，役月精以朗幽。
　　《四极明科》曰：立春、春分之日，然九灯於中庭；立夏、夏至，然三灯；立秋、秋分，然七灯；立冬、冬至，然五灯；本命之日，然十二灯。夜半，露出灯下，春则向东，夏则向南，秋则向西，冬则向北，本命则向太岁，叩齿二十四通，祝曰：
　　高上太真、万圣帝皇、五帝玉司、总仙监真，今日吉良，八节开陈，阳绝阴考，绝灭九阴，於今永始，拔释七玄，兔脱火乡，永离刀山，三涂五苦，不累我身，得同天地，长保帝晨，五愿八会，靡不如言。毕解巾叩头百二十过，当额向地而叩，竟复巾仰天，心念我身，今日上享天恩，赐□形骸，受生飞仙，因仰咽二十四气止。如此三年，宿愆并除，身与真同，不履五苦，脱过火乡，克得真人，游宴玉房，可谓妙诀，慎勿轻宣。《金箓简文》曰：拔度生死，建斋於中庭。土坛纵广，上坛二丈四尺，下三丈二尺，开四面四角、上下十门，门广五尺，阑纂标榜，法天象地。坛中央，安一长灯，令长九尺，上然九灯，每令光明，上照九天，下照九幽。於门外四面，各安九灯，合三十六灯，以围坛。《金箓简文》云：入堂静，明灯讫，向灯三拜，咒曰：
　　正一阳光，焰上朱烟，开光童子，一十二人，洞照一宅，及得我身，百邪摧落，杀鬼万千，光明朗彻，通真达灵，升入无形，与道自然。毕，退出堂，灭
　　灯，咒曰：
　　玄阴闭光，长灯续明，太阳已朗，八威开清，灯通太阴，光附景生，日月二真，与我合并。便灭火。本命上然灯，以照七魄；行年上然灯，以照三魂；太岁上然灯，以照一身；大墓上然灯，以照朽骸；小墓上然灯，以照太阴；堂前然七灯，以照七世；中庭然九灯，以照九幽；侠门然二灯，以照宫宅；地户然二十四灯，以照二十四生气；八方然八灯，以照八卦；中央然九灯，以照九宫；天门然十灯，以照十方；然二十八灯，以照二十八宿；然三十二灯，以照三十二天；然五灯，以照五岳。《金箓简文》曰：然灯威仪，功德至重，上照诸天，下明诸地，八方九夜，并见光明。侍灯之官，勤为用意，每令灯光竟夕。《明真斋仪》曰：於中庭，然九灯於竿上，以照九幽。坛四面，各然九灯，合三十六灯，露经中庭，巡绕九幽，灯烧香行，道礼忏也。《黄箓简文》曰：然九十神灯。
　　《明真科》曰：若有灾急，可丹书五篇真文於中庭，五方安。又上金五两、仆五龙，以镇五篇，五色纹缯之信，以镇五帝。春则然九灯，亦可九十灯，亦可九百灯；夏则然三灯，亦可三十灯，亦可三百灯；秋则然七灯，亦可七十灯，亦可七百灯；冬则然五灯，亦可五十灯，亦可五百灯；四季之月，则然十二灯，亦可百二十灯，亦可千二百灯。中央安一长竿，上然九灯。
　　《玄都律》曰：若侍灯火中灭，香一斤；若翻灯烛，罚油五升。
　　要修科仪戒律钞卷之八
　　要修科仪戒律钞卷之九
　　三洞道士朱法满编
　　衣服钞
　　夫超出尘累，依庇法城，晨夕勤修，离邪归正，以洁法服，乃可朝真，秽黩亵裳，如何谒圣。然褐是日月之象，帔为气数之衣，出入行来，弥须贵敬，一人有失，能败法徒，总以浇讹，从何取则。今时之辈，或以净衣秽慢，或以法服借人，或坐地而染尘泥，或藉床而当毡席，使神童而靡卫，令道俗以惊嗟。巾帽不整，尚累於傍人，实衣猿狙，以周公之服者矣。
　　《千真科》曰：道众威仪，事在严整，衣服清洁，轨行可观，则生世善心，诸天称叹。若形仪幔黩，不喜众心，不堪就请，毁辱道法，即是道宝有亏，断大慈种。若为众仪轨，人所钦慕，即是道宝光显，法门有寄。
　　科曰：通服中华长裙大袖，与俗有别，不得与白衣参服、袍裘皮靴，角柄食器，皆须漆素而已，不系金银铜器。若朝修行事，礼谒众圣，皆威仪法服，随法位次。若上清，衣紫；灵宝，通黄；三五，衣绛。非行事时，刻黄坏色而已，不得纹绫罗锦，炫惑时俗。女官又不得金玉钗钏，花装粉饰。一则入道通恶，二则非为敬心。
　　《太真科》曰：勿贪细滑华绮珍奇宝冠缨络，当服法服，粗识而已。净以周身，不得广大；蔽形止寒，不得重厚。过三通者，即以施人也。
　　《四极明科》曰：帔令广四尺九寸，以应四时之数；长五尺五寸，以法天地之气；裹青表紫，当全二十四条，裹全十五条，内外三十九条，以应三十九帝真之位。尔者，身备帝皇之章，便应冠帝皇之服故也。无有此服，不得妄动宝经。咏一句，则响彻九天，万帝临轩，九真存位，所应不轻。单衣诵经，天魔侵景，万精乱音，神丧气散，死入幽泉，魂魄艰辛，不得入仙。有此法服威章，给玉童玉女各十二人，典卫侍真。不得妄借异人，并犯殗秽，轻慢真如，见世间尊贵，尚不床上相闻，何况谒圣朝真，而於床上启白，此犯，冥考一百日。若於路相逢无席，得於地上礼。地上礼时，手至地，得屈指，指背着地，不使尘污掌心，名为护净。四明心礼者。又云：升玄法师，自可朝暮行心礼，不必劳形於风尘。平旦、正中、日入、人定、夜半、鸡鸣六时，常正坐东、西、南、北，务在闭目叩齿，如朝法回心，随方想礼，心念口言，便足感降天真矣。
　　《明真科》云：大慈之道，无量福田，屈折礼拜，叩头自持，以施逊谢之辞，而心丹意尽，精诚若到，自然感彻。身体疲弊，不任牵曳，可以心拜於天真，无烦於屈折。苟外饰而心怠，亦劳形於礼拜耳。信向之士，心口相应，舍香礼愿，已彻诸天，生罪死对，靡不释然，此并施於老病之仪。少壮庸人，闻之而不在意，一则返生我慢，二则无轨励物，三则事庄勤苦，四则信敬无从。《黄箓简文》云：礼拜之时，东方九拜，东南方十二拜，南方三拜，西南方十二拜，西方七拜，西北方十二拜，北方五拜，东北方十二拜，下方十二拜，上方三十二拜，日宫三拜，月宫七拜，星宿九拜，五岳再礼。此则略举一斋，众斋并藉礼拜为务，各以端坐，何显威仪。《定志经》云：叩头自搏，血出斛数，亦要莫止，此则施於少壮年堪之仪。
　　坐起钞
　　夫入道崇真，次位、行坐、倚立，须依典仪，人不位分，法则无绪矣。
　　《千真科》曰：入众坐起，皆有法则。若坐时，男先上左脚，正履近床下；次上右脚，徐徐手拓床。近前，下左脚取履；次下右脚，安徐徐而起。女前右脚。若入堂时，先於门外，端衣笏，正褐帔，东身敛简，存想堂中法众，如十方天尊、如得道众圣、如现在国王、如州县府主。若入堂时，若有两头东西门，各随左右入。若门西坐者，从门西入；若东坐者，可关东入。不得於门上交过。
　　《玄都律》曰：道士女冠，登斋起居，皆当关白监斋，礼法师一拜，次礼经堂，三拜而去，还亦如法。有违，罚香一斤。到斋堂，坐不正体，罚朱半两；若坐起不庠序雅步，罚香一斤；若行不依次第，罚香半斤；若唱善声不齐，罚油五升；若坐起不揖让失仪，罚香半斤。
　　律曰：若斋次当法事，而因起居、逃遁不返，为众所纠者，罚油一升；若临行道事，与外人言，罚香一斤；若垂发驰步，罚香一斤。
　　律曰：道士大洞法师，不得与俗人同共食，食则触忤身神。违律，考病五十日。《金箓简文》曰：登斋施安，坐起威仪：法师床在西，东向坐，弟子南面安床，北向坐；师床在南，向北坐，弟子当东面安肺，西向坐；师床在东，向西坐，弟子当北面安床，南向坐；师床在北，向南坐，弟子当西面安床，东向坐。师、弟子不得同在一面坐也。又曰：坐起，皆以职位为上。职位同者，以年尊为上；年同者，当以仁德为上。又曰：坐起威仪，应起之时，弟子当先下西向侍师，然后下座。若还，师先上座，弟子即位处，礼一拜而坐。《黄箓简文》曰：奉经威仪，出入经宿，皆当朝礼经堂，动静以闻，还亦然。违犯，考由监正曹。《旨教经》云：坐起五气，上中气，次正治，次内治，次别治散气，次百五十将军箓，次七十五将军箓，次十将军筹，次童子，次仙官，上灵官，次更令。若受法同，以先受为上，后受为下，男女不得杂错。若所佩箓将军种数同日受者，当以奉道先后次。《登真隐诀》云：男女同席而坐息，列罪於北玄；若犯污秽，殃注三祖。《升玄威仪》云：法师不得坐人下坐，除势力所加；升玄法师坐起，当下本师，除受道者；升玄法师不得与鄙贱人交游往来，除行道遇伴。《升玄经》云：斋会行道时，诸正一道士，不得与上清大洞法师共同席坐；上清大洞法师，不得与五篇灵宝法师共同席坐，及传服饰衣物；灵宝五篇法师，复不得与升玄内教法师共同席坐。《盟威法师丧服仪》云：受法，从下之高，各有次位，受治箓、老君自然
　　五法、中盟、大盟、上清，即以上清为极，不见出升玄之服，相与承用升玄服制，三月大盟、上清，并服一暮。若论服之多少，足明上下。可知若据升玄一经，独称高极耳。
　　监斋钞
　　夫登斋就食，必须谨节，欢羹把椀，亦构威仪，执筋捉匙，皆须俯仰。《升玄经》云：太上勑陵阳监厨，视食有十事：一念道恩；二念师恩；三当念众为良福田；四当念主人赏别真伪，能供贤善；五当自庆得在僚隶，备充道流；六当念食主人意重，勿令众人轻说美恶，嫌择不善；七者，主人若设非法之食，不得令前；八者，若众中有求非法之食，即便黜遣，不预食例；九者，上下共相顾望，务尽庠序；十者，无畏后食，当有增减。
　　《千真科》曰：居常斋，厨下监厨一人，先自检校厨头，果菜调和，生熟气味，并令得所；次看日时圭影，天阴取漏刻。正斋时，斋时至已，鸣钟召食，各送食器於斋堂，量坐处位次。安置敛钟讫，行道叹愿。叹愿竟，各坐定矣。行水一徧，然始就食，尊卑得绪，前下先师柈，监厨人长跪擎柈於先师座前，节众人呜磬子一下，座头大德祝曰：
　　建斋，为道真，为道种、道父、道母、真人、神人、仙人、圣人，或共为道，同共饮食，长生无极。竟，柈下先师座前，次下斋官食。行食人低声各唱果菜饭食名，示众斋人各捧器物承受。若不须者，勿取大德，顾望看食，通至下周徧竟，节众人鸣磬子一下云：请就食，大众安庠正坐，无语无笑，以就食。食时，亦不鸣唇，亦无欢饮之声，亦不咯唾，亦不申声吐气，亦不惊匙打筋，上座缓食。行食之时，事事三过，从上次第。行食讫，从下收上。行食时，至是时应受，非时不得辄索。斋欲了，敛取众生饭散与众生，非监厨人不得向厨下有所科索，饮食来不及斋，即须下堂食。若强入斋堂，即名触食。众食未了，食饱辄起，即名惊座触众。若自居常斋，无先师拌，即无先师，祝即有出。众生祝食了，行饮一徧，次行水一徧，各收食器竟，、节众人鸣磬一下，唱曰：斋食已竟，各随竟下息。大德乃以次捧食器出堂，归房盥漱。监厨人检校，不得一人不出。若犯一条，对众各罚二十礼。若应俗人斋供，坐起受食并同。唯受果，不得有受、有不受，俗人恐生谏择之意，但总受之。食竟，余果并安面前，节众人鸣磬子一下，唱曰白：大众斋余长食，充主人无碍用，同者默然，不同者说三。唱讫，斋官或有父母、师主、老病，得取此余果，即起白云：某甲有父母、师主、老病，令将某果归家，饷遗上座。大德答云：好将去，若不此者，并令主人收充家中无碍用。或问曰：斋时，合出众生饭不？答曰：弃贤世界，初开元始，命行道真人，行教为主，徧尝百草，以得五谷活於人，一切饿鬼，无种植功。於斋之次，各出饭七粒，答真人德施与一切众生，名为神农饭，亦名众生饭。一切众生，得此饭一粒，能饱千日。出生饭祝三：
　　一曰：今日是吉日，斋戒向太上。中食天行厨，主人福无量。
　　二日：二玄上道、四极清灵、太一帝君，百神安宁，受粮三宫，灌溉脾灵，上飨太和，餐味五馨，魂胎之命，七液流停，百关通和，五脏华明，双皇合景，飞行上清。
　　三曰：勤修大道法，精心感太冥。真降魔魅却，众祆皆灭形。七祖生南官，兆身登上清。福既无不普，此食施众生。吃糜粥祝二：
　　一曰：今日清净，服食仙粮，行香吃粥，寿命延长。二曰：乾元亨利贞，身为入法王。糜粥入腹，五脏清凉。漱口祝曰：
　　杨枝漱口，眼目明好。愿得一枝，供养大道。道在一树、多叶多香。愿得一枝，供养十方。《升玄经》曰：中后，不得食有谷气物。有谷气者，不得以近口水、玉脂石、松木、黄精、云英、灵飞散、枸杞等，药食无时，不在禁例。《旨教经》曰：早旦吃粥，日中一食，自是之后，水不过齿。
　　《千真科》曰：若斋食时，有五事：一先当步圭驭影，二则鸣钟集众，三则行水洗净，四则打磬就食，五则说先师食祝。若不为此五事，非人净斋，名为盗食。
　　科曰：诸入斋人，每有常科。若先约三斗，不可加减，减为犯盗，多取亦然；若行食时，果菜已上，并不可长取，若意贪长取，此亦犯盗；若行食时，上座须量下座，须用多少，不可过取。《升玄经》云：上下共相顾望。
　　科曰：道法平等，不间亲疏，亦无贵贱，同处一众，护惜无偏。若人人作情，来求辄与，此不存众，众即破壤，各宜慎之。
　　科曰：若是斋时，俗人来乞食者，监厨之人，即须借问能斋以不。若能斋，与食；若不能斋，深示因果，使知罪福，非为怯惜，欲令返悟，谨守道法，是第一慈，若不示语，众生得罪。
　　科曰：住立道场，皆须众食，登斋应供，十方共同，击磬鸣钟，召集法众，非是斋人，不预斯食，同建福善，道俗无遮，限客闭门，众所同丑。或有问者，食则有限，客乃无遮，既不神通，何能供给。答曰：主客之人，互为作，本供既少，客数又多，听可均分，减口让哺，此是人情，勿宜杜绝。
　　科曰：将常住食，以私饷遗，及以归私房者，准盗论。
　　科曰：常住之物，十方共用，互相付，百代常行。不可当时，任意取用，不得共制，乃自用意，分以归私，并犯五逆罪。
　　科曰：盗十方斋供众物，或为头首，私自入己，入火坑狱，万劫方出，更入丰都，六十年考，长为饿鬼。
　　食禁忌钞
　　夫欲安身，先资食息，虽为补益五脏，亦能息害六腑，若依禁忌，可尊生矣。《老君养身经》云：人饮食，慎勿伏食甚热食，勿令汗液流入食中伤人。人食冷，勿令齿痛；食热，勿令灼唇。食毕，当摩腹三百，除百病。诸水银不得近，牙齿发断，肿善落齿。诸矾石不生入药，食之破心肝。诸桂不可日日嚼，食之损骨坏筋。诸空腹不用见臭尸，尸气入脾，舌上白膜起，口常臭，宜饮酒见之。触寒未解，食热成刺风。诸饱食，沐发作头风。铜器盖食，汗入食中，发恶疮内疽。热食汗出，勿洗面失颜色，及觉面上如虫行。饮水勿急咽，久成气病，及水瘕瘕者，癖也。饱食勿即卧，又作气病，令背疼伤。饥卒饱，反成心痴，及食癖。饱食走马，久成心瘕；饮水走，伤心饱，久成心痛；饱食大走，久成气病。诸山水土中，出泉流者，不可久常食，作瘿病。食后，必动摇，以通调百脉。醎伤筋，酸伤骨，苦伤心，皆勿多食。大渴气不行，大饱气不藏，勿生食害肠胃，冷食伤膀胱，大食百脉闭塞。食热伤肠，食冷伤胃，酸密勿多食。泄下向水浆，不见影勿饮。桃味酸，多食令人有热；杏味酸，多食伤筋骨，损人年；梨味苦，令人寒中金疮，及产妇勿食；樱桃味甘，调中益脾气；蒲萄味甘，治肠间水，调中利小便，作酒长饮，主利水道；薤味辛，利病人，除寒热，梼之涂金疮，除热去水气；苜蓿味甘，可久食利人；蓼味辛，芥味辛，除肾邪气，久食令人寒；大麦味酸，食之令人多热；芜荑味辛除邪，久食调五脏，杀长虫；小麦味甘，下热除肠热；稻米味甘，令人多热；大豆令身重多热；芜菁，一名罗伏，味苦，利五脏，轻身益气。
　　要修科仪戒律妙卷之九竟
　　要修科仪戒律钞卷之十
　　三洞道士朱法满编
　　一治屋
　　一治屋者。夫治，第一治室，靖室要瑕修治，下则镇於人心，上乃参於星宿，所立屋宇，各有典仪。
　　《太真科》曰：立天师治，地方八十一步，法九九之数，唯升阳之气。治正中央，名崇虚堂，一区七架、六间、十二丈开，起堂屋上，当中央二间，上作一层崇玄台。当台中央，安大香炉，高五尺，恒焚香。开东、西、南三户，户边安窗，两头马道，厦南户下、飞格上，朝礼天师子孙。上八大治，山居清苦、济世道士，可登、台朝礼，其余职大小、中外祭酒，并在大堂，下遥朝礼。崇玄台北五丈，起崇仙堂，七间、十四丈、七架，东为阳仙房，西为阴仙房。玄台之南，去台十二，又近南门，起五间、三架门室。门室东门，南部宣威祭酒舍；门屋西间，典司察气祭酒舍。其余小舍，不能具书，二十四治，各各如此。
　　科曰：学久德积，受命为天师，署男女祭酒二千四百人，各领户化民，阴官称为箓治，阳官号为宰守。又云：家家立靖崇仰，信米五斗，以立造化，和五性之气。家口命籍，系之於米，年年依会。十月一日，同集天师治，付天仓及五十里亭中，以防凶年饥民往来之乏。行来之人，不装粮也。又云：十月一日，到集米天师治者，十月初，太阳元气始生，故令人受命主生。十月五日清旦，朝会天师治，列行集入治堂前，北向俱拜伏地，听堂上主者，宣令科戒，不得私赉杂食，诣治门秽损真正。十月五日，言上生籍。七月七日，中会，度生命籍，考进中外法气合会之功。正月七日，众官举迁，次会劝赏迁职。又云：初入治怠惰，不念孝慈、不受主者，训；到治失礼，所言不节，违令，四刑论。
　　二治名
　　二治名者。科曰：具山治、锺茂治、白石治、冈互治，右四品，在外名别治，於内名备治，足二十四，备为二十八也。别治与三八别也，吉阳治、平都治、阿逢治、慈母治、黄金治、太华治、青城治、峨媚治，右八品游治；代元治、樽领治、濑乡治、公慕治、平公治、科里治、借阮治，右八品配治。正治有二十四：北邙治、玉局治、主簿治、平冈治、公慕治、后城治、浕口治、云台治，右下品八治；平盖治、蒙秦治、本竹治、稠粳治、北平治、涌泉治、隶上治、昌利治，右中品八治；真多治、秦中治、更除治、葛琐治、漓沅治、鹤鸣治、鹿堂治、阳平治，右上品八治。右外治四十有四，受之皆赉单衣履、纸笔墨书刀等。星宿治，二十有八，名为上治，又名大治，又名正治。上皇元年七月七日，太上大道君所立，道陵所受宣行。
　　三治所属
　　三治所属者，阳平、鹿堂、鹤鸣三治，主辰生；漓元、葛瑰，此二治主卯生；更除、秦中，主寅生；真多、昌利，隶上三治，主丑生；涌泉、北邙二治，主子生；稠粳、本竹二治，主亥生；蒙秦、平盖二治，主戌生。次中八，玄老治、云台治，主戌生；浕口、后城二治，主酉生；公慕、平冈二治，主申生；主簿、玉局、此一治非山余总是山，北邙三治，主未生。下八，太上治，太上汉安二年正月七日中时，二十四治付天师。冈互、白石二治，主午生；锺茂、具山二治，主未生。
　　四治室
　　四靖室者。科曰：道民入化，家家各立靖室，在西向东，安一香火西壁下。天师为道治之主，入靖，先向西香火存师，再拜，三上香，启愿。次北，次东，次南。讫便出，勿转顾。科曰：朝半入小治，先向西拜天师，转向东拜太上。讫出宫阅箓，东向奏章。科曰：朝拜半入治，先向北拜太上，次向东拜九气丈人，次向南拜道德君，次向西拜天师。小治并同。
　　《玄都律》曰：民家安靖於天德者，甲乙丙丁，地作入靖。小治，广八尺，长一丈；中治，广一丈二尺，长一丈四尺；大治，广一丈六尺，长一丈八尺。面户向束，炉案中央。违治，罚算一纪。
　　又云：民家曰靖，师家曰治。律曰：丙寅、丁卯、丙申、丁酉、丙戌、甲戌，皆不入治。违律，罚算四十五。入治，平坐东向，存五方气，先存功曹使者、阴阳吏，正身跪拜，心专恭肃。
　　《太真科》曰：俗人受治、立治，堂舍靖庐，皆令齐整，内外清严，分别出入，在宅西南，供养经。
　　科曰：香灯相续，存神习真，真灵来降。不得空受治职，而无室庐，而逐利养，请乞启告，秽杂不精，千灵忤气，人物疑惑，毁笑成愆。当陋居家，粗衣蔬食，急营治舍。若混杂乱误，五刑论。
　　《太真科》曰：儿童受一将军及署更令九种吏兵，此系名天曹，自得从入靖治，向省礼三拜，告急乞恩。
　　科曰：受十将军以上，并出吏兵驱使之，朝半礼拜，缘急奏章。
　　科曰：第一，更古今切令力政切明其经，禀真气，顺命施行，生出多厄，父母代受，平常七岁，受此官也。第二，更纪孟切今吕真切奉前，有违，罪考疾厄，或去失所受，今自改悔，谢罪请恩，更受后旨，教令丁宁，舍恶从善，此不隔年。第三，童子一将军箓，男女八岁至十九，皆为童子，动而蒙昧，渐染玄风。第四，成人十将军箓，男女年二十为成人，尪病愚痴，未堪受化，随时参详，量细诱进。第五，七十五将军箓，七十五箓，有仙有灵，阴气仙，阳气灵，灵主地，仙主天，天主文，地主武，武主内，文主外。若弘在师门内，伏膺左右，先受灵；在师门外，去来谘禀，先受仙。受仙后，进受灵，受灵后，进受仙，足前为百五十，箓满足也。第六，百五十将军箓，后犹是前师，不重输信，若前师授七十五后，别师进七十五，应输薪米、纸笔墨书刀、朱素如法。若未受一、十、七十五而德高者，并受百五十。又云：先灵后仙，虽相系续法也，则天自近之远，前用一，后用一符，亦不隔门之内外。右六条，名外箓。凡缘次至满足如前例，若童女而有成人之功，成人未有所受、而有殊勋异德，皆超受百五十，先仙后灵，由外成内，并用黑官。若先就一师，受一、十、七十五，后至百五十，皆目录，并出入佩带，带后者、前者，悉封箱函中，不得去失，去失输罚一半，不须重受。十、七十五者，两受之者，若后别师，皆输前箓，以付后师，积杳并送。洞渊天师子孙，受气箓，不受治，治官并隶皇坛，登坛备得而不备。受箓之后，朝礼为先，次乞恩救物，启告玄灵，称如：干部某，将军箓男女生某，不得称臣。行符勑水，治病救厄，积勤有效，师自进之。下明契箓，黄书契、六甲契、神箓、真箓、圣仙箓，右二契三箓，明土德，信为首，主府月，行黄道仙，摄镇星；赤界契、青童契、赤甲等、青甲箓，右二契二箓，明火德，礼为先，主日，行赤道仙，摄荧惑星；真一契、三五契、玄箓、元命箓，右二契二箓，明木德，仁为端，主岁星；三一契、无终箓，右一契一箓，明水德，智为源，主辰星；五色一契、太甲箓，右一契一箓，明金德，义为本，主太白星。太一券，号金券，券乃契之别名。八契有定阶，故言契太一，通八阶。故言券金者，练久弥精，变化不灭。八契如前，十箓并满，箓为十箓也。百五十将军录已下至一录天师子孙，登皇坛后，不受悉行。若未登皇坛，皆诸高德受之而传。凡学道立功，当受内外治，皆称臣妾；天师命授，皆称官都功；大治行版，署不得称生。
　　《玄都律》曰：受箓章等，有鬼吏兵於里中，可着游行。《本相经》云：问曰，祭酒授民箓得财，有罪不？答曰：祭酒人中师，万民看为则，取财不施散，后师效为法，此是罪之首，祸大殊於劫，受罪如循还，万世无休匝，天门永不容，长与三恶合。
　　章表
　　赤松子问天老平长，前以建日，己丑日未时上章，何不报？平长曰：己丑日，见扶香案赍章，到门门开，不开便去。复问平长曰：一夜一周何时开？平长曰：
　　闭，卯、巳、未、酉、亥、丑、。开，辰、午、申、戌、子、寅。
　　子日：
　　闭，子为日神· 伤师母，时不可用辰、午、申、戌、子、寅。开，卯、巳、未、
　　酉、亥、丑。
　　丑日：
　　闭，丑为日神伤牛犊，时不可用卯、巳、未、酉、亥、丑。开，辰、午、申、戌、子、寅。
　　寅日：
　　闭，寅为日神伤六畜，时不可用辰、午、申、戌、子、寅。开，卯、巳、未、酉、亥、丑。
　　卯日：
　　闭，卯为日神伤师父，时不可用卯、巳、未、酉、亥、丑。开，辰、午、申、戌、子、寅。
　　辰日：
　　闭，辰为日神伤父母，时不可用辰、午、申、戌、子、寅。开，卯、巳、未、酉、亥、丑。
　　巳日：
　　闭，巳为日神伤女妇，时不可用卯、巳、未、酉、亥、丑。开，辰、午、申、戌、子、寅。
　　午日：
　　闭，午为日神伤物类，时不可用辰、午、申、戌、子、寅。开，卯、巳、未、酉、亥、丑。
　　未日：
　　闭，未为日神伤病者，时不可用酉、亥、丑。开，辰、午、申、卯、巳、未、戌、子、寅。
　　申日：
　　闭，申为日神伤远行，时不可用辰、午、酉、亥、申、戌、子、寅。开，卯、巳、未、丑。
　　酉日：
　　闭，酉为日神伤飞鸟，时不可用卯、巳、未、酉、亥、丑。开，辰、午、申、戌、子、寅。
　　戌日：
　　闭，戌为日神伤远行，时不可用辰、午、申、戌、子、寅。开，卯、巳、未、酉、亥、丑。
　　亥日：
　　闭，亥为日神伤行人，时不可用卯、巳、未、酉、亥、丑。开，辰、午、申、戌、子、寅。
　　建日，可呈章九通，利上开化大道，收捕凶殃鬼贼。忌不上诛符破庙，伤一门及师，忌申时斗系下左行。
　　除日，可呈章十二通，利上治病，分解冢墓，列考建子孙。忌不上保护钱财，己心酉时。
　　满日，可呈章六通，利上安隐冢墓及保护钱财。忌不上解，一宅中虚，耗伤六畜，己心戌时。
　　平日，可呈章十七通，利上分解百功禁忌，收除众邪。忌不上保护钱财，六畜伤师及奴婢不吉，忌亥时。
　　定日，可呈章二十八通，利上五方保护，安镇宅。解土公虚耗。忌不上收除故气，天一伤长者，忌子时不吉。
　　执日，可呈章五通，利上收百鬼贼、解中捕者。忌不上治病，伤病者不吉，忌丑时斗系下。
　　破日，可呈章七通，利上诛房庙，收灭怪伏尺兹日死。忌不上解冢墓，绝世不吉，忌寅时。
　　危日，可呈章二通，利上度星解亡人，复连七世，牵逮子孙。忌不上安宅，伤六畜，忌卯时。
　　成日，可呈章十八通，利上录署，保护大小治病。忌不上远行保护，行人不还，凶，忌辰时。
　　收日，可呈章百二十通，利上解首谢度厄，保护六畜、家宅。己心不上解官讼，必有狱死不吉，忌巳时。
　　开日，可呈章百二十通，利收除故气，房庙千师万巫、六畜众精，室中魍魉、杂神之鬼。忌不上解亡人，复连六畜死，忌午时。
　　闭日，可呈章五通，利上解百功禁忌，破射年命。忌不上保护大小，伤钱财不吉，忌未时。
　　甲子上章，凶；甲午上章，吉利；乙丑上章，凶；乙未上章，吉利；丙寅上章，凶女坐死；丙申上章，大吉；一云忌家长丁卯上章，凶并忌阳官；丁酉上章，不吉凶死；戊辰上章，凶净忌；戊戌上章，大凶暴净忌；己巳上章，不吉；己亥上章，大吉；庚午上章，不吉；庚子上章，大吉；辛丑上章，不吉；辛未上章，三年长子坐死；壬申上章，一年长子坐死；壬寅上章，吉利一书云凶；癸酉上章，家母坐死；癸卯上章，大吉利；甲戌上章，大吉利；甲辰上章，不利、凶死；乙亥上章，家宜蚕；乙巳上章，不利、凶死；丙子上章，三人坐死；丙午上章，大吉；丁丑上章，大吉利；丁未上章，有坐死者；戊寅上章，夫妇坐死；戊申上章，不吉、凶死；己卯上章，小吉；己酉上章，大吉利；庚辰上章，大吉；庚戌上章，大吉；辛巳上章，大吉；辛亥上章，凶死；壬午上章，大吉利；壬子上章，大吉利；癸未上章，大吉利；癸丑上章，大吉利；甲申上章，吉；甲寅上章，凶死；乙酉上章，大吉一云凶；乙卯上章，不吉；丙戌上章，家有死者；丙辰上章，不吉；丁亥上章，不吉；丁巳上章，大吉利；戊子上章；小吉；戊午上章，大吉利；丁巳、戊午，凶。己未上章，大吉利；己丑上章，凶死；庚申上章，吉利；庚寅上章，大凶死；辛酉上章，凶死；辛卯上章，吉；壬戌上章，不吉；壬辰上章，吉利；癸亥上章，不吉利；癸巳上章，女坐死。
　　上章，当别有笔砚以书章，不得杂他也。磨墨左行，四十九过；重磨，亦准前。书章时，烧香，北向书章，向亥、巳、未、丑。
　　上章吉时，卯、巳、申、亥，此四时可治病，余时凶，不可用，慎之。
　　上章吉时时已，自忌师行年、本命，不可曾触犯伤师，慎之。
　　建日，可诛符破庙，系百鬼精邪。正月、七月：
　　建日，哺时下；平日，人定时下；破日，平旦时下；收日，禺中时下；除日，日入时下；定日，夜半时下；危日，日出时下；开日，日中时下；满日，黄昏时下；执日，鸡呜时下；成日，食时下；闭日，日昳时下。
　　右此十二日，忌斗系下时，不可上章治病，害师及作章主人，明寻慎之。诸是出丧、嫁娶、定婚，亦忌时。
　　治病忌日
　　甲午、甲申、甲戌、甲寅、乙卯、丙辰日，皆凶。又忌寅、卯、申、酉、午、丑，并凶，不可上章，辛未尤甚，章醮及乞福启告之时，悉避斗系。
　　正月、七月，已录如前。
　　二月、八月，建日戌时；三月、九月，建日子时；四月、十月，建日寅时；五月、十一月，建日辰时；六月、十二月，建日午时。
　　右章醮，斗系时，或以月时。将临正日，太一下，为斗系章醮启告之时，悉避斗系时也。若欲醮命，当用本命日及天生日者，甲辰、乙巳日是也。本命醮食，不得饲外人；余醮之食，悉须施散外客。凡就星官，乞福结愿，当避凶恶之日。
　　正月庚申，二月辛酉，三月甲戌，四月癸亥，五月壬子，六月癸丑，七月甲寅，八月乙卯，九月甲辰十月丁巳，十一月丙午，十二月癸未。
　　右上章杀害之日，不可请乞，万事无宜也。
　　五德之日，可谢罪、求乞善愿。
　　甲辰、丙辰、戊辰，忌章醮；庚辰，忌章醮；乙巳，忌章醮；辛巳，忌章醮；癸巳，忌章醮；己巳，忌醮；丁巳，忌醮。
　　右五德之日，宜乞愿乞福。欲有所愿，常以天愿日，己丑是也。所乞善愿，易得遂心。
　　营醮启告醮历：
　　甲子日，壬申、癸酉，辛巳、壬午，
　　甲申、乙酉，丁亥、戊子，己丑、辛卯，甲辰、丙午，丁未、戊申，庚戌、壬子，癸丑、丙辰，丁巳、戊午，己未、庚申，辛酉、甲午，丙申、丁酉。
　　右醮祠良日，凶日不载。
　　禁依前后，又有一五德日，甲子、甲午最胜。又忌日时相破，子时破午，午时破子。
　　凡启醮之时，宜用子、午二时启告。若值相破及斗击，若斗击在子，须避子时；若斗击在午，须避午时；若病人大急，亦得非时章醮。
　　正月，无东向治病，病者死。
　　七月，无西向治病，病者死。
　　二月，无北向治病，病者死。
　　八月，无南向治病，病者死。
　　三月，无西向治病，病者死。
　　九月，无东向治病，病者死。
　　四月，无南向治病，病者死。
　　十月，无北向治病，病者死。
　　五月，无东向治病，病者死。
　　十一月，无西向治病，病者死。
　　六月，无北向治病，病者死。
　　十二月，无南向治病，病者死。
　　庚辛日，哺时、日入时治病，病者死。
　　正月、十二月，太上虚无丈人宫。
　　六月、七月，太上九气文昌宫。
　　二月，太上玄老仙都宫。
　　八月，太上天帝宫。
　　三月、四月，无上三天太清官。
　　九月、十月，太上大道宫。
　　五月，太上重道宫。
　　十一月，太上侍中、左右监神，诸将军宫。
　　一日，建玉曹，治赤虚宫。
　　十六日，司非曹，治北府宫。
　　二日，太素曹，治太微宫。
　　十七日，司奸曹，治南箕宫。
　　三日，太微曹，治北平宫。
　　十八日，统摄曹，治通明宫。
　　四日，都正曹，治太清宫。
　　十九日，统录曹，治西虚宫。
　　五日，正一曹，治通明宫。
　　二十日，监考曹，治司命宫。
　　六日，玄一曹，治上明宫。
　　二十一日，监司曹，治阳明宫。
　　七日，太素曹，治高灵宫。
　　二十二日，典考曹，治太阳宫。
　　八日，灵集曹，治紫微宫。
　　二十三日，司宫曹，治少阳宫。
　　九日，母灵曹，治待春宫。
　　二十四日，玄元曹，治太阴宫。
　　十日，太清曹，治武灵宫。
　　二十五日，太玄曹，治少阳宫。
　　十一日，三水曹，治素女宫。
　　二十六日，都司曹，治北辰官。
　　十二日，司录曹，治巨野宫。
　　二十七日，都候曹，治太白宫。
　　十三日，清叙曹，治西明宫。
　　二十八日，直使曹，治林明宫。
　　十四日，玄正曹，治上绛宫。
　　二十九日，真司考曹，治清阳宫。
　　十五日，中都曹，治曲平宫。
　　三十日，典考曹，治启明宫。
　　无上三天、无极大道、太上老君、都正集曹，领吏兵九百九十九万人，日月宫曹如故。
　　右天师所下，分别宫曹，诸治职祭酒男女官，上章求乞，皆谛案科文，分别宫曹，随病轻重请官。依千二百官仪，小病轻事，但言稽首再拜；困病重事，皆言顿首死罪，稽首再拜。困病重事，皆别宫曹言：
　　泰玄都正一，平气系天师。某治气祭酒臣甲，顿首死罪，稽首再拜。某郡县乡里男女氏，壬年若干岁，户口若干人，疾病云云。
　　后言：诣某宫曹如故，臣甲诚惶诚恐，顿首死罪，稽首再拜。
　　甲辰，林车主入官，存之。
　　甲戌，张生主入火，存之。
　　甲申，益章主入草，存之。
　　甲子，九明主入水，存之。
　　甲寅，城隆主入病，存之。
　　甲午，监兵主入斗战争讼，存之。
　　右六甲，存神思之。
　　正月平旦，师时；日出，师妇时。
　　七月日哺时，师时；食时，师妇时。
　　二月日出，师时；黄昏时，妇时。
　　八月日入，师时；禺中，师妇时。
　　三月日出，师时；人定，师女时。
　　九月黄昏，师时；日出，师妇时。
　　四月禺中，师时；人定，师母时。
　　十月人定，师时；日出，师妇时。
　　五月日中，师时；鸡鸣，师妇时。
　　十一月尽，师时；哺时，师妇时。
　　六月日出，师时；平旦，师妇时。
　　十二月鸡鸣，师时；日入，师妇时。
　　右十二月，男女官祭酒为人二章，当避此衰时，不可犯。若病命在转烛，可上尔告。诸祭酒为能，移山止流，兴云造雨，坐召万神，冬生草木，夏结冰霜，若能此者，都不用此书其身。故为水、火、刀、兵所害，当承告旨，明各慎之。为道民解厨食，当思天神五帝，名卫六甲，说诸神仙尊贤、五岳名山道士，上愿主人得福。
　　正月二日、二月九日、三月十日、四月十一日、五月十一日、六月十一日、七月二日、八月十三日、九月十三日、十月八日、十一月十五日、十二月十三日。
　　已上十二日，不可上章启事，大凶。
　　正月十一日、二月三日、十八日、三月七日、九日、四月十五日、五月二日、五日、六月三日、十三日、七月一日、十七日、八月二日、十八日、九月九日、十月五日、十一月四日、十六日、十二月二十一日。
　　右十二月好日，可烧香上章。
　　正月旦，天腊；五月五日，地腊；七月七日，道德腊；十月旦，民岁腊；十二月，王侯腊。
　　此五腊，吉日。奉道之家，则依此祭先人。先须上章，启请先人，然后设祭，孝子之道也。
　　右上章禁忌，不可犯。慎之用事,大吉。治人疾病，可用赤松子时。
　　凡一日之中，不得再入靖上章。
　　要修矜仪戒律妙卷之十竟
　　要修科仪戒律钞卷之十一
　　三洞道士朱法满编
　　章科信仪
　　初化除罪章。
　　夫妻求子乞男章。
　　夫妻积病医治章。
　　产后疾病、首罪乞愈章。
　　夫妻兴气、相应首过章。
　　困病请官、一时相付章。
　　家道轗轲绝子、请官乞佑章。
　　宅中光怪、归命乞白章。
　　疾病牒所犯、移徙诸忌、请官救章。
　　疾病归化、心口有违、改更乞恩章。
　　清官收捕、妄作一法章。
　　夫妻离别，断注消怪章。
　　违科犯禁、首谢乞原章。
　　右同用白素四十尺，生米一硕，油一斗，香一斤，纸百张，笔二管，墨一丸，书刀一口，席二领，布巾五尺。
　　忧厄困辱、谢过解咎章。
　　右用纸百张，笔二管，墨一丸，金环一双，书刀一口，米五斗，席二领，香五两。
　　治觉有疾、首罪乞恩章。
　　右用钱一百二十文，米三斗，纸百张，笔一管，墨一九，香一两，席一领，书刀一口。
　　沈病累日、请医吏救治章。
　　右用纸百张，笔一管，墨一丸，书刀一口，米三斗，香一两，席一领，钱一百二十文。
　　断瘟疫章。
　　右用纸百张，香三两，笔一管，墨一九，书刀一口，席二领。随家口口别，油一升，钱百文，缯一丈二尺。
　　夫妻疾厄、断除鬼讼、扶危保安章。
　　右用纸三百张，油三斗，青绢四十尺，墨一丸，笔二管，香五两，米五斗，席二领，书刀一口。
　　请雨章。
　　右用油三斗六升，笔二管，纸百张，墨一九，朱砂一两，香三两，席二领，米五斗，钱三百六十五文。
　　请晴章。
　　右用蜡五斤，笔二管，纸百张，墨二九，朱砂五两，书刀一口，席二领，米五斗。　解子午元辰厄会章。
　　右用白米一顿三斗，席四领，油一斗二升，绛缯一匹。无疾者，用纸百张，笔二管，墨一九，书刀一口，算子一百二十枚，金环一双，香三斤，色绳三种，种九条，条百二十尺。厄重者，用五色，各三两。
　　解八卦元辰大厄章。
　　右用白素四十尺，米一硕，素丝五两，金环一双，重二分，纸一百张，笔二管，墨一丸，香十三两，席二领，书刀一口。道士未受三五赤箓及元辰河图等法，皆不得醮及上元辰等大章。受百五十将箓录及治职，只可上余章。
　　入居改易不利、大小谢宅章。
　　右用纸一百张，墨一丸，笔一管，书刀一口，蜡五斤，五方彩各随数，席二领，米五斗，镇钱百二十文，香三两。
　　新居恐惧、镇宅章。
　　右用缯十尺，钱百二十文，米五斗，席二领，纸百张，笔一管，墨一九，香三两，书刀一口。
　　虚耗光怪、断绝殃注章。
　　右纸用百张，笔一管，墨一九，书刀一口，席一领，油一斗，黄布二十四尺，白米一硕二斗，香二两。
　　释三曾五祖注讼章。
　　右木五十斤，烧及作散如法，亦可二十五斤，亦可十五斤，黄布五丈，米一顿五斗，纸百张，墨一九，笔一管，香一两，席一领。
　　官私咎谊、死病相连、断五墓殃注章。
　　右用纸一百张，笔一管，墨一丸，书刀一口，席一领，油一斗，黄布二十四尺，生米一顿二斗，朱砂一两，香一两。
　　数梦见亡人混淆、消墓注章。
　　右用黄布五丈，素四十尺，油三斗六升，纸百张，笔二管，墨一九，书刀一口，香三两，朱砂二两。
　　宅中怪异、小驱除章。
　　右用纸五十张，笔一管，墨一丸，米三斗，席一领，香一两，钱七十二文。
　　丧亡殡后、大驱除章。
　　右用纸百张，笔二管，墨一九，书刀一口，香二两，席一领，钱百二十文，
　　朱砂一两，镇缯十尺，米三斗。
　　死病不绝、银人代形章。
　　右用银薄人，随家口多少，人一形无银，用锡钱九十九文，奏章投水中，纸一百张，笔一管，墨一九，书刀一口，米五斗，香二两，镇缯十二尺。
　　疾病多怪、收捕故气章。
　　右用地奏六十枚，长尺二寸，广一寸二分，厚三分。赤小豆九斗，左绳百二十尺，大刀一口，纸百张，笔一管，墨一丸，席一领，香二两，书刀一口。
　　沈滞疾厄、解二十四狱章。
　　右用青纹二十四尺，香三两，纸百张，笔一管，墨一九，米五斗，书刀一口，席一领。
　　拔五岳、救病章。
　　右用素丝三两，金环一双，香十两，纸百张，笔一管，墨一丸，席二领，米
　　五斗，书刀一口。
　　解五斗闭系、交绝拔命章。
　　右用白素四十尺，白丝三两，金环一双，纸二百张，笔二管，墨一丸，席二领，香五两，米五斗，书刀一口。
　　梦见亡人闭系、大迁达章。
　　右用白素四十尺，纸百张、笔一管，墨一丸，书刀一囗，油一斗，席二领，香三两，钱百二十文，米五斗。
　　梦见亡人愁恨、小迁达章。
　　右用纸百张，笔一管，墨一丸，书刀一口，油一斗，香三两，席一领，米三斗，钱百二十文。
　　服满后、迁达请恩章。
　　右用缯四十尺，纸百张，笔一管，墨一丸，书刀一口，油一斗，香七两，席二领，米五斗，钱百二十文。
　　解咒咀章。
　　右用钱三百二十六文，命彩随年数，纸百张，笔一管，墨一丸，米五斗，席二领，香五两，书刀一口。
　　解五方咒咀章。
　　右用纸百张，笔一管，墨一丸，书刀
　　一口，五色丝各随方两数，钱二百四十文，米五斗，席二领，香三两。
　　消口舌诽谤章。
　　右用蜡三斤，炭五十斤，钱百二十文，米三斗一席一领，香三两；纸五十张，笔一管，墨一丸，书刀一口。
　　追盗章。
　　右用五色左索，随方丈数，青纹九十尺，大刀一口，纸百张，笔一管，墨一九，香三两，席二领，书刀一口，米五斗。
　　乞子章。
　　右用油二斗四升，米二硕四斗，纸百张，笔一管，墨一丸，朱砂二两，书刀一口，席一领。
　　解厄延命章。
　　右用米九斗，油七升，钱百二十文，纸百张，笔一管，墨一丸，书刀一口，香二两，席二领。
　　救积病忽剧色请命章。
　　右用白素四十尺，米一硕，油五升，香三两，纸百张，笔一管，墨一梃，书刀一口，席一领。
　　延算拔命章。
　　右用纸百张，笔一管，墨一丸，香五两，朱砂二两，书刀一口，席二领，金环一双，素丝三两，绢一疋，米一硕二斗，算子一百二十枚。
　　录魂魄章。
　　右用钱百二十文，席一领，朱砂一两，香二两，书刀一口，纸百张，笔一管，墨一丸，米三斗。
　　度厄保护章。
　　右用香五斤，席一领，纸百张，笔一管，墨一丸，书刀一口，米三斗，钱一千二百，衣三事。
　　八方大保护章。
　　右用纸百张，笔一管，墨一丸，书刀一口，绢一疋，米一硕二斗，银镮一双，青丝三两，油三斗，席二领，和香一斗。
　　五方生养保护章。
　　右米一石二斗，白素四十尺，香五两，席二领，纸百张，笔一管，墨一丸，书刀一口。
　　滞疾进退、解罗网章。
　　右用白素四十尺，米一硕，金镮一双，纸百张，笔一管，墨一丸，书刀一口，朱砂五两，席二领，香五两。
　　扶衰度厄、解罗网章。
　　右用金镮一双，素丝二十四两，白素四十尺，米一硕，纸百张，朱砂五两，笔一管，墨一丸，书刀一口，席二领，香五两。
　　久病大厄、金紫代形章。
　　右用纸二百张，笔二管，墨一丸，书刀一口，香十两，席二领，米一硕二斗，油一斗，朱砂五两，金人一形、重一两一铢，紫纹四十尺，镇钱二百四十文。
　　系天师张君曰：几诣治请章，大者，纸百张，笔二管，墨一丸；小者，纸五十张，笔一管。此给主者书章起草，换易陋误，不开信限也。且章信之法，宜明各遵之。章无信，定未可用。奏章已后，其信物多可施贫者，宜行阴德，不可师全用之，十分为计，师可费入者，三分而已。天科甚严，犯者获罪於三官，殃及九祖，永为下鬼，慎之慎之。
　　凡席一领，香一两，纸百张，笔一管，墨一丸，，书刀一口。贫乏者，随时所科；富有者、亦增重也。《凡操章》云：谬误脱漏，事委功曹，此法所起，本用施於暗钝之者，或行事总切委正之，以气印写上官，矜副愚诚，许有斯理。至如才识聪欲，足可校定而还惰慢，仰委功曹，天官必考之，得骄恣之罪，三犯则不原。诸祭酒，特可精勤慎之。
　　疾病请章次第
　　《太真科》曰：诸疾病，先上首状章；若不愈，又上解考章；若不愈，更上解先亡罪谪章；若不愈，上迁达章。故沉，上却杀收注鬼章；复沉顿，上解祸厄大章；复不差，上解五世墓谪章；复不差，上扶衰疫大厄章；复不愈，上还魂复魄章；复不愈，上安墓、解五土耗害章；复不愈，上安宅镇神、驱除收鬼章；复不愈，上分解中外大考章。若急困，上子午请命、并却三官死解章；若进退，上仰谢三十二天章；大危笃，上赎命交，又拔命，又烛灯，又解退复连，又五灯，又二十八宿，又审宿，又分解先亡大注，复八十一章。无灾病，不得妄求此章。犯者，三刑论。
　　避忌讳上章
　　《太真科》云：三会大庆，奏表言科戒，不避疾风猛雨，日月昏晦，天地禁闭。当其日，天帝大会。科曰：三会吉日，并赴言名籍，不避日辰禁忌，并会如故。此日一切大圣俱下，同会治堂，分形布影，万里之外，响应齐同。此日，奏上众章，授度箓契，男女众官，行德修功，消灾散祸，悉不禁制。
　　《玄都律》曰：入治上章，避戊辰。戊戌不得上章，秽污不得上章，月朝晦朔不得上章，百姓解秽不得诣治。违律，罚算二年。入治上章，皆正身趋步，科次左右，肃恭致敬，不得男女杂错，妄视谬误。违律，罚玉三两。不得为十恶、五逆之人上章，辞质而不文，拙而不工，朴而不华，实而不伪，直而不肆，辩而不烦，弱而不秽，清而不浊，真而不邪，简要而输诚，则感天地、动鬼神，御上天曹，报应立至。违科，罚算一纪。
　　上章背向
　　《太真科》曰：奏章向东，其后奏及露章，并向北。白日授度，向东破契，子午请命星宿请急章，皆向北，存大帝。自非星宿大章、登坛大事，并收捕驱除急章，不烦露上。
　　《玄都律》曰：章，消疾病，向鬼门；消灾厄，向地户；求长生、求富贵财利，向天门；消口舌咒咀，向人门。厌虎向寅，厌蛇向巳，与天罡并力大吉。违律，罚算百日。
　　律曰：修福延年，消却灾害，厌百病，皆东向上章；解墓除责，开心聪明，过灾度厄，皆西向上章；违律，病百日。疾病百死一生，北向上章；修身养命，温润富贵，皆向南上章。
　　律曰：上章谢罪，家中大小，北向先谢三十二天。举家大小，散发交手，北向对章首过。违律，罚病十日。
　　若用日者
　　律曰：上章求财，当用天仓日、戊子日。是求爵位，用天府日，不用自刑日。午、酉、亥、辰，皆是刑日，寅刑巳，戌刑未，子刑卯，申刑寅，卯刑子，巳刑
　　申。违律，考病五十日。
　　律曰：月朝、月半、月晦、戊辰、戊
　　戌，唯应礼拜，修诵经文，不得奏章、启
　　诉。违律者，水官考，罚六十日病。
　　律曰：吉日，戊戌、戊辰，得上言功章。大庆之日，不得为他别奏余章。违律，考病百日。
　　杂犯科
　　律曰：道士女官、州县官人、百姓道民等章，并不得参杂，同共奏呈，官位不同。违者，考病五十日。道士女官斋会呈章，要须笏褐法服整顿。若上章治病，主人不得杀生饴道士，道士知而故食者，师与主人同罚，减算二纪。上章之时，家中大小，不得历乱，高声大语，惊鸡动犬，则法气不安。违律，罚算一纪。章奏了，不得放纵文书在俗人家，为有太上名字，至一年十月即烧。违律，罚算一纪。若承酒气奏章，罚病一千日，减五年寿。
　　律曰：大风大雨，不得拜章；连风连雨，亦不得拜章。违律，罚病一年。
　　律曰：身有六疾，不得为百姓拜章。违律，罚算三纪。
　　律曰：家有丧祸不绝，解凶墓谪等，可上木札。
　　律曰：道士女官上章，不得饮酒、食肉及五辛。违律，罚筹一纪。若上大星宿等章，用夜半时，五灯火，五彩符，香墨书之，以相厌杀，其灯点尽余油。若以闻着，再拜下，下极者，可在次行安以闻。若书章已成、而有小事，乃经年不可上。若未下细字，经月可上。下细字，上度三寸五分，中度四寸五分，下度五寸，不得过此，今人多言一寸五分，皆是好意，自造非细，法所载也。若章至太岁而纸才足不可上，余有行可上，若两行者，可全纸续之；若错误儳字，唯天帝具仪。小章不过三字，大章以意量之。若上章一通，前后可四拜，读章竟，太岁皆当紧要，须正心整顿取法也。读细字法，长跪下声，出口而已，法无擎案读者，读细字一气耳。
　　若内官朝法得口章，外官不得口章。
　　《魏传》云：若急事上章，用朱笔题署。若不上逐鬼章，当朱书所上祭酒姓名。若治邪病，用青纸，三官君吏，贵在青色。若注气鬼病，作击鬼章书，青纸朱书。奏竟，於靖内，真朱二分合章，臼中捣之，和蜜为丸，顿服之。平旦入靖，北向再拜服之，垂死皆活。勿令人知见，他病亦为之书章，烧香向北书。若困病入靖，四面烧香，安四香火。
　　上章笔砚
　　《魏传》云：书章，别笔砚，勿杂也。研墨，左转四十九过，重磨亦尔。
　　案
　　《玄都律》曰：上章，要用曲脚案。若非曲脚，不得上章。违律，罚算一纪。上章，案长二尺四寸，广一尺二寸，高八寸，曲脚。违律，考病百日。
　　书符者
　　《玄都律》曰：勑符法各各，别有咒勑。违律，考病百日。书符板法，长一尺八寸，印上六寸，下一尺二寸。作符香火，不得取灶炭。违，罚病十日。《三皇经》曰：天老曰，何以用戊戌日作符乎？三皇曰：戌者，天门也；戊者，土，中宫君像也。天帝常以戊戌日，从西北天门来出游观，当此日作符，故得天帝欢悦，赏赐所欲。戊者，土也，必得官爵，封侯食邑矣。所以用午时佩之者，午是太阳之精、淳金之光也，必得佩金紫高位之像也。
　　藏章故本
　　《太真科》曰：为人奏章竟，后诸小章复炉毕，即卷付函中，赍出，别举诸大章，一时取之，举录如法。若应烧者，复炉於案前烧之；若在他处，奏章将还与。首题署人，录本缄封，不得泄露虫鼠及货易取利。违，太上勑命章中有真官位号、神鬼姓名、灵祇秘诀，并在章中，不可洿辱。章皆有正本，传写令精，校定分明，不得辄用。故本事状，不用请官舛异，俗人家不得留故章本。违犯，五刑论。
　　断章法
　　《太真科》曰：上言谨案文书，臣以某治法位，依法修行，宣扬道气，请召真官，救护万姓。所奏章表，应烧者烧；不烧者，缄封箱阁。卷束积多，法不得散，恐虫鼠所犯，漏湿烂败，有所遗落，从来谨遵，不敢违旨。即日依科，随期断奠。自某年月日时，至今年月日，合有如干通。今於某靖坛净处，火化烟通，升云降气，布吉除凶，谨请直使正一功曹，治中虎贲威仪，钤下伍伯各二人，校尉十二人，功曹主簿、干佐小吏、金光童子各五人，中部章督邮从事使者各二人，同时监临，对共料省，焚除尘故，采纳光新。原赦臣某愚短不及之愆，乞前所印写，永登天府，后所奏闻，悉免寒池。诸官证明，奖助有功，依都章言功，不负效信，恩惟太上云云。断章，通数不同。凡时有丰俭，法有行藏，藏时少行，时多计满，百通为断。如前文，每年至十月，为断也。
　　要修矜仪戒律妙卷之十一竟
　　要修科仪戒律钞卷之十二
　　三洞道士朱法满编
　　饭贤缘第一
　　夫圣教兴，道风着，贤人出，圣德隆。感应之理既彰，饭贤之仪见矣。
　　《太真科》曰：家有疾厄，公私设厨，名曰饭贤。可请清贤道士上、中、下，十人、二十四人、三十人、五十人、百人，不可不满十人，不足为福。贤者廉洁，亦能不食，食亦不多，服饵浆药，不须厚馔，是世人所重献之，崇有道耳。此时，应须立坛。先三日清斋，后三日言功。贤人身中，多神故饶之，德重故厚之。食以饱为度，味以适为期。供食一如斋食，不得荤秽。犯者，五刑论。客月以经三请，不可条名。贪腆之客，不可数啖天厨。其科中委细，十以上纸，今人不多为此厨事，故不具抄耳。
　　《玄都律》曰：三会吉日，质对天官，教化愚俗，布散功德，使人鬼相应而有杂秽者，殃及后世主者，罚算一纪。
　　律曰：正一左右平气以上，一人当七人望；丘治道士，一人当三人；诸佩箓吏兵以上，一人当二人；更令童子，二人当三人；散民，一人当一人。生男，上厨；生女，中厨；增口益财，下厨。
　　律曰：道士为人解厨，须择大德之人、善心者，不用恶逆无礼之人，解不得福。违律，罚算一纪。
　　律曰：夫为厨，客一时来，不得参差坐，并皆心存太上善心，不得语杀生、畋渔、猎捕之事。违律，主客被考病三年。
　　律曰：若道士为人设厨时，客前烧香，不得荤秽。违律，考病百日。
　　造殿堂缘第二
　　夫立善方，假凭慈力，取证因果，要藉信生。功德着於因前，妙因彰於来劫者矣。
　　《太真科》曰：俗人能施散家财，造治堂精室一间瓦屋，赐小算百二十。三间，三百六十算。功多算多。《大戒经》云：建立靖观，令人代代门户高贵，身登天堂，饮食自然，常居无为。施一钱以上，皆三十二万倍报；万钱以上，报不可胜。《本际经》云：大梵国王，国中大旱，转经得益。乃於国中，造大精舍。《本相经》云：清和国王，名不信道法，建习仙观，及习灵、七政二庙。《本记》云：周康王时，文始真人结草为楼观，占星候气，真人得道。后周穆王钦尚遗躅，重茸屋宇，号为楼观焉，并为真人建庙立祠。秦始皇三十一年，又於真人南置老君庙。《本传》云：汉武帝以元封二年正月甲子，上嵩高，登大虞石室，起道官，使董仲舒、东方朔斋洁思真。
　　念道缘第三
　　夫道妙难阶，寂而莫测，虚而能出，用而不穷。五念彰於圣仪，一心通乎真相者矣。
　　《道典》曰：子常念道，道亦念子。忧患思道，疾病思道，贫贱思道，穷困思道，饮食思道，入山泽思道，涉江河思道。常行思道，道与子并。道之所出，万物皆生，万神皆成，无所不荣；亡道须臾，身入八冥。《因缘经》云：念真心不退，忠信不忘言。供养诸道德，所生无艰难。又，供养好道德，斋戒见真王。靖念心不懈，七祖升天堂。《妙真经》云：道人图生，盖不谋名，衣弊履穿，不慕尊荣，胸中纯白，意无所倾，志若流水，居若空城，积守无为，乃能长生。道者，一也。人能知一，明如日；不能知一，土中出。道无取，正气自居；道无去，邪气自除。此非祷祠鬼神之道也。握之，不盈於手；纵之，布溢四海。学生者生，学道者道。如人堕水知泅者生，不知泅者死，未病者易为医，未危之国易为谋。不好道之人，存念各别。鹑鴳高飞，志在苗禾；驾鹅高飞，志在陂池；鸿鹤高飞，游於太清之域，往来九州，栖息八极，乃得其所也。此二鸟忧喜不同，其志各异，而谷自谓为得其所愿也。故大水之渊，神龙所居，小鱼走出；高山深泽，虎豹所乐，鸡狗所恶。故规矩不同，百姓心异，是以为道者，损聪明，弃智虑，反真归朴，游於太素，轻物慠世，昭然不污，喜怒不婴於心，利害不栖於意，此大圣所体行也。《老君禁戒经》云：夫积德成王，积怨成亡，积石成山，积水成海，不积而成者，未之有也。积道德，天与之，地助之，鬼神辅之，凤鸟翔其庭，麒鳞游其郊，神龙宿其沼。故以道莅天下，天下之德；不以道莅天下，天下之贼。尧舜以有道昌，桀纣以无道亡。
　　殗秽缘第四
　　夫神气清虚，神灵所守，身心混浊，邪来害人，入静思真，要须防患，不履众恶，吉祥止焉。
　　《玄都律》曰：民家秽污，不过晦朔，不得入治。哭亦三日秽。三年之丧，未满百日，不得入治礼拜、奏表章书。违律，罚算一纪。又云：遭师主父母大丧，三十日殗，不得斋章。过三十日，外限满讫，洗浴烧香。违律，罚算二纪。
　　律曰：太一极法道士女官，无殗秽，哭亦不殗秽，佩箓唯着身，不用去脱他人。
　　律曰：道士女官，被阳官牢狱系闭出放，皆应香汤洗浣，解殗三日以后，得入靖治礼拜。违律，罚算一纪。道士及女官，私被阳官杖罚，疮未差，未满三十日，不得入靖治礼拜呈奏。违律，考二十。律曰：带箓，不得入殗秽，上溷即无忌讳。
　　《黄箓简文》曰：奉经威仪，常当使身香洁芳盛，以招真气，不得入浊，神灵荡散，考由太清曹。若履秽气，考由清天曹。《三元品戒》日：常以正月十五日、七月十五日、十月十五日，平旦、正中、夜半三时，沐浴身形，五香自洗。临沐浴时，向南以金杓回香汤，东南左转三十二过，闭眼思日光在左目上，月光在右目上，五星缨络头上，五色之云，匝绕一身，青龙、白虎、朱雀、玄武、狮子、白鹤，罗列左右，仙童执巾，玉女散花，飞仙乘骑，侍卫身形。便即叩齿三十二通，祝曰：
　　天澄气清，五色高明。日月吐辉，
　　灌我身形。神津内盥，香汤炼精，光景洞曜，焕映上清，气不受尘，五府纳灵，罪灭三徒，祸消九冥，恶根断绝，福庆自生。今日大愿，一切告明，身受开度，升入帝庭。毕，仰咽气三十二过止，便洗沐五香。沐浴毕，冠带衣服。又叩齿十二通，祝曰：
　　五浊己清，八景已明，今日受炼，罪灭福生。长与五帝，齐真上灵，便出而入室，依法行道。《自然诀下》曰：经污秽，不沐浴，一则多令病害，二则示民知清浊，三则神鬼不为通灵，四则侍经真官计罪，五则人见交、不恭敬。《三皇经》云：自解殗祝曰：
　　吾以日洗身，以月炼精，仙人辅己，玉女佐形，二十八宿与吾合并，千邪百秽逐水而清。急急如律令。《老君养生经》曰：晦日浴吉，朔日浴吉。
　　《千真科》曰：冬天洗浴，每一旬浴。先作密室，方六尺，安水槽、火炉、筒渠，注汤水入。其汤以桃枝、栢叶、兰香、竹叶等内水中，煮取三两，沸乃去滓，次加五香，然作布笼滤汤。尊卑以次，不得与俗人共浴，皆须浴衣，不然犯律。
　　盗贼缘第五
　　夫出家离俗，皆须正念直心，入道朝真，即合防身、口、意。若使心贪一动，犹为万劫沉沦，何况窃盗常行，当来永失人道也。
　　《玄都律》曰：盗治中及供养之物，一文以上，皆列考杀。赃过，五疋考，害家一人；盗赃不满文，考病七千日，夺十二年生命。盗符箓职契，考杀，及黄书章印，皆考坐。若阑外拾得者，不准。盗天官租米五斗以上，罪入考杀；一斛以上，入刑杀。罪灭犯，考病七千日，夺十二年生命。劫盗，取人物一文以上，入刑杀；盗一疋以上，入刑杀，考千日及杀。盗罪输赃，偷一疋、输十疋，劫盗皆不得入身，同收鬼赃，十疋收、二疋赃。
　　律曰：罪莫大於劫盗，强乞取、强借、强市，皆为盗，取不以道，准盗论。
　　律曰：借不还本，主贷不偿，本主皆盗，以列上罪。借不还主，考属监气命。借贷不还主，考属此律。罪满则凶，罪满则当定入死。
　　律曰：盗经书一卷，考满千日，夺七年命；盗天官秘书所用一卷以上，罪入刑割，杀律论；盗衣服、食具、刀斧、成器之物，皆加罪二等，毁灭罪一等。杀盗语盗，考属监仓令。盗香炉，考杀，盗罪入刑杀；盗书刀，夺生命二十年，考病二千日；盗函，夺十年生命，考病千日；盗算，夺五年生命，考病百日；盗墨，夺三年生命，考病三百日；盗纸，夺二年生命，考病百日；盗食器、杯饴、盘磕、昙缶、杂物，夺十二年生命，考病二千日；盗船车，罪入刑杀律。《本相经》云：宝集则祸门，钱聚则盗臻，是故道心，勤道不勤宝，修德不修帛。又云：贼是人之恶而贪於赃。昼夜候便则，射空入阴默。檐他所爱物，自作家有得。赃露王法斩，魂神入地狱。海中抱沙鬼，铁针无休息。视之伤人心，不学非来塞。淫贼罪颇视，竞共修福德。道降入人身，欣乐常自在。又云，道士作偷，有罪不答曰：道士志存法，不得有倾邪。佩师无上契，存念不得奢。施与犹不取，况复作偷家。剕刖受身刑，住还北酆枷。里祠不复立，上连七世遐。《劝世经》云：劫盗营身口，吞刀入腹内。撼轲致衰穷，申缩不得泰。动止灭身命，白骨受尘秽。终当获殃考，绝族无苗裔。忧念无知子，不识祸福会。何不修善道，建功自竭励。功过足相补，延年度厄世。积善有庆集，积恶有殃害。但处一生中，何为自耻败。
　　《玄都律》曰：伤杀人，考属北平令。《升玄经》云：若未见经法之前，或手杀人者，当救垂死者一人以赎之，於罪既除，又得活人之功。
　　《玄都律》曰：诤讼田宅忿斗，考属平气令也。
　　过咎缘第六
　　夫欲修身，先须避咎。贪瞋发於六欲，过咎出乎五情，动用之愆，现於斯矣。
　　《玄都律》曰：人身中，常有神随时上白人善恶。过满百二十为病，病者，令人多凶少吉；百八十过为一耗，耗者，令人六畜不蕃；一百九十过为一漏，漏者，令人善致疾病；五百三十过为一小凶，小凶者，令人破胎伤子；七百二十过为一大凶，大凶者，令人无男多女；八百二十九过为一殃，殃者，令人疾，疾者，令人喑痖盲聋；千八十过为一祸，祸者，令人暴夭死亡；千二百过为一残，残者，令人出逆乱之人；千二百六十过为一咎，咎者，令人绝嗣无子孙；千四百过为一塞，塞者，殃流於五世；千六百二十过为一谪，谪者，令人断无后嗣；千八百过为一患，患者，主为奴婢、家出内乱；千九百八十过为一横，横者，家出癫病狂痴；二千六百过为一暴，暴者，家出兵刃逆死；二千三百四十过为一虚，虚者，家出反逆，父子兄弟自相攻伐；二千五百二十过为一增，增者，家出死饥恶病；二千七百过为一害，害者，家出聋巫鬼病；二千八百过为一灾，灾者，家出骨肉淫勃；三千六十过为一暴，暴者，家出眚盲疹残；三千二百四十过为一变，变者，家出讼刑狱死，门户族诛；三千四百二十过为一怪，怪者，家出都市乞丐，人既死，骸弃损；三千六百过为一病，病者，满应定死也。《妙真经》云：罪莫大於淫，祸莫大於贪，咎莫大於惜，此三者，祸之车，小则危身，大则残家。天下有富贵者三：贵莫大於无罪，乐莫大於无忧，富莫大於知足。知足之为足，天道遗之禄；不知止足，为之害及己。失之而忧，得之而喜，夫有排门之禁，必有折关之咎，身死名灭，流归子孙，事天以德，不以慢於人。
　　善功缘第七
　　夫心性粗犷，便为俗态未除；生性和柔，当知上善若水。恶既不作，是善行也。
　　《洞神经》云：天老百善者。人有十善，必生福子；人有二十善，神明护己；人有三十善，辟除恶鬼；人有四十善，应死不死；人有五十善，终身无罪；人有六十善，道君自存；人有七十善，得与五岳相连；人有八十善，得脱死名；人有九十善，必为神仙唱，人有百善，必升九天。《本愿经》云：学升仙之道，当立千二百善功，立功三千，白日升天，皆济人应死之难也。《列记》云：夫学道修行之士，广行阴德，慈向万物，救人艰危，度人厄难，轻财重道，施惠布德，不吝财宝，救乏穷地，启誓真气，虚心跪请。太虚真人曰：饭凡人百人，不如饭一善人；饭善人千人，不如饭一学道者。《老君家令经》云：道人百行，当备千善。当苦虽有九百九十九善，一善不满，中为利动，皆失前功。治身关念，守戒不废，乃得度世也。
　　《太上科令》云：教人改三过，可为一勤；劝化三户，可为一勤；跻施路穷孤寡三人，亦为一勤；推护财帛、有瞋不争，满三亦为一勤；忧罪疚、疗治三人，可为一勤。凡如此等，以类求之。《本相经》云：功满一万，飞升太空。诵经之士，一字为一功，功满三千，名列上清。若能建立官观、坛靖、经室、斋房、厨阁，供养道士，衣服、卧具，悉以供给，如斯之功，受报天宫，衣食自然，须之便来，不用则去。若居家富有，更能种福，修建功德，此人即从明受记成道。若人之愚痴，定有成道之期。亦如婴儿，亦有其老，但知修善，足以成道。《太平经》云：恶人入道，损败善人，亦如拙匠，损败人材木，拙女毁人布帛，终无成善功。然恶人与善人反，如人徤时，吃好美食大美，乃得肥壮；若病人食饭苦，亦不肯食，久久困病而死。令恶人闻善言劝喻，亦如临死人吃美食耳，反而为恶。若善人见善人乃喜，贤人见贤人乃喜，智人见智人乃喜，恶人见恶人乃喜，奸人见奸人乃喜，各得其类乃喜。若子不能尽力事父母、弟子，不能尽力事师尊，臣不能尽力事君长，此三行而不善，罪名不可除也。《因缘经》云：周穷救危急，功德甚广大。增算益年寿，终身受欣泰。又云：积善不厌多，布惠勿吝惜。功德感仙真，自然书帝籍。《妙真经》云：不善之人，不识元首，不睹本根，诈天轻地，罔鬼欺神，属辞变意，抱嫌履疑，谓之不善。不善者，动与天逆，静与地反，言伤人物，默而害鬼。故分道别德，散朴浇淳，辩言治辞，依义托仁，饮物符验，运以天文，废真立伪，务欲倾国。开患害之路，闭忠正之机，阿主之卫，以顺国家，权者也。《升玄经》云：修善得善，其鬼亦善；作恶得恶，其鬼亦恶。是故半在吾道堂，半在魔地狱。谕如呼声，莫不应也。
　　度人出家缘第八
　　夫累患既除，俗情亦异。舍恩爱而入道，脱樊笼而就真，超八度以为心，背十转而齐行者也。
　　《本际经》云：大梵国王，心自念言，我一国土，得三宝力，唯当归敬，上报天尊。乃选诸王子，及以国中臣人子弟，择其端正、第一聪敏、有善心者，皆使出家，绍隆正法。《本相经》云：清和国王，诏度国中男女三千五百人，令男居习灵庙，女居七政庙，为国行道。《楼观本记》云：周穆王尚神仙，因尹真人草楼之观，遂石幽逸人置为道士，以其器均巢许德为物范，故令修弘道事。《本相经》云：范则．子与四人，同往大原山中修道。三十六年，梦见神仙真人，项负圆光，无鞅数众。更得六年，永无仿髴，四人退还家，则子愿在山。四人疑恐得道，往看唯见太清玉碑上，两白鹤因尔而归，至半山而死，化为犹预鸟，三身后，生西方两面国中，虽有人形，而无人情。又云：炎明国王有女，字好求，年十五，发愿出家，愿舍女身，生落男形，因感天尊放大光明，以照女身，女因腾虚，白日升天。女去后，父王思慕，即造神仙宫、集灵台、四周房、三师堂，又宣诏天下出家。
　　《千真科》曰：男女童子，依奉经戒，王勑与度，作何法得度，后合礼父母以不？答曰：绍隆种相，系敬护男女入道，拣取端正慈悯、有道心者，师先戒炼，十行可轨，听许诵习。王勑与度，依王法制度合度己。依一大观，严整玄坛，施安阑纂。依明真拔罪之法，预度男女，於坛南，依左右方面以列两行，倚立以度。官长正南横行，须一大洞法师，於横行之前设案席，然香赞叹曰：大圣天人尊，历代所崇敬。今有珍贵者，是我大国王。以发善心故，普令入正道。得入正道已，实由国王恩。永离有为情，长寻圣境界。必得大法利，同趣证无生。赞叹既已，白新度诸师今日之后，礼圣礼真，离亲离俗，人各三礼，长与俗别。第一礼国王帝主德泽无尽，第二礼州县官长度脱之恩，第三礼存殁父母得与出家离俗。跪拜三礼讫，法师捉新度行首一人衣冠曰：大哉圣化，衣被无穷，星宿为冠，日月为服，法行天道，勿替四时，广度众生，永超三界。法师令大众普皆唱善弹指，三声脱罪。旧人并唱善弹指。齐各三声讫，乃总着法衣。竟，官人行香，各行道三周。旧人在前引讫，登坛叹□。事讫，设斋。斋竟，各谢法徒。从老者起至下竟，列坐父母、兄弟，皆来礼拜於儿女边，父母并称弟子，发愿云：愿师必定成道，与弟子等，同入正真。
　　或云：出家之人，从少至老，有何阶级？答曰：出家之人，有五种阶级：从七岁至十一，名蒲车道士；十二至十四，名清信道士；十五至十九，名施惠道士；二十至六十，名弘护道士；七十至九十，名住持道士。
　　科曰：三乘之道，何以为心？
　　答曰：小乘之人，隐处山林，自调自度；中乘之人，德泽弘普，兼济度物；大乘之人，忘功绝私，发四弘誓愿。
　　科曰：诸劝人出家，有何功德？答曰：能劝他人男女，并舍自子出家，譬如微尘世界之数功德，亦不如劝人舍子等出家之功德。纵有人造幡盖悬，至三清境之功德，亦不如劝人出家之功德也。
　　要修科仪戒律妙卷之十二竟
　　要修科仪戒律钞卷之十三
　　三洞道士朱法满编
　　杂科第一
　　《千真科》曰：施制立法，要假能行，众中无知法者，不问多少，皆悉不得共住。共住之人，必须同遵圣教，动止合仪，恶悉能断，善共保护。如劝恶者，事在别律。
　　科曰：道法清虚，不希名利，闲居静室，谓曰仙家。我弟子中，多畜钱财、宝货、牛马、奴婢，耽着不已。如此之人，断三宝原，夺众生福，虽持经奉戒，俱为灭法。
　　科曰：上德尊人，住持大众，下小有过，须避嫌疑。若有不和於国王、妃嫔、眷属、大臣、宰辅、俗人，及儿女、小道士、净人，宿新怨嫌之前，并不得呵责。若应举罚，先唤来隐处，自以示语，情所不堪，为众所恶，及当白众举罚。
　　科曰：出家之人，务在简静，非法行事，动则落邪。非法者：一则广求利养、自说我能，二则贪积无穷、为人婚姻卜相，三则强称多解、瞻视天文，四则行等净人、躬执耕稼，五则斗乱朋众、与恶友交游，六则不以正法为事、而与凶俗结党，七则坐起无分、混淆法次，八则不依正律、道俗同床，九则暗夜出行、而不秉炬自照，十则摴蒲双陆、劫盗行非、恣意所为、而不自戒。入道依众，可以去之，如不自惩，是坏道法也。
　　科曰：诸小道士所诣名德，皆须修饰形仪，整顿冠履，安详雅步，稽首三拜。拜讫，长跪启曰：某甲小末，未备法教，故以远来，伏愿大德，赐垂解结，我有所闻，必无违逆。大德为白众：今有道士某甲，从小以来，心有结累，不能自解，今稽首求悔。若从生至今，行瞋、行怒，行劫、行盗，行贪、行一切不善之行，於今解释，不敢复犯，进学正戒，通明义理。说竟，谨依所说乃起，更三拜而退。
　　科曰：乱众之人，多不依正法。饮酒醉乱、轻欺上下者，罚钱及米；或余货财，当时同和，后便违拒，不肯输送，因兹杖罚；或夺财帛，以用供众；或苦役治地，斩伐草木，锄禾收刈，如一众不能，治罚总集。道众文不能治，可送与国王，以依俗律。
　　科曰：若有不依正法，游入他观，妄有轻欺，科索酒肉；或媒嫁、为人买奴婢，及余畜产；或造顺俗之制，犯罪囚禁，遭赦得免；或自货赇，方便得脱；或夺贼物，因利求和。律有正科，依法与罪也。
　　科曰：道士女官，各顺乱叮。道士不得畜女人，女官不得畜男子，各使远离，栖肃其心，目不见形，听不闻声。道经云：不见可欲，使心不乱，若有此色，即须白众。告举不肯制止，国王有法也。
　　科曰：大观私房，皆多混乱，特由尊者，不能谨慎，纵恣无方；或是纲维不出教令，身居宝地，心秽怪贪，导引后生，同开恶趣，凶恶长养，天塞道源，使正信者，凭心何所。
　　科曰：共入宝房，同开善趣；怀瞋动杀；咸乖大慈。养牛畜马，不免鞭打，藉狗放猫，专怀杀意，凡人净戒此等，并不合畜也。
　　科曰：人有尊卑，戒有小大。或身虽奉戒，意无在法，不修静舍，诣饰殿堂，招引凶党，动为非法。闻鸣钟礼拜，大笑入观；见尊德行道，外生谤诽，特由纲维自尔，何能戮力徒众，互作法，风教日生也。
　　科曰：若众中有一人不善，可隐处示语云：真品仙阶，行人所践，道无形相，要藉人弘。十方法徒，助道扬化，闻有法要，学拟成身，岂得有过，令他知觉。今大德诸行无犯，唯有某事不依正道，请即改之，犹如月亏更满，兰歇更熏，幸相用言，共匡法教。不得即举白大众也。
　　科曰：出家之人，与俗既别，置观立舍，并不得与俗人及家口家住。若是十方法众，行往经过，看前人德行高低，作三品安置。尊卑居止，要令得所也。
　　科曰：每观舍，应须精思别院，安置名德，中常集众，同在齐堂；若是远方行人，来暂居止，即须先问，欲何处居，才高行洁，精思别院；若无奇行，请平常居止；若是上人，请下分可，须辞谢改处；若才非所处，即须诎退。
　　科曰：精思入定为性，披黄载帻为相。若渊澄霜洁，玉润冰清，为世福田，行无点污，宗持正戒，有五譬喻：一者喻如富贵之家，忽生一子，而无两目，经涉三月，两目忽明，举家欢喜，无戒之人，犹如无目。二者喻如磨镜，渐渐增明，有戒之人，念念功积。三者喻如婴儿，细细长大，能持戒者，以下之高。四者喻如饥人，终念得食，不得食故，必死无疑，不受戒人，长沦盲道。五者喻如舟航，能度大海，能持戒者，必度生死苦海也。
　　科曰：若国王、大臣、施主、工匠，能有益众者，可供给饮食、薪火，遇有求索，白众供给也。
　　科曰：若威势及恶贼、能损害众者，亦须供给食，此是不知法人能损坏法众故也。
　　科曰：常住钱物，不得贷借、充私房用，其有病患切急，白众求请，后一倍偿还也。
　　科曰：非法之物，不得布施。问曰：何为非法之物？答曰：牛马、奴婢、军戎器仗等物是也。
　　科曰：时在饥荒，又属离乱，各欲随丰逐静。能有守固众，可分科财物，以与守固之人也。
　　科曰：若有恶口赤舌，凶从恶党，以相群聚，常怀远离，设使偶郁，情不获己，要须口顺心违。若不能尔，交为切害。
　　科曰：法物、什物，造像、造经，有所施用，轻重各别。答曰：锺磬、幡花、炉合、帐盖、宝幢、经辊之属，此是法物则重，冠履、几笏、褐帔、裙襦、衫褶等，为什物则轻。本心为重，后作轻，犯五刑律；本作轻，今作重，不犯。像则有三：天尊为上，真人为中，众仙玄中，法师为下。本心舍施，造像为重，不得入轻。入轻，犯十恶，若以卑入尊，不犯。经亦然。上清为大洞，是大网，洞玄灵宝是中乘，洞神三皇为小乘。本心造大乘，后为中、下，犯五刑律。本造小，今造中、大，不犯。
　　科曰：盗法物、什物，罪同五逆；盗造像物，罪同十恶。若盗将他家像，缘路告乞入己，罪备五狱二十四万劫。若自造像，拟将告乞，取物入己，被八门长考，万劫无出。
　　科曰：出家之人，单景独宿，与物不群，割爱遗荣，超然宴处。若犯浊乱，世不崇敬也。
　　科曰：若母、姑、姨、姊等，为病患及急难，要须扶捉者，无犯。若是他人儿女，没水随火，纵有淫心，亦须拯救，不得犯触也。
　　科曰：若行往道路，逢女人有所求觅，并乞食饮等，只得隔十步外遥言；若得物及饮食等，安置床及地上，去后来取，不得亲授手中；若路逢女妇，要避路与过也。
　　科曰：出家同道，与俗有乖，是我法徒，共相蔽匿恶兴善，递互生恩，使远近称扬，通令深信。论云：天下善人少，不善人多。今时之人，吹毛觅瑕，互相谗嫉，不知己过，强数他非，设有一善，争相毁谤，不能改身就善，及欲败善同恶，故坏道法，专由此人。大德尊者，深所约语也。
　　科曰：若淫心起时，如逢猛虎想，如见毒蛇想，似见国王想，如为贼发逢主司想，如坐在宅，被火四发遭烧想，如乘船渡海、船漏欲没想。作此六心，淫无起处。
　　科曰：共居观舍、堂殿、园林、田地三宝众，殿属天尊，堂属道士。若其营造，尊卑有等，其私房是道士自造，广狭等级，出自己身，生前由身处分。若死后而无付嘱，从众施为。若白衣童子自所营造，得度之后配别处者，亦听许自己处分，唯地属三宝，不得改动。若大众先有别约，例不犯也。
　　科曰：诸初入道，戒行未全，依倚村坊，不住观舍，上无尊德可畏，下多狡猾为朋，诱引儿女，同床坐起，歌笑嬉戏，饮酒食肉。俗人见之，通生秽慢，乃谓名德，俱应若斯。如此之类，是灭道法，破他信敬。尊德访察，依科与罪，设不能治，国王有法也。
　　科曰：若出家之人，将三宝之物，赠遗官人豪势，求所润己，翻令俗人，生希望心，纵能兴建，不如静坐，缘此受犯，准盗物论也。
　　科曰：出家之人，清堂虚室，着既甚，有十恶累：一则广占荒野，别畜田宅；二则种植园林，自求地利；三则出入贮积丝绵谷帛；四则畜贩奴婢；五则爱养六畜；六则贪聚八珍；七则好乐玩物；八则雕饰帐帷；九则衣着奇异；十则财宝弥勤。此之十事於身，不得为清虚，得之在身为患累。若有此者，妨向道心，碍净解慧。
　　科曰：若有人来乞索，是因三宝赴斋，传度讲诵，转经受施。但是因三宝得者，准明真科，依十二折传处分。若是此外所得，听出意布施济惠，仍不得以不净取，以为不净施，皆抱枉法得罪也。
　　科曰：若诸弟子，恒惧天寒、时乱、饥荒等事，贮积丝绵、帛布、五谷，以备时急惠施者，不禁也。
　　科曰：若有人将器仗、禽兽、非法之物，以惠施者，并不合受也。
　　科曰：若有人将使人婢奴以供给者，悉不合受。其使人能斋菜持戒者，受也。
　　科曰：出家人房舍，与俗人儿女邻并者，夜宿各须闭户。不闭户，犯律也。
　　科曰：出家之人，宁受偷钟盗像之罪，不言说他家阴私秽恶之事也。
　　科曰：若野地中得藏，还与国王；若藏中有券，铭记云是经像堂殿之物，得者为造经像堂殿，依其铭记，处分施造，不须白王。若不尔，犯十恶律。如路次野中拾得之物，捉取其物，依摽膀得主分付。如不得主，入常任也。
　　科曰：出家之人，外行游见斗打、不孝父母、不顺兄弟、为偷行盗、军兵相杀之事，皆须归观，香汤洗浴，入靖思微。不尔，犯科。
　　科曰：道士女官，而被俗人不依道理轻欺，若为依止，答曰：若道士女官，而与俗人不依道理轻欺者，可告父母、兄弟，及村落有势力者，以为外护。
　　科曰：天尊初得成道，听许男子出家，未审女人从何乃得入道？答曰：天尊因地诤信夫妻结果成，遂为元始，因许男子通令出家，妻以果地中候大夫人之称，亦许女人相系入道，转经度戒之后大洞女官。男见女子入道，受老君自然法已，即须敬礼，依法引接，为能绍隆圣种；见其有过，不得骂詈诽谤。若治箓童子，须礼大洞女官，为敬法故也。
　　科曰：他人舍田宅、园林，为人侵夺，若为处分。答曰：若有信敬舍施，为人侵夺，报本舍施主，令其转货。
　　科曰：若於道路，逢见师主及师主知故，皆以下风避影，不隔越道路而与共言，当以曲腰折身，有言则对，无言则退也。
　　科曰：随从尊者出入，当为提持机杖、鞋履。登危临，当以亲侍左右，两手提携，不得散手远离老少别朋。
　　科曰：夫为弟子之礼，出则启白，还则省慰，问讯上下，乃复常业也。
　　科曰：众有疑惑，我不劝成；众有评论，我所审察；众有擅造，我从众宜；众有行游，我不矫俗。自恒卑退，尊敬前人。
　　科曰：为师主大德存众之法，宽弘以立节容物，慈爱以约众，行事以众勤，朝修以肃敬，上乃平不异心，下无怨色，斯为大德者矣。
　　科曰：为人自己有善行，当与在下共之，勿自取归己。
　　科曰：学道者，不发他人过，不扬己之能，不拒人之谏，不见己之怨也。
　　同学缘第二
　　《太真科》曰：箓生同门、同志，更相切磋，共宣妙化。小生与大生，言传小生，不得谩语。若仆，可得兄弟齐心一意，明详科法，为人行事，唯精唯严，执宪秉仪，不可息替。自求吉福，为他祈祷，无有二心，专笃懃行，化恶为善。违科，五刑论也。
　　科曰：同学法众，纵复才德实胜前人，名年在后，犹应敬让。若前人推之，因让勿饰；若彼加我，我誓不报；傥来崇我，我誓不敢。当时不获已，事势所须，或宜师我，我又三让，后虽在位，心犹敬前，迩无敬仪比常例。又相知者，道念志同，号之为友，此心友也。虽同学道，志操非坚，此泛交也。其面交瞻其颜色，欲结交迹而无交心，其例甚众，大略有五：一者门户由来相似，二者仕宦阶级相关，三者位卑而有势，四者驮贱而有财，五者年色相类。皆为俗交。学道心交，择人采志同者，贵不黩弃於下贱，贱不诸求於高贵，忘年忘势，唯志道同。违者，七刑论也。
　　科曰：前虽结交，后名宦有别，或为师长，或为师友，或为臣下，皆解交，执当时之礼。若上命不解，皆须谦下为交。在上，不得呼下解；在下，不呼上结义，上命之也。
　　造坛缘第三
　　《二十四生图》曰：元始天尊延宾清堂，黄金为坛，白银荐地。《本际经》云：大梵国王请经得力，乃国中造大精舍，建大宝坛。又云：绝和国王好乐造坛，一月三坛，周而复始。又云：林先生为坛，有女恃於美色，笑调先生，后为丑陋。又云：尔时，地下踊出七宝灵坛，高地一百余丈，上下九级，周匝八面，级有九洽，各有金格玉磬八十一枚，昼夜六时自然而鸣，八十一者同声而发。又云：静玄弟子请问天尊，因何坛治从国踊出。天尊答曰：初高上帝王说《本相真经》时，有空王造斯坛治，沦隐不见。今说《本相》，坛治闻而踊出。《五符序》云：帝誉乃祭天帝於北阿之坛也。
　　碑阙第四
　　《本相经》云：范则子顺子得道，但见太清玉碑阙上有二白鹤，碑石书云：往以共学道经，宗三十六部，由心不专，志难会契也。
　　要修科仪戒律钞卷之十三竟
　　要修科仪戒律钞卷之十四
　　三洞道士朱法满编
　　饮酒缘
　　经云：断酒节行，调和气性。《太平经》云：真人问曰：天下作酒以相饮，市道元据。凡人饮酒，洽醉狂咏便作，或即斗死，或则相伤贼害，或缘此奸淫，或缘兹高堕，被酒之害，不可胜记。念四海之内有几何市，一日之间消五谷数亿万斗斛，复缘此致害连及县官，或使子孙呼嗟，上感动皇天，祸乱阴阳，使四时五行之气乖反。如何故作狂药，以相饮食，可断之以否？神人曰：善哉。饮食，人命也。吾言或有可从，或不可从，但使有德之君教勑言：从今以往，敢有无故饮酒一斗者，笞二十；二斗，杖六十；三斗，杖九十；一斛，杖三百。以此为数，广令天下，使贤人君子知法畏辱，必不敢为。其中愚人有犯，即罚。作酒之家，亦同饮者。真人曰：或千里之客，或家有老弱，或祠祀神灵如何？神人曰：若千里君子，知国有禁，小小无犯，不得聚集，家有老疾，药酒可通。
　　《千真科》曰：出家之人，不得饮酒，或托天寒，诈称腹痛，饮后色变，或
　　斗乱尊卑，或应供赴斋，或施行章醮，或游道路，或应对公私。非唯自失礼仪，抑亦秽辱道众，是灭道法，无生弘赞。然应人就请，本以清洁为先；出公入私，皆用端严为首。有如此例，皆犯律论。《灵宝经》云：生而饮酒者、死则连汲溟波水灌沃四渎中，或曰道法之中，听许饮酒。《灵宝经》云：置酒浮云观，高饮玉清台，此何顿隔？答曰：何见之谬。《太清经》云：化金玉为三十六水，以金为水则为金浆，赤玉为水则为琼浆，白玉为水则为玉浆，或云玉液。《定志经》云：五者不醉，常思净行，何有许法五岳图序云。
　　断谷服药缘
　　丹蜡神方断谷，可千岁不食，自肥不瘦，能力作负重。方：真丹一斤、芒硝半两、茯苓一斤，皆捣合之，以白蜡二斤中合煎之，九上九下可丸，便尽丸之，如梧桐子。服十丸，解一月不食也。
　　老君守中赤丸法；用白蜜一斤、真丹一斤、一方三两、白蜡一斤，先细切蜡，以铜器煮酒令沸，乃投於蜡，安酒中。蜡消，下器着玲水中，蜡凝复下。如此三上三下，蜡凝出之，弃酒，乃独以蜡着铜器中火上使沸，九沸九下，后下之内白蜜；复上火一沸，下之内真丹，搅令相得，欲凝，便急丸之如弹丸。欲断谷，服之。初服，一日服一丸，二日服二丸，三日服三丸。复从一丸始，凡九日，服十八丸为一剂，便守中。四十年不饥，颜色气力如故，可负担远行，渴者饮少冷水，亦饮少酒，勿复有所食，令人不畏毒，但不能延年长生耳，辟谷轻身，气力不减，山行不极也。若不能吞大丸，亦可分作小丸，计之合药。斋七日，王相建满定日合，勿令小儿、女人、鸡犬见之。后若欲还食谷，当煮葵子一升，作薄粥饮之。药即下，乃先稍稍食糜，勿便顿饱也。此沈君所用以与牛马服，皆不复食草而肥徤如故。秘验一方，直洋蜡三上三下，乃内蜜一沸，内丹挠之冷，便成守中。诸镇丸法：茯苓、乾黄、精木、楮实、人参各一两，捣筛以白蜜五合、白蜡二两，合前和药，更捣千杵。服如小儿拳一丸，然后可服大小四镇。服丸后，又应长将前件栢叶丸、狭苓丸为佳。小镇丸法：丹沙半斤、狭苓半斤、禹余粮半斤、麦门冬一升、白蜜三两，凡五物。丹沙、余根、狭苓，下稀和以蜜，捣三万杵，麦门冬去心，三两作四丸，手摩令有光。以满日平旦，东向服一丸，却十日服一丸，却十日复服一丸，是为三十日服四丸止，服此药得度世者有三十余人。合药时，用王相满日，当斋戒，勿令小儿、妇人见之，不得食葵菜、生菜及至死丧生产家，此方长史书。
　　守中径易法：取大豆必生者三升，手挼令光明雨体暖，先美食竟，乃顿吞之，可解五十日、百日。渴则饮水，勿余食。欲去之，服热粥二升，豆即下。一云：每向日再拜，一服一升於口中，展转诵六甲通，乃咽之，三日明日，乃分一升为三过，小儿则半之。又赤豆肉、吞二升单三升，亦支一岁，又取大豆、黄米三升，一顿餐之，亦可十日、五日不食。后欲食，当服葵茎灰，方寸七，即下服猪膏及酪苏亦善。
　　又法：先嚼蜡大如慱，景极令柔，乃内猗氏肥枣，并含嚼之，即皆消而咽之，入腹正气，除病断谷。又但食一方寸蜡，辟一日。
　　又法：取檀榆皮白者各一斤，酒一斗，渍之出乾，复渍尽酒止。一服二两，十日行三千里。
　　又法：桑椹黑者，暴乾捣之，水服三合，日三则不饥。
　　又法：三月三日，若十三日、二十三日，取白茅根净洗、细切、水服，亦可暴末并备之。日服五六止，勿大饱。长服，令人美色不老二伏鬼神。
　　又法：趣白五斤、稻米一斗、豉一斗、盐半合，以水三斗煮，令熟烂。初饱食，后稍稍进，不饥，除寒热，延年。
　　服松根法：取东行松根，剥白皮细锉，暴燥捣筛。饱食之，可绝谷，渴则饮水。
　　又法：但取栢叶，暴燥为散蜜丸，服之则不饥。亦可水服，亦可酒服，以白酒和散暴乾。又捣服益佳。
　　服松叶法：四时随王方面，采近上去地丈余者，细切如粟，水调若薄粥汁，服二、三，合日三。亦可捣碎，暴乾更末服之。亦可捣末酒溲，暴乾更捣筛，以酒饮及水调。无在千服，久服并令人轻身延年，体香少眠，身生绿毛还白，绝谷不饥。服之，当使有恒，栢叶亦然。
　　服气断谷法：先闭口咽内气，勿吸外气也。一日三百六十咽以上，为但欲多耳，能至千，尤快以渐。断谷十日后，自不用食。谷断三日，或稍稍饥，或小便赤黄无苦，可啖两三乾枣，日中九枚。酒，日中可一、二升，初小极后转好也。
　　食十二时气法：常从夜半九九咽，鸡鸣八八，平旦七七，日出六六，食时五五，禺中四四，日中复从九九起。皆当合口大咽之，令气入腹，每咽一时足，辄漱鼓津液。吞之数过，各转向其辰之方面益佳。十四、五日中，当头眩瘦极，过此渐佳。
　　服符水断谷
　　书此六甲阴阳符，皆各随其日支干书内方中也，可豫口内函中，至其日取以祝水而服之也。
　　服此阴阳符，平旦东向，左手持符，右手持水器，祝曰：真人某甲好乐真道，服食中和之气。甲子太玄玉女承翼给侍某，用行厨所在，去所当得，无令饥渴，军无大小，人无多少，皆当得饱。毕，以符着口中水送之，唯在人多耳。若欲断他人谷，千人、百人，皆东向列，再拜自称名，各为书符与之，共饮一器水耳。
　　甲子旬，太玄玉女承翼。
　　甲戌旬，黄素玉女飞廉。
　　甲申旬，太素玉女琼石。
　　甲午旬，降宫玉女云龄。
　　甲辰旬，拜精玉女灵素。
　　甲寅旬，青要玉女惠精。
　　此六旬玉女名，当其呼之，勿误也。玉君绝毅符，满日丹书纸烧，以神水北向再拜服之，执水向月建三祝曰：金木水火土，五星之气，六甲之精，三真天仓，清气常盈，黄文赤子，守中无倾。毕辄三叩齿、三啄杯，乃以服符，并饮水一升。右并出太清下卷。
　　老君服水断谷法
　　不问清旦，但是须饮即吃，以一杯盛水向水祝曰：
　　金木水火土，五星之气，六甲之精，真人天仓，清气常盈，黄文赤子，守中无倾。三祝、三叩齿饮之，令人不知饥渴，渴复之极有神验。近往往有人，得力此方是养生经卷，后录出祝，与前少异，更未得别本勘知之。《道基》曰：祝六畜不食法祝曰，万物皆含水，如生水入腹中。万神皆惊，有脉之物皆可绝无脉之物不可绝，六畜皆牵向王也。
　　治祝缘
　　《登真隐诀》，诸行事、存想、祝愿，并在其中，今略出一两要急耳。每当经危崄之路、鬼庙之间，意中诸有疑难之处，心将有微忌勑所经履者，乃当先反舌内向，反舌向上柱喉中，临祝乃申之咽唾三过毕，以左手第二、第三指捻两鼻孔下人中，本之鼻中隔孔之内际也，三十六过即手息。按勿举指计数也。此急按中阴数，以一息为一过之久鼻中隔孔之际，名日山源，一名鬼井，一名神池，一名邪根，一名魂台也。此后祝中有此五名，故先出其。紫彻夫人云：山源是鼻下人中之本；侧在鼻下小入谷中也，针之亦治卒死掩毕，因叩齿七七通，毕又进手心以掩鼻，蹑毕未去手，仍叩齿竟，仍进左手掌以掩鼻口，指端至发际，并覆明堂之上也於是临目，临目内存明堂中三君，以铃镜赤光焕而掷之，又存泥丸赤子帝君执谒大洞真经，以威摄之也乃微祝曰：朱鸟陵天，神威内张，山源四镇，鬼井逃亡？神池吐气，邪根伏藏，魂台四明，琼房玲琅，玉莫巍峨，坐镇明堂，手挥紫霞，头建晨光，执咏洞经三十九章，中有辟邪神虎，截岳斩冈，猛兽奔牛，冲刀吞枪，揭山攫天，神雀毒龙，六领吐火，啖鬼之王，电猪雷父，掣星流横，枭磕驳灼，逆风横行，天禽罗陈，皆在我傍，吐火万丈，以除不祥，军精启道，封落山乡，千神百灵，并首叩类，泽尉捧灯，为我烧香，所在所经，万灵奉迎，十九韵毕，又叩齿三通乃开目除去左手，於是感激灵根，天兽来卫，千精震伏，莫干我气。此中并是神兽灵司之名号，故可以震却精邪。
　　右出大洞真经高上内章遏邪大祝上法，长史书。
　　北帝杀鬼之法：先叩齿三十六下，乃祝曰：
　　天蓬天蓬，九元杀童，五丁都司，高刁北公，七正八灵，太上浩凶，长颅巨兽，手把帝钟，素枭三神，严驾夔龙，威剑神王，斩邪灭踪，紫气乘天，丹霞赫冲，吞魔食鬼，横身饮风，苍舌绿齿，四目老翁，天丁力士，威南御凶，天驺激戾，威北吓锋，三十万兵，卫我九重，辟户千里，又却不祥，敢有小鬼，欲来见状，玃天大斧，斩鬼五刑，炎帝裂血，北帝然骨，四明破骸，天猷灭类，神刀一下，万鬼自溃。三十六句四言辄一啄齿以为节，凡三＋六句，则三＋六啄齿若冥夜白日，得祝为恒也。此无正时节，修事有闲及晓夜之际、诸疑暗之处，便可祝之，中皆当微言鬼有三被此祝者，眼睛盲烂而身死矣。此谓诸杀鬼、邪鬼及天地暗，自有恶强、鬼辈闻此而死耳，非人死之魂爽为鬼者也，如此鬼眼，亦是有睛，故盲烂则便死此上神祝，皆斩鬼之司名，祝中有酆都，中当位及诸神名字，故鬼闻而怖死也，许其领威南兵千人，即此御凶者也。炎帝即大帝，四明即诸公矣。北帝秘其道，北帝应建鬼杀人而值此祝，便不可复得，故秘其法。若世人得此祝，恒能行之，便不死之道也。人之死也，皆为诸鬼所杀耳。今既不可取，便为不复死也。男女大小，皆可行之。但患其不知此祝耳，智者密用则无限於大小，此语以是令告长史家困病行此立愈，思既幸走，病岂不除。叩齿，当临目存神五藏，五藏具，五神自然存在。谓初叩齿三十六时，应临目内视，存具五藏，以次想之，皆令分明五藏之神，备在於内，然后可得乘正以御邪神、以诛鬼耳。郑都中秘此祝，今密念之耳，不可泄非有道者，宜共秘之乎。此虽非高贵之至典，而是杀鬼之上卫，凶恶既消则正气可接，且以诛邪遏试学者之要法，而诸人多轻其浅少，每致传泄，使神祝不验，呵执不行，殊为可责之也。
　　杨君掾书两本。
　　卧枕缘
　　《道基经》曰：枕高肝缩，枕下肺塞，以四寸为平，枕席令，其息乃长。《道林品》及《观门经》曰：行气，枕高二寸半。《太清经》曰：下神枕法曰，五月五日，若七月七日，取山林之栢为枕，长一尺二寸，高四寸，空中容一斗二升，此则广三寸五分，相心赤为盖，厚四分，善致下之钻，盖上为三行四十九孔，凡百二十孔。凡容一黍栗，乃取药，内中用芎藭、当归、白芷、新夷、杜衡、山蓟、革本、木兰肉、徒蓉、栢实、苍苡、蘼芜、欵冬花、白衡、秦椒、蜀椒、桂、乾姜、飞廉、防风、人参、桔梗、白薇、荆实，凡二十四物，以应二十四气。又加八毒药，以应八风，乌头、附子、梨芦皂、荚罔草、矾石、半夏、华阴、细辛，都合三十二物，皆□咀，以毒药居香药下，按次满枕中，为布囊。以衣枕之百日，筋骨劲强，面有光泽；一年，身尽香；四年，白发黑，落齿生。常别作一帏囊，卧辄起盛覆之。勿令气泄，年年易新药，合三十二种，药得一斗二升者一种，转取屑三合，七圭八撮，五分撮之四也。且药体有虚实，又应作称两率取之。今按《大散家品药》云：木，十两六铢得一升四合；乾姜，三两二十二铢得五合；桂，三两十四铢得五合；防风，二两四铢得四合；桔梗，二两九铢得四合；人参，一两二十铢得三合；黄苓，十七铢得一合；细辛，一两二十一铢得三合；附子，十九铢得一合；狭苓，十八铢得一合；矾石，一两六铢得一合；牡砺，十六铢得一合。此并诸药之旧率，今应分等枕药，先各各依准量戒之。
　　旬中白虎者，以所克本旬者，甲子旬在辰，甲戌旬在卯，甲申旬在午，甲午旬在子，甲辰旬在寅，甲寅旬在酉也。入山辟虎，并在定诀也。
　　要修秤仪戒律妙卷之十四竟
　　三洞道士朱法满编
　　道士吉的仪并序
　　法满后识晚生，未能穷究至於脉制，深以致疑。窃寻大孟先生，讳景翼，字辅明，对齐文惠太子问道士送终仪体，引《法轮经》云：师如父也。我若无师，不得见经；今见经教，乃知道法。《黄箓简文》载事师之科典，故学道修法，存师在前，既荷开度，禀佩经图，济拔三世，救护存亡。经文言：得眄篇目，九祖同仙。故真人云：我若无师，不得学道成道也。若其托形现世者，皆显师资之迹；或因剑杖告终者，则是托物，令知变化无常也。自非体道冥真者，自然有欣生恶死之心。盖人伦本有者孝性，乃至感动天地，通达神明，哀戚之情，触境自发，虽复贤愚有品而爱恶不殊，乃是道俗难同，大方莫异。昔孔子既为儒学之师，止教世间典礼，死埋洒水之上，弟子皆服三年，子贡庐住冢边六载。鲁人因从居者，百有余家。遂名为孔里之民，四时祭礼不罊。况在道家法门，所禀宗匠，能使德瑜三界，行超六道，乃复冥一至真，会合常寂，此则内外悬殊，非是情数所能譬也，仍为立仪，略将备尽。又有小孟先生以酌前仪，更加切要。石井公所撰，引《抱朴内篇》云：昔汉太后从夏侯胜受《尚书》，赐黄金百斤，他物不可数。及亡，又赐家钱二百万为胜，素服五日。成帝在东官，从张禹受《论语》，即尊位，赐禹爵关内侯，食邑千户，拜光禄大夫，赐黄金千斤，又迁丞相，进爵安昌。侯年老，赐安车驷马，黄金百斤，钱千万。及禹病嗣省之，亲拜禹床下。章帝在东宫，桓荣以《孝经》授。及即帝位，以荣为太宰。天子幸荣，东面坐说，设酒会百官，及荣门生数百人。帝亲自持业赞说，赐爵关内侯，食邑五千户。荣病，帝幸其家，入巷下车把卷，趋如弟子之礼。薨，天子为素服举哀。此悉儒学指教一经，尚复崇师殷勤若此，求真要而不准经诰服乎？乃立典仪，训门中子弟张续先生所制，或异或同，见此四仪，不齐一意，使后徒遵奉，随执见乖。今会四家，略为一卷，率愚注诀，并酌异同，随世沉浮，逐时增减，兼复师在之日，远离几筵，咨问寒温，要凭启疏，脱恐晚学不识重轻，谨述所见，名曰《道士吉凶仪》，合十例，件状如左。
　　通启仪第一
　　吊丧仪第二
　　疾病仪第三
　　初死小殓仪第四
　　入棺大殓仪第五
　　成服仪第六
　　葬送仪第七
　　安灵仪第八
　　弟子还观仪第九
　　除灵仪第十
　　通启仪第－
　　正月孟春，犹寒，余寒。
　　二月仲春，渐暖，已暖。
　　三月季春，暄和，极暄。
　　四月孟夏，渐热，已热。
　　五月仲夏，暑热，甚热。
　　六月季夏，盛热，极热。
　　七月孟秋，犹热，余热。
　　八月仲秋，渐凉，甚凉。
　　九月季秋，渐冷，已冷。
　　十月孟冬，薄寒，已寒。
　　十一月仲冬，甚寒，严寒。
　　十二月季冬，切寒，极寒。
　　右裴矩云：今为表启及书，皆云孟春犹寒。以后各依前件时节，十五日一改，亦随事为之。
　　刺史县令初到，道士通启。题云：某观道士姓某启。谨上明使君，记室明府侍者。
　　道士姓某惶恐，伏惟明使君县令云明府德业弘远，微猷昭着，纡降仁明，屈临弊境。凡在道俗，莫不欢庆。孟春犹寒，不审尊体何如。贫道抱疾，不获随例，不任悦豫之情，谨启不宣。某谨启。
　　月、日，某观道士姓某启。余启准此。
　　凡初经正冬，二节书首，须自言感思，并问前人增怀者，正谓二亲不存，论感思之语。若不经初节，及彼此二亲俱在者，并不须论问。如父亡母在，及二亲俱亡，云某节远感深。母亡父存者，远思前人。父母有不存者，云念若前又尊於己，云惟增怀旧。书云：顿首、叩头者，皆为敬彼之辞，父在称顿首，父亡称叩头。但与五服卑亲、及在下官属，云顿首、叩头者，以为未可。若吊答重丧，书称为顿首，除此之外，悉去顿首之言。与高祖、曾祖、祖父母书，题云：高祖翁婆、曾祖翁婆、祖翁婆。几前某言疏，女某氏言疏。与父母书。题云：爷娘几前某言疏，女某氏言疏。
　　月、日某言孟春，伏惟增怀，若无经正冬节，及尊者二亲在，不须云伏惟增怀，即移孟春着於犹寒之上，余皆准此。违离未、已久，思恋无譬，奉某曰诲，伏慰下情不得书云：不奉近诲，夙夜惶惧犹寒，不审尊体，起居何如；伏惟寝膳胜常，即日某蒙恩，接侍有违，唯增驰结，伏愿珍和。某言疏不备，谨疏。若作单书，移月、日於笆万：谨疏。自此已下，书皆准此。
　　修受道师书。未得法师同题云：师主姓尊师，几前若大德云：某姓法师，几前弟子姓名，惶恐白疏月、日，某惶恐言，孟春远感，伏惟增怀，不审尊体，起居何如。若非师，直云如何，不用起居之语某即日粗得蒙恩，若离久，即云：违远日深，下情驰结。若不得书，云：近不蒙诲，思想唯精。若得书，云：奉某日诲，伏慰下情未即拜觐，唯增眷恋，伏惟珍重，某惶恐再拜。
　　师与弟子书。题云：弟子姓，位省。某告
　　月、日告某，孟春远感深，不见汝久，悬忆缠怀，日书为慰寒。汝可不，吾如常，未即见汝，但以叹满，好自爱慎，及此不多。师某告。
　　与同学兄姊书。题云：同学某姓兄姊前，某白疏。
　　月、日某白，孟春远思探，伏惟增怀，分违未久，思恋帷积，奉某日问，伏慰下情，不得昼云：不奉近问，下情驰怀犹寒，不审体履如何。某粗蒙恩，奉见未由，但增延结，伏愿珍重。某谨白疏，不具某再拜。
　　与同学弟妹书。题云：同学姓某，弟妹省某。
　　呈月、日某报，孟春云云，分张未、已久，思忆每深，犹寒比何如。某诸疹弊，言集未由，但增慨满，善自敬爱。乃书不多，某报。
　　与伯叔父母书。题云：某次弟伯叔父母，某氏姑在室，云：次弟座前某言疏，女云：某氏女言疏。
　　与兄姊书。题云：某次弟兄姊，某氏姊，座前某白疏。
　　与同宗绝服尊行书。题云：某官翕伯叔，座前白疏。
　　与堂兄书。题云：某位兄前，某白疏。
　　与弟妹书。题云：某位弟省，妹云：某氏妹省，同堂亦然。书中若亲兄弟姊妹无父母，云：孟春远思深，伏惟同怀。若与堂兄弟，云：惟增怀。
　　与舅、舅母及姨书。题云：次弟座前某言疏。
　　与外甥书。题云：某省。
　　与小童书。题云：谨呈姓位，公某白孟春远思深云云，谨白，书不具姓，某呈。
　　与平怀书。题云：呈姓位，公某白孟春云云，遣白，书不具姓，某呈。
　　与小轻书。题云：白姓位，不具姓，某白。
　　与极轻书。题云：姓位。比无言写，念想为劳。得某日书为慰，犹寒何如也。次诸疹弊，相见未期，但增叹满，善将爱，及此不多。姓某疏。
　　吊丧仪第二
　　吊刺史县令、诸贵重丧启。题云：某观道士某启。傍注云：谨上明使君，县令云明府。
　　月、日某启，祸出不图，某位公母云夫人倾背，若三品以上，并为高官，云：薨背下情悲侧，伏惟攀慕号踊，荼毒难居，不任下情，谨奉启不宣，谨启。
　　吊师遭父母丧启。题云：弟子姓名启。傍注：上尊师几前。
　　月、日，某顿首、顿首，祸故无常，尊翁、尊婆倾背，哀慕抽剥，不能自胜。伏惟攀号无及，五内摧裂，何可堪居，酷当奈何，未即奉拜，伏增悲咽，谨启不备。某再拜。
　　师父母丧，吊师兄弟书。题云：至孝姓位凶前。郡姓，某白吊，父在母亡，云苦前。
　　尊府君母云尊夫人不终遐寿，奄弃孝养，情深恻怛，惟攀号，茶毒难居，甚痛柰何，甚痛奈何。未获造慰，望增酸哽，谨遣白书，惨怆不次。道士白吊。
　　师丧，报同学兄姊书。题云：同学某姓兄前，某白疏。
　　月、日拜疏某言，无状招祸，祸不灭身，尊师违和，须谕病状不蒙灵佑，以某日奄垂弃背，号天扣地，贯彻骨髓，不能自胜。伏惟悲慕，无状奈何，苦毒奈何，伏增号绝。谨言疏，荒迷不备，某再拜。
　　师丧，报同学弟妹书。题云：同学姓某弟妹省，某白报。
　　月、日某白报，无状招祸，祸不灭身，上延灭尊师，攀号矿踊，五内屠裂，不能　自胜，唯增哽咽，迷荒不次报。
　　同学丧，报师启。
　　月、日拜疏某言，祸出不意，同学
　　姓某夭殁，一反痛抽割，不能自胜。伏惟悲悼伤切，何可堪处，痛当奈何，痛当奈何，未由奉拜，伏增哽咽，谨言疏不备，某再拜。
　　疾病仪第三
　　二孟云：案仙公门训云，凡道士疾笃将困之时，皆须香汤沐浴，冠带如常，仪出所禀经法，佩带於房前，施安供养，请诸名德，斋戒诵经，忏悔受身以来所犯诸罪，不得有所隐藏，显而发露，灭罪祈福也。张续师云：可转《度人经》一两百徧。仙公云：若须投藏，付嘱经法，悉作辞牒条状，申誊件别名品，奏闻太上，不有隐昧也。
　　《中元玉箓》云：奉师威仪，师有哀忧，弟子皆当心抱忧戚，出入无欢。
　　《玉箓》又云：师有疾病，弟子皆当侍近左右，亲视气息，有如父母。
　　《玉箓》又云：师有灾厄，弟子皆当率诸同学，建斋祈请，以立善功。
　　《千真科》曰：出家之人，与俗有别，然而死病亦无定法，然稍修执制。疾病之时，转读然香，昼夜不绝；临终之时，打无常；锺启送终，依五练生尸法。夫以疾时，观内大众，数以存问，检校厨下，令前与病人食。疾病之时，难有达命者，福势既尽，乃欲隐避东西，此并是前路功德无凭，而以临时惊惧，徒作此意，速死而已。可以净洒扫，开敞房舍，来往善知识，达命之言更相启发，诸法无常，宁有住者，必应寿书，量命无几，可移入迁化堂。其堂可於观西北角，别立为院堂，三间、五架，堂面看西北。其堂中高座上，造升虚像，像身坐莲花，如人大，举左手以指天门，左右二真侠侍。病人恐命将绝，移入堂中像座后安置，用黄纹全幅为幡，长二丈四尺，中央系左真腰，幡头与病人手捉，令病人直心正念，愿随二真登天门，诣金阙，脱未应化，随建福田。男官头向左真，女向右真。一入此堂，难得平然归者。临命将绝，咸称未困，特是贪生，有此计耳。达命君子，岂去住为心。
　　科曰：男女官年将老病，死期将至，家事钱物，皆委付诸弟子中可亲信者。师有遗书，依书处分，如无遗书，一一条录生资，与诸子弟有所知者，共议修营功德，及充殡葬。如无子弟，观众处分，如无观众，道众处分，不得将与俗家兄弟孙侄等费用。如有父母、师主，在遗书所命者，依书。又不共活，无有命书，辄取者犯五逆罪，私不能制止，送与官司。
　　初死小殓仪第四
　　至死时，既不沐浴，无俟安床上，直敷两重席於地南首，不须改易，仍着手衣袜冠巾衣居常。出入时，衣佩符箓於左肘，铃印於右肘，便安下衾，上被覆之。停住，设白粥之奠於尸东，当肩祭讫，次两边铺荐於地，男孝居左，女孝居右，不须如俗人含珠唤魂也。撒奠，亦尸东。祭文云：帝号木岁，某子某月朔某日，弟子某甲，谨以清酌蔬奠，奉祭师尊之灵云云。竟，哭尽哀。此小殓时也。
　　入棺大殓仪第五
　　至大殓时，不须香扬洗浴，着衣冠带，如斋时服饰。先朱臈棺安石灰梓木七星板，笙箪鸡鸣枕，使四人扛衾内棺中，以传策置左符，镜置右，少近头边。旧来安随身经法内前，鬲子中坚安之，今安棺外，头别案盛之，亦好。仍设大殓之奠法，随用生时所进之食，先铺席於尸西，进奠於席上果菜。祭文云云，竟，哭祭记，收祭食於粮罂中，安棺头。旧以白素书移文，今人纸书，亦得先条随身佩带於前，次送终物置，后道士移文。
　　谨条某州郡县乡里观舍，男女官三洞弟子某甲所受经法，扎目如左。
　　录治，五千文戒等。
　　右件，诣某师奉受。
　　自然券，五老赤书真文，三皇上清三品经。
　　右件，诣某师奉受。
　　凡授弟子若干人灵宝法，若干人上清法，谨条三洞弟子某甲，将经法自随入冢扎目。
　　百八十戒文，仙灵二官录，真文佩策符印等。
　　右件，随身入棺中。
　　上清经某卷，七传某卷，五法佩带及上清诸佩文。
　　右件，合一函若干卷，随身入冢中供养。
　　谨条三洞弟子随身寒夏衣裳，及纸笔等扎目，某衣某物。
　　右件，随身入棺中。
　　砚，笔，纸，手巾，墨，书刀，奏案，香炉。
　　右件，随身入冢中。
　　合经法衣物如干条。
　　维某年太岁甲子某月朔某日，天老移告：天一、地二、孟仲季、五路将军、蒿里父老、土下二千石、安都丞、武夷王、里域真官、河伯水府、魂门监司、墓门亭长、山川泽尉、直符使者，今有三洞弟子，某州郡县乡里男生某甲，年如干，今月某日某时，生期报尽，奄然舍化，魂升天府，形入地居，今当还某乡某里山，造立砖冢。某生时，离俗从师，请道出世，寻学受佩上清三洞大经符图诰传，并抱还太阴。及寒夏衣裳，饰身服用，凡若干种，杉棺殡殓，埋定送终之。具符到明，即安隐形骸，肃卫经宝，料领冠带，约勑所部，扶迎将送，不得留滞，令无罜碍，径至藏所，不使左右比卢、东西南北他姓等鬼，货名诈姓，妄生侵夺，明承符勑，不得有违，一如太玄都鬼法、女青诏书律令。
　　右移增损随时耳。
　　仙公曰：道士经法，能预投於名山福地净密处者，是为第一，不必将死尸同穴也。满见今人受法师，犹不尽备经，弟子亦有不能辨本所写受经，何必与尸同穴？何必预投名山？经留代代，相传符箓，随棺入冢，出处随时，见於斯矣。其有随身物内，后鬲子中，不须如俗人作谷囊、腰绳、终具等物。事毕，上盖依科安之棺上，次安应入冢法物於棺南头，施列供养。烧香道士，皆冠法服，一人棺南头，唱礼三宝，三拜竟。
　　要修科仪戒律妙卷之十五竟
　　要修科仪戒律钞卷之十六
　　三洞道士朱法满编
　　梵诵三契
　　礼忏文
　　众等伏闻至圣高真，慈哀六道，冥寂大智，忴愍四生，情虑溺此爱河，神识沉斯苦海，以其善恶命根，因缘未绝，生死报对，倚伏无穷，虽复智火长然，神光不照，宝船恒泛，舟檝未过，所以生此世中，身非己有。今日亡人某甲，见道闻法，奉诫修经，以凤篆陶心，龙章莹质，情超十转，智入九玄，知二世皆空，识四大假合，仙期未满，更须改易，恐存亡业累，脱有违余，果报因缘，或击愆咎，皆藉福田，悉俟功德。即时法众为某甲家，五服亡灵，三师神路，顿颗归诚，运心顶礼，礼太上无极大道、十方应现圣人，愿降神力，救度亡者，济拔穷魂，解除罪报，皆得遨游净土，练识仙宫，受号玉京，证果金阙，混合正真无上道。
　　窃惟众圣出化，种种度人；真仙示现，时时显迹。或作形像，乍留声教，引接凡夫，令无苦报。念其出生入死，疲劳心识，舍身受命，困辱精神，未晓受纳前缘，宁知将来后际，漂浪忘反，轮回不息，如慈悲不救，终没罪田。今日某甲少秉奇操，从师问道，参经奉法，布德立功，功德脱有，未圆幽显，须应福助。众等齐为，俱发大乘之心，行上士之业，普为十方世界、帝王国主、君臣吏民、受法师匠、出世学士，悉为专情，稽首归命，礼谢三十六部妙经、金简玉字、龙文凤采、九品真言、五方正教，特希玄力，广度公私，同得真仙，俱蒙慧解，四达圆明，六通具足，弘阐三乘，度脱五道，咸令自在，皆趣道场。
　　今此世界，人伦生命，由来断促，四大虚假，五常浮伪，如逝水之不停，譬石火之飘忽，所以白驹难驻，黑影易流，千载斯须，百年幻惑，纵如彭安，亦从物化。自非乘龙之侣，何能独免，若大期应尽，谁能运力。以今某甲舍身，因缘难被，生事宛然，由在光颜，无所对晤，岂亲友感恸，亦使行路嗟伤，万古长辞，一生水别，众等皆为广发慈心，普逮十方，一切含灵抱识、天神地祇、冤亲平等，及世间苦受地狱罪魂，名相所总，胎、卵、化、湿，悉为稽首归命，礼玄中大法师、得道圣众，愿以六通智慧，放五色光明，普度幽显，咸令安乐，使恶缘销尽，善业成就，有识四生，皆归三宝。三礼竟，乃三契。
　　宿命有信然，人命以销尽，大贤乐经戒。
　　已上并二孟之意。
　　三契竟，案二孟行吊慰之礼后，更读移文，恐烦重吟。三契讫，即一人读移文，不须如俗法言故自有也。竟，内移前鬲子中，内外皆辞，拜别着盖，未可下钉即奏章。章毕，下钉，哭泣，布总发，行吊慰之礼。
　　章法
　　还书移文前经法衣物，别纸书章。谨条某州县乡里男生大洞弟子云云，泰玄都正一平气云云。
　　上言谨按文书右牒，男生三洞弟子某出身入道，叨禀至法妙品，图篆略备，而不能幽居习诵，夷神抱一，逢迎人伍，染累风尘，罪结过满，身尽神逝。以今月某日某时，谢命天地，长没土官，既有生时经宝、符图、法具、衣衾等物，便以今日某时，殡殓尸形，缄封丘冢，恐生犯死谪，或为故气禁忌之鬼、山川妖伪之精，拘阂死人，不通道理。又恐地下四时主者、蒿里父老、丘丞墓伯、地下二千石，不相安隐，谨条经书、敛具迁件如牒，谨为伏地拜章一通，上谨临尸使者、关敛君吏一合下，监临殡敛，安隐骸爽，长宁蒿里，随业转轮，功成事毕，所请众官谒还天曹，列受功赏，进秩如常科比，无令失意。有恚恨者，生死犯，并乞原赦，恩惟太上分别云云。
　　右前是临殡章，须大治道士受破殓箓者奏之。既有经目，不可示外人，一两日烧之。
　　若非大行名人，敛时必无子弟三礼、三契，非卒辄能兼之。上章，事须明解，一失节度，束手无依，谨依科撰三归，略陈切要。亡人入棺讫，先依孟先生作移书了，即於棺头铺席然香，将小磬子打三下。敛长讫，乃长跪腾亡者情事。
　　伏闻法本无生，生而有死，匹云中电火，如海上波城，倏忽不与人期，窈冥谁知趣向。少时暂遇，所倚为亲，念念迁移，俱非常保，时时舍故，咸以哀人。今日亡某，命偶良缘，得生圣代，闻经见道，奉诚修真，旦暮揖其龙章，晨昏朝其凤篆，本图鹤举，永愿云升，岂悟孔水摧年，庄山促寿，一朝舍命，万劫长乖。思坐起而无从，对衣衾而洒泪，装束既整殡服，以施良时入棺。谨依丧礼所有移文，具条列疏。读移文。读移文讫，唱三归依。
　　当为亡者归依十方大道，愿降威神，拔七世苦根，解三涂结缚，遨游妙苑，练识仙官，稽首至真无极大道。
　　当为亡者归依三十六部尊经，愿玉字金篇，资神养性，龙文凤篆，莹府涛情，永离北邓，长居南极，稽首宗玄自然法宝。
　　当为亡者归依后圣诸得道玄中大法师，朗七觉光明，照六通智慧，普度幽显，咸济死生，稽首十方无边圣品。事竟，内移文於棺头，余任主人下钉安盖二孟云：若葬日余至时，移棺於堂上，安白布幔障前。大殓后，三日成服，仍於柩左安灵床，东向施帷，屏风、机褥、服饰，备具如生时，朝、中进膳。未成服前，孝子於灵南头，以布巾总发，荐地北向，以东为上，昼夜哭，至成服出灵前，再拜稽首。拜毕，至柩所哭。尽哀，还灵床南头倚哭；轻者，於灵前西向倚哭。以北为上，哭拜，行吊慰之礼。今若按此仪，大成难解，非但孝子北向、西向致惑，吊人亦乃从此生疑。今酌此仪，未成服前，以布巾总发，前安白布幔，男左女右。三日以后，成服讫，於棺头南安灵，施屏风、几褥，非但吊者见，亦乃孝子左右得宜。张法师制，与此相似。
　　成服仪第六
　　受治，以满箓。
　　三五元命，乃八券、十箓。八券者：定志券、升玄券，卖子券、乞儿券，上清四券者：血液券、神仙券、大度券、通灵券。十箓者：除满箓、三五箓、元命箓外，更有斩邪箓、破殗百鬼召箓、都章毕印箓、九州社令箓、太玄四部线、河图箓、青甲箓、东野大禁箓、十将军箓。
　　右件，依小孟仪，若大孟，无八券、十
　　箓，石井公有十箓，无八券。依小
　　孟，同丝麻三月服，男女十五升布为
　　衣冠，若大孟及石井公并云：发蒙
　　之教，恩情极重。
　　制举哀受吊，无成服之仪。今按《易》云：童蒙来求我，匪我求童蒙，若不发童蒙，终当见覆。《升玄经》云：先师、后师，通当有敬，岂容敬，乃是同服而顿隔。依小孟，三月以为通允。
　　五千文、大诫百八十律、真诰、五岳、六甲、禁山。
　　右件，二孟同制，小功五月。男女十一升布为裳，十二升布为冠，今人不为冠、直为巾者，务省耳。按儒礼，丧服以变吉服。吉服头戴冠，身上着，身下着裳。若按二孟，十二升布为冠，用十一升布为褐、为裙。若石井公云：此等同服，小功五月，男绢巾，女练裳，今人既以为巾，何不绢作？明学道之人，粗衣布褐，及其师死，更着练裳，非但於理有违，亦乃人情未可。既言小功五月，那更将绢为衣。按《丧服仪》云：缌麻者，缕小如丝，实是麻作，故曰腮麻；小功者，布缕既小，用功则多，故曰小功；布缕既大，用功则少，故曰大功。石井公虽有此条，窃不用也。请依二孟，未葬之前，布冠布褐；若其葬毕，布巾布被。
　　自然、中盟、三皇、五符、七传、宝神等经符。实神，即洞神经也。
　　右件，二孟同制，服大功九月，男女七升布为衣，十一升布为冠，石井公直云：九月不言升数。
　　灵宝大盟、真经三品。真经，即上情大洞真经也。三品是上清受道经，有二品经目，合三十五卷。三箓：一、八素曲辞箓，二、上皇玉箓，三谓三天．正法箓；三奔：日奔、月奔、星奔，三奔即是三景，受上清三奔，登上玉清景、上清景、太清景，今受三奔，得称三景弟子。
　　右件，二孟同制。服齐衰期，男女四升布为衣，七升布为冠，心丧三年，不从燕乐。若前来五千文、自然大盟等三条中经法，同是一师受者，皆服斩衰三年，从极重之制，饮食言语、观听寝处，皆依孝子本仪二竟则服吉而无余禫。今人大盟之师，则一期散发。上清之师，或去无服，或至三号，或云九月，非直不识三品、三奔、三箓，未知三品，复是何经，直据七传，是上清枝条，因而即服九月，坐由不睹经卷，观览岂复能周，师以慕广轻传，资乃爱紫争受。陶先生云：古人以为皮好，吾令以为耳学。信哉斯言。岂其受得上清，见经而不识，既不识法，岂得慢师。上清、大盟，同是真经，俱存重服，请各思审，二孟久详。
　　经师、籍师。
　　右二孟云：二人而言服，经师小功，籍师大功，亦复看师之轻重。看师轻重者，为师三年，为籍师一期，为经师大功，为师一期，籍师大功，经师小功，为师大功，籍师小功，经师三日，为师小功，籍师三月，经师无服。若师为籍师，皆轻弟子，於师又轻，各从减之也。
　　同学。
　　右上，二孟同制，腮麻三月日服。
　　师为弟子。
　　右二孟云：师为弟子，例一等为师，三年报一期。齐衰者，九月；大功者，五月；小功，三月。石井公云：报服同弟子，唯不解发耳。至如俗礼所明，以卑厌尊，从二孟为允，师年过老，若不胜衰，心丧而已。
　　二孟云：门中弟子为师依经说，度脱生死，恩重二亲，而居丧事，用不同俗礼，既无凶苦，不为拔经，诸余服纪，皆依法轻重，以为制度。石井公云：报服所养，生小成拔，并须散发，不限受法，大小若着服者，临时自栽。
　　送葬仪第七
　　若是大德名人，可依《镇经》、《五练生尸经》，预书五石，一依经法，此不具载。至葬日行丧，以入冢经宝，旋安供养，香花、幡盖，伎乐、诵咏，次第施列在前，道士从丧者於后。以灵举次之，亦幡花於前，次第三祭食举，第四丧舆。举后，孝子是其弟子重者在前，轻者在后。若有俗人，孝子最在后。若船行，应尊者在后。终令前吉后凶，次第逐时，当消息也。
　　至墓入广安置法。取中前入棺，安经冢前，供养依法，安灵床冢，右设祭於前，男孝冢左，女孝冢右，从道七正，正向冢，对经行道忏悔，赞诵行香。都设毕，斋食竟，弟子於祭前诵祭文竟，哭尽哀毕，起辞经法毕，内经於冢中。若路远，又以时消息之。
　　入棺竟，於柩头安石床，案子置上，内所将经法置中，安仙童於左，玉女於右，神仙兵马安冢口两边宠前，又安方状，施几案、纸笔、砚墨、手巾、香火等物。孝子皆拜，奉辞塞冢竟，行吊慰之礼毕还。已上并二孟所制。满案其俗礼，贫富有宜，徧历真经，亦无等制。信然。还魂水上仁，安反魄火中。古以野为棺，庄周以天地为椁，岂专在礼法度数，观於众人之耳目哉。若以生能重道德，死必贱形骸，随事变通，逐时增减，不在一、一不三、四之数。
　　安灵仪第八
　　二孟云：次灵床位。五尺床南向，施屏帷帐幔，衣物随四时法。床前安橙，列香火、巾笏、梳刷、服饰。朝旦安几褥，暮移别床席，安枕被。晨仍卷取，朝、中进食，真杨枝、净水、手巾，一如生时所须。四时用物，陈列咸在。二孟云：若公王、父伯、师长来吊，孝子出户外迎，从别道还。灵东头倚哭，以北为上。次轻孝於灵前，北向倚哭，以东为上。尊者进客位，位位亦以东为上，伏哭五声音来吊，孝子跪受。尊者抚手仍再拜毕，送至迎处，还倚哭毕。若俗人重者，不须拜。若次重者，直出灵东头倚哭，客．哭竟来吊，跪受执手，客去哭讫。若平人吊，直依次坐哭，受客吊。吊客卑者，直礼拜，不执手。若次敬者，跪执手。平体者，直倚执手。客若法俗中有亲缘者，吊慰竟，更於灵前倚哭，展哀乃去。若客自从有丧以来、未经相见者，虽於孝子平体，亦须出倚哭受吊。
　　弟子归本观仪第九
　　二孟云：若非时节、各还本馆者，则安下下床於北壁下，南向，以西为上，坐哭受吊。若客尊者，跪受执手；平者，坐受吊，施安客位於西壁下，安五尺床东向开后，客东向以次上床，以北为上，伏哭五声起吊，孝跪执手如
　　前。今人不安浮灵，请以空堂受吊。
　　孝子居寝处，安素下床，除旧屏帷，以芦发围床，户悬白布幔，蒲履言语，对而不问。
　　除服仪第十
　　二孟云：自从初七、二七、三七，至百日、周年，随心功德，竟过此灵上，朝、中无复施设，唯安香火，至再周亦可除之。满意言亦可除者，当知有不除之义，既无名德，岂久安床。张法师云：安香肺，弟子旦夕哭泣，三日内设斋，中时下斋，食至四日。已上设清水一盆，百日讫，毁座除服，随轻重也。既是名德，百日恐情所未申。今若是至德，朝野共尊，虽剑舄委形，神升天阙，所在号慕，瞻仰几筵。若永安床，不俱恒例，如弟子中受法至极而服斩衰，可再周安床；若弟子尽服一期者，可一周安床；若服九月者，可九月安灵；若服五月者，可五月安灵；有三月服者，可百日安床。若过贫穷，又无后胤，虽安灵席，空设几筵，进献靡增，尘盈垢积，安虽乃易，除甚将难，如情所不胜，请随时消息。若名德，既不过人，又无后胤，殡葬以足，送终如例，不烦灵席。若是绝於世事，含光藏辉，名誉如泡，身形似梦，不求厚葬，无事几筵。既有遗言，各随所况也。
　　要修科仪戒律妙卷之十六竟
　　
