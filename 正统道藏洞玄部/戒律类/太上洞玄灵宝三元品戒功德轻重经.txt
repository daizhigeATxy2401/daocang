太上洞玄灵宝三元品戒功德轻重经
　　经名：太上洞玄灵宝三元品戒功德轻重经。撰人不详，约出於东晋。古《灵宝经》 中原有《三元品戒经》一卷，本篇即该经之部分篇章，后人分出单行。一卷。
　　太上洞玄灵宝三元品戒功德轻重经
　　底本出处：《正统道藏》洞玄部戒律类。
　　天尊曰：上元一品天官，元气始凝，三光开明，结青黄白之气，置上元三宫。其第一宫名太玄都元阳七宝紫微宫，则青元始阳之气，总主上真自然玉虚高皇上帝、诸天帝王上圣大神。其宫皆五亿五万五千五百五十五亿五万重，亦有五亿五万五千五百五十五亿五万重青阳之气，其中神仙官僚亦有五亿五万五千五百五十五亿五万重，亦有五亿五万五千五百五十五亿五万众，皆结自然青元之气而为人也。衣则青羽飞衣。紫微宫中有延生之符，书符安八方，则八方之气欻然而到，响应成人。毁符，以火焚之，而人随烟即化还为气也。自非金简玉名得道之人，莫能施之。其文四万劫一出，太阳火官主之，太玄上府行之。
　　紫微宫置左右中三府。左府主生，太阳火官考之。右府主死，太阴水官考之。中府主生死罪录风刀之考。三府各领官僚九千万众，总统生死罪福一十二曹官：
　　太玄上元明真曹。
　　太玄上元监正曹。
　　太玄上元梵行曹。
　　太玄上元开灵曹。
　　太玄上元禁神曹。
　　太玄上元通明曹。
　　太玄上元正神曹。
　　太玄上元开明曹。
　　太玄上元三都曹。
　　太玄上元南上曹。
　　太玄上元元功曹。
　　太玄上三灵曹。
　　右一十二曹，太玄女青所置，属紫微宫，主左府太阳火官、右府太阴水官，中府风刀之考。一十二曹，曹置一百二十考官，一千二百考吏，一万二千考兵，一十二万考士。主总上真已得道过去及未得道见在福中，及百姓子男女人所犯功过罪恶簿录。大考三年，中考九年，小考二十四年。大福三年，中福九年，小福二十四年。罪福俱行，功过同报。善恶簿录在玄都明真玉匮七宝函中。
　　上元一品天元中黄之气左宫，名太玄都元黄太极左宫，则元始元黄之气，总主上真已得道过去及未得道，及百姓子男女人生命录籍。其宫皆五亿五万五千五百五十五亿五万重，亦有五亿五万五千五百五十五亿五万重元黄之气。其中神仙官僚亦有五亿五万五千五百五十五亿五万重，亦有五亿五万五千五百五十五亿五万众。皆结自然元黄之气而为人也。衣则黄羽飞衣。太极左宫中有招灵之符，用之法度亦如紫微宫延生之仪格也。风刀考官主之，太玄左府行之。
　　太极左宫置左右中三府。左府主生，太阳火官考。右府主死，太阴水官考。中府主生死罪录风刀之考。三府各领官僚九千万众，总统生死罪福一十二曹官：
　　太玄上元明梵曹。
　　太玄上元威灵曹。
　　太玄上元太常曹。
　　太玄上元太清曹。
　　太玄上元宣威曹。
　　太玄上元明都曹。
　　太玄上元都灵曹。
　　太玄上元太仪曹。
　　太玄上元明法曹。
　　太玄上元考正曹。
　　太玄上元明威曹。
　　太玄上元九都曹。
　　右一十二曹。太玄女青所置，属元黄太极左宫，主左府太阳火宫、右府太阴水宫、中府风刀之考。一十二曹，曹置一百二十考官，一千二百考史，一万二千考兵，一十二万考士，主总上真已得道过去及未得道见在福中，及百姓子男女人生命录籍，及应得道仙右玉简。功过注上除落品格，罪福报应，亦如紫微宫年限。簿录封於玄都明真玉匮阳生函中。
　　上元一品天元洞白之气右宫，名太玄都洞白太极右宫，则天元洞白之气，总主上真已得道过去及未得道，百姓子男女人灭度仙录及罪传死籍。其宫皆五亿五万五千五百五十五亿五万重，亦有五亿五万五千．五百五十五亿五万重洞白之气。其中神仙官僚亦有五亿五万五千五百五十五亿五万重，亦有五亿五万五千五百五十五亿五万众。皆结自然洞白之气而为人也。衣白羽飞衣。太极右宫中有明真之符，用之法度亦如紫微宫延生之仪格也。太阴水官考主之，太玄右府行之。
　　太极右宫置左右中三府。左府主生，太阳火官考。右府主死，太阴水官考。中府主生死罪录风刀之考。三宫各领官僚九千万众，总统生死罪福一十二曹官：
　　太玄上元司正曹。
　　太玄上元四明曹。
　　太玄上元监天曹。
　　太玄上元司杀曹。
　　太玄上元盟天曹。
　　太玄上元幽都曹。
　　太玄上元威仪曹。
　　太玄上元太阴曹。
　　太玄上元下元曹。
　　太玄上元监司曹。
　　太玄上元监灵曹。
　　太玄上元太明曹。
　　右一十二曹，太玄女青所置，属元洞白太极右宫，主左府太阳火宫、右府太阴水官、中府风刀之考。一十二曹，曹置一百二十考官，一千二百考吏，一万二千考兵，一十二万考士。主总领上真已得道过去及，未得道见在福中，及百姓子男女人应灭度退削仙名及死者录籍年月。定名品仙格，罪福报应，亦如紫微宫年限。簿录封於长夜之府九幽玉匮北库函由丁。
　　上元一品天官三宫左右中三府，府统一十二曹，合三十六曹，普治元阳之上太空之中自然之号，普统上真已得道过去及未得道见在福中，及百姓子男女人灭度生死功过簿录。高皇玉帝、诸天大圣众、十方诸天大神、无极太一、南极上真、妙行真人、诸天日月星宿、纵玑玉衡，无鞅数众，一切尊神，常以正月十五日、七月十五日、十月十五日，一年三过，集校诸天已得道过去及未得道，百姓子男女人灭度生死功过簿录。其日阴阳水火风刀三府考官、三十六曹官属，各条算功过罪恶轻重、年月日限。事事分别青黑二簿，列奏紫微太极左右中三宫。功德满足，应合仙者，言名紫微宫。有善功敬信，宗奉大法者，言名太极左宫。有积恶不合道，罪应死者，言名太极右宫。紫微宫则书玉名金录仙籍，告下地官削薄，水官除简，三界侍护，不得干犯。如女青文，太极左宫则书青元之录，长生玉历南上之籍，告下水土二官，右别营卫，不得干犯。如女青文，太极右官则注黑簿，移付长夜九幽之府，告下水土二官，摄录罪魂，付司杀送役。若善恶功过考气未正，皆申三会，须考正又言也。
　　中元二品地官，元洞混灵之气，凝极黄之精，置中元三宫。其第一宫号洞空清灵宫，则元洞混灵之气，总主五帝五岳诸真人及地上诸神仙已得道诸大神。其宫皆五亿五万五千五百五十五亿五万重混灵之气，其中神仙神灵官僚有九万九千九百九十九万众，此皆是死者有功德之魂，受度得补地官之任，各有年限，功满便得进升天仙官号。亦还生人中，其随缺随补，以充其任。
　　洞空清灵宫，一号明晨武城宫，置左右中三府。左府号耐犯明晨府，主生，太阳火官考。右府号纣绝阴天府，主死，太阴水官考。中府号七非恬照府，主生死罪录风刀之考。三府各领官僚五千万人，总统生死罪福一十四曹官：
　　太玄中元灵都曹。
　　太玄中元维正曹。
　　太玄中元灵威曹。
　　太玄中元黄神曹。
　　太玄中元洞玄曹。
　　太玄中元威仰曹。
　　太玄中元灵纽曹。
　　太玄中元岳正曹。
　　太玄中元洞天曹。
　　太玄中元九都曹。
　　太玄中元五集曹。
　　太玄中元通明曹。
　　太玄中元仪范曹。
　　太玄中元九考曹。
　　右一十四曹，太玄女青所置，属洞空清灵宫，主左府太阳火官、右府太阴水官、中府风刀之考。一十四曹，曹置考官一百二十，考吏一千二百，考兵一万二千，考士一十二万。主五岳神仙真人、已得道及未得道学士及百姓子男女人，所犯功过罪恶簿录。大考三年，中考九年，小考二十四年。大福三年，中福九年，小福二十四年。罪福俱行，功过同报。其簿录并封五岳洞室。
　　中元二品左宫名南洞阳宫，一号宗天宫，总主地上九土土皇四维八极诸灵官，及未得道学者百姓子男女人生命录籍。其宫皆五亿五万五千五百五十五亿五万重混黄之气，其中土府地上官僚亦有九万九千九百九万众，皆是死者有功之魂受度而补其职局也。
　　南洞阳宫置左右中三府。左府号谅事府，主生，太阳火官考。右府号宗灵府，主死，太阴水官考。中府号灵纽神府，主生死罪录风刀之考。三府各领官僚五千万人，总统生死罪福一十四曹官：
　　太玄中元南昌曹。
　　太玄中元考算曹。
　　太玄中元招灵曹。
　　太玄中元太阳曹。
　　太玄中元明机曹。，
　　太玄中元都律曹。
　　太玄中元九令曹。
　　太玄中元明都曹。
　　太玄中元监天曹。
　　太玄中元宣野曹。
　　太玄中元监令曹。
　　太玄中元丘承曹。
　　太玄中元九气曹。
　　太玄中元中神曹。
　　右一十四曹，太玄女青所置，属南洞阳宫，主左府太阳火官、右府太阴水官、中府风刀之考。一十四曹，曹置考官一百二十，考吏一千二百，考兵一万二千，考士一十二万。主地上九土四维八极诸灵官，及未得道学者百姓子男女人，所犯功过罪恶簿录，罪福报应，亦如清灵宫年限。其簿封於南丹洞室元阳之台石中。
　　中元二品右宫名北酆宫，一号阴天宫，总主地上诸灵官，已得道过去及未得道学者百姓子男女人罪簿死籍。其宫皆五亿五万五千五百五十五亿五万重混黄之气，其中土府地上官僚亦有九万九千九百九十万众，亦是死者有功之魂受度而补其职局也。
　　北酆宫置左右中三府。左府号连宛泉曲府，主生，太阳火官考。右府号泰杀九幽府，主死，太阴水官考。中府号罪气咸池府，主生死罪录风刀之考。三府各领官僚五千万人，总统生死罪福一十四曹官：
　　太玄中元九杀曹。
　　太玄中元司非曹。
　　太玄中元韩司曹。
　　太玄中元报正曹。
　　太玄中元督杀曹。
　　太玄中元促考曹。
　　太玄中元摄气曹。
　　太玄中元司杀曹。
　　太玄中元斗加曹。
　　太玄中元主击曹。
　　太玄中元司微曹。
　　太玄中元九幽曹。
　　太玄中元开度曹。
　　太玄中元寒夜曹。
　　右一十四曹，太玄女青所置，属北酆宫，主左府太阳火官，右府太阴水官、中府风刀之考。一十四曹，曹置考官一百二十，考吏一千二百，考兵一万二千，考士一十二万。主地上九土四维八极诸学士百姓子男女人所犯罪恶死录黑簿，及应开度者罪福报应。考召年限，亦如清灵宫中之格。其簿目封於玄阴北壁库中。
　　中元二品地官三宫左右中三府，府统一十四曹，合四十二曹，并治山洞空玄之中，皆自然之号，普统地上五岳四维八极神仙真人神灵，已得道过去及未得道见在福中，及百姓子男女人灭度生死功过罪福簿籍之事。诸天大圣、十方诸大尊神、妙行真人、南斗北斗、诸天日月星宿、璇玑玉衡、无鞅数众，一切尊神，常以八节之日，下诣清灵洞阳北酆三宫，集校诸地上生死功过罪福簿录。是其日诸地上五帝、五岳神仙真人、土府四司土帝，及八极诸灵官地只、三界官属、一切神灵，莫不森然齐到。三宫九府，四十二曹考召官属，各主生死青黑二簿，随功过罪福生死灭度，考算年月轻重。事事分别青黑二簿，列言三宫。三宫以正月十五日、七月十五日、十月十五日，率言上天。三宫功过生死簿定，应生者言左宫，应仙者言中宫，应死者言右官。上下相应，功过生死年月日数，毫分无失。若有考气未正，皆申三会，须考正又言也。
　　下元三品水官，洞元风泽之气，晨浩之精，置下元三宫。其第一宫号旸谷洞源宫，一曰青华方诸宫，则洞元风泽之气，总主水帝旸谷神王，九江水府河伯、神仙诸真人、水中诸大神，已得道过去未得道、及百姓子男女人仙簿录籍。其宫皆五亿五万五千五百五十五亿五万重风泽之气，其中神仙水神官僚亦有九万九千九百九十万众。亦是死者有功之魂，受度得补水官之任。亦各有年限，功满便得进升天仙官号，或还生人中。如此轮转，皆得上仙也。其随缺随补，以充其职。
　　旸谷宫一号青华方诸宫，左右中三府。左府号清元灵渊府，主生，太阳火官考。右府号九水寒夜府，主死，太阴水官考。中府号朔单青灵府，主生死罪简风刀之考。三府各领官僚五千万人，总统生死罪福一十四曹官：
　　太玄下元水明曹。
　　太玄下元元清曹。
　　太玄下元烈火曹。
　　太玄下元三明曹。
　　太玄下元简对曹。
　　太玄下元水令曹。
　　太玄下元明范曹。
　　太玄下元洞源曹。
　　太玄下元检会曹。
　　太玄下元劫谅曹。
　　太玄下元促水曹。
　　太玄下元洞阳曹。
　　太玄下元龙厩曹。
　　太玄下元机会曹。
　　右一十四曹，太玄女青所置，属旸谷洞源宫，主左府太阳火官考、右府太阴水官考、中府风刀之考。一十四曹，曹置考官一百二十，考吏一千二百，考兵一万二千，考士一十二万。主九江三河四海水府诸神灵，及百姓子男女人功过简录。大考三年，中考九年，小考二十四年。大福三年，中福九年，小福二十四年。罪福俱行，功过同报，其簿录并封九河洞室。
　　下元三品左宫名清泠宫，一名南水会宫，总主水中万精，蛟龙鲸鱼，水灾大会，水母龙门度数之期，及百姓子男女人籍录，生死功过简对轻重之事。其宫皆五亿五万五千五百五十五亿五万重风泽金刚之气，其中神仙水神官僚亦有九万九千九百九十万众，亦是死者有功之魂，受度而得补於水官也。
　　清泠宫一号南水会宫，置左右中三府。左府号龄劫府，主生，太阳火官考。右府号长夜寒庭府，主死，太阴水官考。中府号灵宝劫刃府，主生死罪简风刀之考。三府各领官僚五千万人，总统生死罪福，及劫会水中万精灵事。一十四曹官：
　　太玄下元明劫曹。
　　太玄下元机龄曹。
　　太玄下元水梵曹。
　　太玄下元罪福曹。
　　太玄下元简会曹。
　　太玄下元促气曹。
　　太玄下元摄灵曹。
　　太玄下元召龙曹。
　　太玄下元九河曹。
　　太玄下元烈女曹。
　　太玄下元开明曹。
　　太玄下元度魂曹。
　　太玄下元检精曹。
　　太玄下元清正曹。
　　右一十四曹，太玄女青所置，属清冷宫，主左府太阳火官、右府太阴水官、中府风刀之考，生死罪福劫会水中万精灵事。一十四曹，曹置考官一百二十，考史一千二百，考兵一万二千，考士一十二万。主九江四海三河淮济水府诸神灵大小劫会，百姓子男女人功过简录，罪福报应，年限如旸谷宫格。其简录封於阳泉洞室。
　　下元三品右宫名北酆都宫，一名罗酆宫，总主水中积夜死鬼谪役年劫，及百鬼万灵事，百姓子男女人应死简录黑簿。其宫皆五亿五万五千五百五十五亿五万重风泽梵行之气，其中神仙水神官僚有九万九千九百九十九万众，亦是死者有功之魂，受度得补其官僚也。
　　北酆都宫一号罗酆宫，置左右中三府。左府号开度劫量府，主生籍，太阳火官考。右府号泉曲鬼神府，主死籍，太阴水官考。中府号通灵大劫府，主生死罪简，风刀之考鬼神事。三府各领官僚五千万人，总统生死罪福及鬼神事。一十四曹官：
　　太玄下元北元曹。
　　太玄下元考正曹。
　　太玄下元九科曹。
　　太玄下元四极曹。
　　太玄下元幽夜曹。
　　太玄下元长劫曹。
　　太玄下元苦神曹。
　　太玄下元三难曹。
　　太玄下元五法曹。
　　太玄下元万掠曹。
　　太玄下元毒刃曹。
　　太玄下元长夜曹。
　　太玄下元溟波曹。
　　太玄下元无极曹。
　　右一十四曹，太玄女青所置，属北都罗酆官，主左府太阳火宫、右府太阴水官、中府风刀之考，鬼神谪役事。一十四曹，曹置考官一百二十，考吏一千二百，考兵一万二千，考士一十二万。主诸水长源、三河九江四渎，溟波长夜死魂鬼神之事，及百姓功过罪福简录，报应年限，亦如旸谷宫格。其简录封於九源洞室。
　　下元三品水官三宫左右中三府，府统一十四曹，合四十二曹，并治九江洞室，皆自然之号，并统三河四海九江水府、淮济四渎水帝神王、河伯诸大圣，水中一切神灵，已得道过去及未得道者、百姓子男女人功过罪福简籍之事，及死者长徒作役，水府万灵鱼龙鲸鲵精物大小劫会之期。诸天大圣、妙行真人、日月星宿、璇玑玉衡，及地上五岳神仙真人玉女、三官僚属，一切尊神，常以太岁、甲子、庚申之日，下诣旸谷清泠北酆都，三宫，集校九江四海三河淮济生死简录，死魂长夜谪役年限，水府神灵大小劫会之事。是其日，诸水府一切神灵，莫不森然齐到，三宫九府四十二曹考召官属，各操生死青黑二簿，死魂谪役长源年限，大小劫会水中万灵之事，分别青黑二簿，列言三宫。以正月十五日、七月十五日、十月十五日，率言上天三宫功过罪福生死简簿。应生者言左宫，应仙者言中宫，应死者言右宫。谪役长徒，大小劫会水中万灵之事，随所由列言，上下相应。若有考气未正者，皆申三会，须考正又言之。
　　上元天官置三宫三府三十六曹，中元地官置三宫三府四十二曹，下元水官置三官三府四十二曹，天地水三官九宫九府一百二十曹。三品相承，生死罪福，功过深重，责役考对，年月日限，无有差错。其学仙善功，行恶罪报，各随所属考官，悉书之焉。天地水三官，各各别置宫府曹署，亦无限数，皆是支流别号，禁察司罚之官，纠诸功过罪恶之人，列言正曹。一百二十曹，是天地水正曹也。人身中亦有三宫六府百二十关节，三万六千神。人身行恶，身神亦奏之三官。人身行善，则度其仙名。生死罪福，莫不先由身神，影响相应，在乎自然也。人禀气而生，气结成神，人能养气，神则长在，内思守真，真不离身。有得太玄延生之符，三万六千神则结气而见形，共举人身，白日登天，驰骋云驾，升入虚空。丧精失气，万神奔落，神游气散，空尸形亡也。
　　天官一宫中府十二曹，地官一宫中府十四曹，水官一宫中府十四曹。
　　上真称号高下尊卑功过仪典。
　　上真众圣朝礼旋行功过仪典。
　　上真大圣游宴从驾功过仪典。
　　上真中圣游宴从驾功过仪典。
　　上真总校生死图录功过仪典。
　　上真总领生死命籍算录功过仪典。
　　上真总领生死功德轻重功过仪典。
　　上真总领鬼神功德报对轮转功过仪典。
　　上真总领鬼神幽责开度功过仪典。
　　上真总领升度死魂更生轻重功过仪典。
　　上真总领死魂受炼更生功过仪典。
　　上真总领神仙得道年月品秩功过仪典。
　　上真总领万魔谣歌之音功过仪典。
　　三元品戒罪目
　　学上道不信经戒怀疑两心之罪。
　　学上道轻慢圣文评论经典之罪。
　　学上道轻慢师主违背盟誓之罪。
　　学上道毁谤师父不崇天义之罪。
　　学上道窃取经书无有师宗之罪。
　　学上道学无师而授弟子之罪。
　　学上道傍取经书而传弟子之罪。
　　学上道得经书无师盟度之罪。
　　学上道受经不依经科年月传授之罪。
　　学上道受经传授非人之罪。
　　学上道受法师门无开度功之罪。
　　学上道无功而传授弟子之罪。
　　学上道传法宿奏不合师传之罪。
　　学上道传经不宿奏五帝之罪。
　　学上道受经无信贱道之罪。
　　学上道遏断贤路自取功名之罪。
　　学上道月朔八节不礼师尊之罪。
　　学上道不修斋直之罪。
　　学上道斋直不精之罪。
　　学上道诵经越略之罪。
　　学上道旋行越次争竞之罪。
　　学上道恚怒师父之罪。
　　学者及百姓子攻击善人之罪。
　　学者及百姓子恶口赤舌之罪。
　　学者及百姓子评论师主百姓之罪。
　　学者及百姓子饮酒失性之罪。
　　学者及百姓子杀生阴贼之罪。
　　学者及百姓子贪欲骄逸之罪。
　　学者及百姓子秽浊道法之罪。
　　学者及百姓子咒诅鬼神之罪。
　　学者及百姓子杀害众生之罪。
　　学者及百姓子绮语两舌不信之罪。
　　学者及百姓子奸淫秽浊之罪。
　　学者及百姓子盗窃财物之罪。
　　学者及百姓子嫉贤妬能之罪。
　　学者及百姓子背师恩爱之罪。
　　学者及百姓子欺师背道之罪。
　　学者及百姓子泄露天文之罪。
　　学者及百姓子毁谤经法之罪。
　　学者及百姓子修经中悔之罪。
　　学者及百姓子不忠於上之罪。
　　学者及百姓子罔略於下之罪。
　　学者及百姓子欺罔同学之罪。
　　学者及百姓子口善心恶之罪。
　　学者及百姓子说人过恶之罪。
　　学者及百姓子轻慢三光之罪。
　　学者及百姓子秽慢神鬼之罪。
　　右六十条罪，由天官一宫中府十二曹、地官一宫中府十四曹、水官一宫中府十四曹风刀考官主之。
　　天官左宫左府十二曹、地官左宫左府十四曹、水官左宫左府十四曹。
　　学者及百姓子嫉妬同学之罪。
　　学者及百姓子浮华妄语之罪。
　　学者及百姓子贪利入己无厌之罪。
　　学者及百姓子积禄重宝不思散施之罪。
　　学者及百姓子乐人宝物入己之罪。
　　学者及百姓子愿人伤败流散之罪。
　　学者及百姓子私畜刀仗兵器之罪。
　　学者及百姓子屠割六畜杀生之罪。
　　学者及百姓子刺射野兽飞乌之罪。
　　学者及百姓子烧山捕猎之罪。
　　学者及百姓子张荃捕鱼之罪。
　　学者及百姓子金银器食之罪。
　　学者及百姓子贪乐荣禄虐政之罪。
　　学者及百姓子烧败见物成功之罪。
　　学者及百姓子以饮食投水中之罪。
　　学者及百姓子贪浊滋味肥荤之罪。
　　学者及百姓子贪食五辛之罪。
　　学者及百姓子草书伪意之罪。
　　学者及百姓子合聚草众之罪。· 
　　学者及百姓子图谋人妇女之罪。
　　学者及百姓子评论国事之罪。
　　学者及百姓子图谋人财物之罪。
　　学者及百姓子粗物易人好物之罪。
　　学者及百姓子交关权贵侯王之罪。
　　学者及百姓子妄说天时星宿之罪。
　　学者及百姓子火烧田野山林之罪。
　　学者及百姓子斫伐树木采摘华草之罪。
　　学者及百姓子与恶人交游亲近异类之罪。
　　学者及百姓子交关流俗华竞之罪。
　　学者及百姓子在人中独食不思饥馁之罪。
　　学者及百姓子与世间破人婚姻之罪。
　　学者及百姓子放荡世间妓乐之罪。
　　学者及百姓子面誉世人阴毁善人之罪。
　　学者及百姓子说人尊上过恶之罪。
　　学者及百姓子泄露人阴恶私鄙之罪。
　　学者及百姓子攻击善人横生无端之罪。
　　学者及百姓子窥人书疏察微之罪。
　　学者及百姓子与女人独行独语之罪。
　　学者及百姓子男女群居之罪。
　　学者及百姓子男女共食交错衣物之罪。
　　学者及百姓子男女教化不善之罪。
　　学者及百姓子自贵骄逸之罪。
　　学者及百姓子因公报冤之罪。
　　学者及百姓子离别家室之罪。
　　学者及百姓子落子伤胎之罪。
　　学者及百姓子疏宗族亲异姓之罪。
　　学者及百姓子毒药投水伤生之罪。
　　学者及百姓子匿爱弟子之罪。
　　学者及百姓子聚集人众之罪。
　　学者及百姓子投书谱人之罪。
　　学者及百姓子自恃用性之罪。
　　学者及百姓子妄作忌讳之罪。
　　学者及百姓子希人事物之罪。
　　学者及百姓子评论师友长短之罪。
　　学者及百姓子轻慢经教法言之罪。
　　学者及百姓子薄贱他人老病之罪。
　　学者及百姓子弃薄乞人之罪。
　　学者及百姓子乘威势以凌世人之罪。
　　学者及百姓子阿党所亲之罪。
　　学者及百姓子父母兄弟各别离居之罪。
　　右六十条罪，由天官左宫左府十二曹、地官左宫左府十四曹、水官左宫左府十四曹、太阳火官考吏主之。
　　天官右宫右府十二曹、地官右宫右府十四曹、水官右宫右府十四曹。
　　学者及百姓子嗔恚弟子之罪。
　　学者及百姓子恚责善人之罪。
　　学者及百姓子不放生度死之罪。
　　学者及百姓子富贵忘师之罪。
　　学者及百姓子诸天斋日不念道之罪。
　　学者及百姓子嗔恚师主之罪。
　　学者及百姓子论人过恶之罪。
　　学者及百姓子笑人须暗贫贱之罪。
　　学者及百姓子劝人为恶之罪。
　　学者及百姓子禁人作善之罪。
　　学者及百姓子快人过失之罪。
　　学者及百姓子去就背向非道之罪。
　　学者及百姓子五岳三河无简名之罪。
　　学者及百姓子秽污五岳三河之罪。
　　学者及百姓子夺人所好之罪。
　　学者及百姓子驰聘流俗求竞世间之罪。
　　学者及百姓子庆吊世间求悦众人之罪。
　　学者及百姓子认他人之功以为己德之罪。
　　学者及百姓子言人饮食好恶之罪。
　　学者及百姓子惊惧百姓衰厄之罪。
　　学者及百姓子惊惧鸟兽促着穷地之罪。
　　学者及百姓子惊怖老少之罪。
　　学者及百姓子轻凌官长有司之罪。
　　学者及百姓子论议世间曲直之罪。
　　学者及百姓子妄论国家盛衰之罪。
　　学者及百姓子施惠追吝之罪。
　　学者及百姓子游遨无度之罪。
　　学者及百姓子登高罔下之罪。
　　学者及百姓子牢笼飞鸟走兽之罪。
　　学者及百姓子快人丧祸之罪。
　　学者及百姓子以棘人行道之罪。
　　学者及百姓子拜礼神鬼之罪。
　　学者及百姓子裸露三光之罪。
　　学者及百姓子呵骂风雨之罪。
　　学者及百姓子换借不还之罪。
　　学者及百姓子罔人荣称之罪。
　　学者及百姓子傲慢三宝轻忽天尊之罪。
　　学者及百姓子谋人君长师父之罪。
　　学者及百姓子劝人不孝父母兄弟之罪。
　　学者及百姓子矫称自异号为真人之罪。
　　学者及百姓子信外道杂卫邪见之罪。
　　学者及百姓子无经师托学欺诈神人之罪。
　　学者及百姓子衣服赢余不散穷人之罪。
　　学者及百姓子窃写经戒慢露之罪。
　　学者及百姓子荣饰衣褐华丽之罪。
　　学者及百姓子身不洁净登上高座之罪。
　　学者及百姓子秽慢师门不恭之罪。
　　学者及百姓子师有哀忧不建斋祷之罪。
　　学者及百姓子弃忘师父逐世盛名之罪。
　　学者及百姓子师得豪贵希望丰荣之罪。
　　学者及百姓子师疾厄不侍省之罪。
　　学者及百姓子远厄急逐宽乐之罪。
　　学者及百姓子出入道户不关启之罪。
　　学者及百姓子妄与他人入道户交语之罪。
　　学者及百姓子斋请不为三官迁功之罪。
　　学者及百姓子自愁家门不念他厄之罪。
　　学者及百姓子家有丧疾怨道咎师之罪。
　　学者及百姓子得师经道而自称已得之罪。
　　学者及百姓子传师道法不折送盟信之罪。
　　学者及百姓子八节不言名五帝之罪。
　　右六十条罪，由天官右宫右府十二曹、地官右宫右府十四曹、水官右宫右府十四曹、太阴水官考吏主之。
　　三元品戒，部有六十条，合一百八十条戒，各有阴阳左右水火风刀官考典之。正月十五日，上元校戒之日。七月十五日，中元校戒之日。十月十五日，下元校戒之日。此一年三日，皆地上及五帝五岳灵山、三界神官，及诸水府三官司罚。无穷无深、无远无近、无大无小一切神灵，皆同上诣上三天玄都三元宫中，皆赍诸天地上得道及未得道见在福中，及兆民生死缘对宿根簿录，功过轻重，列言上天。是其日，无极天尊、十方大圣众、三十二天帝、飞天神王、高上玉虚至真大神、无极大道太上老君、诸君丈人、五老帝君、南极北极东西二华、九灵真母、南上元君、太和玉女，同时俱到三元宫中。众圣既集，诸天飞仙神仙、真人玉女，长生司命司录司杀、南斗北斗，诸天日月星宿、璇玑玉衡，一切众神，莫不森然俱至。三元左右中宫三官九府百二十曹、阴阳左右水火风刀考官，各算计天上天下生死簿录，更相校讯。有善功者上名青簿，罪重者下名黑簿，各以一通，列言三官，功过善恶，毫分无失。是其日，能依三元谢过之法，清斋烧香，依玄科言，行之百日，则地只右别，营卫门户。行之八年，皆得三官保举，度名青簿之中，克得上仙，道不失其分也。
　　道君稽首敢问天尊：功德轻重，拔度阶级，高下次第，何者为先。先世负重责，为止一身，为流及子孙。己身行恶，为身自受报对，为上误先亡。如今所见百姓子男女人，见世生身充受涂炭，百苦备婴，不能自解。又见死者形魂忧恼，流曳三途五苦之中，长河寒庭，风刀万劫不得解脱。经传或云先身行恶，殃流子孙。或云己身罪重，上误先亡。或云善恶各有缘对，生死罪福各有命根。如此报应善恶缘对，则各归一身，不应复有延误之言。又云自非功德拔度，先世谪魂则无由解脱。功德既建，则生死开泰。若各有缘对，行恶之者，死则长沦万劫，长挚幽夜，何缘复得建此大功，以自拔赎。若子孙建功，上为亡者，则与延误，理无复异。愚情浅狭，所未能了。天尊既开大宥之化，生死皆明，宜#1使幽显尽然有判，不令愚暗惑於二论。既蒙饰擢，位任总司，当宣正法，开示来生。欲使法音流演诸天，亿劫不绝，正一长存，生死蒙福，大宥明焉。缘兹上白，伏愿天尊特垂一及怜。
　　於是天尊欢喜答曰：善哉，善哉。子之所问，要乎深矣。子虽洞灵墟，而幽源未尽，虽览大有，而龙汉难明。气不可极，数难可穷，死而复生，幽而复明。天地运转，如车之轮，人之生灭，如影随形，故难终也。气气相续，种种生缘，善恶祸福，各有命根。非天非地，亦又非人，正由心也。心则神也。形非我有也。我所以得生者，从虚无自然中来，因缘寄胎，受化而生也。我受胎父母，亦非我始生父母也，我真父母不在此也。父母爱重，尊高无上。今所生父母，是我寄附因缘，禀受育养之恩，故以礼报，而称为父母焉。故我受形，亦非我形也。寄之为屋宅，因之为营室，以舍我也。附之以为形，示之以有无。故得道者，无复有形也。及我无身，我有何患。所以有患者，为我有身耳。有身则百患生，无身则入自然，立行合道，则身神一也。身神并一，则为真身，归於始生父母，而成道也，无复患也，终不死也。纵使灭度，则神往而形不灰也。终身归其本，不相去也。身犯百恶，罪竟而死，名曰死也。死则灭坏，归於寄胎父母。罪缘未尽，不得归於真父母也。神充涂役，形成灰尘，灰尘飞化而成爽也。魂神解脱，则与爽混合，故魂爽变化，合成一也，而得更生，还为人也。形神相随，终不相去也。如此善恶，身各有对，岂可咎於先亡及后子孙乎。龙汉之前，逮至赤明，旧文生死各由一身，亦不上延，亦不下流，罪福止一，各以身当。赤明以后，逮及上皇，人心破坏，男女不纯，嫉害争竞，更相残伤，心不自固，上引祖父，下引子孙，以为证誓，质告神明，竟不自信，负违誓言，致三官结簿，身没鬼官，上误先亡，下流子孙，致有殃逮，大小相牵，终天无解，祸及一宗。此罪恶之人，自求大殃。至法明言，永不得同。达士积行，当取诸身，无求乎人。明真旧典，岂虚言哉。
　　天尊重告太上道君曰：大慈之道，度人为先，非功不赏，非德不迁，非信不度，非行不仙也。夫建功德者，一为天地，一为三光，一为帝主，一为兆民，一为祖世，一为家门，一为众生，一为己身。经云：夫欲度身，当先度人。众人不得度，终不度我身。大慈广远，惠逮无穷，天人所仰，况在七祖父母乎。罪福可不相加，至於功德，故有因缘之恩，精诚自责，天为回度，一志之感，人神同开，况於寄胎禀气，而生受其育养生成者哉。慈爱既浓，岂可不为重建功德，以相开度，施报穷魂乎。自龙汉以来，至于赤明，得道者及见在福中，门户清贵，善缘来生，莫非积功累德，勋感诸天，以致交报。及九幽长夜宿责之身得解脱者，莫非功德拔赎开度，以还人中也。南陵朱宫九都上格，悉有其名，报应之理，毫分无失也。年月相推，甚有分明。
　　道君作礼：今闻天尊告诸缘对功德报应，诸疑顿尽，心欢意释，无复余滞。辄当勤心，奉宣大法，普示诸天无极世界百姓子男女人，咸令遵承，一切见明矣。
　　太上道君上白天尊：既垂开悟，诸疑并了，不审功德，何者为先。见明真科文及智慧上品拔赎罪根，为尽如是，为复有余方，信誓拔赎，及教化童蒙，建立静舍，供养师宝，布诸香油，燃灯照夜，心行善念，救度众生，慈爱忠孝，布散穷乏，饷饴百乌，无有吝惜。其中功德，为有轻重，为同一等高下尊卑。愿垂告示。
　　天尊告曰：凡建功德，无大无小，无高无下，其功等耳。轻重报应，由人心也。心行不怠，苦而不退，此功难称，德亦难名。徒有至心，行之不专，正可得免罪而已。无心而浮好，徒施而无获也。富室之家，爱惜财宝，不肯施散，拔赎罪根，徒推心求道，希望大报，此将徒劳而无益也。天道何其责人财宝，强使作功德，故观其悭心，质求其意，有而不散，将何求哉。穷而发心，意志坚明，勤苦师门，劳不为惮，道已鉴之，如此之辈，则功感诸天。故施财以对心，推心以对财，其功等尔。古人求心，末世求财，古人非心不仙，末世非财不度。所以尔者，末世贵财而不贵道也。以黄金万斤，仙经一部，施於穷山，末世乃当贪取此金，岂贪仙经也。黄金克为身患，仙经克得命长。亦合知如此，祇自不能免於悭贪，既自不能免於贪悭，安得为究道耶。故非道弘人，此之谓也。明真科法，智慧上品，拔度罪根，施於生死，其法甚重。至於学士，身未入定，处於嚣尘，能无得失？举动施为，罪福并行，故三官九府百二十曹、左右阴阳水火考官，司人得失，善功者列言左官，行恶者列言右宫，各随年月日数远近，以考促之功德，日数轻重。报应如涛水之会，必至之期，万无一失也。但以轻重远近言之耳。今故相告，勤为宣示，咸令来生男女善人，普知天地有不期之响应，真实之言也。今以三元谢罪之法相付。元始上道旧文，秘於三元宫中，万劫一行，不传下世。有盼其篇目，宿根自拔，结缚自释。宝而行之，必招大福。轻而泄之，祸至灭族。言丹心尽，深慎科法。道君欢喜，稽首作礼。是时诸天同时称善，稽首奉行。
　　上洞玄灵宝三元品戒功德轻重经竟
　　#1 宜：原误作「宣」，据敦煌S.6659抄本改。
　　
