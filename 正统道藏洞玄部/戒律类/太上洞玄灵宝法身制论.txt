太上玄灵宝法身制论洞
　　经名：太上洞玄灵宝法身制论。一卷。底本出处：《正统道藏》洞玄部戒律类。
　　太上玄灵宝法身制论洞
　　入为道性，以忍辱为上，礼之为用，唯和为贵。入道之法，宜忌忿争，若声与色厉，惊众骇群，执愚专性，轻用手舞，如此则损气伤学，犯者永不得预法座。若不依科，夺治削箓。
　　酒性败德，争慢所由，科戒显详，而犯者未复。凡箓生，皆宜节慎，况复学士，宁得不禁。经文酒制，宜应遵用，其和神将药，节宜得理。若起斋定座，设启状求感，不得因色到众，或潜暴隐愆，谓众不知，犯者禁锢百日，再犯夺治箓。
　　恶言锜语，明贤禁戒，利口覆邦，先圣高诲。若有反覆白黑，评论得失，妄宣是非，空造贝锦，为众所患，宜应防杜。犯者，依科禁锢一年，三犯夺治箓。
　　生为大德之主，仁为儒道之宗，慈为福端，杀为罪首，立功树德，莫如去害，故济生之苦，皆由慈心於物。顷来男女学士，每以五月夏节，逆唱放生，未至其日，先已罗捕，造於临流，悉已薨夭，既欲招福，反尤大罪。自今以后，不宜预云放生，若有善心卒遇，便买义设斋福之家，师主亦禁戒，轻侮任办，则是事主之愆。犯者，禁锢二百日。
　　斋戒威仪，厨福科令，陆先生具已详之，可设备矣。既远近亲闻德音，亦宜共禀规诲。若有越用法典，假因觞跪蹲钟椀，如此则与游宴无别，为傍观者可哂，宜应悉改俊，不得惧万姓嫌疑，乃全科典有闻。犯者，禁锢一年；三犯，依律治罪削名。
　　五辛之菜、六畜之肉，并戒所禁，学士无尝，或以伤神损性，或使祈奏无感。若请疾救厄，宜以自戒，仍不忌嫌疑，为识士所讥，遂令同法，横为其哂。犯者，禁锢百日。
　　德不孤立，必须邻友，党蕇往来，不可都断。且人有德，不能无行，行应有方。脱善信之家，设斋办厨，推敬之心，三界并记，何况学士，宁无一感，而着觞宴，或为竞利所拘，致令福主合门，心怀烦恼，望宾淹迟，神疲体倦，忿心内发，此已为众情嗟恨，切寻冥理，安得无罪。自今以后，先已名被，必有急事，逆报请主，当更诠觅，而逼慕奢宽，遂使主见之，咸有恨色，此宜慎杜。有犯，禁锢二百日；三犯，永堕不得复预法座。
　　韶武之乐、雅颂之音，由来久矣，邈然难追，遘及郑卫遗声，妖艳辞章，西羌杂伎，北胡鼓舞，既不能辅性娱神，正足乱志。若於曲集法会，饶送同法，觞既过限，遂令俗玩，不招自泄，此皆乱神伤形，损道悖德。有犯，禁锢百日。
　　右八条
　　夫灵宝妙法，生于元始之先，真体空寂，湛然常静，有善斯见，无缘则隐，虽真韵夷妙，圆通无方。智者体之，有无之间；愚者起疑，谓之永灭。故睹其卷轴，不可谓有；就其常静，不可谓无。故无中生有，有中生无，了然无质，故不可穷，混成也，无为也。仁者得仁，智者得智，愚者因之，发解神照，以之生慧。故知经从理生，孰谓不然，劝求则神慧因鉴，弃舍则精神昏暗，故经是大解之宗，理为栖义之宅，常静崇高，则凡贤绝仰。
　　太上洞玄灵宝法身制论竟
　　
