太上洞玄灵宝智慧罪根上品大戒经
　　经名：太上洞玄灵宝智慧罪根上品大戒经。撰人不详，约出於东晋。系古《灵宝经》之一。原本一卷，后分为二卷。底本出处：《正统道藏》洞玄部戒律类。
　　太上洞玄灵宝智慧罪根上品大戒经卷上
　　太上道君时於南丹洞阳上馆柏陵舍，稽首礼问元始天尊：自顾宿世福庆因绿，亿劫运通，得会圣明。昔蒙显擢，过忝上真，加见训喻三宝神经，赐以大戒，告以法音。过泰之欢，实为无量。自受训励，长斋空山，尊承法戒，不敢息倦，道业成就，开度天人，一切男女，普见法门，年命长远，国土安全。玩乐之心，志在不退，既蒙开悟，愿卒未闻。不审智慧宿命罪根，灵音秘重，可得暂盼篇目不乎。如蒙哀怜，重赐戒言，则以幽夜披太阳之光，长劫苦魂，得蒙拔度，更生福堂，道济无外，惠宜普隆，所陈曲碎，惧触天颜，显显之心，实希恩造。
　　元始天尊，是时当授太上道君《智慧罪根上品戒经》。五老上帝、大圣尊神、十方至真、诸天上仙、玄和玉女、五万二千五百众诣座。天洒香华，神龙妓乐无鞅数众，天仙玉女手把十绝灵婶，旋绕日月华精。神风四会，流香拂尘，紫云吐晖，绛霞敷天，三景齐照，诸天光明。河海静默，山岳藏烟，龙璃踊跃，人神欢欣。生死同休，福庆普隆，五苦咸解，三徒并原。长离地狱，更生天堂，一切众生，并得长年。於是天尊命召十方飞天神人，开九幽玉匮长夜之函，出生死罪录，恶对种根，十方飞天，各说因绿，以告太上大道君焉。
　　天尊告日：龙汉之年，我出法度人。其世愚聋，不知法音，唯用纯朴，无有恶心，不识礼义，无有君臣，不识宿命，不知因绿。以法训喻，渐入法门，专心信向，无为罪根，命皆长远，不有夭伤。我过去后，天地破坏，无复光明，男女灰灭，沦於延康，幽幽冥冥亿劫之中。至赤明开光，天地复位，我又出世，号无名之君，出法教化，度诸天人。其世男女，行有精粗，不等一心，有信向者，皆得长年，有生嫉害，恶逆不忠，皆夭寿命，便有罪福因绿之根。我过去后，一劫交周，天地又坏，复无光明，幽幽冥冥，五劫之中。至开皇元年，灵宝真文开通三象，天地复正，五文焕明，我於始青天中，号元始天尊，流演法教，化度诸天。始开之际，人民纯朴，结绳而行，混沌用心，合於自然，皆得长寿三万六千年。至上皇元年，心渐颓坏，恐至凋落，正法不全。故国国周行，宣授天文，咸令入法，成就诸心。半劫之中，命渐凋落，寿得一万八千余年。我过去后，天运转促，人心破坏，更相谋逆。嫉害胜己，争竞功名，不信经法，疑贰天真。口是心非，自作一法，淫祀邪神，杀生祈梼。迷惑不专，更相残害，自取夭伤，命不以理，寿无定年。致有罪录恶种，展转五道八难之中，沈沦三徒，莫知命根，冥冥长夜，亿劫无还，流曳涂炭，甚可哀伤。今当相告治身之戒，功德报应，罪恶之对，生死命根。便可谛受，慎行勿忘，广宣开度，普示天人，咸令男女，归身法门，持戒修斋，远诸恶源，使生死欢泰，得道自然。道君欢喜，伏听戒言。
　　天尊言曰：夫欲安身治国，使门户清贵，天神佑护，地祇敬爱，当修善功，勤心斋戒，广施法门。先人后身，有惠於万物，功普於一切，功满三千，白日升天，修善有余，天降云车。弘道无已，自致不死。斯本行之上戒，可不遵奉之乎。
　　一者，当恤死护生，救度厄难，命得其寿，不有夭伤。
　　二者，救疾治病，载度困笃，身得安全，不有痛剧。
　　三者，施惠穷困，拯度危厄，割己济物，无有吝惜。
　　四者，奉侍师宝，营靖建舍，广作功德，无有息倦。
　　五者，书经校定，晨夕礼诵，供养香灯，心无替慢。
　　六者，修斋念道，恭心遵法，内外清虚，不生秽恶。
　　七者，退身护义，不争功名，抱素守朴，行应自然。
　　八者，宣化愚俗，谏诤解恶，咸令一心，宗奉大法。
　　九者，边道立井，植种果林，教化童蒙，劝人作善。
　　十者，施为可法，动静可观，教制可轨，行常使然。
　　此十善因缘上戒之律，十天神王所奉，能行之者飞天齐功。次当持身慎行，与人君言则惠於国，与人父言则慈於子，与人师言则爱於众，与人兄言则悌於行，与人臣言则忠於君，与人子言则孝於亲，与人友言则信於交，与人妇言则贞於夫，与人夫言则和於室，与人弟子言则恭於礼，与野人言则劝於农，与道士言则正於道，与异国人言则各守其域，与奴婢言则慎於事。此一十四戒持身之品，四天帝王常所宗奉，普告四方正士神祇，人民百姓，子男女人，咸使行此上品，参於四天自然福堂。能行之者，四天所贵，地祇所称，位比仙王。
　　次有上品百八十戒，中品八十戒，下品四十戒，并元始智慧三品之律，撰为观身大戒，合三百首。自非上仙之德，身洞三清，体入自然，莫能奉之。末世男女，心当破坏，行渐怠纵，并怀疑贰，趣竞万端，守真者少，必当不能宗承观身，既不遵奉，必致大殃。今撰上品十戒之律，可以度人，广加开化，令入法门。勤奉之者，则获自然之福，无为之道也。十戒者：
　　一者，不得嫉妬胜己，抑绝贤明。
　　二者，不得饮酒放荡，秽乱三宫。
　　三者，不得淫犯他妻，好贪细滑。
　　四者，不得弃薄老病，穷贱之人。
　　五者，不得诽谤善人，毁攻同学。
　　六者，不得贪积珍宝，弗肯施散。
　　七者，不得杀生祠祀，六天鬼神。
　　八者，不得意论经典，以为虚诞。
　　九者，不得背师恩义，斯诈新学。
　　十者，平等一心，仁孝一切。
　　此十戒普教十方无极世界，度一切人。能奉之者，功书十天，福延七祖，拔出长夜九幽之中，上升南宫。身入光明，因缘不绝，克得神仙。诸行并足，当避十恶，远於盲道，断灭罪根。十恶者：
　　一者，饮酒淫色，贪欲无已。
　　二者，阴贼世间，讪谤道士。
　　三者，轻师慢法，傲忽三宝。
　　四者，窃取经书，妄宣道要。
　　五者，借换不还，欺诱万民。
　　六者，杀生贪味，口是心非。
　　七者，不孝背恩违义，犯诸禁忌。
　　八者，诵经忽略，唝嗃自是。
　　九者，责望人意，瞋恚四辈。
　　十者，意断经旨，损益圣典，不信宿命，快情恣为，秽慢四大，不念生道。
　　此十恶之戒，不能离身。犯之者身遭众横，鬼神害命，考楚万痛，恒无一宁，履善遇恶，万向失利。死入地狱，幽闭重槛长夜之中，不睹三光，昼夜流曳。抱铜柱，履刀山，循剑树，入镬汤，吞火食炭，五苦备经，长沦九幽，无有生期，纵得解脱，还生六畜之中，不得人道。恶恶相牵，善善相因，罪福之对，如日月之垂光，生死之不灭，如影之随形，缘转相加，如车之轮。今说是戒，护度天人，明识谛受，勤行勿忘。若清信士女，必能保持十戒，才力兼赡，欲勤行精进，广施众善者，可授十二可从，开示十善十四持身之品也。
　　天尊言：夫为学者修斋求道，开度天人，作诸善功，当行十二可从戒，而得度世者，尔宜从之，自得正真，终入无为，所愿皆成。十二可从戒者：
　　一者，见真经正法，开度一切，便发道意，心愿后世得登大圣。
　　二者，常行慈心，愿念一切，普得见法，开度广远，无有障碍。
　　三者，好乐经教，深远览达，意志坚明，开化愚暗。
　　四者，遵受师训，广开劝化，令入法墙，远离盲道。
　　五者，信向玄妙，尊奉经诀，晨夕诵习，无有怠倦。
　　六者，不务荣华，断绝因缘，专心定志，所营在法。
　　七者，勤诵大经，愿念一切，广开桥梁，为来生作善绿。
　　八者，恒生善心，不邪不伪，无嫉无害，无恶无拓。
　　九者，在所随生，常值圣世，兴灵宝法教，相值不绝。
　　十者，洁身持戒，修斋建功，广救群生，咸得度脱。
　　十一者，学业广览，宣通同法，预以天人，普令开度。
　　十二者，常与明师，世世相值，受教宣化，度人无量，一切善心，皆得道真
　　天尊言：夫学士治行之法，当行十二可从之戒。能以一心行此善念，世世得见圣，与道结缘，诸天友识，独步三界，无所挂碍。长离三恶五道八难，神明敬护，地祇拥卫，门户清肃，万灾不干，可谓端坐而得道也。勤为习诵，广宣同学，皆使一切齐入法门。
　　是时，天尊说戒都毕，太上道君、十方至真、无极大圣、高玄真人，欢喜作礼，一时东向稽首伏地。太上道君前进长跪，上白天尊言：众真侍坐，得闻法音，诸天踊跃，喜庆难胜。大法既兴，普度天人，来生男女，当受此恩。然见世愚聋，未见命根，不知罪福，所从何来，虽加开悟，不信者众。已垂训喻，愿卒皇恩普赐，十方无极世界百姓子男女人，同时开悟，得见宿命善恶因缘，罪福报应，知有命根，普天获济，法教日隆。
　　於是天尊放身威光，内外洞彻，照明十方，无幽无隐，无极无穷，一时晓明，如见眼前。是男是女，悉是诸天之上福堂善人，逍遥无为，欢乐自然。下见诸地九幽之府，长夜之中，囚徒作役，饿鬼畜生，流曳死魂，首体髡截，无复身形，幽闭重槛，不睹三光。百姓男女并见命根罪福缘对善恶之报，莫不震惶、一时归心，宗奉大法，修行众善，投命天尊，伏从禁戒，无复退转，福德普匝，欢乐难言，不胜喜庆。诸天大圣莫不称善，故作颂曰：
　　十天轮空洞，死生从中归。善恶各生根，缘对初无亏。昔见清信士，故得十天飞。历观九幽夜，苦魂攀岭悲。长河难闭塞，刀山不可回。轮转五道中，恻怆伤人怀。天尊说禁戒，朗朗长夜开。诸天并欢悦，斯乐难可偕。
　　天尊言：今当命使诸天神人说诸罪录，宣通法音，开悟群生，觉诸天人，善男子、善女人。令知身行罪恶命根，因缘不绝，殃对相寻，流曳三涂五道之中，魂形苦恼，亿劫无还。故说是戒，令入法门，开度九幽，拔出苦根，使生者见道，身脱八难，死者欢乐，上升天堂，早生人中，转轮圣王，生死庆泰，世世长存。预以信向，皆当精心，奉戒持斋，自得道真，慎行勤修，谛受勿忘，能同大法，便当伏听。
　　太上洞玄灵宝智慧罪根上品大戒经卷上竟
　　太上洞玄灵宝智慧罪根上品大戒经卷下
　　东极世界飞天神人曰：东方无极世界恒沙众生，已得道过去及未得道见在福中善男子善女人，修奉智慧上品十戒，功满福报，致得乘空，白日飞行，驾景策龙，上登玉清，游行东极九炁天中。未得道者，生世富贵，位为人尊，年命长远，并无夭伤。东方青帝，皆即列名、奏言九炁上天九炁天官，告下东方三官九署地牢之中，削落青元九幽玉匮长夜之函宿世罪根。青天司命勒录诸天神仙簿中，七祖皆得上升天堂，衣食自然，随年更生帝王之门，世世欢乐，恒居福中，因缘不绝，故得信根。
　　太上道君顾问东极世界飞天神人曰：我尝历观诸天，出游东门，见东方无极世界地狱之中，有百姓子男女人身受考挞，诸痛备婴，形体毁悴，苦毒难言。见之悲伤，谪役几年，当得解脱，为还人中，更还恶缘。如此之辈，当作何功德，以拔此怨，使得开度，还入善门。
　　东极世界飞天神人曰：其人所犯元恶罪录，结在九幽长夜之函，九炁天君青天灵官三界司算结其目录，依玄都女青上宫左官律，九万劫得还，生非人之道，输转九亿万劫。天地数极，乃得作九河都役使，此之辛苦，非可能言。欲得开度，断绝恶缘，当依明真玉匮女青上宫科品，以青纹之缯九十尺，亦可九尺，金龙一枚，诣东方九炁天君东乡诸灵官，九幽之中，拔赎苦魂，绝诸罪根。九日九夜，明灯烧香，首谢天君，九幽之下，得见光明，可得解脱，还入善缘。九年皆得还生人中，世世欢乐，福庆无穷。
　　东南世界飞天神人曰：东南无极世界恒沙众生，已得道过去及未得道见在福中善男子善女人，修奉智慧上品十戒，功满福报，名书上清，或位登上圣，或为神仙，游行五岳，驾龙乘虚，见在世上，为人师宗，万姓所仰，三界所敬，门户清贵，福庆无穷。东南地司皆列名上言梵炁上天，梵炁天官告下东南三官九府百二十曹，削落黄元九幽玉匮长夜之函宿世罪根。梵天司命勒录梵天神仙籍中，七祖普得去离三涂，上升天堂，衣饭天厨。一十二年皆得更生福德之门，帝王之家，世世欢乐，轮转因缘，遂得飞仙。
　　太上道君顾问东南世界飞天神人曰：我尝历观诸天，出游东南门，见东南无极世界地狱之中，有百姓子男女人，受此恶对，苦毒难言，见之悲伤，甚可哀愍。被责几年，当得解脱，蒙赦之日，为生人中，为作可形，如此之辈，有何功德，可相解度。
　　东南世界飞天神人曰：斯人所行，罪在酷逆，结於九幽长夜之函，一炁天君梵炁诸灵官三界司等结其罪录，依玄都女青中宫中官律，万劫得还，生贱人之中，身婴六极，或抱残伤，或生弃疾，轮转十二万劫无数之周，乃得作东岳都役使。其人艰辛，非可能言。欲得拔度，还於善缘，当依明真玉匮女青中宫科品，以黄文之缯一百二十尺，亦可一十二尺，金龙一枚，诣东南梵炁天君东南诸灵官九幽之中，拔赎罪魂。一十二日一十二夜，明灯烧香，首谢天君，可得开度，见诸光明，一十二年皆得还生福德之门，世世欢乐，永享无穷。
　　南方无极世界飞天神人曰：南方无极世界恒沙众生，已得道过去及未得道见在福中善男子善女人，修奉智慧上品十戒，功满德备，丹天福报，已得道者，位登上真，或为神仙，或为灵官，或得灭度。见在世上，聪明智慧，逆知吉凶，或通灵彻视，役使鬼神，或在富贵帝王之门。南方赤帝南极地司，皆列名上言三炁丹天三炁天官，告下南方三官九府百二十曹，削除赤元九幽玉匮长夜之函宿世罪根。丹天司命注上丹天神仙籍中，七祖普得去离三涂，上升天堂，逍遥南宫，三年皆得更生福德之门，世世欢乐，福庆难称，善缘不绝，克得神仙。
　　太上道君顾问南极世界飞天神人曰：我尝历观诸天，出游南门，见南方无极世界地狱之中，有百姓子男女人，裸身无衣，吞火食炭，头面焦燎，举体烂坏，无复人形，身受恶对，苦毒难言。见之流曳，伤痛人心。如此之辈，受对几年，当得解脱，被赦之日，为还人中，为作何形，大慈之法，有何功德，可得解度，还於善缘。
　　南极世界飞天神人曰：其人酷逆，生世不道，罪结九幽长夜之府，三炁天君丹天诸灵官三界司算结其罪录，依玄都女青阳宫太阳官律，罪役皆三万劫，当还生六畜之中，以报宿怨。三百万劫轮转丹天数周，乃得作三河水曹都役使，其间辛苦，非可得言。若欲开度，断诸恶缘，使得速还人道之中，当依明真玉匮女青阳宫科品，以绛纹之缯三十尺，亦可三尺，金龙一枚，诣南方三炁天君南乡诸灵官九幽之中，拔赎罪魂。三日三夜，明灯烧香，首谢天君，可得速出长夜之中，见诸光明，三年皆得更生人中，因缘不绝，转得信根。
　　西南世界飞天神人曰：西南无极世界恒沙众生，已得道过去及未得道见在福中善男子善女人，修奉智慧上品十戒，功德满足，身受福报，已得道者，位登上真。未得道者，见在世上，为地祇所称，天神所敬，死升南宫，受号上补天官，总领鬼神。西南梵炁天君告下西南地祇三官九府百二十曹，削落黄元九幽玉匮长夜之函宿世罪根。梵天司命勒录梵天神仙簿中。九祖普得去离三涂五苦之中，升度南宫，逍遥福堂。后十二年皆得还生富贵之门，因缘不绝，遂得神仙。
　　太上道君顾问西南世界飞天神人曰：我尝历观诸天，出游西南门，见西南无极世界长夜地狱三河九江五岳之中，有百姓子男女人，身受恶对，苦痛难胜，见之悲恻，伤人肝心。如此之辈，凡应几年，当得解脱被赦之日，当作何形，有何功德，可得拔度，还入福中。
　　西南世界飞天神人曰：此人前身十生人道，恒无善行，生辄元逆，一炁天君梵炁诸灵官三界主司结其罪录，依玄都女青下宫右官律，万劫得还，生下人之身作仆使，轮转十二万劫无数之周，乃得作南河都役使。此之勤苦，非言所尽。欲使拔度，还於善缘，当依明真玉匮女青下宫科品，以黄纹之缯一百二十尺，亦可一十二尺，金龙一枚，诣西南梵炁天君西南诸灵官九幽之中，拔赎罪魂。一十二日一十二夜，明灯烧香，首谢天君，西南诸灵官可得开度长夜之中，见诸光明。一十二年，皆得还生福庆之门。
　　西方世界飞天神人曰：西方无极世界恒沙众生，已得道过去及未得道见在福中善男子善女人，修奉智慧上品十戒，功满德报，已得道者，位登上真。未得道者，名书太素玄台，命过升天，为太上之宾，西方白帝皆列名七炁之天。七炁天君告下西方三官，九署地牢之中，削落白元九幽玉匮长夜之函宿世罪根。素天司命勒录诸天神仙簿中。七祖普离三涂五苦，上升金阙，受福自然，逍遥福堂，欢乐无穷。后生人中，得为人尊，三界所敬，鬼神所称，轮转福缘，皆得神仙。
　　太上道君顾问西极世界飞天神人曰：我尝历观诸天，出游西门，见西方无极世界长夜之中九幽地狱，及三河九江诸山，责役男女鬼魂，流曳三涂，五苦备婴，斯人宿对，缘何而来，而充此罚。如此之例，几年之中可得解脱，复有何功，可得拔度。
　　西极世界飞天神人曰：斯人宿身所行不道，七炁天君西方诸灵官三界主司结其罪录，依玄都女青右宫阴官律，万劫当得还生边夷之国，有人之形，无人之情，转轮七万劫白帝数周，乃得作西岳都役使。此之悠悠，勤苦难言，欲使开度，还入善缘，当依明真玉匮女青右宫科品，以白纹之缯七十尺，亦可七尺，金龙一枚，诣西方七炁天君西方诸灵官，九幽之中，拔赎罪根。七日七夜，明灯烧香，首谢天君，可得开度，见诸光明。七年皆得还生善人之门。
　　西北世界飞天神人曰：西北无极世界恒沙众生，已得道过去及未得道见在福中善男子善女人，修奉智慧上品十戒，功满德报，已得道者，位登上真，未得道者，名书九天，命过升天，与五帝周旋。黄帝皆列言梵炁之天梵炁天君，告下西北三官九署地牢之中，削落黄元九幽玉匮长夜之函宿世罪根○ 梵天司命勒录诸天神仙簿中。七祖皆得去离五道，上升九天，受福无穷，后生人中，勇猛精进，威制五方，因缘不绝，得补五帝真人。
　　太上道君顾问西北世界飞天神人曰：我尝历观诸天。出游西北门，见西北无极世界地狱之中九江长夜寒冰夜庭，有百姓子男女人，涂炭流曳，身形楚挞，苦毒难言。如此比例，被责几年，当得解脱。蒙赦之日，为还人中，复作何形。如未开恕，有何功德，可相拔度。
　　西北世界飞天神人曰：斯人所行酷逆无度，一炁天君西北诸灵官三界主司结其罪簿，依玄都女青太阴官水官律，万劫当得生愚暗之中，聋盲六疾，非复人形。轮转五道，一十二万劫无数之周，乃得补长河都役使。此之悠悠，勤苦难言。欲使开度，还入善门，当依明真玉匮女青太阴宫科品，以黄纹之缯百二十尺，亦可一十二尺，金龙一枚，诣西北一炁天君西北诸灵官，九幽之中拔赎罪魂。一十二日一十二夜，明灯烧香，首谢天君，可得开度，见诸光明。一十二年，便得自在，更生人中，还入善缘之门，世世欢乐，长享无穷。
　　北方世界飞天神人曰：北方无极世界恒沙众生，已得道过去及未得道见在福中善男子善女人，修奉智慧上品十戒，功德备足，玄天福报，名书上清。或位登上圣，游行三清，或命过，即得为四极明公j 见在世上福德之中，神灵敬护，万灾不干。北方地司，皆列言上宫，五炁天君告下北方三官九府百二十曹，削落玄元九幽玉匮长夜之函宿世罪根。玄天司命勒录诸天神仙簿中。七祖普得上升天堂，衣食自然。五年皆得更生帝王之门，轮转福德，故恒居善缘。
　　太上道君顾问北方世界飞天神人曰：我尝历观诸天，出游北门，见北方无极世界地狱之中，三河九江诸山，责役百姓子男女人，涂炭流曳，负山担石，闭塞长源，吞火瞰炭，无复身形。其人受对被责，几年应得解脱，解脱之日，为还人中，复作何身中，复可得拔度与不。
　　北方世界飞天神人曰：斯人生世酷逆无道，五炁天君北方诸灵官三界主司结其罪录，依玄都女青太阳宫火官律，万劫当生六畜之中，轮转五道五万劫玄天数周，乃得补北岳都役使。其对悠悠，难可卒还。欲使开度，速见命根，当依明真玉匮女青太阳宫科品，以玄纹之缯五十尺，亦可五尺，金龙一枚，诣五炁天君北方诸灵官九幽之中，拔赎罪魂。五日五夜，明灯烧香，首谢天君，可得开度见诸光明。五年身皆还生善缘之中。
　　东北世界飞天神人曰：东北无极世界恒沙众生，已得道过去及未得道见在福中善男子善女人，修奉智慧上品十戒，功成德报，已得道者，位登上真，未得道者，见在世上，为三界所敬，地祇所畏，死升天堂，灵人交游。东北地司皆列言梵炁之天梵炁天君，告下东北三官九府百二十曹，削落黄元九幽玉匮长夜之函宿世罪根，梵天司命勒录诸天神仙簿中。九祖升度南宫，去离五道，逍遥福堂。五年皆得还生福德之门，世世因缘，享福无穷。
　　太上道君顾问东北世界飞天神人曰：我尝历观诸天，出游东北门，见东北无极世界地狱之中，有百姓子男女人，身受宿对，诸苦备经，流曳涂炭，无复人形。其人何辜，生世何犯，杀害何命，致受今对。当作何功，拔赎罪身，使得还入善道之中。
　　东北世界飞天神人曰：斯人前生不念慈心，三春游猎，张罗布网，放火烧山，刺射野兽，杀害众生，其罪深重，死受殃罚，身负槌打，万痛交行，驱驰百极，食息无宁。欲拔比罪，还於福中，当依明真科品，以黄纹之缯百二十尺，亦可一十二尺，金龙一枚，以诣东北梵炁天君东北诸灵官九幽之府，拔赎罪魂。一十二日一十二夜，烧香然灯，照耀诸天地狱之中，使长徒幽魂得见光明，罪根披散，还入福门，魂升南宫，受庆自然。
　　下方世界飞天神人曰：下方无极世界恒沙众生，已得道地仙五岳真人，及未得道见在福中善男子善女人，修奉智慧上品十戒，功成德满，已得道者，位登上真。未得道者，名书诸天，命过之日，径升福堂。东华宫中五岳五帝，皆列言诸天三十二天帝君，告下八极三官九署地牢之中，削落九幽玉匮长夜之函宿世罪根，诸天司命勒录金格神仙薄中。七祖皆得去离地役，升上南宫，后生人中，富贵之门，积功勤修，轮转不倦，克得飞行，上升太极，位得神仙。
　　太上道君顾问下方无极世界飞天神人曰：我尝历观下方，出游八极。见下方无极世界地狱之中，有百姓子男女人身受酷对，大小相牵，涂炭八极囚徒之中。其人何辜，生世何犯，违何经法，受此之对。当作何功，可得拔赎宿愆，使得更生人道之中。
　　下方世界飞天神人曰：斯人前世不敬鬼神，不信经教，犯忤地祇、五岳四渎，罪非可纪。死受酷罚，幽沈地狱，自非明真科法拔度，万劫无原。夫欲开度，当以黄纹之缯三十二尺，金龙一枚，以诣下方诸土府五岳名山诸水三官九署，十二河源九幽之中，拔赎罪魂。一日一夜一十二时，烧香然灯，照耀诸地之下，九幽之内，使长徒死魂，得见光明，身受开度，还入福门。
　　上方世界飞天神人曰：上方三十二天无极世界恒沙众生，己得道上圣高神诸真人，及未得道见在福中有百姓子男女人，修奉智慧上品十戒，功成德满，已得道者，位登上真。未得道者，名书三十二天。命过之日，径升福堂，逍遥三界大罗之上，诸天右别。九幽之府长夜之中，削除罪简，拔出七祖，升上南宫，更生人中，修行善道，世世因缘，玩好不绝。克得神仙，飞行三界大罗之天。
　　太上道君顾问上方世界飞天神人曰：我尝历观上方三十二天，游行三界。见天一北狱青韶上狱及三河积夜之府，有百姓子男女人，裸身赤肉，不得衣食，身被铁杖，痛苦难任，流曳三河，摙汲洪水，以灌四渎，昼夜勤苦，无有休息。其人生世何所犯违，触何经戒，而受此对。当作何功德，可以拔赎，使得更生，还在人中。
　　上方世界飞天神人曰：其人前身不信大法，疑毁经文，违犯十戒，致受今对，充天徒责。自非明真科品拔度，万劫无还。夫欲开度，常以青纹之缯三十二尺，金龙一枚，以诣诸天宫曹府，拔赎宿对，开度九幽之中囚徒死魂。一日一夜一十二时，烧香然灯，照耀诸天，积夜之河，九幽之中，使责役之鬼得见光明，身受开度，还入福门。
　　太上道君欢喜作礼，上白天尊：今日侍坐，得闻十方飞天神人说诸罪根拔度上品，生者得度，死者得还，九幽之内，普受光明。来生男女，善心信向，当得其福，世世因缘，玩好不绝，身得神仙，香灯供养，门户兴隆，三界侍卫，万灵朝门，鬼试降伏，千灾不干。大法开化，万劫无穷，福庆堂堂，巍巍难胜。欣诸来生，得此大恩，不胜喜悦，而作颂日。是时诸天一时称善。
　　太上智慧长乐颂
　　龙汉多纯民，混心皆自然。五情不争竞，形有不死神。龙门断长河，三涂不役人。休息五道场，罢除刀剑山。荡荡元汉内，九幽无苦魂。不闻哭尸声，但闻长乐言。不见长夜鬼，但见飞天仙。斯世乐何乐，故诵兴乐篇。诸天稽首庆，同称庆劫年。玄都七宝林，十天普弥罗。紫烟观灵晖，云景秀玉阿。上有福德堂，宫室互参差。皆是清信士，真仙飞天家。三界通玄路，五道清不邪。善根应缘生，累功享福多。牵对相寻续，大法谅不虚。无有万年人，皆与劫同祖。依依欢乐世，发言成庆歌。此世观无极，当奈来运何。
　　太上道君於洞阳馆柏陵舍中受戒，见诸天福堂亿劫种亲，并逍遥无为，衣食自然，身有光明，飞仙同侣，无有忧戚，不知苦难，见之悲喜，故作长乐颂篇。
　　太上智慧苦神颂
　　生落苦神界，轮转五道庭。九幽闭长夜，累劫无光明。刀山多剑树，毒刃互峥嵘。不见群鸟集，但闻苦魂声。回风摇长条，哀响流寒庭。上有履山人，时刻无暂停。饥食曲泉炭，渴饮冶火精。流曳三涂中，岂识形与名。念尔不知命，苦哉伤人情。罪福各生缘，善恶谅由心。轮转不终灭，譬声不绝音。九幽有元录，万劫自相寻。寒冰无极源，长夜间重阴。不见福德舍，但见穷鬼林。长河难闭塞，苦魂攀领吟。孤声赴绝一剑，哀号落刀岑。此形非复形，痛哉伤人衿。
　　太上道君出游八门，见诸地狱幽闭重槛，及三河九江刀山剑树，囚徒饿鬼，责役死魂，流曳涂炭，无复身形，不可忍见。见之悲伤，故作苦神颂篇。
　　天尊告一太上道君曰：今日普与十方至真、无极大圣众，同生一劫，欢乐难譬，言不觉尽，心不觉现。说诸善恶、禁戒科律，无所藏隐，诸天同庆，齐宣法音，普度无量。今生何幸，遇此经教，自发善心，命得长年，不横夭伤。终归之日，径上天堂，因缘无绝，皆得道真。吾念来生末世男女，皆当随运自从，心迫情急，不觉生罪，罪根当生，沦於五道，一跌信路，无复还期，往返三途五苦之中，刀山剑树，飞血万里，无极寒冰，穷魂填夜，号咷长何，悲吟伤人。哀此不幸，往不能还。今故说是经，为诸来生信向之人，开通津梁，普令得去恶对之根，身入光明，还於善缘。至心宗奉，当得其福，不信向者，当获其殃。吾过去后，其文当还大罗之上七宝玄台紫微宫中。如明真玄科，四万劫当行下世，教度天人。今以相告，明识之焉。是时众圣、太上道君欢喜，作礼稽首而退。
　　太上洞玄灵宝智慧罪根上品大戒经卷下竟
　　
