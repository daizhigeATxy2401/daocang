上清众真教戒德行经
　　经名：上清众真教戒德行经。撰人不详，约出矜南北朝。当系摘录《真语》卷六改编而成。二卷。底本出处：《正统道藏》洞玄部戒律类。
　　上清众真教戒德行经卷上
　　方诸青童君告曰：人为道亦苦，不为道亦苦。不为道亦苦者，惟人自生至老，自老至病，护身至死，其苦无量，心恼罪积，至死不绝，其苦难说，况多不终其天年者哉。为道亦苦者，清诤存真，守玄思灵，寻师轗轲，履试数百，勤心不惰，用志坚审，亦苦之至也。视诸侯之位如过客，视金玉之宝如砾石，视执素之丽如弊帛者，始可谓能问道耳。
　　西城王君告曰：夫人离三恶道，得为人难也。既得为人，去女为男难也。既得为男，六情四体完具难也。六情既具，得生中国难也。既处中国，值有道父母国君难也。既得值有道之君，生学道之家，有慈仁善心难也。善心既发，信道德长生者难也。既信道德长生，值太平壬辰之运为难也。可不勖哉。三恶道者，生不得作人，乃作乌兽虫畜之类，谓三恶道也。
　　太上问道人曰：人命在几许间？或对曰：在数日之间。太上曰：子不能为道。或对曰：人命在饮食之间。太上曰：子去矣，未谓为道。或对曰：在呼吸之间。太上曰：善哉，可谓为道者矣。吾昔闻此言，今以告子。子善学道，庶可勉此呼吸。弟子虽去吾数千万里，心存吾戒，必得道矣。研玉经宝书，必得仙也。处吾左侧者，意在邪行，终不得道也。人为道读经，行道事者，譬若食蜜，褊口皆甜，六府皆美，而有余味。能行如此者，得道矣。
　　方诸青童君告曰：人之为道，能拔爱欲之根者，譬如脱悬珠，一一脱之，会有尽时。稍去外恶，恶会有尽时，尽则得道矣。又近谕牛负重行泥中，疲极不敢左右，顾趣欲离泥以自苏息。达士视情欲如彼泥中牛，直心念道，可免众苦，得道矣。
　　太虚真人南岳赤君告曰：人有众过，而不自悔顿止其心，罪来归己，如川归海，日成深广耳。有恶知非，悔过从善，罪灭善积，亦得道也。夫人遇我以祸者，我当以福往。是故福德之气，恒生於此，害气重殃，还在於彼，此学道者之行也。
　　又告曰：恶人害贤，犹仰天而唾，唾不污天，还污己形。逆风扬尘，尘不污彼，还污其身。道不可毁，祸必灭己。
　　太虚真人曰：饭凡人百，不如饭一善人，饭善人千，不如饭一学道者。寒栖山林者益善，当以为意。
　　紫元夫人告曰：天下有五难，贫穷惠施难也，富贵学道难也，制命不死难也，得见洞经难也，生值壬辰后圣世难也。我昔问太上，何缘得识宿命。太上答云：道无形，知之无益，要当守志行道，譬如磨镜，垢去明存，即自见形。断六情，守空静，即见道之真，亦知宿命矣。又曰：念道行道信道，遂得信根，其福无量。
　　紫元夫人告曰：为道者，譬彼持火入冥室中，其冥即灭，而明独存。学道存正，愚痴即灭，而正常存。财色之於己也，譬彼小兄贪刀刃之蜜，其甜不足以美口，亦即有截舌之患。
　　玄清夫人告曰：夫人系於妻子家宅之患，甚於牢狱，桎梏会有原赦，而妻子情欲虽有虎口之祸，己犹甘心投焉，其罪无赦。情累之於人也，犹执炬火逆风行也。愚者不释炬火，必烧手，贪欲患怒愚痴之毒，处人身中，不早以道除斯祸者，必有危殃，犹愚痴者执火烧手之谓邪。为道者犹木在水，寻流而行，亦不左触岸，亦不右触岸，不为人所取，不为鬼神所遮，又不腐败，吾保其入海矣。人为道，不为秽欲所惑，不为众邪所诳，精进不疑，吾保其得道矣。
　　南极夫人曰：人从爱生忧，忧生则畏死。无爱即无忧，无忧则无畏。昔有一人，夜诵经甚悲，悲至意感，忽有怀归之哀。太上真人忽作凡人，径往问之：子怛弹琴邪？答曰：在家时常弹之。真人曰：弦缓何如？答曰：不呜不悲。又问：弦急何如？答曰：声绝而伤悲。又问曰：缓急得中何如？答曰：众音和合，八曲妙奏矣。真人曰：学道亦然，执心调适，亦如弹琴，道可得矣。爱欲之大者，莫大於色，其罪无外，其事无赦，赖其有一，若复有二，普天之民，莫能为道者也。夫人学道者，行阴德莫大於施惠，解救患莫大於守身奉道，其福甚大，其生甚固矣。人有恶我者，我不纳恶，恶自归已，将祸而归身中，犹影响之随形声。
　　右众灵教戒所言。
　　三见易迁，载#1云可待，要乃起东山屋舍，且可篱护之耳。问其故，未见答。问众灵云：我惑尔耶？未详此意，故欲试之。
　　数游心山泽，托景仙真者，灵气将愍子之远乐，山神将欣子之向化，是故百疾不能干，百邪所不得犯。屡烧香左右者，令人魂正，而恒闻芳风之气，久久乃觉之耳。觉之则入道，入道则得仙，得仙则成真。
　　静亲天地念飞仙，静睹山川念飞仙，静睹万物念覆载慈心，常执心如此，得道也。人生如幻化耳，寄寓天地间，少许时耳，若摄气营神，苦辛注真，将不久得道，道成则同与天地，共寄寓在太无中矣。若洞虚体无，则与太无共寄寓在寂寂中矣。洞寂者，则视之不见，听之不闻，死生之根易解，久长之年易寻，寻之可得，解之可久。
　　夫可久於其道者，养全#2也，常可与久游者纳气也。气全则生存，然后能养生。养生则合真，然后能久登生气之二域。望养全之寂寂，视万物之玄黄，尽假寄耳，岂可不勤之哉。气全则辟鬼邪，养全则辟百害，入军不逢甲兵，山行不触虎兕，此之谓矣。
　　学道之心，常如忆朝食，未有不得之者也。惜气常如惜面，未有不全也。然面亦有毁坏者，犹气亦有丧失，要人之所惜，常在於面目，虑有犯秽，次及四肢耳。若使惜气，常为一身之先急，吾少见其枯悴矣。
　　人随俗要求华名，譬若烧香，众人皆闻芳，然不知恒以熏自燔，燔尽则气灭，名立则身绝。是故高人哂而远之，遂为清净。生之为物，譬若日月天地，此四象正与生生为对，失生则四象亦灭，非四象之灭，生减之也。若使常生，则四象常存，非四象之常存，我能常生故也。常生亦能生於无景，何四象之足计哉。灾遘祸生，形坏气亡，起何等事邪？似由多言而不守一，多端而期苟免耳。是以悬巢颓枝以坠落，百胜丧於一败矣。惜乎通仙之才，安可为坚子致弊邪？
　　右南岳夫人所言。
　　鸿鹭对南旋，以遐扇扬翮，在於十百之野，彼乌自谓足矣。然鴳鸠叹其眇邈，大鹏哂鸿举之咫#3尺耳。苟安其安，而是非自足，故三乌不相与议焉，何讥之乎。
　　右紫微言。
　　弱丧网潸，笃灵未尽，倚伏异因，云梯未抗，虽有怀於进趣，犹未渊於至理矣。君才实天工，以清澜凝浪於高韵，志栖神乎太玄，期紫庭而步空矣。有心洞於飞滞，柔翰蔚乎冥契也。动合规矩，等圆殊方，静和真味，吐纳兴音，可谓纵诞挺德，良为钦叹矣。然秽思不豁，鄙吝内固，淫念不断，灵池未澄，将未得相与论内外之期，泛二景之交耳。夫失机者，贵在能改相好，释有情乃无妨矣。虽暂弥群听，故克和也。前途悠邈，此彼不一，编绪多端，当恒战谧。苟情有愆散，得随事失，悟言微矣，将何以遏之，将何以遣之。
　　右七月二十六日夜，云林右英王夫人谕书。见与勿答。
　　清响散空，神风洒林，身超冥衢，志咏灵音，仁侯其人也。欲以裴真人本末，示郄者可矣，其必克谐，不善诱之，心亦内彰也。裴亦何人哉。
　　上清众真教戒德行经卷上竟
　　#1『载』字，《真诰》卷六作『再』，於义为长。
　　#2『养全』，《真诰》卷六作『养生』。
　　#3『咫』字原本误作『只』。
　　上清众真教戒德行经卷下
　　经曰：昔有刘少翁，曾数入太华山中，拜礼向山，如此二十年，遂忽一旦得见西岳丈人，授其仙道。又曰：昔有一人，数旦旦诣河边，拜河水，如此十年，河侯河伯遂与相见，与其白璧十双，教授水行不溺法。此人见在中岳得道。又曰：左慈初来，亦勤心数拜礼灵山，五年许，乃得进内外东西宫耳。又曰：学道当如山世远，去人事当如清灵真人，步深幽当如周紫阳，何有不得道邪。又曰：建志当令勤，研神当令虚，所为所作当令密。又曰：中茅山东有小穴，穴口才如狗宝，劣容人入耳。愈入愈阔，外以盘石掩塞穴口，故余有小穿如杯大，使山灵守卫之。此盘石亦时开发耳，谓之阴宫之阿门。子勤斋寻之，得从此而入，易於良常洞口。良常洞口，其中多沙，路曲僻，经水处不大便易，又道路远，不如小阿穴口，直下三四里，便径至阴宫东玄掖门。入此穴口二百步，便朗然如昼日。又曰：大茅山亦有小穴，在南面，相似如一，谓之南便门，亦以石填穴口。但精斋向心於司命，又常以二日登山，延迎请祝，自然得见也。吾诚之至矣，阴宫何不足观乎，左慈复何人耶？
　　茅司命曰；若必范玄秉象，清争罕时，遂拔群幽藻，戢翼高栖，感味上契，渊停岳峙，萧寥玉篇，骯宝神生，遗放俗恋，调弹清灵，澄景虚中，五道发明，色绝化浪，欲与澹并，空洞冥衢，无视无听。尔乃远齐妙真，重起玄觉，明德内圆，灵标外足矣。终能策云軿以赴霄，书司命之丹录耳。若精散万念，为生不固，气随尘波#1，心不真舍，适足劳身神於林岨，实有误於来学也。其道微而易寻，其道艰而难得也。
　　上真司命南岳魏夫人曰：昨与茅司命诣清虚宫，校为真仙得失之事耳。近顿除落四十七人，却复上三人尔，并复视尔辈之名简也。如今往耳，许邈乃得在仙#2札中，吾初不悟其如此，此益好也。其洗心勤迈，宗注理尽，心丹意竭，如履冰火，若久如此者，真人亦不得逃矣，仙道亦不得隐矣。但当抑断其淫色之念，吾等即可得见，可疏示之。
　　定录曰：仙#3举在於下官耳。太上老子将复可念，江东人未见有如斯而勤道者，然未足恃仙#4而忘道也。又曰：虚妄者，德之病，华衒者，身之灾，滞者失之首，耻者体之钥，遣此四难，然后始可以问道耳。於是灵轸呜辕，日有仿髴也。有淫愆之心，勿以行上真道也。昨见清虚宫，正落除此辈人名，而方又被考，以度付三官推之，可不慎乎。
　　右南岳夫人告。
　　清灵真人曰：吝心既忘，得亦不同，鄙耻不除，生籍不书。许长史虽已暂除，当得曾除而复书之。
　　南岳夫人曰：东卿司命，甚知许长史之慈肃。小有天王昨问：此人今何在，修何道？东卿答云：是我乡里士，内明真正，外混世业，乃良才也，今修上真道也。此语乃称人意，略有仙#5形也。
　　紫阳真人曰：可令许玉斧数沐浴，擢其水疾之气也，消其积考之瘕也。亦是致真之阶。
　　紫微夫人曰：沐浴不数，魄之性也。违魄反是，炼其浊秽，魄自亡矣。
　　云林右英夫人曰：违滞若救穷行德，不亦甚佳乎。不患德之不报，所患种德之不多耳。此一行则似乎佃福田也。万事云云，皆触类矣。
　　右英夫人曰：自古及今，死生有津，显嘿异会，藏往灭智，与世同之者，皆得道之行也。若夫琼丹一御，九华三飞，云液晨酣，流黄徘徊，仰咽金浆，咀嚼玉蕤者，立便控景登空，玄升太微也。自世事乖玄，斯业未就，便当暂履太阴，潜生冥乡，外身弃质，养胎虚宅，陶气绝钥，受精玄瞑。故改容於三阴之馆，童颜於九炼之户，然后知神仙为奇，死而不亡，去来之事，理之深也。
　　茅定录曰：凤巢高木，素衣衫然，履顺思竟，凝心虚玄，五公石腴，彼体所便，急宜服之，可以少颜。三八令明，次行玄真，解驾偃息，可谓洞篇。琼刃应数，精心高栖，隐嘿沈闭，正气不亏，术散除病，是尔所宜。次服□饭，兼谷勿违，益髓除患，肥肤充肌，然后登山，咏洞讲微，寅兽白齿，尔乃见机，遂得不死。过度壬辰，偃息盛木，玩执周书，太极植简，金名西华，学服可否，息应灵符，理异契同，神洞相求。
　　茅保命曰：遇言必可用，不用是无情，焉得驾欻迹，寻此空中灵，微音良有旨，当用慎勿轻，事事应神机，保尔见太平。
　　上清众真教戒德行经卷下竟
　　#1『波』字原本作『皮』。
　　#2#3#4#5『仙』字原本均误作『伯』。
　　
