斋戒箓
　　经名：斋戒箓。一卷。底本出处：《正统道藏》洞玄部戒律类。
　　斋戒箓
　　夫入靖修真，要资斋戒，检口慎过，其道渐阶。《南华真经》云：颜回问道於孔子，孔子曰：汝斋戒，吾将语汝。颜回曰：回居贫，唯不饮酒、不茹荤久矣。孔子曰：是祭祀之斋，非心斋也。汝一志，无以耳听而以心听，无以心听而以气听，疏沦汝心志，澡雪汝精神，舍击汝智虑，我将语汝。夫道冥然难言哉，将为汝试言其约略尔。《混元皇帝圣纪》云：按诸经，斋法略有三种，一者设供斋，以积德解愆。二者节食斋，可以和神保寿，斯谓祭祀之斋，中士所行也。三者心斋，谓疏沦其心，除嗜欲也；澡雪精神，去秽累也；掊击其智，绝思虑也。夫无思无虑则专道，无嗜无欲则乐道，无秽无累则合道。既心无二想，故曰一志焉，盖上士所行也。夫斋者，齐也，齐整三业，乃为斋矣。若空守节食，既心识未齐，又唯存一志，则口无贪味，谓兹二法，表裹相资。《大戒经》云：夷心静默，专想不二，过中不味，内外清虚是也。子虽薄闲节食，未解调心，故示斋法，令其受道，而末学之徒，孰能虚心一志哉。夫鄙乎祭祀之教，自谓得心斋之理，盖唝怠慢之失矣。虽口谈空寂，无解其目，是自矜也。
　　洞玄灵宝六斋十直
　　道教五戒：一者不得杀生，二者不得嗜酒，三者不得口是心非，四者不得偷盗，五者不得淫色。十善：一念孝顺父母，二念忠事君师，三念慈心万物，四念忍性容非，五念谏诤镯恶，六念损己救穷，七念放生养物、种诸果林，八念道边舍井、种树立桥，九念为人兴利除害、教化未悟，十念读三宝经律、恒奉香花供养之具。凡人常行此五戒、十善，恒有天人善神卫之，永灭灾殃，长臻福佑，唯在坚志。
　　年六斋
　　正月，三月，五月，七月，九月，十一月。
　　月十斋
　　一日北斗下，八日北斗司杀君下，十四日太一使者下，十五日天帝及三官俱下，十八日天一下，二十三日太一八神使者下，二十四日北辰下，二十八日下太一下，二十九日中太一下，三十日上太一下。
　　自下、中、上三太一下日，皆天、地、水三官，一切尊神俱下，周行天下，伺人善恶。
　　甲子日太一简阅神祇，庚申日伏尸言人罪过，本命日计人功行，八节日有八神记人善恶，三元日天、地、水官校人之罪福。
　　六种斋
　　第一，《道门大论》云，上清斋有三法：一者绝群独宴，静气遗形；二者清坛肃侣，依太真仪格；三者心斋，谓疏沦其心，澡雪精神。
　　第二，灵宝斋有六法：一者金箓斋，保镇国土；二者黄箓斋，救世祖宗；三者明真斋，忏悔九幽；四者三。元斋，首谢违犯科戒；五者八节斋，忏洗宿新之过；六者自然斋，为百姓祈福。
　　第三，洞神斋，精简为上，绝尘期一灵。
　　第四，太一斋，以恭肃为首。
　　第五，指教斋，以清素为贵。
　　第六，涂炭斋，以勤苦为功。
　　已上诸斋，自古及今，登坛告盟，启誓玄圣，或三日、七日、九日、十五日，皆昼夜六时行道，转经礼忏，仪格甚重。除上清绝群独宴、静气遗形、心斋之外，自余皆是为国王、民人、学真道士，拔度先祖、己躬谢过、禳灾致福之斋，此时移代同异，不无详略於灵宝斋中，为半景之斋，既无宿请，亦无言功，唯只一时或两时忏悔，亦不三时上香，步虚、礼经并阙。或小小斋中，三礼叹愿，随时去取，逐便制仪，既非大集，心达而已。
　　二种斋
　　《本相经》曰：斋有二种，一则拯道，二则济度。拯道者，谓发心学道，从初至终，念念持斋，心心不退。复有二门：一谓志心，二谓灭心。志心者，始终运意，行坐动形，寂若死灰，同於枯木，灭诸想念，唯一而已；灭心者，随念随忘，神行不系，归心於寂，直至道场。济度者，谓回心至道，翘想玄真，愿福降无穷，灾消未兆。又云：虔心者，唯罄一心，丹诚十极，烧香礼拜，唯求於道。舍财者，市诸香油，八珍百味，营馔供具，屈请道士，及以凡器，归心启告，委命至真，内泯六尘，外齐万境，冥心静虑，归神於道，克成道果，永契无为，救济存亡，拔度灾苦，随其分力，福降不差，功德轻重，各在时矣。 
　　十二斋
　　《玄门大论》：一者金箓斋，上消天灾，保镇帝王，《简文》亦云：兼为师友；二者玉箓斋，宗云：正为人民，今此本未行於世；三者黄箓斋，拯拔地狱罪根，开度九幽七祖；四者上清斋，求仙念真，炼形隐景；五者明真斋，学士自拔亿曾万祖长夜之魂；六者指教斋，诸福谢罪，禳灾救疾；七者涂炭斋，拔罪谢殃，请福度命；八者三元斋，学士己身悔罪；九者八节斋，学士谢过求仙；十者三皇子午斋，辅助帝王，保安国界；十一者靖斋，如千日、百日、三日、七日，修真之用；十二者自然斋，救度一切存亡，自然之中，修行时节。
　　八节斋
　　凡八节之日，是上天八会大庆之日也。其日，诸天大圣尊神，上会灵宝玄都、玉京上宫，朝庆天真，奉戒持斋，游行诵经，此日修斋持戒、宗奉天文者，皆为五帝所举，书名玉历。
　　心斋
　　《南华真经》曰：颜渊问道於孔子，孔子曰：汝斋戒，吾将告汝。颜渊曰：回贫，唯不饮酒、不茹荤久矣。孔子曰：是祭祀之斋，非心斋也。汝一志，无以耳听而以心听，无以心听而以气听。疏沦汝心，除嗜欲也；澡雪汝精神，去秽累也；掊击其智，绝思虑也。夫无思无虑则专道，无嗜无欲则乐道，无秽无累则合道。既心无二想，故曰一志。 
　　斋直
　　《三天内解经》曰：夫为学道，莫先乎斋，外则不染尘垢，内则五藏清虚，降真致神，与道合居。能修长斋者，则道合真，不犯禁戒也。故天师遗教：为学不修斋直，冥如夜行，不持火烛，此斋直应是学道之首。夫欲启灵告冥、建立斋直者，宜先散斋，不使宿秽，皇腥消除，肌体清洁，无有沾污，然后可得入斋。不尔，徒加洗沐，见秽在肌肤之内，汤水亦不能除。《三元斋品》曰：建斋之日，当输金真玉光九天之信，置於五帝，以招神致灵。
　　《三元斋品》曰：学法未备，即俯仰之格多不合仪。《金锁流珠经》曰：古来呼斋曰社会，今改为斋会。
　　《太上太真科经》曰：消遣世务，三业为修。斋，存三守一，斋为本基。斋者，齐也，洁也，诤也。不必六时行道，三时讲诵，昼夜存念，忏悔请福，干噪玄虚，更失万一。能得一者，心摄三业；能摄身者，端拱不扰；能摄口者，默识密明；能摄心者，神与道合。如斯为主，成圣真仙。未合此者，摄身朝礼，离杀、盗、淫；摄口诵经，免妄言、绮语，两舌、骂詈；摄心存神，脱贪、恚、痴。十恶既去，十善自来，去来至极，与道合真。
　　释斋有九食法
　　《玄门大论》云：斋法大略有九，一者粗食，二者蔬食，三者节食，四者服精，五者服牙，六者服光，七者服气，八者服元气，九者胎食。粗食者，麻麦也；蔬食者，菜茹也；节食者，中食也；服精者，符水及丹英也；服牙者，五方云牙也；服光者，日月、七元、三光也；服气者，六觉之气、太和四方之妙气也；服元气者，一切所禀三元之气，太和之精，在乎太虚也；胎食者，我自所得元精之和，为胞胎之元，即清虚降四体之气，不复关外也。粗食，止诸嗜；蔬食，弃诸肥瞃；节食，除烦浊；服精，其身神体成英带；服牙，变为牙；服光，化为光；服六气，化为六气，游乎十方；服元气，化为元气，与天地合为体；服胎气，久为婴童，与道混合为一也。此之变化，运运改易，不复待舍身而更受身往来死生也。今意方法，未必止是食事，其或是方药，或按摩等事可寻也。
　　说杂斋法
　　《三元品戒经》云：正月七日，天、地、水三官检校之日，可修斋。《圣纪》云：正月七日，名举迁赏会斋；七月七日，名庆生中会斋；十月五日，名建生大会斋。三官考核功过，依日斋戒，呈章赏会，可祈景福。
　　《明真科》云：正月、三月、五月、七月、九月、十一月，一岁六斋月。能修斋，上三天帝，令太一使者，除人十苦。《八道秘言》云：正月、三月、四月、六月、七月、八月、九月、十月、十一月，此九真斋月；一日、十五日、二十九日，此月中三斋日。正月一日，名天腊；五月五日，名地腊；七月七日，名道德腊；十月一日，名民岁腊；十二月节日，名侯王腊。此五腊日，并宜修斋，并祭祀先祖。《明真科》云：月一日、初八日、十四日、十五日、十八日、二十三日、二十四日、二十八日、二十九日、三十日，已上为十直斋日。庚申、甲子、八节，太一八神下，司察人过咎。修斋，太一欢悦。庚申日，人身中伏尸，上天言人罪过；本命日，受法人身神吏兵，上天计人功过。《三洞奉道科》云：正日一为献寿斋，七日为延神斋，二月八日，为芳春斋，四月八日为启夏斋，五月五日为续命斋，六月六日为清暑斋，七月七日为迎秋斋，八月一日为逐邪斋，九月九日为延算斋，十月一日为成福斋，十一月十五日为启福斋，十二月腊日为百福斋，二十八日为迎新斋。立春为建善斋，春分为延福斋；立夏为长善斋，夏至为朱明斋；立秋为遐龄斋，秋分为谢罪斋；立冬为遵善斋，冬至为广庆斋。如此等斋，各具本经仪格。故学道不修斋戒，徒劳山林矣。夫斋者，正以清虚恬静，谦卑恭敬，战战兢兢，如履冰谷，若对严君，丹诚谦若，必祈灵应，检勑内外，无使喧杂。行斋之人，特忌斩衰孝子、新产妇人、月信未断，及痎疟、疮疥、病疾等，并不得升斋堂庭坛，驱使如愿。苦求预斋、乞解过咎者，任投辞为其陈忏悔谢，不得杂登堂宇。应行法事等，仍迁令别坐，兼忌六畜。盖此等人秽触真灵，贤圣不降，乃修斋无功也。
　　凡修，斋主虔诚，斋官整肃，至如香灯不备，亦曰疏遗，启圣祈真，莫先於此。香，贵在沉水栴檀。依上清，香，珠丸合和，不得用甲麝。招真致灵，务存精志，如寒栖学真道士，修斋单贫不可致者，亦宜以少为信，无令顿阙；若纯以乳头，非道家所用也。
　　初登斋靖看焚香，气向东、南、西、北、直上者，五帝依向而至。《登真隐诀》云：香者，天真用兹以通感，地祇缘斯以达信。非论斋洁，祈念存思，必烧香左右，侍香金童，必为招真达意。《登真隐诀》云：真人摄日晖以通照，役月精以朗幽，故然九光之微灯，晃八方之尽夜。
　　《四极明科》云：立春、春分，然九灯於庭；立夏、夏至，然八灯；立秋、秋分，然六灯；立冬、冬至，然五灯；本命日，十二灯。自此陈乞，谢过祈恩。用灯於庭法，与修诸斋，自有灯数於庭。讫，依记四时向王，唯本命向太岁，叩齿二十四通，咒曰：高上太真、万圣帝皇、五帝玉司、总仙监真，今日吉辰八节，开陈阳罪阴考，绝灭九阴，於今永始，拔释七玄，免脱火乡，永离刀山，三涂五苦，不累我身，得同天地，长保帝晨，五愿八会，靡不如言。咒毕，解巾叩头百二十过，当令额向地而已；勿令痛。竟，复巾仰天，心念我身，今日上享天恩，赐反形骸，受生飞仙。毕，仰咽二十四气止，如此三年，宿亿并除，身与真同。案诸经斋法，略有三种：一者设供斋，可以积德解愆。二者节食斋，可以和神保寿，斯谓祭祀之斋，中士所行也。三者心斋，谓疏瀹其心，除嗜欲也；澡雪精神，去秽累也；掊击其智，绝思虑也。夫无思无虑则专道，无嗜无欲则乐道，无秽无累则合道，既心无二想，故曰一志焉，盖上士所行也，详矣。斋者，齐也，要以齐整三业，乃为斋矣。若空守节食，既心识未齐，又唯在一志，则口无贪味之谓也，二法表裹相资。故《大戒经》云：夷心静嘿，专想不二，过中不味，内外清虚是也。子虽薄闲节食，未解调心，故云兹斋法，令其受道，而末学之徒，孰能虚心一志哉。夫鄙乎祭祀之教，自谓得心斋之理，盖怠慢之失矣。虽口谈寂，无解其目，是自矜焉。《易》云：圣人以此斋戒。
　　斋科
　　道士王纂，金坛人也。居马迹山，常以阴功救物，仁逮蠢动。值晋之末，中原乱罹，饥馑既臻，疫疠仍作，时有毒瘴，损毙者多，闾里凋荒，死亡枕藉。纂於静室，飞章告玄，三夕之中，继之以泣。至三夜，有光如昼，照其家庭，即有祥风景云，纷郁空际。俄而，异香天乐，下集庭中，介金执锐之士三十余人，罗列如有所候。顷之，珠幢宝盖，霓旆羽节，红旌锦旗，各二人相对前。行节最后，又有四青童执花捧香，侍女捧按。地铺锦席，前立巨屏，左右龙虎，将军侍从，官将兵士，二千许人，立两面，若有备卫焉。复有金甲大将军二十六人，神王十人，次龙虎二君之外，班列肃如也。须臾，笙箫骇空，自西北而至，五色奇花，灼烁艳逸。一人佩剑持版而前，告纂曰：太上道君至矣。於是百宝大座自空而下，太上道君侍二真人、二天帝，在座之左右。道君坐五色莲花，二真、二帝立侍焉。纂拜首迎谒，跪伏於地。道君曰：子慜念生民，形於章醮，刳心沥血，感动幽明，地司列名。盖化育万物而五行为之用，五行互有相胜，各有兴衰，代谢推迁，间不容息，是以生之不停，气气相续，亿劫已来，未暂辍也。得其生者，合於纯阳，升天而为仙；得其死者，瀹于至阴，在地而为鬼。鬼物之中，自有优劣、强弱、刚柔、善恶，与人世无异。玉皇天尊虑鬼神之肆，横害於人也，常命五帝、三官，检制部御之律令、刑章，罔不明备。而季世之民，浇伪者众，淳源既散，祆诈萌生，不忠於君，不孝於家，废三纲五常之教，自投死地，由是六天故气、魔鬼之徒，与历代已来败军死将，聚结为党，伐害生民，驾雨乘风，因衰伺隙，为种种病，中伤甚多。亦有不终天年、罹其夭枉者，寻於杜阳宫，出神咒经，授真人唐平，使其流布，以救於物，民间有之。世人见王翦、白起名，谓为虚诞。此盖从来将领，生为兵统，死为鬼帅，有功者迁为阴官，残害者犹居魔属，乘五行败气，为疗为瘥。然以阳威惮之，神咒服之，自当弥戢矣。今以神化、神咒二经，复授於子，按而行之，以拯护万民兆庶也。即命侍童，披九光之韫，以神化经及三五大斋诀授之於纂曰：勉而勤之，阴功克克，真阶可冀也。言讫，千乘万骑，西北而举，升迁上清矣。纂案经品斋科，行於江表，疫毒销弥，生灵乂康，自晋及兹，普蒙其福者，不可胜纪焉。
　　持斋
　　《无上秘要》云：昔有道士，持斋诵经。有一凡人，为赁作治厨斋堂。道士见其用意，至日中持斋，因唤与同食。食竟，为其说法，语此赁人：今随吾持斋，功德甚大，可至明日中时复食，勿坏尔斋，徒劳无益，能如此者，将可得兔见世穷厄。此人稽首，受戒而去。暮还家，其妇一日待婿，具以道士戒言喻妇。妇甚不解，遂致嗔怒。赁人不能免其妇意，遂坏其斋，与妇共食。其后命过，天使其人主蜀山千岁树精，恒给其中食，其树茂盛。暑夏之月，有精进贤者三人经过，依树而息。贤者叹曰：此树虽凉，日已向中，何由得食？此人於树人曰：当为贤者供设中食，无所为忧。须臾食至，贤者共食。食竟言曰：我觅道，道在何所，此自然非道也。因问树曰：不审大神，可得暂降形见，与其相面否？此人於树，空中答曰：我非能使人得道者也，具记姓字处所，昔常为道士，劝使持斋，为妇人所坏，功德不全，致令使我守此树精，不能得出。天以我昔经斋中食，今每至中，给我斋食，口不暇食，又无缘得迁，欲屈贤者，为至我舍，道我如此，能为我建三日斋戒，我身便得升天。贤者感此人意，为寻其家，具以其言，语家人如此。家人即为建斋，请诸道士，烧香诵经，三日谢过。此人即得飞行，升入云中，於景霄之上，受书为散仙人。故斋之功德甚重，不可不修。此人半日持斋，死经一日，即时出身，不拘一年而得为仙。故天计功过，明之不亏也。夫为学者，可勤持斋戒，以期冥感。能修之者，必获升腾之举。
　　阴阳杂斋日
　　三会曰：
　　正月七日举迁赏会斋、七月七日庆生中会斋、十月五日建生大会斋。三会日，三官考核功过。宜受符箓，斋戒呈章，以祈景福。
　　五腊曰：
　　正月一日名天腊斋、五月五日名地腊斋、七月七日名道德腊斋、十月一日名民岁腊斋、十二月节日名侯王腊斋。
　　五腊日，常当祠献先亡，名为孝子，得福无量。余日皆是淫祀。通前三元日，为八解日，皆可设净供求福焉。
　　《明真科》云：甲子日、夜半时，甲戌日、黄昏时，已上天皇真官下日。
　　甲申日、哺时，甲午日、日中时，已上地皇真官下日。
　　甲辰日、食时，甲寅日、平日一时，已上人皇真官下日。
　　右其日修斋，五岳四渎神君各依方位，纠察善恶，无不上闻。
　　又丁卯日、日出时，丁丑时、鸡鸣时，已上天皇真官下日。
　　又丁酉日、日入时，丁亥日、人定时，已上地皇真官下日。
　　又丁未日、日昳时，丁巳日、禺中时，已上人皇真官下日。
　　其日修斋，五岳真人各遣五神营卫，记名仙箓。
　　斋戒箓竟
　　
