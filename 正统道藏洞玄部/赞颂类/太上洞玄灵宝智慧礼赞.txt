太上洞玄灵宝智慧礼赞
　　经名：太上洞玄灵宝智忽礼赞。撰人不详。载智意礼赞八首，并附科仪。一卷。底本出处：《正统道藏》洞玄部赞颂类。
　　太上洞玄灵宝智慧礼赞
　　太上玄虚宗，弘道尊其经。俯仰以得仙，历劫无数龄。
　　巍巍太真德，寂寂因无生。霄景结空构，乘虚自然征。
　　日月为炳灼，安和乐未央。
　　学仙绝华念，念念相因积。去来乱我神。神躁靡不历。
　　灭念停虚闲，翛翛入空寂。请经若饥渴，持志犹金石。
　　保子飞玄路，五灵度符籍。
　　济我六度行，故能解三罗。清斋礼太素，吐纳养云牙。
　　逍遥金阙内，玉京为余家。自然生七宝，人人坐莲华。
　　仰嚼玄都禁，俯酣空洞瓜。容颜耀千日，奚计年劫多。
　　法鼓会天仙，鸣锺征大魔。
　　灵风扇香华，灿烂开繁衿。太真抚云璈，众仙弹灵琴。
　　雅歌三天上，散慧玉华林。七祖升福堂，由此步玄音。
　　前世德未足，斯书邈难寻。信道情不尽，图飞乃反沉。
　　太上无为道，弘之在兆心。
　　学道由丹信，奉师如至亲。挹景偶清虚，孳孳随日新。
　　众人未得度，终不度我身。大愿有重报，玄德必自然。
　　阴恶罪至深，对来若轮转。
　　学道甚亦苦，晨夜建福田。种德犹植树，积篑而成山。
　　子能耽玄尚，飘尔升青天。修是无为道，当与善结缘。
　　太上至隐书，名曰智慧篇。拔苦由大才，超俗以得真。
　　灵姿世所奇，烨若渊中莲。
　　人行各有本，皆由宿世功。立德务及时，发愿莫不从。
　　善恶俱待对，倚伏理难穷。贤士奉法言，道德在兼忘。
　　解是大智慧，上为太极公。宝盖连玉举，命驾御九龙。
　　金华擎洞经，捧香悉仙童。啸歌彻玄都，鸣玉叩瑶钟。
　　竦身凌太清，超景逸紫宵，保元持法纲，游玄极逍遥。
　　万劫如昨夜，千椿如晨朝。巍峨荫云华，手攀宝林条。
　　香烟自然生，玄阶兴扶摇。灵旛顺风散，繁想应时消。
　　灭智弘大混，无为观清谣。
　　土简颂
　　焕烂启幽期，障蔽日月光。玄阴不解夜，四众并恭恭。
　　灵运自应图，倏欻朗太空。灵书八会字，五音合成章。
　　至真开大宥，落落诸天明。妙哉龙汉道，八会结成形。
　　焕烂飞空内，流光三界庭。神图启灵会，玉书丹简名。
　　祈真登紫岳，告命诣灵山。玉女扬梵响，金童奏紫烟。
　　书名通九府，列字上三天。永享无期寿，刻成金华仙。
　　降真
　　九天命灵章，生神神自超。元君遏死路，司马诵洞谣。
　　一唱万真知，九遍诸天朝。稽首恭劫年，庆紫荣旧苗。
　　太虚感灵会，命我生神章。一唱动九玄，二诵天地通。
　　混合自相和，九遍成人功。大圣赞元吉，散花礼太空。
　　祈真真必应，请福福当弘。诸天并欢悦，一切稽首恭。
　　琅琅九天音，玉章生万神。三遍列正位，炁参八辰门。
　　玄关遏死户，灵镇津液源。应会自感灵，数明道潜回。
　　轮庆婴儿蜕，稽首赞洞文。
　　谢神
　　今日祈景福，稽首上灵坛。群仙俱降下，众圣悉来观。
　　留恩既介祉，驻鹤且盘桓。斋主永长寿，合家得宁安。
　　朗耀天地间，徘徊众神游。星汉景云散，门庭风雨稠。
　　今日仙圣降，垂恩应所求。甘露洒贫苦，穷鬼自然收。
　　爵禄应冥籍，富贵永千秋。
　　众等无量人天众，有幸得遇真法王。
　　慈悲降届道场中，开颜含笑放威光。
　　彻照三千大千界，归命丹诚礼十方。
　　一心归命礼东方多喜国土玉宝皇上天尊，
　　一心归命礼南方大福堂国土玄真万福天尊，
　　一心归命礼西方大浮黎国土太妙至极天尊，
　　一心归命礼北方西那国土玄上玉晨天尊，
　　一心归命礼东北方妙乐国土度仙上圣天尊，
　　一心归命礼东南方难胜国土好生度命天尊，
　　一心归命礼西南方宛黎国土太灵虚皇天尊，
　　一心归命礼西北方郁丹禅善国土无量太华天尊，
　　一心归命礼上方均天国土玉虚明皇天尊，
　　一心归命礼下方郁察国土真皇洞神天尊，
　　一心归命礼十方尽虚空界微尘数天尊，
　　一心归命礼三洞神文灵符宝谋三十六部尊经，
　　一心归命礼凝空云篆八角垂芒甚深法藏，
　　一心归命礼玉京天台香林宝殿，
　　一心归命礼传经演教檝拯群迷玄中大法师，
　　一心归命礼十方已得道真人玄师仙众。
　　臣今普为上界下方、人天六道、帝主人王、历劫师宗、所生父母、十方施主、六道四生，皆沐道恩，归令忏悔。　　
　　至心忏悔。臣等生逢明代，长遇休期，得入玄门。身沾末悟，师资赐授，禀佩灵文，缘累驱驰，触途皆舛。三会五腊，少立善功，八节三元，多亏礼念，十直本命，未解修行，甲子庚申，朝真镇阙。斋法九等，意不专行，功行三千，曾无敬奉，科禁至重，举措成愆，戒行威严，绮言增过。心非意纠，犯百八十条，识智深违，亡三百大戒。自造三业，祸积如山，六欲四缠，愆深巨海，衅罹黑簿，罪结冥司，常恐考至形躯，雕零命府。伏愿至真至圣，远鉴丹诚，除死上生，更加年算，灾殃永灭，福慧臻身，厚禄遐龄。常居法荫，智通玄悟，永息迷昏，习道成真，持经无犯。
　　忏悔已，归命礼三宝。
　　至心发愿愿我等，历劫广修三业善。常持妙法救含灵，不被尘网所包缠。生生超度三涂难，愿得寸心如慧日。能除昏暗照虚空，於诸法中无我人。常起慈悲一乘行，愿口常餐甘露偈。宣敷净戒度人天，无谈恶语绮言词。不啖生生含血命，愿足不履三恶道。愿手不杀一众生，愿身如影辅天尊。坐起周行无舍远，愿与一切诸类等。俱辞饿鬼畜生身，愿与三界天人同，一切勤求无上道。
　　发愿已，归命礼三宝。
　　众等听说：此时清净偈，欲求归真道，离俗处岩峦，三时焚宝香。坚心勤持戒，当须弃荣禄，名利勿牵联。当即值真人，授子无上道。
　　上中下座，各记六念，念天念地，念道念经，念真念戒。
　　众等听说勤持戒：一莫杀生，二莫偷盗，三莫邪淫，四莫妄语，五莫耽酒食肉，六莫谤毁贤良。天尊遗教，戒劝分明，努力勤修，早求解脱，人身难得，中国难生，一失人身，万劫不复。是故劝众等，同归届道场，此世与来生，常逢真经戒。
　　诫劝已，归命礼三宝。
　　太上洞玄灵宝智慧礼赞竟
　　
