洞玄部赞颂类 
　　众仙赞颂灵章
　　经名：众仙赞颂灵章。撰人不详，约出於唐宋间。内载颂章多见於《真诰》及《云笈七签》。一卷。底本出处：《正统道藏》洞玄部赞颂类#1。
　　众仙赞颂灵章
　　青华救苦赞
　　早朝
　　天尊发愿大悲心，救苦万方化善因。五岳四司皆禀命，酆都北府尽停刑。
　　真符告下咸蒙赦，童子传宣救罪人。元始化身真妙相，度人无量道方成。
　　午朝
　　天尊誓愿度众生，说法装严坐宝林。狮子九头分瑞相，慧光一照廓幽阴。
　　刀山剑树皆摧折，火翳风雷悉罢停。无量大悲来救度，酆都地狱悉瞻闻。
　　晚朝
　　天尊慧力拯含灵，救苦寻声破铁城。弘济元边随愿度，光明普照达幽肩。
　　慧风扇处炎烟灭，法雨沾时发朽荣。无量慈悲咸救度，亡魂俱得面慈尊。
　　太真夫人赠马明生辞
　　暂舍墉城内，命驾岱山阿。仰瞻太清阙，云楼郁嵯峨。
　　虚中有真人，来往何纷葩。炼形保自然，俯仰挹太和。
　　朝朝九天王，夕馆还西华。流精可飞腾，吐纳养青牙。
　　至药非金石，风生自然歌。上下凌景霄，羽衣何婆娑。
　　五岳非妾室，玄都是我家。下看荣竞子，笃似蛙与蟆。
　　眄顾尘浊中，忧患自相罗。苟未悟妙旨，安事於琢磨。
　　祸凑由道泄，密慎福臻多。
　　昔生昆陵宫，共讲天年延。金液虽可遐，未若太和仙。
　　仰登冥仙台，虚想咏灵人。忽遇扶桑王，九老仙都真。
　　驾縿紫虬辇，灵颜一何鲜。启我寻长徐，邀我自然津。
　　告以鸿飞术，授以玉胎篇。琼膏凝玄气，素女为我陈。
　　俯挹琳凤腴，仰上飘三天。云纲立尔步，五岳可暂旋。
　　玄都安足远，蓬莱在脚间。传受相亲爱，结友为天人。
　　替即游刑对，祸必无愚贤。秘则享无倾，泄则躯命颠。
　　云林右英夫人□
　　杨真人许长史辞
　　驾欻遨八虚，回宴东华房。阿母延轩观，朗啸蹑灵风。
　　我为有待来，故乃越沧浪。腾跃云景辕，浮观霞上空。
　　霄軿纵横舞，紫盖托灵方。朱烟缠旌旄，羽帔扇香风。
　　雷号猛兽玃，电吟奋玄龙。钧籁昆庭响，金筑唱神锺。
　　采芝沧浪阿，掇华八淳峰。朱颜日以新，劫往方婴童。
　　养形静东岑，七神自相通。风尘有忧哀，陨我白鬓公。
　　长冥遗遐叹，恨不早逸踪。停驾望舒移，回轮返沧浪。
　　末睹若人游，偶想安得康。良因候青春，以叙中怀忘。
　　控景浮紫烟，八景观汾流。羽童捧琼浆，玉华饯琳腴。
　　相期白水涯，扬我萎蕤珠。
　　沧房焕东霞，紫造浮绛晨。双德秉道宗，作镇真伯藩。
　　八台可盼目，北看乃飞无。清净云中视，眇眇蹑景迁。
　　吐纳洞岭秀，藏晖隐东山。久安人事上，日也无虚闲。
　　岂若易翕质，反此孩中颜。
　　晨阙太霞构，玉室起霄清。颂略三奇观，浮景翔绝冥。
　　丹华空中有，金映育挺精。八风鼓锦披，碧树曜四灵。
　　华盖荫兰晖，紫辔策绿軿。结信通神交，触类率天诚。
　　何事外象感，须睹瑶玉琼。
　　三景秀郁玄，霄映朗八方。丹云浮高宸，逍遥任灵风。
　　鼓翼乘素飙，竦眄琼台中。绿盖入协晨，青軿掷空同。
　　右揖东林帝，上朝太虚皇。玉宾剖凤脑，嗷酣飞药浆。
　　云钧回曲寝，千音何琅琅。锦旌召猛兽，华旛正低昂。
　　香母折腰唱，紫烟排栋粱。总辔高清阙，解驾佳人房。
　　昔运挺未兆，灵化顺气翔。心眇玄涯感，年随积椿崇。
　　形垢甘臭味，动静失沧浪。我友实不尔，荣辱昨已忘。
　　绛景浮玄晨，紫轩乘烟征。仰超绿阙内，俯眄朱火城。
　　东霞启广晖，神光焕七灵。翳映泛三烛，流任自齐冥。
　　风缠空洞宇，香音触节生。手携织女舞，并衿匏瓜庭。
　　左徊青羽旗，华盖随云倾。宴寝九度表，是非不我营。
　　挹真栖太寂，金姿日愈婴。岂似愆秽中，惨惨无聊生。
　　四旌曜明空，朱轩飞灵丘。玉盖应七景，鼓翼霄上浮。
　　九音朗紫空，玉璈洞太无。宴咏三晨宫，唱啸呼我畴。
　　不觉椿已来，岂知二景流。佳人虽兼忘，而未放百忧。
　　长林真可静，岩中自多娱。
　　北登玄真阙，携手结高罗。香烟散八景，玄风鼓绛波。
　　仰超琅园津，俯眄霄陵阿。玉箫云上奏，凤呜动九遐。
　　乘气浮太空，曷为蹑山阿。金节命羽灵，征兵折万魔。
　　齐挹二晨晖，千春方婴牙。丧真投竞室，不解可奈何。
　　仰眄太霞宫，金阁曜紫清。华房映太素，四轩皆朱琼。
　　掷轮空洞津，总辔舞绿軿。玉华飞云盖，西妃运锦旌。
　　翻然尘浊涯，鲦欻佳人庭。宿感应真降，所招已在冥。
　　乘风奏霄晨，共酣丹林罂。公侯徒眇眇，安知真人灵。
　　清晨挹绛霞，总气霄上游。徊軿蹑曲波，遂睹世人忧。
　　辞旨蔚然起，不散三秀蚂。何若巡玄乡，抚璈为尔娱。
　　君心安有际，我愿有中无。
　　辔景登霄晨，游宴沧浪官。彩云绕丹霞，灵蔼散入空。
　　上真吟琼室，高仙歌琳房。九凤唱朱籁，虚节错羽锺。
　　交栖金庭内，结我冥中朋。俱挹玉醴津，倏忽已婴童。
　　云何当路蹲，愆痾随日崇。
　　晨游太素宫，控軿观玉河。夕宴郁绝宇，朝采圆景华。
　　弹璈北寒台，七灵晖紫霞。济济高仙举，纷纷尘中罗。
　　盘桓嚣蔼内，愆累不当多。
　　驾气骋云軿，晨登大渟丘。绛津连岑振，清波鼓浚流。
　　步空观九纬，八纲皆已游。暂宴三金秀，来观建志俦。
　　勤懈不相掩，是以积百忧。
　　凌波越沧浪，忽然造金山。四顾终日游，罕我云中人。
　　紫阙构虚上，玄馆冲绝飙。琳琅敷灵囿，华生结琼瑶。
　　骋軿沧浪津，八风激云韶。披羽扇北翳，握节呜金箫。
　　凤籁和千锺，西童歌晨朝。心豁虚无外，神襟何朗寥。
　　回舞太空岭，六气运重幽。我途岂能寻，使尔终不雕。
　　玄波振沧涛，洪津鼓万流。驾景眄六虚，思与佳人游。
　　妙唱不我对，清音谁可投。云中骋琼轮，何为尘中趋。
　　松□生玄岭，郁为寒林桀。繁葩盛严冰，未肯惧白雪。
　　乱世幽重岫，巡生道常洁。飞此逸辔轮，投彼遐人辙。
　　公侯可去来，何为不能绝。
　　清争愿东山，荫景栖灵穴。愔愔闲庭虚，翳苍青林密。
　　圆曜映南轩，朱风扇幽室。拱被闲房内，相期启妙术。
　　寥朗远想玄，萧条神心逸。
　　纵心空洞津，炼辔策朱軿。佳人来何迟，首德何时成。
　　寓言必可用，不用是无情。焉得驾欻迹，寻此空中灵。
　　微音良有旨，当用慎勿轻。事应神机会，保尔见太平。
　　辔景落沧浪，腾跃青海津。绛烟乱太阳，羽盖倾九天。
　　云舆浮空同，倏忽沧浪间。来寻真中友，相携侍帝晨。
　　玉子协明德，齐首招玉贤。下眄八河宫，上寝希林巅。
　　漱此紫琼腴，方知秽途辛。佳人将安在，勤之乃得亲。
　　绛阙排广霄，披丹登景房。紫旗振云霞，羽晨舞八风。
　　停盖擢碧溪，采秀月支峰。咀嚼三灵华，吐吸九神芒，
　　椿数无绝纪，协日积童蒙。携袂明真馆，仰期无上皇。
　　北钧唱羽人，玉玄粲贤众。音终。云何波浪宇，得失为我锺。
　　引领嚣庭内，开心拟秽冲。习适荣辱域，罕蹑希林宫。
　　一静安足苦，试去视沧浪。
　　世珍芬馥交，道宗玄霄会。振衣寻真畴，回轩风尘际。
　　良德映玄晖，颖拔集华蔚。密言多偿福，冲静尚真贵。
　　恒当二象顺，携手同襟带。何为人事间，日焉生患害。
　　有心许斧子，言当采五芝。芝草不必得，汝亦不能来。
　　汝来当可得，芝草与汝食。
　　太极真人智慧经赞
　　学仙绝华念，念念相因积。去来乱我神，神躁靡不历。
　　灭念停虚闲，萧萧入空寂。请经若饥渴，持志如金石。
　　保子飞玄路，五灵度符籍。
　　济我六度行，故能解三罗。清斋礼太素，吐纳养云牙。
　　逍遥金阙内，玉京为余家。自然生七宝，人人坐莲华。
　　仰嚼玄都，俯含空洞菰。容颜曜十日，奚计年劫多。
　　法鼓会天仙，呜锺征大魔。
　　灵风扇香花，璨烂开繁襟。太真抚云傲，众仙弹灵琴。
　　雅歌三天上，散慧玉华林。七祖升福堂，由此步玄音。
　　前世德未足，斯经邈难寻。信道情不尽，图飞乃反沉。
　　太上无为道，弘之在兆心。
　　学道由丹信，奉师如至亲。揖景偶清虚，孜孜随日新。
　　众人未得度，终不度我身。大愿有重报，玄德毕信然。
　　阴恶罪至深，对来若转轮。
　　学道甚亦苦，晨夕建福田。种德由植树，根深果亦繁。
　　子能耽玄尚，飘尔升清天。修是无为道，当与善结缘。
　　太上弘至道，经书智慧篇。拔苦由大才，超俗以得真。
　　灵姿世所奇，烨若渊中莲。
　　人行各有本，皆由宿世功。立德务及时，发愿莫不从，
　　善恶俱待对，倚伏理难穷。贤士奉法言，道德在兼忘。
　　解是大智慧，上为太极公。宝盖连玉舆，命驾御九龙。
　　金华擎洞经，捧香悉仙童。啸歌彻玄都，呜玉叩琼锺。
　　吴子来写真赞
　　不才吴子，知命任真，志尚玄素，心乐清贫，涉历群山，鲦然一身，
　　学未明道，形惟保神，山水为家，形影为邻，布裘草带，鹿冠纱巾，
　　饵松饮泉，经蜀过秦，大道杳冥，吾师何人，瞩念下土，思彼上宾，
　　矿然无已，罔象惟亲。
　　终日草堂闲，清风常往还。耳无尘事扰，心有玩云闲。
　　对酒惟思月，餐松不厌山。时时吟内景，自合驻童颜。
　　此生此物当生涯，白石青松便是家。
　　对月卧云如野鹿，时时买酒醉烟霞。
　　寂尔孤游，鲦然独立，饮木兰之坠露，衣乌猷之落毛。
　　不求利於人间，绝卖名於天下，此山居之道士也。
　　题罢振衣理策而去，莫知所在焉。
　　仙人贻白永年辞
　　清秋无所事，乘雾出遥天。凭仗樵人语，相期白永年。
　　李公佐仙仆诗
　　我有衣中珠，不嫌衣上尘。我有长生理，不厌有生身。
　　江南神仙窟，吾当混其真。不嫌市井谊，来救世间人。
　　苏子迹己往，颛蒙事可亲。莫言东海变，天地有长春。
　　据浩然泛虚舟辞遗乐浑之辞
　　行时云作伴，坐即酒为侣。腹以无化充，衣将云霞补。
　　纣虐与尧仁，可惜皆朽腐。
　　檝棹无所假，超然信萍查。朝浮旭日辉，夕荫清月华。
　　营营功业人，朽骨成泥沙。
　　得饮据公酒，复登据公舟。便得神体清，超遥旷无忧。
　　灵响辞
　　此响非谷响，心知是灵仙。不曾离耳裹，高下如秋蝉。
　　入夜声则励，在昼声则微。神灵斥众恶，与我作风威。
　　妙响无住时，昼夜常轮回。那是偶然事，上界特使来。
　　何以辨灵应，事须得梯媒。自从灵响降，如有真人来。
　　存念长在心，展转无停音。可怜清爽夜，静听秋蝉吟。
　　众仙步虚辞，飘飘上云路，黯黯入长霄。星宫日去远，
　　光阴劫数遥。仰德金颜隐，倾想伫神飙。愿得映霞翰，
　　焚香稽首朝。
　　玄风转飞盖，紫气泛仙车。浮空不待驾，合忽升虚无。
　　徘徊哀下界，顾眄愍群诸。三元真化毕，鲦然入太虚。
　　万气浮空上，千光合太微。霄间望华盖，虚重眄霞衣。
　　真仪入云路，圆曜逐风飞。愿得三元会，金容乘运归。
　　吉光腾紫气，霄路逸丹天。旛扬香风转，盖动超浮烟。
　　道中还复道，玄中已复玄。真光不识际，大道竟无形。
　　法轮常自转，希音不可听。空闲待三宝，虚中闻洞经。
　　七变游魂反，万气驻颓龄。
　　香风飘羽盖，游气转飙车，泠泠上云路，窈窈入长虚。
　　顾愍埃尘子，应运演灵书。妙果谐今日，冥契自然符。
　　青童大君常吟
　　欲植灭度根，当拔生死栽。沉吟堕九泉，但坐惜形骸。
　　南岳夫人作与许长史
　　灵谷秀澜萦，藏身栖岩京。披褐均衮龙，带素齐玉呜。
　　形盘幽辽裹，掷神太霞庭。霄上有陛贤，空中有真声。
　　仰我曲晨飞，案此绿轩軿。下观八度内，倪叹风尘萦。
　　解脱遗波浪，登此眇眇身。忧竟三津竭，奔驰割尔龄。
　　南岳夫人作
　　玄感妙象外，和声自相招。云书郁紫晨，兰风扇绿轺。
　　上真宴琼台，邈为地仙标。所期贵远迈，故能秀颖翘。
　　玩彼八素翰，道成初六辽。人事胡可豫，使尔形气消。
　　众仙赞颂灵章竟
　　#1本篇诗文可参见《云笈七签》卷九八、九九。
　　
