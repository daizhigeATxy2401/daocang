洞玄灵宝六甲玉女上宫歌章
　　经名：洞玄灵宝六甲玉女上宫歌章。撰人不详。载灵宝齐仪歌章六首。一卷。底本出处：《正统道藏》洞玄部赞颂类。
　　洞玄灵宝六甲玉女上宫歌章
　　甲子太玄宫左灵飞玉女歌章曰：
　　太玄洞清虚，玉气映高灵。员华翳九象，绿梵曜飞青。
　　益落云回际，流香燔丹琼。碧凤策朱辔，匡驾宴云营。
　　任我无色内，欢我天地生。回轮三素朗，乃拯不穷龄。
　　历运顺化会，气与四常并。空洞中有真，谁测太玄名。
　　虚映有怀子，回真降尔形。取契同默念，弃累慎外营。
　　积感入太虚，太虚降绿軿。游宴常阳宫，飞步登玉清。
　　徘徊九崖际，进礼玉皇庭。左噏朱月华，右引豁落星。
　　三景齐大晖，岂觉天地倾。
　　甲戌黄素宫左灵飞玉女歌章曰：
　　黄素洞幽虚，神光焕太空。蜚廉太元一，势契十真双。
　　灵运自冥纪，玄记故有明。玉虚曜琼室，金晖发丹容。
　　朱凤策神辔，徘徊上清宫。玄映无色内，解衿宴常阳。
　　五帝启灵途，妙诀归黄房。神畅感寂庭，默思彻九重。
　　灵歌理冥运，百和结成章。高赜通妙趣，以启不穷方。
　　有得无上道，项负圆宝光。玄玄归妙门，入一万真通。
　　体我自然道，乘虚不待龙。三元降飞軿，流云回紫黄。
　　腾景空霄上，宴辔朝玉皇。
　　甲申太素宫左灵飞玉女歌章曰：
　　太素澄清汉，浩灵分九旒。道生太元一，化为天地珠。
　　虚映高上报，顾下忽云无。五岳自可舍，未若九天衢。
　　时宴常阳宫，策云御凤驱。飞轮翳空洞，紫烟玄相扶。
　　逍遥重虚上，回目眄八周。亿椿在俄顷，岂觉万劫游。
　　阶乐随运迁，保真无终休。聊各有志道，静寂思相求。
　　积微感自然，克得御丹符。身入无患津，体欢心自娱。
　　乘空迅飞云，仰结高仙俦。
　　甲午绛宫右灵飞玉女歌章曰：
　　绛宫玄上道，洞阳焕太真。丹灵映琼室，交风回紫烟。
　　八气翳重虚，流香拂飞尘。龙凤矫云翮，神骋有无间。
　　游朗眄十方，乘虚乐九玄。灵运本非我，道由高上人。
　　冥化自有数，我真法自然。妙曲发空洞，宫商结成仙。
　　灵飞演道源，以悟后学身。虚映至清寂，默思自入神。
　　我降自有由，且令停华年。道满运飞与，腾身升九天。
　　甲辰拜精宫右灵飞玉女歌章曰：
　　拜精隐重虚，灵素降清阳。右部齐真景，锦帔飞罗裳。
　　颓云映华衿，朱采透玉容。策凤御玄辔，冥真常阳宫。
　　游徊庆云上，流眄六合房。曲降修我者，启灵悟童蒙。
　　运得应自然，道成非我功。精思虚映真，克得朝玉皇。
　　甲寅青腰宫右灵飞玉女歌章曰：
　　青腰生道根，阳始号惠精。总鉴玄上气，右部统三灵。
　　离合八景运，游化无滞停。微微极洞元，翳翳九虚清。
　　中有妙灵女，上锦下飞青。乘虚策朱凤，迅驾奔五星。
　　回风流香华，紫霄翼飞琼。携契上仙客，解衿九凤城。
　　妙曲空中唱，玉音互自鸣。宫商玄相和，玄化无际生。
　　有能究此章，一诵欢万龄。西宫结元录，东华记仙名。
　　率我常阳友，曲真降尔形。积修感玄会，三元降绿軿。
　　腾景飞霞上，进礼太帝庭。
　　洞玄灵宝六甲玉女上宫歌章竟
　　
