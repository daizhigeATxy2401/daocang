洞玄灵宝升玄步虚章序疏
　　经名：洞玄灵宝升玄步虚章序疏。撰人不详，约出於隋唐。一卷。底本出处：《正统道藏》洞玄部赞颂类。
　　洞玄灵宝升玄步虚章序疏
　　升玄是妙觉之通名，步虚是神造之员极。升则证实不差，玄则冥同至德。步是通涉之名，虚是纵绝之称。又云章者，焕辉敞露，赞法体之滂流，乃有玄音才吐，而八表咸和，神韵再敷，则十华竞集。旋玄都以掷灵，蹑云纲而担契。信是怡神涤志之法场，解形隳心之妙处也，故言升玄步虚章。
　　又云太上说玄都玉京山经者。太上，圣人之假号，能说成法也。玉京，喻法体也。法本无言，亦无形相，今则假玄都名相说法，故有说玉京山及城台等经，是洞玄第三部灵宝第八卷。所以次空洞者，空洞即是诸天通赞，法体周圆，识古今之一揆，括粗妙以同徒，故次。此文太上通结述成，号大净法门之赞也。乃显缘教之大体，朗妙觉之同徒。故以法法尽是玉京，物物咸书道德。又云玉京，即法体玄同也。都，号也。同号三千大千世界为一玉京山，为此境界太上住处。又为人心神住处，故说之为教名，体教诲於心神。心神觉悟时名觉悟，迷时名迷，智时名智。敬使相称为人法，故说为经。经由津通义也。理因说解，说因理生。学者神悟，便以经为名。玉，净也。京，大也。说玄都为大净之理，故法体也。太上是人，玄都玉京是法，亦是境智。说境及境处，俱名为众宝，说智及智处，俱名为灵宝。故云说玄都玉京山经。
　　就此卷为四等。第一举玄都为道境，以建法体，依相以解教方，述结从理起用。第二示修行方法。第三列十颂以赞法体，结述从外入理之意。第四散掷广诵，法法皆正，以示得失流通。
　　太上曰：夫玄都玉京山，即说辞也。冠八方者，山有四面四维四垂，故有八方也。是天地境界，住处有列世界。比地形有上中下三玄都，山名亦日三大环山。大环即冠，罗盖八方，诸天周尽在内。初下小玄都，即八方比世界八天下，为一世界，一环山笼裹之，重迭上数至一千，即为一小千世界，即四方安之。又一笼笼之，即为一中世界，重上数至千，即为一中千世界，又四方安之。更一笼笼之，即为一大千世界。重上数至千，即一冠笼山。总望中下，名为三千大千世界是也。此即冠八方法罗天。以七宝为体，亦名宝聚，故日玉京。此以寄相，明解美之高妙，以目灵宝法体，周观洞虚，故其山自然生七宝之树。说山名，非树说也，以树为体，亦名道树。唯一株枝叶罗覆，敷布皆周，故云法罗天也。即大道君治化行坐之处，法界处，道场处，安神处，说法处。非离真而立，处处即真也。遍世问无有一处是空闲，三毒四到，灵津法海，六情五阴。玉京山高仙之玄都，万圣同会，亦大道君圣也。今万物以为己体者，其唯圣人乎。故云法大圣。天尊帝王、高仙上真，各持斋奉法，宗太上於此也。斋者，洗心日斋。日，时也。亦以心净觉照为日时也。并我净则无所不净也。夫号太上玄都，即其义也。烧自然旗旃檀，反生灵香，即神香也。境界，净也。飞仙散华，一切法为华也。旋绕周歌空洞灵章也。诸天奏百千众音乱会也。此盖妙说，皆灵觉法体中事，但凭文自了。
　　山有十号，号法体。既有十名，一义耳。
　　一名盖天首山。其山法性真空，罗於今古，为万物之元首也，故曰天首。
　　二名弥玄上山。其山无边可寻，无上无下可至，故日弥玄。
　　三名罗玄洞虚山。其山无所不在，所在皆无，故日罗玄。
　　四名高上真元山。其山为万圣宗，故曰高上。
　　五名众宝幽劫刃山。其山法法是宝，探浅并见，故曰众宝。
　　六名无色大觉山。其山妙觉无相，故日无色。
　　七名周观洞玄山。其山大明无际，故曰周观。
　　八名景华太真山。其山一体，华光液液，故曰景华。
　　九名不思议山。其山真空，非思虑所到，故日不思议。
　　十名太玄都玉京太上山。其山人法不二，以净为体，故日太玄。
　　山者，身也，亦太上身也。然知此名下旨，自与法同，名体俱合，故入仙录也。
　　七宝华叶山树境界，枝条茎叶，土石台观，皆是七宝，华叶皆是上清三洞道德等经，文字章解，俱三十六部经。兆能餐食，自成金华仙人。劝令咽味灵宝清觞，境随心爽，大地犹成七宝玄经。山林草石，皆有智慧，能宣宝法，何处应非玉京。洞玄步虚咏，此题下即味七宝华叶法也。心通玄道，神咏步虚，游履经法。学者神悟，曰经也，观随声游，故曰咏也。稽首礼者，稽首有三，如常解。今此中既是咽味吟咏之旨，宜从心叶解释也。
　　太上洞玄步虚经咏
　　第一
　　稽首礼太上，烧香归虚元。流明随我回，法轮亦三周。玄元四大兴，灵庆及王侯。七祖生天堂，煌煌耀景敷。啸歌观太漠，天乐适我娱。齐馨无上德，下仙不与俦。妙相明玄觉，诜诜巡虚游。
　　稽首礼太上。稽，开也。首，心也。礼，体也。开心体，令太上智慧火烧身相皆尽净。烧香归虚无者。烧，消灭也，消灭众相，香净自归虚无也。虚无非归於太上，太上自归之，故云。流明随我回。我者，我即成太上，法轮亦三周，以此合太上，即转三法轮周竟。玄元四大兴。玄元遂也。我之四大隆盛，与玄道合常也。灵庆及王侯。灵智庆合，可以养亲，可以适君，可以利物，故及王侯也。故七祖生天堂，煌煌景敷也。啸歌观太漠。歌咏灵智之音也。一音罗罩，观於太漠之道，道合之欢，自然合天乐，天乐适我娱也。齐馨无上德。馨，受也。七祖及君人，同我受无上德也，非下仙之俦类故也。妙想合众妙，无事故玄觉也。诜诜，济济，众美巡虚而逍遥游也。
　　第二
　　旋行蹑云纲，乘虚步玄纪。吟咏帝一尊，百关自调理。俯命八海童，仰携高仙子。诸天散香花，萧然灵风起。宿愿定命根，故致标高拟。惧乐太上前，万劫犹未始。
　　旋行蹑云纲。旋虚而行。行，忘也。足蹑法云之纲纪，乘虚步玄纪也。吟咏，通性也。性通则帝一尊自合我身，百关全而归之。百关，身骨百节也，调适自合至理也。俯命八海童。会万物以为己体，故八方性海，一婴童也。童，无心也。天人所仰赖，仰担高仙子也。诸天散香花。天上地下，散真法华也。境随心爽，玉书应境生也。萧然灵风起。萧然者，灵觉之风，萧萧然起也。宿愿定命根。无量劫来，宿集之愿，灵智无边，誓愿解悟，如此则命根久定，今当受之。故致标高拟。高拟，今得之也。今得太上在我心前，道果无边，誓愿得遂，故惨乐合常继之。万劫犹未始。解常也。
　　第三
　　嵯峨玄都山，十方宗皇一。岧岧天宝台，光明焰流日。炜烨玉华林，蒨璨耀朱实。常念餐元精，炼液固形质。金光散紫微，窈窕玄都逸。
　　嵯峨玄都山。说境净法体嵯峨，玄道都会法山也。十方宗皇一。皇一，智净之心尊也。悟则识摄包十方玄都，同宗归皇一之尊也。岧岧天宝台。会万物为己身也。境智一照，光明焰流日也。日月之光翳然无用，日光度也。下释云炜烨玉林华，蒨粲曜朱实，是也。常念养元精。却述习观时也。元精，灵智也。日观练爽易死炁，故根形质遂成金光法体，散焕我身，生紫微之宅，窈窕在玄都舍游逸。后人改为大乘者，愚之极也。乘是运载之趣向也，玄都是至道室宅之极场也。以趣向信仰至之，如人行时，劳逸殊极也。
　　第四
　　俯仰存太上，华景秀丹田。左顾提郁仪，右盼携结璘。六度冠梵行，道德随日新。宿命积福庆，闻经若至亲。天挺超世才，乐诵希微篇。冲虚太和气，吐纳流霞津。胎息静百关，寥寥究三便。泥丸洞明景，遂成金华仙。魔王敬受事，故能朝诸天。皆从斋戒起，累功结宿绿。飞行浚太虚，提擭高上人。
　　俯仰存太上。此中诸章，各别立观门，养味吟咏之习门。习门异者，颂云景悟归宗一是也。章章自断，不相涉也。今俯仰存太上者。存，心也。形行有俯仰，心行有存想，行心得神妙，妙想自摄，形从神也。存神顺太上而动，太上从神而行，故俯仰之身等太上，太上从神而归我，故华景秀丹田也。左顾下举郁仪结璘等，从觉智所携摄。六度所冠盖，盖为梵行，故道德随日新而成也。宿命积福庆者。述能如上行者，即是宿习来久，今则尊重，行至不退。闻经如至亲。积福应也。至亲父母，如人久离父母，忽见之意也。经为法母，道为法父，遇之则忻适尊重而行有宿命。天挺超世才。故乐诵希微之二篇也。无声日希，无形日微。若无宿习系持业力，故不信经，闻知不闻。纵使行之，少时即退，无制持力也。冲虚太和炁。述正观习也。冲，心也。心得冲虚太和之妙炁，吐纳流照，霞津灌我身也。亦名胎息。如胎之定，如息无心，虚而安养，静百关也。静则寥寂其心，了了明照，究三界之便门也。泥丸，无为也，无为洞明於内，光景明照於外，真常盛明之道，故遂成金华仙也。自然使魔王尊敬而受事，故能朝会於诸天。皆从斋戒起。却述初因宿习积万善於旷劫，荡元始之遗尘，故得身等法界，飞行凌太虚也。摄＠会妙，提携高上人也。
　　第五
　　控辔适十方，旋憩玄景阿。仰观劫仞台，俯盼紫云罗。逍遥太上京，相与坐莲花。积学为真人，恬然荣卫和。永享无期寿，万桩奚足多。
　　控辔适十方。控身辔心也，即以身从心而净，心辔身而行，乘之而适十方周遍，故旋憩止息，坐玄道之景，阿房之中，仰观身心坐劫仞之台，俯视回明，为紫云之所。罗盖紫云，灵智极法，法云之色也。坐之而逍遥，处太上玉京之场也。圣友俱会，相与坐莲华也。积学为真人。却迷宿习来久，而今故得。恬然荣卫和。
　　荣卫之法，实智和恬，胃府内和明也。永得享受无穷无竟之寿，非万桩何足比，故奚足多也。
　　第六
　　大道师玄寂，升仙友无英。公子度灵符，太一捧洞章。舍利曜金姿，龙驾欻来迎。天尊盼云舆，飘飘乘虚翔。香花若飞雪，氛霭茂玄梁。头脑礼金阙，携手遨玉京。
　　大道师玄寂。求大道者，宜用玄寂之境为师，师寂境於外，得元为於内，寂境即是无为，无为即是寂境，此得大道也，此即寂境为师也。故升仙友无英。既与无英为友，灵符自转在我也。无英公子，天真号也。太乙帝君以洞章奉我也。洞章，天中音也。舍利，骨也。洞章灌我骨相，骨相成金容之姿也。龙驾欻然，空中来迎，纵辔而游，天尊携盻於我，云舆飘飘，与我乘虚而同翔也。香华亘空界，如飞雪氛氛，晻蔼茂美，玄道之高梁。头脑礼在金阙内，天尊携提执手，遨游坐玉京也。
　　第七
　　骞树玄景园，焕烂七宝林。天兽三百名，狮子巨万寻。飞龙踯躅呜，神凤应节吟。灵风扇奇花，清香散人衿。自无高仙才，焉能耽此心。
　　骞树玄景园。景随心净，故景成七宝骞树，今即说景之妙，亦是心妙，乃设心智而说景，故云玄景园。妙心照圆净之景，宝成七宝骞树，法界之园囿，故云焕烂七宝林。天兽三百名。自然法兽现於色像，为法王狮子自在，故有狮子之名。三百名及巨万寻者，皆趣举员数耳。至於名实无数，体大无穷也。下列飞龙神凤，皆天兽别名也。灵凤扇下，即说妙智也。灵智朗净，威风奇势，扇万景而成光净之法，香华散人衿於境界也。下文解出自无有高仙大圣之才智，焉能有耽玩如此之心也。
　　第八
　　严我九龙驾，乘虚以逍遥。八天如指掌，六合何足辽。众仙诵洞经，太上唱清谣。香花随风散，玉音成紫霄。五苦一时迸，八难顺经寥。妙哉灵宝囿，兴此大法桥。
　　严我九龙驾。严我者，以灵宝正智严装洗饰我五根四心，即成六通三明，以坦众＠之夷涂，故九龙驾也。故云乘虚以逍遥。八天如指掌，六合何足辽。乘顺会万物为一体，众仙太上尊师良友不期自会，尽唱诵空洞谣歌而成教也。故云香花随风散，玉音成紫霄。紫霄景界色悉成经，故五苦之在一时，随经迸散，亦成经也。八难亦然。故云妙哉灵宝囿，兴此大法桥。
　　第九
　　天真帝一宫，霭霭冠耀灵。流焕法轮纲，旋空入无形。虚皇抚云璈，众真诵洞经。高仙拱手赞，弥劫保利贞。
　　天真帝一官。官，身也。体自然之道，故为天真自处，真帝至一之宅。宅，帝一宅也。蔼蔼之体，周冠曜灵也。身之法体，流光焕烂，为法桥纲纪也。轮转合虚无，大道旋空入无形也。虚皇众真，欻然而至，为大师友，抚云璈而歌，齐诵洞经而成於我也。高仙敛手赞庆成也。弥劫保利贞。合常也。
　　第十
　　至真无所待，时或辔飞龙。长斋会玄都，呜玉扣琼钟。十华诸仙集，紫姻结成官。宝盖罗太上，真人把芙蓉。散华陈我愿，握节征魔王。法鼓会群仙，灵唱靡不同。无可无不可，思与希微通。
　　至真无所待，时或辔飞龙。体洽於至真，故能无物而不乘，无形而不载，故无所待也。时或辔飞龙也。长斋洗心既净，自然玄会於玄都。呜玉扣琼钟者。有召其法鼓，自然呜也。十华下即众圣应而会集也。吐紫姻自成自然官观也。宝益者，法冠。盖以会太上自有无量真仙把芙蓉法华幢，盖供养空生也，皆散法智之华，陈列成我宿愿，宿愿成智慧无边誓愿，解今陈其愿得遂也。握节征魔王。亦遂愿断事也。法鼓者，即法智之鼓，摄会群神。灵唱靡不同也。故有无可无不可，思与希微通。内明则外用，故内思自通，希微也。
　　洞玄灵宝升玄步虚章序疏竟
　　
