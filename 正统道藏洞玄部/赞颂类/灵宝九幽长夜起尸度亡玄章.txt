洞玄部赞颂类 
　　灵宝九幽长夜起尸度亡玄章
　　经名：灵宝九幽长夜起尸度亡玄章。撰人不详。载灵宝斋仪歌章二十六首。一卷。底本出处：《正统道藏》洞玄部赞颂类。
　　灵宝九幽长夜起尸度亡玄章
　　茫茫三天上，玄光照空晖。仙人排云出，玉女下灵扉。
　　梵响何悠悠，缤纷五色旗。极月观三界，中元不平夷。
　　不闻人颂音，但有哭声悲。奄去不得住，命速复怨谁。
　　先身不修福，福尽祸来追。三魂七魄驰，迢迢何所依。
　　奉经遵三宝，自值宿命归。建斋大布施，五阴必生尸。
　　报应无近远，至心有会期。以死早拔之，生天高巍巍。
　　弟子东向三拜，除去三万劫生死之罪。
　　窈窈无上台，辽辽云中堂。仰眄大罗宫，但见仙人房。
　　闾浮多恶人，恶人必先亡。天诛不分别，善恶或同乡。
　　皆由善不积，魂驰游八荒。对来奄就死，此亦无豪强。
　　因缘各自去，父母不能当。念之死者苦，悲来五情伤。
　　上有七尺土，丘冢何茫茫。三十六世乖，七祖各分张。
　　愿得出五道，随圣游十方。
　　弟子北向六拜，除去三十劫生死之罪。
　　中元多恶人，恶人必先亡。命过如转烛，魂魄归苍茫。
　　因缘任宿行，苦乐那可常。愚人不作善，死后心摧伤。
　　哀哉生死别，号哭断人肠。悠悠天地分，此苦谁能当。
　　大圣愍一切，敕语五道王。各持生死簿，来诣长夜堂。
　　召唤监杀君，太山牛头防。并勒三涂掾，龙驿告十方。
　　死者已自苦，早今度南宫。衣食食天厨，世世值乐乡。
　　弟子西向三拜，除去十二劫生死之罪。
　　落落三天上，峻极何巍巍。天下之大罪，莫过忠孝亏。
　　万劫入长夜，永已不复尸。先世有此亿，今身祸来追。
　　坐此年中寿，魂魄共相驰。父母妻子乖，精神复何依。
　　命绝如山崩，若水之东之。故念死者苦，切切令人悲。
　　悠悠松柏下，长殁何时归。
　　弟子东南向三拜，除去十八劫生死之罪。
　　天堂乐无极，阎浮多五欲。先身为何殃，命断何乃速。
　　魂魄驰何方，精神漂何狱。父母妻子乖，别离如坏屋。
　　悠悠三涂中，精神竟何属。愚人无所睹，言之惨心目。
　　唯愿生南宫，世世食天禄。
　　弟子北向三拜，除去千劫生死之罪。
　　宿命生何原，今身值清道。因缘明师化，得受玄妙宝。
　　如何罪根深，猝然不终老。奄忽折盛年，命去何乃早。
　　魂魄入长夜，精神游五道。四大於此散，六趣经苦恼。
　　生生为悲嗥，宿昔伤怀抱。何不度亡人，钱财等非草。
　　建斋重布施，世世见师保。
　　弟子北向九拜，除去三十劫生死之罪。
　　人皆欲求道，求道心不精。忌妬憎三意，坠入狐疑城。
　　坐口致云云，九幽方始惊。死魂入恶道，何日望太清。
　　哀哉死者苦，丘林何冥冥。今日度亡人，惟愿更来生。
　　弟子北向十二拜，除去四十九劫生死之罪。
　　先世不作福，今身恒苦衰。奈何死者痛，轮转五道机。
　　如水之注海，一去何时归。妻子於是别，父母知是谁。
　　冥冥长夜里，丘冢何累累。生人日夜哭，愿得更生尸。
　　哀哉死者苦，迅速令人悲。
　　弟子南向三拜，除去三十劫生死之罪。
　　生者何乃乐，死者何乃苦。冥冥长林下，上有奄忽土。
　　悠悠黄泉底，精神向何所。妻子父母别，终归堕七祖。
　　呼吸逐风尘，魂魄何所主。死者亦不生，看天天无柱。
　　瓦鸡将不鸣，木人亦不语。哀哉伤人情，悲哉切肝膂。
　　建斋度亡人，留情何所处。唯愿得生尸，升仙度七祖。
　　弟子南向十二拜，除去七十二劫生死之罪。
　　悠悠浊俗人，倒见安识真。不知有父母，不知有君臣。
　　不解去来事，不别有故新。守愚而夭命，魂魄乃沈沦。
　　五道分之往，幽幽长夜肩。但闻哭尸声，不见欢乐人。
　　不值宿命师，一旦亡精神。今日度亡者，愿见起尸魂。
　　结胎在今辰，飞行须臾间。常与太上参，散忧在北门。
　　佩契而背师，世世七祖昏。
　　弟子西北向十二拜，除去三十劫生死之罪。
　　先身好杀生，命短怨神明。狂人言背师，万劫九幽兵。
　　兆身为恶兽，亿载易善形。今身中夭死，五苦无不经。
　　魂魄归天地，精神何处生。大圣念之痛，哀哉伤人情。
　　轻口道说人，杂声伤生民。今日度亡者，愿得复人形。
　　七祖还南宫，三天九龙迎。
　　弟子西向九拜，除去三十劫生死之罪。
　　迢迢九天台，峨峨紫凤城。哀哉三界苦，忧愁患难并。
　　悼问世愚人，何以不长生。不信大圣教，奄去四大零。
　　终日行恶业，不觉身命倾。镬汤沿剑树，求哀亦不矜。
　　今日为过度，唯教复人形。
　　弟子东向九拜，除三劫生死之罪。
　　宿运因表裹，巍巍大罗天。中有不死夫，端坐兆亿年。
　　奉佩道说师，世世长夜间。五道三涂中，九幽相拘牵。
　　如此之罪人，水劫何得仙。今日短命死，皆由先身缘。
　　忌妬才智人，令汝命不延。对至大会期，杀鬼终不原。
　　先不积善行，急向亦不恩。建斋度亡人，布施开道门。
　　弟子西向三拜，亡者即得解脱。
　　天地由常存，三光洞然明。五行应四时，玄运不颓零。
　　亡者有何罪，一旦罹寒庭。不知有妻子，不识有父兄。
　　四大奄然去，身散而存名。魂魄为何恃，精神何所生。
　　今日过度之，愿得复人形。
　　弟子西向九拜，除去万劫生死之罪。
　　四谛贯梵行，六度超世踪。三毒不能检，何用佩三洞。
　　奉师吾我心，不得乘九龙。以此短命死，纵横五道冲。
　　二心怀犹豫，那得度灾洪。今日度亡者，愿得见仙公。
　　弟子西向九拜，除去三万劫生死之罪。
　　人人皆求生，生愚亦无益。佩箓而妬师，世世与圣隔。
　　虽欲图飞腾，不得上玉历。以此短命死，死入九幽籍。
　　魂魄精神驰，长夜何时释。生存为何计，钱财常贪惜。
　　一去终天地，安知木与石。今日过度之，殃咎愿除释。
　　弟子西向十二拜，除去三千劫生死之罪。
　　天人仍下化，愚者不知研。各各利世养，苟得贪目前。
　　相妬竞功名，自说争后先。轻师慢朋友，万劫不得仙。
　　死以入九幽，世世长夜渊。魂魄驰五道，镬汤沿刀山。
　　今日度亡者，亡者愿生天。释去一切罪，逍遥太上前。
　　弟子东向三拜，除去九十劫生死之罪。
　　四符行之本，六度咸玄光。受道心不愍，令人命不长。
　　中心有犹豫，那得不早亡。奉师如凡人，调诖致祸殃。
　　悭贪不供养，世世值凶荒。轻口说秘要，过世入镬汤。
　　今日度亡者，愿早生天堂。生女为夫人，生男为公王。
　　弟子南向三拜，除去十劫生死之罪。
　　亡者初死宫，生人为立功。月月常度之，自离五道冲。
　　六斋十直日，三七去灾洪。庚申并甲子，真人靡不从。
　　今日度亡者，愿得乘九龙。生死值太上，世世见仙公。
　　弟子北向九拜，除去千劫生死之罪。
　　贤者积万善，积善能得仙。人死不为度，魂魄何得迁。
　　先身不作善，徘徊地狱门。借问有何罪，坐口轻语言。
　　永劫入九幽，何日复登仙。悠悠三涂裹，六贼之所牵。
　　今日相为度，行道归自然。三五七九法，建斋兴福田。
　　弟子南向九拜，除去四十劫生死之罪。
　　人身如五谷，轮转其当生。种之有厚薄，善恶各有形。
　　愚智天地隔，人亦有健儜。若铁有柔刚，如水有浊清。
　　人有贪乱者，亦有贤良贞。唯有生者乐，不见死者荣。
　　幽幽长夜中，劫运何时停。上圣愍一切，哀哉伤人情。
　　弟子东向三拜，除去六劫生死之罪。
　　阎浮非福地，罪人相涂生。不知命短促，但共争功名。
　　私心妬贤善，自取目前荣。则求人供养，不知大命倾。
　　苟欲自进速，获谴於神明。奄然入长幽，黄泉何冥冥。
　　可念世愚人，此身岂久停。行善得仙者，万世不颓零。
　　弟子西向三拜，除去三劫生死之罪。
　　九幽多恶人，善者不来居。丘林龙不栖，井水无神鱼。
　　先身无有福，不得食天厨。轻口道说师，死亡在斯须。
　　魂魄游五道，精神归虚无。悠悠九幽里，万劫历三涂。
　　今日度亡人，愿得随龙凫。
　　弟子北向七拜，除去万劫生死之罪。
　　辽辽守棺椁，仿髴见紫庭。奉道求上仙，第一得师明。
　　身佩元极契，当有一切经。百伎多能者，亦能道术成。
　　奈何死者苦，一旦失功名。今日度亡者，令悉登凤城。
　　弟子北向三拜，除去万劫生死之罪。
　　仙人寿万劫，愚者亦不知。佩契心不愍，自取亡身危。
　　口舌道说人，速死伤谁为。猛虎不可绊，神龙不待羁。
　　此乃俟贤圣，不与愚人骑。可念死者苦，精神五道驰。
　　今日欲度之，升仙常无为。
　　弟子西向七拜，除去三万劫生死之罪。
　　人生会当死，一切皆无常。贤圣犹尸解，转身升天堂。
　　罪重必夭命，善者为延长。富贵与贫贱，斯是福不强。
　　凶顽不信道，那得见仙王。大慈念一切，令人心摧伤。
　　过度已说竟，心各礼玉皇。
　　弟子西北向九拜，除去千劫生死之罪。
　　灵宝九幽长夜起尸度亡玄章竟
　　
