道迹灵仙记
　　经名：道迹灵仙记。原不题撰人，疑系南朝顾欢《道迹经》残卷。书中所载鬼神名录多见於陶弘景《真诰》。一卷。底本出处：《正统道藏》洞玄部记传类。
　　道迹灵仙记
　　六宫名第一
　　罗酆山在北方之癸地，山高二千六百里，周回三万里。其山下有洞天，在山之下周回一万五千里，其上其下并有鬼神宫室。山上有六宫，洞中复有六宫，一宫辄周回千里，是为六天鬼神之宫也，山上为外宫，洞中为内宫，制度等耳。
　　第一宫名为纣绝阴天宫，第二宫名为太杀谅事宗天宫，第三宫名为明晨耐犯武城天宫，第四宫名为恬照罪气天宫，第五官名为宗灵七非天宫，第六宫名为敢司连宛屡天宫，凡六天宫，是为鬼神六天之治也。洞中六天宫，亦同名相像如一，号六天内外宫殿者也。世人有知酆都六天宫门名，则百鬼不敢为害。欲卧时先向北咒之三过，微其音也，神咒曰：
　　吾是太上弟子，下统六天，六天之宫，是吾所部，不但所部，乃太上之所主。吾知六天门名，是故长生，敢有犯者，太上斩汝。第一宫名纣绝阴天宫，以次东行第二，从此以次讫六宫止。乃啄齿六下乃卧，辟诸鬼魔之炁。人初死皆先诣纣绝阴天宫中受事，或有先诣名山及泰山江河者，不必便径先诣第一天也。要受事之日，罪考吉凶之目，当来诣此第一天宫耳。太杀天宫主杀鬼，是第二天也，卒死暴亡又经於此也。贤人圣人去世，先经明晨第三天宫受事，祸福吉凶宿命罪害由恬照第四天宫，鬼官北斗君治此中。鬼官之北斗，非天上之北斗也，鬼官别有北斗君以司生杀耳。鬼官之太帝者，北帝君也，治第一天宫中，总主诸六天宫。余四天宫，其四明公各在其中。治二天宫辄立一官，六天凡立为三官，三官如今之刑名之职，主诸考谪，常以上属真仙司命兼以总御之也，并统仙府，共司死生之任，大断制皆由仙官。
　　鬼官北斗君乃是道家七辰北斗之考官耳，此鬼一官又隶九星之精，上属北辰玉君。项梁成作《酆都颂》曰：
　　纣绝标帝晨，谅事遘重阿。炎如霄中烟，勃若景耀华。武城带神峰，恬照吞青河。阊阖临丹井，云门郁嵯峨。七非通奇盖，连宛亦敷魔。六天横北道，此是鬼神家。
　　颂有二万言，今略道六天之宫铭钞出之耳。夜中亦可微读，亦云辟鬼邪。
　　酆都山上树木水泽俱如人间，但稻粒如石榴子大，味如菱，其余四谷故尔，但名稻名重思耳。杜琼作《重思赋》曰：霏霏春茂，翠矣重思。灵气交被，嘉谷应时。四节既享，祝人以祠。神禾郁于浩京，巨穗横我玄台，爰有明祥，帝者以熙。此之谓矣。
　　酆都稻名重思，其米如石榴子，粒异大，色味如菱，亦以上献仙官。
　　鬼神主第二
　　炎庆甲者，古之炎帝也，今为北太帝君，天下鬼神之主也。
　　武王发今为鬼官北斗君。夏启为东明公，领斗君师。文王为西明公，领北帝师。召公奭为南明公。吴季札为北明公。四明公复有宾友四人。然此四公后并当受化形之道，升仙阶之下也。四明主领四方鬼，四明郎十六人，主天下房庙鬼之血食。
　　周颛为鬼官司命帅，今邓岳、程遐二人代，以其多事故也。
　　西明都禁郎贾谊，昔为治马融事不当，黜守泰山，泰山君近请为司马。
　　南门亭长今用周抚代郄鉴。一天门有二亭长，一亭长辄有四修门郎，一天门凡八修门郎也。门郎为天门亭长下官，此是北帝门也。北斗君天门亭长今是臧洪，臧洪代隗嚣，又一人是王波新补。
　　纪瞻本为抚河将军司马，今为北天修门郎，代田银瞻与虞谭，更直一日守天门。
　　魏钊领庐山侯。
　　顾和从辽东戍还，有事已散，北帝君当用为执盖郎，执盖郎范明迁补典柄侯。
　　殷浩侍帝晨，与何晏对。
　　温太真为监海开国伯，治东海，近取杜预为长史，位比大将军长史。
　　何次道始从北帝内禁御史，得还朱火宫受化，以其先多施惠之功故也。
　　魏武帝为北若太傅。其余多不能复一二。此盖鬼神之事，不足示於世也，荀公言也。
　　人卧法第三
　　人卧床当令高，高则地气不及，鬼吹不干。鬼气之侵人，常依地而逆上耳。
　　人卧室宇当令洁净，洁争则受灵气，不净则受故气。故气之乱人室宇者，所为不成，所作不立。一身亦尔，当数洗沐澡洁，不尔无冀。
　　勿道学道，道学道，鬼犯人，事不立，使人病，是体未真故也。山世远受孟先生法，暮卧先读《黄庭内经》一过，乃眠，使人魂魄自练制，但行此二十一年亦仙，是为合万过也。夕得三四过乃佳，北岳蒋夫人云：读此亦使人无病，是不死之道也。
　　夜行啄齿第四
　　夜行常啄齿，啄齿亦无限数也。杀鬼邪鬼常畏啄齿声，是故不得犯人也。若兼之以漱液咒说益善。
　　昔鲍助者，济北人，都不学道，亦不知法术。年四十余忽得面风，口目不正，风气入口而两齿上下常相切拍，甚有声响，如此昼夜不止，得寿年百二十七岁。后乃遇寒过大水，堕长寿河中死耳。北帝中间亦比遣杀鬼及日游地殃使取之，而此数杀鬼终不敢近助，鬼官问其故，天杀答云：此人乃多方术以制於我，常行叩齿呜打天鼓以警身中神，神不得散，鬼炁不得入，是以无有缘起趣得杀之耳。以此论之，若助不行水渡河，亦或可出千岁寿不訾也。当是遇大寒冻，步行水上，口禁不能复叩齿，是故鬼因溺着河中耳。患风病而齿自叩动者，犹尚僻不死却杀鬼矣，何况道士真叩齿，呜天鼓具身神耶。仙方云：常吞液叩齿，使人反少。
　　太帝官隶第五
　　侍帝晨有八人，徐庶、庞得、爰榆、李广、王嘉、何晏、解结、殷浩等居之，并如世之侍中。
　　四明公及北斗君并有侍帝晨五人，其向者八人是北太帝官隶耳，其选用亦同。
　　又有中郎直事四人，如世之尚书也。戴渊、公孙度、刘封、郭嘉，此四人今见在职。封者，是玄德之养子，玄德今为北河侯，与韩遂对，统今属仙官。
　　又有大禁晨二人，如今尚书，今汉光武及孙文台二人居之。
　　又有中禁晨，如今之中书，令监有二人，颜怀、杨彪二人居之。怀字思季，彪字文先者也。
　　许长史父，今为南弹方侯，弹方侯有二人，各司南北。许长史父为南弹方侯，留赞为司马，鲍勋为北弹方侯，韦遵为司马，亦各主南北门钥。许领威南兵千人，鲍勋领威北兵千人，大都备门主收执而已，如今世上有羽林监。威南兵威北兵，如道家天丁力士甲卒之例也。
　　孙策为束明公宾友，汉高为南明公宾友，晋宣为西明公宾友，荀或为北明公宾友。其中宿运前生在世有阴德惠拯者，乃时有径补天官，或入南宫受化，不拘职位也。在世之罪福多少，乃为称量处分耳。大都行阴德多恤穷厄，例皆速入南宫，为仙化之道也。
　　庾元规为北太帝前中卫大将军，取郭长翔为长史，以华韶为司马，此所谓军公者也，领鬼兵数千人。
　　孔文举为后中卫大将军，以张绣为司马，唐固为长史。
　　陶侃为西河侯，亦领兵数千，近求滕含自代，犹未许侃，以徐宁为长史，坐收北阙叛将不擒免官，当以蔡谟代宁。
　　四镇皆领鬼兵万人，中官领兵不过数千。四镇有泰山君、卢龙公、东越大将军、南巴侯四官，各领一万人也。
　　何曾为南巴侯，曹仁为卢龙公，刘陶为东越大将军，荀类为泰山君。领兵一万镇处，亦有数百处也，领数千镇处，亦有数百处，更相统隶耳。皆有长史，司马颛取顾众为泰山将军，用曹洪为司马，桓范为长史。
　　王逸少有事击禁中已五年，云事已散。
　　蒋济为南山伯，领二千兵。
　　王庾为部鬼将军。此有职位者粗相识知姓字耳，其无位者不可一二尽知之也，如此散者无限数也。指记中国人，边方不可一二。
　　许肇今为东明公右帅晨，帅晨之任，如世间中书监。
　　邵奭为东明公，云行上补九宫右保公。
　　地下主者复有三等，鬼帅之号复有三等，并是世有功德积行所锺。或身求长生，涉道所及，或子弟善行，庸播祖弥，或讽明洞玄，化流昆祖。夫求之者非一，而获之者多途矣。要由世积阴行，然后阶此广生耳。鬼帅武解，主者文解，俱仙之始也，亦度名东华，简刊上帝，不隶酆官，不受制度三官之府矣。其一等地下主者散在外舍，闲停无业，不受九宫教制，不闻练化之业，虽俱在洞天，而是主者之下者也。比自按四明法，一百四十年依格得进耳，一进始得步仙阶，给仙人使令。其二等地下主者，便径得行仙阶，给仙人，四十年进补管禁位，管禁之位如世间散吏者也。此格即下主者之中条也，李东等今在一等中。其三等地下主者，即主者之高者也，便得出入仙人之堂寝，游行神州之乡，出馆易迁、童初二府，入宴东华上台，受学化形，擢景易气，十二年气摄神魂，十五年神来藏魄，三十年棺中骨还，附神神气，四十年平复更生，还游人间，五十年位补仙官，六十年得游广寒，百年得入昆瀛之宫，此即主者之上者，仙人之纵容矣。张姜子等先在第三等中，亦始得入易迁耳。鬼帅之位次亦如此矣。右七月二十四日夜保命君告。
　　灵人辛玄子自序拜诗第六
　　辛玄子字延期，陇西定谷人也。汉明帝时谏议大夫，上洛、云中、赵国三郡太守辛隐之子也。玄子少好学有道，尊奉法戒，至心苦行，日中菜食，炼形守精，不遘外物，州府辟聘一无降就，或游山林，弃世风尘，志愿逢子晋於维岑，旅浚阳以步玄，故改名为玄子，而自字为延期矣。不图先世多愆，殃流子孙，结青刊於帝简，运况逮於后昆，享年不永，遂没命於长梁之津。西王母见我苦行，酆都上帝愍我道心，告动司命，传檄三官，摄取形骸，还魂复真，使颐胎位为灵神，於今二百余年矣。近得度名南宫，定策朱陵，藏精待时，方列为仙。而太帝今且见差领东海侯，代庾生，又见选补禁中郎将，为吴越鬼神之司，主事靡滥，斯亦劳矣。若夫冠晨佩青，萧条羽袂，呜铃仙阶，转軿琼室者，虽实素心，而卒未有日也。恨未便得与玄真并罗，同宴昆阆之墉，察钧韶之遗音，攘琼芝乎幽峰，振翠衣於九霄，舞云翮於十方耳。方当摄御群鬼，领理是非，处众秽之中，闻声交於邪魔之纷纭，事与道德为阔，眼再盻真为疏，熟比熙寂於玄境，逍遥於太初哉。夫同声偕合，物亦类分，相闻邈矣，系景委积，是以名书上清，丹箓玄阶，有道之气，与灵合德，托体高晖，故来相从。今赠诗三篇，以叙推情之至也。其词曰：
　　畴昔入冥乡，顺驾应灵招。神随室无散，炁与庆云消。形非明玉质，玄匠安能雕。蹑足昤幽唱，仰手玩呜条。林室有逸欢，绝此轩外交。遗景附圆曜，嘉音何寥寥。
　　寂通寄兴感，玄炁摄动音。高轮虽参差，万仞故来寻。萧萧研道子，合神契灵衿。委顺浪世化，心标窈窕林。同期理外游，相与静东岑。
　　命驾广酆阿，逸边超冥乡。空中自有物，有中亦无常。悟言有无际，相与会濠梁。目击玄解子，鬼神理自忘。
　　玄子云：魏时辛毗字佐治，是其七世之孙也，汉建武二年从陇西徙居颖川阳翟县。毗仕魏世使持节大将军、司马宣王军帅卫尉侯。毗子名敞，为河内太守、太常卿。
　　玄子云：庾生者是晋庾太尉也，北帝往用为抚东将军，后又转为东海侯，今又用为酆台侍帝晨，如今世侍中。右禁监，如世右卫将军而甚重。左禁监是谢幼舆，以酆岳为司马。
　　郄南昌公，先为北帝南朱阳大门灵关侯，后又转为高明司直，昔坐与刘庆孙争免官，今始当复职也。高明司直，如世间尚书仆射。
　　何次道今在南宫承华台中，已得受书，行至南岳中。此人在世时施惠之功甚多，故早得反形也。
　　周伯仁近见用为西明公中都护，中都护如世太傅之官也，坐选邓攸不平，左降为中护，中护准少傅。右是辛玄子所言说，冥中事亦多矣，今粗书一隅耳，不复一二具记之也。
　　裴君说一年中得道人第七
　　霍山中有学道者邓伯元、王玄甫，受服青精石饭，吞日丹景之法，精思洞房以来积三十四年，乃内见五藏，冥中夜书，以今年五月五日太帝遣羽车见迎。伯元、玄甫以其日遂乘云驾龙，白日登天，今在北玄圃台，受书位为中真人。
　　华阳山中有学道者尹虔子、张石生、李方回，并晋武帝时人，受仙人管城子蒸丹饵木法，俱服得延年日健，中又受苏门周寿陵服丹霞之道，从来五十年精心内视，不复饮食，体骨轻便，色如童子，以今年二月十二日太一遣迎，以其日乘云升天，今在玄州受书为高仙人，石生为东源伯。
　　衡山有学道者张礼正、李明期二人，礼正以汉末在山中服黄精，颜色丁壮，常如年四十。明期以魏末入山，服泽泻梧实丸，乃共同止岩中，后俱受西城君虹景神丹方，从来服此丹已四十三年。中患丹沙之难，得俱出广州为游客，是滕含为刺史时也。遂内外洞彻，眼明身轻，一日行五百里，又兼守一，亦已三十年。以三月一日东华遣迎，以其日乘云升天，今在方诸飙室为上仙。
　　卢江潜山中有学道者郑景世、张重华，并以晋初受仙人孟德然口诀，以入山行守五藏含日法，兼服胡麻，又服玄丹，久久不复食饮，而身体轻强，反易故形，以今年四月十九日，北玄老太一迎以云軿，白日升天，今在玄州。
　　括苍山有学道者平仲节，河东人，以大胡乱中国时来渡江入括苍山，师宋君存心镜之道，具百神，行洞房事，如此积四十五年，中精思身形更少，体有真炁，今年五月一日中央黄老遣迎，即日乘云驾龙，白日升天，今在沧浪云台。
　　剡小白山中有学道者赵广信，阳城人，魏末渡江入此山，受李法成服炁法，又师左君守玄中之道，内见五藏彻视法，如此十八年，周旋郡国，或卖药出入，人莫知也，多来郡下市丹砂作九华丹，丹成一服。太一道君以今年六月十七日遣迎，停三日，与山中同志别去，遂乘云驾龙，白日登天，今在东华海中。
　　狼伍山中有学道者虞翁生，会稽人，昔受仙人介君食日精法，以吴时来隐此山，兼行云气回形之道，精思积久，形体更少如童子，今年七月二十三日，东华太帝遣迎，即日乘云升天，今在汤谷山中。
　　赤水山中有学道者朱孺子，吴末入此山，服菊华及木饵，后遇西归子，从乞度世，西归子授以要言，入室存泥丸法，三十年遂能致云雨於洞房中，今年八月五日西王母遣迎，即日乘五色云车登天，今在积石室。
　　名山五岳中学道者数百万人，今年有得道而升天者人名如别，年年月月皆有去者，如此不可悉纪，今为疏一年之得道人耳。有不乐上升而长在五岳名山者，亦不可胜数，或为仙官使封掌名山者，亦复有数千。右九月二十日夜清灵疏出。
　　东卿道季主等第八
　　司马季主后入委羽山石室大有宫中，受石精金光藏景化形法於西灵子都。西灵子都者，太玄仙女也。其同时今在大有室中者，广育鲍叔阳、太原王养伯，颖川刘伟惠，代郡段季正，俱受师西灵子都之道也。季主临去之际，托形枕席为戊己之像。墓在蜀郡成都升盘山之南，诸葛武侯昔建碑铭季主墓前，碑赞曰：
　　玄漠大寂，混合阴阳。天地交浮，万品滋彰。先生理着，分别柔刚。鬼神以观，六度显明。
　　广育鲍叔阳者，汉高帝时赵王张耳、张敖之大夫也，少好养生服桂屑，而卒於语笑间，今墓在辽蓟城之北山。
　　太原王养伯者，汉高吕后摄政时中常侍，中郎王采者，少服泽泻，与留侯张良俱采药於终南山，而养伯不返，师事季主。
　　颖川刘伟惠，汉景帝时公车司马刘讽者也，后事季主，晚服日月气，为入室弟子，道成。晚归乡里，托形杖履，身死桑树之下，今墓在汝南安城县西山。
　　代郡段季正，本隐士者也，不见有所服御，晚乃从季主学道，行度秦川，俱得尸解，而遂葬於川边，今南郑秦川是也，此人亦季主入室弟子。
　　季主一男一女俱得道，男名法育，女名济华，今皆在委羽山中。济华今日正读《三十九章》，犹未过竟。
　　季主读玉经，服明丹之华，挹扶晨之晖，今颜色如二十女子，须长三尺，黑如墨也。昨日东卿君道，如此所疏，真奇事也，不知此云何耳。季主托形隐景，潜迹委羽，《紫阳传》具载其事。昨夜东卿至，聊试请问季主本末，东卿见答，今疏如别，为以上呈，愿不怪之，省讫付火。是后圣李君纪也，大都与前者略同，然东卿复兼有注解近万余言，大奇作也。昨来多论神化之事，聊及季主耳。去月又见授《神虎经解注》，非世所闻，亦自不赏其旨也，若更闻如季主之比者，自当密白。
　　道迹灵仙记竟
　　
