上清六甲祈祷秘法
　　经名：上清六甲祈祷秘法。撰人不详。一卷。底本出处：《正统道藏》洞玄部众术类。
　　上清六甲祈祷秘法
　　昔时，东华大帝上朝元始上帝，太上道君老君、玉帝紫微大帝皆聚会于丙寅宿胃天宫。时，东华帝君起立於众圣之前，曰：臣有六甲天书三卷，意欲流传阎浮提世界，受持行用。切见未来世中，刀兵凶乱，黎民失业，父子相离，不能相救。令传上士，受持行用，佐国治乱，驱使六甲六丁，天游十二溪女，那延五天女，共为一部。阴阳之神，神通广大，位下三员大将，各管鬼兵百万。今分为三卷上呈，按法以传。是时，元始天尊省览所陈，付玄元老君流行于世。厥后，老君遂授尹喜先生传於凡世。老君乃还太清宫，世人得受六甲天书，自此始也。从古至今，抄写多失六丁六甲之名，及天游十二溪女、那延天女三元大将名号，用之不神。如得此书，须凭本师上坛传度，方可行用也。佐国治乱，扶危救民疾苦，九祖升仙。此书能使六甲六丁之神，能召天游十二溪女、那延天女，能使鬼兵三大将，能使百万鬼神，能召风云雷雨，能破军寨，能使木牛木马，能使壁上画人走动，能令百草冬月放花，能追地下鬼神及地下伏藏之宝，能令行法人身飞千里万里，能辟水火刀兵，能敌百万之众、善射弓箭万无一失，能摄星月之神使之相见，能召请五方帝君及三官五星降下凡。所欲之物，皆得如意也。
　　六甲阳神名
　　甲子神，字青公，名元德。　　甲戌神，字林齐，名虚逸。
　　甲申神，字权衡，名节略。　　甲午神，字子卿，名潺仁。
　　甲辰神，字衮昌，名通元。　　甲寅神，字子靡，名化石。
　　六甲阴神名
　　丁卯神，甲子旬中。　　丁丑神，甲戌旬中。
　　丁亥神，甲申旬中。　　丁酉神，甲午旬中。
　　丁未神，甲辰旬中。　　丁巳神，甲寅旬中。
　　六丁阴神名
　　丁卯神，名文伯，字仁高。　　丁丑神，名文公，字仁贤。
　　丁亥神，名仁通，字仁和。　　丁酉神，名文卿，字仁修。
　　丁未神，名升通，字仁恭。　　丁巳神，名卿，字仁敬。
　　六甲神像，可千变万化。或独头，或三头，或一头身披金甲，或锦抱来降。其神通不可犯，各装束不同。
　　甲子青公元德真君，身着红锦抱，彩绿吊，金束带，身长二丈有一，面赤色。
　　甲戌林齐逸虚真君，着绿袍，马皮吊，，系束带、身长二丈有一，五目，面如傅粉。
　　甲申权衡节略真君，着白葵花战袍，青皮吊，身长二丈有一，三目，面黄色。
　　六十甲子天书
　　凡世人行六甲天文，须召那延天女五人，准东华大帝君标名在六甲书内，其五女神通广大，佐国治乱，救度黎民。若能达其大道，当召请天上一切星辰来下降。
　　五那延天女圣名
　　第一名天女，字齐之，名仁德。　　第二名天女，字拣之，名仁雅。
　　第三名天女，字罡之，名仁锡。　　第四名天女，字真之，名仁贤。
　　第五名天女，字实之，名仁亮。
　　天女服色
　　第一天女，梳二髻，有艳世之貌，身长五尺三寸，着红衣，系仙裙，手执文字下降。
　　第二天女，梳两髻，身长五尺二寸，着青衣，系仙裙，手执文字下降。
　　第三天女，有艳世之貌，戴七星冠，身长五尺三寸，着白销金衣，系仙裙，手执文字下降。
　　第四天女，有姿貌，梳二髻，身长五尺二寸，着绿色云鹤之衣，手执仙菜下降。
　　第五天女，有相貌，戴天人冠，身长五尺五寸，着淡黄之衣，手执仙花下降。
　　此五天女，於甲子日祭之，与十二溪女同日下降。祭时，念溪女神咒，召请速现，与人相见。所求之事，一一言使如意。良久，回云而去。如后来再请，不必甲子日。但要见持六甲神印，持六甲神咒，二褊呼名，立便见之。或一二人来下降，有金童子持真餤之食，与行法人食之。
　　溪女神咒
　　魁罡魁罡奉九炁君，降到六甲天书，吾持六甲神印，召请那延天女，天游十二溪女，立赴坛前，与吾朋友。闻呼即至，召之立便乘云而来，下降助吾法力用事。急急如律令。
　　祭天女十二溪女法
　　新席四领，祭巾四条，香花五菜，清净酒脯、细茶、糖饼、油饼、鹿脯、细食、白等、枣二升、木耳，共七十二分，灯二十盏，镜子二面径二尺三寸。甲子日卯时，入室焚香，持六甲神印，念六甲神咒五徧讫，放印在香案上；午时焚香，又至亥时，呼溪女名，那延天女名，取六甲神印，印纸上五颗，烧为灰，争水调洗目右，手执印向本日方、而立在香案前。闻异香满室，便开目，见十二溪女、那延天女等，并依位而坐。即下拜，低喏五声，点净水捻香。若溪女等，言某人且坐，不妨便坐，言所求之事。用此六甲神天女印牒，神通甚大矣。
　　天女印
　　即六甲印也。
　　此印，用雷劈枣木心，方员一尺，於三元日，或五月五日，净室中焚香雕刻，念溪女咒五遍，呼汉女名、天女名。祝罢，於日午前刊毕，放在香案上神女前，供养毕，用植木作匣盛之，用罗锦袋之，放在匣中，当日神女前祭献。如要用，取出用之。此印神通不可思议，能令万事成就。　　
　　用印摄请五帝君日
　　春用上元日，夏用八节日，秋用中元日，冬用下元日，於冷处，或於本家门户外宽作院墙，酒扫如法，洁冷勿令有粪秽。鸡犬、妇人须要远去，驴马畜等类，恐有声犯也。如法排办宽远，帐幙陈设，地上铺竹草二十领，上更放新席二十领，用条卓四条，或卓子植木牌位二十三个，果五十棵，烛十枝。排两下，用高台点照，及诸般花木，置花瓶中。献细茶、枣汤各十五盏，素食二十五分，手巾五条，巾架两座，用二大盆盛水添满，放在两下。又别置卓子一只，用锦绣袱铺，上放六甲神印、天女印，并仰放於上。冷水二盏，并青词展放卓子上。鸦青纸一十二张，青词纸八张，作五方帝君、三官、五星牌。用朱砂新笔书五方帝君、天地、水府三官，
　　五星真君名号，套於牌子上，依次第排列。
　　东方青帝九炁天君，姓产，名六，字手公。
　　南方赤帝三炁天君，姓温，名钟，字叟嫂。
　　西方白帝七炁天君，姓彭，名叶，字照之。
　　北方黑帝五炁天君，姓葛，名贤，字永郎。
　　中央黄帝一十二炁天君，姓待，名除，字元都。
　　三官名
　　上元九炁赐福天官。中元七炁赦罪地官。下元五炁解厄水官。
　　摄请五方星君
　　东方木德岁星真君。　南方火德荧惑星君。　西方金德太白星君。
　　北方水德辰星真君。　中央土德镇星真君。
　　右法，用沉香一块，重二斤，好大香炉，或银盆内立放，旋旋火烧。如法安排毕，画一星坛。至二更初，置灯四十九盏，一更至二点，点之。行法人入户，闭门勿出，只於门内暗处坐，不得言语，闭目呜天鼓，叩齿五十二通，漱咽津液不以多数。至二更一点，以来或有光暗处月明闻异香入门，切不得言语，不得着鞋而行，恐有声惊动，轻行於窗子眼中望外观之，见五帝君各坐龙椅，三官次坐龙椅上，五星不坐，或行或去见仙帝玉女数百余人颜貌依稀，各有所执。不可说话，见引进使者跪膝，两手捧青词，上呈五帝君面前。至二更四点，忽然而去，门外寂然无人。匆令他人出门，行持人只独自出门。先观放印卓子，有霞光五道上通彻天，有丹药五粒。行持人顶礼五方讫，取药服之，取盆中冷水，不要泼了，收藏盖之。然后，收献食、果子、茶汤，不得与人食。如不食，倾在长流水中。后收地上物色，遗下金宝珍翠，内有人间不识之宝，搜寻有不获之物。四远更，寻遍方位，收拾余物宝货，济施贫寒之人，不得非礼破用。分作三分：一分自身赡道，一分设醮谢神，一分施贫。广积功行於人间，庶可以消此之物。其两盆净水，是受圣人真炁通灵，沐浴自身。即便身轻，更服丹药，可为在世神仙也。驱使六甲六丁之神，善使十二溪女、那延天女，驱使三员大将。此水若不用沐浴，放之冷处，勿得弃置。若至百日，有灵变成甘露，此水能治万病。如有年老发白，齿落耳聋，目昏体瘦，用此水洗头，便生黑发。齿落，用此水嗽口，再生细齿，面皱重舒。耳聋者，用水滴耳中，两耳立聪。有患眼人，用此水洗目，立便如旧，再见光明。若一切病患无药可治者，服此水二口，立便安痊。若伤刀中箭，用此水洗疮，便无瘢痕也。如人雕青，先用布擦动青处，用此水洗之，立便不见痕迹。若新死人，用此水半盏，灌下咽喉，立便活也。如有妇人怀孕，服此水半盏，是男聪明智慧，是女端正有貌。若有伤寒不汗，但服此水一两口，即便汗出安痊。若邪鬼着人，法师遣不得者，令患人服水一口，更令行法人用水二口，叹之，其鬼通传姓名要去，便与清浆冷饭送之，其鬼即去也。如有恶疮，用此水洗之，立便安也。中毒药者，服此水，立解。此是天中众圣返魂甘露水也。行法人救治万病，切忌不得取人一文钱物，若饮食之类无妨。受人钱物，即无功行也。若能依戒，必升天仙。召请五帝君、三官、五星，欲求七祖生天，或求丹药服之，用此坛三年二次请之，不得常行请召。
　　上清六甲祈祷秘法竟
　　
