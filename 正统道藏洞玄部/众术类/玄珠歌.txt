玄珠歌
　　经名：玄珠歌。原题通玄先生，当为唐道士张果。底本出：《正统道藏》洞玄部众衍类。
　　玄珠歌
　　通玄先生撰
　　解采玄珠万恶除，尽今得道入清虚。乾符显出真金行，备在逍遥三卷书。
　　宫阙楼台表道躯，不留命本敌洪炉。元神散走枯庭在，抛尽玄珠一物无。
　　尘心不识体中天，空敬灵仪拟觅仙。自有玄珠不知处，何年归命入丹田。
　　多恃聪明强是非，纵闻法要亦相违。若能不出长生宝，结作玄珠透紫微。
　　馒求土塑及丹青，空看经文道岂成？自有玄珠无价宝，几时觉悟驻神精。
　　明暗同源人不知，若能晓了自幽奇。玄珠定是含光主，永住真宫月魄池。
　　落崖溪畔整神机，解把金关闭命扉。为得玄珠镇灵府，一真行处一光辉。
　　元真散走不能肩，积毒纵横坏百灵。豁尽玄珠无上宝，醉中生死几时醒。
　　冲和海里育元精，中有玄珠寿命成。不炼不凝抛欲尽，何如黑处顿教明。
　　解通神息体藏珍，与道相违便失真。若遇玄珠结中道，自然成就化金巾。
　　凡情积浊污天门，岂识玄珠性命根？生处莫令流浪去，当时清诤不迷昏。
　　玄珠振动破魔群，昭着生门白黑分。向里修持坚固后，道成方识九霄君。
　　欲采玄珠日月奔，先须火发制灵根。朝元万过金精结，此是登真第一门。
　　玄珠常处洞房居，日月融来浑太虚。真遣琼环随液化，光明不绝照神庐。
　　玄珠玉树有根苗，水际连天永不凋。真火含虚如赤日，金华结魄六时潮。
　　早须烹取太阳酥，吃着元神永不枯。若要形超化金骨，玄珠向里有醍醐。
　　逍遥常饮月魂津，灌溉灵根道德新。留宝去尘光不散，玄珠照曜五通身。
　　往来出入改婴孩，顺逆参差致祸灾。尽有玄珠同一处，因师与指住丹台。
　　玄珠鼓吹法雷霆，雨满中池变八琼。从此光明彻天上，五云行驾到蓬瀛。
　　用心万种事多端，何似归元向里观。捉得玄珠令换骨，形超碧落驾金鸾。
　　安闲日夜不曾奔，里有玄珠开一门。荡尽尘劳分日月，直交至宝入昆仑。
　　因师传秘顿无争，抽却玄关一道明。天乐至今声不绝，玄珠果满赤龙迎。
　　点检光芒八道分，解吞真火体中焚。玄珠开庾三清界，待了齐驱五色云。
　　未悟真元恍惚惊，任心贪欲恣三彭。玄珠到处无能染，宝满琼池达上清。
　　玄珠得了永无争，不出丹元结宝成。因转淘澄输似月，寻常清净颗中明。
　　玄珠失却落址墟，流浪输回错卷舒。魂魄若凝如日月，体同天地合清虚。
　　玄珠结魄一时冲，送入琼楼最上宫。恰似蟾光能出没，自然轻举入云中。
　　从前搬运几多人，只把凡形顿出尘。千万天仙行此术，玄珠照耀一元贞。
　　因师指动日光随，解把玄珠化羽衣。功满得成无上道，未登云路没人知。
　　逍遥着述显虚无，不出身田指道躯。内秘分为上中下，寻踪尽道得玄珠。
　　玄珠歌竟
　　
