太上三辟五解秘法
　　经名：太上三辟五解秘法。撰人不详。一卷。底本出处：《正统道藏》洞玄部众术类。
　　太上三辟五解秘法
　　楚大夫隐地八衍通仙正道
　　弄神出身法
　　凡此五者，皆可超凡入圣。若从门入，从前一门、二门则可长生，是使寒暑不侵。从三门则可以返本还元，是以死而不忘者寿。若从四门、五门则可以脱离五行，不生不灭。是日知空不空，知色不色。凡於五门之中得道，皆在乎十二时中，背境观心，则限数无穷矣。弄神出身，先於甲子日沐浴更衣，夜半子时入室静坐，焚香面南。坐存握固，叩齿二十四通，呜天鼓二十四下。却足平坐，想下丹田有炁珠。一寸三分，人名日婴儿，在炁珠中豁然而去，冲华盖，度重楼十二，过二窍，出泥丸，分顶门中而出立。遂有紫云黄雾氤氲覆盖。然后，款款移步，下至面前而立。望渐想能长，大如一二岁小童子，与自己模样面貌一般。不可久久顾视他，只恐为外境所夺。便却再想，腾身从顶门泥丸而入，再下二窍，度重楼华盖，仍入玄珠之中。如此为第一度，任便行住坐卧。常以炁为神母，神为炁子，神炁不散，子母相守如鸡抱卵。凡一个月后，便想与自己长短大小一同，渐能出入，往来行步，与人言语。若便能行胎息住炁之道，则功尤其捷径而成就也。此道成功，亦可以长生也。此道法，若放弄纯熟，却於庚申日，铸大镜一面，阔五寸，常令照身，想与镜中身己形状一般，面貌衣服皆与相似。逐日子午二时，作用调弄，形已在於镜中。如此放弄纯熟，则自然形神俱妙。分躯散形，闪在镜中，自己能身外有身，与道合真。
　　尸解竹杖法
　　先於五月五日午时，用五姓失火人家，烧着木柴头，一段三寸，面北以酒脯各五分，祭之。祝曰：吾今以吉日正时，取木中之精，火中之星，雕刻身貌，同状吾形。彩衣绛囊，酒脯将诚。仗汝之灵，代吾之名，超生度死，共保长生。急急如太上三官五帝令敕。
　　年纪岁，再念前咒七徧，吸北炁三口，吹之木人身上。其木以手把定，摇动之。却便，仍前收绛囊之中。凡常日夜想，自己形骸言语，去就在木人身上。凡三个本命日，如前咒行持，则木人自然通灵。便能使得出入，往来如神。若遇大限死至之日，则木人代替身死也。
　　此法未能隐形遁世人鬼莫见赴火及水皆不能害。穿云透石，与道合真。然解之道，金木水火土五行道备，俱不能死，自然免离也。此法，与竹杖一同，凡取竹杖，五月五日午时，於茂林中采竹一截，与自己身形长短一般，不问青紫竹，皆可用之。亦须避忌秽恶去处，其道则易成。与前法行持一般。
　　投胎换舍
　　夫修真之大，必先欲延寿，绵神固炁，财可以成仙得道。自此而始，稍若形骸枯桥，精魄失丧，死期将至。曷能长生，久视之道也。悲乎，太古之时，有超生度世之士。后世浅恶，一切世人，贪色好欲，丧身失命，而不知已。是以圣人垂视出世之方，便后学晚进之士，则有超凡入圣，换壳移躯。亦不失期，则於生生化化，湛然常存，感而遂通也。凡欲投胎，须是妇人方娠三月已前、未成形时，将言语调和、产母心意悦肯与我受胎。亦要产母无诸疾病。然后，以自己旦暮存想，去其胎中温存。候得十月满足，才欲分娩，便调弄自己神出放行户卒逝日时，此处顺寂，彼处受生。须是前段弄身出神，功夫令纯熟，神炁不散，寂静常守。然后，感而遂通，万无一失。一全得后澄湛，自然不恨。移舍之法，无出於此也。
　　右为五解，坐脱、立亡、拗程、世、避死法。凡人身中，左有青龙，有白虎，前有朱雀，后有玄武。在吾左右，不得远去。吾若得道，和汝上升。再以手抚额三下，扣齿三通，呼上尸彭质。以手抚胸七下，叩齿七通，次呼中尸彭居。以手抚腰十下，叩齿十通，又呼下尸彭矫。汝等在吾宅舍之中、不得远去。吾若得道，和汝阵玄，自然成仙。叩齿二十一通，念吾身上有三百六十骨节神，八万四千毛窍神，一万三千精光神，一万二千形神，七十二候水火风土神宿卫、太乙使者，脐中太乙君，上丹田赤子君，中丹田灵真君，下丹田育婴儿真君，汝等神真，常令吾道亨，莫令吾愚痴，与昏迷。常令吾照见镜，耳不听恶声，鼻不闻臭炁，舌不了恶味，使吾白日上升。吾今日大限来临，仗汝神真，各自守卫。咒讫，叩齿四十通。然后，定神息意，想丹田中有赤炁凤口内进出，火车自左胁出身外，左逵自身拗又想脐中有黑龙，口内流出水输，亦奔身外，右逵自身。左右交加，周回於身。如火山水海，周匝其身。若能放弄神出顶而立，但只望空去。神再归身中，不出不入，其息绵绵。神之与炁相守在躯壳中，其二鬼若来，但见火车、水车，如大铁围山。其鬼不见不知，或再三奔四而来。听乎大骂，踊跃驰骤，来之不得，遂退去。此乃第一徧也。
　　如此七日，又觉腹痛，再如前法行用。若能行符法录，即请将吏神符同共守护尤佳。如此二七日内，三次避之。此方名为蝉限。一次至一纪年，再准前次来。若於一纪之中，办道行炁，阴鬼自退。如此三次，免阴籍，除名南宫。注生名，应北斗，永为真官，终无世厄，与道合斗真。
　　金解符。庚辛月庚辛日庚辛时，於静室中焚香，面西丁立，用朱书符一道，正西念咒七徧，取炁七自，吹在符上，香烟度过，闭口窨炁，用争水七口，咽之，咒曰： 
　　庚辛之神，白虎潜名，西方威德，藏鬼幽冥凡吾身是火刚金绝灵。急急如律令摄。
　　右念咒讫，取南炁一口吹剑上，分身不损。又念咒七遍，访之，用剑指，急便行，不得回顾。千里无综迹，人只见自割死。此是金解之法，须如法志诚斋戒，受持四十九日，方可用功。切勿令人见，恐泄漏圣将也。
　　木解符。甲乙月甲乙日甲乙时，於静室焚香一炉，争水着灯，面东方丁立，叩齿三十六通，咒七徧，朱书符一道，闭目害炁，一口吞下，序水咽之，咒曰：
　　东方甲乙金火荧惑青龙代名木精炁足。吾身是金吾之金明。急急如律令劝。
　　右咒了，取西方炁一口，吹在木杖＃１上。但是一切木，用之受持。如此每日随行，如梨木甚妙。勿令妇人入手受持。四十九日，东南立，想三魂神幽精，如自己面貌，装着衣服。如自己与梨杖相似，以在庚辛地上，还魁斗而走，不得回顾。便行百里，却呼之曰：幽精幽精，隐吾之身，得吾呼召，速来降灵。如此呼之，功立至矣。
　　水解符。以壬癸月壬癸日壬癸时，静室中焚香一炉，依前法，丁立面南，叩齿三十六通，书符一道，念咒七徧，取炁一口，吹符上，闭目窨炁，一口吞之。用净水七口，咽之，咒曰：
　　北方壬癸，名号玄武。水府之神，黄公生土。土公之坐，水源守护。急急如律令勑。
　　右用此法，如前，要解法时，立於水位，面比丁立，咒七遍，取中央炁一口，吹在足鞋上，想三魂神，应之鞋上，前北后南放之。禹步从前便行，不得回视，千里无踪。当日要解，将右鞋沉水，即便行。行日呼魂神，却随自己身来人，只见落水死也。
　　火解符。以丙丁月丙丁日丙丁时，静室中焚香，面正南丁立，叩齿三十六通，咒七徧，书符一道吞之，净水七口咽之，咒曰：
　　南方火神，丙丁之名。吾带四灵，荧惑所停。吾身到处，火炎隐形。急急如律令勑。
　　右法如此，取自志诚，受持四十九日。如要解时，用梨杖，受持四十九日。如逢刀兵灾难，便解左手将刀剑，右手挟梨杖，丁立坎位，面向正南，咒七遍，取炁一口，吹在梨杖上。去梨杖，投火中，后用剑尖直下，火中便斫，害炁而行解猛过，即身火不能侵人，只见投火而死也。
　　土解符。以戊己月戊己日戊己时，静室中焚香一炉，丁立巽地，面东南，朱书符一道，咒七徧。依前法，书香上度，闭目窨炁，吞之，咒曰：中央戊己，万神朝礼，名号勾陈，聚散无滞。吾今变化隐於天地。急急如律令勑。
　　右法凡用，依前用，受持四十九日足。如要假时，左手持剑，面向正南丁立，叩齿二十四通，咒七遍，取本胃炁一口，吹在彼中随所。而便面前头上抛掷之，於剑便行，想三魂神。亦依前法，三魂神覆盖之，不得回头。百里面呼之，三魂即至去还，自己遇灾难而解。
　　右以前后法符咒，每件并是种仙秘法，不得妄传一人。如要目用受持，用朱篆符，逐日依前法，吞之一道。清净焚香烟处，志诚祷祝，将笔香上度过，篆符祝笔咒曰：
　　神笔灵灵，启告上清，六甲扶卫，时松六丁。吾今书篆，隐吾之身，逢金金随，逢火火停，土中亿匿，天皇勑圣。急急如律令。
　　此法，每篆符时，先呢笔上七次，香上度过，方书符。此乃秘密之文，勿传非人，罪及七祖，九玄戒之戒之。
　　天衣道
　　天衣者，取五月五日首生男子台衣，如无即但以五月五日取衣，皆是汲以净水洗之，悬之於北阴下。前七月七日苦瓠一个，以衣包之，乃悬於北阴阴乾。仍於当日，朱砂书符於绛帛，广七寸裹之，同安其所。百日取之，置於怀中，以行人间，无有识者。其慎佩怀之，勿置於　阴阳厌秽之所，勿令不洁人见之。
　　太微金阙昊天上帝二遁入冥
　　昔太乙真君、九天圣母，下降崆峒，授之元皇，使帝释敕群臣，同升九天。因留斯文，传教於世。夫人欲修道，切须断生杀，除奸妄，去责嫉妇，忌五腥三厌之物，其余事不在禁戒中。故圣人曰：至道不烦了道。若遇此书，即得入生出死。昔皇帝授九天圣母河图式太乙官丁甲之遁形，既知阴阳局式二遁门奇之要。然后修之，故身得神仙毕矣。
　　阳遁法。桂子人，万万人，陈中隐而不见。队五月五日午时，取黄牛胆一枚，同官桂三指，阔二寸四分，长半指厚者，去其矗。当日於牛胆前，望日念咒三遍，望北取炁三口，吹桂胆上，将桂塞入胆中，於静室中，不得人见及六畜、妇人见，阴乾。一百日取出，刻成人形，长一寸二分，以粉涂桂人面目、口鼻，及二七日以锦囊盛之。如用，念咒三遍，取炁一口，吹人上，执入阵中，万万人不见矣。咒曰：
　　太阴幽冥，以使吾形，云雾罩体，二避日精。急急如律令。
　　欲多人不见者，放头上为老翁，目中为老母，耳中为幼女，鼻中为址冢，放额及颇上为童兄，放胸中为飞乌，放背上为牛马，放尾闾为清涧，放尸阴上为洞水。中出足蹑者，日行千里；还者，复入囊中。后所作，依应也。
　　阴遁法。白杨木人，於五月五日午时，於注水，拣采白扬树无蛀者，西北采柳木，并约其形，一体截之，一寸径三寸围者。不得令妇人、孝子见之。安静室内，至度夏至日，令雕匠预先斋戒，密室雕作一人，长一寸二分，如小指大，衣冠结束，如己身形一般。用锦为衣衣之，仍用锦袋盛之，常带身边左畔。取乙酉日丑时，披衣起，向东定炁，叩齿三十六通，取此木人，左手执，念咒曰：
　　天圆地方，我处中央，太乙使我，与我同藏。随我作用，往还无妨，遁形於世，常侍我傍。急急如太一真人律令。
　　念咒七遍，然后收木人於袋中。后乙酉日，又如此作。几经七个乙酉日，当遁得我形也。如隐时人，念咒曰：
　　天与我机，共你相随，你藏我隐，免中人知。莫与我视，唯我唯你，太上使我，立隐於己。急急如太一真人律令。
　　念咒三遍，了当隐了形，仍安木人於袋中。如不要，急时以右手执木人，即诵隐形咒曰：
　　天上仓仓，地下皇皇，我隐其中，感尔相从。遁形至妙，当还我踪，太上之念，莫乎匆匆。急急如太一真人律令勑。
　　默念三徧，了却将木人于袋中。复作，依然。
　　太上三辟五解秘法竟
　　
