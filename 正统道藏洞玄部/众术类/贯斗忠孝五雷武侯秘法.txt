贯斗忠孝五雷武侯秘法
　　经名：贡斗忠孝五雷武侯秘法。元张晖齐撰。一卷。底本出处：《正统道藏》洞玄部众术类。
　　贯斗忠孝五雷武侯秘法序
　　旭阳葆光真士吴升撰
　　天地设位而易行乎？其中道在天地，而法立乎无外，二仪四象，阴阳互根；八卦九章，经纬错综神妙；万物气机，殊异雷城。指十二之门吉凶，有在斗柄；列九六之位，生杀攸司。日惟至人握造化之枢机，知鬼神之情状。斯可去邪勿贰，惟精惟一，而志於道焉。元至元间，荆门贡士晖斋张公先生，以通经，教授其乡。馆人之家，渔江中得圆石，莹净可爱，拾置堂奥。先生夜坐，视之有光烨煜，乃损馆俸，贾而归。剖之，中有方石似铁，二面有文，剜剔洗抉，刻画集若模墨，印之，至数百幅，举火燎之，烟气郁勃。先生愕, 然惊眩。及寐，俄见有神，英姿飒爽，羽氅纶巾，顽然突前，挥铁如意曰：子闻汉有诸葛孔明乎？帝命我为通天煞伐烈雷大神，此阴阳神印也。子既得之，当助二道扬法，遇有山魈石祟，土木精邪，妄入人家，殃害生民，以神印檄我忠孝雷兵，按神禹洛书一坎、二坤、三震、四巽、五中、六乾、七兑、八艮、九离定位，按节候、阴阳、逆顺以焚之，起坎终离，起离终坎，所谓雷风水火搏射，而精邪绝迹矣。书以授子，子其宝之。先生寤，踊跃起拜，敬受其书。乃弃俗，入武当山从道参究天心正法，福国康民，声闻朝野。大德中，锡封隐真玄阳真人，坐南严飞升。其徒建祠宇严祀，请于朝，赐额升真观。后二年，雷电闪烁，神印飞去。火铃全阳赵真人，以雷劈枣木传刻，蒇法江湖，於玉笥立化。再传谷阳黄真人，其法益着；天历，出尹山阳；至正辛卯，蕲颖兵起，归隐洪都西山；己酉上元，危坐仙化。吾少也获侍教焉。兹不昧其善世不伐之功，济人利物之行。且以武侯名成八阵，功盖三分，一体君臣，昭映青史，知进退存亡，不失其正深造乎，大易法象之赜微也。百世之后，犹以勇烈正直命于帝庭，敷于下土，涣汗大号，屏斥妖魔，濯濯厥灵，洋洋在上，吁可畏也，敢不敬乎。
　　贯斗忠孝五雷武侯秘法
　　主法
　　主法九天大杼理格真玄女元君。
　　主将
　　九天助道杨法勇烈正直通天煞伐烈雷大神、都统兵大将军、南阳忠武英烈侯诸葛孔明讳亮。
　　副将
　　阴雷副将、前将军关羽。
　　阴雷副将、右将军张飞。
　　阴雷副将、左将军黄忠。
　　阴雷副将、征西大将军马超。
　　阴雷副将、虎威将军赵云。
　　将班
　　天篷三十六雷大将。
　　七十二阴雷大将。
　　六丁六甲元帅。
　　十七神王五虎猛将。
　　九宫八门八阵雷兵。
　　五方递甲铁甲铁印官将。
　　五方生炁、旺炁、煞炁、死炁、金木水火土五雷帅将。
　　年龙月将神君。
　　七十二候二十四炁神君。
　　直年、直月、直日、直时、除邪辅正合司将吏。
　　八方霹雳忠孝雷兵。
　　召役仪式　先三净咒次念
　　天清清，地宁宁，六丁六甲斩妖精。敢有不顺吾道者，天蓬真君灭汝形。道香一炷，十方肃清，法鼓三通，万神听令。以今焚香，关召直日直符使者、六丁六甲神吏、侍靖素女、直坛土地，为吾斋此，信香腾，诚上奏主法九天大杼理格真玄女元君，火速勅召，主将杀伐烈雷大神都统大将军、阴雷副将前将军关羽、阴雷副将右将军张飞、阴雷副将左将军黄忠、阴雷副将征西大将军马超、阴雷副将虎威将军赵云，下赴坛前，有事指挥。
　　变神
　　天皇大帝，速变吾神。吾为雷使，统摄雷兵。驱役雷吏，上合天心。急急如天皇伽耶霹雳摄飞化天皇号令。
　　白炁混沌灌我形，禹步相随登阳明。天回地转履七星，蹑罡飞斗跻九龄。恶逆摄伏妖魔倾，万灾不干我长生。我得长生留福庭，旋乾倒坤鬼灭形。万神助我斩妖精。急急如天皇大帝律令。
　　召合左手煞文，右手剑诀，存六金星在头上罩身辰戌斗、戌辰斗。念咒曰：
　　玉帝运合，天地混沌，五炁交结，分变无穷。洞观三界，八府九官，五雷公子，四目老翁。速召雷帅，霹雳飞空，奔雷走电，掷火冲风。从兵十万，猛马毒龙，黑毒使者，搜捉魔凶。九宫海沸，宝剑耀锋，指挥岳渎，斩灭邪踪。天丁执法，左右神功，九丑八垒，渺渺呼风。昆仑撼动，玉笛金锺，魔王束首，奔火腾空。太一十神，徕戮黄奴，阴阳交泰，罡斗齐恭。十方听令，雷电轰轰，大震霹雳，扫荡妖凶。啹嘘嘘坜喼□喗□。急召主将阴雷副将前将军关羽，阴雷副将右将军张飞，阴雷副将左将军黄忠，阴雷副将征西大将军马超，阴雷副将虎威将军赵云，火速到坛，有事指挥。
　　凝神超太极上下混金光一炁包天地弥罗捧玉皇神定气升存，西方有一金星，大如车轮，光彻十方。中有雷声振响，光射坛前，光出帅现。咒曰：
　　泰玄之英，天齐地并。母月交合，二气氤氲。 森罗万象，列宿光辉。神风浩渺，黑毒大神。雷霆号令，勅召雷兵。闻吾勑召，随勑现形。振惊霹雳，掣电飞云。诛邪破庙，捉鬼擒精。号令一下，化作微尘。唵□昌释利五徧。急急如雷霆伏魔上相真君律令。电光三下，身在雷火光中。
　　存见主帅天人貌威武相，五岳须，杏子眼，桃红色九叶纶巾，左手铁如意，右手白羽扇，白衣赤衬，白马自金光中出，五将随从，指使神吏从西而下，至坛前，随意遣役。
　　三召十七神王咒
　　悉萨和毗遮和随波门波婆那，牛头陀、金头陀萨达那，摩词婆悉婆利，马头陀阿遮达波陀利，离诃头摩由罗摩诃摩吉遮罗迦毗那。急准雷火律令疾。
　　入祭发印化檄
　　适伸告召，想已到坛。具有檄文，大帅谛听云事。以今告下符印，即请大帅，流铃掷火、掣电奔云。擐甲飞戈，轰雷霹雳，云屯雾拥，前去某处。如何施行，限某日立俟感通以为效信当职钦承帝命掌握印符，领雷霆号令之权，判鬼神不典之事。令下急如星火，法布疾迅风雷，三界不许稽停，一刻明彰报应疾。
　　电光三下，见元师面如噀血，兜鉴金甲，右手铁戟，左手铁如意，铁马乘黑云，暗雾拥起，审电交作，再念十七神王咒，噀水霹雳鸣灭，摄双手雷局咒曰：
　　亨轰滑练救竟摄寅午斗，雷声才响便惊人子午斗。圆光万丈照天魔子亥逆行，噀水轰雷掣电。
　　火罩咒
　　唵吽吽三檀那韩难延乾夷勑，勑起九天都火部无边大力神王，勑起九天都雷火、电火、飞火、流火、掷火、霹雳火、七星火、谢仙火、炎雷烈火、三天都火王，严驾夔龙，坐喝飞虎，狮子、白择、獬豸、麒麟、火驼、火象、火雕万群，铜头铁面，百万火兵。五帝节钺，四天游行，帝锺震响，魔道皆惊。洞天福地，岳渎幽冥，城隍社令，不正妖精。山倾木陷，百谷沸腾，何神敢当，不伏顺行。逆吾者死，顺吾者生。北灵黑历，九丑紫童。风伯雨师，驱雷饮虹。巨口风王，火郎火女，火龙火马，从天降下。丙丁拥出，火蛇吐气，火云四起，火龙飞奔。都天五将，啖雷发声，飞砂走石，拔树移根。风轮左转，火车右随，照耀天下，化作火城，。八卦斗底，雷部四维，威罩天下。炎炎烈风，鬼精见者，入地万丈，化作飞灰。古木恶庙，永劫尘迷。急急如九天都火部无边大力神王、大威德大元帅风火雷电律令就勅摄。
　　煞伐天蓬咒
　　唵吽咤哩神，咤哩唵咤哩咤哩咭唏，吾奉雷霆勅煞摄。
　　唵三天大帅，四圣之宗。天蓬天蓬，九玄煞童。五丁都司，高刁北翕。七政八灵，太上皓凶。长颅巨兽，手把帝钟。尺关地轴，在吾掌中。立南斗内，坐北斗中。飞雷走电，流铃八冲。欻火律令，都督雷霆。元始勑命，玉帝亲行。素枭三神，严驾夔龙。威剑神王，斩邪灭踪。紫气乘天，丹霞赫冲。吞魔食鬼，横身饮风。苍舌绿齿，四目老翁。天丁力士，威南御凶。天绉激戾，威北衔锋。三十万兵，卫我九重。炎神玉女，铁脊魔王。辟尸千里，去却不祥。敢有小鬼，欲来现状。镢天大斧，斩鬼五形。炎帝烈血，北斗然骨。四明破骸，天猷灭类。神刀一下，万鬼自溃。急急如九天灵魁尊神、天蓬都元帅、飞追那咤飞捉急缚速速纷纷速速摄。
　　太乙直使诀
　　按六十甲子起休直使。
　　子戊壬甲一丙庚六，丑乙己癸一丁辛六。寅戊壬甲六丙庚一，卯乙丁辛二癸己七。
　　辰戊壬丙二庚甲七，巳己癸丁二辛乙七。午戊甲庚三壬丙八，未辛乙己三癸丁八。
　　申壬丙庚三甲戊八，酉癸丁辛四乙己九。戌甲戊壬四丙庚九，亥乙己癸四丁辛九。
　　武侯要旨
　　铁印。阴阳二面，太白星也，名阴阳关。
　　阳日甲己、丁壬、戊癸上书意，阴日乙丙、庚辛下书意意毕，五字咒押，初直再横三倒未，发印先点八门在地，吾即武侯，却发五将行事，剔出便存身出法界之外。行之日久，神游八极。如金日差金土，木日差木土，土日差土，火日差火土，水日差水土，咒曰：
　　金木土水火，木土水火金，土水火金木，水火金木土，火金木土水。再念回光咒：
　　回光返照，光返照回。返照回光，照回光返。急急准奉玉清雷火律令勑煞摄。
　　再用泰玄咒差将，涂笔剔出，念唵六字咒，念六遍仍书押，念天蓬咒，格艮户布煞炁，用天蓬小顺大逆，念十七神王咒，用神王印贯斗印。
　　勑咒
　　吾奉上帝命，收摄不正神，所有吏兵将，疾速附吾身。闻呼即便至，闻召速降临。敢有违命者，严令辄不容。摄赴魁罡下化为清净风。急急如玉皇上帝勑。
　　初限檄式
　　司额
　　本司今据乡贯入事意，合行移檄，请照验如何施行，须至檄者。
　　印
　　右符檄请主将南阳忠武英烈侯统兵都大元帅，部领阴雷副将关、张、马、黄、赵五大雷君五虎猛将，九宫八门八阵忠孝合部雷兵，火速前去监督城隍里域主者，社令雷神专为某事，定限某日，大彰报应，谨檄。
　　二限檄式
　　司额
　　照据乡贯事意，得此除已遵依元降印檄立限，杜绝施行，不期顽邪，慢视天宪，估终不悛，合行催委，火速奉行。洪惟太初太易有物混成，羲皇肇画四象，以生八卦，相荡九宫，纬经天地，定位风霆，流形山川，鬼神莫有不宁。数终末甲，冤恶凭陵，敢有妖魔荼毒生灵，蠢兹群丑，干试典刑，雷斧馘灭，时刻无停。须至具檄催行者。
　　印
　　右檄主将南阳忠武英烈侯统兵都大元帅，部领阴雷副将关、张、马、黄、赵五大雷君五虎猛将，忠孝雷兵，同心协力，金马驿程，疾速往彼，笃佑耀灵。飞云走雾，啖雷发声，翻天覆地，啸风鞭霆。雷火霹雳，电火飞腾，振撼五岳，卷水四溟，云屯雾拥，运动冲衡。蛇蟠龙跃，虎伯甲庚，外道妖魔，刻时收断。分离人鬼，扫荡邪精。天道以清，地道以宁，人道贵生，鬼道灭形。帝钟震响，魔胆丧倾。镢天巨斧，明检鬼营，不得容隐，万神奉行朱书天蓬咒。急急如九天飞追那咤、天蓬都元帅煞鬼横天律令敕煞摄。
　　三限檄式
　　司额
　　照据乡贯事意，杜绝施行，蠢兹顽邪，草窃奸宄，覆出为恶，恃终不憧。故违天律，干试天刑，恶积不可掩，罪大不可赦。天用剿绝，歼厥渠魁，荡其党类。施行太初太易大道。无名龙汉，开图运度。赤明玉清，始青玉符，告命天皇，焕号令出。惟行乾刚，行健震，虩离明，坤直方。大兑拥雄兵，山泽通气，坎以信亨，巽以行权，八卦相错，策役雷霆。易曰：噬嗑先王，以明罚勅，法雷电皆至。折狱致刑，惟克果断。屠割鬼爽，风火无停。
　　印
　　右檄主将南阳忠武英烈侯统兵都大元帅，部领阴雷副将关、张、马、黄、赵五大雷君五虎猛将，忠孝雷兵，有赫斯怒，爰方启行。震天撼地，啖雷轰声，飞戈飘戟，烈风迅电。屯云拥雾，龙虎奔腾，鹰扬鸷搏，摧破鬼营。鬼精灭爽，妖怪灭形。分离人鬼，宅舍清宁。敢有拒逆，律按女青朱书逆天蓬咒。急急如九天飞追那咤、天蓬都元帅煞鬼横天律令勑煞摄。
　　　右贯斗五雷大法，乃蜀汉卧龙诸葛武侯之遗秘也，勇烈正直，简而易行。余少也，恪慕玄风得此玄文，莫敢怠忽，念兹在兹，以之治病除邪，保己宁家，如响斯答，神功峻烈，炳辉铿鍧，与天地合其德，日月合其明，知鬼神之情状，莫测其端倪，真神之，又神玄之，又玄者也。凡我同志，宝而受之，敬而行之，岂末法之流可同年而语哉。
　　贯斗忠孝五雷武侯秘法竟
　　
