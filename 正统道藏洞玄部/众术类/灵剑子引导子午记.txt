灵剑子引导子午记
　　经名：灵剑子引导子午记。原题许放阳述。一卷。底本出处：《正统道藏》洞玄部众街类。
　　灵剑子引导子午记
　　许旌阳述
　　夜半子少阳之气，生於阴分，纡伸转掣。
　　《混元经》：戌亥子三时，阴气生而人寐。既寐即气滞於百节，养生家睡不厌缩，觉不厌伸转掣，务令荣卫周流。
　　鼓腹淘气。
　　《淘气诀》：闭目仰面，停两手於乳间，侧立两膝，举腰背，鼓气海中气，使内外转，呵而去之，不使耳闻，一九二九止。凡欲服气，须淘转呵出，独令宿食消化，故气出尽，然后始可调而服之。服气人睡觉，。乾舌涩，是五脏热，即大开口，微呵数十遍，侯喉中津液出，是热退而五脏凉矣。
　　踊身令起，平身正坐，两手叉项。后仰视举首，左右招摇，使项与手争。次以手攀脚，稍闭气，取太冲之气。
　　太冲二穴，在大指本节后二寸，骨罅间陷者是。
　　在挽如引弓状，右挽亦如之。
　　《大洞真经·按摩篇》：叉两手乃度，以掩项后，仰面视上举首，使项与手争，为之三四。令人精和血通，风气不入，能久行之无病。毕，又屈动身体，伸手四极，反张侧掣，宣摇百关，为之各三。《华陀别传》云：人身欲得劳动，但不当自极尔。体常动摇，谷气得血脉流通。户枢不蠹，流水不腐，形体亦然。真人导引，盖取诸此。《元道经》云：元气难积而易散，关节易闭而难通。故修生之士，以导引为先。
　　气息平定，内视神官。
　　眉间一寸为明堂，深三寸为洞房，上入三寸为上丹田泥丸宫，中丹田为绛宫，下丹田为气宫，各有神人，故曰神宫。
　　叩齿及牙，
　　先叩齿当门，小呜。后叩大牙，大呜。《真诰》云：叩齿所以警身中诸神，神不得散，则鬼气不得侵。
　　捏目四訾。
　　《太上三关经》：常欲以手，按目近鼻之两訾。闭气为之，气通即止，终而复始。常行之，眼能洞见。又云：导引毕，以手按目四訾，三九过，令见光明。是检眼神之道，久为之，得见灵也。
　　摩手熨目，
　　用两手掌侧立，摩掌如火，有硫黄气乃止，开目熨睛数次。
　　对修常居。
　　《内经》云：常以两手，按眉后小穴中，二九。一年可夜书。亦可於人中密行之，勿语其状。眉后小穴为上元，六合之府，主化眼生晕，和营精光，长珠彻瞳，保炼目瞳，是真人坐起之上道，一名真人常居。真谚云：子欲夜书，当修常居，真人所以能旁观四达八遐照烛者，实常居之数明也。《紫微夫人语》仰和天真，俯按山源。天真是两眉之角，山源是鼻下人中也。两眉之角是彻视之津梁，天真是引灵之上房。
　　灌溉中岳，
　　《消魔经》鼻欲得按其左右，唯令无数。令人气平。所谓灌溉中岳，名书帝录。
　　俯按山源，
　　紫微夫人云：俯按山源，是鼻下人中之本；侧在鼻下小谷中也。楚庄公时，市长宋来子常酒扫一市，常歌曰：天庭发双华，山源障阴邪。清晨按天马，来诣太清家。真人无那隐，又以灭百邪，常歌此乞食，一市无人解其歌者。乞食公，西岳真人冯延寿也，周宣王时史官也。手为天马，鼻为山源。每经危险之路，庙貌之间，心中有疑忌之意者，乃先反舌内向，咽津一二过毕，以左手第二第三指，摄两鼻孔下人中之本，鼻中隔孔之内际。鼻中隔之际曰山源，一名鬼井，一名神池一名魂台。手按山源则鬼井闭门，手薄神池则邪根散分，手临魂台则玉真守关。於是感激灵根，天兽来卫，千精震伏，莫干我炁，此自然之理使然也。鼻下山源，是一身之武津、真邪之通府。守真者所以遏万邪，在我运摄之耳。
　　营治城廓。
　　《消魔经》云：耳欲得数，按抑左右，令无数，使人聪彻。所谓营治城廓，名书皇籍。
　　击探天鼓，
　　天鼓者，耳中声也。以两手心紧按耳门，以指击其脑户，常欲其声壮盛，相续不散。一日三探，有益於下丹田。或声散不续无壮盛者，即元气不集，宜整之。
　　拭摩神庭。
　　《真诸》云：面者，神之庭各发者，脑之华。心悲即面焦，脑减则发素。《太素丹经》云：一面之上，常欲得两手摩拭之，使热高下随形，皆使极匝。令人面有光泽，皱斑不生。行之五年，色如少女。所谓山泽通气，常盈不没。又云：勤而行之，手不离面乃佳。
　　上朝三元，
　　《真诰》云：顺手摩发，如理栉之状，使发不白。以两手乘额上，谓之手朝三元，固脑坚发之道也。头四面，以手乘之，顺发就结，唯令多也。《 黄庭经》 云．．一面之神宗泥丸，泥丸九真皆有房，方圆一寸处其中。
　　下摩生门。
　　《黄庭经》云：两部水王对生门。生门者，脐也。闭内气，鼓小腹，令满，以手摩一周天。
　　山巅取水，
　　此在口诀。气海与肾相连，属壬癸水，性就下水，归於海。不能独升，必以阳配。阳既下临，阴即上报。故化为云雾，蒸为甘雨，润泽桔槁，百骸九窍，无所不达。烟萝子所谓：火逼水云，蒙蒙五行，相运会成功。启玄子亦云：无出则不入，无降则无升。
　　海底觅火。
　　此在口诀。世人不蒙师授，多将心火为火。火属神，且内中炉鼎在心下，得心火为火，其火在鼎上。千经万论言：火从下发，未闻火从上来《周易》卦有水火既济。是上水下火，火自脐下起，水在鼎中生，故曰上水下火。诀云：但从山头取水，海底起火，重阳中取汞，重阴中取铅，故行有路，取有时。世人窃用其道，不受口诀，反受其病。《通真子歌》云：解接无根木，能挑海底灯。古歌亦曰：还丹修炼本无形，元火烹来即渐成。须信神仙路咫尺，朗然飞步上青冥。
　　养虎咽气，
　　此在口诀。阴真人云：若欲长生，当服内气。《素问》云：圣人传精，神服天气，而通神明。天气者，内气也。《阴符经》云：天生天煞，食元和之气。天不能煞，地不能埋，名之曰真人。故修行之士，饥食元和之气，渴饮华池之水，老子所谓实其腹者，此也。若未绝粒，人欲服气，当须少食，务要腹中旷然虚净，然亦无早晚，腹空则咽之。然而所以要口诀者，服气须分内外，辨清浊，别咽喉。不分内外则吸邪气，不辨清浊则无分两，不别咽喉则不入胃脘。
　　偷龙咽津。
　　此在口诀。人之得体，始於北极元泉之下。元泉者，真一也。自丹田上朝舌下二窍，谓之神水、华池。咀嚼至浓，养生家名曰炼精含虚。鼓漱搅成大药，其数一周天，赤龙不能胜载，方为铅汞重宝。内想神宫，微微出气作意咽之，直令喉中作声，下入丹田中凝结，如难子洁白状。《紫河车歌》曰：左为日兮右为月，两半同升合为一。出彼玉池入金室，大如弹丸黄如橘。中有佳味甘如蜜，子若得之慎勿失，审能修之仙道毕。《内景经》亦云：舌下玄膺生岸。又曰：玉池清水灌灵根，审能修之命长存。《赤城长生记》人身上之津液，非漱咽则无以灌溉於五脏，发其光泽也。
　　离卦用九 ，坎卦用六 。
　　太白真人云：五行颠倒卫，龙从火裹出。五行不顺行，虎向水中生。又曰：欲知颠倒术，相克乃相生。又曰：欲知颠倒由离坎，须识浮沉定主宾。《草堂歌》曰：若欲学长生，先须算五行。五行不颠倒，还丹不解成。会得五行颠倒，方知利中有害，害却成利。珞琭子云：每见凶中有吉，吉乃先凶。《阴符经》所谓：天有五贼，见之者昌。且以天地万物观之，无有不颠倒者。然须识真五行，方解颠倒术。曹真人云：五行处处有，岂是真人惜。欢识五行真，一水还一石。郑真人云：一阴一阳之谓道，一水一石之谓丹。又歌曰：为得铅中金，兼得石中水。盖水中出金，石中出液。
　　所谓天地设位，而易行乎其中矣。日南午，太阴之气；乘於余阳，燕坐。
　　燕坐者，儒家所谓潜神，释氏所谓坐禅。左玄真人云：夫欲修生，放拾外事，无令干心，然后安坐内观於心，若觉一念起即除灭。其法，要於净室，宽衣迭足，蟠坐闭目安稳，一切善恶都莫思量，则元气自复，兀然而住矣。
　　调息，
　　太白真人授冲和子云：神庐者，鼻也。夫欲安元和之气，先净室中调，令气微微然。小则生之门，大则死之路，故生死之机在此矣。启之又不可，闭之又难为，但令微之。又微不得令奔而口吐。故《老子》云：绵绵若存，用之不勤。容成子吐故纳新，察鼻之出入。内观经云：元气入鼻，灌泥九也。《保神经》云：欲得延年寿，无过治髓门，髓门者，玄牝之门也。
　　心无外缘，
　　《黄庭经》云：脐下一寸，名曰下丹田。《刘真君歌》曰：欲得不死长在天，须将元气守丹田。大抵心无外缘，是真人初修道法。所谓收视反听其法要，喘息不出於鼻内，思惟不离於身中。《老子》云：虽有荣观，燕处超然。君子终日，行不离辎重，皆此义也。
　　以神驭气。
　　尹真人曰：若神能驭气，即鼻不失於息。真人以神为车，以气为马，终日行而不失。上至泥九，下至命门，二境相通，可救老残。若呼不得神宰，一息不全。若吸不得神宰，一息不全。若能息息之中，神气相合，子母不相离，即当内结，求死不得。功成之后，男子关元无聚精，女子脐下不结婴。若神气各驰，情为欲牵，元气下降，自不能制，遂有畎洽之忧。若息息之中，神气相持，子母不离，虽有会合，常味於无味，乃於得术矣。西竺迦叶留形，马明龙树并得此，密传於世。得闻此者，皆累世积福，於仙录有缘，乃可遇之。古歌曰：若欲长生学伏心，莫观他事去来今。但向定中神气合，何忧不至大仙林。
　　闭神庐以定火候，
　　《草衣子歌》曰：探炼铅汞在午前，一阴生即破其乾。所以修生之士，阳时则服气，午后只闭息而已，所以炼阴也。《赤城记》所谓：炼气者，闭息也。闭息千日，则五脏不交，六腑不传，百脉不行，百关自奏，神气自御，万化自定。天地不能盗其体，阴阳不能衰其形。从一至十，从十至百，从百至千。闭息一百二十为小乘，闭息一千二百为中乘，闭息一万二于为大乘。昼夜计一万三千五百息，呼吸计五百四十动为一息，去仙不远矣。其术湛然，无思澄心，燕坐昂头，瞑目闭息。以右手第二指第三节，谓之生死门。受神之所，乃以数珠按之，心默数之。息急即右转咽喉，不可令大急，急则微出外气，复吸则止。此在口诀。
　　开生门而复婴儿。
　　胎息者，抱一守中之法也。婴儿在腹中，取气於脐管。十月脱胎，即取气於神庐。真人鼻无出入，其息深深。《老子》所谓复归於婴儿者，胎息之谓也。《胎息歌》云：鼻口非呼吸，方为胎息功。虽居宇宙内，如在胞胎中。世人为生门有脐，盖闭塞所以气出不得。脐虚之后求息，则息自然气从此处出，鼻中无息也。蟠足正坐，两手交在脐上者，为脐虚存一之后，应从此处出也。
　　圣胎内结，握固凝然，卫生之经，思过半矣。自子至午为炼阳，自午至酉为炼阴。阳主乎动，阴主乎静。阳不欲溢，阴不欲覆。阴平阳秘，精神乃治。然而知之非难，持之在久无间断，与道相应，则内外俱进，而还丹之事可议矣。
　　《谷神论》含津炼炁，吐故纳新，上入泥九，下注丹田，谓之内丹。阳龙阴虎，木液金精，二熙交会，烹炼而成，谓之外丹。修道之人，先成内丹，后炼外药，内外相应，即政神仙。烟萝子云：真外应丹自来金。华山人云：只修真气不修丹，到了多应变化难。定机子亦云：虽是长生客，未为拔宅仙。更须修大药，方始得飞仙。
　　引导诀
　　并闭息，为之息满，急则微微吐放。
　　仰托一度理三焦，
　　双手极力向上，如擎天状托之，左右各三次。
　　左肝右肺如射雕。
　　先左引，次右引，极力为之如前。
　　东肝单托西通肾，
　　右手握固，柱右肾堂，左手极力托之。左手握固，柱左肾堂，右手极力托之。左右各三次。
　　五劳回顾七伤调。
　　右手抱左肘则左顾，左手抱右肘则右顾，皆极力三作。
　　游鱼摆尾通心脏，
　　双展两臂摆之，数多为妙。
　　手攀双足理於腰。
　　正坐舒展双足，以双手取足心，极力三攀之。
　　次呜天鼓三十六，两手掩耳后头敲。
　　双手紧掩两耳，叩齿三十六下，以第二指敲耳后骨。
　　灵剑子引导子午记竟
　　
