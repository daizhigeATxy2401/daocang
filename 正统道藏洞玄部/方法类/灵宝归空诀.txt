灵宝归空诀
　　经名：灵宝归空诀。原题原阳子赵宜真，编述。一卷。底本出处：《正统道藏》洞玄部方法类。
　　灵宝归空诀
　　崇文广道纯德法师教门高士原阳子赵宜真编述
　　歌括
　　胎圆神化英雄汉，脱体自由无忌惮。
　　学人精进了无生，行时点检休撩乱。
　　上士丹成道备，来去自由，我命在我，不在天矣。中士而下，虽能进道，当归空之际，必先觉察，不至昏迷。
　　顶门天鼓若雷轰，此是天崩地陷声。
　　三声二声三二载，一声一载也须行。
　　岁除夜或每夜半，静坐摄念，观顶门谓之大明关。忽闻声如脑裂，历历然，如霹雳状，计其声数，以定年限。
　　掩耳指击楼头鼓，恰似钟声三载数。
　　磬声一载蝉百日，蚯蚓七日身当故。
　　岁除夜或每夜半，两手掩两耳，以二指於脑后击三十六下，如鼓声则安乐，如钟磬、蚯蚓、蝉声，则知归期远近。
　　楼头天鼓俱不呜，天柱昆仑亦已倾。
　　灯前额问看臂大，叩齿无声总去程。
　　楼头鼓即脑后，天鼓即顶门，天柱倾即头颈弱不能举，一曰昆仑倒，又曰须弥倒。每夜灯前竖起左手，按自己额间，看臂小则吉，大则凶。前齿为法鼓，叩之不呜，皆是去证。
　　暗中挑眼亏光耀，耳前脉住收竿钓。
　　曹溪水竭华池乾，拜灯失影皆归兆。
　　夜半於极暗处，以手指挑眼，上下无光，谓之日月无光，是归侯。太阳耳前脉不动，谓之钓客罢竿，是一日候。舌下大牙龈后为华池，闭。津液乾师，谓之曹溪水竭，是七日候。夜半焚香，点灯礼拜，回顾身后左右全无影，谓之影不随形，是此日候。
　　左肾入腹在明朝，右入复来待七宵。
　　临行又入紧击住，遗骸不死魂神超。
　　外肾子左曰阴母，右曰阳公。左入小腹去复来，则是二朝，或对周，一日候。右入小腹去腹来，则是七日侯。左右俱入，则半日身亡。临行又复入，谓之阴阳催促，又曰盘岩。当以绢带或绵绳，紧系住於腿上，不令入腹，令尸不死。五脏中动，便是归寂之时，其时性从足下而生，从顶门而起，即动尸，则正心望天门去。
　　便尿之际连双肾，缩痛如锥不堪忍。
　　男左女右脚刺疼，半日去程心按紧。
　　双肾名玉女画娥眉，当便尿之时，其肾缩，刺痛不可忍，谓之地狱关动於忽然。男左女右脚刺痛，谓之命门绝，皆当正坐，把定精神，牢捉心印，不可放逸。以手紧紧按心，勿令昏乱，良久痛止，即半日去也。
　　徧体如同走蝼蚁，忽然又似一蛇游。
　　频来报应到心上，骨节皆疼世事休。
　　偏身或脚板，如有皑子走，或如蛇行，行到心中，即骨节疼致昏闷。如此三五回，谓之诸欲离身，又曰诸神不在，定是不祥。须要凝神定心，或一念差错，即堕业道，不可不谨。
　　点检烧香当夜静，有三两件归空证。
　　桃汤沐浴便更衣，一盏白茶还静定。
　　遇夜洗手、洗漱、衣冠毕，烧夜香依前，逐一点检，如有三两件。报应之时，便沐浴更衣入室，静坐吃白茶，或净水。又有何境象可去，则去未可去，再吃净水一二口，又定了。
　　诸般人物境象来，引归业道受输回。
　　坚持心印休贪着，斧劈母惧母嫌猜。
　　临命终时，眼化为无名鬼，耳化为阿谁鬼，鼻化为死树鬼，舌化为快军鬼，身化为思惟鬼，心化为雌雄鬼。一切鬼神尽从心起，即非外来，先须识破。
　　逢诸色佛、菩萨、师儒等，或队仗迎引，皆是天魔外道境。逢冤家眷属，或黄赤白路，亦是业道魔境。逢灯光处，是内魔眷属。逢旷野处，是人间胎卯。逢亲戚姊妹，是入轮回胎无胎入野。逢簥笔黑白车，是牛马等胎。逢殿宇，是猪羊胎。逢黄衣白服，是猫犬胎。逢黄旛豹尾，是走兽胎。逢象，是狐胎。逢吹箫处，是蚯蚓蝉类胎。逢鼓乐处，是乌雀虫蚁胎。逢花街柳巷，是蛇胎。逢市井关阓人物往来之地，或黑白青紫，并是畜生道。逢酒肉饮食之类，是饿鬼道。闻妙香，是天人胎。逢父母眷属处，是六欲天发做里社庙神。逢金甲神人教请，是人天大福血食神。
　　如前诸色神人境物，并是自家神识诱引外魔，即非正道，不得乱舍去来，不怕不嫌，不取不爱，若差一念，便落他胎。气断之际，或如斧劈也，莫惊恐。正昏默时，不得逃窜，务要牢捉心印，如如不动，良久自定。
　　只见雷火电光路，日光毫光千丈度。
　　将身猛去不动心，即证人天归净土。
　　唯此四境可行，必归善道。
　　逢着阴人过茶汤，迷魂之药不可尝。
　　此境若还牢记得，能通宿命永无忘。
　　逢妇人过茶汤，或施或卖，若受而食之，便堕恶道，次定不食而窃倾弃之，则当来通宿命矣。
　　四辈高人学仙佛，迅速无常莫轻忽。
　　轮回百劫万苦辛，六贼三尸恣颠路。
　　四辈者，谓道教中有出家男宫道士，有出家女官道士，有在家男官道士，有在家女官道士。释教中，则出家者男日比丘，女曰比丘尼，在家者男曰优婆塞，女曰优婆夷。昔天尊世尊说法时，会中皆有此四辈人听法也。无常者，谓幻假色身，未免败坏不长久也。六贼，即六欲之谓也。真性如如，非动非静，感物而应。在眼根能视，则责欲色尘。在耳根能听，则贪欲声尘。在鼻根能嗅，则贪欲香尘。在舌根能言能食，则贪欲滋味。在身根能运动，则贪欲非为，在意根能出谋应事，则贪欲颠倒梦想。如是六尘，既入於六根，六欲因之而炽盛，障迷自性，故以贼名。情欲盛，则精魄结而为三尸虫，致人贪爱无厌，颠倒梦想，流浪死生，展转轮回，受诸苦恼，无有已时。
　　直须勇猛赛关张，不动干戈已伏降。四海清平归有道，听命无生大法王。
　　自性法身，本无生灭。迎之不见其首，随之不见其后。辉今耀古，卓然独存。唯其汩於根尘，引入诸趣，迷惑本来。若能奋勇猛大智慧力，勘破根尘，则情欲顿消，法身自见。从他四大败坏，於我了不相干，此所谓无生大法王也。
　　后序
　　夫人生受形，既有成住，不免坏空，百岁光阴，过眼如梦，命终之际，情识昏迷，则随其业习，沦入诸趣，无有出期。此所谓无常迅速，生死事大，而归空之法，有自来矣。恪传以为达摩禅师之作，予观其文义，讹舛不伦，不类大乘菩萨语句，况达摩西来不立文字，得非后人所撰，假大名以取信乎？今因旧本，参以异闻，正误删繁，序为七言歌括一篇，凡十四章，章四句，以便记忆，仍就每章附注，务得其详。有缘遇者，宝而秘之，毋成轻泄。急宜猛省，识破幼缘，对境忘境，广行方便，多种善根。於十二时中，四威仪内，坚持戒定，勿助勿忘，真积力行，则本来慧性一旦开明，直下承当，自作主宰，时节到来，把定玄关，验其消息，撒乎便行，斯乃大丈夫能事，而归空之法，不为无所济矣。抑尝见仙佛中或有不幸者，如景纯郭真人，既悟真常之道，而不免枉遭刑戮，直道中义，竟以凶终。大慧禅师，既明正法眼藏，而不免疽发於背，洞见五脏，竟以苦终。人海中或有侥幸者，愚夫愚妇，汩没尘劳，素无修习，而能先知去候，脱然令终。是皆宿令定业，各随缘分顺偿。凡俗罔知，宁不以彼此令终凶终为口实，而窃议之，多见其不智。须知明眼高人，性天已彻，纵遇风刀常坦坦，假饶毒药也。闲闲自性，法身逍遥世外。设或尘情未涤，道眼未明，运应灭时，还如梦中，不知是梦，难忘熟境，随顺冥行，毕竟迷悟，不同圣凡有间。惟学仙学佛四辈高人，抚幻景之倏迁，脱苦轮之未易，回头在早，觉岸同登，不亦善哉。是故为之序，并说偈曰：
　　生死无常本不干，只因贪着致多端。归空有法原非法，日向东西一样团。
　　灵宝归空诀竟
　　
