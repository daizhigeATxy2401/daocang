许真君受炼形神上清毕道法要节文
　　经名：许真君受炼形神上清毕道法要节文。宋何守澄撰。四篇同卷。底本出处：《正统道藏》洞玄部方法类。
　　许真君受炼形神上清毕道法要节文
　　太上曰：灵宝本章，回骸起死，治病伏魔，馘毒伐恶，皆有大帅、掷火之神常来护卫。大神即人之心，掷火之神即人之魂。心与魂分，炼为上真。上真已成，出入脑门为泥丸。内包至真，合成元始玉文。全印神章，自然大道，是谓无量玄玄。
　　第一法养神炼形护魂归一之章
　　中理五炁，混合百神，和合自然调神之章。
　　九和十合，变化上清。千和万合，自然成真。
　　气合元灵神处生之章。
　　中有度人不死之神，长生大君。
　　炼神德就出入自在神章。
　　泥丸绛宫。
　　第二法玉清佩符受命神章
　　执符把箓，齐到帝前。
　　玉清受神助气神章。
　　赤书玉字八威龙文。
　　玉清形神得备神章。
　　青帝护魂，白帝侍魄。
　　玉清合神自然神章。
　　元始符命，时刻升迁。
　　第三法捍邪操恶之炁
　　魔无干犯，鬼无妖精。仙道难固，鬼道易邪。
　　摄正自然群魔禀伏之炁。
　　三官北酆，明检鬼营。金铁前戮，巨天后刑。
　　伐恶除邪之气。
　　千千截首万万剪形。魔无干犯，鬼无妖精。
　　治病养生之气。
　　无英公子，白元尊神。太一司命，桃康合延。
　　还元治病之气。
　　风疼风裹去，气痛随气灭。
　　许真君受炼形神上清毕道法要节文竟
　　
