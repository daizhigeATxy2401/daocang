太上灵宝净明飞仙度人经法释例
　　高明大使神功妙济真君许旌阳释
　　自然玉字章
　　大梵之炁，本乎无形，而能生有形，无数而御有数，发自然之和，阐自然之妙，超於混沌之初，出於希夷之表，以辟乾坤之蕴，以生天地之仪，以斡阴阳之运，以开日月之光，轮转四时之机，生克五行之炁，育中和而孕圣，焕秀丽而成文。圣人以文运化，以圣立教，以是而出於玄关，明三便，皆以制形数而定期运。则所谓炁者，道之全体也。道之敷落，其精华显照者，如是也。昔者龙图龟书，承象效法，黄帝、伏义，得之以济天下，盖其绪余土苴而已。原夫古之圣人，观天文以察时变，观山势以察地理，观草木乌兽之文以制宜。则所谓文者，本自然之文，非人为也。得自然之文，故能通造化，故能出形数，而了性命大道。仓颉以乌迹制字，致於鬼哭龙藏。昆於希夷自然，流落世人，以度群品者哉。诚能本兹道以辩其理，则天虽高，而可跻其域，地虽广，可游其方；日月虽运而不停，可乘其光；星斗虽转而不常，可蹑其罡。则所谓大梵者，谁能知其一二者哉。爰我道君，遭遇运数，元始敷教，道有攸归。故灵宝大洞之文，於是出焉，而陶铸群黎也。得斯文者，皆昔同传圣意，与听瑶音，一念失科，流浪输转，以生为人。诚能知身之贵，道之难，而明之，可谓灵炁回元宫，真人归旧隐者也。故《太上灵宝浄明飞仙度人经法》者，元始说之，道君述之。虽有其经，尚秘其法。日月二宫天子，因之以法述经意，因经明法理，自非救济时事，运极数移，莫有昭示时也。吾今属以洞神宰括，悯弃刍荛，眷细微之无知，皆大梵之赤子，是以冒昧明真，失口发隐，作《飞仙度人经法》，原旧意也。故因经叙法，尊师旨也。以经为咒，本师令也。因法述事，广师志也。首曰叙微，言其道包含，所以彰微者此也。次日叔经，言其道经而有常也。终而释之，谓之释例，使后之高达者，因经观释，因释明例。叙微一卷以象天，释例二卷以象地，合三十二章，以象三十二天。叙经四卷，以象四时。将使学者、优游於其间，神闲精一，与天为徒，则无不本也。
　　自然真理章
　　字者，炁所结也。符者，字之精也。咒者，字之理也。含者，字之音也。以丹染纸，字之与符，托此而形容也。以口念咒，由此而感召鬼神，炁之灵也，炁之和也。以人召神，以神召炁，炼炁成神，神与炁合也。存神布炁，神与炁合也。以我身本至和，感天地之英炁，则服字、服符之法起也。以天地之正理，悟之为一身，则存思变易，自此起也。非天下之至精，其孰能与於此。何则？道本混成，无形无数。道散为文，形散寓焉。方其无形无数，则湛然一炁。及其散殊开明，大梵乃有。清者为天，浊者为地。天一字也。地，二字也。中者为人，人三字也。由人而后於此，则天之一散，星辰交错而光明。地之二散，草木山河之结殖。人之三散，乌兽虫鱼之生育。凡有炁，皆一也；有形者，皆二也；有名炁者，皆三也。则发造化之理，由是而推，则万范陶冶，孰不生於大梵者哉。原人之有生，圣於此立，神於此行，道於此兴。神因此圣而托道，因人而有明，则自然字出而为教。教设而道着，道成而教神矣。非天下之至神，其孰能与於此。明道者体祖教，而知身亦大梵之炁，凝而成宝者也。性心之明，亦大梵之纯洁莹彻，而光明者也。於是参而天地，则元始造化立，天地焕然在我。天地无言，和声自生。人本无言，天籁自呜。四时无心而行，则吾之元炁在我，本无所动也。本无所动，则天地有至珍至宝，无所发泄，随炁而生精聚神者也。吾停匮而蕴藏之，岂不绰绰然有余裕哉。於是以我之珍，合天地之珍，则铅汞之名，此其名也；符字之状，此其体状也；炁津之出，此其味也；洞章之发，此其声也。知声名形味，而饵宝之说着。宝具而室富，室富而意遂，所以能真通也。非天下之至士，孰能与於此。得至精，造至神，守至一，而真理明矣。
　　自然成真章
　　天地者，炁也。人之身，亦炁也。天地有日月，人身有眼目；天地有江河山岳，人身有气脉骨肉；天地有五行，人身有五脏；又有五行之运而运四时，人亦以五脏而运四肢。得其理则生，不得其理则死。故顺天地之正性，而合一身之正炁，惟正则无所妄。则存思呼召，朝元之体也。大率飞仙，度其本宗。既明大梵之炁，则大梵在我矣。吾能以炁召炁，故能以和致和。而存思诵经，则有三炁之弥室，师子、白鹤之满前。青炁者心火，托木而盛发，白炁者肾水，托金而焕明，黄得其正理。故青出自头，白出自足，黄出自脐。师子义兽，肺之余也。白鹤仁禽，肝之余也。蹲者盛其威，飞者扬其美，威美具而神明应矣。於发为精，诚无不感也。出为灵音，无不通也。何则？内备而外应。何谓内备？肾之紫炁，合水火而飞；肺之生炁，结玉虚而悬；悬故郁勃而发，有棱层十二重玉楼之喻也。楼者，喉也。紫阙，口也。金轩琼堂者，亦肾之本根也。八骞，八景也。所能动以致用，由元炁使之也。丹房，母脾之位也。脾肾立，肺之声应。师之应而后，心之精，肝之液，皆合为用也。於是而日月可咀嚼，於此而心府开通，肺庭端正，紫炁右回，与斗连历，而肾之元本立矣。出入金门，而脾通神矣。仙君降驾，而肝元正矣。此皆由一而至，至一而神，内通乎身，外感乎天地。如是而思存，则呼吸定息，可召风云，可致神阶，谒圣超升，如暮夜归室，则三十二天之炁色，可以悟通矣。何谓三十二天之炁？九炁是也。九黑者，五行之黑也。三十二天，应人头骨，骨有三十二关节；应於顶，顶有三十二窍。则所谓三十二天者，乃吾身也。曰黄者，土也。白者，金也。赤者，火也。青者，木也。黑者，水也。黄与青合而成绿，黑与青合而成苍，青与白合而成碧，黑与赤合而成紫。皆因腧穴交互，玄炁相通也。在人则如此矣。在天则东方主生，南方主长，西方主收，北方主藏。生长收藏之职，或同也。皇曾之天，东北之位，本青黑而苍，而反黄者，黄锺之宫，炁之始也，万物非土不生。和阳之天，东方之位，本青本赤‘，而反白者，万物入文明之位，白而受采之时也。孔升之天，西南之位，本於赤白相揉，而一於紫者，白舆黑同其体则白其用则黑白相聚而反碧者，水以白为用之而死；交会，其名日碧三十二天，三十二帝所司之职，或综生而判死，或掌文而决狱。其职其位，融自然之炁，焕自然之色。人之五藏，宫室罗布，亦应乎天，故五脏不专用，五炁不专理，相生相伐，本末互使。根柔为水，水润生木，木直生火，火炎生土，土质生金，金刚极反，子转乎水。人能调奕运用，施为节宣，以补养呼吸之义。行之，以反恶为善之理。和顺义，而合於理，则如五行，周而复始，宣通无己也。资陶五行，以治五炁。由为五炁，合於五善。五善既立，则为神仙，纵而不修，死败为鬼。鬼者归幽而受苦，仙者升明而受乐。此皆以行立道，以功致仙，则吾之飞仙度人之法者，乃达人之所荃蹄而已矣。
　　太上灵宝浄明飞仙度人经法释例竟
　　
