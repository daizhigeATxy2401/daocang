灵宝净明院教师周真公起请画一
　　经名：灵宝净明院教师周真介起请画一。撰人不详。一卷。底本出处：《正统道藏》洞玄部方法类。
　　灵宝净明院教师周真公起请画一
　　方文上荷六位真师，既授以《净明真经》，经有奥义，合叩问玄微，庶几得承演教之意，一一详细批教，幸甚。方文拜问：
　　一、经云：修吾道者，可膺员数参侍。《玉晨三五飞步篇》云：三五之法，特其要略。推而大之，其记数不过三五十，已问之矣。不知步三五时，画纲图步之，或只地上视地形为纲步之？此须以足步，或以玄纲流演存想而步之。
　　玄纲即想至飞步，则为图步之。
　　一、能事父母，天尊降灵。居家事父母，在朝忠於君。方文父母俱亡，止有一弟，又在远处，怀终天永感之戚，如何应得经法行、孝之事。奈何为臣孤远，虽有赤忠，不得施设，为之奈何？
　　立身扬名，斯为孝矣。不尸禄位，斯为忠矣。随宜施设，孝悌在也。
　　一昼服日精，夜餐月液。如何是服日精与准月液之法，乞赐指教。
　　此日月高奔之道。
　　一、流金火铃，此是符名，唯复是神名，是兵将之名，乞赐指示。
　　南斗炼丹火候使者之名，所谓相火。
　　一、天枢之主，是谓道陵。乞问如何是道陵？
　　道陵天师，张监度真讳。
　　一、该括地象，皆其主首。如何是地象？如何该括？望赐详诲。
　　地象八卦之位，卦各有宫分。
　　一、五岳四海，各有其机。如何是五岳四海之机？乞赐详诲。
　　此二节，言夫血炁踱度，如心包合漳之义。
　　一、经云：内外之坛，统十六将，云云。各有天枢之节制，有在天罡之所部，用之之法，各有呼召。声随炁至，炁与神交，自然见前，可以役使。如何呼召，便肯立至？呼召不至时，如何？十六将，虽有考召、枷鬼、黄头之称，恐是所职神号，未是甚姓名。又云：各有副将，敢问副将之名？如何役使呼召，使其必至？详乞批诲。
　　经中有召净明神将符。未见，引上书。既见，则任意坐以使之。
　　一、仙梯在目，而人不知。如何是仙梯在目？何以不在於心而在目？乞赐旨教。
　　仙梯，舌也。舌不可见，而言。在目，谓内视五脏，先见其舌。
　　一、太上三清，空同赤耳。
　　空同，元始隐讳。赤，则道君。耳，则老君。
　　一、玉皇紫微，致远仲智。致远仲智四字，莫便是玉皇紫微隐名隐字否？不知是名或是字？上二字是甚位？下二字是甚位？
　　致远，玉皇名。仲智，紫微名。
　　一、南北二斗、三台所记子辛、子寅、庚戊、丁壬、子癸之神，方文所收《斗枢秘要·金铄流珠经》云：太一真人，其妻可氏，夜梦七色之光，生子七人。后入白玉洞修行，立七名曰：可辛、可寅、可惠、可真、可怜、可戊、可庚。今《净明经》曰：子辛、子寅、子癸，而庚、戊、丁、壬不言子言，恐是皆合连子字，莫便是北斗之神否？不知北斗之神衣着服色，男子女子，乞赐详诲。
　　其下皆称子。衣服有定格，如披发衣白，用兵役使神将；冠冕，则朝真；甲冑，则卫上帝。而二斗皆或男，或化现。
　　一、孟叔、孟良、仲宝、仲卿、季王、季乾，莫是南斗之神否？或名或字，乞详旨诲端的，并男子女人，衣着裳服。
　　是其隐名。上清之衣而变化各有，男女无定。
　　一、三台之中，云育、齐京、奉良、清乞，四圣神君。既言三台，合有三名，今却是四圣，又名四圣神君，不知如何？恐脱三台之名。四圣者，不知是何四圣，是北极、天蓬、真武等四圣否？并乞详批。
　　云育，上台名也。四圣，即天蓬已下四圣。
　　一、太阴太阳，日月尊星，其名垣胸。其名只两字，莫是太阳名烜，太阴名朒否？　　是。
　　一、五行之辰，是以别称。水星名衍，火星名荧，木星名苗，金星名坚，土星名镇。方文得五星真皇君秘名曰：　北方辰星，名启咺，字精原。东方岁星，名澄澜，字清凝。南方荧惑星，名维停，字散融。西方太白星，名寥陵，字振寻。中央镇星，名藏陆，字耽延。与不同何也？
　　有真名、隐名、内名、道号各不同，随其文字呼召，不必一一生疑
　　一、三十二天，自恭华摇伯以下八句，乃三十二字，莫是三十二天否？经云：此其隐名，字载，度人不知度人。经中何句乃是其字？如太黄皇曾天，郁缴玉名。上句是字，下句是字，恐天自是天名，帝自是帝名。又《度人经》，每天帝句，有五字或七字、八字者，如太释玉隆腾胜天之类。伏乞明赐开析，以晓后学之愚昧。
　　三十二天，此其名；如直娄阿荟，是内名。则郁鉴玉名，是字也。
　　一、二十八宿自清宗立鞠以下，共七字，二十八字，必是二十八宿之名。不知清宗立鞠，合从甚宿，为名字起头？经云：此其经是二十八宿，为经星。五星为纬否？
　　二十八宿不动，以为经。五星周行，灾福系焉。如织有纬，文章出焉。
　　一、五星列照，有时化身。乞问如何化身？
　　化身者，为人下降人间，如金星之为太白。
　　一、经云：三五飞步，流纲之总，天英云云。是为七变。又云：三五飞步，乃其要略。今云：三五飞步却为流纲之总。元纲流演，大与三五不同。又方文收《九宫三五之步》，有阳斗、阴斗，自天英步入天蓬，为阴斗；自天蓬步入天英，为阳斗；不知是否？咒云：斗要妙子，十二辰。乘光明兮，威武陈。云云。此自天英出天蓬也。又有是斗咒曰：日月明，乾坤配。斗道光，鬼道废。吾从天蓬入天内，略过冲辅退，反归却向天禽与心对。逢着柱任去英会。人道通，鬼道碍。此自天蓬出天英，为阳斗也。又云：阴斗夏至，阳斗冬至。今学三五飞步，不知用甚咒甚斗？人多念得斗要妙兮十二辰一咒。或云临寝步阴斗方上寝床，是夜步阴斗，嗽不知是否？若出门出行皆便步，只以足步为纲，不用图。又云有图。不知如何。今经云：三五飞步。不知如何步，乞详以批诲，庶正舛误阙失，望赐明旨。
　　道生一，一生二，二生三。三自三之后，不可得而同矣。三五飞步，乃元纲之要略也。阴阳二咒，出入起卧皆用之。以足为纲，不用图。
　　一、经云：三甲与六丁，此出其宗。不知使三甲、六丁，如何用诀？何谓出其宗？世有《三甲经》不真，用之不验。六丁亦然。望赐详喻以教后学。
　　三甲、六丁，经中有法，役使之道久。故可见，用意不勤，则神不应，非法之罪。
　　一、净明法云：当遇缘合之人，望东烧香以问我，我许即传。即我是度师，汝为保举之师。今有绿合之人，八行俱全，至诚好道，忠孝可传之人。东向烧香，以问真师，如何知其许传？如何报应也？乞赐批教，以为准的。未敢具表申奏祖师，当先以投名状并保举状缴烧，以求报应，或乞梦，或乞四直功曹，传仙旨也。
　　此谓已闻见人道成时用。如未见，则烧保举状，望东烧香，祈梦寐而已。
　　一、帝君诸位神明，逐日供养，合系皈依。上依常式供养帝君，逐日合与不合拜礼？又有神王、直符、功曹之类，相夹杂在一坛供养。莫自帝君、神王、真官已上合拜，传香、使者已下只合皈依顶礼？乞赐分别指教。
　　经法中自有逐日烧香法曰云云。
　　一、法云：菟掘符，飞治急病。不知如何诀目使．飞治急病？飞者，是以火烧飞之。如何使符能飞去？用何直符持去？乞赐详谕。
　　菟掘，即符神名也。是火烧之。
　　一、自度脱六亲救治百病符，皆可雕印子印否？印时存想，如书符时，如度脱六亲符，服炼身形符，日日服食。恐事夺，每日书写，不办救治百病。已下三符，不日用遇，使时旋书，莫不须雕印。若遇时灾瘟疫，散施符水，请给多时，还可用印印否？乞一一批诲。
　　雕印便於修行养炁者。凡净明符，除唾易修摩不可用，其他皆可用。
　　一灵书中，散符名下云：念咒或一徧，或三徧者，唯后只是念散符咒，是念《灵书》三徧咒，书扬岐啰吱啰。符云：恰诀念咒。不知是念灵书三徧，或只书念扬岐啰吱啰一句？又诸符多有不说徧数者，云念咒书符。乞一一批诲。
　　只念散符一句。在符下者，此符是也。如是有无徧数者，皆七徧。看作何用者，皆烧。
　　方文伏睹真师批诲，慈悲一一遭遇之。幸庶使演其真教，不为人所难晓。然后可以教人，不辱方文拜问。
　　灵宝净明院教师周真公起请画一竟
　　
