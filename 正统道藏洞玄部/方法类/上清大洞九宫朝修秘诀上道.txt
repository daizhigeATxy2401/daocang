上清大洞九宫朝修秘诀上道
　　经名：上清大洞九宫朝修秘诀上道。原题两峰周德大嗣传。经文系据早期上清经书改编而成，言存思人首九宫诸神秘诀。一卷。底本出处：《正统道藏》洞玄部方法类。
　　上清大洞九宫朝修秘诀上道
　　两峰周德大嗣传
　　雌一四宫
　　一寸为玉帝宫，玉清神母居之，在洞明两夹间上一寸。
　　二寸为天庭宫，上清真女居之，在洞泥两夹间上二寸。
　　三寸为极真宫，太微帝君居之，在泥流两夹间上三寸。
　　四寸为太皇宫，太皇君后居之，在流玄两夹间上四寸。
　　雄一五宫
　　一寸为明堂宫，长生大帝居之。二寸为洞房宫，中央黄老君居之。三寸为丹田宫，元始上帝居之。四寸为流珠宫，太上道君居之。五寸为玄丹宫，玉皇大帝居之。
　　明堂宫上道第一
　　自两眉角入骨三寸，左曰绛台青房，右曰黄阙紫户。其绛台以红玉为台，青玉为房，中有大神，衣青锦衣，执流金火铃，名正心，字切方。黄阙以黄玉为台，紫玉为房，中有大神，衣黄锦衣，执流金火铃，名平静，字法王。口吐青黄紫云之气，坐於其中，禁遏一切邪魅之气。如耳内有金声玉振之音，乃是外事来入宫，二神呜金钟玉磬，以告九宫。急摩两手令热，掩耳门，叩齿九通，闭息心咒曰：
　　赤子在宫，九宫在房，请听灵命，以却不祥，太一流火，除厄去殃。
　　咒毕，觉面热，是邪气至，急存二神掷流金火铃，自两眉角出。良久，再两手相摩令热，掩耳，如觉头面温温然，即邪气去矣。如觉森森然，即是邪气未去，再叩齿九过，心咒三褊，二神掷流金火铃，徧於泥丸，其邪立出。然后略卧，少时立愈。
　　入眉一寸，名明堂宫，左有日象，径九分，紫光九芒。右有月象，径一寸，黄光十芒。中有明镜神君，貌如婴儿始生之形，衣绿锦衣，带流金火铃，口衔赤玉镜，有赤光。乃长生大帝君分神也，号明堂真君，名四明，字照精。左有明童真君，如帝君象，乃韩君丈人分神也，名玄阳，字少清。右有明女真君，亦如帝君象，名玄阴，字少元。兆三呼名字，叩齿九通，心咒曰：
　　紫户青房，中有大神，切法方王，次入明堂，玄明元清，四明照精，坐镇明堂，口衔玉镜，断除不祥，流金火铃，除凶去殃。
　　如夜行路，暗存三君以赤玉镜照路如光，良久自明。以逢凶人恶鬼，经过邪庙及凶贼之地，存三君振赤玉镜，如雷霆声，兵贼恶鬼并皆震仆。如遇瘟疫邪气，寒热干身，即存三君振玉镜四十九声，变成大火，焚兆一身，良久汗出温然，其病顿愈。凡行路缺食用乏，即存三君振赤玉镜三十六声，镜中赤气变成红液，舌柱上腭，满口含津，勿咽，片时温温，分作三咽，三次用之，饥渴顿除。
　　凡遇耳中闻敲梳扬波挝鼓之声，是体中劳倦，将沉痾，急焚香，於静室内仰卧，存三君振玉镜二十四下，赤气徧身，化为大火，炼形通赤，一时良久，其疾顿除。凡遇无故忽见聚血，及闻血腥之气，皆主兵横恶凶之灾，急持斋入室，不接人事，求救於三元帝君，及明堂三君，一月，乃至变凶为吉。或遇恶梦，转枕及被，左手抚心，叩齿二十四通，密祝曰：
　　大洞真玄，章炼三魂，受心节度，速启太上三元宫，向遇不祥之梦，是七魄游尸来协邪源，急召桃康护命，上告帝君，五老九真，皆守体门，黄阙神师，紫户将军，把钺摇铃，消磨恶精，反凶成吉，生死无缘。
　　三祝之，良久，放四大，略寝，必有吉庆。行之三年，更无一切之梦，似梦见境，皆是未来吉凶。
　　洞房宫上道第二
　　兆入室焚香叩齿，端坐宁心息虑，存中有黄老帝君，口吐紫气，自己以鼻引气，咽之三十五过，治三界水火刀兵，人间千灾万难，延续寿算，回死作生，如大洞回风混合之道。存自己在黄老帝君之侧，默诵九章，八十一章计九过，共为一褊，则三界举名，五帝注位，列为真人，一身万神俱备。然后吐纳紫气，灌溉一身。
　　泥丸宫上道第三
　　兆入室焚香叩齿，端坐宁心息虑，存中有天帝君，如婴儿始生之形，衣红锦衣，坐日中，诵三天讳，乃元始分身也。左有上元赤子帝君，如婴儿始生形，着赤绣华衣，名凝肇天，字元先，手执神虎符。右有帝卿，亦如婴儿始生形，着赤诱华衣，名肇精，字玄生，手执《大洞真经》，七星覆上，以柄前指，宫中有紫气，冲天九万里。
　　流珠宫上道第四
　　兆入室焚香叩齿，端坐宁心息虑，存流珠真神，乃太上道君分神也。亦能摄众行事，又是草仙所居之宫也。
　　玄丹宫上道第五
　　兆入室焚香，祝启紫微玄丹宫太一中皇帝君，讳厥规英，字白化元，金床玉帐，紫诱锦裙，腰带火铃，斩邪灭奸，手把星精，项生圆光，正坐吐气，灭迹妖烟，与神同宴，与气元丹，和魂炼魄，使保飞仙，臣今信礼，万化生成。
　　次焚香，存北斗中有紫气一道如绳，下降，从眉问入玄丹宫。次存斗口中有日象下降，从兆眉间直入宫中，须臾如紫雾，徧满脑中，如火珠之状。良久，忽见玄丹君从斗口下降，从眉间入宫，坐日中，衣紫绣琼衣，腰紫绣华裙，顶紫玉晨冠，左手执斗柄，乃魒星也，右手执璇根，乃紫微垣斗口相对，排六星、横列光明，第六星也。口吐紫气氤氲，腰带火铃。次存自己，形如莲实大，青衣冠服，秉简於玄丹君前，九拜，心祝曰：规英化元。三呼之，叩齿九通。良久，玄丹君与兆乘绛气，同入斗中金台玉殿，琅玕宝帐金床玉几。兆与玄丹君三拜，跪吞服紫气八十一口。玄丹君同兆乘紫气，回玄丹宫坐，兆因憩息於玄丹君前，定意良久，即有奇报，候片时，定息出室。常如此行之。
　　次遇立春、春分，乘紫气入斗，至阳明星，各饮青气九口。立夏、夏至，至丹元星，饮赤气三口。立秋、秋分，至阴精星，各饮白气七口。立冬、冬至，至玄冥星，各饮黑气五口。四季至天关星，饮黄气十二口。毕，太一与兆同归自己玄丹宫，兆却自己心中。行之十八年，千骑万乘，迎子白日升晨。其功至妙，却遏万魔，不可具述。若行此道，不必更行三一之法也。
　　雌四宫真一内神宝名玉诀
　　凡学上真之道，不知雌真一之内名，万不得仙也。学者受师口诀，然后奉行。
　　玉清神母，姓廉，名衔，字荒彦，长九寸九分，着玄黄素灵之绶，头戴七称珠玉之髻，冠无极进贤之冠，居无上之太极珠宫中，七宝之府五灵乡玄元里，下治兆身玉帝宫。
　　上清真女，姓厥，名回，字弼类，长六寸六分，着青宝神光锦诱云霞九色之绶，头戴玉宝飞云之髻，冠玄黄进贤之冠，居无上之上太上昆仑太幽宫，明堂府九光乡大化里，下治兆身天庭宫。
　　太极帝妃，姓玄，名虚生，字伯无，长七寸七分，着玄罗流光五色凤文之绶，头戴七宝玄云之髻，冠无极进贤之冠，居元景之上太清极玄宫中，玉房府三丹乡丹元里，下治兆身极真宫。
　　太上君后，姓迁，名含孩，字合贤生，长三寸三分，着七宝飞精玄光云锦霜罗九色文绶，头戴九玄玉精颓云之髻，冠玄黄无极三宝玉冠，居太清九玄之上洞浮极真宫中，丹精府云光乡玄玄里，下治兆身太皇宫。
　　夫行玄丹之道，守三一之诀，当存四宫雌真一之神，衣服形名讳乡居所在。此宝经之上篇，以传见成真人者，始学不得其要。素灵所秘，不行於世。凡受上真之法，三宝神经，虽通灵究微，不知雌真一之法，亦无所成矣。故太上标其重禁，格於轻泄，不载於纸墨。有者宜审实内心，然后受焉。每以正旦、月朔，及太岁、本生之日，沐浴清斋，入室束向，存思四宫雌真一之神，乡居姓名服色长短，如上法。毕，叩齿三十六通，咒曰：
　　太真阴神，号曰女灵，变景九玄，乘真隐冥，日告天玄，告斋上清，心念目瞩，洞鉴神形，还宫守宅，玉华芳盈，五色变化，流黄紫青，运致飞霞，上造帝庭。
　　咒毕，咽气三十六过止。如此九年，面生玉华，金真映光，神见躯形，与兆共言，子既见神，心知自己，慎勿妄传。
　　此四宫雌真一之神，是天生始生之阴官，受号帝妃，其元气未立，五政未开，光景未通，无极无虚，无上无下，无外无内，无左无右，无前无后，太上之元精，玄始之妙真，虚极之先，结气而凝，混化万物，天地得存，皆由四真也。能有志心存思者，千龄不知，先天之中，万神同寿也。
　　上清大洞九宫朝修秘诀上道竟
　　
