灵宝净明黄素书释义秘诀
　　经名：灵宝净明黄素书释义秘诀。撰人不详。一卷。底本出处：《正统道藏》洞玄部方法类。
　　灵宝净明黄素书释义秘诀
　　弟子方文，馑稽首真师，敢问黄素书数事，伏望玉旨，真指根源，分明垂教。
　　书曰：五炁朝元，三阳聚顶。
　　方文伏睹钟离真仙与吕真仙，作《传道集》，说炼大药金丹事有曰：五炁朝元，三花聚顶。五炁不离五行，或曰五藏也。此日三阳，彼日三花。阳亦炁也，且人之生诸阳聚於首，五藏之炁自是朝於泥丸，故目能明，耳能听，鼻能嗅，舌能味。而炼金丹曰五炁朝元，三花聚顶。只恐别有造化。伏乞分明指示。
　　五炁，五藏之炁，合而朝於元宫。元官谓下元。守下元之既固，然后达於中元。达於中元，故朝於上元，名曰三阳。花者；三阳之异名也。此元阳之运动，凝结为五，运用为三，如此之时，丹已成矣。庆云生於顶门，而顶之炁已开，如日月明，耳听鼻嗅，则非正朝而聚也。
　　书曰：当思一身何所从来。
　　方文以谓，今世之人不知所以死。身之从来，乃从天地之一炁，两半相合，父母之炁，造化之本始也。知从此来，当从此修，即合根究造化之本始。若从此孤阴而修，未合厥旨。伏乞密赐垂教。
　　人之初生，本乎一。一与言为二，又一二之说。一二相化，故有真水、真火，而精神具。既识真水、真火，斯能知所从来。
　　书曰：日月差互，不能成功。
　　方文详观《丹经》，全以日月垂象为，则此真法象也。能法象日月，则能夺天地阴阳造化。而差互不成功者，《周易·参同契》云：日月相撢，持阳雄旛。阴施阴，雌变黄色。又曰：纤芥不正，悔吝为贼阴。《真君丹经》云：探有日，取有时。又张真人诗云：毫发差殊不作丹。所以差殊如何？何道得不差互？此是火候，愿赐口诀。
　　日月之象，本乎精神。精神之生，存於一二。一二，火候之正数也。水火有抽添之用。然於年中选月，月中选日，日中选时，故无差互。此语载在火候。书曰：辨水火，交龙虎，明丹药，晓铅汞，会抽添，转河车。
　　方文穷究丹经，丹经不离阴阳而生异名，凡数十种，如水火、龙虎、铅汞、河车，皆一也。而此曰辨水火，交龙虎，明丹药，晓铅汞，转河车，何也？识水火，即识龙虎。识龙虎，即识铅汞矣。此便是丹药之材也。如何曰辨，曰交，曰明，曰晓，曰转？若抽添之数，又自是火候，若不识药材，如何会抽添也？望指其要，使不相妨，以图后学易晓。水火、龙虎，同名也。水火言性，故曰辨。未有用也。龙虎言情，故曰交，已有用也。铅汞言其形，则知其为药之材，斯可晓。会抽添，即能转河车。
　　书曰：以魂制魄，则知日月之生没焉。
　　日月生没，天之道，阴阳之至数也。魂魄者，人之神，可以知之。乃欲以魂制魄，然后可知何也？
　　此谓两肾也。右为命门，属阳，为魂。阴右，阳左，而乃在右，制魄之义也。右肾之炁，夜半升於左目。左肾之炁，日午生於右目。则知日月之生没也。子午之时，日月生炁之至数。
　　书曰：心肾二炁相交，故曰真水、真火。
　　心肾为坎离，为水为火，人人有之。然丹经谓探有日，取有时，不在心、肾。张仪甫丹经乃云：妄指心肾为坎离。此曰真水、真火何也？
　　心、肾相交，斯可言真。不交不足以成真。盖相交乃能有子。
　　书曰；龙，心也。虎，肾也。肾炁易耗，心液难积，要在知交合之时。采取之法，有自火中生水，水中生火，颠倒之术在也。
　　虎龙，即水火之异名也。又曰：龙，木也。虎，金也。既属金、木，何故以心为龙，肾为虎？肾炁何以易耗？心液何以难积？交合之时，是下功时，龙虎交合，日月炁合也。心、肾炁自交合有时也。探取者，探取何物？从何物探？所探之物，可见不可见，？可名不可名？火中生水，水中生火，固为颠倒。而人身之中，如何得便火中生水，水中生火？一一望为详示。
　　此语与前说，相互换也。火生於木，金生於水，即子从於父，得真性矣。然火水未济，不交变，不能以有用，此火中生水，水中生火之至术也。火运用，可便生水，此口诀，不可纸笔道。
　　书曰：内丹者，药材，出於心、肾，是人皆有。灵胎就真炁生，於如龙有珠、牛有黄，本於黄芽生，内丹成。
　　方文以《丹经》考之，并自《古修录》高真所着述，所谓药材者，非在心肾之间。若在心肾之间，即是人皆可以结灵胎也。孤阴寡阳，不能成造化，龙以何道而有珠？牛以何修而有黄？黄芽者，不知是何物也，可得见否？何故谓之黄芽？黄芽，大丹头也。得黄芽，即又要行火侯修持，然后内丹可成。以何道而得黄芽生？
　　药材不在心肾，复归何处？心肾之用，自有根本。龙不以耳听，而以口听，善於内视。牛能鼓咽，而人不能。所以，心肾之药，不能成真。
　　书曰：交龙虎，辨丹药。砂中有汞，铅中有银。铅汞相合，缎炼自成。
　　交龙虎，辨丹药，且丹药未辨，如何得交龙虎？龙虎，便是丹药也，辨得丹药，然后可使龙虎交。砂中有汞，铅中有银。此便是丹药，但非是凡汞。经云：凡汞、凡铅，不劳弄。正为此也。暖炼者，此乃火候。如何下火候，书中都不说，但云缎炼，何以下火？愿详指示。
　　此谓火候，又魂制魄之说。知魂制魄，即见火候。火候可以用时易月，以刻易日，不在乎年探也。
　　书曰：铅汞抽添之法，要达天地之机。
　　大凡抽添，已是得药在炉。抽添者，火侯抽添也。达天地之机者，合日月之进退。经云：万论千经讲至真，不将火候着於文。要知口诀通玄处，须共神仙子细论。自古火侯不传文字，愿赐梦授口诀，或亲蒙圣训。方文虽已知，恐失真实。及至下功，却有差互。可惜今日幸得遭遇，虔切叩请，以考正所学，不胜幸甚。方文呈覆。
　　截法中有火候，当以面授。
　　方文伏见真师，昔日豫章与众仙唱和诗曰：刃锋头两角，飞起金丹便落。更候八月中秋，专记勿令忘却。又一刃锋头，两角生金丹，只向上头成。此皆言上品大丹。方文虽已得知，未知合与不合？真师昔日修行事，乞赐训诲。方文伏见真师行三五飞步事，莫便是隐书？太微帝君镇天英，守延期存元辅事否？方文见行之，乞赐批示。又伏睹真师得下义神方事，莫是老君金口要诀事、六丁玉女事否？欲望批示。方文呈覆。
　　此乃修丹之截法也。后人多恃其聪明，伪为谬说，以误后学，终不能成功。不知一刀锋头者，水中有金也。两角者，火中有木也。以木巽火，然后能水沸。八月中秋者，十五之数也。十五，河图之数。八月者，金也。引脾之说，非直指八月十五日。三五飞步，不言三六、四五，而曰三五，真人星也。真人星者，虚一己，以为用存身为真人，守三三数之成。真人星，第三星也。能存真人，然后能变化，此非金口要诀、六丁玉女事。丁义。是一人，常言金丹之术，本不姓丁名义，隐其名以丁义。丁者，火也。义者，亦火也。此火中火，以真火合凡火，此正火候之法，亦不曾以授人，当别以相示。
　　方文伏睹真师兴灵宝净明教法。而灵宝妙道，在《度人经》中，教法甚多，方文尝探赜一二，伏望真师大演度人经教，以为教法之祖，又行持符法，在於积行累功。伏睹九老帝君《回尸起死之经》本出《度人真经》，亦是灵宝法门。伏乞真师颁示真本，以教在坛之士。方文呈覆。
　　《度人经》者，太上始授之於道君，道君授之於我。我未全其妙，故道君直指净明之教，以为度人之喉襟。如彼元纲，亦其至妙，勤而行之，不在多阅。所谓一撞三关门，直出九衢路。汝知之乎？又曰九天，又曰三天，又曰三九，此其要妙，想所未知。何谓三九者，十二之数也。舍三以为九，则九鼎也。存三以为三，即三关也。此正三一之法。一生三，二生四，即金木之用。昔《回尸起死之经》为度人法教之术，今则真本讹舛，无复可辨。好事者易之，故《炁镜》之篇，误人多矣。近作《丹井缘事》乃以时数未定，然此经更数日方可出，终以相授。
　　方文：赫赤金丹一日成，古仙此语实堪听。若言九载三年者，总是拖延款日程。又云：都来片饷工夫，永保无穷逸乐。不知何道如此之速，又云：以汞投铅，以铅投汞，而造化成，亦片时间尔。又云：真铅是汞中金。古仙诗云：世人不识水中金。又云：识者便是真仙子。是知一点真金便作仙。吕公诗云：捉得金精作命基。又云：须得真铅炼甲庚，火取南方赤凤髓，水求北海黑龟精。於此见水火自是水火，水火乃在心肾也。真铅自是真铅，非在心肾之水火。炼此真铅，乃是大道。望真师慈悲不隐，的当密示。方文呈覆。
　　一日之间，取黄素之炁而吞之，乃八十一文也。何谓八十一文，九九黄素之总炁。欲知欲取清和浊，仍留浊去清工夫。别无事，一刻也能成。又汞投铅，铅投汞，则造化之法。心交肾，肾交心，两炁相假合。不离於一二金，铅中之子也，知其母，识其子矣。此左肾之炁升於肝，以达於肺，而入於顶，由顶而还中。所谓上下五分，总炁上玄。从此可知，真铅之金，甲庚之义也。
　　方文受太上五雷神法，乃真师遇华岳，向玉洞灵安汪真君所传，今惟有五印真文，其余醮祭四维神法不全，并赤鹅等符文，未见应干诀目，恐未真的。更乞真师特赐颁示。方文呈覆。
　　终不及今之正一五雷法，徒费心力。前日监度真师五雷，乃其要也。
　　方文自癸酉年，年始二十，见一西川李道人，说汞事，拜探取之法。至庚子年，又见东京一陈道士，传方文丹经铅汞事。至癸卯年，又见河朔一王先生，及京师庶道人，拜乡人王学士，参同丹灶铅汞事及火侯。去年任官崇仁，遇王绛州先生高弟，传火丹之法甚详，已奏知太上，同结丹友，及讲论火侯子细，缘火侯不立文字，止存口诀。今告真师，次其是非端的。令方文无疑，欲择庚戌年下功，成就大药，伏望真师辅佐教诲。方文今默问火侯事乞，报应详示。方文呈覆。
　　未得门庭，空多差路。事非奇异，未欲尽言。只如采取之法，须问采何药？可见不可见？可闻不可闻？或不见闻，或须见闻，只在一二。火候之法，周天火候。炼形之诀，不足以成金丹。如欲成丹，须辨丹中之火候，下手亦有术。要知心上事，须向肾中推。肾中有真火，铅鼎生金液。何谓铅鼎生金液？木生火，金生水。水火，夫妇之用。金木，父子之用也。有父子，然后有家。何谓有家，脾中之丹也。然求夫妇，必能相克。非相克，不能相治。非相治，不能相生。欲知其术，只在一二。一二之说，更细思之。可且讲此一端，其中未有晓者，无惜以喻。
　　方文禀问下项：
　　一、剑诀中如何是金木相克日起乎？此后日日存想，不知在甚时？或无时候？或只遇金火日存想，夜间如何？
　　一、金水相生日起手铸。惟复日日铸，有无时侯，夜间如何？
　　一、如何养一年？
　　一、如何磨剑？
　　一、金水水相生日，如何是？
　　一、诀尾有心授之语。
　　相克相生，谓之支干相生相克之日。心授，乃隐诀。用之，从师所指，秘术也。
　　方文行丹景道精隐地八术，内玉皇道君正讳、隐名不同，及不识天篆。欲问下项：
　　一八宫玉皇正讳。
　　艮宫曰太器。震宫曰幽窕。或曰幽寥。巽宫曰无英。离宫曰伯史。坤宫曰运珠。兑宫日二仪。或曰二义。乾宫曰元辅。坎宫曰阴精。
　　一紫清帝君。
　　音明　 音霆 音灵
　　实名虽不同，然八宫，皆北斗玉皇君之隐讳，各随其所在而用之，如金在石为矿，在镕为之丹。
　　方文欲问，召使玉女有何捷法？六丁玉女名字，与符多不同，欲乞教诲。
　　玉女之法，皆出一宗，然诚者易感。今法之无讹谬者，莫先於《白猿经》。
　　灵宝净明黄素书释义秘诀竟
　　
