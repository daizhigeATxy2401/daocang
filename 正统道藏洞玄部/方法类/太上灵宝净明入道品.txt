太上灵宝净明入道品
　　经名：太上灵宝净明入道品。撰人不详。三篇同卷。底本出处：《正统道藏》洞玄部方法类。
　　太上灵宝净明入道品
　　太上灵宝净明秘院，在太上上清玄都玉京山之西，乃道君修法之院，兼三景之法而统之，以和天地，以奉君亲，以役鬼神，以度人物，以逐邪魔。自号太上灵宝法箓忠孝弟子，主净明秘院同管法事。有邃职遥勋，即於此下称之。当至心行持，一孝悌，二炼形，三救度。逐日烧香朝礼，礼拜诸天，为国王父母资崇福寿。次为一切有情，方乃依次呼召神明，有事委问之，无事即遣其速归。局分心中，常务正直孝友，不得邪淫谄曲、轻道慢法。如欲降未来之愆，即当置一小册，日录所为。其有欺心，自不可形於纸者是也。凡有似此，即速改之，则法术自灵；如或违之，则灾咎立至。但能依此，则遥勋正授，超举凡尘。天书秘法，忽然而至，问弟子能行否？
　　凡得净明法者，当自畏惧，逐日恭敬君上，孝悌六亲，克苦修行，勤诚济拔，心中常如负人不可报之恩，思有必可报之意，则怡声下气，无志无怒，正得净明之体。坐卧处，常置一鉴、一盂水，则自知吾立法之意。
　　凡得净明法者，皆上帝记录，委任不轻，罪消北府，记名南宫，吏十二在前，吏十二在后，无论污洁，行止必随。今人出入，有左右使令，尚不敢轻为淫僻。况此天神，名在仙箓，护卫於子，子可忽诸？
　　凡得净明法者，金骨玉肉，已与神通。手判幽阴，言接灵妙。若怀淫僻，则正如以金玉弃之土壤，慎无摇荡，损动炁血。炁血坚完，则妖邪不入，自得正真，不致夭折。飞升超举，长生之本，在於不贪淫欲，切宜记之。
　　凡得净明法者，在世暂以尘劫未足，不即超升。如能积行累功，计必离凡入圣。恩生於害，无嫌弃妻子於等闲。害生於恩，莫羡慕妻子，而沦丧闺门之内。以义断恩，割爱舍情，同归霄汉。若夫贪求聚物，克意无厌；损物陷人，以遗儿女；劳形竭髓，以悦妇人；则此皆可已。如能化之以道，同学修行，可谓知本。设或不从，则於成道之日，彼亦大蒙福瘾，何必区区眼目之事。
　　凡得净明法者，务在济物。见他人之父，见他人之母，如我父母。矜老恤孤，怜贫悯病，如病危急，若在己身。如此用心，可得吾理，当念之。凡得净明法者，务在廉平。居官者，无恃富贵。居贫者，莫羞贫贱。天公受分，毫发无私。我见诸弟子得吾法之后，妄意行持，居多害物，擅自斩伐考戮鬼神，叱咤云雷，如使奴仆。富贵者，逢召不至。贫贱者，见利即往。或因怒骂，使役鬼神，使之报怨杀雠。了曲用天宪，拆破条文，增添字划，皆吾所甚病也。
　　凡得净明法者，虽不升真，亦能尸解。虽未明中役鬼，亦且暗处伏从。即不得便生愤躁，要在坚切。我诸弟子，多有受法之后，不量已之积累，便即咎怨父师。无寸功，而便欲飞升。神未明达，而便欲坚求玄奥。则又可以为戒也。
　　凡得净明法者，不得妄以付人，且自为度师。直候见闻，位在阴官，当遇缘合之人，望东烧香，以问於我，我许即传。即我是度师，汝为传教之师。日宫太阳孝道明王，乃祖师也。吴君为籍师，谌姆为经师，日直，元君张公，即监度师。如数十弟子成道，则他日升真，当如我矣。凡得净明法者，以缘合、忠孝、炁血完实、直谅可受之人而传之。即不得以贫而不授，富而则传。违之，罪及三世。
　　凡得净明法者，将欲传度，即具表，奏祖师太阳上帝，依常式醮设三界。证明谢恩，务在量力，不得举债破费财物，失所吾一时旨喻，不限定仪也。
　　凡得净明法者，遇人传付之时，即表奏之后，於表奏内，保明弟子九代。加升仙职，便补为四字仙佐。其夜书符九道，结草人九个，望天门烧，则此草人化为九直符。执符以往，不论地狱六道，即此符到处，便得解释。以此符文，於天枢院请领文字，便是仙官。如有仙职者，后升阶次。书符之时，戴日履斗，口传心受，望天门书之。
　　符朱书
　　书符咒曰
　　净明秘典升入仙官。忠孝之子，福及其亲。九世蒙秩，受命升仙。宝箓行处，无不奉以周旋。急急如律令。
　　然后，方付上件文字，舆之行持。掐子文步斗，想日在头上。
　　太上灵宝净明入道品竟
　　
