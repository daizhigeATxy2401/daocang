太极祭炼内法
　　经名：太极祭炼内法。元郑思肖编撰。三卷。底本出处：《正统道藏》洞玄部方法类。
　　太极祭炼内法序
　　《易》曰：一阴一阳之谓道。天地之大，万汇之众，凡囿於形炁，室於道器者，莫非阴阳二炁流行而有焉。故原始返终、死生之说，幽明之故，亦莫非流行，讪信之着见者也。是故鬼神者，二炁之良能，造化之迹，举不违乎谈信动静而已耳。吾道之谓，死魂受炼，生身受度者，岂诬世者哉。盖以阳炼阴，即以流行之炁，炼不昧之神也。则已散之炁必聚，已昧之神必觉，讪者必信，沉者必升矣。是皆理炁之宜然也。灵宝斋法，始徐、葛、郑三师，流於世。迄汉、唐、宋、元以来，蹊殊径异，纷紏交错，不啻千百而求。夫升堂入室之至则一也。且炼度魂爽，犹为灵宝之要。而炼度之简捷，犹以祭炼事略而功博。自仙公葛真君蒇其教，位证仙品，世传则有丹阳、洞阳、通明、玉阳、阳晶诸派，而莫要於仙公丹阳者也。丹阳本夫南昌，而南昌乃灵宝一名也。得丹阳之要者，莫详於所南郑先生内法，议略探切着明，诚所谓发仙公未发之蕴也。其言首主於诚学之大本，何莫非诚。故曰：诚者天之道，诚之者人也。能存乎诚，则阴阳之机，鬼神之用得矣。其水火之秘，符箓之奥，内炼升度之神，非合夫三五，体用之妙，其能造乎。五行阴阳，复归太极也乎。若尽性致命拘魂制魄之道，可谓尽矣。其足为斋法之轨辙亦宜矣。然，先生之言，皆极乎身心操存之实，是有变名易用，诳眩惑乱之戒。苟非含醇茹真，屏绝氛浊者能哉。子尝参讨数派，莫善於斯。姑苏袁静和氏，纯敏笃究，今秋，以与纂修来吾山，一日请序，将梓以传。其志可嘉，不辞而述其端，他日获读是者，反求诸己，笃志力行，非徒言之，不泯其於幽明之泽，岂不博大矣哉。时永乐四年，岁次丙戌菊节日，正一嗣教道合无为阐祖光范真人、领道教事、嗣汉四十三代天师张宇初谨序。
　　恭惟灵宝出书，自古高仙上士得之者，上可以消天灾保帝王，下可以济拔死魂开明长夜，其度人无量。着于秘典尚矣，其中祭鬼炼度内法，自晋太极葛仙翁，修此道於会稽上虞山中，功成道备，上升云天。由是以来，灵宝之妙，师师相传，祭炼之法，从兹衍矣。厥后，师家科目繁出，同原而殊，流失夫灵宝之本意，於鬼神利益，或有未至者矣。吴郡所南郑先生，念长夜之死魂体上虞，之恻隐发明祭炼内法，寔灵宝之秘旨也，妙用神机，理明事简。得是书者，信而行之，若幽若明，皆获其惠。尚虑不能溥也，刊诸梓以广其传，天惜秘文梓烬于火，不有继也，保负先生开度之心。吾家王道珪，学道勤。苦，切切以所南前为心，募诸好事者，复锓于梓，则先生之书不亡，於千载岂幽明小补哉。至正丁亥端阳节，至乐道人徐善政，拜手谨识。
　　太极祭炼内法者，葛仙公祭鬼之法也。人死魂升而魄降，是其常也。其变也，则有魂魄不能升降，而沦滞於昏冥之中。其饥渴之欲，幽暗之识，茫茫长夜，无有已时。是以仙翁悯之，在法中有祭炼之道。所谓祭者，设饮食以破其饥渴也。所谓炼者，以精神而开其幽暗也。至使沦滞之徒，释然如冰消冻解，以复其本真，则其法大矣。吴人郑所南，述其所传，刻诸梓以教人。道家之书，以秘密为谨，学者非赍金币，盟天而传，则谓之亵漏，亵漏有冥咎。然而，所南翕之心，葛仙翁之心也。以谓世人之死，其亲未知亲之魂魄，升降耶？沦滞邪？倘以其道，开其幽暗，拔其沦滞，升于高明，如生死而肉骨也，得不慰其父兄子弟之心哉。则是法也，可使家有，而人信行之。故刻诸梓，以广其传，不得谓之亵漏矣。旧板毁於火，未有能重刊者，郡城玄明道院王道圭，能募诸好事者，重刊是书，使后之未闻者，得见是书而行之，必是亦所南之心也，道圭善用其心哉。道圭以余曾学是书也，求为之序，故不得而辞焉。至正七年，岁在丁亥夏四月癸酉，张逊序。
　　太极仙翁，得灵宝之道於玄古三师，由是有祭鬼之科，炼度之法，行于世。所谓一盂之饭，可以饱万鬼。一道之符，可以度万魂。其用简，其旨深，其济博，其功大。去世远，而后之好奇者，往往增易其说，殽乱驳杂，学者旡归焉。所南郑先生，通儒也。理贯三教，采摭道门诸家祭炼之法，删烦削伪，谆谆训释，聚而成编，以遗学者。使循源而趋，利济幽爽，可谓博约而详者也。尝锓版印施，继罹火厄，版毁不存。今元中王道圭，志道者也。虑久无传，乃募众缘，复绣梓，以绵不朽。自非以仁存心，能如是乎。虽然大道无形也，人囿形而体道，先天有物也，心格物以知天人。吾同胞而物，吾同体也饥溺犹己，而哀乐不殊也。要在学者，日用常行，方寸澄静，表裹明洁，如春行冰泮，云散月明，合内外翕，辟之机生，生而不息，通幽显晦，明之理化，化而常存，应物无私，随应随静，必得一切天人七先灵识四生六趣，乃至昆虫草木，与我混融一性，俱入自然，平等冤亲普皆济度，逍遥无碍，廓虚空以为年。斯不负仙公祭炼之法，所南标指之诚矣。外此弗修而言祭炼法，吾不知也，学者宜勉之。至正丁亥二月望日，西蜀道士颐轩清虚子，俟以正拜手谨书。
　　我耕儒不获馁於弓冶，见道不明，盲於玉石，所赖受先子菊．山先生鞭挞之痛，迄今尚不可忍，所以终身不忘。时乎或梦一二於千万也，或苦吟颠笑，或冷坐骂禅，直欲挟今古偕出於有形之表，坐狂自醉，浸命以死，又焉知其一切耶。有笑我者曰：昔者，着释氏施食道家祭炼二书，毋乃尚查滓乎？我闻之，如搦弄旧梦於掌上，竟不知为何物是诚查滓矣。或者曰：请论之以次。曰：道者不得已之名也，法者不得已之用也。凡一切事事物物之用，皆法也。庄子谓：以本为精，以物为粗。其然岂其然乎。昔年，着二书，童习未断耳。但世之祭炼，纷然其旨。譬如，雷者阴阳击剥之炁也。世之行乎雷者，必以我五行克制之炁，击剥而为用。胡为而雷，名雷祖、雷神，率皆不同。正一法外，别有清微法，雷名逾数百。白玉蟾书所述，正一法雷名逾於百数，以我见闻，彼尚未尽一切。诸雷诸法，浩渺无数，姑即一法，而论所传咒炁符想旨要千差万殊，始本一法，讹而为百千本。或者所传斩勘雷二百余家，灵官三百余家，地只百八十余家。又有师金丹大道者，或拜三百五十余人，或拜九十余人，尚皆未然他法类。此况今之言，大道金丹诸法者，森森然如麻如苇，实非一方之人，一夫之目所可尽瞩。又他方外域，不行我中国，种种诸法，其所行之法，随地各各自异，亦各各灵验。前乎三五百年，亦未有斩勘、灵官、地祇之类。至如诸仙书、仙传，载古神仙所受所行之法，其名虽存一二，然亦颇异，但今亦无传。故知后十百千万年，必迤逦变名易用，又广为种种诸法出於创见，惊人耳目，喧於末运，关以群讹，实不可以千万亿兆计。若以古今天下论，则四方所传所学，荒怪无绪，展转弄新，惑乱滋多，此皆叔季世变，人心好奇，眩名之过，亦群然损益，自诳自卖，以盲教盲，有以致此宜乎焉。自然有道人，拜了千千个之诗焉。自然六十四岁，始得真传。然则向者，所拜皆非师也。老子曰：吾道甚易知，甚易行。吾道甚夷，而民好径。径者，小路也。使天下学者，将何如问道问法。或自是其是，互非其非，学者终当从谁道一而已。苟以为，道一而已，则已二之，又况支离而万之耶。若不具真眼，空今照古，孰不为孽炁所蚀，欣然堕於华伪，终身不知。而天下后世，反皆为道所迷。道本无以示人，而人自迷之。固有古圣贤神仙书在，但欲语之以妙其理，不肯身之以实其德，无大功深行，决不获逢真师。以我之业，蒂未断真心，未与天地为一也。非天地有所禁也，非至人有所惜，而不常游斯世也。且人以藐然之身，弄一洼精神眩走，梦中天地，万万其心，万万其欲，万万其事，万万其伪，万万其说，万万其业，死欲牢铸此梦，为自己永永不坏之天。以是纵万万万万度，金石烂，海岳枯，众生颠倒杂乱，尚未寤於迷途。悲夫，是故太上俯就众生，曲垂方便，以祭炼拯幽冥之苦，遂有其法传於下土。昔有葛仙公，大阐太上之心。后无大阐葛仙公之心者，久而愈讹流为空杂，谁其正之。虽青天穹然在，上无从扣问玄旨，则我祭炼书，亦寐语也，译我之寐，觉彼之寐，其寐亦甚矣，其痴亦甚矣。此我之所以与众生，俱落命於梦海之波涛也。尚舞空辞，以自衒耶。噫，谁其击太空三下，以寤之沈之。我请为序，故序焉。
　　三外老夫郑所南序。
　　太极祭炼内法卷上
　　郑所南编集
　　凡我同志，欲发道心，济度幽冥，当先状奏太一天尊，申太极左仙公冲应，孚佑真君，发大誓愿，始终如一。每年三元，正月十五曰上元，七月十五日中元，十月十五日下元。五腊正月初一日天腊，五月五日地腊，七月七偶道德腊，十月初一日民岁腊，十二月腊，日王侯腊之日。谓之八解脱日八节。立春春分立夏夏至立秋秋分立冬冬至。庚申甲子一年之间共二十八会，祭炼幽冥所不可缺，但欲实济鬼神不可虚加文饰，须常行内炼法。内养精神，外守戒行，一遇行持，自然感应。祭炼先一日，发城隍牒，当日不绝念。密诵太一圣号灵书中篇，恭书宝箓并丹阳符。至夜深则於寂静之处，严设情香净饭，竹枝净水。又沐浴水盂，焚丹阳符，投沐浴池。又别焚宝箓外方，默坐良久，行持如当日有斗．干则焚香，默祷移前展后，庶不误鬼神指望也。夜夜行之尤妙。
　　内炼法
　　入室端坐，澄心静虑，息调炁定，寂然良久，方存我下丹曰真炁如火，如大红玉丸，左右九转，甚是分明。良久，自觉玉池水满，即肾水上升之外候也。其真火一丸，始升上绛宫心府，号曰南昌上宫，亦号曰朱陵火府流火之庭，即发炎炎流金之火。存想己身，尽为火所焚。良久，炼形如婴儿状，端坐绛宫中，己身复完如故。婴儿渐登十二层楼上，金阙玉房之中，乃顶门泥丸宫，婴儿即化成天尊圣像，端坐宫中，左手执碧玉盂，右手执空青枝，号曰：
　　太一救苦天尊极要分明。心曰绛官口内曰玉池眉间三寸曰泥丸两肾中间曰丹田详见后说。
　　书生天宝箓行持式
　　今法南斗六星并不作用亦不涂咒欲作用者法见于后。
　　凡书宝箓，当早於静室，斋戒默坐，行内炼法，讫想太一敌苦，天尊在泥丸官中端坐，祥光晃耀。即长跪密奏曰：臣今书宝箓，普度幽冥，死魂受炼，立便生天。臣奉太一救苦天尊勑行。一一分明存想毕，即书宝箓。
　　啼一搯左手中指丑文，笔左涂三转。吽二指左手丑上一文，笔右涂三转。咤三搯左手中指午下一文，笔左涂三转。哩四搯左手中指午文，笔右涂三转。
　　宝箓聚形上 朱书
　　右法，默念唵吽咤咐四字，依次第书唵字上书吽吽字上书咤咤字上书哩每书一字，搯一诀，涂三转。每一转，默念唵吽咤哩一遍，系四诀，共十二转。念咒十二遍成箓，即手停朱笔於箓上，闭目存一想真火一丸在自己下丹田分明良久，觉口中水生，其真火一丸，升上绛官，化为朱陵。火府火光进耀，中有火铃烜赫如日。急呵於符上，乃剔午诀，就用朱笔拂出即存宝箓化成火铃，上透泥丸，愈高愈远，杳杳直上而去。次念道君咒曰：
　　太上道君，勑付昆仑。神符一下，拔度幽魂。急急如律令。搯左手中指中文。
　　宝箓式
　　用黄纸朱书，次用三符印，印於宝箓上。如有专度亡魂，又别作宝箓，专填亡者姓名。
　　太上勑赦生天宝箓，告下拔度五道四生，男女孤魂等众，增品授生，超升仙界，一如告命，风火驿传。
　　太岁年　月　日吉时。具位臣姓某，承诰奉行。
　　祭炼行持牒式
　　祭炼前一日发牒，更不必别用奏申。
　　太极祭炼坛，牒上本府城隍主者，南昌受炼司印。本坛於今月　日，就某处奉行太极祭炼法，拔度五道四生，孤魂滞魄等众所合关，告贵司传奏，摄召一切幽魂，咸赴坛所受度，须至公文者牒，请照详备去事理，疾速传诚递悃，转奏太一慈尊，请降勑命，颁下十方三界下，穷地狱幽扃一切去处，咸令照应，即与开赦，一切幽魂於当日夜后来赴坛所，享食听法，受炼更生，执箓超升，上生天界，毋得稽迟，有妨开度。或有专度姓名却增意旨传奏。
　　太岁年　月　日吉时，牒太上某箓弟子，奉行太极祭炼事，姓某押。
　　如未受箓者，即称奉道弟子。
　　入靖坐炼式
　　以下并静坐密默行持。
　　祭炼当日，先书丹阳符，书宝箓，当夜於饭斛前，清香一炷，竹枝净水一盂，又别置水一盂为沐浴池，乃焚丹阳符，投於沐浴池中，又先焚宝箓於炉中，诸事全备，方才打坐，非行持毕不可再动身也。至夜深於孤静之处，无一人往来之地打坐，良久行内炼法后，仍想太一救苦天尊，坐我泥丸宫中兆，即长跪密咒，乞放无边光明，下破地狱。遂见太一天尊，放无边光明，从泥丸宫向北，下夹脊十八倾，乃双肾之下，总名曰酆都狱。灿烂闪烁，洞焕三界，朗照诸苦，岳狱俱空，一切罪囚，悉皆出离。( )音槌。
　　召魂
　　如前具法位姓名，发至诚心，奉太上命，广遍摄召往古来今，无尽十方，一切五道、神道、人道、畜生道、饿鬼道、地狱道，尽虚空界，积夜寒乡，沉魂滞魄等众，承兹道力，来赴灵坛，只领善功，克获超度。
　　如欲法界广大周遍，普及一切幽魂，当默念普请文，称法位臣姓名，一心来请云云。欲简易者，乃依上法普请文见于后。
　　存想十方，无边无数，一切鬼魂，尽从鬼门上来，随身所坐处，左肩背后，即是东北方鬼门也。次想丹阳符水池，化成无边汪洋大水，普召一切幽魂，各得五行生炁，同时完形，同时沐浴，默念丹阳太咒：
　　龙汉荡荡，无形无名。渺渺亿劫，皇道开清。明澄朗耀，九龙吐精。玉虚澄辉，太霞高明。元始开化，诸天齐灵。三元导养，二象摄生。未度者度，未成者成。已死者化，已枯者荣。蠢动蜎息，一切冥灵。怀胎含孕，咸得受
　　生。阴魂命过，魂升三清。魄受炼度，南宫变形。今日大庆，皆得光明。五帝鉴映，普告万灵。天神地祇，及以河源。五岳四渎，并诸名山。洞玄洞渊，洞灵洞仙。无极大道，至真大神。无穷无极，普监度生。地根断绝，玄都记名。众神普照，一切咸听。
　　右默咒毕，存见众魂完形出浴。凡是人类，男左女右，皆着仙衣。凡是工禽兽，悉皆洁净，各以类分。即想兆泥丸宫中，太一天尊左手执碧玉盂，右手执空青枝，密默恳奏，乞降甘露浆入此，清净水默咒曰：太一天尊降甘露七遍。
　　遂见太一天尊在空玄中，圣像极大，了了分明，右手洒甘露，下注水盂中，净水变成甘露，即於静定中兆，以甘露水洒法食上，即想法食，顿然香润甘美，默念灵书中篇三遍，变食广大无边，充满十方，见众魂尽在无边白净世界中，皆得餐享斛食，又遍赐神水，普及一切幽魂，尽饮甘露，悉得饱满，少待片时，容其恣情饮食伺毕。
　　水炼作用
　　不念咒，不用符，不搯诀。
　　先想两肾中间有一点极明，须臾如大月轮，注视良久，水火交媾，玉池水生，其月轮竟升顶上，如十五夜半，月色光明，其月正在束井八星之间，始作用黄华，水当存月，正在东井八星间，自然夹脊，水如天河升贯顶中，东井之间，其月光照耀，於顶中天河之源，激成黄色水华之水，渐渐浸润上。须臾，觉真水自顶中流於舌上，而下满口甘润香美，是自己黄华真水也。即见满前化成汗漫黄色水华之水，其水自然无边无际，一切幽魂，皆在其中炼育精髓，膏润颜色。良久，出炼幽魂，形貌精采，表裹莹洁，至受炼毕，其水自然不见。
　　东井星象 
　　火炼作用
　　不念咒，不用符，不搯诀。
　　存想两肾中间一点真炁，须臾如大红日轮，注视良久，水火交媾，玉池水升，其日轮竟升於绛宫，发灿烂流金之火，即见飞焰化成大火，遍空炎炎，一切幽魂皆喜悦入火冶炼，一一火光这身，至受炼毕，回目向下内观，其火自然不见。至此，竟忘其类之形，一一众魂，皆化为婴儿，身有皆着仙衣，罗列左右，听受三皈九戒。
　　第一，归依太上无极大道；
　　第二，归依三十六部尊经；
　　第三，归依一切圣真仙师。
　　汝等既已归依三宝，再当受持九真妙戒。
　　一者，敬让孝养父母；
　　二者，克勤忠於君主；
　　三者，不杀慈救众生；
　　四者，不淫正身处物；
　　五者，不盗推义损己；
　　六者，不嗔凶怒凌人；
　　七者，不诈谄贼害善；
　　八者，不骄傲忽至真；
　　九者，不二奉戒专一。
　　一一欢喜受戒毕，次默宣箓线，仍想宝箓，化为无数无数宝箓，一一幽魂，一一给付一道，一一执此上生天界。
　　今汝等归依三宝，受持九戒已竟，各各执此太上宝箓，立便生天，永奉道法，毋忘戒言。遂存想心中火铃飞出，烜赫如日，上过泥丸，透出顶门，愈高愈远，一一众魂，尽如婴儿，皆乘莲花，仰随火铃光上升，杳杳然去后，乃回目向下内观，则玉池水升，万化寂然，祭炼毕须当回目向下内观，则玉池水升造化归源。良久徐徐出定，不然恐有心火上炎之患也。五行相生真炁但依次第，搯五诀，吹五脏炁於丹阳符上，并具五脏五行相生之理于后。
　　青纸黄书
　　丹阳符，作用黄黑阳精内事。搯中指中文。默坐，存腰后两肾中间，有一点之白极明，须臾，大如月轮，即升而照耀于中宫，黄炁之中，心下肾上，水火交媾处，曰：中宫坎离自然交媾，便觉玉池水生，然后升月轮於顶上，遂见顶上月中，流五色流精，紫光之炁，即鼻引入口中，吹在符上，又取五行相生真炁，并吹於符上。
　　三符卯
　　涂宝箓上，南斗六司星诀附朱书用前宝。箓中，存想太一天尊奉勑行之，后想自己绛宫化为朱陵火府，楼阁森严，广大高耸，见南斗六星大如拷栳，灿然在上，存定分明，执笔点朱，念南斗六星君名，涂南斗六星：□□□□□□。念三遍，涂一星，音离旨火天尊胜。魑，搯左手卯文涂第一星。□，搯左手辰文涂第二星。□，搯左手午下一文涂第三星。□，搯左手丑上一文涂第四星。□，搯左手子上一文涂第五星。□，搯左手未下一文涂第六星。右念六星名三遍，涂一星，涂至第六星，即停笔，仰首闭目，想六星分明，吸取星光，同剔左手未下一文诀，呵炁於笔上，即随笔拂出，仍想南斗六星，光芒现於箓上。
　　子亥生亡魂，不实第一星。丑戌生亡魂，不实第二星。寅酉生亡魂，不实第三星。卯申生亡魂，不实第四星。辰未生亡魂，不实第五星。巳午生亡魂。不实第六星。
　　右法，凡有姓名，亡魂有享年者，并用此法。如不记享年，及普度幽魂，并不涂第三星。寅为鬼路，兼寅为生炁之根，根者，一岁之首，亦虚正南火字之义。今附录六星涂诀，恐人欲用，涂六星法，在于宝箓上，六星皆不涂，不作用，皆虚六星。如信不及，则先作用六星，然后作用宝箓，唵吽咤哩也。
　　普请文
　　荐有姓氏亡魂至人道后云：为某人荐某亡者。承三宝力洗涤根尘，来受祭炼解脱清净也。
　　一心恭请十方道境，上帝高真，真宰万灵，周天乾象，一切神仙，愿垂慈光，普为众生洗涤根尘，加被法供。我今奉请尽虚空界，三界诸天，天人天侣，惟是诸天上迩仙境，愿垂慈悲，普同证明，或有沦坠，普同祭炼。我今奉请尽虚空界，一切无量神道等众，普天之下山川神明，治世鬼神，正神土神，社稷城隍，里域土地，五通仙人，冥官鬼神，五道将军，丘墓土神，一切鬼神官僚曹属，如是鬼神，无量无边，愿发慈心，证明祭炼。我今召请尽虚空界，一切无量人道等众，中国外国，四海万方，往古来今，有姓无姓，国亲大臣，文武将相，内外官僚，掾吏卒徒，三教九流，万族军民，儒道僧尼，农圃工商，种种营生，技艺杂役，忠臣义士，孝子烈女，隐逸游谒，安享游手，道法药术，医卜阴阳，渔樵猎牧，屠沽牙侩，舟车驭从，巫咒译尽，路岐伶乐，干仆驱厮，奴婢娼妓，囚丐盗贼，聋盲跛哑，瘫劳蛊癞，瘤疝喘肿，风病颠痴，婴孩昏耄，鳏寡孤独，老寿夭殇，善终恶死，天诛雷灭，神延鬼忤，汤水火死，兽噬虫螫，国刑斩刚，绞射剥皮，自刑自缢，杀死打死，咒死中毒，魇死客死，狱死阵亡，冻死热死，压死攧死，卒中产死，一切人中祖宗父母，夫主妻妄，男女眷属，新亡久化，伏连冢讼，一切疾痛，死亡魂魄，如是人道，无量无边，咸得解脱，来受祭炼。我今召请尽虚空界，一切无量畜生等众，凤鹤燕鸿，莺鹭鸦雀，虎羊牛马，鹿豕猫犬，龙鱼虾蟹，龟蚬螺蛙，蛇蚁蛩蚊，蜂蝶萤蝉，一切禽兽，虫鱼水族，蠢动含灵，微细精爽，如是畜生，无量无边，咸得解脱，来受祭炼。我今召请尽虚空界，一切无量饿鬼等众，饥饿枯渴，魑魅魍魉，推潮推沙，一切鬼役，如是饿鬼，无量无边，咸得解脱，来受祭炼。我今召请尽虚空界，一切无量地狱等众，茫范重重，北都罗酆，极深至苦，九幽天狱，硖石血湖，三十六狱，二十四所鬼帅大狱，阿鼻铁围青城山岳，泰山岳府二十四狱，五岳诸狱，太一牢山诸山诸狱，一切地狱，诸处城隍诸司，囚禁一切大小轻重罪囚，诸狱鬼吏鬼卒鬼兽，如是等类，无量无边，咸得解脱，来受祭炼。如是奉请十方万神，愿垂慈光，普照一切，无量五道，未解脱者，尽得解脱，普受祭炼。一一众生，夙命不同，今随其业，各现净食，虽示世物，纯是甘露，皆生净味，各令饱满，法施平等，无间阴阳，一切鬼神，普同供养。
　　灵书中篇
　　末方八天
　　直娄阿苍，无想观音。须延明首，法揽菩昙。稼那阿奕，忽诃流吟。华都曲丽，鲜菩育臻。答落大梵，散烟庆云。飞洒玉都，明魔上门。无行上首，回跖流玄。阿陀龙罗，四象吁员。
　　南方八天
　　南阎洞浮，玉眸诜诜。梵形落空，九灵推前。泽洛菩台，绿罗大千。眇莽九丑，韶谣缘追。云上九都，飞生自骞。那育郁馥，摩罗法轮。雾持无镜，揽资运容。馥朗廓奕，神缨自宫。
　　西方八天
　　刀利禅猷，婆泥咎通。宛薮涤色，太眇之堂。流罗梵萌，景蔚萧隅。易邈无寂，宛首少都。阿褴郁竺，华莫延由。九开自辩，阿那品首。无量扶盖，浮罗合神。玉诞长桑，栢空度仙。
　　北方八天
　　玃无自育，九日导乾。坤母东覆，形摄上玄。陀罗育邈，眇炁合云。飞天大丑，总监上天。沙陀劫量，龙汉瑛鲜。碧落浮黎，空歌保珍。恶奕无品，洞妙自真。元梵恢漠，幽寂度人。
　　太极祭炼内法卷上竟
　　太极祭炼内法议略卷中
　　三外老夫郑所南编集
　　若欲行祭炼者，当熟看此说。
　　不自打坐内炼者，非吾道侣。
　　天地之间，一至诚之道而已。中庸曰：唯天下至诚，为能经纶天下之大经，立天下之大本，知天地之化育。故一切事无大小，悉以至诚为主，一念不诚则伪，一事不诚则败，况於鬼神之际乎。鬼神之德，洋洋乎如在其上，如在其左右，苟心不在焉，视之而弗见，听之而弗闻。吾何以动天地，吾何以感鬼神，一念至专太一在上，众魂在前，森乎可见，俨乎若生，皆一念之密，运与至化，以潜通者，其变化之妙，皆不出於吾心。孟子曰：操则存，舍则亡，其心之谓欤。行祭炼者，宜察此语，先立至诚为本。至诚者，无毫发杂念，极纯一之心也。此不诚者，无物也。有诚而为诚则人，诚而泯於诚则天，万事皆当先论至诚，然后论其本法。祭炼一法，极寡善本，予所扣问甚多，太极仙公远矣。世之祭炼，一一自称其法为仙公的派，符咒作用，各各不同，江湖汗漫，宗派多门，非可以千百数之，固是苟抱至诚，无不感应。若论的当合理，此法乃坐炼法，甚为简易，通摄幽冥，极为奇特，非予自夸，实欲此善法流通世间，使天下好道者，一一悉行内炼法，一一众魂，息幽冥之苦。或曰：子之所传，奚为而极善？子曰：今此之祭炼法，专以我先深潜静定，炼毓阳神，然后密运至诚，祭炼阴鬼，当合二者通为一片精密工夫也，微倒意念则精神自归源矣。未至此者，须当静坐於自己中，存想运用乃善。今人行持，多是存想作用外事，岂知天地万化，尽备在我身中。若曰吸天门炁，三清祖炁，十方生炁，东方青炁，西方白炁，及想金光百千万道，降注兆身之类。至如遽然存想太一天尊，朱陵火府，天河束井者，皆外事也。有取合炁者，如嘘出肝炁，存想与东方青炁来相接，吸之仍嘘出者，谓取天地至灵之炁，合自己至灵之炁。凡此之类，皆谓之合炁，以内炁而合外炁，是亦外事，岂若运我身中真造化耶。世人惑於形像，泥於高远，谓太一天尊必在九霄之上东极宫中，殊不知，太一天尊即是自己元神。藏经云：自已天尊，何劳仰望；自己老君，何劳外觅。救苦经云：空中何灼灼，名曰泥丸仙。其泥丸仙者，即太一天尊也，非居我顶上之元神谁欤？或者不悟，竟指我即是太一天尊，却成诳谬。此内炼法中，存自己为火，焚荡俱尽者，是表荡涤一切恶念也。己身复完如故者，是表天真之不坏也。泥丸之上，即是天宫，双肾之下，即是地狱，两眉间入三寸，曰泥丸，即脑也。脑曰精根，两肾中问，曰丹田。详见后说。或谓脐下三寸者非，或又指脐后肾前正中有一穴，曰丹田，亦非，其下乃任脉之所发也。朱陵火府，即是心宫，泥丸之下，亦是河源，十二河源，即是十二经脉之源。东井天河之水，即是神水，上升至泥丸，而下润者五行，相生真炁，即是五脏相生真炁，心中运真火，屑中运真水，皆不出身内，妙造化道在迩，求诸远非良法也。老子曰：我命在我，不在天。阴符经云：宇宙在乎手，万化生乎身，断断无身外造化。虚靖真人曰：道不远，在身中，允为要语灵台虚廓涵容十方一念纯一万法悉圆皆吾心之妙用也。心专则境现，心散则境亡，祭神如神在，其祭炼之谓欤。今人不持内炼，徒事外饰，谬哉。朗诵行持，只在口而不在心，坐炼密默作用则在心不在口，心中默念则与幽冥潜通，口中朗诵只做眼境好看。既曰：默念只当在心中冥冥，动念不可出於喉咙中运声。默念者，心念也，谓无声而动意也。如能於静室中闭目寂默坐一更余，乃默念行持作用，是为内炼，静坐愈久则愈妙愈玄，胜如朗诵行持，实万万倍。祈雨、祈晴、祈雪诸法，一切要紧处，皆在坐功作用好，行法者，更不肯诵咒语，只在心中密默作用。九天生神章，教人诵法云：夷心默念。夷心者，平心也。度人全经密咒云：心中心咒，又云：心拜。黄庭经云：皆在心内运天经，不独度人生神。黄庭大洞等经：当默念也，皆当夷心默念，心咒。心拜，皆在心内运天经，此皆渐渐入於至密造化之论也。一切诸经诸咒，太上不得已以言语示人，欲人人透言语之旨，超乎万象之表，而见虚无自然之道，一滞於言语下士也。太上又不得已，而以作用内事，默念行持具在本法，流传下土。今尽失其传，纵得其传，又不肯坚持戒行守之，反怪其不知本法所言之灵验，颇为大失。若於心内运天经，则法法皆妙不止，久久彻视鬼神而已。今率从事声音为美观，安知喧於口耳者耗神炁，寂於意想者养精神，如此祭炼，彼此之利博哉。昔年，有一风痴道人，专行祭炼，每至月晦夜，携饭水往十字街头，或幽僻之处，设食地上，默瞑不语，但坐二更余而去，或疑之，或笑之。后有人深夜窥伺，只远远见众魂，享食之后，俱不见。少顷，俱化为婴儿，仙衣缥缈，在道人顶上，杳杳上升天去，真得寂默坐炼法者。今人在声音上做好看，不肯学此道人，默坐作用内事祭炼，可怜可笑，不修坐功，不得作用，只靠诵咒书符，尽成虚设。
　　大抵炼度，是炼自己造化，以度幽魂，未能炼神，安能度鬼，全仗真心内事，其符其咒，乃寓我之造化耳。心火下降，则肾水上升，口中真水满口，甘润香美者，即肾中真水也。祭炼不得火降水升，造化余皆末事，火降水升，真祭炼之要论。凡坎离交遘，水火既济之，后造化皆上朝泥丸，幽魂得此造化，亦不容於不生天，颁行宝箓之后，运我一点灵光，化为火铃，上透泥丸，现前幽魂，皆随我一念而生天，正是祭炼幽魂要紧处。或我之一点灵光，不透泥丸，众魂决无生天之理。若度众魂生天，则念念升我之造化於泥丸上，苟力行之，则顶门微动。如无欲事，能勤行数年，火铃自然常现，后顶门当豁然，初如万蚁集而甚痒，后如巨石裂而大开。心印经云：默朝上帝，一纪飞升是也。非惟鬼神获大利益，而我一身精神，亦大充盈，神仙可觊也。此法与默朝上帝法实同一理，所以异乎其他祭炼法。
　　默朝上帝法，当先注意下丹田，良久水火交媾，玉池水生至满口咽下，乃升此意，朝于泥丸顶门。若不运玉池水咽下，竟行上视，则炎上而下空。此法，常以双眼当我胸前，低垂乎脐下，即此意於我脊后，高升乎顶上，自然水火循环而转，久行则精神皆朝於泥丸中。或谓桓真人云：心目注视泥丸，财旧传本失於指辞也。因此，多多有人，以双眼角刺上视顶，或损目，或聚炁壅重於头。以我默朝上帝法，密朝太一天尊尤捷。日日半夜清晨，常行内炼法之后，仍想火铃，上透泥丸，则临时祭炼，其效尤速。水火作用，亦有多法，俱不若此本内炼法，与戴君净煟祭炼刊本洞阳内炼之法相同，彼特欠运口中水生之妙耳。董君光然祭炼刊本，存想龟蛇为炼度作用，却自可笑。龟蛇虽是水火自是真武事何干太一天尊耶？世所传炼度水火作用，各各不同，其讹类此。今法，只一石归依太一救苦天尊为主，其余皆不泛举，诚为专一本，只是炼水火之妙，育出婴儿，化为太一天尊。盖自已造化之出现者，即我之元神也，与遽然存想太一天尊不同。太一天尊降甘露七字咒，有一本上有束木公西王母六字。今法，只专主乎太一天尊，不必更泛举，惟太一天尊，又为北极、南极、诸炼度众神之君也。戴君曰：存我真人为一、为三、为七、为十四，良以表分身应化之意，然得乎一万，事毕，只主一足矣。当知一者非寡，万者非众，戴君所言，极有理。此予法，只存太一天尊，之外亦不举诸君之名，却当多多默念太一救苦天尊圣号为佳。他本祭炼，例用科仪，只事文饰，向年苦好祭炼，先传得数本，皆无内事，率是取外炁，想外境者，以讹传讹，误人多矣。每痛恨之，互相指疭，实欲卖法，宜乎，本本不同，法法各异。
　　祭炼当以宝箓为用，其宝箓相传一家，只名生天宝箓，一家只名勑赦宝箓，又一家用红印天书唵吽咤哩四字，其下有一道符篆，名曰玄灵破地狱符，中间真书救苦天尊日月星玄神君数字，或天篆此数字，或书此符其左者。又有名大宝箓者，则是聚诸符篆而为一卷，或有真书唵吽咤哩四字，竟不涂者，又名六天真言，或有散书唵吽咤哩四字，间以金木水火土五字，或涂或不涂。又一名太上生天慈宥宝箓，又有一家名曰琼台摄化生天宝条，不用唵吽咤哩四字，其箓颇异。多有别样宝箓，尚未接於见闻，但应干荐亡，皆属灵宝法。《灵宝度人经·灵宝生神章》专主生死之事，宝箓本出灵宝法中。而灵宝法，宗派亦多，所传之法，亦各不伺，后散为诸法。而诸法中，亦皆有宝箓诸法之派，更多宝箓，亦各各不同，亦多不出於唵吽咤哩四字，亦各作用甚不同。或谓雷法中，亦有用唵吽咤哩四字，天蓬法中，亦有唵吽咤哩四字，其他诸法，多有用者，率是取心系作用。又有一派马灵官法，用唵吽咤哩神汝神急摄咒者，又有用唵吽咤哩四字迭书，而遣灵官者。此四字，亦有数名，凡语吽字，皆属心神，当知唵吽咤哩，吾心神之内讳，当炼度之时，以吾之心宫，譬南昌上官，故受南昌，炼形之后，用心神内讳，为生天作用秘语。又当知宝箓者，是聚吾心中之神光，而为宝箓。神属火，而火性升上，所以能度之生天也。又在送魂之时，存想吾心中一九神光之火，大如金铃，直突送之飞上太清，庶为全美，其宝箓拂出笔，亦当直上而尖颖，仍用润笔，勿用燥笔书之。世人观宝箓，则是黄纸上一枚红丸，亡魂得宝箓，则见一丸焰焰，炎上烜赫，神光之火，直上虚空，导之前行，照耀心目，身有光明，鬼神仰视之，以为至宝，故曰宝箓。如泛然作用宝箓，则亡魂见之愈晦冥，不得为用奚益於鬼神。或谓唵吽咤哩四字，是太一慈尊内讳，则非太一天尊，乃至妙之道，与元始同初，无实体岂有内讳，因随，感应化而出。其曰太上者，一切法，一切符篆，皆出於太上。太上者至上也，无出其上也，自然造化之妙也。故道家曰：太上，今太上劫赦生天宝录，或有作用南斗六星，而不作用唵吽咤哩者，或只印唵吽咤哩四字於其下者，夫宝线乃作用啼吽咤哩而成者，作用六星而不作用唵吽咤哩者非。又一法名曰：太上生天真命宝箓，亦作用唵吽咤哩四字，不用南斗六星，却别有太上符命一道在上，别本多有不用南斗六星，独专主唵吽咤哩者。宝箓上六星，以虚者为善，有念别咒涂者，有念度人诸君涂者，又有两三样，涂六星散形咒语，殊又差甚，乃后人附会之说。又有一家，专主不涂第二□星者。又有只涂鬼字，不涂离旨火天尊胜者。戴君祭炼法云：按古本旧法黄箓仪宝箓，上无六星，今依传本存之，不必拘泥，其说极是。予谓宝箓，当以作用唵吽咤哩为主，不必更作用南斗，只当虚其六星。予书宝箓，亦不涂六星，予决不肯误人。世人信不及，率皆执泥，以多添造化为妙，是徒分其用心也。或有必欲作用者－－当先作用六星，次作用唵吽咤哩，只念南斗星君名，涂南斗六星，仍不实第三星。他本作用涂唵吽咤哩，咒语亦有数十样，存想内事，亦有数十法。今只念唵吽咤哩，涂唵眸咤哩，於理甚长。唵吽咤哩之吽字，或作吟字，本是吽字，相传以为度亡者生天，不欲用牛口之字，恐误亡者前程，竟换作昤字，虽书吟字，只作吽字呼无疑，心依本法，当以吽字为正。一本哩字，作哩字，以声近而用其字；咤字，或作哒字，今本只用唵吽咤哩四字。又有用见成印唵吽咤哩四字，旋诵咒涂者，其舛尤甚。宝箓例用黄纸朱书，以辰砂为上，乏辰砂或银朱，或朱砂，不当用黑书，当取红色，以应朱陵火府之象，又红书符篆，鬼神见之，以为火。今书唵字则左转，吽字则右转，咤字则左转，哩字则右转，左转者阳也，右转者阴也，喻有阳中之阴，阴中之阳也。迭书四字毕，以笔自下而上拂出者，则众魂得随吾之造化而生天也。又取其神炁，超迈感应，急速之义。今之行法者，书符押字用拂出笔，此意亦然。其书宝箓搯诀四字，尽在中指四节上，以中指内通心脉，上应泥丸，书宝箓之旨妙哉。他本宝籛，有以四字作一带书写，而中间拂出一笔，名曰竹叶宝箓。又有写四字分四笔，於四角拂出，名曰四角宝箓。又有用九凤破秽罡者。又有拂宝箓，一笔直透出南斗□字者。或有书宝箓，用午时书，谓太阳正中，取真火炎炎之意。或又取六阳时，作用不务内反务外，保失之矣。若此类书宝箓者极多，不能悉载，是皆近世为人师者，欲求异以自高，私意夸惑后学，有误幽冥，罪非轻眇。或谓宝箓，例长九寸，阔三寸，亦不必拘此说。如太上天篆宝箓、宝券等甚多，却当依本法。
　　书宝箓，亦当於静室中，无人往来冲撞处，静坐一时，良久俟心地清净，乃可行内炼法，密奏慈尊之后，止可作用一道宝箓。庶几精神专一，幽冥得济，旦炁清明之时，作用宝箓亦妙。当日当时书之，则神炁不散，久则散矣。专度有姓名亡者，则别书宝箓，填姓名於其下。若大斋醮，凡两次用宝箓，初开通冥路，后颁赦时，先以破地狱，作用书宝箓，告下冥官主者，放释罪囚，而狱囚皆仰拜，宝箓宣传为赦，书当用冥官主者四字。其宝箓亦多各别，亦有独作用劝字者，有以唵吽咤哩四字，迭书倒自上直拂下出者，皆破地狱作用，不当用於超升幽魂生天宝箓也。若夫超升生天宝箓，则幽魂既离冥府，跻我道域，已不属於冥官主者所司。况享祭受炼，听受三皈九戒，一一俱毕，方宣给宝箓付幽魂，执此上生天界於此时实与冥官主者了无干涉，其放赦宝箓，则是疏放罪囚之诏语，其超升宝箓，则是引导幽魂生天之造化，此吾之超升幽魂生天宝箓，所以不当用冥官主者四字，亦不当用破地狱作用，及天压地仰之类同此。一说放赦宝箓，其作用当下而愈下，直破地狱之下，庶可出幽魂於地下也。超升宝箓，其作用当上而愈上，直透天堂之上，然后拔幽魂而见太上也。二者固不同，皆升降水火也。我之破地狱作用，惟於深定中，密运我造化，亲奉慈尊大放百千道大光明，直透地轮之下，尽化地狱为大清净光明之境，以是不赘用放赦宝箓。
　　今曰祭炼者，正以度脱之，岂可复曰随品受生。此宝箓，上则曰增品受生，既授三皈九戒，开其性天，岂不能因其迁，善升之以品级。宝箓者，上天之大恩，岂无优恤之理，仍曰随品受生，犹不沾湛恩，开其自新之门也。况太一慈尊无所不度耶，故增品之说甚佳。
　　宝箓上用三符印，又或用道君玉印，凡行移奏牒，则用南昌受炼司印，未奏者用三宝印。如刻符印，皆不用桃梓雷击之木，有杀炁故也。三符印文，名度魂印，右曰拔幽魂符，中曰九龙符命，左日破地狱符，后世师真，聚此三符而为印，故无边郭。今三符印，上具职衔，亦不是戴君。又有咒灌符印之炁诀，此说尤不然。或谓一箓只度一名，其说极谬。至於饰说泛引，曲以为解，讹传仙公止度八十万众，何其小哉。今人泛建黄箓一坛，受状多者以数万计，度无主幽魂不可胜计，况仙公乎，正不知几千万亿兆之八十万众幽魂得度，或者竟执一箓度一名之说为是，相袭成说。故世之书宝箓者，夸以多为功，遂皆草率，全不精专作用，孰知至诚，冥坐良久，然后精专作用，书一道胜如书百十道，大则一溥而为万小，则万约而为一，放之则弥满，六合卷之则不盈一握，皆在心之变化，不在箓之多寡，一念慈悲，玄恩溥博二特观运心如何。
　　或问：凡建黄箓，不多多受状，普度有姓名亡者，则功德不广大，虽各有箓牒，惟斋主宝箓是高功作用，其余宝箓，率是书生书之，悉奏过颁行书生宝箓，岂有道德造化耶？予曰：万万幽魂得度，皆高功宝箓造化之功，盖博一而为万万，实高功广大之心。书生之箓，不过填名备数，如朝廷放赦，惟一韶书耳，非曰一人有一赦，实以宝箓不在乎多，而在乎专一也。白玉蟾亦谓：一简一箓，可度无边幽魂，恰如真龙，只消一滴水，便作霶大雨，岂在乎多。他本有牒所属索合度几名为例者，又有等次立例，限定度几名者，又有给凭由者，吾皆不取合度者已自当度正不待度而彼亦自度。今所度者，当以拔度一切难度之魂，立心则阴冥之中，受恩非浅。子怜众生苦恼无边，恨不得一弹指顷俱，今受度尚忍限之，或其来无穷，反误其至，岂不有慊天地，亦道中一物耳。而况一切幽魂乎，心之广大，渺无边际，与大道周流於无穷无碍之天，岂可短智狭量，以自小之，一日克己复礼，天下归仁焉。当剖破藩篱作大家看，或使一夫向隅，而不被其泽，则吾仁亦阙然耳，奚足语圣人之仁哉。或谓仙公不用宝箓丹阳符，是诚有之，世人力量则未及，有大超迈道德者，孰曰不可。此法本以我心，入於空玄，而大化妙，於开度为主，止存宝箓丹阳符外，不用诸符篆。他本丹阳符，或焚或不焚，今用焚，投沐浴池者，为利益幽冥。丹阳符或不焚，却投水中，又洒出贴於宝箓后焚之极不是丹阳符为沐浴用，宝箓为生天用，自是两说。丹阳符一炁混成，本无散形，应干符篆，古无众形，本从一炁所生，故曰元始符命。董君丹阳符，有十三段散形咒语，始聚为一符，乃投浸於水中，则又镕黄蜡盖符面，莫晓其意。又有天篆火土木金水五字於符上者。又有一本分为五段，各有咒诀，加以五行炁，聚为一符。或有作用日月、十干、十二支，共二十四段咒诀，书丹阳符者。好奇安增，他法尤甚，不悟老子，损之又损之，妙将谓诸法传多增一笔一字，一咒一炁，一诀一作用，存想者以为奇妙。或减一笔一字，一咒一炁，一诀一作用，存想者以为欠缺。诸法不知经几人增损，以至祭炼、丹阳符、宝箓等，本本各别，清微法中，宝箓、丹阳符全无作用咒语，其符别是一样天篆。今所用舟阳符，亦取前辈校正道藏本为正。丹阳符，本名黄炁阳精洞明灵符，理当以黄炁阳精作用丹阳符今多失其旨，黄炁者中宫也，阳精者生意也，以两肾中间一点造化，取而升于中宫之中，故曰黄炁阳精。心火下降，肾水上升，交媾之际，曰中宫，乃黄庭也，非脾也，故搯中指中文。黄炁阳精，与水炼作用造化，虽同一理，其用处则颇各别。
　　书丹阳符，当用青纸黄书，黄属中宫，青属生意，实取黄炁阳精之象，沐浴之时，必得土炁乃可。土能生万物，木金水火，皆不离於土。人无脾胃，脉则不生。鬼神之所依而立足者，依乎意想也。意想者，土也。我之意想，不立鬼神，境界则颠覆矣。今之取土者，非外土也，乃指真土也，真土者，正黄庭意土也，故丹阳取黄炁之说。又有捻五方净土，入沐浴池者，岂非取土中之生炁，亦效黄炁阳精之说，而为外象。又有专捻东方土者，今皆不取。有一家作用黄炁阳精，以肾中取紫炁，心中取黄炁，以紫黄合为一炁者，非黄炁阳精。或以黄炁阳精为水火炼，则非。或以黄炁阳精作用於宝箓者，亦非。丹阳符或粉书，或朱书，惟以黄书为正。丹阳符天篆，虽有阳明五行等字，则五行相生真炁，当作用於丹阳符上。丹阳符三符命，今文皆不古殊，失太上初颁符命之意，今不敢废，姑取，旧所传，今所尚用存其故事。或谓炼形、荡形、全形，心、肝、脾、肺、肾，破地狱，破血湖，摄召等种种，有符祭炼，全科符篆，何止百余道。今只用丹阳符一道，母乃太简乎？当知符者，寓造化也。符妙为神将，鬼视之为真神将，符妙为山岳，鬼视之为真山岳，种种形像，天篆皆然，正犹焚冥衣、冥财、冥器之意。惟鬼目之无精光，随符意而现影像。太上开化，本以契合，造化谓之符，把握造化谓之箓，后世竟以符箓为符，箓翻为外事，岂若坐於深静，洞然空玄之中莲，造化於至密之地，感鬼神於至诚之天，放光明而朗照涤罪垢，以俱空此一己之独知，而鬼神之得受实惠者，非世人之所能知能见也。如五脏六腑，不用符者，我已运五行相生真炁，则五脏全形，魄亦全。五行者，天地之妙造化也，亦一身之妙造化也，故不事於符篆。
　　今人祭炼，多取当水当陆处，谓人所行路，即是鬼神行路。若是当人往来处，纵是夜深，宁免有冲撞之患。凡一冲撞，众魂则散，无复得食。今既静坐，只当於静室，静坐仍存想，众魂从否东北方鬼门上来。若静定中行持，则已绝外人，无妨众魂也。若论常法，东北方为鬼门，乃自己左肩，背后谓鬼所 来之路，非东北方，则鬼不能来。东北方属寅，寅为鬼门，寅属虎，此神虎之微意欤。又黄箓斋仪，有戊日天门不开之说。又有十干各日，天门所开之时。又拜章拜表，必俯伏向西北拜，若深入泰定，行我祭炼，则通天上天下，混同为一境，竟无一毫间隔，一切地狱咸放光明，射遍处尽为自然清净道境，无日无时不是朝太上处，无方无所不是幽冥鬼神享祭受炼处，普为至广至大法界，岂不奇哉。此大通大彻之说也，却不必更论东北方鬼门，戊日天门不开之赘论，未能深入泰定，则幽魂仍是东北方鬼门上来。凡一切狱，并隶酆都大帝主焉。酆都一空，一一苦趣，悉皆解脱。
　　或问血湖所隶，乃酆都溟泠府，中有两狱，一曰硖石狱，一曰血湖狱，即其处也。以一身论之，则当存想双肾之下为酆都，过颈以上皆天宫，愈上者则福力愈大，天宫弥高，自肾以下皆地狱，愈下者则罪业弥重，地狱愈深。太一天尊放大光明，一咒烛共处，径直下破血湖为莲花池，一一分明，见众女魂悉皆出离，欢喜擎拳，来赴祭炼狱，狱幽魂一一如是，地狱最苦最深，最难救拔，非有道力拔之深苦者，竟不可来。
　　存想众魂享祭之处，即无街巷、屋宇、坑坎、堆阜，并是无边光明、洁白、旷野世界。若有街巷、屋宇等，皆恶业也。如祭鬼神，呼其名者，则可来，不呼名者，则不可来。如荐有姓氏亡者，仍默召之。世之祭炼，所摄人道之鬼，亦不详尽，所述科仪，亦皆差别。或入天仙道，或入魔道，并为六道，皆非。灵宝经云：其欲转五道，新注引老君经，说五道：一神道，二人道，三禽兽道，四饿鬼道，五泥犂道。泥黎，即地狱也。是以道家冥界，有五道将军，惟是佛家言六道，道家言五道。此我作普请文，当先奉请太上神明俯垂慈悲，加被祭炼，次则摄召五道鬼神，速得解脱，普受祭炼，虽天道不与焉，亦不可不奉请天道，证明祭炼，一一皆当周遍精专，只欲依常法，总召者从之。
　　众生之死，非是病亡，则遭刑伤，故阴魂皆蜗邪挛躄，枯瘦脓血，形骸不具者，非得五行相生真炁，岂能生彼精神。魂魄意享我祭，受我炼，以得此五行相生真炁，众魂形相，一时具足。然五行炁，亦自多样。如他本，用红杏持到之咒，虽用嘘呼等字，止曰五行炁，其法无序，或循一二三四五，而为五行用者，既非五行相克之法，又非五行啊生之理，不当日五行相生真熙。如青帝护魂，白帝侍魄，赤帝养炁，黑帝通血，黄帝中主数语，却用克制之理，本取五行颠倒之妙，以斡运造化者，世人悟此理，可以成丹，可以成道，独鬼神素畏击剥之杀炁，恐乖生意。此之五行相生真炁，始乎金，终乎土。取天一生水之义，乾为天，乾为金之义。故始之於金，继之以水，金生水，求生木，木生火，火生土，至土而五行相生之炁备矣。土复生金，循环无端，万物始生於土，终归於士，故终之以土。庄子曰：人之生，炁之聚也，聚则为生，散则为死，故曰通一天下一炁耳。医书所说亦然。以此知万物之生，以炁为一身之主虽呬吹嘘呵呼，各属五脏不同，然五者皆炁也。管摄我一身之炁者，朐也。始於呬以生彼之魄，吹以生彼之精，嘘以生彼之魂，呵以生彼之神，呼以生彼之意，此完形次第之道也。鬼神虽有心肝脾肺肾之名，初无心肝脾肺骨之实。今欲彼之完形者，特藉我心肝脾肺肾之炁，以生彼之精神魂魄意也。鬼神者，精神魂魄意之变化也，岂真有心肝脾肺肾可生哉。近世炼度，取东方之义，皆始於嘘炁，於理却未通。大炼度则始於肾，其次第又异於此。清微法中，五行炁不用呬吹等字，却用□肝、□心、呢肺、□脾、啼肾、哩沙混合圆明、诃叩齿。或谓作用呼字时，正系中宫土位，法当退三步，然后作用呼字，却又多事说，文释呼曰外息，吸曰卤内息，则呼字是出炁也，呼入者非。或又用思字提呬炁，虩字提吹炁，许字提嘘炁，壑字提呵炁，虎字提呼炁者。诸法中多用□字，此一□字，最能耗人精炁，以取此□字时，则两肾至深之炁，皆随□字出，欲养命者，不可不知之。
　　幽魂得五行相生真炁，则续命完形，得丹阳符，则荡秽净质，虽得完形净质，只是形完质净之魂，绝无神炁精采之相。何以譬之，以为存想未水火炼度之先、幽魂全如晦夜之月，存魄晕而有障医，既水火炼度之后，幽魂真如望夕之月，化魄晕而为光朋，水炼则膏润以生精火，炼则光明而生神，非膏润则无精，非光明则无神炁，非神炁精采不可以生天，非育精生神，非所以为炼度。
　　或问水火炼度之义，今诸家灵宝法中，有水火炼度，品其说亦有数样，俱无深奥，私受炼度，亦寡发明。予曰水炼之曰水者，非水也，吾精之泽也，炼吾之精，而生彼之精，故化之为水，而炼之焉。火炼之曰火者，非火也，吾神之光也，炼吾之神，而生彼之神也，故化之为火，而炼之焉。精亡神离，昔虽堕而为鬼，精生神全，今当升而生，天炼则度矣，不炼则不度也，故曰水火炼度。或不悟，水火即精神之外名，如世人竟想以水为水池，以火为火沼者，可谓惑甚。若外象，设外水火，却无妨。或又问作用水火之义，曰水属阴，以吾之精而作用乎月，其色则白，本非月也。火属阳，以吾之神而作用乎日，其色则红，本非日也。诸家水火炼度，虽各各不同，皆不出於水火二物，取义作用，但弃本逐末，愈趋而愈下。我此之水炼，亦先既济水火，而后取真水为水炼。我此之火炼，亦先既济水火，而后取真火为火炼，宁不胜於其他炼度。沐浴与水炼，自是两义，沐浴则涤体，水炼则生精，今人多不能辨之。未食之前，以其业秽，则濯之净质，非浴则不能使之洁净享食也。已餐之后，既饱其心，乃炼之育精，非食则不能使之滋润育精也。精全然后神全，乃次之以火炼，天一生水，故先水炼，地二生火，故次火炼。或有先火炼，而后水炼者，於理有碍。火炼之处，即南昌上宫受度之所，经火钾之后，众魂皆化为婴儿，膏润光明，神炁精采，变形更生，仙化成人，如玉之润，如月之明，非初来黯然之垢魂也。惟待说戒颁箓而生天，其造化微妙，不可得而尽述，一心至诚，行坐炼内法，自然感应，不待予言而自知。如大祭炼，至有生血作用，此实后人谬法。血最能坠人，凡有血者，皆不可以升天。故神仙无血升天者，非有漏之身，乃清净之身，非骨血之身，乃神气之身也。祭炼独不生骨者，其意亦然。或先炼度，后乃祭之，则大谬。祭而后炼，故曰祭炼，祭则享饮食，炼则育精神，祭则易，炼则难。
　　今之水火炼度，或有用子午炼者，或有用两秘字作用者，或有用两梵语秘咒作用者，或实书或虚书一炼字为水火炼者，或有想南北斗者，念南北斗讳者，搯南北斗诀者，或有用呵吹剔子午诀者，或诵中篇南方八天北方八天为水火炼度者，或有用两道掷火万里十二河源符者，又有诵掷火万里十二河源两段者，又有用水火二将者，又有用左营目三转者，或有诵水炼童子火炼童子者，或有诵水炼将军火炼将军者，或有念火炼丹界天尊黄华荡形天尊者，或有召有姓名二使者，或有水火炼并诵龙汉荡荡呎者，或有念日君月皇二讳者，或有念日魂月魄二咒者，或有作用取真水真火符者，有九炼者，九炼亦有数样。又有水九炼火九炼，又有水火交炼，互换各九次，通十八炼者，又有作用取外日晶月华为水火炼度者，其事尤讹，多有摄召，享祭之后，竟牒幽魂，自诣南昌上宫，乞行炼度者。或又谓每月初三、初四、初五、十三、十四、十五、二十三、二十四、二十五，凡九日，南昌上宫开炼度府，世人不悟天地造化之大柄，皆在乎我之天，不在乎在天之天也。不朝自己天尊，不炼自己南宫，空牒炼度之文，不行炼度之实，鬼神卒不得炼度也。赤文洞古经云：天地之大，我之所维，万物之众，我之所持。达者，试以此语深思之。
　　丹阳符止为沐浴用，或用为水炼，黄华真水正是水炼作用。或独为沐浴用，又有混沐浴与水炼为一事者，皆不究其源。沐者，洗头也；浴者，洗身也。非止外，而濯形澡质，最要内而洗心涤虑，庶不徒为沐浴也。束井束华，上天月月自然循环之理。东井黄华，即天人之沐浴，世人却不可如此行，须作两段作用乃合理，其为水则一也。遇沐浴则为沐浴用，沐浴者，涤罪垢之法也。遇水炼则为水炼用，水炼者，育精魄之法也。其丹阳咒颇多差讹，此咒本出九真中经，诸经皆有之，各有异同，此本乃订正本，大静定中，不必念龙汉咒亦可。
　　诸祭炼法，皆用黄华之说，有遽言登东井之池者，又有直想天河水者，俱不究其源。又有专想西南方东井星者，今并南斗说之南斗六星，其形似斗，乃二十八宿中斗木獬之斗宿，诸史天文志并名曰南斗，其象与北斗同，亦与世所置南斗灯像亦同。今在丑位，何以言南斗？地盘论之则在北，天盘论之则在南，故曰南斗以南名斗，实火德也。南斗经曰：三十六禽舍中，有斗宿六星，号南斗，即斗木獬，非别有南斗也。南斗六说，备见南斗经，而南斗主长生，故取之。有一家炼度，专主作用南斗，今法只主太一天尊也。东井八星，其象似井，地盘论之则在南，天盘论之则在北，或谓以其星之形象向东，故曰东井，以井名星，实水德也。晋天文志谓井支水衡事，又谓月宿井有风雨，亦与月经东井，有黄华水之意相符。南斗与东井，在天之象正相对，丑为天门，火实主之，南斗居焉。未为地轴，水实主之，东井居焉。南斗、东井，司水火於天关地轴之间，乾象取之岂无。其谓束井是河源，太阴是水，毋须是月，经东井之缠方，沃黄华之水，濯天人之容，灌溉其神，润泽其体。因取其造化为水炼用，非在於东井取水，必月经东井之时，河源水母二精，相感天河之源，激成黄色之水华，东井八星，正届于天河之源，故东井曰河源，外法天地之象，内运造化之机，大而天地，小而一身，其象一也。所以水炼内事，须当作用月，今寡有作用月者，於理实欠。或以胆炁为东井黄华者，谬。月一年十二度，经东井，故曰十二河源。《道藏》有黄华经、三五顺行经、老子中经、洞玄真一经等，凡数处，累说东井黄华事，所载亦各有微异。正月十日人定时，二月八日黄昏时，三月六日日初入时，四月四日下哺时，五月一日上哺时，二十九日日昳时，六月二十七日日中时，七月二十五偶巳时，八月二十三日日出时，九月二十日鸡鸣时，十月十八日丑时，十一月十五日过夜半时，十二月十三日夜半时，乃上天天人月月灌濯，容貌生光明之时，与今历法太阴踱井日，分年年，略异同。东井颂曰：元始拔长夜，天人逐月生。或以此十二日，取黄华水作用者；或以寅加月建，数至亥上，为东井作用者；或以月将加丑时，数至未上，为东井作用者，是亦外事。今十二河源者，乃身中十二经之原也。难经八难六十六难曰：脐下肾间动气，十二经之根本。杨注曰：脐下肾间动气，即丹田也。在脐下三寸，方圆四寸，附着脊。冯注曰：丹田生而有形，死而无质。又引《道藏》神景内经云：丹田者，上赤下黑，左青右白，中央黄，运中方圆四寸。女子上黑下赤，左白右青，中央黄，运中方圆四寸，呼吸元气，运行百脉。黄庭经注引玉历经云：丹田在脐下三寸，附着脊，左青右白，上赤下黑，方圆四寸。灵宝法、灵宝毕法、王叔和脉诀注，皆如是说。正与针经灸经，脐下三寸曰：一关元一穴相对。其他诸道书所说丹田，各不相同，不可不深察也。释氏梵语优陀那，即丹田也。今所谓两肾中间一点明也，此□字之源也，呼则气出於丹田，吸则气入於丹田，我之一切气，一切精，一切力，一切脉，一切筋，一切声，一切志，一切智，皆从此出，言十二经脉，皆自丹田生，散而为四肢百骸也。素问难经，正文针灸经，俱无丹田二字，此丹田二字，本出道经，名曰丹田者，谓出生金丹造化之田也。昔受父母之真精，皆深深藏此，我身中冬至，亦自此深深极深处生，故曰源。丹田与任督相为表裹，直上与心与脑根通，心或微动，此中真精已先走矣。心不动，精不去，精满神定者，其中至明而至热。原字意与源字同，合一身而通论天地造化，则双肾以下为酆都宫，其双肾之间为十二经脉之源也。独就头上论天上造化，则颈之上有一穴，酆都大帝居焉。乃头之北尽处，将至於颈之地，则十二河源，乃泥丸脑宫之下，犹水经乎天，而为河汉也。
　　太极祭炼内法议略卷中竟
　　太极祭炼内法议略卷下
　　三外老夫郑所南编集
　　或问变食之法，曰；变食之法，全在发心广大，必神清而凝，愿溥而慈，甫契於妙，次则藉於至诚，静定存想广大，想之所存，即神之所存也。吾之神住，则吾之炁住，以吾之炁住，则吾之所想之形亦住，上际虚空，下极幽深，有此至广至大之斛食，皆神炁之变化也。五厨经云：诸食炁结炁，非诸久定，结炁归诸本炁，随取当随泄。又云：不以意思意，亦不求无思意，而不复思。是法如是持，此意妙哉，厥旨深哉。五厨者以本教人炼五行太和之炁，聚而为厨，以祭诸鬼神也。五厨经，乃太上宣说变食造化之经，最为微妙，其祭炼变食之纲领欤？且鬼神受我饮食者，皆饮食我太和之甘露也。我之造化不归根，安得有太和之甘露耶。甘露者，乃我清净天中真造化也。身心清净，造化朝顶，自上而润下者，即甘露也。身心不清净，五行不交炼，暂时回光返照，肾水亦上升，然非华池流真香也。壁。如世间，虽常有雨露，非甘露也。甘露非天下太平，此祥瑞不可致，此其大异乎寻常之雨露。论至於此，其妙尤不可易言。祭炼之时，水之功居多，万物之生，皆以水为命，火次之，土又次之。修炼则土为主，火次之，水又次之。关尹子谓：水火土者，即精神意也。果能圆三者而一之，此长生之所以长生。欲妙於祭炼者，亦当圆三者而一之。今变食皆用郁罗罗□之咒，又有用三摩三摩之咒者，又有数样变食咒。如清微玉阳祭炼变食咒曰：唵□□嗌□哆哩□吽。今法只用灵书中篇，变食则十方虚空，尤为普遍，亦当想变食处，其食上拄天，下拄地，周遍法界。灵书中篇，乃三十二天之秘语，诵之则此食，自然溥遍於四方四维，三十二天之下。或念太一救苦天尊圣号，变食亦得。或有用小剎竿悬旛，书苏陀末味天尊六字，则幽魂得甘美之味，今皆略云。
　　或问：太一天尊之义。余曰：《礼记·礼运》曰：礼本於太一，变而为阴阳，转而为四时。《家语》曰：太一者元气也，是推造化之源也。《史记·天官》书曰：中宫天极星，其一明者太一，常居也，以其北极中一星不动，故乃为众星之主也。庄子曰：主之以太一，亦至理也。内观经云：太一帝君，在头曰泥丸，总众神也。《黄庭经》云：太一流珠安昆仑，乃造化朝元之义也。度人经云：太一司命。生神章云：太一执符太一诵之以具身神太一戒观天童经云：太一执我，皆神之称也，非天尊也。如刘向：太一之精，是亦神也。《楚辞》：东皇太一亦福神也。《淮南子》云：太微者，太一之庭；紫宫者，太一之居；皆星主也。数有太一数，谓数始於一，而一原於太一，故曰：太一数其神，则五福十神。太一星君，即汉所祠太一也。雷有太一雷，乃月孛也。水之余炁水属一神，其名曰太一。诸经诸法诸书，太一二字极多，不暇尽议，惟太一天尊，太一两字尤为微妙。天者，至也；一者，不二也。苟悟至不二之理，能守其至不二之天，则精神魂魄，悉聚而不散离种种边非空非色，寂然不动，浑然至真，还我本然天真之一。此一者，非一之一也，乃我本然之天也。以一其众魂不一之妄心随心现化而曰太一天尊人之生也。耳驰於声，目驰於色，念念之间，以万事分其天真之一。故众生死而为长夜之魂，悟万化还其天真之一。故太一天尊能救幽魂之苦，此救苦经之所以曰：我本在太无空洞中也。老子曰：天得一以清，地得一以宁，神得一以灵。庄子日：子得一，万事毕，幽魂苦爽得一，而不受度更生乎？或曰：道生一太一天尊，母乃几於数乎？曰：总万於一，不一於一，而还我之天於太极未兆朕之前，无形无名，非同非异，故曰太一至，於是道亦泯矣。况於数乎应化之真，不得已而有天尊之名。向之所谓泥丸宫中，亦不得已而随众，生心现化尔太上说。太一救苦护身保命妙经云：东方长乐世界，有大慈仁者，太一救苦天尊化身，如洹河沙物，物随声应其间。老君奏元始曰：此圣威德变化救生，从何而有甚劫修行令？惟愿应机，为众宣说。天尊曰：此圣在天，呼为太一福神，在世呼为大慈仁者，在地狱呼为洞渊帝君。汝是吾之炁，吾是汝之根，汝知吾知此是九阳之精，固是元始化身。然元始、老君亦尊呼之为此圣，而重其说也。太一位，号曰青华长乐界束极妙严宫七宝芳骞林九色莲花座万真环拱侍百亿瑞光中玉清灵宝尊应化玄元始浩劫垂慈济大千甘露门应化色身紫金瑞相大圣大慈大悲大愿寻声赴感太一救苦天尊，及青玄上帝四字，并是托境为喻，皆不得已立此徽美之称也。唯人人物物，皆具是一，若人一念还一，则十方众生悉度，故曰：尔时救苦天尊遍满十方界。然则太一天尊，非实居东方也，东方乃天地之生炁，托言东方为现化之境，以溥生生之恩焉。太一天尊，即道也，是以难乎譬喻。或问太一作太乙孰是？曰：诸书未有用乙字者，后人恐一流於数，乃易之以乙。岂知乙之义，与一之义大不侔，当以太一为正。《道藏》诸炼度经法，固有主於元始天尊者，然太一天尊，则为济拔幽冥之主也。元始以一炁肇造化，而生万物之根，太一导万物敛造化，而还一炁之源，元始天尊开其始，太一天尊归其终，论名虽殊，论理则一。以玉皇言之，太一天尊独运慈悲之化，玉皇双任生杀之权，太一天尊之妙，则在玉皇之上，其权则在玉皇之下，以此不同。
　　或问：如何曰太极炼度？曰：太极炼度，其始本出於灵宝法，以此法简易，原於太极葛仙公之派，因曰太极祭炼。犹曰灵宝炼度，南昌炼度，各因所出而名之。灵宝炼度有九炼，南昌炼度用五色纸书符，较此则甚。郑仲亦有多派，不可详数。或又谓太极炼度者，人人物物皆具一太极，一一幽魂一一亦具一太极，降本流末，遂堕为幽阴之鬼，原始要终，当还其本然之天，其受度生天之理。如此，故曰：太极炼度。或又谓仙公以此本然太极之理，度此幽魂之鬼，上帝嘉之，因其德而升其号，授以太极左宫仙公之职，曰太极左仙公，是亦炼度之一说。或又谓太极两字，有一段作用，其说则谬。
　　或问南极、南昌、南斗、北斗之义？曰：南极者，上天度人不死之君主，长生之神主，火炼之帝也。南宫者，南昌上宫，上天主火，炼死魂成仙之所也？南斗者，上天主幽明之魂，而注长生籍之星象也。南极诸君，即自己泥丸宫以下，宫中之神。南昌上宫，又曰朱陵火府，即自己绛宫也。南斗守天盘，而有定位。北斗循地盘，而运中天。北斗属水，生於北，曰北斗，其北斗第四衡星，正与南斗相对。《史记·天官书》谓之衡殷南斗，殷者平也。《尚书》以殷仲春之义。北斗上属於北极紫微垣，南斗上属於南极大微垣，两极乃二斗之主也。南昌上宫，亦南极垣中之一司。南极、南斗、南昌，却非一处，然皆上属於南极。或问：白玉蟾，曰尝疑炼度是两件事，不知是否？答曰：度人经云：生身受度一也。又云：死魂受炼二也。今观朱陵景仙度命箓文，有曰南昌宫，所摄二宫，一曰上官，一曰下宫，上宫主受炼司事，下官主受度司事。生身在下土，以下宫主之，死魂升上天，故以上宫主之，总而名之曰朱陵火府，亦曰南昌受炼司，其印文只用人间迭篆，方一寸三分，玉蟾之说颇当。凡道家所用尺寸，皆用天垣玉尺，乃自手中指中节文为一寸，男左女右取之。
　　一或问：东岳受生之说。曰：度人经生神章诸经，有受炼更生之说，有度品南宫之说，古亦未闻有送之东岳受生之说，况已得水火炼度之妙，而又受三皈九戒之法，理合生天，岂可使之往东岳随品受生，实不可违太上永度三途五苦八难，超凌三界，逍遥上清之初心也。南昌属天府，东岳是地司，已经天府，宁复降於地司。今当以高者立心，度之生天为上，不当度之往东岳受生。既祭炼后，火铃烜赫如日，径上泥丸，透出顶门，众魂随火铃光而上，此乃度之生天法，岂不胜於往东岳也。
　　宝录素云：生天宝箓，初无东岳二字，使其宝箓度之生天，送魂却往东岳，岂不大相背驰。如董君宝箓，有下地府受生。案之语，何其反生天二字。或谓幽魂多有业重者，岂容尽生天耶。子曰：既开太上济拔之门，当体太上慈悲之心，但尽我一诚，度之生天，苟未然，亦得沾恩而减罪也。
　　或问：有剑诀画界，以卫自身，意恐鬼炁相干，故严为备如何？曰：譬如，以恩及罪囚，而罪囚感之不暇，宁有犯我之心。亲之则慰，远之则愁，此幽冥望度之心也。以至诚摄召其来，以慈悲抚慰其餐，以五行炁完其魂魄，以水火炼其精神，尚忍犯於我乎。特自生疑虑之心，惟恐自己精神不完耳。如其不敬，焉得无咎。或又以三光咒解鬼炁，其愚不可及也。
　　或问：存想灵官将吏，围绕坛所，然后祭炼如何？曰：徒尔多事。
　　或问：婴儿乘莲花之义？曰：黄庭经云：心部之宫，莲舍华人之心。状如莲花婴儿者，神也；莲花者，心也。生身有形，则神托乎心，以为舍，死魂受度，则婴儿乘乎莲花而上升。开经偈云：不生亦不灭，欲生因莲花，正此义。或有想幽魂乘火龙上升而去，终不若莲花也。或谓多焚救苦经生神章中篇，冥财冥衣，乃佳。今俱略去。或欲焚化，以解释执滞者之幽魂，亦随人意。
　　或问：如何先焚宝箓？予曰：既是默坐，理当先焚，若是寻常法祭炼，则当焚之於后。
　　或问：解冤释结之旨？曰：兴心发念是为恶业，则有冤雠之报。对泯心忘物，则为道本，普受解释之深恩。我执彼亦执，我忘彼亦忘，两边不着於物，自然还于无，为之天冤结不待解释，而自解释。
　　或问：有用天医院治病解秽所解秽，监生所监生，至於召魂送魂，则遣将吏摄召幽魂，谨送幽魂生天者如何？曰：不明自己真造化，乃谓我法力微薄。必假上天神明为之用，可谓狭劣之至。殊不知，我之五脏五行之炁相生，则彼之不待天翳而自医。我之一心清净，则彼不待解秽而自解。我之一念解脱，则彼不待监生而自受生。我心广大，又无魔念，亦何必将吏摄召护送之，只看行持者，力量见识尔。如大斋醮中，繁文颇多，亦不过以外像，而表内事，使造化，果在於上天，则上天自济拔之，又何必遗此法於下土，直待世人为之祭炼，而幽冥始得济拔，此人之所以中立乎两间，而济天地不及之功也。天地之大，我之所维，万物之众，我之所持，更以此十六字，再三深思之。
　　或问：炼度法如何出於灵宝法中？灵宝者，法之祖，诸家注度人经，释灵宝二字，皆未善。夫灵者，性也；宝者，命也；灵而不宝，则不足以寿无穷之命，宝而不灵，则不足悟本来之性，离而曰性命，合而曰灵宝，一切众生不离性命，以此非灵宝不可以度人，非灵宝不可以生神，故灵宝法为诸法之祖。今所称灵宝法，其神光大定之旨，亦假存想，未造厥菔，灵宝宗师亦多宗振，若能养命悟性，然后炼度幽冥，尤为奇特。
　　或问：更诵生神章如何？生神章深益於亡者，若是朗诵，则成徒然，只念九章，不必念经序，须是依本经序谓：长斋不关人事诸尘，漏尽夷心默念，乃能生亡者之神。
　　或问：搯诀者何也？曰：诀者，窍也。黄庭经云：子为人关把盛衰，则手能握一身之造化，搯子则肾水之神盛，搯午则心火之神盛，一一有说，不可尽究。今想太一天尊，多搯卯文，谓卯属东方，为太一天尊，极谬。卯文应肝脏，岂得为太一天尊也。
　　我之祭炼，专主於深静之域，开自己泰定之天，以我真造化而造化乎不通造化之幽冥也，尽不在於一切琐屑非空以一食祭之，是以我之真，诚实意尽，倾倒於幽魂之前，而为供养。如大贤君子，对越君父，凡一字一话，皆倾沥肝胆之辞，尽忠尽孝，俯仰无一毫愧怍，始为得之。
　　自欲追荐师长，只当密奏慈尊，普度幽魂，以此功德上资冥福可也。盖淤师父给箓说戒，於理有碍。或他有所疑，尝以理释之，当以正行之。
　　祭炼时，辟一静室，置一净几，小一盂饭，一小盂水，又一盂水作沐浴池，焚丹阳符投之於水，并一炷香外像，以香炉为火，以水盂为水，及先焚宝箓，外更无他物，不要灯烛，方静打坐一更许，乃行持作用，纯是以我一团精神，祭炼幽冥，岂独鬼神得济，我之精神亦儒然清爽。大率法贵简径，则易行情心贵专一，则易感应。定中境界，与天上。神明，地下幽冥，混而为一，无不通彻。码黄庭经云：黄庭玉女告子情，苟能深坐神光探定之中，上朝太一慈尊之际，有所未至，神明当尽告子矣。有志於道者，当终身密密行之，又决当终身永劫而行之。
　　祭炼时，最忌性急馒尔，作用一过为塞责，非独我之精神散乱，而鬼神只得食一看，不得食下咽，空负其一来，不饱所欲，愁，怨而去，又焉得生天乎。故正当鬼神饮食炼度之时，须当和缓怜悯，俯慰幽魂餍妖，良久乃善。亦不可以我为生人，以鬼神为鬼界，若生分别，心彼此心执着心，则鬼神不得利益，可不戒之。静坐则耳目俱清，身心俱忘，神炁俱爽，内外俱空，泯於深定，湛然至一，是先全我太一之天，而后度幽魂，悉还其太一之天，亦同太一之义也，一之为妙，非静莫悟。老子曰：归根曰静，是谓复命。寂静则神炁泠泠然而清，神光炯炯然而明，摄幽魂俱入光明之域，无地不烛，何罪不消。喧动则神炁慒慒然而昏，神光黯黯然而晦，与幽魂同沉於冥滞之场，我神不清，何益於鬼。《道藏》中云：凡修炼时，须沐浴清斋，洁净衣服，漱荡口腹，令内外清虚，口无余味，腹无余荤，眼无余秽，体无余尘，淡泊清虚，惟道为身。此道家谆谆诲人之要言。若不如是行祭炼，则不知祭炼之所以为祭炼也。
　　北斗经云：太玄之一，守其真形，非至静至专，何以守之。静之为乐，其妙难言，洞十方界，湛然清净，空玄微妙，与道冥一。虽於深玄中，决不可随一切法，一切境，一切想，向外驰走，常密密以心潜於心，乃灵宝法神光大定之妙也。幽魂入此境，而享祭受炼，岂不异於享寻常之祭炼，外而备饭与水，严於设像，内以主一存心，妙於运神，内外一致，幽明一诚，斯为得之，不可别有一毫思想。若思此一物，则冥界现此一物，毫发一一，随心变现，不可不谨。一切行法者，专事乎存想以鬼神，惟观我心中所思之形像，而不睹世间见在之肉身，皆随我心想，而为境界。故行法者，尽用变神遣将之法，存想尤当专一，或存想微差，或念虑略动，或匆遽不情，幽魂皆不获食其食。苟悟不以意思意，亦不求无思意，而不复思是法，如是持二十字之妙，至此想亦忘矣，安得有杂念耶？非静坐炼神，不足以语此，祭炼诸咒中，灵芝无根，众化之源，一念升太清，默诵观太无，会皈无二处，随心自合离。如此等语极妙，五厨经全文尤妙，不可作空言诵过。凡太上一切经，一切咒，皆说人身中至妙造化，今人尽作言语诵之，惜哉。静坐所得，与生天得道经所说同旨。默念者？当潜心於深静之天，如蚌饮月，如蝉吸露，如蛇入蛰，如龙养珠，如龟藏息，如鸡抱卵，如蜕转丸，如蜂咒子，绵绵密密，念而无念，一心不动，百脉归源。自然火降水升，炁定神清，泰宇发光，虚室生白，上透天界，下破地狱，空空洞洞，光明无边，勤而无间，久而不替，鬼神境界洞视彻闻，见其饮食得济之情，与夫受炼更生之状，瞭然在吾心目间，此通冥之法也。心定则通冥，神全则济鬼，始则微有所睹，至则无所不见，冥间之事皆可扣间，特不可轻泄天机，恐贻天谴。其法实静坐所致，若我静定之天未纯熟，则定中所现太一天尊圣像甚卑小，皆仿髴而不真，皆动摇而不定；所现祭炼之境，亦狭隘，亦污秽，饮食亦淡薄，而幽冥亦未满所愿，其得济亦浅。若我静定之天已纯熟，则定中所现太一天尊圣像甚高大，愈光明而极莹，愈尊严而极慈；所现祭炼之境，亦广大，亦清净，饮食亦香洁，而幽冥甚满所愿，其得济亦深。我有一分静定，则有一分灵验，有二分静定，则有二分灵验；三分、四分至十分，皆然。只是以此说，密验我心中之道力深浅，决不可执着此意。若定中历历见祭炼奇特境界，亦不可执着欢喜，祭炼毕，泯为无物，始合清净虚无之理。此关尹子之所谓：譬如两目能见天地万物，暂时回光，一时不见。苟悟此理，定中复有何物可执着欢喜哉。
　　世人在道场中，虽如法行持，终不见冥界事，终不能自信，必曰：知他鬼神来耶，不来耶？若行坐炼，一一亲睹鬼神境界，见其解脱，饮食炼度欢喜之状，决是了了无疑。使其不悟，视之不可见，听之不可闻，搏之不可得之旨，则又着想鬼神境界，非度脱之也。或不信，或亵渎，或执着，或欢喜，皆为大病，必落於邪道魔道，敬之敬之。若夫初学静坐，必苦於心不定，繁杂之念，一时顿作。切不得急欲定之，若急欲定，反不得定，惟宽宽慢慢，任之自然静定。譬如，浊水待其清则自清，急欲澄则难澄。是故，定观经以束心，太急为戒，或心不定，或恶境，或别境出现，当回心泯意，多多密念太一救苦天尊圣号，自然静定。或行默朝上帝法，亦可。
　　正祭炼之间，万象森然，不可怠忽。既祭炼之后，万化寂然，不可执着，吁万化纷纭，悉从心出。正当祭炼之时，幽冥境界，只在我一念转移间，竟以一点真心，反归玄妙精诚之极，铁石俱开，安得鬼神不受利益。度人经云：人道者，心谅不由他。可谓妙语。心真则物妙，心伪则物坏，心正境亦正，心变境亦变，此感彼应，如影随形。我之火降水升，则一切无边幽魂，亦各各火降水升，而造化炼神。我持一戒，则一切无边幽魂，亦各各持一戒，而善心发现。我忠彼亦忠，我孝彼亦孝，我不杀彼亦不杀，四戒五戒，至於九戒，皆然。九幽经说：持九真妙戒者，履锋践刃，变为莲花，标名金格，列字玉清。大哉戒乎，鬼神得食，得水火炼，度，而不得受戒者，犹造塔而欠相轮，终不成就。放不受戒，决不升迁。炼我之水火，生彼之死滞，即我之德行，悟彼之昏迷。我之水火不升降，则死实无更生之炁。我之持戒或未然，则幽魂无一受戒之师，幽魂之境，皆无定像。即吾之心化而为境，幽魂之身亦无实形随。吾之想化而为体，吾之心大，则法食遍虚空界。吾之心净，则幽魂变清净身。吾默朝泥丸，则千万亿魂悉随吾而生天。吾彻悟大道，则千万亿魂悉因吾而证果。吾之一心，天地万化之主。吾之一身，祭炼幽魂之主，鬼神所视，以为法者，其可轻乎？
　　人之饥者，以食为力；贫者，以财为力；二办世间事，以福为力；独天上天下，千生万劫，冥冥之中，以德行为力。讪二界鬼神，见愈有德行者，巍巍煌煌，身形愈大，或发一善念，其人即如仙如真，如日如月。鬼神见绝无德行者，幽幽黯黯，身形愈小，或发一恶念，其人即如虎如蛇，如土如尘，人不见之，而鬼神见之。活时在外之身，固未变其形，而活时在内之心，实已变其形矣，可不惧哉。不修德行，而欲济众生者，如以一发之力，欲引千钧之石。又如盲聋者，语人以五色五音，终成谬误。又如贫宝之人，誓欲与人千金，卒无有也。自己之饥寒尚不救，又焉能与人以富贵哉。无德行而祭炼者，类是。三教皆以见道为主，德行为先，道家不得已而有法传焉。有十分德行，则一分之法为十分之用。或无德行，虽欲以十分之法为一分之用，亦不可得，皆随我德行高下之分数而为种种道术高下之分数也。祭炼亦然。老子、关尹、列、庄，皆以见道为主；次言德行，初未尝及乎法。今人行一切法，坚谓我得某人直下真振，作用符咒，颇异於人，竟委德行，弄法术。殊不悟，皇天无私，惟德是辅。道尚不可恃而为道，乃欲恃法而为法，误矣。古今神仙，见道明白，德行无亏，正不待法而为用，一话一言，天地自然感应，果何法之有哉。法者，道之查滓，为世间中下品人设。岂不见，宋景公发一善言，而荧惑退舍。黄承事、王自量德行可敬，自然感动天地神明，初未尝行法也。太上曰：宁一日持戒，为道德之人而死，不忍百岁犯戒而生。持戒者，上补天官，尸解升仙。世人虽为王公，上至帝王，脱有重罪，无益鬼神。大抵学道学仙，当持戒行，如一团玉，动静语默，皆合正理，念念与道相应。老子曰：修道非难，奉戒难耳。能以持戒而入道者，天上天下皆重之。淫欲最为败坏德行，损耗精神之源，绝之为上。须养太和，以实元炁，乃可炼阳神，而度阴魂，则阴魂得所藉，而生光明。先当行忠孝，以动天地，戒杀害，以解冤雠。先立其大者，使鬼神有所钦敬，然后可以为之师法。全在阴功德行，示为表率，然后可以造化超其精神，非在区区宣读之间，而为祭炼也。傥或不然，馒设一盂之食，而召之餐，诵空言以从事。壁。如父母之於子，或养之而不教之，反误其终身。今日亦餐，明日亦餐，果何益其前程哉。祭炼之说，亦如是。今人祭炼，幽魂只得饮食，纵行祭炼，实未尝拜炼度更生之恩。行祭炼者，精神不全，德行未备，又不得造化之妙，一次祭之一次，来十次祭之十次，至只是施之饮食，而不度之超升。至有祭之不诚者，深误其望，愁哭於幽阴中，彼不得超度者，我无道德也。他祭炼法，虽未尽善，苟其至诚，确乎不可拔，亦可以召近处数十游魂故享，终不能破地狱，召有拘系之罪魂，仅得食以充一时饱，随即饥渴，仍留滞於幽阴间，终不得超化。以无水火炼度之妙，莫得升南宫受更生之恩。或无火铃透泥丸，送之上升，亦无生天之理。舍此法之外，只曰祭鬼，非曰炼度，所以祭炼，必用水火炼度。
　　其祭炼，摄召鬼神，有仅召十里内幽冥者，推而广之，或数十里，或百里，或千里，或万里。譬如主一乡者，不能治一县，治一县者，不能治一州，治一州者，不能治一道，治一道者，不能治天下。阳问以职守为界限，迁转则地位愈高。阴间以发心为境界，勇猛则道大弥保。道力浅者，我虽召之，而彼竟不可来。道力探者，则无所不至，无所不拔，奇哉。以彼心大狭劣，则终沦为饿鬼。若我心不广大，则不能阐造化，广大则十方俱摄，平等则冥阳不殊，非普大慈大悲无遮无碍之心者，不足言大祭炼也。唯功之高者，始可主行。故曰：高功行祭炼者，宜览此，留心焉，则幽魂无滞迹矣。予实有望於后人，发大道心者。
　　凡欲行此祭炼，更不问受箓不受箓，皆可行。或谓必有法职，乃可行祭炼法，则至谬论。初欲行持时，具奏太一慈尊，申太极葛仙公外。至於祭炼，则先一日，只用牒本府城隍主者，传诚递奏，转达慈尊，乞颁旨下一切冥司照应，不须更用奏申文状。今人或泥以为必欲处处冥司，皆当申牒，甚不知太一天尊为拔济幽冥之主，奉勑颁行，无不奉命，何待叨叨。又况一念精专，洞达十方，速於风霆，无不感应。如董君刊本，又有摄召符，又奏昊天北极等处，酆都三茅等处，皆有申状，不亦多事。他法得师传授，又为之奏申，盖有得所传，而未尝奏申者。祭炼法，自奏自申，皆可行，予昔则未尝奏申也。譬如，今之设狱者，不必白於官，但语守门者，竟入极施诸罪囚，皆无禁。或用功德牒、戒牒给付幽魂，今皆不周。当祭炼之时，已亡之祖宗、父母，率皆先至，已托化者，则不复来。初行祭，炼七祖幽魂，皆先受度而更生，是诚孝子慈孙荐度祖宗父母之大津梁。有志於道者，可不力行之乎？久行祭炼，自己现世延寿获福，他日当为南宫真仙，其功行高者，又不止於此。虽然断断不可恃祭炼以为功德，或生此心反获罪戾。今法作用，诵咒洒水，宣宝箓等事，一一并是默坐静定，良久作用，行持先暗记得先后本末熟了，方可入定作用，庶不劳更寻本，看初行之时，当有次第，务要精专，似觉繁难，久行之后，不泥作用，自然纯熟，悉就条理。今人只爱虚花，不肯务作实行，必集众为之举和，法事从事声音，始为功德，诚大可惜。胡为不理会内事，不喜斋法，惟逐科仪流弊，徒以美观悦人，竟忘其本，愈趋愈下，人反喜之。吾今纯以内事的当用功处，尽命倾心化人，无华艳以悦世，必弃予说，而不行后世，岂无扬子云耶？若论大斋醮，虽有科目之不同，其实则敷演而为之，然作用工夫，恐不如是精密微妙也。
　　昔有人一生，专行祭炼，颇有感应，更不肯行别法治鬼神。或劝之，其人云：不可教我发杀心坏鬼神，损我一片慈悲祭炼心。其言颇妙，鬼神可怜有慈悲心者，尚不忍见之，况治之乎。行法者，毕竟与鬼神作对，若作对必有恶心，天地之大德，曰生上帝好生之本心也。使其能全精全神於一己，有大德大功於万物。傥发一语，尽足以化鬼神，召晴雨，何待行持诸法哉？正如至治之世，以道化人，未尝以法治人也。终身独行祭炼者，生生之意，溥於无穷，既无杀心，孰能间之，一心既深，万类悉度天地鬼神其与我化而为一矣。若能持此大慈悲心，加之以行我祭炼内法，可谓上品祭炼也。
　　戴君祭炼附录云：元始悬一宝珠，大如黍米，十方圣众，从珠口入，维摩居士香积厨中，一盂净饭，佛天菩萨皆得饱满，知此可以悟祭鬼变食之说，一念可以摄众魂，一粒可以饱众欲，不过善推其所为而已。达人大观，乌可自狭宝箓之数，盘言若干，非谓若干之箓，可度若干之魂，一念广大，则太上恩光无往不烛，三涂六道，皆可超度，亦犹赦恩所及州县罪囚，例皆疏释，非曰一人有一赦也。苟执方拘隅，而不明通变之宜，恐上下四方之宇，往古来今之宙，滞而未化者，不知其几，以箓计之如之何？其可尽一念广大则吾仁有不可胜穷之用，达者不可以限量论之，其说极有理。又云：丹阳符，本名黄炁阳精洞明灵符，出道藏上清部宙字函青紫要书金根众经上卷，本为修真之士，炼形濯质后，仙公以祭鬼，大道一炁混成，初无散形。今取藏本为正。三符印中，九龙符命出青玄法；太一慈尊主之破地狱符，拔幽魂符，出神霄箓。其符印本无边郭，宝箓上南斗六星，有念度人经诸君涂者，有念南斗星君讳咒涂者，有虚第三星取其火光照耀者。然祭炼本法，不曾有咒涂之说，涂剔皆后代之师设为是秘。殊不知，虚则生，实则死。虚者，离中之象，其方应南，其行应火，南斗以之，当依本法。六星皆虚，不必拘泥念咒涂剔。众魂入炼毕、则皆如婴儿状，随光上升，则皆踏莲花而去。龙虎科潘法师本，亦议论末粹。然皆非入泰定，而祭炼也。余见合皂张君等刊本者六七，如玉阳宫刊本，则萨真人之派。玉阳宝诰，亦有数样，相传既远，殊失秘旨。又有混元祭炼，亦多样。又有飞炼，又有炁炼，亦数样。至於闭炁行炼者，最谬。此内炼法，乃是神炼，大胜於炁炼。清微法中，有紫阳祭炼，玉阳祭炼等法。其丹阳符，变食咒、水火炼度咒、五行炁并诸符，与正一诸本祭炼法，绝不相同。他本祭炼法，或名为祭鬼炼度经，或名经法，皆后人重其名称耳。至於扣访传授，本不知其几一一不同，莫不目之为葛仙公炼度法。或有专主水火作用者，或有不用水火炼度者，或有不用宝箓者，或有不用丹阳符者，或有专主给由子者，或有专主琰摩罗大将者。琰摩罗者，乃释教阎罗王也，其说甚讹。或有专主宝箓者，或有专主黄炁，阳精，或有专主日月作用者，或有专主其他符篆者，或有专主太一天尊者，或有专主南斗者，或有专主其他种种作甩者，或有只用斛科者，或有专主灵书中篇者，或有专主九天生神章者，或有专主救苦经者，更不使作用者。至有谓仙公不用别法、只用丹阳符一道为炼度者，或有专主丹阳符、前后用四五道为沐浴、水炼、火炼、变食等不使别作用者，或只用四十九椀灯斛者，或有作用以脐为生门者，或有急束谷道为闭地根鬼户者，或有用豁落斗者，或有用遁甲八门、移易其生门死户者，或有甩庆云开生门、祥烟塞死户为作用者，或有用生米为祭者，或有存想洞见、悬一宝珠去地五丈、摄幽魂入其中受度者。或有於圆光中现亡者来，举家不问老幼，尽历历见亡者，解锁脱枷，享祭受炼，上升而去。或有用青令符，使斋主自得奇特报应者。以此眩俗为奇，虽耸动观听，亦非至论。余所见祭炼默炼者，亦数家，及宝箓水火炼度等法，甚多甚多，不能尽记忆。有一内炼法，不打坐，不入真定境界，但存炼婴儿，化为元始天尊端坐绛宫中，朗诵度人经，谓之元始天尊亲行炼度。殊不知，乃我之意识诵也，非我元神也，非真元始天尊亲口诵经说法也。如上诸法，皆非默诵，观太无之妙也。我祭炼内法，正文昔月山高君大发所传，此议略乃集四方之议论，加之以考究采摭要紧处，着为此文，以指初学者之路。若曰考辨异同，则非一夫笔舌所可尽述。
　　虽然千枝万叶，未易悉论，当先论其根本所在。诚如柳公权笔谏曰：心正则笔正也。昔唐太宗以所藏良弓问於弓匠，弓匠曰：木心不正，则文理皆邪，文理皆邪，则发矢不直。又闻之大海外极际，近泻水直入地底处，有一山，其山之形势脉络，皆颠倒生。此山产铜，若铸镜则人照之面目，及诸形像，皆颠倒。以其山形，随海水直泻入地底之势而生，故其铜亦感山势颠倒之气而生乃尔。有到爪哇国者，曾见此镜。旧武当山观中，亦有此镜。无情之弓尚如此，无情之镜尚如此，况於有情之人之鬼神乎？行祭炼者，当以此二事为鉴，尝断之曰至诚之极，天地临之不间毫发，岂在物焉。昔有一倅车泊舟於村落无人之境，二更后，忽闻千兵万马之声，竦然惊愕，推蓬潜视之，则月白风清，间然无迹，问之众，皆不闻。正抱疑而坐，又闻空中远远唱云：翊圣已过，玉皇将至。其辞甚明朗，须臾，天乐缥缈迭奏而去。臆度此地必有设大斋醮者，感格所致。翌日，往询之，登岸半里，始有一家，乃一老子，再三询之，谓此地素无上户，亦无斋醮者。又问此地有秀才否？答曰：东去一里路，有一教学先生。乃迤逦前行，寻见草屋，入其篱门，见一香炉烟犹未断，无数石子，六六成列堆於地，及见其人，即是教学先生。所言如前，其母出相待，即自入点茶，及茶出侍立，待茶毕，母辞入再坐，却问：石子何用？答曰：某三十年前，老母病笃，无药医治，见说惟有罗天大醮极有感应，一时许下，即得痊可。后欲偿此愿，入城徧问，颇为人笑。忽得一人，与某言罗天大醮一千二百分，动是数千贯足钱为之。秀才问：做甚么？，闻之悒怏而归，益重忧虑，顿发至诚心愿，以一千二百个石子代还大醮。教导之暇，远山遍寻石子，先每日得三四枚，后石子极难得，石子愈无，寻之愈确。一得石子，凡三四次洗，置净洁处，六六为堆，雨雪之外，日日不废，千余日始全其数，只仗一炉香，拜一千二百拜，还一千二百分罗天大醮，昨夜拜数方毕。始悟玉皇翊圣按临之事，惟鉴石子之醮而已，非鉴石子也，鉴其孝母诚心也。求石子千余日，一片心，果何如？一诚之外，奚用专事拜章表，法事醮仪耶。然则法食不在器之大小，物之多寡，全在我大发慈悲，广大济度幽冥之心，自然道力纯熟，广大解脱而造玄妙，众生解脱，皆广大清净也。昔司马子微正睡熟间，天师闻其脑中童子诵经之声泠泠然，司马子微实未尝知之，以其坐忘纯熟，自己元神自然灵现。祭炼之旨，当以二事为法，则道化不在彼，而在我矣。昔有人问祭炼之旨於宗师，答曰：终身一意办大道，愿阐大慈悲心救度众生，乃可行之。其次，非十年修己持戒，积精炼神，则不可行祭炼。其言旨哉，实以祭炼为重事也。若曰：天上天下，玉京萧台，酆都泉曲等处，皆是因事，以表名寓言，而示法大而天地小，而此身一也，非别有外物也。太上只欲使人人，以彼之天地造化，归我之性命，形神融贯，三才而一之，以反乎至道也。或泥於其所着於其见，则失其本真。吾知太上决不首肯，虽一切天地造化，断断不离我一身之中。然或一意执我之身实为天地造化则又差甚。列子云：诚然，天地万物不相离也，认而有之皆惑也。其言极妙，然其通天地之妙者，直见一心之小，能摄天地之大，摄之义大矣哉。列庄书曰：汝身非汝有，天地之委形也。生非汝有，天地之委和也。性命非汝有，天地之委顺也。下士执於外，中士执於内，上士俱忘其内外，惟天其天而已。此老子外其身，而身存之旨也。老君又曰：以虚为身，以无为心，无身之身，无心之心，可以守神。守神玄通，是谓道同。若如是，亦不辨其孰为天地，孰为造化，孰为水火，孰为彼，孰为我。自然与造化，泯而为一，非与造化泯而为一，则无以度之。亦本无以度之，乃所以度之也。《中庸》曰：声色之於化民末矣，上天之载无声无臭至矣，我於祭炼，亦如是说。
　　鬼神之不得解脱者，只一个滞字，执无而为有。太上之可以济度者，只一个化字，旋有以归无。当祭炼时，不可堕於有无二见之中，亦不可有分别内外彼此心。盍知祭炼者，非大无心，不足以言大祭炼也。鬼神虽受我祭，我以无心之心祭之，鬼神虽受我炼，我以无心之心炼之。至於超度之我，以无心之心超度之，实不知其有无，亦实不知有度有不度，此化之大者也，非小炼度也。使我有心为之，虽祭之炼之度之，彼此终不化，当与鬼神相忘彼此，我亦不知有我之身，我亦不知有鬼, 神之事，但一心尽诚祭炼，去自然鬼神，获不言之大利。正犹天地日月，雨露造化之恩，其大不可报者，以其虽能生成万物，而竟莫知其所以成就之者，知之则人也，非天也。《易》曰：乾不言所利大矣哉，至妙无迹也。
　　然太上化人学道，如教小儿之行，须是逐一步逐一步，渐渐教之。若即令之大步阔行汰未有不仆跌者。以是初学行持之人，与夫祭炼者，必於我身内作用、存想、取炁等事，以为造化。若不如是，则人必执於外、反散我之神炁，乱我之意念，化为外物矣。不假存炼归於自已，则不可及，其反於无为自然之前，物我一致，天人一理焉。知其他救苦经云：念诵无休息，归心不暂停。惟其归心不暂停，自然天堂享大，福，地狱无苦声。你今人救度诸罪人，而不悟归其念於自心，吾不知其将何以救苦也。归心或作归神，其义亦然。关尹子曰：有诵咒者，有事神者，有墨字者，有变指者，皆可以役神御气，变化万物，惟不诚之人，难以自信，而易於信物。故假此以为之，苟知为诚，有不待彼而然者。关尹子之言，深中道理，良以世人。信符咒，信外物，信华饰，部不信自己之天理，宜乎千差万殊，忘本逐末，不肯回头，只一切不着於物，虚室自然生白，即与天上天下，通为一体，始合乎清净自然。夫初学道法之士，难於自信，易於信物，不可以进之以渐，若不借径，焉能归家。渡河须用筏，到岸不须船。此语非独有益於祭炼也。
　　古今诸法，及祭炼法，本无高下，以人之根器不同，而自高下之，又不容不以次第论。更进一步，或设饭水，或不设饭水，不书箓，不作用，一味专主深坐久定，但精心冥冥，依次第默念祭炼前后本文一遍，欸曲容其饮食，受炼受戒，把箓生天，一一造化，皆随心灵现，自然具有饮食，水火炼生，天造化存焉。不必更用一切存想，及吹呵等事。若用之，必动五脏至深之处，损我真炁，反为渗漏之害。更进一步，的有持久大心，德行纯，精神足，独妙於真定者，自悟大道，虚无离种种，边视之不见，听之不闻，其中具有真身太一天尊存焉。断断不可，以世间音声笑貌求之，作有太一天尊之见则谬，作无太一天尊之见则又大谬。惟当力游至深至玄之天，以此一念，尽发大誓愿，大济度众生之心，摄之还源，勿视勿听，勿思勿想，离有离无，去彼去此。惟於太空，洞无声无色之中，微微缓缓，深深冥冥，以无意之意，密密曰愿，颁大赦十方极探地狱，普召五道幽魂，受自然沐浴甘露，天膳法水，水火炼度，九真妙戒，宝线生天，只四十字祭炼已毕。盖於冥冥之中，运此极微之忱，无不一一充斥，尽应於十方之外，一一造化，一一境界，有不期然而自然者，又何必泥於存想作用，一切境界，以幻我自然静定之天。此法可谓，一滴真金，渊源至化，彻上彻下，真心溥徧。谓之太一天尊之造化，固不可谓之自己之造化，亦不可其实，皆大道自然之运化也，於我乎何有哉？决不可执着为有，亦不可执着为无，亦不可执着深定为大，奇特非抱大德行之人，有至深至深之定力，又非素发大真诚，愿度一切众生之心者，决不可苟简示为文具为之。或有毫发之差，一则反误幽冥，二则反招恶报，必有超诣之士，当识此法为至妙。自非深有契悟於至道，了了历历，心下信得大无疑，夫岂易为之。不必存上想下，自然存上想下也。不必升上降下，而自然升上降下也。以无为而为作用也，以自然而为作用也。存之於目，不若存之於心，存之於心，不若存之於理，存之於理，不若存之於无，所存孰知。夫无所存而存者，其至矣。乎过此已往，欲以祭炼为祭炼，竟不可得，是真祭炼也。若以我祭炼法，合始终精粗而论之，则先之未至於定也。必假注想以存心，终之既泯於定也。须当忘想以为心想者，伪也；定者，亦伪也。及其至也，纯是真心溥此至化，岂有他哉。但纯是真心溥此至化八字，却非世人寻常之所谓纯是真心溥此至化也。当深究之，当深究之。散之於事则曰法，泯之於天则曰道，以法济之也小，以道化之也大。役於众，则游乎纷华之场，人为祭炼也泯於一，则归于造化之根。天然祭炼也，宁不胜於人为祭炼乎？定观经云：定心之上，豁然无覆。定心之下，空然无基。如是则驳服於大道之域，耳目忘於声色，身忘於物，心亦忘於道，竟於此处以无为自然，而为祭炼，大哉，天然祭炼也。救苦经云：自然有别体，本在空洞中。空洞迹非迹，徧体皆虚空。则何处不是救苦天尊，此救苦天尊之所以救苦也。惟恐中下根之士，不信之，不悟之，不能脱去人为夙习，而清净之深，留心於祭炼者，於斯二者当择焉。有真得道之士，越格为之，又不在此论。地位未到，却不可轻心苟简，非独有误於幽冥，自己获罪亦不小。今浅深并陈，又在人自度见识力量而为之，其庶几乎。祭之非易也，炼之又非易也，度之又更非易也。非有诚心者，彼则不得祭也。非有玄妙者，彼则不得炼也。非有了彻性命全备德行者，彼则不得度也。有志於道者，必更为我反覆深思之。然太上无言，其次有言，道本无说也，昔皆不得已而有说也。於有说中，故知此法简径，一切虚文，毫发悉去，莫信人妄有增益，为某处尚欠妙作甩，其处尚欠某咒语，抑此良法，实逞私说，以为卖法之地。得此内炼法、诚为善本，今尽倾所传所学，缮录於前，曰：太极祭炼丙法。不敢隐昧毫发，一或欺天地，误后人，误鬼神，永失人身，永沉地狱。如不误后人，不误鬼神，愿他日此法流通，当使一切众生，皆获超度。此内炼法，普度幽苦，功德无边，非言可纪，其间妙处，难以意言，非深定者？不足以至之。如不永断妻妾念者，决不可入定，纵能入定，断断落於魔道，可．畏可畏，勿言不说。
　　或发道心於三元八节，普受状度有姓名亡魂，欲设坛场威仪者，自使有道心人，摄行科仪法事。我则别辟一静室，竟不干涉一毫醮事，只独自於静室打坐，愈久愈静愈妙，密行内炼祭炼，一如上法，则内有实效，外可美观。昔多有宗师建大黄箓，亦如此行。若必欲好看者，此法亦两得之。
　　或曰：此祭炼法，脱去皮毛，尽沥肝胆，若非坚苦之士，若无精极之忱，恐未易臻此域。但我不当不大剖吾心，而尽言也。有欲行此祭炼法者，当发重誓，立大心，超於今之所谓黄箓大醮百千万倍之上始可。若作泛然寻常祭炼看，则负我。负我勿谓不费一钱，岂可作大功德。若然者，非吾祭炼法，侣既无血滴滴地，一片真心焉，足以知吾祭炼内法之原旨乎。然子实自喜予此法，不劳乎众，而独运造化於深玄之中，彻上彻下，与天地同流奇哉。予迩年，盟於灵台，誓於化人度众生缅怀旧习给绎其说重复论之苦苦劝人而犹未信予后世失不能急#1情於示化也。或者谓我此文，须析门立论，则观者可以类求。但其间前，或扬此事后，或抑此意，或交互错综言之，始终似有相及处。殊不知，分而论之，其意短，合而观之，其意长，若析门立论，则翻为死法。
　　昔葛仙公於若耶山中，精思静处，一旦感天上郁罗翘，真定光光妙音，三真人从空乘凤举而下，授仙公以法轮经，且大赞欢开阐仙公济度幽真之心。今天台山桐柏观侧，有法轮观，正仙公祭炼古边。观有碑，未之见，以精思静处，而深造自已真定之光，於其光中宣自己之妙音，获见郁罗翘之三师，此正仙公精思所得之妙。古神仙，以精思而得道者，多矣。不独汉天师刘根帛和伯山甫介，象左慈、葛仙公、吴筠也。大洞经、定观经、关尹子皆论精思，自古学道行法主醮，咸务精思，曰：精其思，尽一心，穷研至道，以念入念，凝神入神之谓，精思其入道之要欤。昔葛稚川着族祖葛玄传，所纪甚多，却不载祭炼感应事，谓其后八月十三日大风作，失玄所在。或又有天诏作三月三日寅时上升，皆与今祭炼所载本末事迹不同。或云：有大威鬼王稽首长跪，谓仙公度鬼八十万数，皆得受生，三年之后，位证大仙，后仙公上升，留祭鬼经於冲虚靖坛。今竟莫考。其文如仙公辍餐祭鬼之说，后人未至於仙公地位，岂可便学仙公，如此草率。仙公讳玄，字孝先。仙公乃上天官位作仙翁，非予幼尝闻：昔有神仙，雪中至丐者家，见丐者冻欲僵死，神仙悯之，曰：吾呵炁为春，俾汝暖。随觉盈室蔼如深春。丐者，颜红如醉，身暖如春，迩近林木，忽开数花，此神仙之为神仙以神仙精神充盈与道冥一故如是。即仙公以大造化之赜，普为祭炼之大恩也。后世不论根本，而悦枝叶，非仙公之流，葛仙公以祭炼而升仙，予恨不化得举世人皆为葛仙公，而人不肯为葛仙公惜哉。后之学道者，望以仙公之心，庶几无负於我祭炼内法焉。此祭炼说，在胸中久矣，集而成《祭炼议略》，则庚午岁也。
　　从道家者学仙公炼度，从佛家者学阿难施食，一有肯心，不必问其从释从道也，均之为济度幽冥也。惟因其所好而入焉，则其自信也，必笃其用心也，必专庶可望，其继久始则积功，终则成道也。予始於儒，中於道，终於释，又着《释氏施食心法》，施食布施支说，几二万言。惟好事者，参错详观之，其於能始终深心力行此祭炼内法者，愿护是人永无灾难，愿学神仙者，速成神仙，一一终当超之於至道也。独恨予善行不逮於常人，空言无补於众生。若我说或谬，愿鬼神早灭此书，勿误后人。越六载，所南郑思肖书。
　　心吾马行之年二十一，得予祭炼内法，并以《祭炼议略》授之，乃盟之曰：人身难得，众生可怜，心心相授，灯灯相传，志吾之行，盟吾之天，愿天下四方，一一尽化为仙公而登仙。吾其深有望於后之来者焉，行之毋忽，厥守唯专。丙子九月二十一日，正予三十六岁前，辛丑初度之辰也。所南隐者书。
　　沈之我，年十八，知好道，颇愿得我祭炼内法，且请其要，遂出此以示之。未有太极前有一句子，乃太一慈尊，太极仙公之祖，若解俯头仰面，亲见一回，不妨於不祭炼处，荡荡流通祭炼，去其或未然，普请一看祭炼注脚。所南隐者书。
　　道之所以为道者，与天地万物游於不可致诘之天。盖未尝有离乎道者，不以道利天下者抑末矣。道家祭炼，实济幽冥之捷径，或执泥存想作用不终归於清净自然，乃凡俗之见解耳。非所以为大祭炼，非我所南先生本心也。其始则以法参之，其终则以道一之，是善於化人者也。所南以儒而游於释老间，识见颇洒落，议论有根据，亦由乃翁菊山先生素有以成就之，故如是。菊山先生讳起，字叔起，淳佑道学君子，辛卯中秋岩天商中一书，愚俯怀大劫之茫茫，深念群生之幽幽。昔为转所转，不解转无所转，是以誓行祭炼也。曩得所南郑先生祭炼内法，遂以议略求先生一一亲释其详。先生乃俯首曲为之增订，实非先生本意也。既得其法，始於飞神谒帝，中於炼神度鬼，终於返照还源，森森乎，茫茫乎，如游於六合之外。喜而告於先生，而先生乃曰：予昔述祭炼书，实不得已，特为初机，姑诱进道。今汝之有妙可以为妙者，伪也，想也，术也，俱幻也，非道也，何足妙哉。夫大道无为，无所妙而为妙，奚假有为而为之？今汝有为也，非无为也，苟能槟耳目於视听，绝情想於升沉，破色空於有无，超生死於去来。何者为道？何者为法？何者为术？何者为想？我且无有，况於彼哉。惟其上不见天，下不见地，内不见我，外不见物，则所谓真我者，霈然廓然，周流无穷，孰是孰非是？虽天地鬼神莫能去之。夫如是曰儒而儒，曰释而释，曰道而道，曰世间法而世间法，曰出世法而出世法，何所往而不由之，异而不异，同而不同，随其所行，莫知其然而然。奚独祭炼若此？汝宜於无所可进处，而力进此道，当裂破言语，情识窠臼，始可谓之真祭炼也，非世之所谓祭炼也。众生鬼神受如是施奇哉。愚虽不敏，请事斯语，愿化同志者，相与行之，断断不误人，不误鬼神，故誓为先生流行此书，溥之於十方，三世六趣四生，众生世界。若以法视祭炼者，奚足以语是哉。敢以亲闻於先生者，并书之。门人沈之我敬书，时至元辛卯岁。
　　太极祭炼内法议略卷下竟
　　#1『急』字底本不清，疑是。
　　
