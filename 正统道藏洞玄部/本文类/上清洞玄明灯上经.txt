上清洞玄明灯上经
　　经名：上清洞玄明灯上经。撰人不详，约出於南北朝或隋唐。言燃灯礼诵法。一卷。底本出处：《正统道藏》洞玄部本文类。
　　上清洞玄明灯上经
　　夫太微通妙，朗彻遐幽，续太阳之玄光，演明灯之宝章，始於自然，禀日月之华精，皦景微冥，散晖朗空，无天不普，无幽不照，无界不玄，自非玄挺符会，七世积功，斯文不可而窥也。兆遇之者，宝而勖焉。
　　夫受此经，赍明金青玉之誓，於绝崖而授之焉。若阙信盟，又无殊行，悠悠之徒，勿妄宣示。必欲受之者，皆先告斋，惟许虚灵瑞感，然后传之尔。
　　太极高玄真人，登九霄琼台，稽首窗轩之下，请问紫宸丈人，开蒙悟慧，肘步膝趋，时移晷刻，然后告之曰：所谘妙焉。今以焕七玄以决善恶，演礼诵之宝章，相告经旨。寻峻天科严烈，寔长静霞，举之梯级，常盖以玄云，卫以飞龙，天兵羽骑，昼夜无休。凡饰以瑠璃珠玉，光瑛焕赫，自非上真，不能眄此宫墙矣。夫研味虚玄，咀嚼飞根，披讲宝章，莫如斋谢。斋谢莫若上清洞玄，烧香然灯礼诵也。然灯法，间相去一丈五尺，以十灯着竿上，口宣其旨焉。众灯之玄纲，千灯罗列如威仪，多少意诚也。夫明灯上象星辰，次曜七祖，迹妙难宣，修之三年，白日升天。
　　礼灯之法，先向东，次向西，次向南，次向北，因仰天心存，而礼之中央，依真文之诵也。
　　同斋者唱赞，其后案严香火，於前云趣，勿使烟绝。斯法广被，拔脱幽夜之苦，赦生死之灾。虔向之子，仰信之夫，家横染考，疾欲建斋，以自拔脱者，当献以名香清油，斤两斗斛随意所奉，精修励行。堕者当以主人所赍香油，充纠罚之费，以补阙愆。兆辈修道，日迩望速而应迟，便谓道辽虚诞，命也如何，兆既不能超边绝巅，焉得七祖降福。退不能於家延同志斋讲，常飞轮骤竞，以酒声自娱，上违玄教，中堕祖弥，宰三牲以笃孝，哀乎痛哉，令我心酸。至於福消祸淫，便咎神明方位，祈祷冥漠，可谓临渴而凿井，奚所复逮哉。死婴苦痛，殃流后代，至於子孙馁病，皆坐今世不行功善，委化任念，恣怀肆毒所招矣。愚桀之夫，闻慈戒若融风之唳天，雉鹅之飞呜，犬而笑，良可哀乎，施之不信也。
　　兆欲延年长存，消灾救疾，修盛德，要至真，释七玄，宜知上清善贤施恶之报应大戒，兼之礼诵，然后灾祸可排，景汉可升也。
　　礼灯之法，政都礼咒而己，特欲苦厉拔标，所不禁也。
　　太极真人曰：若礼灯王及行灯，其颂如左：
　　太哉七宝宫，自然生莲华，炜烨开夜光，倏欻登太霞，
　　仰观玄真阙，云楼郁嵯峨，流焕曜玄空，催兵征万魔，
　　拔苦罗难中，积劫方婴牙，斋讲度七祖，积福润兆家。
　　太妙出神晖，无形寂无影，边荡无界外，豁然普济往，
　　举度七玄苦，寥寥睹长静，拔度五难滞，应感乘云上，
　　明灯彻十方，冥漆无不朗。赫赫玄真堂，煌煌映十方，
　　寥豁沈塞开，洞释众难身，七祖三涂解，无复忧恼患，
　　绿盖映十方，飞举披云波，神灯蔼九冥，烛朗摄山阿，
　　梵身六会宫，世世为仙家，虚烟咸宿缘，福降消万魔，
　　苦魂应感散，冰离於流沙。积祸不知已，岂是一日愆，
　　七祖受此殃，长在河海间，上真念是苦，虚心九重门，
　　稽首礼玄灯，度名东华宫。
　　右礼王竟，便行灯颂十九首，如左：
　　千真朝琼阙，朗彻洞虚空，仰存无为尊，飞霞戏云间，
　　清静无滞难，身生七宝光。我为海船师，故能释三罗，
　　夜光通幽谷，苦身洗荡开，虚烟散八极，朗照入太微，
　　礼诵无上教，福庆真巍巍。飘飘结落通，寂寂满八丘，
　　三秦生云影，虚无双太元，洞观极十方，逍遥散苦躯。
　　飞轮蔼太空，无形亦无迹，纵洛任飞轮，萧萧超界外，
　　被褐咏夜光，诸天悉胜太。罪福不由他，量自由尔身，
　　积功若不早，晨夜建福田，归命无为道，终当见正真。
　　焕烂明光晖，朗彻无隐探，赫耀绝冥外，福降积福迁，
　　庠序观十方，普济一切人。严我玄真辔，携手擎玉符，
　　明灯扣琼锺，应响已得无，一日见三达，释我积世忧。
　　迁延七宝官，回轮曲岳阿，息驾绿盖房，岂知年岁多，
　　漱吸金液精，万劫方婴册，下看荣竞中，不解可奈何。
　　玄晖映曲谷，豁朗彻渊泉，畅映流郁交，缠绕盈酆山，
　　七祖反胎生，长安五色宫。蓊蔼亭空曜，郁勃入太清，
　　天狩左右使，回轮归南倾，怳惚九载外，暂超石启灵，
　　七祖获胎仙，南宫更受生。飞轮蔼空洞，眄观千百仞，
　　理悟齐一挥，聚烟吸然散，身轻体无为，四朗应景焕，
　　地狱三恶道，悉得脱笼绊。啸歌九玄台，崇岭凝凄凄，
　　心理六觉畅，自弃尘浊缘，流霞耀金室，虚堂散玄晖，
　　积感致灵降，形单道亦分，倏欻眄万劫，岂觉周亿椿。
　　秀圃蔚神阶，朱琼纬琳流，风鼓空同玉，栖翳虚凤呜，
　　紫烟缠曲宇，丹晖绕绿軿。飞旗郁玄盖，羽节耀紫清，
　　澄景九霄际，遨游戏凤城，顾看荣竞子，一乐同朝生。
　　腾辔控玄晖，晏景洞野外，流浪寻灵人，合形庆霄际，
　　手披朱玉户，朗若神冲泰。金阙郁嵯峨，清影无尘秽，
　　解旌玄阆台，适我良愿会，脱徙三涂难，保炼固年迈。
　　智慧起本无，朗朗超十方，结空峙玄霄，诸天挹流芳，
　　其妙难思议，虚感真寔通，有有无不有，无无无不容。
　　智慧常观身，学道之所先，眇眇入玄肆，自然录我神，
　　天尊常拥护，魔王为保言，晃晃金刚躯，超超太上仙。
　　智慧生戒根，真道戒为主，三宝由是兴，高圣所崇授，
　　泛此不死舟，倏欻济大有，当此说戒时，诸仙来稽首。
　　太微天帝受戒时颂
　　夫见然灯，皆当诵此文，不但受戒时然灯也。叩齿微为之，勿令他闻声，凡口齿悉耳。
　　太上散十方，华灯通精诚，诸天皆赫然，诸地悉朗明，
　　我身亦光彻，五藏生华荣，炎景照太无，遐想繁玉清。
　　丹精奇太无，玄阳空中响，含形灭苦根，幽妙至真想，
　　垂华不现宝，因缘不光象，我身亦如之，乘化托流景。
　　夜光表阳丹，迢迢照灵室，诸天普光显，诸阴即已灭，
　　我神亦聪明，常玩智与慧，逍遥适道运，迁谢任天势，
　　举形蹑空洞，夜烛焕流萃。
　　太微天帝曰：徒然灯而不知诵此，六天大魔府不过人死命，八方诸天亦不遣玉童玉女，飞天神人不降於子矣，十方三界不度兆名於东华南宫，不受子七祖父母化生之道。
　　施食众生咒
　　勤修大道法，精诚感太冥，真降魔魅散，众妖皆灭形，
　　七祖度南宫、兆身升上清，既福无不普，法食施众生。
　　上清洞玄明灯上经竟
　　
