洞玄灵宝丹水飞术运度小劫妙经
　　经名：洞玄灵宝丹水飞术运度小劫妙经。撰人不祥，约出於南北朝。灵宝经目着录未出。一卷。底本出处：《正统道藏》洞玄部本文类。
　　洞玄灵宝丹水飞术运度小劫妙经
　　太上大道君曰：元始天尊言，景光并国大天下劫运尽，其景无盖，其光无底，不可安止。日月不能照，列辰不能纪，无上无下，不可依逮，其数难穷。
　　道言：无上无下，弥纶运会，轻至於历无，沦入於空玄。二者同号，思议辽寂，回而复同，竟而玄圆，上钟於绝顶，下入於微尘，左达於苍浩，右通於万川。大罗盖列，斗绝接冥，玄都元君，灵运旋隐，巨岳岩谷，翻然尽并。六度既修，梵行双处，登诸天关，天迹辽豁，虚无湛根。小运流周，运度开元，诸天轮转，炎度会期，诸地应数，亦俱轻翻，天高无极乎洞原。天以骞树，正为网纪，地以人鸟，住乎炎烟，小劫运来，上造高天，从天运度，不绝幽门。於是众灵记注，名曰天地数交，小劫已交也。元始天尊度此轮转已交之数，凡三十六万劫时，行名为小天风度，小劫交也。大天者，有三千九百六十天，包於十方诸小天。其天各治真人，各有十方真人，三百年一过，旋行此骞树及人鸟山，竟名日小天运度交小劫周也。真人从今天中出之於大天。大天有三千九百六十天大劫，景光真人礼行此天毕，名为小劫运度周也。
　　元始与景光真人言：天有百亿大天，地有百亿洞天。一天三十六万劫，年行同尽，名为小天。其天有大洞乡真人。小劫运度周时，还其立，罡宿五斗七籍□□始成，日月朗明，天元新治。其时玄度出化，经道流应，有太灵紫元夫人从灵耀天中出，从女飞天人十许人，远寻玄度。尔时正在五岳，镇此炎烟，清荡灾祸，止伏诸凶。天人见玄度，应於十绝虚空中作礼。
　　夫人言：往昔上古劫运未交时，天尊太真已见，玄降其辞，演上古灵宝经部属卷数，藏之於大洞玄乡中。有仙骨者，见其经文。后有太极真人，未得道之时，常居世问，游山采药。年七岁，游行至九十岁，不杀众生，常修世间诸经，老君道德众经为业，通微内究。神真普足，游行所至，不问幽山深谷，林森岩岨，绝涧之地。后於武人山洞中见元君，得道之迹遗，八素交带真文妙经，《太上洞玄灵宝小劫运数妙经》。学者自当授子，令和天地运数，交会百亿数尽，玄度复降，恐大数欲至，何可过哉，小劫见也。
　　元始与玄度真人言：数随百六，生於末运，其时有仙骨之夫，吾自教之度身之法。学者当以常求过炎灾，度烟厄者，当学三洞妙经，置立灵宝斋法。若在人问者，当立高座宝盖，华灯香机，朝礼一日六时，日中一食。若远弃世务，在山林幽谷，斋法独立之道者，长斋唯咽气吞丹，常以立坐，左手回北极星。言：某甲月吉时良，坚立福田，愿北极太上度某甲形。闭气三呼，六时行此，自得道真。天运小劫交时，玄度真人以此秘文九符度之。
　　元始言：九符者，九章也。应太上九策文，受灵宝佩此九符水文，是洞玄灵章文也。诵咏经时佩身。丹书素箓回符，给囊请带之，以去小劫交，秘之也。
　　元始天尊演太上洞章符九章
　　演太上洞章符第一
　　演太上玄章符第二
　　演太上灵章符第三
　　演太上宝章符第四
　　演太上玉章符第五
　　演太上九章金音符第六
　　演太上玉音三十九章符第七
　　演太上生神章符第八
　　演太上九沦化隐章符第九
　　秘符文者，
　　太上洞玄隐策者也。学者佩之於身，常咏此九章音，真道自降。
　　元始天尊言：三素者，紫素、黄素、白素是也。今各为太上洞玄灵一真人，三素合为三真人，恒统领今治也。
　　经言：灵宝法师建斋法服，法裙以黄布为裙，内着泥丸缯。泥丸缯其法上着青横幅为帔，黄绢为巾。寒夏不改易道，常以此为法衣，常有神男玉女卫之。
　　经言：法服者，若山林幽隐，建立斋法，其裙褐巾被等皆以鹿皮制之。
　　然不得与世人同斋，若在世学者当按经言，不得服山学法衣游出人间，人间衣不得入山林。且亦违经犯戒，诸天大真观看威仪失法，为魔王所笑，正神不感，玄真不临。前上古之时，太妙天真人未得道之时，奉修灵宝法，不按仪注，以山学法衣游出人间，真道垂成，於此为一国王家斋，遂为此法衣犯戒败真道，后作五岳真人，今故在世间。天地小劫数尽，此真人得一登劫仞，从此真秘戒败天地九过，度小运讫十，其运欲周，真人方且游行灵岳，未得上登十绝，从此法衣不按仪科所为也。学士慎哉。天运小度若讫十者，此真人还得为十方数中真人隐也。
　　经言：又有一法师修学洞玄斋法，故未绝迹，在世供养宝经，治戒修道业，已积时矣。误着世间法衣入山，遂不得道也。其时复有三玉女，衣九蕀绣被，紫丝为带，头作三环角结，上着兰生绣巾，足着交龙九文之履，手把运度灵幡，烧丹合九色和香。游戏笑言：天运欲尽，谁解之哉。於此有一上古仙人，见此玉女，如非常人，因顿首作礼，玉女初不看视，谓言：君是上古贤君，何忽礼乎。玉女因起，彷徨不安，又有二玉女复来，手各持一卷妙经，言曰：紫微夫人使我持此八条，出自天中，不与世人相接。经文秘，不出於此。
　　景光真人论数天地大小劫毕，恐其后无复种民，因造作小劫运度，谓契已可过为真者，修学秘之。八节日投玉简用也。
　　景光真人造种民超劫颂
　　旋行过已周，礼涉无为空。上至灵云宿，下入渊微宫。宅圆方平上，思惟宝室乡。度数不乃多，天运素言远。时茂元成官，八极常往反。三者同一契，礼化来何晚。六合来往至，世祚长高大。金马光精盛，其言将运泰。谁迹智慧涂，念思元中外。网纪一时尽，百六数交会。周流三素见，天帝之所尊。过去不成种，天地运将翻。何缘得过之，仰念灵宝言。感应可度灾，握节咏玉篇。
　　景光真人时在运度之际，告此颂已，方召风伯诸天小天天真来会，运期数尽，更造立诸小天。真人今分形，作十天大天尊，游观五浊灵宝十极真人，今正教化经法得真者，当作此十方真人。其文今虽未得，白日飞腾，见法后转轮，往作小天真人也。
　　元始天尊言：小劫者，真人三圆竟天，天数交地，地数普会，名为小劫运度者也。其时诸天日月星宿皆自灭绝，诸地梁纲无有根宗。尔时三景真君化度众小圣未得真者，特恐今运周也。言昔往有玄度一人，本从九潜空微中生，自然而化，光泽颜如少童，持八部太上元洞清静灵宝二素真经，八部下登告五岳，镇往灾生祸，至安定炎烟乾坤演坐八卦建录，授与太极真人者也。开三贤游戏观者，运度所以过尔。一玉女持一卷镇炎泣川小劫玉字，言授晨乡天人夏禹者也。可为众天教大灾之时，以往过也。上古仙人今作太极，主得仙者记名迹也。
　　经言：真人从无尧之前，受重罗天玉女镇炎注烟小劫妙经，於今沦教度身之法。其经也：
　　流周回，纲纪灭，山海藏，威神至。去复来，日月食，魁＠化，今已至。
　　元始天尊言：太玄有六戊，辽清荡作，应轮转无极，教观虚遐，登高上，峻嶒无崖，十绝无立，浩浩空＠，冥劫移度，五星不备，宿倒罡翻，运周数终，日月无光，阳泽不和，时应失气，乾坤漏泄，五岳沦没，福地泛冈，得过阴凉，汇合为曩者也。三界飞行，其时人民都悉无余，诸天大真於此炼过骨合道者，记名黄素，如是度数尽空洞，洞合为空而立大乡，向於十绝无崖也。北极过去未来大数，并於大数，入於征空，数空造虚，其号难穷。
　　大罗真人言：道可言道，非可常论。记言为名，亦可非名，可谓隐乎。处下三者归於虚，大者入辽豁，细者达无幽，潜行空乡内，炜烨峒宫裹，四渎为洞门，曩宅是炼仙之大乡也。
　　元始太极真人、玄度真人，於小劫洞门演出运尽之道，以记洞之乡山，山有洞天，洞天有四门，是大洞门也，至此门，学自得过也。
　　太上大道君曰：元始天尊言，大小劫运尽，期度将至，道君故自言生名异流，种类相乘，高者居其上，下者还其底。大者反归止，一元为其圆，小者定入於细，元在内中。分形而生，或处高下，或入大小中生，或根立而生，或胎妊怀而生，或朔复而生，或变化自然而生，或在虚无无气而生。初不见形影，沦幽而生，诸如此类，各有福应，并从变化，皆随本由。其数尽，未若有福应多者，其度不绝，随类始生，若立根生者，益其光好。与树七宝之箓生在灵宝国七宝林中，众仙大圣时往观照，大小劫尽，周而更化，得为人道中。修学文旨，自见众真，灵宝光耀，普悬十人。若是胎化者，前生福重，得生胎中，有形有体，魂魄结神，自然上皇之辞。元始天尊、高上老君，於玄都上乡玉京少室，演出太上洞玄灵宝三十六部妙宝上经。其时高上老君以有元虚之算寿，无极之数。未至上皇，世运轮转，祚禄欲交，郁仪代谢，结璘旋行，高升劫仞，星辰分破，列宿更始，五岳变化，易更方镇，四渎荡除，海成山岳，水成巨石，蝖飞蠢动一切众生，成而倏忽度如三十二万种民。元始老君演出五千文道德上下中经，三洞真文、众要妙经，教化后学。其辞曰：
　　白石公，空姓也。於人鸟山，奉受学法四十万言。因停此山，建斋立直，菜素中餐，悔念罪福，开度一切，求脱厄世，得见太平。朝礼诸天，拜谒十方。仰谢玄真，罗梵众天，八种音声，烧香然灯，诵咏旋礼，十极念法，思惟次遣浮邪，论讲至妙，积学六百岁，还玄都武人山北室中。复学二百年，太岁甲午五月二十四日，灵宝应见，忽有七宝飞天人十二人，乘飞云之舆，从九玄台下，即号位迎太虚元君，白石空洞真人，飘然飞登，上造九霞，教化众仙，学真仙之术法。至太皇元年九月十日，有龟山王夫人，来受八生元录上经八卷。赤松子其年十月五日受大洞宝章三十六部妙经，三洞真科道德要戒於玄都宝城山中，破金投鱼，蛟龙结钩，登坛尽一宝信为质。用飞云锦百尺、玉札二枚、金龙二口、鱼一双、剑二十四具、白素四十尺、五方明镜以度其文。时罗梵众天八种音声、作三契颂，受学遂得真仙之道，说领劫仞玄洞宫，名日空洞元一君、太光君、老君、太一君所居乡邑，於无崖无渊细微象监魔罗，於大千三洞，本有太素真科，灵衣宝科至妙也。一曰空洞真卫、大洞斋法、素灵赞经为颂，作罗天玄音洞斋法，玉京山经步虚颂，梵天音洞神斋法，八素阴阳经，中夏音大洞斋法，绝迹崖隐，远遁世人，长斋服食，咽元充气，不参世间。非其服食长斋流延，不同为讲。十方上圣天尊观人善恶，名曰高上至真玄妙斋法。建斋独立之道，太虚元君於人乌山奉受太上洞玄梵天威仪罗天大戒，悔谢亿曾祖考七世父母生死罪福轮转胎化之厄，愿得长居无为，烧香燃灯。日中一食，昼夜六时悔谢前后以来玄祖父母，咸得上登天堂，化生十方，与玄都同行。诵咏三洞真文，当尔之时，灵宝真人云光降，十极飞天人神男玉女各十许人，罗梵众音七宝光耀焕烂玉京之中，诵三契罗天颂。十极真人各颂一契，梵天颂飞天人神男玉女共赠诗一篇，太虚元君即下座礼拜天尊，因奉受诗云：章灵妙高真，元君以为胜。太虚元君於玄中答诗一篇，竟奄然不见。众真所向，白石公学得真也。
　　高上真人罗天颂三契
　　一。
　　六度生梵迹，至真出虚玄。空洞向灵霄，仰秀十极宾。形受奇妙相，辽辽造登贤。执节侍营枝，被褐灵宝晨。解散飞云结，耀光照罗天。通身黄金体，颈有七宝圆。足蹑莲华行，旋游十极问。玄都邑玉京，自然赤字文。玉诀非常音，法轮是真言。妙哉高上教，道建五千文。众经归首目，豁落洞玄真。德合超然去，尘俗缅飘因。
　　二。
　　郁郁空洞乡，岧岧天宝台。漻漻众真降，万劫为一期。子抱玉真经，吟咏过三灾。五苦一时迸，七祖化无为。上造紫微官，元箓方宝持。太虚非为远，合炼吐邪疑。躯精浊损次，朝礼高上师。
　　三。
　　玄洞空中去，虚虚豁无向。罗天生洞宅，十圣俱斋景。五岳得安镇，四渎慧受象。重飞普衔无，蠢动无算等。九真还丹录，飞行造玉京。万劫倏忽间，亿载在须顷。超度众根难，流霞登蒙陇。
　　四。
　　道非道，非常道，名非名，非常名。空非空，非常空。玄非玄，非常玄。故知道玄虚空，名自妙也。弥纶至濯，辽豁无穷，上包大罗於无崖，下入无渊於细微，亦象监魔罗於大千，魔罗难察大罗。宝真言高上演教，众真劝化，天灵宝玄经，至妙之秘文，度智三十二万种民，三一荡除，百官开度，演出真文，以化下愚，承奉禁忌，自蒙度脱。苟无其质，亦免地狱之灾。道有五千文，至真妙经，此为一文。大洞三十九章，名为一文。洞玄灵宝真文玉字罗天上经，此是一文。三皇内音，名为一文。龙飞九道，名曰得道之迹。学士熟看五千文、洞玄真文、大洞三十九章。此经从元始以来，秘之金阙，至于上元，经道欲行，扫除清浊，戒人罪福，通悟流俗，至道不远，安在太空。大洞三十九章，本三十九言，高上老君演作三十九篇，以授素黄太虚元君空洞真文。积学一千六百二十四日，众仙归仰，真道遂成。空洞真人瞻观六度，复演出大劫一卷，教化众仙，至经高妙，莫归於本。太真真科、高上科法、太素真科、太虚元君空洞真秘、灵宝玉字、洞玄真文，初生三十九章，玉字所演三十六部妙经，经文渊微，出自道言，诸天真人宗奉赤书，观於梵迹。所以真人曰：学大乘之业，礼拜玉字，洞玄真文，位证高真，上名梵录，十极真仙，展转超证，本为空洞。真人亦为十方真人，佐理十天，梵天名十极真人，至真罗天音是名为道。
　　东方无极世界虚中之虚妙相真人宝光世界开度虚中一切颂一契
　　高岳绝幽岭，中道有妙言。罗天空洞章，飞造登九玄。
　　足蹑云纲行，俯眄上皇真。奉戒升虚无，吟咏灵宝篇。
　　南方无极世界空中之空无上真人灵光世界开度空中一切颂一契
　　虚真是玄真，至道无为尊。元气訅虚寂，龙倒朱凤翻。
　　惟采秀琼芝，奉戒入云门。飞罗戏龙虎，愿结前世绿。
　　西方无极世界玄中之玄太浩真人素光世界开度玄中一切颂一契
　　紫微玄中玄，独立体自然。瑞相七十二，头光五色圆。
　　焕烂照十方，飞云散香烟。叉手向梵天，得见无极篇。
　　北方无极世界无中之无玄录真人玄光世界开度无中一切颂一契
　　灵耀空中向，高妙何为远。玉晨非质器，灾害以旋反。
　　金门五苦经，胎炼永以断。流珠向上宫，亿劫岂云晚。
　　东北方无极世界玄州上乡真人开度玄州上乡无极一切颂一契
　　蔼蔼洞林肃，芬然升太霞。鸣玉服天荫，云气郁嵯峨。
　　赤界众道眉，长生为辟邪。奉啸黄庭箓，得道还度家。
　　东南方无极世界弥劫真人净罗天中开度世界一切颂一契
　　仰观劫仞乡，玉京玄中虚。巍峨赤松子，上造如太霞。
　　游沈过众生，太一乘云舆。少乐高尚法，七祖生天居。
　　西南方无极世界无量真人郁罗世界开度无量一切颂一契
　　耀光出大洞，真神何徘徊。左顾龙衔辔，右眄虎吐威。
　　朱凤交观集，螣蛇登大魁。九宫生八卦，十极游太微。
　　西北方无极世界化生真人波罗光世界开度波罗一切颂一契
　　飞步蹑上官，七元长生道。愿乐一世人，腾身避苦恼。
　　削除百曾罪，徊转造五老。定名玉札篇，咸念长自保。
　　上方无极世界亿亿之劫上皇真人九光灵宝世界开度元中一切颂一契
　　太霞观曾微，绝岳幽中岭。岩选交洞乡，玄州众仙并。
　　游行三周过，更炼易光象。还期十极真，云行登玉京。
　　下方无极世界算数养生真人太一金光世界开度算数一切颂一契
　　归道妙中真，梵天有灵篇。虚无演玉字，用以教后贤。
　　真人不见形，和光气洞尘。玉札奉上皇，愿以赐要文。
　　十篇十方真人造斋用烧香谢文，步虚咏明灯祝灯祝愿，别出众经。
　　太虚元君於是虚皇五年七月七日，下游戏众天，看观善恶，见群精魔鬼，交逸天下，横害良民，强绝人命，太上高远，三清广大，千妖万邪，假作正真。风雨水旱，不应节卦，元君出现於人鸟山，演出《洞玄真文玉诀妙经》，分作三十六卷，威仪法式，安镇五岳，以察天灵。今作十表卦，人鸟山浩洞太乡玄洞室中，玄尊至宝中教，有仙骨之类，当见其文，隐学思惟，奉行其科，世间供养别法，世经所纪三十六部妙经，白石崆峒真人受三十六万言，本有三十六卷，号曰三十六部尊经，有三十六卷，言字无定。经卷首目，出大洞大小劫本业妙经。其中字天音百神内名是也。今出学法所修太虚元君演出中品妙经。
　　太虚元君曰：经道欲见，学者精情感至，十位真人使飞天自授篇目，日更新妙，勤修得真道。
　　飞天人神男玉女颂曰：
　　浩浩清霄藻，渺渺玄元阿。沈纪放自然，妙度九天罗。
　　绝迹空气灵，千劫不为多。精光普朗莹，洞彻照一躯。
　　玉皇高尊降，解脱百曾忧。
　　高上弟子太虚空洞真人颂曰：
　　焕烂无崖迹，旷豁虚寂乡。俯眄紫微台，因缘俗形象。
　　手持洞章文，相与戏玉景。天尊飞登真，释散脱世网。
　　真人曰：道有太上清净元洞真文玉字妙经，太上清净元洞玉诀，罗梵众音妙经，清净飞行九元洞妙经，清净飞行七生化度元洞妙经，清净元洞灵章上经，清净元洞轮转五道真上经，清净元洞玄轮上经，清净元洞三十六垒众音真经，清净元洞凤止妙纪洞真道迹妙经，清净丹水飞术胡语妙经，玉文威仪秘经。
　　大度真人无极丈人，於劫仞乡日演出丹水飞诀法，授与紫微王夫人，夫人作礼奉受。十方真人於此同被极空洞大灵章，天道真文三十六部妙经，梵音目录竟，真人等信受奉行。
　　丹水飞法用药十二种
　　绛陵珠子　口诀是丹砂。
　　白马玄通　口诀是石钟乳。
　　玄微通身　口诀是白石英。
　　紫度炎光　口诀是紫石英。
　　黄丞彻身　口诀是硫黄。
　　玄命益算　口诀是太一禹余。
　　流英月精　口诀是云母粉。
　　青戊还精　口诀是白术。
　　却毒温身　口诀是细辛。
　　枯道冬华　口诀是茯苓。
　　丹侍　口诀是巨胜。
　　延年度命　口诀是黄精。
　　已上各二十四觔。
　　上药十二种，各各自治。梼药必使精好者，去人问长斋一百二十四日。铜臼捣之，草药各五万杵，石药各十万杵。治都成，并合，以铜臼白蜜先和，梼十二万杵，药半成以来，水银十二石着铜釜中，铜盖盖之，白石英调作泥，泥鳌，鳌作两口，屋覆，勿使俗人鸟雀鸡犬见之。薪用栢叶为火，复水银消尽。药成，阴曝百日，开之出着金银玉器中。服之斋，可服十二丸，如巨胜大，即飘然飞登万阶，十方真人众天真人服丹水飞术所得真也。
　　太上老君养生观化十方，观愚戒顽，出妙文授教众天大度真人、罗天法师。玄极太真以文法表显诸天十方灵空，真人以嘉平二十三年九月九日，游劫仞玄都，登观玉景人鸟，奉谒太极，朝礼太度真人。竟，谓问求法下愚，缠绵邪浊，未敢上陈。枯骨含元之始，轮转胎化，误生人道，腐臭骨肉。比蒙灵泽玄降，启拔有心，灵尊高妙，养育群生，普度一切。此参真妙，蝖飞蠢动，咸脱三恶道，灵尊未赐枯骨真文，愿见其旨。因起作礼，经步七天许。时大度真人湛然不应，忽有龟山王夫人从紫霞宫来，从玉女十许人，至劫仞。夫人笑曰：有何请求，真人难之。道有玄真上赞丹水飞术妙经八条，玄录要文正道毕矣。夫人因涂炭叩头，苦请玉女共尔。须臾之间，真人出文，见授此十方真人，亦於此得文。修学今得十方灵宝真人也。
　　洞玄灵宝丹水飞术运度小劫妙经竟
　　
