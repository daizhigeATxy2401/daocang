洞玄灵宝诸天世界造化经
　　经名：洞玄灵宝诸天誉界造化经。撰人不详，约出於南北朝或隋唐。言劫运灾变及济度之法。一卷。底本出处：《正统道藏》 洞玄部本文类。
　　洞玄灵宝诸天世界造化经
　　天尊说经开叙品第一
　　太上天尊居灵鸟山中，与诸天人说十二部经。於是乃分四十万品，弟子书之，故曰妙道。尔时天尊化为居士，而智慧无穷，而告众曰：我学道以来，九十一劫，断求念空，故得无想定通众圣中王。以洞达之照，得见天地败而更成，众生死而复生，无有穷已。如日月围绕昆仑之山，旋照四方。天下周而复始，无止息时。有四千昆仑，四千日月，四千天下；有大海水四千，大龙王宫四千，大金翅鸟王宫四千；大恶道高数万里，大神山高数千里，大神树万种种大地狱。合尔所名，为小劫世界数；是小劫世界千，名为中劫世界数；是中劫世界千，名为三界。大劫世界从彼始成，至后七日并出，悉烧败之，一切荡尽，后复更成，一如往法，无休止时。自然如是，无神为也。亦如众生死而复生，但其寿长远，人不知之。又众生死时，形灭而神移，皆缘其生时所作罪福，至彼五道之处。何谓五道。一者天道，二者人道，三者地狱之道，四者饿鬼之道，五者畜生虫兽之道。若其人生世积德探厚，得入上福，则生天道，长寿好形，安乐无极，还知宿命因缘之事。若其生世得在中福，则生人道，得其富贵之门，无所不足。若其人生世福微罪多，得在下福，则生贫贱之门，凡事下恶，所向无可，或得盲聋喑痖六疾，丑恶奴婢臭处躁秽之身。是上二道，虽有优劣，犹胜是下三涂有生之苦。若其人生世悭贪吝惜，不施饥渴，不济穷急，即生饿鬼之道。当受鬼形，腹如悬鼓，喉中容缕，纵见美馔，不能得食，长受饥饿，形色丑恶，兼有长年，思灭不得。若其人生世奉亲无孝，九族无仁，恶及百姓，群众所忌者，则生地狱之道。受其罪鬼之形，常被考毒，不可胜说。若其人生世好杀害众生，射猎为事，屠割为业，不知修福，但行恶事，即生畜生之道，为彼羊牛猪鹅鸡鸭，受其屠割秤卖之报。如先身所为，谁能见是，唯得道者知之，谓汝未信，故说偈颂：
　　天地谅改换，何等能常存。出生必入死，神随五道缘。
　　敢或有欺诳，地狱相拘连。但当修善业，悔过灭罪根。
　　太上耀灵之符，行之无怠，超凌三界，得离五苦，转轮不灭，位为真人。
　　昆仑山王四天下品第二
　　道言：我在玄化之前，故有太上号，见彼昆仑山王，以金银琉璃水精作之。上高三百三十六万里，下有大海围之，深亦三百三十六万里，广亦三百三十六万里。地深二十亿万里。次下有地，亦深二十亿万里。次下有粟金二十亿万里，次下有刚铁二十亿万里，次下有水深八十亿万里，次下有大风，深厚五百二十亿万里。以是大风持地，使有堕落地浮水上，水浮风上，其下大空，异天地也。昆仑山北以金光照之，其天下名郁单越，地方四十万里，人寿千岁，其发钳色，男女长短同等，无有高下，民悉好善，不复相教作恶者也。凡四天下，是天下最胜三天下也。又昆仑山西，以水精照之，其天下名大唐界，其地如半月之形，广长三十二万里，人寿二百岁。其人长短皆有人间之事，寿夭之年。又昆仑山东天下，以银光照之，名碧落界，地方四十六万里，地正圆，人寿三百岁，或长或短，皆有人间之事，寿夭之年。又此昆仑山南，以琉璃光照之，地方二十八万里，其地名弃贤界。其人或长或短，於人间最苦，不如彼三天下人也。年寿无定，犹有一事胜三天下，及上诸天人者，其人勇猛，求道易也。若能修福，从我道者，径上生天堂，或出三界，得无上道。如其积罪者，死入地狱，俄顷之间，无有定品。又昆仑之山在黄曾天下，太微帝君或居中央，有四天王，各镇四边，各掌一方天下，常以月一日、八日，遣使者下，案行天下，伺察帝王臣民龙鬼，蝖飞蚑行蠕动之类，心念口言，身行善恶。十四日遣真人下，十五日、十八日仙王下，二十三日、二十四日使者复下，二十八日、二十九日仙王下，三十日诸天王下。四下者，日月五星、二十八宿，其中诸天森然俱下，伺察众恶罪犯之者。汝曹当以是日，改心易行，持斋悔过，诵经持戒，唯行善事，能如是者，天官爱护，司命益算，尽其本寿，不遭枉横。至其寿尽，上生天堂，衣食自然，安乐无穷。是言至实而汝未信，故说偈颂：
　　尔观四天下，矜是无秘言。受生若电过，那不修福田。
　　冥冥地狱中，万万亿劫年。天律无原赦，为欲诉何尊。
　　天律乘真，正魔邪神，符腾福至，与道升遐，玄都司契，犯法不赦，急急如律令。
　　日月旋照四天下及天上品第三
　　道言：昆仑山上方三十六万里，其中神圣居之，各有方位。又有日月天子，光明具足，普照天下。唯月城之中，有五风转行，月中有四宫，五夫人，有骞树，上高四千里，所以影见月中，善人见之，其树有实，不可称说。又有七仙精舍，及七宝之山，七宝之树。此等仙人，常修我道，终无横夭损寿也。汝曹若欲生是长寿天中者，当修是下五事。一者慈心不杀，爱存物命。二者贤良不盗，济救穷急。三者用心贞洁，不犯外色。四者奉斋护戒，精进无倦。五者诚信不欺，减酒慎过。行是五事，必得生天。谓汝不信，故说偈颂：
　　时行叵能制，哀哉生世促。如何萌罪辜，天官所纠录。
　　一往无拯拔，沈魂沦地狱。速愿生天好，三涂不可触。
　　太上尊灵经之符，济育群生，开悟盲冥，杂妙华香，修心恭敬，得金光之身，无量寿命，急急如律令。
　　诸天世界大洞品第四
　　道言：三界之人，凡有三生。一者花生，二者化生，三者胎生。花生者，积福深厚，於莲花中生，为彼天人。化生者，福有神力，於变化中生。唯有胎生，福德微浅，最为下劣，托神肉形，年寿短促，不如天人。天人虽乐，犹有三界之内，至其寿尽，还生下土，无由得道。真人无死，能有能无，金刚不能为固，石壁不能为障，雷霆不能为驶，水火不能为患，诸天不能为隔，智慧不能为长，鬼神无不降伏，有生无不宗仰。是为无上三界之人，得道者与虚空合体，无尽者也。其化生者，先有善功，应化故也。欲希升度，喻如脱身救兽，忘死求道。当行万善，断弃俗缘，隐居山林，奉礼草圣，日夜斋直，沐浴洁清，洗荡口齿，不食臭恶。今精神附着，不害群生，唯道是从，誓愿不绝，得道飞仙。如是之教，语诸仙官，道士有法服之身，非是帝王臣民所能行之。但能尊行十善，修奉五戒，不染十恶，必生上天，八劫之寿，有兼圣则得生道，非诳汝也。
　　诸天齐功，随愿即报，纪德仙都，及诸群魔鬼神，有来听者，增官益族，早得天道，为金光真人，不轻慢玄都律，吏明如律令。
　　小劫大劫天地败成品第五
　　道言：地有三灾。一者火灾，二者水灾，三者风灾。先为小劫，后为大劫。小劫至时，阴阳气变，水旱不调，五谷匮乏，一切木石草棘，及众生指爪，尽成刀剑，互相杀伐，人民死尽，兼人命短浅，忽自诳惑，七日之内，相杀都尽。是洪水滔溢，洗荡天地，山川改换，土地平坦。甘露降臻，真人下生，身有明光，名曰昆仑。尔时洪水美好，味甘除患，一种七获，如有便利不净，地即裂之，受已还合。人寿八万岁，女年五百岁，方乃行嫁，天下快乐，同彼上天。其后真人过去，后生之徒，渐渐积罪，经是数千万年，地狱满溢，大劫欲至。帝王臣民父子，上下相残，民无忠孝，君无慈仁，劫盗横起，逆暴相仍，为恶之苦，剧於大劫之前。及四天之下，人情尽恶，无有往日淳风之俗，於是大劫始至，大灾先起，二日并出，乃至三日、四日、五日、六日、七日，一时俱为是数万亿年，河海乾涸，众生死尽。天尊观地上，其中男女，散戏地味之草，颜色变恶，失其光明，其身即重，不能飞去，常居下苦。於是天尊愍此众苦，令日月还生，星宿复度，风雨顺时，天降甘露，地出醴泉，人无疾病，华色赫奕。其寿六万，食自然之米，衣自然之服。后世人性行转薄，罪根萌生，年寿渐短，自然衣食，忽自殄灭，乃食鸟兽之肉，衣其皮羽，更相残害，罪负日积，阴阳不调，雨旱不节，冬则穴处，一夏则巢居，以避时害，未有衣食礼义之节，死入地狱，不得生天。如是万亿年，万生圣智，感降教化，伏牛乘马，造火田蚕，衣食君人之事，以相维制，有高下贵贱之差，能行至善。行合道教，则得生天。如其不然，悉入地狱。冥冥万劫，无有出期。以是之故，今说偈颂：
　　地狱徒罪苦，永劫无出期。衅毒由身植，信哉莫尔嗤。
　　形灭反泉壤，神魄随功基。天地犹一忽，汝无疾风时。
　　下敷元生，和神之度，翼是灵经，天人庆慕，扶福三界，除汝罪故。敢有毁堕，狱律无恕，急急如律令。
　　九幽地狱品第六
　　道言：其黄曾天下，凡有九州，皆以小海环之，流通昆仑大海。我今教化之处，名曰赤县小洲，中为九州，法彼大洲者也。是小九州之人，聪明巧伪，少有真实，希得生天，多入九幽地狱，纵横数十万里，其中冥冥，尽是罪人。或洋铜灌口，或镬煮之，或猛火烧之，或铁叉刺之，或铁锤锤之，或火杖拷之，或屠解其形，悬其头首，或担砂负石，填河塞海，大神结政，徒罪无赦。或为一劫、二劫、三劫、四劫，乃至百劫。是劫有大探坑，方四十里，告令罪人，作役百年，投一芥子，至是坑平满，名为一劫。又有大石方四十里，告令罪人，徒作百年，以天衣一拂，须是大石消尽，名为一劫。尔时罪人哭泣相向，相谓曰：芥子至小，是坑深广，何当平满。是石坚劲，天衣轻眇，百年一拂，何当消尽。而狱吏闻之，怒而告曰：如是之劫，其数二十，未名半小劫也。罪人闻之，气思哀咽，死而复生，将之入是科罪，无复出期。方恨先身不孝恶逆，为贼杀生，诽谤经道，夺人之命，负人之财，奸巧盗取，不奉神道，致有是报者也。我见如是，念汝士女不可为罪，故说偈颂：
　　坑石不为名，二十非大劫。悠悠徒罪中，神魄不为灭。
　　须臾起身形，暂尔复屠裂。镬汤为蒸煮，刀风为俎切。
　　愍哉下天人，何不建福业。生天必可果，况复神仙法。
　　告众圣品第七
　　太上天尊说是经已，尔时众圣诸君丈人、九老仙都君、九炁丈人等，悉皆在座，咸曰善哉，上白天尊：如是悟道，无不宗仰。请问彼诸天世界，复有至化不。天尊告曰：自我学道九十一劫，因学教化六十二亿尘沙世界，或分神散体，同其生死，或化作金刚瑠璃之光，或为帝王圣智长老童子，或为神瑞仁兽，师子白鹿、麒麟凤凰，种种方便，无所不通。但天下众生，罪业深重，缘期未至，不能受化，终归地狱。其中受化之者，悉得至道，不生三界。汝曹既睹道场，唯当阐扬道教，济度群生，为发大愿，普令国主帝王，总及诸天地法界，一切臣民，下至蜎飞蠕动蚊行之类，皆使开悟，不入三涂十苦八难，死得无极之乐，生得法身无量之寿。七宝宫殿，无物不足。汝能如是济度，则为天人之师，可不勉也。
　　天尊告曰：是经出世，未可隐藏。同契相授，景福由昌。谬传流俗，获罪招殃。於是众圣稽首，悉皆称善，信受奉行。
　　洞玄灵宝诸天世界造化经竟
　　
