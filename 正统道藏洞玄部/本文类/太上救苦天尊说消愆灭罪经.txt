太上救苦天尊说消愆灭罪经
　　经名：太上救苦天尊说消愆灭罪经。撰人不详，约出於唐宋间。言修斋行道消灾灭罪。一卷。底本出处：《正统道藏》洞玄部本文类。
　　太上救苦天尊说消愆灭罪经
　　尔时，救苦天尊设大慈悲，为诸众生灭除一切罪业，救拔沈沦，即令修斋布施，广建功德，大起福田，召请天龙地祇，四梵天王，阿修罗王，诸天帝主，阎罗天子，泰山府君，司命司录，五道大神，狱中典者，各恭敬礼拜，稽首叩颡，上白天尊曰：缘以世间众生，受诸果报，并是大魔王管摄罪簿。若有阎浮国土十恶五逆，不敬父母，破斋犯戒，烹宰猪羊牛马六畜，飞禽走兽之属，种种之罪，一切罪人，身殁之后，皆入九幽地狱，日夜受苦，无由解脱。若以广修功德，设斋布施，积劫拷掠，击闭牢狱，无获生天。
　　尔时，天尊曰：汝等众生，谛听吾言。或有世间男子女人，父母眷属殁亡之后，宜建道场，修斋行道，散施资财，修功幽府。
　　一七秦广大王太素妙广真君，
　　二七初江大王阴德定休真君，
　　三七宋帝大王洞明普静真君，
　　四七五官大王玄德五灵真君，
　　五七阎罗大王最胜耀灵真君，
　　六七变成大王宝兰昭成真君，
　　七七泰山府君玄德妙生真君，
　　百日平等大王无上正度真君，
　　小祥都市大王飞魔演庆真君，
　　大祥转轮大王五化威灵真君。
　　尔时，天尊曰：汝等众生人民死亡之后，沈沦地狱，因斯善会，皆得超生自然，地狱虚闲，灭除罪业，苦恼辛酸。天尊乃诏命左司阳官、右司阴官，较量功德，勒酆都二十四狱考官典吏，放出受苦一切孤魂滞魄，咸令登火炼之池，各执化形丹界灵符，尽获更生之因，俱归道岸。
　　天尊言：汝等众生受苦罪人，得斯拔度，皆获超生。汝等众生，各各谛听，吾当为汝说偈诵曰：
　　酆都夜壑，忽以光辉。照出幽魂，来饴香糜。
　　灵符火炼，百骸自飞。得见法会，仙岐知归。
　　又诵曰：
　　万劫难遇，功缘可崇。开辟幽趣，全假真风。
　　梯航彼岸，济惠无穷。念念生因，驾景飞空。
　　是时，众等闻说偈言，咸皆解脱，各各稽首，奉辞而退。
　　太上救苦天尊说消愆灭罪经竟
　　
