太上玄一真人说妙通转神入定经#1
　　道言：夫轮转不灭，得还生人中，才智明达，心和情柔，笃好三宝，志慕神仙，当思念善功，广建福田，功满德备，施行妙通，转神入定，以成至真。道行不备，仙亦不成。自从无数劫来，积学已成真人高仙、自然十方道者，莫不从业行所致，制心#2定志，坐念思微，举动行止，念作转神，以得高仙也。其思甚微，其念甚广，弘普无量，行备入定，克得神仙也。子当勤行，必合道心也。
　　道言：若学神仙，思念无量，普得长生，身与我神，入定妙通。
　　若奉师宗，思念无量，普得训厉，身与我神，同受制度。
　　若奉#3经教，思念无量，普得聪慧，身与我神，同得升仙。
　　若见讲说，思念无量，普得瞻听，身与我神，了解玄义。
　　若见斋诚，思念无量，普得入法#4，身与我神，内外清肃。
　　若见行香，思念无量，普入芳盛，身与我神，不履秽尘。
　　若见三光，思念无量，时冥普消，身与我神，长处光明。
　　若见行云，思念无量，普得瘾覆，身与我神，同入云轮。
　　若见雨注，思念无量，普得洒润，身与我神，得天荫泽。
　　若见素雪，思念无量，普居洁白，身与我神，凝炁成真。
　　若见霜露，思念无量，保贞不落，身与我神，无不制伏。
　　若见净水，思念无量，普得沐浴，身与我神，洗垢除秽。
　　若见大江，思念无量，普注渊泽，身与我神，无不包容。
　　若见大山，思念无量，普得障遏，身与我神，栖托岩穴。
　　若见树木，思念无量，普无凋悴，身与我神，郁成茂林。
　　若见种植，思念无量，普得滋长，身与我神，与日成生。
　　若见果林，思念无量，普得成就，身与我神，结实生根。
　　若见飞鸟，思念无量，普得空行，身与我神，时生羽翮。
　　若见禽兽，思念无量，不生害心，身与我神，隐学幽林。
　　若见官阙，思念无量，普得瞻仰，身与我神，转轮国王。
　　若见城社，思念无量，普得入朝，身与我神，修整严饬。
　　若见台观，思念无量，普瞻八极，身与我神，洞见幽微。
　　若见灵坛#5，思念无量，普履法门，身与我神，得道无为。
　　若见童子#6，思念无量，普得出身，身与我神，同得道真。
　　若见道士，思念无量，普弃荣累，身与我神，早得飞仙。
　　若见贤人，思念无量，普推贞义，身与我神，教化齐同。
　　若见圣人，思念无量，普得其道，身与我神，通真达灵。
　　若见盛年，思念无量，普不衰老，身与我神，长保劫年。
　　若见美女，思念无量，转身为男，身与我神，守贞入真。
　　若见妓乐，思念无量，普无哀忧，身与我神，静嘿宫商。
　　若见王子，思念无量，普得从容，身与我神，轮转王家。
　　若见富贵，思念无量，普得温足，身与我神，博散功德。
　　若见贫儿，思念无量，普离穷厄，身与我神，转入欢泰。
　　若见厨食，思念无量，普得饱足，身与我神，口无爽味。
　　若见平地，思念无量，普得安立，身与我神，种植并生#7。
　　若见屋舍，思念无量，普得荫覆，身与我神，宫宅整肃。
　　若见暮卧，思念无量，普得安宁，身与我神，同静虚空。
　　若朝起居，思念无量，普得晓明，身与我神，同光太阳。
　　若冠衣裳，思念无量，普得严饰#8，身与我神，同生羽服。
　　若着巾帽，思念无量，普得冠冕，身与我神，同戴华盖。
　　若着屐履，思念无量，普得乘凤，身与我神，足蹑紫云。
　　若见乘船，思念无量，普得济度，身与我神，不拘桥梁。
　　若见乘车，思念无量，普不步行，身与我神，同策飞軿。
　　若见乘马，思念无量，普得飞步，身与我神，乘云驾龙。
　　若见太清，思念无量，普蒙虚泊，身与我神，飞升金阙。
　　四十五念，功齐天地，数法自然，福覆无量，转神入妙，通微究玄，同体道真，思念既定，则坐降云龙八景玉舆，飞升上清宫也。
　　无量妙通思念转神偈颂曰
　　妙通转我神，弘普无量功。道成天地劫，轮化发九重。灭度更死生，缘对各有宗。孰悟去来因#9，形魂无始终。积庆藉福基，身拔五难峰。脱离三恶道，萧萧入闲空。念度无边境，思定感神通。法输三度场，转成#10高仙公。回我大椿步，飘升太极宫。
　　道言：无量妙通转神入定经颂，皆治道行，思念一言，形与神同，普入至真。虚皇太上大道君所受，高上大圣十方至真已得仙道，皆修行此法，以广度无量，其福弘普，莫不加惠，功齐天地，勋彰日月。学无此法，道行不足，仙何从成。但太上所重，不行於世，世鲜#11有其文，脱有得者，仙道自成也。皆当赍金鲜之信，诣师请受，道贵法重，非信不行，轻传则为非宝，空修则为贱道，此皆有风刀之考，明各慎之焉。
　　道言：吾法轮妙经，从无鞅数中来，如洹沙之劫，不足为譬。天地成败，非可称数，众经尽消，而吾经不灭，随运轮转，开化日隆，广度无极。经中之尊，犹如诸天开化，无有是经，其法不行。如是一切开张法教，此经最为其元。如是众星普耀，此经如月盛光，最为其明，照耀十方。犹如三界，晻冥不消，是经如日之出，普照诸天，无不朗彻。犹如万川之流，是经如汤谷之渊，为巨海之源，无不归宗。犹如昆仑# 之高，是经如玉京之山，无不包藏。此经微妙，与天地长存，诸天元王，高仙上真，无亿数量，莫不奉命此经。如是普济众生，学与不学，教导三乘，广开法门，上理三光，中调阴阳，下开万生，皆从受覆荫，拔度七祖，开转穷魂，生死伤败，莫不成就，轮转不灭，如船度人。修行是经，精心不倦，立致龙驾，白日飞行，安居端坐。存念是经，家门隆盛，百福如山，男女才智，富贵日昌。国主王侯，供奉是经，位至无极，世出贤明。女子闲寂，思念是经，得转身为男。若在晻冥之中，思念是经，即得披散，朗睹八清。若独宿恐怖，思念是经，妖魅消亡，如万人同室。若在穷山，毒兽相逢，思念是经，兽自潜退# ，不伤尔身。若度大江，遭风遇浪，思念是经，河海静波，蛟龙出迎。若入火中，思念是经，身不被烧，火自灭光。若入时病万鬼之中，思念是经，鬼消毒灭，病者自康。若抱厄疾，思念是经，灾厄即脱，永保长生。若在穷乏绝粮之地，思念是经，咽炁服御，便得饱满。若在囹圄，幽闭重槛，思念是经，罪闭释散，不充罚刑。若逢宰官，吏司所录，思念是经，结缚即解，吏皆欢然。若有冤家，思念是经，心欢意解，反成至亲。若逢寇贼，白刃之中，思念是经，贼自却退，刃不加身。斯经并为三界，护度众生危厄之难，度脱三涂，离兔八难，五苦之中，皆所不经，广覆无外，福量难称，有宗是经，可谓无量之门也。
　　太上玄一真人告仙公曰：吾受太上命，使授子劝诚妙经，演法说教，事妙极此。其文秘於太上紫微宫中，自非仙公之任，其文弗可得见。今说其诫，以成子仙，子宜宝秘，勤行道成，当更迎子於太极宫也。仙公稽首受诚，奉辞而去。
　　太上洞玄灵宝真一劝诫法轮妙经#14竟
　　#1 案以下为经文第三篇。敦煌本题作「太上玄一真人真锭光说无量妙通转神入定妙经」。
　　#2 制心：敦煌本作「制身」。
　　#3 奉：原作「见」，据敦煌本改。
　　#4 普得入法：敦煌本作「普入法门」。
　　#5 灵坛：S.1906作「观舍」。P.2842 作「治坛」。
　　#6 童子：S.1906作「沙门」。
　　#7 并生：敦煌本作「普生」。
　　#8 严饰：敦煌本作「冠带」。
　　#9 因：敦煌本作「辛」。
　　#10 转成：敦煌本作「辅成」。
　　#11 鲜：敦煌本作「鲜」。
　　#12 昆仑：敦煌本作「须弥」。
　　#13 潜退：敦煌本作「闭眼」。
　　#14 尾题据敦煌本补。
　　
