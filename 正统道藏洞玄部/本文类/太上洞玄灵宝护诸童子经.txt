太上洞玄灵宝护诸童子经
　　经名：太上洞玄灵宝护诸童子经。撰人不详，约出於唐宋。劝人诵经召十方诸善童子护卫。一卷。底本出处：《正统道藏》洞玄部本文类。
　　太上洞玄灵宝护诸童子经
　　道言：天地父母，日月五星，运黑自然。凡人居世，命属北斗，七星三台，辅弼华盖，本命星官，元辰真君，二十八宿，南斗北斗，东斗西斗，众星官属，天地水三官，河姑织女，天河星众，一切神仙。世间男女立身浊世，出入门户，冲突天狗天河、恶星丑宿，致有刑克。三煞六害，祸衅相仍，岂知趣向。若能虔心祝诵，降福流恩，使诸男女，或求嗣胤，或保长年，普谢众灵，皆如是愿。身中七伤六害，胎娠元辰，应是迍灾可倚，十方诸善童子，重赐威光，为除厄难，保寿延生。
　　道言：道能生成，道能育养。七神童子者，是中天北斗七星之精炁也。凡人荫在胎中，七月之时，下降人身，开明九窍，记於姓名，便属管系。一曰天蓬，二曰天内，三曰天冲，四曰天辅，五曰天禽，六曰天心，七曰天柱。
　　道言：诸善童子，各乘飞云七明之车，五彩之衣，从十方神仙兵马七亿万众。常在人间，分身变化，或长或短，或男或女，执符把箓，检校罪福善恶因缘，男女年命长短。人能知之，不死长生。若诸世俗夫妻男女，命隔星河，身居楼阁，或男女有隔越之难，桥梁不通，滞在三十六星河之畔，夕被天狗所隔，晓为地狗所越，眷属咨嗟，忧惕无路，但当虔恳烧香转经，谨请七元真炁童子，流恩降福，为度灾厄，放赦男子女人，得过星河，孤神不犯於孩童，河母无侵於幼稚。男女成立，身命延长，南斗添益算之符，北斗落死籍之字。父母安泰，各保吉昌。
　　一请东方九炁天中九神童子，为诸男女度脱春三月所有疾病，三刑四杀，七伤八难，河神侵挠之厄，悉令消散。二请南方三炁天中三神童子，为诸男女度脱夏三月所有疾病，三刑四杀，七伤八难，河神侵挠之厄，悉令消散。三请西方七炁天中七神童子，为诸男女度脱秋三月所有疾病，三刑四杀，七伤八难，河神侵挠之厄，悉令消散。四请北方五炁天中五神童子，为诸男女度脱冬三月所有疾病，三刑四杀，七伤八难，河神侵挠之厄，悉令消散。五请中央一炁天中一神童子，为诸男女度脱四季之内所有疾病，星河浸挠，三灾九厄，悉令解除度脱。
　　道言：汝等善男子善女人，但当读诵此经，则令五神童子，及十方圣众，即来拥护，降福消灾，灭除罪咎，即说颂言：
　　一切空无本，皆先禀运炁。有识即非识，无留亦无滞。
　　名字居多众，混然积年启。仙度甚久远，得一归真理。
　　游经无定方，权应非一体。皆由此经得，历劫自澄洗。
　　归依太上经，寿算得长存。吏兵常拥护，祸去福来臻。
　　尔时，北斗七星童子、五神童子、十方诸善童子，其数如沙尘，委炁聚功德。将来五浊世，七伤与六害，自然归正旨。天地阴阳炁，周匝轮迥转。长育於人民，司马定命章。万神唱恭诺，更无有留滞。男则志聪明，女则质端惠。妖患不能生，终天保庆裔。如此至心诚，归命太上经。
　　太上洞玄灵宝护诸童子经竟
　　
