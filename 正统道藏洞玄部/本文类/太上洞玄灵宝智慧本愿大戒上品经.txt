太上洞玄灵宝智慧本愿大戒上品经
　　经名：太上洞玄灵宝智意本愿大戒上品经。又名：《太上消魔保身安志智慧本愿大戒上品经》。撰人不详，约出於东晋。系古《灵宝经》之一。一卷。底本出处：《正统道藏》洞玄部本文类。参校本：敦煌P.2468、 S.6394、P.2400 号抄本。
　　太上洞玄灵宝智慧本愿大戒上品经#1
　　太极仙公请问太极法师
　　仙公於天台山静斋念道，稽首礼拜，请问灵宝玄师太极太虚真人#2 曰：弟子有幸，得侍对天尊，自以微言，弥纶万劫，洞观道源，过泰之欢，莫有谕也。顾玄少好神仙白日飞腾之道，心想上圣，恒以仿佛，大经微远，妙赜难通，将禀口诀，释我冥津，洞畅虚漠，有无都尽矣。近而未究人生宿世因缘本行之由，今愿天尊觉所未悟。
　　是时太上高玄真人啸咏步虚洞章，欢然容豫#3，耀金颜而含笑言曰：此子累劫念道，致太极玉名，寄慧人中，将独步玉京，超逸三界，巍巍乎太上仙公之任矣。故慈心於天人，念度於后学也。常以外身而济物，有德而弗名，玄都所铨，谅不虚矣。而谓太极真人曰：卿受太上虚皇道君之命，为其师保，亦必尽教以高上大洞之渊赜也，岂俟彼多陈乎。吾受任忝为都教之法师耳#4，至於执卷由子矣。
　　太极真人答曰：此童真之人，名刊金简，才质清远，景秀太上，玄微洞虚，故当为仙公之任，弘道大度者也。吾忝受教化，愧#5不足为彼宗匠，太上有命。何敢不倾韫#6哉。众妙之统，仰赖於法师矣。
　　太极真人曰：夫道，无也。弥络无穷，子欲寻之，近在我身，乃复有也。因有以入无，积念以得妙。万物芸芸，譬於幻耳，皆当归空。人身亦然，身死神逝。喻#7之如屋，屋坏则人不立，身败则神弗居，当制念以定志，静身以安神，宝炁以存精，思虑兼忘，冥想内视，则身神并一。身神并一，近为真身也。此实由宿世本行，积念累感，功济一切，德荫万物，因缘轮转，罪福相对，生死相灭，贵贱相使，贤愚相倾，贫富相欺，善恶相显，其苦无量，皆人行愿所得也。非道非天，非地非人，非万物所为矣，正由心耳。此对既锺，亦难脱也。弱丧之徒，信道者少，宿命者多，不积善定念，修德其身，而欲忽德忘身，强求外物，其可得哉，既已不克，莫不伤身矣。故有道之士，取诸我身，无求乎人，经云#8：修之身，其德乃真，斯之谓也。夫学道，不受大智慧道行本愿上品大戒，无缘上仙也。子有宿命，是以见此经。其文隐秘，立信效心，然后而传，不可妄示不信。既其不信，必发异念，异念既生，彼此获罪，是故藏之於无，待有应为仙王者乃告焉。是时云龙踊跃，诸天散华，飞香奏烟，山海静波，触类窜默，鬼魅#9消亡，神魔降伏，五苦咸解，长离地狱，恶者反善，信顺受福。尔乃命太极侍经，仙人刘文静披云报而授经也。
　　智慧本愿大戒上品
　　太极真人曰：宿世礼奉经师，口诵身行，布施厄困，愿乐三宝，君亲忠孝，远慕山水，栖憩贤儒，虚心有道，烧香散华，护度一切，修德补过，信顺宿命，静思忍情，其行也，上可升仙度世，下可轮转富贵，生为人尊，容貌伟秀，才智清远，为人之道，莫不具足。夫居世富贵，笑於贫贱，今报以贫贱；居世好杀，今报以夭伤；居世绝秀#10笑於丑陋，今报以丑陋；居世聪明，不教於人，今报以顽塞；居世常康，笑於困病，今报以滞疾；居世不信道，笑於经教，今报以下愚，长与道隔；居世夺人夫婿，今报以少寡；居世诱人妇女，今报以鳏独；居世发心为夫妻，而后不得俱生人道，死为下鬼，今#11报以本念，成於邪病也。自非大法，莫有解其宿缠而消此邪病矣。夫为父母、兄弟、姊妹、夫妻、君臣、师保、朋友，皆前世#12所念，愿为因缘，展转#13相生也，莫不有对者哉，故曰倚伏难穷矣。唯学仙道士，当兼忘因缘，绝灭生死，同归乎玄，以入妙门。能如是者，始可与言学道之夫也。
　　若见居家妻子，当愿一切早出爱狱，摄意奉戒；若见饮酒，当愿一切制於命门，以远祸乱；若见采女，当愿一切守清忍志，慕在贤贞#14，若见淫人，当愿一切除弃邪念，翘心禁戒；若见妇人，当愿一切忍割浮华，乐道自娱；若见真人，当愿一切履信正化，日入法门；若见众人，当愿一切推仁无争，怀道安世；若见善人，当愿一切时刻存念，仰轨其道；若见恶人，当愿一切弃凶即吉，不犯王法；若见贫人，当愿一切损身施惠，后受大福；若见富人，当愿一切救济万物，世世受禄；若见贵人，当愿一切承其教旨，悉合#15典训；若见贱人，当愿一切勤修匪懈，各得所为；若见帝王，当愿一切奉仰王道，孝如父母；若见宰相，当愿一切受其教制，四方归仁；若见兵甲，当愿一切各念仁心，天下让贤；若见王子，当愿一切日歌太平，系国承家；若见贤人，当愿一切履行其德，道为世宗；若见法师#16，当愿一切明解法度，得道无为#17；若见栖山道士，当愿一切悉见法门，速得升仙；若见教化，当愿一切亲受圣教，皆为渊博；若见圣人，当愿一切尊礼侍见，诸国并瞻；若见仙人，当愿一切真道悉成，飞升天堂；若见城郭，当愿一切严整修饰，以道为基；若见大国，当愿一切归崇慕德，若水注海；若见小国，当愿一切知止虚冲，安其所居；若见市朝，当愿一切裙贤云萃，悉弘正道；若见静观#18当愿一切功德巍巍，天人得志；若见斋戒行香，当愿一切道德日新，庠序雅正；若见诵经，当愿一切尽入法门#19咸闻妙旨；若见经教，当愿一切各各受读礼习，普行#20教化；若见楼观，当愿一切洞观十方，无所亿藏；若见高山，当愿一切立德如彼，无复退转；若见大海，当愿一切智思无量，辅成家国；若见栖憩茂林，当愿一切安居自在，荫庇含识；若见好学，当愿一切得成师宗#21养徒敷教；若见净手，当愿一切常执经书，无时暂辍；若见善口，当愿一切耽咏洞经，日新不厌；若见动足，当愿一切超步三界，飞行上清；若见静止，当愿一切灭景停真，安闲空寂；若见饮食，当愿一切弃累入净，存得道味；若见大藏，当愿一切除其灾害，施为福田；若见疾病，当愿一切以道自安，免此苦厄；若见死丧，当愿一切学道常存，济度三涂；若见畋猎，当愿一切不为始终，免无间罪#22；若见夷狄，当愿一切得生#23中国，不生边境；若见少年，当愿一切及时学问，遂成学名#24；若见老病，当愿一切以道摄生，不更衰耄；若见三光，当愿一切普明灵曜，暗冥即消；若见云雨，当愿一切惠泽盈溢，无所不宜；若见素雪，当愿一切常居洁白，逍遥自在；若见灵风，当愿一切韫怀披散，德流遐迩；若见净水，当愿一切洗垢清虚，平等其心；若见名香，当愿一切受兹芳净#25，众秽萧然；若见好华，当愿一切乐敬诸圣，相好具足；若见车马，当愿一切得道无为，乘凤驾龙；若见弦歌，当愿一切骯经叹法#26，以道娱乐；若见福食，当愿一切无不饱满，世享天厨，德流生人，如水归海，宗庙胤长，常居贵盛，世与四辈，俱生王家；若见散施，当愿一切祸灭九阴，福起十方，德如山海，莫不兴隆，七祖生天，子孙贤忠，富贵巍巍，所欲皆从，学道飞仙，驾云乘龙。道士坐卧，常愿我等，四大合德，同体道真，长存玄都，师友自然，济度十方，天下受恩，逍遥无为，洞观妙门。
　　礼经祝三首
　　真人口诀云；侍经仙童玉女闻此祝，皆欢悦而佑兆身也，是大经悉用此祝而礼拜矣。若冥心礼经者，亦心祝其文，乃上仙之秘祝也。
　　乐法以为妻，爱经如珠玉。持戒制六情，念道遣所欲。淡泊正气停，萧然神静默。天魔并敬护，世世受大福。
　　郁郁家国盛，济济经道兴。天人同其#27愿，缥缈入大乘。因心立福田，靡靡法轮升。七祖生天堂，我身白日腾。
　　大道洞玄虚，有念无不契#28。炼质入仙真，遂成金刚体。超度三界难，地狱五苦解。悉归太上经，静念稽首礼。
　　此戒名智慧隐经道行本愿上戒宝真品，太上虚皇传太上大道君，道君传太微帝君，帝君传九微太真，太真传太极大法师，及传太极高仙王公，不告诸中仙矣。千年三传，若无太上金简仙名者，亦终不与此经戒相遇也。道士运会，脱有得之，当秘而奉焉。太上仙童十人随侍#29视戒，营护弟子之身。时有贤儒、信道男女，兆不得闭绝於圣文矣，若本命、甲子、庚申、八节日，斋而诵一徧也。
　　太极真人曰：学升仙之道，当立千二百善功，终不受报，立功三千，白日登天，皆济人应死之难也，施惠其人尤善矣。学道当令众行合法，广建福田，发大慈之心，动静常起道意，能如是也，吐纳服药，佩符，读经，精思，终身不倦者，岂有不得仙乎。人无此德，服药佩符，读经斋戒，故终命而不验矣，学士明思要言。
　　太极真人曰：立三百善功，可得长存地仙，若一功不全，则更从一始，而都失前功矣。常有其念在於心膂者，则是也。子导人作善，即为善功矣。
　　太极真人曰：常念啸咏#30，经行大慈，先人后身，扬善化恶，断绝众缘，灭念守虚，心如太玄，唯道是求，始谓能言神仙之道也。
　　太极真人曰：吾昔受太极智慧十善劝助功德戒於高上大道虚皇，世世宗奉，修行大法，度人甚易，此自然之福田也。太上以普教天人，今各得本愿，始入法门#31，长存无为，不更十苦八难，罪对罢散，地狱休息，三官宁闲，世世荣乐，咸脱罗网，后生安泰，天性恬然，所愿随行，其戒如上，以传贤信。
　　十善劝戒曰：劝助礼敬三宝，养法师，令人世为君子，贤孝高才，贵巍巍，生为人尊，门族昌炽。
　　三宝者，谓道经师也。能养生教善，行为人范，是名法师也。
　　戒曰：劝助治写经书，令人世世聪明，博闻妙迹，恒值圣世，见诸经教，能诵章句。
　　戒曰：劝助建斋静治#32，令人世世门户高贵，身登天堂，饮食自然，常居无为。
　　戒曰：劝助香油以济众乏，令人世世芳盛，香洁光明，容眸绝伟，天姿高秀。
　　戒曰：劝助法师法服，令人世世长雅，逍遥中国，不堕边夷，男女端正，冠冕玉佩。
　　戒曰：劝助国王父母子民忠孝，令人世世多嗣，男女贤儒，不更诸苦。
　　戒曰：劝助斋静读经，令人世世不堕地狱，即升天堂，礼见众圣，速得反形，化生王家，在意所欲，玩好#33备足，七祖同欢，善缘悉备，终始荣乐，法轮#34运至，将得仙道。
　　戒曰：劝助众人经学，令人世世才智洞达，动静威仪，常为人师。
　　戒曰：劝助一切布施谏诤，令人世世寿考富乐，常无怨恼。
　　戒曰：劝助一切民人除嫉去欲，履行众善，令人世世安乐，祸乱不生，病者自愈，仕宦高迁，为众所仰，莫不吉佑，门户清贵，天人爱育，神魔敬护，常生福地。
　　此戒名太上智慧劝进要戒上品，皆大智慧经上卷所言也，法传太极真人，以#35治道行矣。兆有宿福，值见此文，秘而奉焉。妄示不信，祸及见世，死为下鬼，闭於地狱，旋转五苦，后生失人道，毁经戒者亦然。
　　太极真人曰：人行之恶，莫大於嫉杀贪奢骄淫也。若此一在心，必伐尔年命矣。挟之#36以学神仙者，不亦悲乎。
　　太极真人曰：道德五千文，经之大也。是道也，故通乎天地人，万物从之以终始也。上士受诵为太上仙王，中士受诵为飞仙，下士受诵转轮#37圣王家，不经地狱，常生福国，命过之时，天帝云车迎其魂神，安处福堂也。此度人无量#38，不可具言也。
　　昔有妇人，受诵是经，夫恒愠怒之，终亦不退，妇遂白日升天，夫死入地狱，受考历岁，妇飞、行看之，令读道德经，今当见救。时天人飞下，太山府君即呼问之，其具答：常#39为妇人所教，礼於是经，妇人升仙，我故缘昔恩求救耳。府君曰：子本虽不学，要是常#40礼大道，敬信经法，令可送着福堂，给其厨食，千年汝当生人中，可受诵是经。男人曰：我若得生人道，必宗受是经，以求度世。却千年，生人中，年十三岁，始好五千文，从师受诵口诀，高才聪明，国王礼聘不就，乃白日升仙。其先敬经，贤妻相度，缘此宿恩也。
　　昔有贤明道士，斋於静室，不能得中食。时俗姓男女#41，敬乐大法，感此道士忍饥而诵经，日日为设中食，时往听经，道士哀其敬信，以经#42传男子女人，教以口诀，各诵之万徧。太上龙舆下迎，白日升天。此例甚多，非可悉记也。凡人虽不能学仙道，皆得受五千文礼敬，以致无为之道，在世保延性命，家门安乐，死径生天堂，不更三官地狱囚徒中也。其诀在信好，则此大福可坐得矣。大洞真经，太上洞玄隐书宝经，不可传凡人也，皆必是能学仙之士，所当修诵焉。若轻传於凡夫者，将与七祖父母同幽於地狱，更五毒之考矣，慎之慎之。
　　太极真人曰：世人之惑也，而远其先人，并竞事鬼神，及杀生以求生，去生不亦远哉。生时不修善治身，忍割可欲，死方厚葬#43其骸骨，不知魂魄已更五毒，幽囚地狱，苦恼三涂，轮转五道也。生世无几，而聚敛财宝，无有足时，为己重担，福尽罪至，身死名灭，财宝四散也，若疾风之扇尘矣。道士持斋烧香，清挣读经，天下之盛事也。而不欲见，见之如不见矣。闻巫师鬼语，皆倾产厚礼奉之也。持斋静漠而致福，巫师歌舞而招祸。祸之及也，彼我魂神俱致考罚，殃对无已，往返三恶之道，其苦难脱#44。罪竟后生，或堕六畜，失於人道，设使还人中，当为下贱矣，或六根不具，或形质丑陋，体炁臭秽，唯男唯女，顽痴可恶，为众所弃，流弊世间，至死饥寒。其人也，皆受先世罪对，而从六畜中来，始还人道故也。若於今世忍苦甘贫，悔往修来，趣求奉法，以自解脱者，亦见世渐报，来生将受大福，当生富贵侯王之家，相好具足，容貌端伟，光华灼烁，众见心欢，慈仁信好，高才宏略，欲男欲女，在我本愿也。念寻善友，为因缘知识，自当冥
　　会，皆来为兄弟子孙，所以世世贤孝，展转相生，乃无绝矣。故曰倚伏因缘，孰知其极也，又云子孙以祭祀不辍#45，此之谓也。
　　太极#46真人曰：玄素之道也，古人修之延年益命，以致长生矣，今人为之，消年损命，以招早死矣。可复怨术邪，罪自己也，不亦悲哉。
　　太极#47真人曰：夫学道之为#48人也，先孝於所亲，忠於所君，愍於所使，信於所友，言而可复，谏恶扬善，无彼无此，吾我之私，不违外教，能事人道也。次绝酒、声色、嫉妬、杀害、奢贪、骄怠也。次断五辛、肥生、滋味之肴也。次令想念兼冥，心亲清虚也。次服食休根，奉持大戒，坚质勤志，导引胎息，吐纳和液，修建功德，忍人不能忍，割人不能割#49，行人不能行，居人不能居，衣人不能衣，食人不能食，守人不能守，学人不能学#50也。道行如此，乃可镇以灵药，餐於云芽，尸虫沉落，秽漏消灭，三宫涤荡#51，五脏安闲矣。将长斋久思，静咏洞经，耽味众妙，兼以丹液也。能如是者，岂有不得升仙之道乎。
　　天尊告太极#52真人曰：若其不修人道，君亲不忠，耽酒好色，杀伐贪残，骄奢自恣，欺诱贤良，借贷不还，少已有如此之行矣，长不能革，使心夷然，而欲怀之，以斋戒学道，希肉飞之举，弗亦哀乎，弗亦哀乎。斯人也，将长处地狱，履於五毒，刀山剑树，汤火炎燎，煮渍五体，求死不得，饥则食铁，渴则饮火，出临寒冰，伤肌切骨，方付三官，谪役山海，担负土石，鞭笞考对，备经三徒五道，往返十苦八难之中，其苦无量，不可具言也。
　　太极#53真人曰：是人也，乃不如外学凡人#54，奉修仁义#55，敬信道德#56，唯善而从矣#57，任化来往，在时迁易，逍遥域内，清净自适，命过亦入福舍，不经囚徒，或为鬼神也。后生人道，不失本愿，转得信根，贤圣结缘，秽累日尽，终入仙道。
　　太极#58，真人曰：患人得全人道也，而不修德养性，以全於命矣；患闻经也，而不信矣；患信经也，贪财而不受矣；患受经也，而不讲诵矣；患讲诵也，而不修其事矣；患修其事也，而不恒其道矣；患奉师也，而不终其身矣；患服药也，而未应中息矣；患道行不备也，而夸求升腾矣；患静斋读经也，处幽山而不堪其忧矣。此十患在人之身也，若不戒之，身无济理。所以云：有大患者，为我有身#59，斯之谓矣，可不思与，可不思与。
　　太极真人传经说法演戒竟，歌三徒五道苦痛，叹其辞曰：
　　三才及万物，倚伏各有龄。终始待劫数，福尽天地倾。往返於五道，苦哉更死生。展转三徒中，去来与祸并。
　　大贤慎兹戒，忍性念割情。愚夫不信法，罪痛常自婴。吾念世无已，今故重告明。若欲度斯患，归命太上经。
　　罪福不由他，谅自发尔身。大贤故闭口，欲绝诸恶缘。灭念归兼忘，倚伏待长泯。弘道以安世，终当见正真。
　　淫嫉为祸首，灭身之至患。含养如此辈#60，恐必致夭残。知恶而不革，岂是道所安。怀毒日斋直，令我发长叹。
　　宿命有信然，弱丧谓之无。皆欲眼前见，过目则言悠。大贤明道教，惨戚愍顽夫。依依念子苦，勤勤令我忧。
　　人命已消尽，亦犹膏中火。四大暂相遇，五物权时假。盛年当勤学，趣求存吾我。福尽身神散，冥冥地狱下。上圣畏是故，寻道度斯祸。
　　学仙行为急，奉戒制情心。虚夷正气居，仙圣自相寻。若不信法言，胡为栖山林。
　　大贤乐经戒，受之为身宝。就学恒苦晚，治身恨不早。比当披幽赜，倏忽年已老。执卷吸尔极，将更死痛恼。吾故及弱龄，弃世以学道。
　　太极真人曰：吾昔学道时，受之於太上虚皇，奉而修之，遂成真人矣。道士若欲受吾大戒品文，师先读一过，以示其心也，其必是学仙之士者，当赍信诣师门，乃#61对斋三日，念道思戒，然伟传矣。此戒至重，各各有威神部护其人，慎哉，慎哉。
　　仙公曰：此大戒施於学仙道士也。好寻世间非常，万物皆当归空，尽是法，可缘之度三徒之苦，以得道也。遇之者，子宿愿也。受宜从之，勿不勤修。仙公以元正之日受戒，而作颂曰：
　　幽名山以静漠兮，眄峻石之岑岑。素雪翳乎前庭兮，劲风肃於东林。对天尊之容与兮，耽冥赜而散拎。愍世人之堕罪兮，悲念之不去心。背经戒以信邪魅#62兮，弃斋静而美酒音。轮五道与三徒兮，经地狱之幽沉。斯苦痛之可言兮，更死生而难任，唯道德之济物兮，岂#63待困而不寻。
　　仙公告弟子郑思远曰：吾少游诸名山，履於崄，在禽兽之左右，辛苦备至，忍情遣念，损口惠施，后身成人，怀道安世，恒修慈爱，念道存真，无时敢替也。斋直一年而未竟，其冬至之日，天真眄降，见授大经上仙之道。天真令我大斋长静，按经施诵，次而学之，遂成真人矣。吾昔所受经道，太上所贵也，非中仙之所学矣。历劫以来，常传上仙，仙公仙王仙卿，不但我也。吾先世与子同发此愿，施行善功，勤积不怠，致玄都有仙名，今相为师友，是以相授耳。吾去世也，将有乐道慈心居士，来生吾门者，子当以今道业，事事一通付之，法应世世录传也，皆是我前世与彼有宿恩，因缘使然也。子以一通依科传付弟子佳者也。若无其人，一通封付五岳名山矣。此太极真人口诀，子秘之，慎之慎之，时思之。
　　太上洞玄灵宝智慧本愿大戒上品经竟
　　#1 案敦煌P.2468抄本（以下简称敦本），此经题名作「太上消魔宝真安志智慧本愿大戒上品」。此名与宋文明灵宝经目、灵宝中盟经目、斋坛安镇经目之着录相近。
　　#2 灵宝玄师太极太虚真人：敦本作「太极法师真人徐来勒」
　　#3 容豫：敦本作「容与」。
　　#4 「耳」 字据敦本补。
　　#5 「愧」 字原作「故」，据敦本改。
　　#6 韫：敦本作「蕴」。后文中「韫」字，敦本亦皆作「蕴」。不复出校记。
　　#7 喻：原作「谕」，据敦本改。
　　#8 经云：敦本作「道言」。
　　#9 鬼魅：敦本作「鬼魁」。
　　#10 绝秀：敦本作「绝易」。易，言貌美也。
　　#11 今：原作「或」，据敦本改。上文「下鬼」，敦本作「鬼神」。
　　#12 前世：敦本作「先身」。
　　#13 展转：敦本作「辗转」。后文皆同此。
　　#14 守清忍志慕在贤贞：敦本作「守情忍色，志慕在贤」。近是。
　　#15 合：原作「令」，据敦本改。
　　#16 法师：敦本作「沙门尼」。当系佛徒所改。
　　#17 得道无为：敦本作「得道如佛」。
　　#18 静观：敦本作「静寺」。
　　#19 尽入法门：敦本作「尽上高座」。
　　#20 普行：敦本作「普见」。近是。
　　#21 师宗：敦本作「儒宗」。
　　#22 不为始终免无闲罪：敦本作「不为罪始，终入无为」。上文「畋猎」，敦本作「鱼猎」。
　　#23 得生：敦本作「宾王」，近是。下文「边境」，敦本作「边地」。
　　#24 学名：敦本作「盛令」。
　　#25 受兹芳诤：敦本作「受姿芳盛」。
　　#26 叹法：敦本作「敬说」。
　　#27 其：敦本作「期」，近是。
　　#28 契：敦本作「启」，近是。
　　#29 随侍：敦本作「随传」。
　　#30 常念哺咏：敦本作「常念斋笑咏。」
　　#31 始入法门：敦本作「妙入道门」。
　　#32 静治：敦本作「静寺」。
　　#33 玩好：敦本作「玩服」。
　　#34 法轮：敦本作「转轮」。
　　#35 「以」字原作「及」，据敦本改。
　　#36 挟之：敦本作「协之」。
　　#37 「转轮」二字上原衍一「生」字，据敦本删。
　　#38 无量：原作「无数量」，据敦本删「数」字。
　　#39#40 常：敦本作「尝」。上文「具答」，敦本作「具言」。
　　#41 时俗姓男女：敦本作「时族姓男子」。案「俗」字当作「族」为是。
　　#42「经」字据敦本补。
　　#43 厚葬：原作「殡葬」，据敦本改。
　　#44 难脱：敦本作「难说」。
　　#45 不辗：敦本作「不让」。
　　#46 #47 #48 #49 敦本无「太极」 二字。
　　#50 「为」字据敦本补。
　　#51 割人不能割：五字据敦本补。
　　#52 学人不能学：五字据敦本补。
　　#53 三宫涤荡：敦本作「三官调畅」，近是。
　　#54 敦本无「天尊告太极」 五字。
　　#55 凡人：敦本作「凡贤」 。
　　#56 仁义：敦本作「人道」。
　　#57 道德：敦本作「道经」，近是。
　　#58 「矣」字据敦本补。
　　#59 为我有身：敦本作「及我身也」。
　　#60 辈：敦本作「害」。
　　#61 乃：原作「及」，据敦本改。
　　#62 邪魅：原作「邪魅」，据敦本改。
　　#63 「岂」字上原衍「更」字，据敦本删。
　　
