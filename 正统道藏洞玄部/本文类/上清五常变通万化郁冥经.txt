上清五常变通万化郁冥经
　　经名：上清五常变通万化郁冥经。撰人不详。系纂集《飞步空常诀》、《龙飞尺素诀》、《白羽黑翩灵飞玉符》、《飞行羽经九真升玄上记》四篇早期上清经诀而成。一卷。底本出处：《正统道藏》洞玄部本文类。
　　上清五常变通万化郁冥经
　　太上大道君曰：空常者，天地之魂魄，阴阳之威明。空者，九天之魂精；常者，九地之魄灵。其二炁则结成帝尊之大神，以威辅弼之焕明。空常则以辅弼为瞻视，役运天光，察观万方，总录天宿，回化五常，召运摄会，促机转输。天休地泰，则空常隐藏；天否地激，则空常焕明。吉凶报应，立告不祥，变化万气，改易阴阳，四时代谢，莫不由焉。故二星尊贵，隐伏华晨，皆空常之妙趣，难可屡瞻也。得见二星，延寿无穷，存修其道，飞升华堂，上真秘言，此之谓也。
　　上相青童君敢请问：空常之道，灵音妙贵，岂可闻乎。
　　太上大道君曰：空常者，天地之至名，而谓之无名，混而为一，是为有名。但九天秘其灵音，不行於经文，既运辅弼为视听，倚光景以通真，帝尊禀之以致治，学者御之以致仙，使有心者求之於无测，因复名之为有名。有名而不传於莽莽之徒，莫能测焉，好尚者而不获其真也，如此岂复为劝学之宗者哉。然九天有命，唯宿有玄图玉字，方诸刻简，来生合真之人，得参隐名。君当总掌群方，试校万仙，理定幽微，拯救兆民，不得冒禁相告，子当秘焉。
　　於是君便登云景之上丹灵朱房，清斋三月，裂帛告灵，金羊银雁，礼天受真。道君告曰：九天有禁，依格万劫一传，令运度交周，气反上清，道应行於今。一依玄科，七百年中有其人听三传，自无其挺，封还九天，或付名山九洞之室，轻泄漏慢，责及七祖，摙汲溟波以灌四渎，担负诸山以填河海，此祸福报应，无一差失也。子明审此言，慎而行焉。
　　凡欲步空常，飞纲以逃形变景，飞行玉清，当以一月七过行之，八节、六丁日，亦行其道。至其日，入室烧香左右，敷置图席，南向叩齿二十四通，闭目思五星焕明五方，良久，来下入己身五藏之中。金星入肺宫，土星入脾宫，火星入心宫，木星入肝宫，水星入肾宫。五星光明，洞照五藏，觉体熏热，便思五星皇夫人及二十五点空常晨君，姓讳衣服，各在其方。都毕，而微祝曰：
　　金木水火土，总统四元，玄精流映，光照五门，中有五皇夫人灵君，二十五点空常天尊，变化形影，千合万分，降入五藏，结成玉仙，炼我七魄，育我三魂，举形上升，飞入斗门，遨戏上都，五星齐群，今日玄庆，请如所陈。
　　毕，引星光炁二十五咽止。便起登纲也。并足上太白星上，闭气七息，向西而微祝曰：
　　西方七门，白气飞光，上有皓帝，少阴明皇，讳金上精，衣服羽裳，艳精流映，焕明金宫，号曰五点，空常之宗，带符建节，召阴摄阳，变化水火，七十四方，使我飞步，隐景入空，驾乘白舆，遨翔云房，天地长年，永享无穷。
　　毕，仰咽七气止。次行十二步，并足，上镇星上，闭气十二息，向西南仰天而微祝曰：
　　中皇四气，总监八灵，玉台紫房，神点化生，内有元皇，五帝隐名，号曰步常，安镇黄庭，衣带飞云，首建华精，执籍持符，焕落火铃，使我飞步，告我神名，下降脾府，镇神安精，上天入云，藏影逃形，变化万物，遨游玉清，得与皇君，俱保太明。
　　毕，引星光气十二咽·止。次行三步，并足，上荧惑星之上，闭气三息，南向而微祝曰：
　　三门洞曜，丹光流精，玄气郁勃，焕照南冥，上有赤皇，五帝明灵，讳游光曜，衣锦文精，首建宝冠，腰佩玉铃，出入朱宫，紫房绛城，
　　保录我命，南宫记生，使我飞步，变气藏形，日吉行道，普天肃清，心神结真五魂洞明，齐光三气，合景火星。
　　毕，引星光气三咽止。次行九步，并足，上岁星上，闭气九息，东向而微祝曰：
　　东方九气，青天玉门，中有青晨，玄上之君，流青郁勃，是为天魂，讳太明焕，天地高尊，身衣凤衣，斑文虎裙，化生五点，变景九端，头建青精，横天玉冠，金符羽节，流铃纷纷，手执隐书，飞行羽文，总我命录，保我肝门，外映内曜，肝府结仙，迎我高登，上朝帝晨。
　　毕，引星光气九咽止。次行五步，并足，上辰星上，闭气五息，北向而微祝曰：
　　五气北玄，玄门洞灵，北晨流映，魁上玉清，中有太皇，五常尊名，讳阴元然，衣服玄清，首建玉冠，腰带流铃，金章玉节，翠佩焕明，徘徊华晨，傍观八冥，回津下降，入我肾庭，保录五神，藏府鲜荣，内外充溢，变景化形，骨飞肉升，上造玉清。
　　毕，仰引星光气五咽止。步五星毕，从水星下，从金星上七步，又登空常纪也。第一并足，上第一九常上，祝曰：
　　地九常君，变景幽冥，为我隐步，以逃我形。
　　次上第二育常上，祝曰：
　　育常灵君，形无常服，为我变化，身为草木。
　　次上第三卯常上，祝曰：
　　卯常尊神，能沈能升，为我化景，变成丘陵。
　　次上第四流常上，祝曰：
　　流常皇君，形无恒身，为我吐噏，兴气起烟。
　　次上第五行常上，祝曰：
　　行常大君，威伏万鬼，变化我形，起烟成火。
　　步五常毕，还金星上，闭气五息，而祝曰：
　　飞空太幽，化景五常，北入五气，南制三阳，金符命灵，太帝扶将，六戊逃己，保度洞乡，太白护肺，金镇胃肠，内充外溢，形魂俱翔，千变万化，适意所迎，得与玉皇，同游上京。
　　毕，引气七咽止。次从金星十二步，登土星，并足，上第一上常上，祝曰：
　　上常翔翔，变化亿千，为我藏景，升入九天。
　　次上第二天常上，祝曰：
　　天常流炎，起烟成垒，为我逃形，带神入火。
　　次上第三名常上，祝曰：
　　名常北玄，以水为身，隐我河海，灌我成真。
　　次上第四三常上，祝曰：
　　三常变威，光制八庭，为我致仙，却灾攘兵。
　　次上第五辰常上，祝曰：
　　辰常万化，体无常形，为我致仙，逃死入生。
　　步五常毕，还土星上，闭气十二息，叩齿十二通，而祝曰：
　　元常五黄，中皇大神，变化七金，威伏三辰，逃身分形，上天入云，总呼五灵，卫我脾门，使我藏府，早化成仙，飞玄入空，水火万原，在意所欲，上升无间，得与皇妃，结友齐群。
　　毕，引气十二咽止。次从土星三步，登火星，并足，上第一空常上，祝曰：
　　空常至灵，辅弼上真，入我绛宫，总摄万仙。
　　次上第二河常上，祝曰：
　　河常逃伏，隐遁八冥，水火变化，使我仙成。
　　次上第三元常上，祝曰：
　　元常变化，草木蔽身，使我形影，同合道真。
　　次上第四古常上，祝曰：
　　古常天双，出入无间，身生羽翮，飞升上天。
　　次上第五巳常上，祝曰：
　　巳常南离，建九自覆，变化成形，立成呜兽。
　　步五常毕，还火星上，闭气三息，叩齿三通，而祝曰：
　　流炎丹灵，三门电庭，五常变通，万化郁冥，摄命土皇，威制北精，上元保录，固我长生，今日步空，乘虚入星，荧惑辅心，我道洞明，千分万合，所向立成，魂导魄炼，羽服时生，得与五星，擭舆玉清。
　　毕，引气三咽止，次从火星九步，取木星，并足，登九常上，祝曰：
　　九常青皇，天地魂根，使我变化，逃景隐山。
　　次上世常上，祝曰：
　　世常天灵，总度万仙，使我步空，合景成神。
　　次上明常上，祝曰：
　　明常昭昭，光曜八眦，使我变形，逃水成地。
　　次上五常上，祝曰：
　　五常威化，制御五土，使我化形，立住成虎。
　　次上法常上，祝曰：
　　法常彰木，位总神仙，使我分景，化身为千。
　　步五常毕，还木星上，闭气九息，叩齿九通，而祝曰：
　　少阳九门，徘徊青天，中有五常，变化亿千，呼阴召阳，制御金神，东华命节，坐应自然，步空蹑虚，策驾青姻，上降碧灵，下镇肝门，道明九合，立致飞仙，得与青皇，同真木晨。
　　毕，引气九咽止。次从木星五步，取水星，并足，登阴常上，祝曰：
　　阴常北玄，万化之宗，使我住此，立成神龙。
　　次上黄常上，祝曰：
　　黄常灵阴，化为玉女，使我分形，立为百己。
　　次上定常上，祝曰：
　　定常总元，变化郁勃，使我分形，以成万物。
　　次上飞常上，祝曰：
　　飞常入空，上下百韵，化形六畜，使人不见。
　　次上六常上，祝曰：
　　六常纲纽，制鬼御神，回转天地，当之杀人。
　　步五常毕，还水星上，闭气五息，叩齿五通，祝曰：
　　北玄五气，五门开张，中星黑皇，号曰五常，变化幽冥，出阴入阳，召命三晨，制御土官，使我飞步，逃景太空，在所适向，分形百方，上造钩陈，升身玉京，体生奇毛，肾府纳芳，今日行道，神仙之宗，得天上愿，享祚无穷。
　　毕，引气五咽止。如此步二十五点常都竟，便下，从门叩齿三十六通，向纲而歌三洞飞步章，九步登阳明星也。并足，上阳明星上，东向祝曰：
　　太上宫中，变隐遁元，内妃大神，太一上尊，总领命籍，为我致言，藏形逃己，上升帝轩。
　　次上阴精星上，东北向祝曰：
　　中元宫中，保胎化形，内嫔太真，高上玄灵，斩胞解结，炼胎固精，变化万方，使我长生。
　　次上弼星上，向真人星祝曰：
　　真元官中，六遁七隐，上元玄母，育我胎产，遁化金室，变成苍辇，使我飞空，长年无限。
　　次上玄冥星上，向北祝曰：
　　纽幽宫中，匿景藏光，中元内妃，神仙大宗，度我六戊，出我八方，逃迹飞步，上超帝房。
　　次上丹元星上，西向祝曰：
　　纲神宫中，变体易景，斗中大女，玄化无像，度我元斗，书名帝榜，飞空策虚，腾身浮影。
　　次上北极星上，东北向祝曰：
　　纪明宫中，隐迹散众，斗中中女，灵化上宫，落我玄籍，度名诸方，分身成千，反容婴童。
　　次上天关星上，向西北祝曰：
　　关会宫中，分景万形，斗中少女，玄上大灵，随斗运机，总输万生，使我飞空，变化太冥。
　　次上辅星上，向天门叩齿九通，祝曰：
　　帝席上宫，右皇夫人，上对帝君，齐景合真，号曰妙常，变化九天，运导日月，聚气成姻，回转水火，万怪潜身，是时元吉，玄庆敷陈，使我飞步，乘常入真，九晨流落，享福万千，形齐天光，德同三便。
　　毕，仰咽气二十四过止。次上弼星上，向地户叩齿九通，祝曰：
　　上尊上宫，夫人右皇，帝尊同符，合灵华房，天魂地魄，号曰上空，变化九气，万真祖宗，回金转石，与天齐功， 化消山河 ，呼云召龙，万怪立灭，分景亿通，飞步蹑虚，流焕四冲，藏身魁席，覆衣天光，长灵天地，享庆洋洋，请如所愿，受福永终。
　　毕，仰咽三十六过止。如此皆一过行之，不往反也。空常之道毕於此矣。
　　太上步空常之道，每至其日，清斋烧香，别室独处，不交人事，密而行之。安心定意，存想神真，星点罗列，并使历然，徐而步纲。五年之中，帝尊皇妃，无不下降，元皇五星，无不垂映，洞明形内，变化万神也。行之七年，分形万景，隐迹九空。十四年，飞行太虚，上升斗晨。若羁逼世务，运会得经，未获修步，但每至其日烧香执经，北向朝星，存念神真，乞丐神仙，如此便禳万灾，辟却凶患，神朗体清，还年反颜。如此十四年，延寿七百年。秽慢漏泄，殃灭一门，罚及七祖。罪福愆对，其效甚明。
　　从此入七步，登金星上，一祝。从金星十二步，登土星上，又一祝。从土星三步，登火星上，又一祝。从火星九步，登木星上，又一祝。从木星五步，登水星上，又一祝。如此五星毕，通一祝。又从金星起，如初往反十五过，但步不祝。其道毕。
　　步五星毕，又从外入七步，登地户九常，以次行五常毕。还金星上一祝，十二步登上常，以次行五常毕。还土星上一祝，三步登空常，以次行五常毕。还火星上一祝，九步登九常，以次行五常毕。还木星上一祝，五步登阴常，以次行五常毕。还水星上一祝。
　　天枢星元斗宫中魁精玄上真皇夫人，姓明通，讳婴育，真名 ，头作飞云华绩之髻，衣紫黄青三色之帔。
　　天游星玄魁宫中灵精上玄皇夫人，姓玄镜，讳郁勃光，
　　真名 ，头作飞云华绩之髻，衣紫黄青三色之帔。
　　天游星玄魁宫中灵精上玄皇夫人，姓玄镜，讳郁勃光，真名 ，头作飞云华积之髻，衣飞锦罗裙凤文锦帔。
　　天玑星上精宫中灵妃元皇夫人，姓常明，讳化云，真名 ，头建晨婴宝冠，衣飞云明光锦裯。
　　天权星纲极宫中上灵神妃华皇夫人，姓开生，讳运明，真名 ，头建七称玉冠，衣绯罗凤文之裯。
　　玉衡星灵开宫中北上金盖中皇夫人，姓元方，讳神武，真名 ，头建紫晨飞华之冠，衣九色之裯。
　　阅阳星北极宫中安上晨华元皇夫人，姓玉元，讳根华，真名 ，头建玉晨进贤冠，衣飞青羽裯。
　　瑶光星运天宫中玉华灵皇夫人，姓度元，讳终会，真名 ，头建飞华颓云之髻，衣七色夜光云锦之裙九色锦帔。
　　洞明星空真宫中帝大明常皇夫人，姓幽升，讳元韵，真名 ，头作飞云华颓之髻，衣飞罗之裯。
　　隐元星常宝宫中空玄变灵上皇夫人，姓冥通，讳万光，真名 ，头建飞天七称玉冠，衣青文锦裯。
　　右九星之魂精皇夫人之至名，变化之威神，知者不死，修之飞仙也。记而勉之。
　　辅星帝席宫紫气玉楼帝尊九晨君，姓精常，讳无粗，字玄解子，真名 ，头建飞精玉冠，衣九色凤衣。
　　弼星上尊宫玉楼紫馆帝尊元晨君，姓幽空，讳空无先，字隐元觉，真名 ，头建飞天玉冠，衣天龙衣。
　　此二星，则天地魂魄之威神。辅星曰常，主天。弼星曰空，主地。皆回天宿，转五岳，变化亿万，知者延年无极，修之立致藏隐。二十五点常则，以此二神之支，辅灵尊之八号也。
　　阳明星太上宫青城玉楼九晨君，姓上云，讳法罂容，字董洞阳，真名 ，头建九晨玉冠，衣青飞裳。
　　阴精星中元宫五色玉楼北上晨君，姓育婴，讳玄上瓫，字昌阳文，真名 ，头建玄精玉冠，衣玄羽飞裳。
　　真人星真元宫黄台玉楼主仙华晨君，姓归姘，讳妙音光，字通度元，真名 ，头建飞晨宝冠，衣青羽飞裳。
　　玄冥星纽幽宫朱台玉楼玄飞盖晨君，姓冥枢，讳定宣觉，字法开度，真名 ，头建七宝飞天冠，衣白锦飞裳。
　　北极星纪明宫玄台玉楼北晨飞华君，姓明灵，讳长明化，字渊洞源，真名 ，头建飞精华冠，衣紫锦飞裳。
　　天关星关会宫九层玉楼总灵九元北盖晨君，姓玄枢，讳转天光，字会天终，真名 ，头建九元宝冠，衣九色锦裳。
　　右七星，皆九精帝晨九天之威神，治七星之宫馆，回转天光，召促劫运，变化万物，混合天地。知其内名，延寿七千年。修行十四年，白日登晨也。
　　太上宫中帝君变隐遁元内妃，姓延明，讳太一法坦，字幸正扶，真名 ，衣黄锦帔丹青飞裙，颓云髻。
　　中元宫中帝君保胎化形内嫔，姓开关，讳太一三瓫，字罗朱婴，真名 ，衣青锦帔绿羽飞裙，颓云髻。
　　真元宫中帝君六道七隐上元母，姓瞑蒙，讳太一灵夷，字冲双兆，真名 ，衣青锦帔绣羽华裙，颓云髻。
　　纽幽宫中帝君匿景藏光中元内妃，姓开耀，讳太一七烈，字横单盘，真名 ，衣紫锦帔黄华羽裙，颓云髻。
　　纲神宫中帝君变体易景斗中大女，姓玄路，讳太一郁书，字畴丘兰，
　　真名 ，衣朱锦帔紫青飞裙，颓云髻。
　　纪明官中帝君隐迹散众斗中中女，姓蜚廉，讳太一气精，字抱定陵，真名 ，衣朱锦帔青绣飞裙，颓云髻。
　　关会宫中帝君分景万形斗中少女，姓翁重，讳太一郁墨，字天凡淑，真名 ，衣丹锦帔青华羽裙，颓云髻。
　　帝席宫中帝君化日月水火斗中高皇左夫人，姓常明，讳太一石启珠，字落茂华，真名 ，衣紫锦帔绣羽丹裙，颓云髻。
　　上尊官中帝君化金石山河斗中高皇右夫人，姓空黄，讳太一爱条，字育玄，真名 ，衣绿锦帔翠羽华裙，颓云髻。
　　右帝君九晨斗官中隐妃，九阴之大神，知之者则九妃下降，携兆上升斗宫之中，位为玉清真人。七年，能分景散形，变化万物，混合幽冥，飞行太虚，上升玉清。
　　东方岁星阳元宫中真皇帝君，姓碧空，讳澄澜，字清凝，真名 ，头建青精玉冠，衣青羽飞衣。
　　南方荧惑星洞阳宫中真皇君，姓焕空，讳华瓶，字玄罗，真名 ，头建朱精玉冠，衣绛羽飞衣。
　　西方太白星素明宫中真皇君，姓浩空，讳寥凌，字振寻，真名 ，头建金精玉冠，衣白羽飞衣。
　　北方辰星玄斗宫中真皇君，姓阴空，讳玄华，字龙娥，真名 ，头建玄精玉冠，衣玄羽飞衣。
　　中央镇星上枢宫中真皇君，姓常空，讳玄瑶，字飞贤，真名 ，头建黄精玉冠，衣黄羽飞衣。
　　右五星官中五真皇君隐名，太上藏之紫房九灵上宫，不授始学之人。得者皆宿有玄图刻简，来生九万劫之前，已逆注真名，应得其文也。克为后圣之臣，玉清真人也。
　　东方阳元宫中，有真皇帝君皇夫人，姓开常，讳宝容，字飞云，真名 ，衣青锦帔绿羽飞裙，颓云髻。
　　南方洞阳宫中，有真皇帝君皇夫人，姓阳常，讳维停，字散融，真名 ，衣丹锦帔丹羽飞裙，颓云髻。
　　西方素明宫中，有真皇帝君皇夫人，姓明常，讳飙英，字灵恩，真名 ，衣素锦帔紫羽飞裙，颓云髻。
　　北方玄斗宫中，有真皇帝君皇夫人，姓渊常，讳肇晅，字精原，真名 ，衣玄锦帔翠羽飞裙，颓云髻。
　　中央上枢宫中有真皇帝君皇夫人，姓康常，讳藏暝，字耽延，真名 ，衣黄锦岐黄华飞裙，颓云髻。
　　右五星夫人内阴隐名，太上藏之玄斗紫盖官中。此五夫人，皆回天转地，盈缩三光，变化山河，改易五行，移动万物，隐藏幽冥。有知其道，皆不复经履地户，魂过太山也。克为玉清之真，依科万劫一出。
　　修九晨五星之道，当以八节及本命之日，夜半入室，北向叩齿九通，闭眼思九星，光明焕照北方。又存五星，洞明五方，垂光洞映己身，觉身在赤光之内，内外冥然。良久，又思九星、五星帝君，及皇君夫人、九星内妃，姓讳字衣服，各在其星官，并使分明。须臾，众神钦然合变为一小儿，如始生之状，名曰无常童子，字曰变化神王，手执九星、五星，缨络一身，带日衔月。童子以日月星光，以映熏兆身，身在赤光之内，表裹洞彻，则为混合万变之道。仍仰咽气九过，而祝曰：
　　周天大神，号曰帝皇，回转九道，精焕八方，洞天流曜，发芒散光，隐沦绝冥，回合紫房，改化万形，结成灵童，流降内外，玉真四冲，左命火铃，右激电光，云雾郁勃，华文骞扬，太一神化，锦帔华裳，衔日戴月，身佩天章，飞回五晨，促转斗纲，适心纵己，在意所通，上天入冥，变化百方，保养我身，天地齐功，身生羽服，飞升帝宫。
　　毕，仰咽气九过止。洞思九真五晨之道，隐沦八冥，事极於此矣。
　　金星五点，第一点姓地常，讳罂育，字通勃，真名逃九元。
　　第二点姓育常，讳焕通，字幽元，真名入五道。
　　第三点姓卯常，讳金上，字浩淳，真名代六形。
　　第四点姓流常，讳谷清，字逃边，真名转三关。
　　第五点姓行常，讳浩逃，字去斗，真名服气精。
　　右西方太白星之五常，并建素梁宝冠，衣素锦飞衣，手执金符玉节，主七门变化。
　　土星第一点，姓上常，讳黄光，字元胤，真名逃皇元。
　　第二点姓天常，讳寥电，字卓度，真名入木精。
　　第三点姓名常，讳空脁，字霞玄，真名变水火。
　　第四点姓三常，讳滕旻，字灵变，真名金上生。
　　第五点姓辰常，讳内溢，字益微，真名黑来谷。
　　右中央镇星五常之隐名，并建黄梁宝冠，衣黄锦飞衣，手执黄麾命魔之章，主十二门变化。
　　火星第一点，姓空常，讳常阳，字元无，真名灵通冥。
　　第二点姓河常，讳流精，字七转，真名七神会。
　　第三点姓元常，讳南皓，字精极，真名入流光。
　　第四点姓古常，讳洞主，字微生，真名变三神。
　　第五点姓巳常，讳季行，字后化，真名逃形边。
　　右南方荧惑星五常，并建朱粱宝冠，衣朱锦飞衣，手执赤神召灵之章，主三门变化。
　　木星第一点，姓九常，讳青芒，字上阳，真名隐真身。
　　第二点姓世常，讳苍元，字长命，真名通九道。
　　第三点姓明常，讳碧渊，字洞生，真名化青光。
　　第四点姓五常，讳归青，字玉阳，真名流电衡。
　　第五点姓法常，讳绿台，字明暧，真名万真会。
　　右东方岁星五常，并建青梁宝冠，衣青锦飞衣，手执青帝制魔之章，主九门变化。
　　水星第一点，姓阴常，讳玄通，字子元，真名北上元。
　　第二点姓黄常，讳曰空，字冬冥，真名动天众。
　　第三点姓定常，讳隐阳，字勃光，真名轮大劫。
　　第四点姓飞常，讳上元，字藏光，真名定万神。
　　第五点姓六常，讳终变，字分图，真名入黑关。
　　右北方辰星五常，并建玄梁宝冠，衣玄锦飞衣，手执北官摄杀之麾，主五门变化。
　　修行空常变化之道，常以八节及本命之日，正中入室，南向叩齿十二通，闭目思空常二神，及二十五点常之隐名衣服，各在其方，分明罗列在星宫之中，光明流焕，玄映兆身。良久，忽化为凤凰、玄龟二兽，从天中来下，凤凰乘赤气之光，下兆头上；玄龟乘白气之光，下兆两脚下。凤凰从兆泥丸中入，玄龟从兆命门下入，赤白二气交络兆一身，觉己形化成凤凰，立玄龟之上，在赤白二气之中。便叩齿二十五通，咽气二十五过，而仰祝曰：
　　天精地灵，号曰空常，北入五气，南制三阳，木生流火，七气折伤，水灌九震，中元不行，土王养金，木气伏藏，金符命灵，太帝扶迎，六戊逃己，隐影冥乡，太一护肺，金镇肾肠，上元辅心，炼仙肝宫，内鲜外荣，玉真四充，变化万景，混合二光，灵凤玄龟，神兽来迎，洞虚入微，形魂同翔，千变万化，适意所行，束西南北，莫不扶将，长保天地，享福无央，得与明皇，同游上京。
　　毕，引气二咽止。
　　此空常隐沦之道，玄微理妙，事极於此。所谓变化万方，身生水火，迥合天地，适意所求者矣。子得之者，位加仙公，北辰书名，南宫记籍，五星下降，万神侍卫，福德自然，无求傍力。修之九年，立致飞行，上步天宿，游宴玉清。学无此法，便绝望於遐思，无损神於寝夕矣。上天禁书，轻泄漏慢，罪及九祖父母，己身卒亡，长闭鬼官。
　　龙飞九道尺素隐诀
　　太上大道君，以上皇元年二月一日甲子，於无量天告盟，传度飞行羽经空常变化隐文，以付北极真公。时九天上帝高仙大圣，并临盟场，五帝束带，万灵侍轩，日月吐晖，众星列精，七元开关，黄道不行，天地停机，三界肃清，绛霞随荫，紫云四骞，时和日庆，八景敷陈。道君裂帛华晨之下，授诀金口之中，发言九天，遥唱命讳，上帝称欣，天真稽首，魔王束形，保举玄虚，位登玉清。命五老监试，四司辅真，左右侍仙，分盟告灵，依俯仰之格，北向祝曰：
　　寒非登场，上命九灵，运度推移，日月不停，是时告晨，赤心解形，衔刀南官，噏丹寒庭，金羊银疡，礼献上清，裂素分经，告盟干天，请如四极，万劫一传，有泄我言，祸罚七玄，有愆我盟，考灭尔形，生死谢责，长闭幽冥。
　　毕，於是裂素度经，口授秘言。
　　天真下降，五帝卫灵，九晨给以金晨玉童九百人，九皇给以玉华玉女七百人，五皇又给五帝玉女各五百人。五老命驾，四司仗幡，紫云飞耕十二琼输，前导凤歌，后从天钧，六师启路，九龙翼辕，以迎於真公。上登玉清北辰上宫，遨宴七元，回旋五宿，历步天关，位登总仙，治於北极广灵之宫。至开皇上年，以文付东华青童大君，依格万劫一传。
　　龙飞尺素之道，出於九天上帝，以载天地九晨五星空常之名。高上宝秘灵音，故为盟文，自非前生九万劫逆注玄简，录字上清，应为真人者，不得盻其篇目，参其隐音也。得见此文，生死成仙，能修其道，则神光流映，帝皇下降，七年隐沦，变化百方，出入幽冥，浮景九空。十四年白日登晨，飞升玉清。有宗大经，但朝礼神真，则致长生，延寿无穷，千祸不干，万凶不当，兵灾珍息，触向皆成，出入则致九皇垂应，项映圆光，五帝营卫，所向司迎，克得奉侍圣君於上清宫。此道与元始俱生，九元虚皇以传太上大道君，大道君以传后圣金阙帝君，及太帝君、太微天帝君、北极真公，使付束华青童大君。依格万劫一传於后学得道之人。
　　传度之法，受者依科实信，绛纹缯九十尺，五色纹缯各五十尺，诣有经之师，对斋百日，或七十日，或七日。於玄岳立坛高寂之地，书文北向分盟度诀。以金羊五两告五星，银鸦九两告九晨，二物礼天受经，奉师效心。子时露於坛场之上，以绛纹之巾盛羊着东，白纹之巾盛雁着西，告誓九天，分盟各半，口度秘名。临度之时，亦依上祝之法。可谓宝道贵真，誓不泄漏之盟。若无盟轻传，师及弟子同考灭身，七祖充责，万劫不原。上天之禁，宜各审详。登盟之时，弟子执羊雁，北向九拜，次五方各一拜，西起，竟南还西，伏东向，置羊鸦於师左右。师於中央，北向叩齿九道，称：
　　某岳真人臣某甲，敢以良时上吉，三合喜辰，谨登皇坛，披形赤心，清斋歃丹，列盟于天。愿高上垂映，顾盼贱臣，北帝所举某岳先生某甲，先身垂福，庆深来生，轮转流祚，九天不绝，宿名玄简，运禀今日，得目披洞章，口咏帝一，贪羡神仙，仰希灵契，今辄於某天之中，授度羽章飞空之诀，上告万帝至极元皇，高仙大圣，无量道君，愿垂回映，曲监盟灵，以玉清上宫真仙之气，辅侍某身，上告五帝五岳万灵，河海大神，共监盟文，请如所奏，依格以传。
　　尺素诀左半，当以白素二尺书此文，令一半在一尺上，两半合中央符。受者以紫笔书讳，朱笔书文及符。师度讳，请玉童玉女侍卫受者身毕，於中央符裂分各半佩身。男受取左，女受取右，以丹锦为囊，盛文当心。每不可冒生死之掩，三犯天宿奔溃，五帝号泣，魂精荡散，亡神失魄，不移年而丧身。九天上禁，慎之则天灵玄映，神真下降，身生水火，万化自从也。
　　太上白羽黑翮灵飞玉符
　　元始九天父母、太真丈人，同宴景龙之舆，从桑林千真万骑，飞仙巨此御轮，流电迅姻，纵体适运，口歌灵篇，逍遥玄丘之洞，解憩清波之隅，游盘紫虚之绾，息驾无岁之端。是时天元焕明，五晨回光，三素流云紫姻，吐芳飞香，绕日馥散太无，华光交焕，三烛合明，凝真上契，咀嚼日根，餐玄注虚，披朗金章，洞啸九微，灵畅琼轩，妙思感於太寂，内念启於自然。以上皇元年三月三日，元始启旦，忽致玄灵垂驾白鸾之车，黑翮之凤口衔素章，飞行羽经登空步虚真诀。玉精飞仙导烟，群神卫灵，腌蔼九霄之上，焕赫玉虚之庭，来降於太真玄丘，传授宝经。是日太真丈人方退斋上清，时太帝君、紫微三素元君、天帝君、太微天帝君、高上玉皇之宾，咸同降坐，焚百和之香，置五色神官浮号，玉位列于紫宫。众真礼经旋行三周，三素元君起立西向，发玄朗之音，诵庆真羽章，以赞神经。其辞曰：
　　蔼沬太虚馆，灵风散奇香。萧萧玄景上，微飙翼太阳。素鸾迅飞凤，口衔神羽章。翻翮振九霄，悲呜焕玄梁。妙诀乘空发，清治道未央。群真并称庆，稽首礼玉皇。
　　诵毕，太帝君又起立北向，诵曰：
　　玄凤迅云翮，白鸾欣踌躇。飞香和芳花，流星耀云衢。巨虹控长辔，飞仙互相扶。万真庆嘉吉，欣凤虚中游。元始本无迹，玄感自相求。振羽不待驾，飘飘乘姻浮。宝章综玄纲，五体御灵符。称庆礼福庭，旋香各三周。
　　诵毕，天帝君起立东向，又诵曰：
　　素羽斑玄翩，乘浮落运回。流香溢十天，芳芝郁太微。灵章启幽机，羽经朗玄辉。至道本无赜，持真景白飞。
　　於是诵毕。太真丈人身建法服，冠极天无量三宝玉冠，衣无缝九色飞云耀光羽章，左佩流铃，右带七元，正南向而伏。太微天帝君，起命羽仙侍郎擎执金案，承经北向长立，以授於太真。众仙咸称善，太真长立授经，面发金光，五体即生自然灵飞玉符，登携众真，共登白鸾之车，驾黑翮之凤，以宴常阳东之豪林碧水之境，扶桑之墟九源之口，西游玄羽素野之域蒙汜之滨，南造朱陵极炎之精南夏之邑，北到朔阴洞玄之馆寒水之乡，中盘十绝黄气阳精太玄玉京金台玉室丹琼之宫。游朗十天，八域洞清，总领亿真，无天不系，无幽不关，无气不统，无仙不摄，普御群神，自天以下，莫不范德於太真，仰宗於羽经也。於是帝君各浮玄官，经劫七千，传於太上大道君焉。
　　上灵飞玉符玄仙羽精自然之章，佩之七年，乘空飞行，上登七元。修羽经飞步之道，无此符则不得乘虚升玄也。受者青锦九十尺盟天。登修之日，书左手掌心，即能握碧霞而飞行。书青缯九寸，佩之左肘，六甲十二神，灵飞玉女十二人侍左。
　　下灵飞玉符元始羽精玄玉之章，佩之七年，乘空飞行，上登五星。行飞步升玄之道，无此符则不得乘空而行也。受者素锦六十尺盟天。登修之日，书右手掌心，则能握素霞而飞行。书白缯九寸，佩之右肘，六甲十二神，灵飞玉女十二人侍右。
　　左灵飞玉符玄气始生之精素羽之章，佩之九年，乘空飞行，上登五星。行飞步升玄之道，无此符则不得蹑云玄升也。受者丹锦八十尺盟天。登修之日，书左足跖心，即能蹑空飞行。书绛缯九寸，佩之左肘，六甲十二神，灵飞玉女十二人侍前。
　　右灵飞玉符元气之精升玄羽章，佩之九年，得乘飞云，行步玉清。修飞步之道，无此符不得蹑於七元而升虚也。受者玄锦五十尺盟天。登修之日，书右足取心，即能步玄飞行。书皂缯九寸，佩之右肘，六甲十二神，灵飞玉女十二人侍后。
　　太灵飞玉符阳气黄精飞行羽章，佩之九年，面生金光，坐在立亡，飞行太空。修飞步之道，无此符则不得仰登星魁，超升九玄。受者黄锦十二尺盟天。登修之日，书符於心前，即能吐气成云，乘云飞行。书黄缯九寸，佩之左肘，六甲十二神，灵飞玉女十二人侍身。
　　凡修行存思七星之道，入室皆先服五符，然后书也。书及服符，皆东向叩齿十二通，仰祝曰：
　　玄虚紫清，飞行羽经，上映云宫，下摄千灵，控御六甲，运我身形，飞步天纲，上攀斗精，凝魂固魄，内镇充盈，出空入玄，与气常生。
　　毕，服符并书五心，然后行事。如此九年，克得乘空御云，飞行太清。左右灵飞玉符，出於自然之气，传授於太真，以登空步虚，乘魁蹑纲，缠络七元，上升玉清之道，以备飞行羽经。得之者神仙，佩之者成真人，修之者致白鸾之车，黑翮之凤，来迎子身，上登玉清宫，游宴常阳。太上大道君以传上元太素君、太微天帝君，施行道成，秘於太上灵都之宫。依科三千年一传，不得轻泄宣露天真，违盟负誓，身没鬼官，殃及九祖，充闭幽泉。
　　飞行羽经九真升元上记
　　太上大道君，昔受飞行羽经九真升玄上记，宝言紫文绿金之字，超虚蹑空浮景之道，於玉清上宫虚皇高上道君。於是太上大道君以其要传上清玉帝君，上清玉帝君以传上元太素君，上元太素君又传太微天帝君。太微天帝君施行真秘，以传晨中黄景君，晨中黄景君又以传皇初紫灵君，皇初紫灵君以传中央黄老君，中央黄老君以传九微太真玉保王金阙上相大司命高晨师青童大君梵湄，使以此文教授当得为真人者也。诸有太素绛录及金阙刻名，皆当得见此文。自非其人，不得与相遇。欲出传之者，必须精应感畅，乃付之耳。歃盟断金，誓以不宣之信矣。
　　有此经者，太素三元君遣玉童二十四人，玉女二十四人，侍经之左右，纠刺泄慢之愆，卫护有经者身。此中真之道也，非仙次第之中也。盖中和之中真也，配简三元，名刊太素，行则紫毛之节，驾则八景云舆，前导万灵，后从千真，九凤齐呜，天钧唱弦，神龙启导，五帝縿轩，飞行太空，遨宴丹霄，位为上清真人玉卿之师。诸有太上飞行羽经升玄九真者，听三千年六传，遇其人一日顿授之。若无可授者，三千年限尽，以朱书素写六通，封之峨媚山金台之室。过此不复传出。不可授而传者，泄真人之道也。受而不承科者，毁真人之誓也。授者经师，受者宗焉。违经慢范，宣露宝文者，七祖父母诣玄都，受风刀之考，身为下鬼，积幽夜之河也。
　　欲受飞行，散金为盟，欲知仙忌，文巾为质，既知羽书，天地同符，子闻玄文，超驾庆云，此之谓也。出委羽洞台刻石铭。
　　太素三元君有言日：仙人始知瘾庇斗星之道，而未知真人藏斗星之法。夫九斗者，天枢之正盖，玄轴之华宝，机纽八维，总旋九度，回荫圆方，运摄和气，理调阴阳，司适无外。夫斗星者，朗曜为之夜翳，璇玑为之动用，四象为之流坠，玄明焕烂，威光赫蔚矣。
　　太无帝君有言曰：仙人徒知咀嚼阴阳，吐纳二气，而不知斗星者，是阴阳之根府，二象之玄纲也。乃苦辛玩其波末，而不识营始而甚易，荫庇其枝条，而失乎根本矣。何不藏九斗，陶冶至象耶。行之十四年，太上迎以琼轮，超虚蹑空，上登上清，列为上真，反神婴颜，众神侍轩。
　　青童大君有言曰：仙人徒知璇玑大威，焕惧万辰，睹九道之流赫，玩圆动以摄神，庇之以求大度，用之以求神仙，而犹不识回九光以内照，藏明斗於泥丸，於是魂凝魄炼，合德云姻，解其道上升上清，得其道身为上真。是以真人抱大象以匿霞，包斗精以藏身，我先师是故左驾绿云，右辔绛晨，身升太素，超虚蹑空，存斗星紫色，其纲赤色，觉紫色之气温温暖也。存星大小，在意行之。此青童君口诀。
　　昔梧成子、谷希子、广成子、青真子，合存斗星之气，并与身共入莲实之中，忽见莲内有千里金池，玉山万顷，宫台宇室，盖亦连云，朱木结实，紫华生园，碧辇玄黄，三素八轮，奇异之观，不可名字。四子遨游经时，旋宴极盻而反。当是之时，不觉莲实之中央也。所谓以大投小，变化无踪，此存星之极感，阔狭之标致也。乃可毫杪为八极，何莲实之足妙哉。
　　以月一日、三日，及五日禺中、夜半，唯一时也，入堂正坐，北向接手，定气临目毕，乃存北斗九星来下，入头泥丸中，以柄杓前指，魁偃向上也。良久，忽见斗魁中有一大神人，衣服名字如祝所言，极久，头中当小热，温温然也。此是上元九精真气来入头，故暖异，以告验报感之休应也。方乃#1咽液五十过，叩齿九通毕，左手第三指捻两眉中，於是微祝曰：
　　太上紫晖，九道之尊，华盖七络，回曜万晨，动御高灵，静和景云，阴阳流灌，一气中分，游济无外，焕朗众天，令月启辰，来登泥丸，元精结感，化为大神，名曰奇纽，厥子灵纲，正坐斗中，游我明堂，凤羽紫被，虎锦丹裳，左带玉佩，右腰金铛，手把流铃，头巾晨光，吐气溉精，泥丸以康，魂魄凝和，植华柱梁，使我飞仙，超虚蹑空，上造上清，策虎命龙，北朝玉帝，琼琳上宫，西谒太素，稽首三元。
　　祝毕，又咽液三十过，叩齿九通，又祝如前毕，起北向再拜，西向再拜毕，乃不复临目，事讫。
　　诸寝静之室床上，行之亦可也，拜亦不下地也。夫真人作法，所贵於安其所安，崇妙简微，不复曲折败常，乖乎寝处也。要道不烦，乃绝伦矣。
　　后施三祝之法，皆依希拟象此行也。但祝不同，及存星有背向之异耳。要言在於密房曲室，勿令有见其存思时也。所以尔者，存思时玉童玉女将在侧而监焉，不可吊丧临尸，经秽殗，衣被巾履一切勿错越，以假借於非类矣。何谓非类耶，不同志契者是也。非我同好，不与同席而坐，非我同盟，弗与同器而食。道俗有殊，有崇奉六天及事山川魔神者，弗居其室，弗飨其饥，勿着其衣，勿冠其巾，盖避其尸秽之下气，遏其邪风之往来也。此所谓真道之真道矣，精妙之精妙也。若能为其妙，乃得其真道，避其秽乃获其新。若将混沌杂栖，臭香齐器，不标其神，不整其气，滛真同居，贪廉共位，厕邪风而不荡心，履尘壤而不思超迈者，以此寻真为无也。夜光不生於粪阱，下才不植於标领，此之谓也。精感仿髴，灵应机微，玉华告验，神光表晖，自非尔师，勿妄与之言也。
　　斗中大神者，盖九星之精，因感变而忽生矣。是施行时，当心存名字，至后祝曰止。后祝自后有神，又存如初。
　　若是泥丸中星神，恒存居其中。每事效此为象。
　　存斗星来下，令极思不觉，忽然已在我形中也。初存或未来时仿髴，但极思念之，如已在形中，亦足致感也。久久自渐入妙。
　　月七日、九日、十三日，禺中时，若夜半时，入室正坐，接手定气临目毕，乃存北斗九星来下入心中，以柄杓坚仰向喉，魁中向外也。良久，忽然见魁中有一大神，衣服名字如祝所言。极久，当觉心中温温暖，真气来入也。乃咽液五十过，叩齿九通，举右手第二指以捻心，於是乃微咒曰：
　　太上紫真，九气中灵，包括万度，璇玑焕明，飞霞流曜，晖烛玉清，玄盖众晨，阴阳判成，四和交降，七纬顺生，肇月吉辰，来映心庭，飞光络景，中元充盈，六府启关，华液泯平，魂魄制炼，得真之精，感至触变，亿兆立成，忽见大神，坐安心房，整气潮津，百节流通，攀斗据魁，盻邈百方，其名璇度，厥字素康，绛羽华帔，龙带虎裳，身生宝曜，项负圆光，首巾飞晨，英冠低昂，使我飞仙，超浮太空，上造紫阙，北朝玉皇，役使万神，众灵奉迎，心上生华，庆云永昌，凤啸玲玲，鸾吹锵锵。
　　祝毕，咽液三十过，叩齿九通，又祝如前，祝毕，起南向再拜，事毕，乃开目○ 
　　月十五日、十九日、二十三日，禺中时，若夜半时，入室正坐，接手定气临目毕，乃存北斗九星来下，入脐下三寸下元宫中，以斗柄杓坚向心，魁中向外。极久，忽见魁中有一大神，衣服名字如祝所言，亦当觉脐中温温热，真气来至也。乃咽液六十过，叩齿九通，举左手第三指以捻鼻下人中，於是乃微祝曰：
　　太上紫皇，焕朗中枢，九纬炳蔼，光秀太霞，万灵仰镇，千晨植牙，七度用明，九烟芬葩，制阳表顺，执阴以和，真晖启阵，玄根总罗，肇月惟吉，观映脐内，紫气发霄，飞光纵坠，炼我魂魄，华津荣蔚，忽见大神，上宫灵贵，名曰祝萌，厥字流郁，正坐脐中，乘斗九气，吐纳灵液，平血理胃，黄凤羽帔，龙衣虎带，手启日根，头戴绿芙，腰生流火，焕电映无，使我飞仙，超虚蹑浮，上造玉房，担带霄虚，役使万神，天地同休。
　　祝毕，又咽液三十过，叩齿九通，又祝如前，祝毕，起向本命再拜，拜毕开目。行下元之道毕矣。举手有所捻，是临祝之时耳，祝毕接手如初。
　　以八节日夜半时，入室正坐，接手定气，闭目内视，乃存一身冉冉起，上飞升北斗魁中。良久为之，如觉我形已在斗中也。极念为之，当觉体中热，是真气合德也。又存九精三神名字服色，貌如婴儿之始生也。三神与我对坐也，我心拜之焉，精想仿髴，遗形眇眇，将令恍惚也。乃咽津八十过，叩齿九通，举左手拊心，乃微祝曰：
　　太上丹灵，玄光飙焕，九璋启璇，晖气澄散，紫晨幽烛，七曜蔚灿，二景奏明，阴阳以判，四度用昌，灵津回灌，八节启气，上升九元，据斗攀纲，奉见三神，问我稽留，何不升仙，我即稽首，畏以帝前，尔乃赫壮，口衔日根，左破六天，右督酆山，流铃上焕，万魔碎分，遂知我魄，强我三魂，藏斗内曜，九精在心，紫霞洞映，飞光万寻，和魂制魄，六胎调炼，精感变跃，玉妃忽见，坐当我心，俯视仰盻，其名密华，厥字璘蒨，吐纳二气，和平百关，身服炼帔，凤光鸾裙，腰带虎录，龙章玉文，手执月华，头巾紫冠，腾跃太霄，驾景盖云，书名太素，我得飞仙，超浮空洞，乘琼太元，上造朱房，役使万神，纪均二度，还反婴颜，北帝激电，南帝火阵，苍帝启烛，赫赫电震，西流双扑，呜音唱钧，四举超跃，荐我玉真，遂乘八景，遨宴九烟。
　　祝毕，又咽液三十过，叩齿九通，复祝如前，祝毕，起向西北再拜毕，开目。行八节之真毕矣。
　　此道是超空之秘妙，九真之奇法。三段行真，月用九日，故谓之九真升玄文。乃太真禁书内宝，为真之要诀也。若得其人，当传之时，受者当清斋百日，或三十日，或十日，任意造其所适也。又当先告斋一日，以洗素心。授者对斋，如受者也。付与之日，皆当先敌血垒坛，剪发立盟，为不宣不泄之信誓也。后圣以敌血犯生气之伤，剪发违肤毁之礼，谨以黄金三两，代敌血之信，青纹之缯三十二尺，当代割发之约。师受誓物，不得收为私利，藉以滥用，皆当施山柄高隐，单贫道士。若超腾步虚，或投之於山室，散之於灵岩。所以尔者，明天信贵重誓深测，道精贱宝欲也。不奉科约，生死七祖父母，受玄都风刀之考，身为下鬼。传授年限，出授节度，如上法，当谨按之，盟物皆精上也。启心秀整，坦诚婵允，靡有不尽。授者则师宗也，受者则资也。闻道则仰范标模，求生则存近生地，不遵所奉，阙略违慢者，三世祖获刑於火官，身生弃疾。
　　轩辕师荆山丈人，丈人但解炼石之道，无他妙，岂贤於轩辕哉。轩辕曾问其炼石之道，故遂师焉。荆山丈人，是姬幽子也，今在委羽山，能炼石成水，煎水成玉，粉玉为散，以石水服之。能知其道，与天同存，然不能飞行空虚，手把晨霞也。炼石虽妙，固小术耳。
　　右太上飞行羽经九真升玄上记，其道毕矣。其下巷是太上九真中经，虽有上下序，然别法异用，不相干也。中央黄老君分以传太虚真人，与八道秘言相次。九真中经在人间施行，亦有口诀，本文以秘不书。今请言：
　　第一真法，当以五月五日、十五日、二十五日、二十七日、二十九日，一月之中五过行之，皆以平旦。
　　第二真法，当以八月八日、十一日、十四日、十九日、二十三日、二十七日，一月之中六过行之，皆以辰时。
　　第三真法，当以六月六日、七日、十七日、十八日、二十五日、二十六日，一月之中六过行之，当以巳时。
　　第四真法，当以正月二日、八日、十四日、十八日、十九日、二十八日，一月之中六过行之，皆以午时。
　　第五真法，当以三月三日、八日、十三日、二十日、二十六日，一月之中五过行之，皆以未时。
　　第六真法，当以七月七日、十一日、十四日、十八日、二十三日、二十五日、二十八日，一月之中七过行之，皆以申时。
　　第七真法，当以十一月二日、六日、九日、十三日、十六日、十九日、二十三日、二十七日，一月之中八过行之，皆以酉时。
　　第八真法，当以二月二日、七日、九日、十五日、十八日、十九日、二十七日，一月之中七过行之，皆以戌或亥时。
　　第九真法，当以十二月三日、九日、十七日、十九日、二十六日、二十九日，一月之中六过行之，皆以子时。
　　右行九真中经口诀毕矣。此月此日，皆是合真迥顺，生气摄精之时，善可以存思，易致玄感。若高栖绝顶，潜摽云岩，断人事於内外，割粒食以清肠，接手正心，念乎含晨，皆当日日施行，自如本经。今之所书，盖人间多事，不得日日清闲以行之也。行之十四年，亦足超浮虚无，能生能死，出水入火，上登上清，五藏生华，与天相倾。其升玄羽经上卷也，行之三过，一月九日，盖亦人间未及大静之时。若长斋久静，抱景独往，仰秀空洞，心单事外者，皆宜此日行之，以次相续。一月九行，施於人中耳。
　　八节思斗中，又存思忽见斗中玉妃在我前坐，玉妃吐紫姻入我口中，良久，其衣服如八节所祝。此女子是九精之阴灵，玉清之上妃也。此青童君口诀。
　　上清五常变通万化郁冥经竟
　　#1『乃』字原本作『及』。
　　
