太上洞玄灵宝灭度五炼生尸妙经
　　经名：太上洞玄灵宝灭度五炼生尸妙经。撰人不详，约出於东晋。系古《灵宝经》 之一。原本一卷。今改作二卷。上卷底本出处：《正统道藏》洞玄部本文类；参校：敦煌P.2865号抄本（前半部分）。下卷底本：敦煌P.2865号写本（后半部分）；参校：敦煌 S.298号抄本。
　　太上洞玄灵宝灭度五炼生尸妙经卷上
　　天尊时於长乐舍香林园中，教化七千二百四十童子。法事粗悉，上智童子、轮天童子等前进作礼，上白天尊：今日侍座，欢乐难胜。诸天开宥，一切光明，幽牢地狱积夜寒乡，三涂五苦饿鬼死魂，并得开度，还在福中。三官息对，生死并欢。而幽魂始开，未入转轮，尸神奔落，腐骸无津，沈沦九土，纵横地官，飞爽傍徨，不能得还。土府促会，形尸无宁，更受愁迫，仰诉诸天。今既开宥，一切普新，皇道既畅，泽被十方。伏闻天尊既垂大慈，愿普皇恩。赐应度者度，应生者生，应转者转，应还者还。如宿缘未绝，不得还者，形尸故宅，幽在九泉，为众灵所迫，不相容受，飞魂无泊，还逮子孙。大化既兴，宜使普蠲。不审法中，复有何要，可得申宣，下告地官，安镇抚恤，咸使得安，九署右别，营卫其身。如蒙哀怜，则普天欢泰，生死无怨，福流亿劫，世世无穷。
　　於是天尊普命诸天上帝、无极大上大道君、十方大圣众、至真诸君丈人、飞天神王、五老帝君、南上好生度世司马、司录司命、长生上圣、玄和玉女、诸真人、无鞅数众，一时复坐。今当更为上智童子开诸法门，申明龙汉玄都旧典，九幽玉匮女青玉文，拔度幽牢地狱，积夜寒乡，三涂五苦饿鬼死魂，令悉见光明。宣告诸天，各明玉字自然玄文，普告诸天诸地水府、日月星宿、璇玑玉衡，三界五帝、五岳灵山、九土灵官，洞元洞渊洞空洞灵洞无，无极无穷、无高无下、无形无色、无音无响、无大无小，一切神灵，明各任别。今所统领宿谪罪魂，善恶功过，年岁日月。事事列言，分别故宅形骸所在，随其部界，悉为安恤，地祇卫护，经营供给，无令摇动，随功成就。使应迁者迁，应度者度，应转者转，应生者生。落地简对，绝水盟言，除天文墨，一切见明。於是四众上智童子欢喜作礼，同时举手弹指称善。
　　是时，三十二天帝君即坐，各命飞天神人披紫阳玉台，开明真玉匮，出天中灵音自然玉书无量洞章，以属地官，度一切人，安尸镇灵，保魂录神。其太黄皇曾天、太明玉完天、清明何童天、玄胎平育天、元明文举天、七耀摩夷天、虚无越衡天、太极蒙翳天，合八天。天有八字，合六十四字，分属东方九气天君。以青帝太玄女青符命，告下东方土府九署灵官，开度一切死魂，安镇尸形，营卫抚恤，无令地官驱迫摇动，一如女青文金龙驿行。其赤明和阳天、玄明恭华天、耀明宗飘天、竺落皇笳天、虚明堂耀天、观明端静天、玄明恭庆天、太焕极瑶天，合八天。天有八字，合六十四字，分属南方三气天君。以赤帝太玄女青符命，告下南方土府九署灵官，开度南方一切死魂，安镇尸形，营卫抚恤，无令地官驱迫摇动，一如女青文金龙驿行。其元载孔升天、太安皇崖天、显定极风天、始皇孝芒天、太黄翁重天、无思江由天、上揲阮乐天、无极昙誓天，合八天。天有八字，合六十四字，分属西方七气天君。以白帝太玄女青符命，告下西方土府九署灵官，开度西方一切死魂，安镇尸形，营卫抚恤，无令地官驱迫摇动，一如女青文金龙驿行。其皓庭霄度天、渊通元洞天、翰宠妙成天、秀乐禁上天、无上常融天、玉隆腾胜天、龙变梵度天、平育贾奕天，合八天。天有八字，合六十四字，分属北方五气天君。以黑帝太玄女青符命，告下北方土府九署灵官，开度北方一切死魂，安镇尸形，营卫抚恤，无令地官驱迫摇动，一如女青文金龙驿行。其上上上一气一气，上上上无极无顶无色，大罗之天自然玉文，总统中央黄元天君，以黄帝太玄女青符命，告下中央土府九署灵官，开度中央一切死魂，安镇尸形，营卫抚恤，无令地官驱迫摇动，一如女青文金龙驿传。诸天各命飞天神王，以天中灵音自然玉书女青符命，并告五方五帝五岳土府灵官，即各依承符命，尊奉大法。皇道既明，是时天朗气澄，三景停轮，星宿洞耀，璇玑不行，河海静默，山岳吞姻，时和气清，金风拂尘，天无浮翳，日月灌津，五苦解脱，长夜开魂，枯树生华，死骸还人，麟舞凤翔，飞鸣欣欣，诸天踊跃，散花称善。天尊欣畅而作颂曰：
　　赤明回化，混尔而分。阴阳炼变，其道自然。玄图七转，至九仍还。
　　元命灵章，无量洞篇。无常之品，气总九晨。阳光潜启，明景乘烟。
　　三回五炼，和以七津。随色蔚耀，各归本神。大法简度，朽骸还人。
　　宝我妙道，位登上真。回元五炼，至道上灵。照耀日月，洞照九明。
　　诸天开宥，幽夜玄清。朽骸超步，炼化自生。嘘吸灵和，贯幽入冥。
　　神奇万变，飞魂反形。乘烟驾空，上造皇庭。玉书告命，土府太平。
　　一切受度，普入光明。有宝我文，世世化生。轻泄慢漏，风刀相刑。
　　玉章灵文生朱光，五灵结精焕十方。
　　四八分位合五行，列宿日月阴阳通。
　　植立天真保上皇，开化法门一切同。
　　弥罗大千道兴隆，金座欢乐难为常。
　　诸天踊跃奏灵章，开我妙道悟少童。
　　令尔亿劫生无穷，九转成真位仙王。
　　秘之中襟慎勿扬。
　　天尊颂毕，诸天上帝、无极太上大道君、十方无极至真大圣众、飞天神王一五老上帝君、南上好生度世司马、司录司命、长生上灵、玄和玉女、诸元君灵妃、诸真人、无鞅数众，七千二百四十童子，一时俱起，捻香散花，左回旋行三匝，还北向作礼，举手弹指。三十二天日月星宿，一时俱明，地下九幽无极洞渊，光景玄彻，无复暗冥，幽隐普见。地藏发泄，金玉露形，山川溪涧，一等缅平，白骨受气，朽尸还魂，九土清泰，地官安宁，众生普度，一切无偏。大法流化，皇道开张，普告诸天日月星辰，璇玑玉衡、南斗北斗、司命司录、韩君主录、南昌上宫、诸地诸水、五岳灵山、三官九署、十二河源、长夜之府九幽之中四司五帝，一切神明，各遵承大法，普同一庆，以今为新，无上无下，无极无穷，无深无远，无幽无隐，无边无际，无大无小，无始无终，一切神灵，弹指告命，依承仰从。
　　灵宝青帝炼度五仙安灵镇神九气天文
　　东方九气青天承元始符命，告下东方无极世界土府神乡诸灵官，今有太上清信弟子某甲，灭度五仙，托尸太阴。今於某界安宫立室，庇形后土，明承正法，安慰抚恤，青灵哺饴，九气朝华，精光充溢，炼饬形骸，骨芳肉香，亿劫不灰。东岳泰山明开长夜九幽之府，出某甲魂神，沐浴冠带，迁上南宫，供给衣食。长在光明，魔无干犯，一切神灵，侍卫安镇，悉如元始盟真旧典女青文。
　　黑书此文於青石上，师拜黄缯章毕。埋文於亡者尸形所在东乡极墓界。临埋时，师云行禹步九步，至所在，东向读大字及文毕。叩齿二十四通，咽气九过，咒曰：
　　元始符命，普告东方无极世界土府神乡、洞空洞无洞玄洞元九气总司、三界神官一切冥灵无极神王。今日大庆，青天始阳，高驾临正，万道开通，甲乙受度，托尸玄房，太上清信，魂应上升，五仙沐浴，拂饬衣裳，形庇灵狱，地为开张，请以玉女，安镇神宫，一切侍卫，供给自然，须魂反尸，上帝奉迎，一如明真，旧典施行。毕，便埋文土中也。
　　灵宝赤帝炼度五仙安灵镇神三气天文
　　南方三气丹天承元始符命，告下南方无极世界土府神乡诸灵官：今有太上清信弟子某甲#2，灭度五仙，托尸太阴。今於某界安宫立室，庇形后土，明承正法，安慰抚恤#3，赤灵哺饴，三气丹池，精光充溢，炼饬形骸，骨芳肉香，亿劫不灰。南岳衡山#4明开长夜九幽之府，出某甲魂神，沐浴冠带，迁上南宫，供给衣食，长在光明，魔无干犯，一切神灵侍卫安镇，悉如元始明真#5旧典女青文。
　　青书此文於赤石上，师拜黄缯章毕。埋文於亡人尸形所住南乡极墓界。临埋时，师云行禹步三步，至所在南向，读大字及文毕，叩齿二十四通，咽气三过，咒曰：
　　元始符命，普告南丹无极世界土府神官，洞空洞无洞玄自然三气总司，一切冥灵三界神王，普监盟言。今日上吉#6 ，太阳告丹，甲乙归玄，托尸九玄，位齐飞天，空受转轮，魂升朱陵，炼度五仙，功未洞真，庇形土官，开张四界，安镇灵宫，在所营卫，供给送迎，无令摇动，干犯神乡，明真所告，一切咸闻。毕，便埋文土中。
　　灵宝黄帝炼度五仙安灵镇神中元天文
　　中元皇天承元始符命，告下中央九垒土府洞极神乡四统诸灵官：今有太上清信弟子某甲，灭度五仙，托尸玄阴。今於某界安宫立室，庇形后土，明承正法，安慰抚恤，黄元哺饴，流注澧渊#7，炼饬形骸，骨芳气香，与神同元，亿劫长存。中岳嵩高明开长夜九幽之府，出甲乙魂神，沐浴冠带，迁上南宫，供给衣食，长存光明，魔无干犯，一切神灵侍卫安镇，如元始明真旧典女青文。
　　朱书此文於黄石上，师拜黄缯章毕。埋文於亡人尸形所住中央。临埋时，师云行禹步十二步，至所在向戊己，读大字及文毕。叩齿二十四通，咽气十二过。咒曰：
　　元始符命，普告中元九垒土府洞极神乡，四维总灵十二神官，黄元灵钮高真土皇。今日大庆，万神临轩，甲乙受度，托尸九玄，魂升魄守，庇形土官。四极告命，明朗#8开张，安慰抚恤，供给送迎，无令摇动，干犯神乡，明如太真，一切咸闻。毕，便埋文土中。
　　灵宝白帝炼度五仙安灵镇神七气天文
　　西方七气素天承元始符命，告下西方无极世界土府神乡诸灵官：今有太上清信弟子某甲，灭度五仙，托尸太阴。今於某界安宫立室，庇形后土，明承正法，安慰抚恤，素灵哺饴，七气素华，精光充溢，炼饬形骸，骨芳肉香，亿劫不灰。西岳华山明开长夜九幽之府，出某甲魂神，沐浴冠带，迁上天府，供给衣食，长在光明，魔无干犯，一切神灵，侍卫安镇，如元始明真旧典女青文。
　　黄书此文於白石上，师拜黄缯章毕。埋文於亡人形尸所住西乡极墓界。临埋时，师云行禹步七步，至所在西向，读大字及文毕。叩齿二十四通，闭气七过。咒曰：
　　元始符命，普告西灵无极世界土府神明，洞空洞无洞玄洞清七气总司，三界神庭西乡一切万气冥灵无极神王，监真度生。今日五合，少阴告盟，甲乙受度，五仙炼形，托尸幽户，中房暂经，太上清信，众真所明，地乡开明#9，万神经营，尸安魄镇，亿劫长宁，道成去世，奉以灵軿，一如明真，依旧· 驿呈。毕，便埋文土中。
　　灵宝黑帝炼度五仙安灵镇神五气天文
　　北方五气玄天承元始符命，告下北方无极世界土府神乡诸灵官：今有太上清信弟子某甲，灭度五仙，托尸太阴。今於某界安宫立室，庇形后土，明承正法，安慰抚恤，玄灵哺饴，五气玉滋，精光充溢，炼饬形骸，骨芳肉香，亿劫不灰。北岳恒山明开长夜九幽之府，出某甲魂神，沐浴冠带，迁上天府，供给衣食，长在光明，魔无干犯，一切神灵，侍卫安镇，如元始盟真旧典女青文。
　　白书此文於黑石之上，师拜黄缯章毕。埋文於亡人尸形所住北乡极墓界。临埋时，师云行禹步五步，至所在北向，读大字及文毕。叩齿二十四通，闭气五过。咒曰：
　　元始符命，普告北元无极世界土府皇君，洞空洞无洞玄洞渊五气总司，三界高尊北乡冥灵无极神君。日吉时和，玄天始分，上圣临庆，北帝敷云，甲乙受度，托尸幽门，太上清信，位齐十天，五土藏形，三官举魂，南宫沐浴，朽骸生熏，庇形灵阜，亿劫长存，正道豁落，安镇玉文，一切神明，供给自然，明真大法，宣告普闻。毕#10，便埋文土中。
　　东方飞天神人曰：开度东方九幽地狱三涂五苦，转还福堂，安镇死者形体#11故宅，今得安宁，土府营卫，奉给送迎。当依明真玉匮女青上宫旧典，以青纹缯九十尺，或九尺，诣九气天君，请诸天玉文女青符命，告下东乡诸灵官，拔度东方九幽地狱三涂五苦饿鬼死魂，开出光明，安镇死者形骸宫宅，长得安宁，无有摇动，如女青文。
　　南方飞天神人曰：开度南方九幽地狱三涂五苦，转还福堂，安镇死者形体故宅，令得安宁，土府营卫，奉给送迎。当依明真玉匮女青上宫旧典，以赤纹缯三十尺#12，诣三气天君，请诸天玉文女青符命，告下南乡诸灵官，拔度南方九幽地狱三涂五苦饿鬼死魂，开出光明，安镇死者形骸官宅，长得安宁，无有摇动，如女青文。
　　中央飞天神人曰：开度中央九幽地狱三涂五苦，转还福堂，安镇死者形体#13 故宅，令得安宁，土府营卫，奉给送迎。当依明真玉匮女青上宫旧典，以黄纹缯一百二十尺，或一十二尺，诣一气天君，请元始自然真文女青符命，告下中央四维无上无下无幽无隐无探无远无边无际无极洞玄诸灵官，拔度中央九幽地狱三涂五苦饿鬼死魂，开出光明，安镇死者形骸宫宅，长得安宁，无有摇动，如女青文。
　　西方飞天神人曰：开度西方九幽地狱三涂五苦，转还福堂，安镇死者形体#14 故宅，令得安宁，土府营卫，奉给送迎。当依明真玉匮女青上宫旧典，以白纹缯七十尺，或七尺，诣七气天君请诸天玉文女青符命，告下西乡诸灵官，拔度西方九幽地狱三涂五苦饿鬼死魂，开出光明，安镇死者形骸宫宅，长得安宁，无有摇动，如女青文。
　　北方飞天神人曰：开度北方九幽地狱三涂五苦，转还福堂，安镇死者形体#15故宅，令得安宁，土府营卫，奉给送迎。当依明真玉匮女青上宫旧典，以黑纹缯五十尺，或五尺，诣五气天君，请诸天玉文女青符命，告下北乡诸灵官，拔度北方九幽地狱三涂五苦饿鬼死魂，开出光明，安镇死者形骸宫宅，长得安宁，无有摇动，如女青文。
　　飞天神人曰：明真科品，天子用信匹数，公王国主则用丈数，悉用纹缯．上金，以法天象之信#16。庶人则用尺数，铁以准金。宣告诸天人民，咸使普闻。
　　飞天神人曰：夫欲安镇死人尸形，所在地官安慰抚恤，使得速还，更生福世，兴家致绿，世世不绝。当依明真科，天子公王以上金五两，以奉五帝，安镇五方。庶人则用铁五十斤。生死灭度因缘之信，其福无量，宣告诸天人民，咸使普闻。
　　天真皇人曰：夫开度拔赎宿对罪魂，安镇尸形宫宅，其文出自龙汉之先，天尊令开大法，教化童子。诸天大神而披龙汉之玄奥，开演洞玄之秘文，拔出长夜之府，使九幽得荷#17太阳之光，孤爽还反则朽骸有缘，福堂可得而至#18衣食立以自然，飞天可以交游，携提太上之宾。此法高妙，难可称焉。四座大众诸天童子，宜各宝之哉。於是四众同时稽首伏地，称善而退。
　　太上洞玄灵宝灭度五炼生尸妙经卷上#19竟
　　#1 按此句后赤帝安灵镇神符文，敦煌本与《道藏》本有不同，笔画较简略。下文黄帝、白帝、黑帝诸符，亦有不同。不复校注。
　　#2 某甲：敦煌本作「王甲」。后文同此，不复出校记。
　　#3 抚恤：二字原缺，据敦煌本补。
　　#4 衡山：敦煌本作「霍山」。
　　#5 明真：原作「盟真」，据敦煌本改。
　　#6 上吉：原作「上告」，据敦煌本改。
　　#7 澧渊：原作「丰渊」，据敦煌本改。
　　#8 明朗：原作「明郎」，据敦煌本改。
　　#9 开明：敦煌本作「开通。」
　　#10 「毕」字据敦煌本补。
　　#12  赤纹缯三十尺：敦煌本作「绛纹缯八十尺或八尺」。
　　#11#13 #14 #15 形体：敦煌本作「形骸」。
　　#16 「信」字据敦煌本补。
　　#17 荷：敦煌本作「披」。
　　#18 至：敦煌本作「座」。
　　#19 「卷上」二字系整理者所加。
　　太上洞玄灵宝五炼生尸妙经卷下#1
　　灵宝炼度五仙安灵镇神黄章法#2
　　洞玄灵宝赤帝先生至真大法师，臣王甲稽首上言：上上上一炁一炁，上上上无极无顶无色无光辽廓至真大道元始天尊、卅二天帝、太上大道君玉陛下。臣承元始大化，诸天开宥幽牢地狱三徒五苦饿鬼死魂，并出长夜，一切光明。皇道既陶，死骸还人，三界清肃，土府太平。诸以灭度，托尸太阴，寄形地官，功微德少，未蒙还者，皆依女青符命，随所统领，安慰抚恤，供给营卫，不得摇动，使还托生人。是时诸天大圣众、无极太上大道君、五老上帝、飞天神王、南昌上官、长生司马、好生真君、诸元君灵妃、玄和玉女、诸真人、七千二百四十童子，同时掸指，普告诸天诸地诸水，日月星宿，璇机玉衡，五帝五岳，诸灵山土府，三官九署，十二河源，洞极洞渊、无高无下、无深无远、无边无际、无大无小、无穷无极一切神灵，咸使闻知。金券玉书，以付玄和玉女，约以今为新，敬奉大法，不得有偏。虽经天地大运，正文甚明。今承女青上宫旧典，申明圣道，为某郡县某乡里清信弟子男女生王甲，年如干岁，本命丙午，赤帝领籍，七月受炁，丹天禀阳，先功未满，履在秽世，尘浊所染，应在灭度，托命太阴，寄形土官。今於中天某乡里．中安宫立室，以为住止，功微德少，未能自还。今为土府所见驱逼，不相容安，魂飞魄阳，尸形无宁。谨依明真大法金券玉字之文，上请诸天自然玉字女青符命，告下某天中九土灵官，安镇甲身形骸地宅。请下九炁青天仓灵生神真人，从东岳仙人，乘仓龙九千万骑，赉九炁天文青帝女青符命，下东乡九土诸灵官，开长夜之府九幽地狱，拔出某甲魂神，还付故宅，应转者转，应度者度，应生者生，应还者还。未得生者，明安尸形，抚恤营卫，不得摇动。如女青文，以青#4文之缯九十尺，或九尺，以奉九炁天君，为拔度之信。又请下三炁丹天赤灵生神真人，从南岳仙人，乘赤龙三千万骑，赉三炁天文赤帝女青符命，下南乡九土诸灵官，开长夜之府九幽地狱，拔出某甲魂神，还付故宅，应转者转，应度者度，应生者生，应还者还。未得生者，明安尸形，抚恤营卫，不得摇动。如女青文，以绛文之缯八十尺，或八尺，以奉三炁天君，为拔度之信。又请下一炁黄天黄灵主魁神钮总生真人，从中岳仙人，乘黄龙万二千骑，赉一炁天文黄帝女青符命，下中央无极无穷无高无下无深无远无边无际土府一切诸灵官，开长夜之府九幽地狱，救出某甲魂神，还付故宅，应转者转，应#5度者度，应生者生，应还者还。未得生者，明安尸形，抚恤营卫，不得摇动。如女青文，以黄文之缯一百廿尺，或一十二尺，以奉一炁天君，为拔度之信。又请下七炁素天白灵生神真人，从西岳仙人，乘白龙七千万骑，赉七炁天文白帝女青符命，下西乡九土诸灵官，开长夜之府九幽地狱，拔出某甲魂神，还付故宅，应转者转，应度者度，应生者生，应还者还，未得生者，明安尸形，抚恤营卫，不得摇动。如女青文，以白文之缯七十尺，或七尺，以奉七炁天君，为拔度之信。又请下五炁玄天玄灵生神真人，从北岳仙人，乘玄龙五千万骑，赉五炁天文黑帝女青符命，下北乡九土诸灵官，开长夜之府九幽地狱，拔出某甲魂神，还付故宅，应转者转，应度者度，应生者生，应还者还。未得生者，明安尸形，抚恤营卫，不得摇动。如女青文，以玄文之缯五十尺，或五尺，以奉五炁天君，为拔度之信。又以上金五两，或铁五十斤，以奉五帝，安镇五方。甲今应在开度之例，九土地官，各依部界，经营侍卫，供给有无，令形安神守，魄不砀散。须待功成，当反旧宅，受津而生。愿五帝哺饴太和元精，导炁养神，饮以三光，玄注洪源，玉芝自充，光华早莹，澧液早香，魂游上清，衣食自然，下附宫宅，与景合并，不相远离，同受化生。今日大庆，度人无量，土府一切，莫不咸从，尊承旧法，列功诸天。有违女青，削官罚形，明如旧制，金龙驿行。谨以表闻，伏须告报。臣甲诚惶诚恐，死罪死罪，稽首再拜以闻。
　　臣姓某，属郡县乡里。
　　上上上一炁一炁，上上上无极无顶，无色无光，辽廓至真大道元始天尊、卅二帝、太上大道君泰清玉陛下#6。
　　太岁某子某月某子朔某日某子某时，於某天郡县乡里中，黄素#7章表一通，金龙上呈。
　　女青旧典，以朱笔书此文於黄缯上，师於亡人所在，子时北向，烧五香火，施安五镇而奏上黄缯章。露文一宿，明日平旦，各埋文方面，以镇神安形。行之者，女青文曰九祖幽魂皆即出长夜，身入光明，三官削对，天堂记名，供其厨饭，卅二年皆还其故形而更生也。未得还者，形骸故宅则为五帝侍卫，地祇营护，安慰抚恤，无有摇动，不出百年，无不化生而得还於人道也。三界簿录，甚有分明，智者洞其至理，考其善恶，缘对报应，明不虚言。愚者任命，谓之不然，三官徒炭，甚可哀哉。
　　天真皇人曰：昔赤明天中有道士姓郑，字仁安，功德未满，死於长山北戎之阿。其子仲明，师玄和先生，以此文镇仁安尸形宫宅卅年，仁安被度，应还人中，而为獦人所烧，形骸郁然而起，今为上宫南帝老君。得道之迹，今题太极上宫南轩，甚有分明也。
　　天真皇人曰：昔善忍国有道士姓现，字信然，师无常童子，受灵宝灭度升天之传，功德未足，死於青元天中，埋尸於流生之州。无常童子以此文镇其尸形，百年而遇洪水所荡，於此化生，今受号为元灵老君。南宫书其道迹，在紫微之馆。
　　天真皇人曰：昔弃贤世界有道士姓浩，字敷明，少好山水，弃家远学，功德未满，死於地镜山下，其子少信，就北郭先生受此文，镇敷明形尸，七百年被水火练度，而得还生人中。后师黑文子，受升天之传，今为玄老之帝。南宫今书其道迹，在北元玄窗。
　　天真皇人曰：中元天中南浮梨世界，有道士姓王，字度明，少出游学，从屠真公受五篇文升仙之传，功德未足，死於东山广灵之阿。其子景秀，诣戴仲君受此文，以镇尸形九十年，遭东山大荒，人民掘土觅食，发其死尸，而即化生，后道成升天，为景霄真人。
　　天真皇人曰：此诸君皆积学灭度，道业垂成，而得受此文，以还生人中，皆超虚步空，上升金阙，受号自然也。其并悠远，世人所不能明。考其近者，衍门子师夜光，高丘子师石公，洪崖先生师金母，并受灵宝灭度五练之法，升天之传。衍门子死於渔阳洛县#8长丘山，高丘子死於中山闻喜县高附山，洪崖先生死於武威姑臧县浪山中，并受此文以镇其墓。衍门子册年墓崩而形化，后入蒙山大洞黄金之庭，受书为仙卿。高丘子七十二年墓崩#9，为人所发，捬棺而形飞，今为中岳真人。洪崖先生百廿年墓开，尸形飞腾，受书为青城真人。此之诸贤，并受灭度之法，升天之传，镇灵之道，而得崇虚陵清，策空高霞，游晏紫微，受号真人也。此之近事，非复悠远之传。元始#10天王今披元始之宝藏，以告太极上仙，遇之者将前生万劫，录名上清，应得仙道者也。诸天男女可不承女青之旨，秘而宝之焉。
　　太上灵宝洞玄灭度五炼生尸妙经卷下#11
　　#1 教煌P.2865号抄本，卷首残缺，卷尾完好，存经文二七四行。其前一三四行与《道藏》本《五炼生尸经》相当（有缺文）。第一三五行以下不见於《道藏》本，据考为《五炼生尸经》佚文，今据此抄本校补为经文下卷。又敦煌S.298抄本，卷首残，卷尾完好，文字与P.2865号抄本第一五四行以下相当。今用作参校本。
　　#2 此系P.2865抄本第一三五行小标题。
　　#3 乡里：S.298作「郡里」。
　　#4 「青」字据S.298补。
　　#5 「应」字据S.298补。
　　#6 S . 298 於「玉陛下」三字后，多「某属某郡县乡里秦」八字。
　　#7 黄素：S.298作「黄缯」。
　　#8 洛县：S.298作「路县」。
　　#9 「崩」字据S.298补。
　　#10 元始：原作文始，据S.298改。
　　#11 原本缺尾题，据S.298补。「卷下」二字系整理者添加。
　　
