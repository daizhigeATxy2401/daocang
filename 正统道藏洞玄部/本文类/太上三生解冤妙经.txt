太上三生解冤妙经
　　经名：太上三生解冤妙经。撰人不详，约出於唐宋。劝人诵经解冤。一卷。底本出处：《正统道藏》洞玄部本文类。
　　太上三生解冤妙经
　　尔时，寻声救苦天尊，与诸侍从巡游十方世界，化度众生，出离苦海，令归正道，不入邪宗。观见西方於内一国王，号净梵。此国人民多生淫杀，不造善功，多沈地狱，多失人身。念彼众生，遂即化身下降。其国王夜梦神报，来日天真自东而至，何不迎之。王心不寐，坐而待旦，韶众大臣、后妃天亲，及诸市民，远离本所，迎接天尊。至於城西，有一大园，楼阁严整，花太繁盛。
　　是时，天尊在七宝殿内金龙座上，天童侍卫。国王大臣、后妃天亲，及诸市民，座下围绕，观听演说正一妙法。俄然瑞气盈园，天花交散，大众惊异，喜悦难言。时有皇后及诸贵妃，烧香拜礼，跪而告曰：弊居小国，愚鲁之邦，未尝得闻如斯高玄妙道。今日遇值，深为幸矣。有少短意、欲诉道前，伏愿洪慈，特赐允许。
　　天尊曰：汝有何言，尽心而说。皇后告曰：今王年老，予嗣未立。先有所怀，数月之中，遂致损落。其或月满，所得男女，或一岁二岁，或三岁，或五岁之间，即便死亡。未知前生今世何罪，致得如是。若蒙哀愍，则仰受诀言。
　　天尊曰：是汝前生之中，怀孕不慎，杀落其胎。儿女心内憎嫌，故得今身如此之报。恐汝不信，吾今摄此冤魂，汝当亲问。天尊指处，皇后视之，见一夜叉，面如叶蓝，眼如怪星。指皇后而言：前生之时，我受阴注，投你为母。你身年幼，全无惜护，随性作为，因此不慎，杀落我身。今欲还报，缘汝前世生居中国，敬奉天地日月星辰，勤侍翁婆，孝顺父母，钦崇三宝，至重善人，塑像造经，略无悭惜，盖殿修坛，竭力施为，悯怜困苦，济惠贫寒，积此善功，今生证为小国之后，若非此福，我即杀你，料应多日。皇后闻言，心神惧怕，战战兢兢，拜跪道前：我有先身，曾作如是，今日虽知，悔之何及。伏望天尊略示方便，舍自己之财，尽为布施，愿求解释。
　　天尊曰：善哉善哉。汝虽前生建大功德，广作福田，即知不曾忏悔身中之冤结。吾昔於正一天尊，受《三生解冤妙经》，汝当随吾精心诵之，冤业自消。夫人禀天地而生，构阴阳而成，三月之外，始分男女，可保而不可伤，可养而不可害，命与大人一体无异。误损有落，便成冤债。一日造冤，三世报还，岂不怖哉。迷昧众生，倚恃年壮，怀孕之时，全无将护，恣意而行，登高跳下，负重急走，或跨骑劳形，或阴阳不慎，或撞或隐，或搦或按，或扑或揉，或服药而损，或针刺而伤，或餐毒鱼恶肉，或吃硬物冷浆。如斯等事，妊孕多伤。或是自作，或教他杀害之因，焉能尽说。前生所作，今身还报。致使怀孕多病，疼痛缠绵，饮食减少，行立艰难，皮肤肿破，腰似锥钻，巴明盻夜，一日如年。受此痛苦，啀至月足，临产多般，或连日不分，或横逆不顺，亲姻恐惧，眷属忧惶。当此之时，冤家来害，苦痛非常。或母活子死，或子活母死，或子母俱亡，皆为横夭之魂。若得托生，依前再受，若未托生，缠害亲姻。若遇此经，志心持念，一切宽业，尽总消除。即说咒曰：
　　晨昏运度，耀明古今。万类受禀，结化成形。冤业悮染，三世相侵。
　　正一之气，解免冤魂。闻之即散，听之离分。天丁甲卒，扶护无倾。
　　速生速免，各得安宁。元皇符命，时刻不停。急急如律令。
　　是时，念经七徧，夜叉座前拜谢天尊：我今承斯功德，径往中土，托生富贵之家。拜谢而去。众人闻之，皆大欢喜。
　　天尊曰：此经非独解一人之冤结。汝等各发诚心，诵经百徧，一国之人，应有冤结，悉皆解脱。于会下言，同声诵之。至於百徧，蓦见阴云四布，黑雾之中，瑞气垂空，诸多类拜而言：我等特蒙天慈，降赐经法，一国冤结，已生未生、罪无轻重，咸皆解脱。倏忽之间，云收雾敛，天气朗清，人民欢庆，赞谢天恩。众等告曰：然赖道力，普得济度，虽无即目之冤，虑有他时所犯。作何预修功德，永离此苦。
　　天尊曰：吾今说此《三生解冤妙经》，若有善男子善女人，每日烧香诵经三徧，己身冤结，尽皆消灭。如精心抄一本与人，合家眷属，同沾福惠。若复有人胎气怯弱，或数落不安，转礼此经，即得安稳，必得智慧男女。如睡梦中间，常见亡过儿女，此是冤业，又待重来。精心每日旦暮烧香，拜礼此经，冤魂自退，普无惊怖。若复有人临产多难，即於难月之前，请正一道士法师，对三清圣像，焚香诵经，遂感善神护佑，诞育顺理，则无冤横之灾，子母全安，各保天年之寿。如行住坐卧，精诚持念，后世为人，富贵聪明，形容端正，子孙荣旺，获福无量。叹斯因缘，而作偈曰：
　　众生多结冤，冤深难解结。一日结成冤，三世报不歇。
　　我今传妙经，解除诸冤业。闻诵志心听，冤家自消灭。
　　是时，天尊说经既毕，诸仙大圣来迎天尊，巡游他方，济拔群品，再为国王、后妃曰：自后依奉正道，即生孝慧之男。吾今付汝灵符三道，朱书吞之。一符保身，一符辟冤魂，一符催速生。汝等可以教世人遵敬奉行。
　　保身符
　　辟冤符
　　催产符
　　太上三生解冤妙经竟
　　
