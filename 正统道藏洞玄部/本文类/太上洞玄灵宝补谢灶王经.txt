太上灵宝补谢灶王经
　　经名：太上灵宝补谢灶王经。撰人及时代不详。一卷。底本出处：《正统道藏》洞玄部本文类。
　　太上灵宝补谢灶王经
　　道言：昔登昆仑之山，有一老母独处其中，莫知其由。是时即有妙行真人，上白天尊曰：此之老母，未审复是何人，独住此山，殊无畏惧。
　　天尊曰：惟此老母，是名种火之母，能上通天界，下统五行，达於神明，观乎二炁，在天则为天帝，在人间乃为司命。又为北斗七元使者，主人寿命长短，富贵贫贱，掌人职禄。又为五帝灶君，管人住宅，十二时辰，普知人间之事，每月朔日记人造诸善恶，及其功德，录其轻重，夜半奏上天曹，定其簿书，悉是此母也。凡人家灶皆有禁忌，若不忌之，此母能致祸殃，弗可免也。
　　妙行真人曰：凡人家灶，未审有何忌讳？敢问斯言，幸垂教示。臣见众生，安知其趣，愿将告诸浊世男女，普令忌之，得谐安稳。
　　天尊曰：子可谛受，凡人家灶，不可以鸡毛犬骨头发，刀斧不净柴薪，秽污等物，触犯灶神，即致男女不安，经求无利，疾患疮痍，癫狂瘴疫，眼目昏昧，梦想颠倒，田蚕不收，六畜虚耗，令客鬼无惧，乱入宅中，鸡犬作怪，盗贼侵欺，口舌妄起，男女邪迷，官府禁锢，家业流亡，皆为触犯所致。若有此难，急宜谢之，可请东方青帝灶君，南方赤帝灶君，西方白帝灶君，北方黑帝灶君，中央黄帝灶君，五方五帝灶君夫人，天厨灵灶，地厨神灶，天帝娇男娇女，囱中童子，童男童女，曾灶祖灶，灶公灶母，灶夫灶妇，灶子灶孙，家灶外灶，大灶小灶，长灶短灶，新灶旧灶，五方游奕灶君，左右将军，炊涛神女，前后直符，灶君小使，进火神母，游火童子，灶家娘子，姊妹新妇，七十二灶侍从，神众弟子，某夫妻眷属大小，并是凡夫，不知禁忌，触犯者多，不自省悟，或作东西，或修南北，将刀向灶，惊动尊神，酒后高声，妄言绮语，以足进火，露体赤身，男女秽污，烹宰腥膻，歌吟厨内，叫唤灶前，致使三灾竞起，百怪俱生，财物耗散，疾病连绵，田蚕不利，仕宦不迁，买卖无益，宅舍衰邅，恶人谋害，六畜不孳，梦想颠倒，所求不遂，即当虔诚，愿陈忏谢。
　　天尊曰：能如是念，祸必驱之，吾当为汝末世众生，召请此母，大降灵通，赦过宥罪，致福受庆，人口康泰，永岁无殃，青龙郁郁，白虎锵锵，朱雀赫赫，玄武堂堂，冤家伏匿，盗贼潜藏，火光入地，百怪消洋。
　　於是妙行真人闻天尊说此老母，是名天帝司命，能掌人间罪福之事，普示群生，而为颂曰：
　　天帝临位，司命灶君。世人恭敬，福禄咸臻。去除灾难，疫疠潜奔。仰依诲示，普得安存。
　　天尊再告真人曰：末世男女，冲突灶君，有灾有患，皆须清净，扫洒明灯，烧香请道士转经，呼召灶君眷属名字，奏献钱财，或供饮食，为人所利，子之所受，深宜谛焉。妙行真人乃稽首听命，信受奉行。
　　太上灵宝补谢灶王经竟
　　
