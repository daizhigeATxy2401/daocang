洞玄灵宝上师说救护身命经
　　经名：洞玄灵宝上师说救护身命经。撰人不详，约出於南北朝。系《太上元阳经》缺卷。底本出处：《正统道藏》洞玄部本文类。
　　洞玄灵宝上师说救护身命经
　　尔时上师在蒲林国中，坐繁华树下，临欲升天。乃有一弟子名曰条林法净真人，及诸得道大弟子等一切诸天人，皆来集会师所，各各正坐，白上师言：弟子等愿师少坐，留神布化，然后升天。师告弟子族姓等：於我去之后，五百世中，一切众生当恶鬼众邪蛊道，夺人精气，求人长短，横来杀者。条林法净真人言#1：亦好勤心流布此经，令恶世中众生无有病苦，无有横死，众邪蛊道悉皆消灭。我所嘱累，唯有斯经。若有众生，无男无女，有能读此经一句一偈者，众邪恶鬼不得妄来侵近。若在荒野中，山林中，若厄难中，若在大火中，若在大水中，常当读诵此经，悉能断除。何以故？此经有大威神力，出元阳上品中。常当读诵，若不能读者，但当着怀中。至心受持此经者，则得仙道，善神营护。若过去世、未来世、见在世，诸弟子等皆蒙先师神力，早度八难。若欲远行，常当持去处处村落，王化大城。人民都市中行时，一心为人演说，功德无量，能有须臾听者，所愿悉得。弟子等，吾不虚言此经，吾上师太玄元阳仙公之所出，演化秘要，其难可得。譬如妙药能愈毒病，能断恶毒，有人持行诸恶毒虫，众邪蛊道，欲来争害，闻此药气，四向散去。汝等一心读诵之者，诸魔鬼神不敢回视，此经神力，亦复如是。若有病痛者，当净洗浴身体手足头面，一心为人读诵，众病除愈。
　　上师复告条林法净真人言：若有恶鬼魔兵、众邪蛊道不随我言者，吾当使此魔曹送付玄都鬼律，受罪如尘沙衅殃悉皆消灭，无有遗余。吾即举七仙真人名字，亦得度脱众邪境界。何等七仙真人？第一广维卫真人，第二式法真人，第三随叶真人，第四拘正林真人，第五拘正玄林真人，第六净德真人，第七释龙种真人。若有苦厄病痛者，便当读诵此七真人名字，诸恶蛊道悉皆消灭，无得侵近。我说此已，复怜慜告汝等：我今复怜欲众生故，便演说此经元阳上部。复有六神仙人名字：一名罗法真人，二名罗上真人，三名加阳真人，四名懃度真人，五名头刘真人，六名郗林真人。此是六仙人名字，汝等若有众生，无男无女，无贵无贱，若有苦厄难者，皆当诵六神仙人名字，所患悉除，众恶疾气，不得来近，一切灭尽，无有遗余。
　　上师告条林法净真人曰：汝一心善听我所陈矣，若有无数弟子，及诸得道真人，及诸天神王、一切天人，我升天去后，若有受持我所嘱累妙法，我等常当昼夜拥护，令得安稳。条林法净真人白上师尊：弟子当於得道度世将二十五真人，於恶世中，能有读诵此经者处，弟子等昼夜在其左右，拥护是人，众邪魍魅□□不得来近，常使是人外安觉安，修行善法。师谓弟子曰：善哉善哉！．汝能拥护我百千万劫中所可修习，即成神仙，元阳上品第一弟子耳。当说未讫，复有四山神王各将眷属部曲，行正长跪，叉手言师尊：我等於师尊升天去后，各将斯等眷属累安行国界。有能读诵书写受持此经，我等眷属常来随逐是人，昼夜拥护，令不见恶。是人欲#2行旷野者，我常随逐导从，勤力拥护，不离是人，不令恶鬼妄来侵近，常得充足，不令饥渴。所欲求者，我等山神王遣诸军将吏兵，悉令供给，如其所愿，无所乏少。何以故？是人能流布此经，修行善法，供养仙宝，元阳上品，击其仙簿，令不断绝。说此已，复有七山神王等各各长跪，叉手於上师前，一心稽首，白师尊言：我等山神王领众无数，上有百千天人，常当飞行於恶世中。人间有能读诵书写受持是元阳却魔经者，我等山神王与天人齐执，与其眷属共到天上。是人所住之处，受此法典，常当守护，昼夜不离其四面。拥护是人，众魔恶鬼不得夺其精气，不得横来绝命，不得横来扰害，不得求其长短，不得触厌，令毒不行。我等眷属常来在其人所住，於空虚中，是人若遇大火，我等山神王力随其方便，救护其身，不令大火所烧。若遇大水，悉决漂去，我等山神王力即於空中来接是人，不令见溺，水即停住，得度水难。若遇大贼，我於四面救护是人，能使贼心刀仗不举，即发慈心。若遇官法系缚枷锁，昼夜愁苦，我等山神王力各各将眷属军将吏兵，於虚空中，能令其官心生欢喜，悉令放赦，皆得解脱。我等山神王力眷属军将吏兵伏弩，一心救护，不令他缘而得扰乱，於无数国土人民、聚落城邑劫中，常念是经。何以故？此经仙圣殷勤所嘱之法，其文流布，法应宣传。若有未升仙道士，径行林野，止息树崖者，若有山神魔女、崖响恶精、魑魅魍魉来欲挠害之者，我等山神王力能令是人不生畏想，存思如故。上师言：吾今谓汝等山神王承从，善哉善哉！汝等军将吏兵曾於过去世时，至百千万岁#3劫中时，值遇百千万亿诸仙上品元阳经卷第八之中，济度众生神通第八弟子之列。汝等能流布此经经法，读诵书写，方便救护，不令见恶，常行善法。尔时山神王等与诸眷属军将吏兵顶礼师尊，一心奉行，即辞而去。
　　上师告弟子条林法净真人曰：吾以壬寅岁七月七日，当行远方，汝等於我去后，好用心我所眷属。若举身嘱累汝等，唯有广智弟子勤心流布此法，令一切众生悉得闻知。族姓子，汝能听受，是吾心中弟子，我所出法，悉付嘱汝。吾今怜愍一切众生，故令解脱众难。还正坐付嘱此法已，复告族姓等：此经尊猛，极有神力。令一切族姓子家男女，供养香花珍果，然烛续明，复能转读诵经救人疾病苦厄之者，安吉见世，无复疾病，将来往生文昌宫宿，即生莲华中，躯体神仙，备足五通无碍智慧，身受八万八千岁，更还年少。五通具足智，勇猛健如上仙等，皆元阳仙公功德，如是不可称计。族姓子，汝当用好纸、好笔、好墨，至心细书写此遗文，流布国界。我所出法上下文句，如吾本师元阳仙公所嘱妙法，无有错误，汝无令忘失一画一点。族姓子，我怜愍众生，故遗此经，皆令一切有形之类，悉得闻知，心开意解，常善念念不忘，皆行往生清净林崖，寿命延长，神通无碍。尔时条林法净真人，日在世师尊前，一心叉手，举身肉袒，身毛肆竖，战战兢兢。一心谛听上师所语，不敢忘失一句一文，流泪而言：师尊所嘱妙法，至心受持，广令流布。弟子等受天尊真教，顶礼先师，一心奉行。师曰：汝等若行若止，在山林中，他方国土，城邑聚落，人民都市，帝乡县官，因狱击中，思念此经宣传，教他读诵书写。吾当神化，令汝悉得神通，倍加於今。顶礼师尊，惨然长别。
　　元阳仙人林先生者，紫阳仙第二弟子也。其先出自平等离垢秽王宫，是陵龙王之少子也。其所祖述，紫阳为师；其所传习，元阳上部；其所好玩，神仙第二；其所纂修，宴净林野；其所属名，综继天文。始年十三，止在大庄华林山中，与大弟子二千人皆是修具足行，诸根勇猛，无复烦恼。逮成仙品，除七十二结，心得自在，其名曰条林法净先生。将二千人止在大庄华林山中，历年精思，即成其第二仙品，皆心不退转，利得辩才，神通无碍，能蹈波凌风，忽径万里，还来止在故处。尔时有天人二万，诸天仙人俱，复有诸天玉女二万四千人，心得自在。有大龙天王、罗龙天王、修忘天王、吉龙天王、进仙天王，各将侍从神仙卤簿来诣条林法净先生所，问元阳上品宴坐之法。尔时先生四众围绕，供养恭敬，尊重赞叹，为诸弟子等说无量功德上仙上品。尔时先生坐乎树下，入於无量精思，出演无量智见，欲为诸王说元阳第二，即有种种天华而来盖荫其上。普遍大众，如诸世界，五通备具，望上元阳神师下教，即日为汝等说元阳上品，汝等好听，即当得元阳仙记。尔时先生处林放大光明神通，上至元阳仙亭，靡不周遍，下至黑暗地狱。尔时诸王上视，皆元阳仙府，悉见彼土一切天人，金城楼阁台殿，仙人玉女，诸天净宫，林云紫阁。但见天人说元阳经典，并见彼方得道弟子等男女阴阳仙官，受神内契，种种得道人，种种恳行人，种种信解人，种种神通人。诸王见已，即问先生曰：此何国界，庄严如是？先生曰：此是元阳，彼土多诸妙宝宫室，亦有山林、河海、林野，彼人种种因缘，从心所好而求仙记。或见彼国金银城池，黄金为地，白银界侧，处处行厨，珊瑚为道，真珠为绳，摩尼为床；砗磲为池，码碯缘边，一切天人澡浴其中；彼国金刚诸珍，奴婢车乘，宝饰辇举。有大施主，至心回向元阳仙所，求着名记，愿得度三界第一，诸仙所叹。复有善人，驷马宝车，栏楯华盖，轩饰宫殿，其中仙人身肉手足及妻子布施，求仙上品。复有仙人头面躯体，欣乐施与，求仙智慧。有大弟子我见天人及诸明王往诣仙所，问无上道，便舍乐土宫殿臣妾等，散发宴坐，深思泰定，获五神通而着青衣，一心玄解元阳上品或见弟子而作仙人，独处闲静，乐诵经典。有一弟子姓焦名林，勇猛精进，入於深山，思惟上品。有一弟子姓周名乔，昼夜离欲，常处空闲，深修泰定，得五神通。有一弟子姓木名林，安心定思，稽首以千万仙品，赞诸仙法。有一弟子姓察名林，智深志固，能问诸法，闻悉受持，备得神通。次一弟子姓张名陵，照明道教，安国法王，广化无量，功修治宣，种种教说。次一弟子姓李名过，定慧具足，以无量喻为众讲法，欣乐说古，化诸王子，天人恭敬，五通具足。次一弟子姓富名林，寂然宴然，天人恭敬，备五神通，处林放光，功济天人，普令入仙品。次一弟子姓猛名功，处林修志，翼习仙灵，神通具足，元阳第七。次一弟子姓尹名经，未常睡眠，经行林中，勤求上品，智慧神通，力能移山。次一弟子姓张名角，威仪具戒，终身无缺，诤如宝珠，以求仙度，深心备慧，以五神通第十七。次一弟子姓羽名林，住欲憎上，慢人恶骂捶打皆悉能忍，以求五通，能诃有德者。次一弟子姓宫名云，离诸戏叹，妻子布施，以求上品，备得智慧，神通无碍。次一弟子姓姜名妫林，一心除乱，摄心念道万岁！游行国界，以求上真，元阳第九。次一弟子姓韩名终，肴膳饮食，百种汤药，广疗疾病，救度生死，开悟众生，元阳第十三。次一弟子姓贾名林，千万幢仪，栴檀宝盖，众妙外具，施给太上，以求仙品，如此人等，元阳第十四。次一弟子姓吕名子，老里先生，清净园林，华果茂盛，流泉浴池，求施上仙，证为都伯，决定仙记，元阳第十八。次一弟子姓成名兴，种种广行，出度众生，欢喜一心，无有厌倦，以求仙品，元阳第二十。次一弟子姓马名征，是足行体，种种微妙，说寂灭法，种种教化，无数众生，观诸仙姓，无有二相，犹如虚空，乃能分别，如是人等，元阳经中第二十三。次一弟子姓东郭名星林，心如虚空，心无所着，以此妙慧，国界游行，求人补代，如是人等，元阳第二十四。次一弟子姓梁名石，宴坐林树，深思元阳神经妙句，无量演说，严饰国界，宝台高妙，五百由旬，纵广正等，闲於此坐，为众赞法，如是之人，元阳第三。次一弟子姓朱名仲，用行一一，高宝台庙，各千万幢磨，珠衣露幔，宝铃弥罗，高坐和鸣玉床，为众说法，如是之人，元阳第四。次一弟子姓胡名林，千万智慧，教诸龙王，人及非人，皆能获仙，常以香华伎乐供养诸仙，如是之人，元阳第二十七。次一弟子姓寇名林，少习游仙，涉登九岳，殊越微尘，供养诸仙，如是之人，元阳第二十九。次一弟子姓赵名林，少修行学，广度人民，安然清净，乐诵仙品，如天树王开敷一切，如是之人，元阳第三十。次一弟子姓严名平，处林闲坐，放一净光，我及众生，见此国界，种种神力，智慧希有，如是之人，元阳第三十一。次一弟子姓子名丹，多行世界，事君思仙，远适山林，勤求太上，定慧具足，常在日中，我等见此，得未曾有，如是之人，元阳第三十二。
　　洞玄灵宝上师说救护身命经竟
　　#1 「条林法净真人言」之前疑脱「复告」二字。
　　#2 欲：原误作「故」，据敦煌本改。
　　#3 「万岁」二字疑为衍字。
　　
