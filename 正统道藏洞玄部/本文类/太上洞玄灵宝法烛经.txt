太上洞玄灵宝法烛经
　　经名：太上洞玄灵宝法烛经。撰人不详，似出於隋唐。尝灵宝斋戒要旨，与陆修静《灵宝斋说光烛戒罚灯祝愿仪》近似。一卷。底本出处：《正统道藏》洞玄部本文类。
　　太上洞玄灵宝法烛经
　　法烛
　　法者，规矩之谓，总称曰法。规圆矩方，万物从之得正。烛者，有光之物，佐月嗣日，开昏朗暗，用其明，得有所见也。邪曲无法，则无以自正，用法无明，则莫见得失。欲正不可无法，用法不可无明，自定不可不斋，斋不可不见此经。此经故为法之烛，秉之游道藏，故克获於真实也。
　　道言：万物人为贵，人以生为宝。生之所赖，唯神与气。神气之在人身，为四体之命，人不可须臾无气，不可俯仰失神。失神则五脏溃坏，失气则颠蹙而亡。气之与神，常相随而行，神之与气，常相宗为强。神去则气亡，气绝则身丧。一切皆知畏死而乐生，不知生活之功，在於神气，而数凶其心，而犯其气，屡淫其神，而雕其命，不爱其静，存守其真，故致於枉残也。人何可不惜精守气，以要久延之视，和爱育物为枝叶之福。圣人以百姓奔竞五欲，不能自定，故立斋法，因事息事，禁戒以关内寇，威仪以防外贼。礼诵役身口，乘动以反静也。思神役心念，御有以归虚也。能静能虚，则与道合，譬回逸骥之足，以整归真之驾。严遵云：虚心以原道德，静气以期神明。此之谓也。而末世学者贵华贱实，福在於静而动以求之，命在於我而舍己就物。若斯之徒，虽欣修斋，不解斋法，或解斋法，不识斋体，或识斋体，不达斋义，或达斋义，不得斋意，纷纭错乱，靡所不为，流宕失宗，永不自觉。譬背惊风而顺迅流，不知诉洄反源，遂长沦於苦海，可不悲哉。可不痛哉。於是说经十章，以施斋时，名曰法烛。宿启说一章，六时行道说六章，三时思神说三章。若法师必炳之以行斋临坛法，众皆虚心盟受者，则视听明朗，庶睹大道之门矣。
　　道言：道者，至理之目。德者，顺理而行。经者，由通之径也。道犹道路也，德谓善德也，经犹径度也，行犹行步也，法犹法式也。夫人学道，要当依法寻经，行善成德，以至於道。若不作功德，但守一不移，终不成道。譬如人坐於家中而不行步，岂得道里耶。夫道三合而成德，德不满三，诸事不成。三者，谓道、德、人也。人，一也。行功德，二也。德足成道，三也。三事合，乃得道也。若人但作功德，而不晓道，亦不得道。若但晓道而无功德，亦不得道。若有道法而无人，则至理翳没，归於无有。譬如种谷，投种土中，而无水润，何能生乎。有君有臣而无民，何宰牧乎。有天有地而无人物，何成养乎。故曰：三生万物。
　　道言：欲治人者，当先治身。欲正人者，当先自正。治身正心，莫先於斋直。斋者，齐也，齐人参差之行。直者，正也，正人入道之心。念浄神静，斋之义也。所以斋者，凡人之生有四大之累。饥则忧食，寒则忧衣，衣食既足，忧当积蓄。贫者愿富，贱者愿贵。於是荣味声色，众欲互生。未得忧不得，既得又忧失，志无须臾之定，乃终身忧勤矣。动作求竞，事务扰积，是非得失，哀乐喜怒，思虑烦冤，形劳神苦，致道气远己，魂魄离人，身如空城，凶邪日臻，婴痾遇疾，夭命丧身，罹谪三涂，殃流后世。是以圣人立斋清浄，屏遣尘劳，具录魂魄，休息精神，当至诚恭肃，绝语止谊，不得戏笑，有所呵谴，及杂想乱念，目不视色，不见是非耳。不听音，不闻凶祥，以淡泊为心，虚无为意，中和为主，少食为本，念道存神，则天人相感，灾除福降，性命得矣。故曰：清浄为天下正。
　　道言：斋但修正，天地寂然，绝思无所，一念即合。道气流行，入人道中，所受将军、吏兵则卫护，听人驱使，万向如愿。若不能清净，而躁扰多虑，违和犯顺，忤逆冥科，身无善行，心恶不改，则吏兵委离，不为人使，所求不合，凶害丛至。故曰：取天下常以无事。
　　道言：斋者，可谓整百行，建万善者也。要当能忍辱，能柔弱，能慈爱，能仁施，能阴德，能忠孝，能至诚，能谨信，能戒慎，能肃敬。备此十能，然后乃可修斋静思，反听内视，还念形中，口不妄言，身不妄动。故无色之色为之见，无声之声为之闻，无味之味为之甘，不言之言为之应。神明为之降，福气为之臻，则得心化意圣，好梦善景，能睹未然之征，无愿不获，以此为效。若外不奉威仪，内不守戒律，行无可记，功无可着，精诚不至，怀疑犹豫，内外不相应，口心不相副，情急性戾，多态两舌，阴诅嫉妬，志思不正於身，精神消於淫欲，贪财好色，不能自制身心。如此虽修斋直，终身无福。夫何故然？以意思不存於内，魂魄劳役於外，和气去，故不能有所感动也。故曰：无欲以静，天下自正。
　　道言：为道修斋，当奉行戒法，广度无极。法禁微妙，检摄意态，伏心就净，殃垢消灭，行智慧之便，拔生死之难，绝一切之想，就无为之地，深观所起，细察所灭，观其所病，疗以惠药。若见色利，以诫掩目。或闻怨恶之言，以诫塞耳。若食甘香之美，以诫度口。若愿想财宝，放情爱欲，以诫挫心。若欲奸非，趣向恶事，以诫折足。既总其要，身不犯诫，超出尘罗，不入尘俗。处众爱之中，心在道诫之藏，处忧患之舍，心在善救之堂。住暗冥之室，心在断灭之户。倚不固之屋，心在方便之门。坐蛇虺之地，心在舍远之径。居虎豹之薮，心在福德之馆。乘浮船之险，心固自济之路。近盛火之林，心惟灌灭之要。立荆棘之园，心在铠捍之障。是我持诫行智慧之便也。故曰：挫其锐，解其纷。
　　道言：立人之道，有三因五主。何谓三因？一曰神，二曰气，三曰形也。神因气而立，气因神而行，形因神而存，神因形而藏。神逝则气散，气散则形亡。故圣人先於养神，次於养气，次於养形，三者和而相得，乃能长生。何谓五主？一曰精，主见五色；二曰神，主闻五音；三曰魂，主别善恶；四曰魄，主察清浊；五曰气，主识痛痒。故形体者，是神魂之屋宅。五脏者，精魂之房室。九窍者，是神气之门牖。欲人生目视耳听、鼻息口言、形知痛痒者，皆是精神魂魄气所为也。若其一不存，则愚痴；二不存，则昏惑；三不存，则衰耗；四不存，则百疾生；五不存，则死亡。夫亡者，目不能有所见，耳不能有所闻，鼻不能复息，口不能复言，形不知痛痒，此岂复无耳目鼻口形耶，特是精神魂魄之亡耳。故喜怒则精散而不藏，愁忧则神闭塞而不行，惊恐则魂魄飞扬，食饮过差则形滞气不通。故圣人见失神者夭，失精者狂，失魂者悲哭，失魄者脱色，失志者乱，失意者无气。是以虚心去欲，挫锐解纷，不以好美盈溢伤精，不以思虑爱憎伤神，不以喜乐恣态伤魂，不以忿怒激切伤魄，不以饮食过差伤形，不以悲哀极言伤气。乃安居屏处，合天地之气，存在於身，顺四时，适寒暑，节阴阳，和喜怒，裁食饮，调忧苦，避雾露，逃风雨，宝气补精，谷神养魂，内视若盲，反听若聋，虚无淡泊，不在东西，内存五脏，分别色状。存心即益精，存肝即益明，存肺即身光，存脾即体轻，存肾即气长，神气内守，病安所从。故曰：谷神不死。
　　道言：人禀五脏，资於五行，外为形体，内为性情。骨属木，血属水，肉属土，牙齿属金，气暖属火。肝仁，肺义，心礼，肾信，脾智。木性强直，火性猛烈，土性仁和，金性严毳，水性谦退。又禀气之始，各有清浊刚柔。禀气清者，聪明圣达。气之柔者，则优和慈仁，质朴淳笃。气之刚者，则高严壮烈。气之浊者，则愚痴凶虐。各随其所属所禀，以定情性。性者，命也。愚者恣之以夭其命，知者深见迮伏其性，正心正行，恭念至道，察见本心，施为百行为合道。以不有不合者，则以天科法律抑割本情，改易其性，迮伏其心，奉行师法，归命师老，不敢懈替。如是则天神敬之，地祇护之，凶逆畏之，师老佑之，司命度之，着左契，南斗纪名生录，北斗削除死籍，得为真人。伏性载命，此之谓也。故曰：复命曰常，不知常，妄作凶。
　　道言：守道静思，先当正坐，闭门耳目，还神光明於绛宫，绝去诸念，不得强有所视，思想仿佛，久久喘息稍微，从是以往，自然不复自觉喘息。不觉喘息，便不复自知有身也。至能忘身，则是得定，向道门者也。当尔之时，神在天上虚空之中，左顾右视，无所一见，以此为证。故曰：塞其兑，闭其门，用其光，复归其明。
　　道言：人身中有三一者，神、魂、魄也。中央之一，神也，中和之精也，其气正。左方之一，魂也，纯阳之精，其气清。右方之一，魄也，纯阴之精，其气浊。中央之一，即我神也，道之子也。左右各一，辅相我神，其气清浊，则其行有善恶。左方之一，日日闻告我为善，其功德日盛，我得成正道。右方之一，日日教告我恶事，牵我入恶中，我恶日深，沦没邪城。为道者若欲明此三一，觉悟善恶，分别邪正，唯当闲身静意，熟读诸经，还自思惟，则智慧自生，挫遣五欲，荡涤六情，行修善积，则功德成就。则右方之一，邪魔群鬼，悉皆慑伏，不能干我也。思念专正，立致感通。若不晓邪正，又无善功，强闭耳目，思神行道，此则众邪便共干人，造作邪念。前念适灭，后念复起，更相因袭，无有解也。已如此乱惑，万劫不定，故曰：载营抱一，涤除玄览。
　　道言：人有精神魂魄，体与凡类殊异，尊与天地同道，贵与神明合德，明与日月通察，必能静形定意，精诚斋戒，勤敬三宝，深识天官吏兵之位，复还光内观形内之宫室，存念神景之所处，常以虚中求真，无中求有，则九天之上可得照，九地之下可得睹，玄精可降，元始可禀。太上至尊而为至诚显，生道至重而为至诚感。故求生者，腹中而起，一形之中，则知天地之体也，而包八十一域，含四海五岳，云兴雨施，在於吹嘘，凑泽润液，在於呼吸，形在神往，忽若指掌。坐修於胸心之裹，然臻福八极之表，神和雾集，在於不移清净，一时之间，消灾致寿，长生在己也。故曰：不窥牖，见天道。不出户，知天下。
　　太上洞玄灵宝法烛经竟
　　
