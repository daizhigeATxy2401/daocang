太上洞玄灵宝诫业本行上品妙经
　　经名：太上洞玄灵宝诫业本行上品妙经。撰人不详，约出於南北朝或隋唐。劝人修行无上金真诚业。一卷。底本出处：《正统道藏》洞玄部本文类。
　　太上洞玄灵宝诫业本行上品妙经
　　道言：昔我於洞明丹陵天中玉台，受元一金真法轮诫业本行因缘上品，与我无上高上洞明大法王之号，常镇玉清高上大囿都开飞天。法轮上本诫业之功，开度万有生死之场，天人罪福诸源，运载三乘，登步上清，十转真人，光明幽夜，弘广十方，回十恶之根，使从十善而行，咸得径生无量大囿天堂，有能从者，克获道真。
　　道言：我常随运降下十方飞天元生大福堂洞明宝庭，开是法轮，十善法门，咸使十恶从法而迁，从是法轮转升上天，悉得妙通，广明本行。宿业因缘，吾观天地，希有其人，自非上德，何能奉焉。
　　道言：诫业至行，惟上德弘远，金真本行，长存之源，善当正念，魔无敢言，断诸惑乱，诸天朝真，彼诸生恶，尔勿从之，斯罪根深，会当入吾法轮，彼之起祸，莫与之争，堕身三恶，望反甚艰，障道者无明，嫉人者自刑，谤人者始从畜生道中出也，乐淫色者，由之先业六畜根未断矣，贪狠者自伤，贪味者吞毒，斯酷之本，善当远之乎。
　　道言：元一天尊当说是诫业本行之时，天尊以手指点十方虚空之中，命召十方飞天帝王，至真皇人，飞天无极神王，妙行真人，高上玉皇，无极大圣尊神，三十六天上帝，诸天至真，九宫真人，五老上真，天真地仙，无极世界神仙玉女，无量大圣众，三界灵官，三元正真执法官属，无鞅之众，一时同驾，乘空而来，上诣玉都天光四朗紫盖回天，威灵济济，流激十方，敷明诸天，烧香散华，飞玄步虚，三匝复位，稽首朝真，同登金真法轮诸场，仰观法音，莫不欢悦，咸同称善。
　　道言：无上金真诚业，普隆万囿诚行之本，万无其人，天理妙旨，上真行焉。但十方天人，空生祸府，造立万端，通恶所释，诀在乎心，开建道场，普转法轮，光明六道，开度天人，孤魂苦爽，同登福天，终身欢乐，劫劫长存，自斯以往，皆由法轮，上品之恩。尔时诸天大圣无鞅之众，同时称善，左回三匝，叉手作礼，伏受诫言。
　　天尊告诸天圣众曰：吾开金真法轮，运化诸因，有诸难得，惟形是难。夫至德身，亦为一国之域，利用招祸，心之能造，故通制包藏之境，由善恶之门，惟有至人知觉，得道无为，若能从之，谛受勿忘。
　　天尊告诸天圣众曰：元气轻微，运导不淳，本业易造，动至亡身，五心所起，十恶生焉，长沦毒刃，莫能觉乎，自受痛哉。吾为十方天人转度生死之源，十善备立，悟其来生一切因缘，伏承诫业，即得道真。
　　天尊告道君曰：吾开法轮上品，金真诫业，十善正本，万行之门，尔若从之，咸当伏听。於是道君稽手作礼，伏受诚文。
　　诚曰：一品正观众妙本，皆得神通业。二品正听玄妙音，神通知十方。三品正知香光入，神通灵气存。四品正音开妙门，神通利益无量果。五品正存法诫行，神通道真降。六品正念众生苦，神通光明报。七品正想无二惑，神通正道界。八品正行大慈业，神通无上真。九品正定形影，不动众行，神通妙觉。十品正具形神，刚明执正，神通玄妙。
　　天尊言：金真上品十正神通诫业，万行之首，执正十方，无量通微之本。吾开法轮，故演其文，以度劫灾，生死诸滞，咸使从兹而转，登乎长存，道真成就，终身不见十恶之门。
　　天尊言：金真本行十品，上善之功。一品断五色贪利缘，正见不邪视。二品断五音六尘之声，内外无邪听之闻。三品断六触之因，邪气不入。四品断虚谈假论，邪言绮语不前。五品断众祸之害，众邪不侵。六品断想五阴，邪恶不干。七品断行非造作，邪灾不生。八品断诸惑乱，众邪不犯於物。九品断无端之行，邪疾自消。十品断十恶之业，常当心取法轮，万魔邪神自却，无敢当矣。
　　天尊告道君曰：此是无上金真本行上品，澄真自炼空寂，通称上业，能如是者，金真可期矣。吾观天人，万无一，自非至人，莫能从焉。
　　天尊言：金真观行十品，常能是者，万善备立。一品见五色不贪者，淫风不行。二品闻五音不听者；魔风自除。三品闻众气馨香不乐者，六府不伤，邪风自退。四品见五味不贪甘进者，众尘不污身。五品闻众乐不观者，即外尘恶风不惊。六品守一无诸假想者，终身不染，邪气不生。七品举动乘诫本行者，诸尘自消，形色光浄。八品见宝货非横不取者，万善来臻，终身安存。九品和性无嫉无妬，见事不触者，万福降真，灵魔礼焉。十品安身闲想，慈念一切宿命者，十方护身，高上奏功，克获上真。
　　天尊告道君曰：吾开金真上品法轮诫业本行之由，十方天人，若能如是
　　者，即与十圣齐功，得入长存法界，得道自然者也，终身光明，亿劫同庆，福流万代，常与法轮不绝矣。
　　天尊言：吾开法轮十圣之场，一品转通，立能心知一方中轻重事，位次别觉圣；二品转通，得知世界有无吉凶事，位次得觉圣；三品转通，能达知罪福，一切宿命来往生处，果报由趣，位次正觉圣；四品转通，能以心往见众生心，逆照未然，祸福阴中事，位次通觉圣；五品转通，普知十方无极世界一切缘运由趣休否事，位次大觉圣；六品转通，通玄观知悉达十方界域众圣处所，只如指掌，分形散影，虚空无碍，位次妙觉圣；七品转通，普知天地运趣机数，有无远近，悉无障碍，位次洞觉圣；八品转通，身居立忘，形如日中景，一切观彻，位次观觉圣；九品转通，普能开明，放身中宝光，普照十方，一切普见，上下无不洞达，位次普明大觉圣；十品转通，普观普察，普明普照，无幽无冥，洞知天地，光显十方默湛然长存，位次洞明大觉至真大圣者也。斯行之业，皆从法轮而转，八十通大圣，其德高妙，自非法轮之功，莫能转焉。十圣果缘，乃从无量恒沙劫来，施功布德，备满天地，弘广十方，致得转位，入十圣之功，妙通上品。夫十方天人，能如是者，道真成焉。
　　天尊即勑无上高上洞明大法王曰：可诵无上金真法轮诫业本行妙通转位玉章，无上高上洞明大法王即起，作礼朝真，左回三匝。
　　诵法轮诫业玉章颂曰：
　　湛寂法诚功，观行极大乘。金真众妙好，正位诸天朝。法轮无上德，皆转无上真。神通六度外，飞天多福人。开度大梵仙，十品悉成真。巍巍自然道，逍遥大光天。念得恒沙劫，历观一切缘。自无上品业，何由拔苦根。
　　法轮本行上品玉章颂曰：
　　通观十本源，朗朗凝成真。断去十恶场，品行入法轮。内外香光起，倏忽登金真。一升云明宫，威光焕诸天。皆从本行起。稽首朝天尊。
　　法轮观行玉章颂曰：
　　仰观金真行，绝景无诸尘。形姿七宝相，云明照诸天。飘飘大乘境，飞天转法轮。万福同一庆，转度十苦人。身登玉池上，沐浴炼成仙。十方无孤魂，普开恒沙恩。妙通至真德，束首天宝前。
　　法轮转通十圣洞明玉章颂曰：
　　无上开妙化，运功皆齐晨。法轮十位场，大罗诸法门。通称大光品，十圣并高真。妙德转十通，湛然十飞天。安和乐未央，普明昔往缘。命合长存寿，洞觉应自然。眇眇难为双，六时朝天尊。
　　天尊告道君曰；是四篇玉章，此乃是无上金真诫业之首，法轮转通妙觉本行之源。其文封在无上玉都流明宫中，金真元君保赏，金灵童子、八千四百真常诵其章，声响十方，啸朗诸天，群真叉手称善，至真朝焉，高上即开法轮上品，转度十方诸得道大圣众，以登无上金真者矣。夫是天人有知其章，受持修斋执诚，礼诵灵文者，灵音即上彻十方，九天称庆，高上赞叹，即开法轮之品，转度其人，得登无上至真诸场。其道高妙，自非大光开运十方，莫能闻焉。
　　天尊言：吾开法轮十善诸场，一品慈孝顺物，万行同心；二品爱念一切众生，皆如我身；三品信向经诫，罪福所由之源；四品能舍宝货，布施天下无量诸人穷厄者；五品能广建功德，营建道场，福因万代；六品能守善而死，忍辱不杀不盗；七品能救济一切厄急，无量众生性命，舍放无穷，皆得存其本命；八品能供养三宝，晨夕礼诵，执戒持斋，恒无怠倦；九品常能开化天人，爱念国主，享祚长存，恒以财物润益贫穷孤老、无量苦人，常无贪惜；十品行常使然，不进不退，一心行善。夫天人能如是者，即可谓十善之功，万行同庆之本也。此皆是十方飞天无极至真皇人无上诫业本行之源，天人能从之者，即以十方飞天无极至真齐功矣。
　　无上飞天法轮转十善妙通玉章颂曰：
　　流明大范品，开道无量功。转度十善行，梵景飞天堂。逍遥七宝宫，仰观法轮王。灵颜绝妙好，常降十道场。齐驾三宝乘，运载诸天人。倏忽云光发，众相并金容。皆从斯福起，受位高上真。游憩天宝台，庆此劫数回。三匝朝道主，稽首礼天尊。
　　天尊告道君曰：是玉章一篇，乃是十方无上金光童子各十真，镇於飞天法轮天宝宫中，保赏灵文，常随法轮十善品转法轮，诵其章，以度十方诸天持行无量善人，策驾三乘宝乘，啸诵其音，群真赞和，震响十方，诸天设礼，莫不恭心，开津三界，三真奉迎，香华伎乐，营卫善人，直登法轮诸场矣。
　　天尊告道君日：吾开法轮十善上品，咸使十方诸天人，皆去十恶诸场。其有如是行十恶者，尔莫从之行，其中唱言快乐者，尔宜避之言。其欲来害者，尔但当一心念诫业，存真而受之杀，其理自不能有害我身，此即转成无上至真者乎，其人自当杀报也。其有贤圣出者，尔当寻之，一亲神颜，万劫常得其力矣。夫理甚微，故以上天十福堂以对下十恶场者也。
　　天尊言：法轮开度十恶诸场，一品不行慈孝之道，尊卑上下失礼，恒无和顺之心相向；二品不行爱念众生，常怀凶勃；三品不行信向心，快情所为，作诸恶业，反逆君王；四品不行爱善，不舍不施，心常破伤他物，自言得快，无诸慈悲；五品不行建功德心，惟建非祸事为乐；六品行不能忍辱，心常欺妄於他，万端无信；七品不行救济厄急心，常怀执着性，常愿人堕恶道；八品不行恭敬经诫心，常谤毁天真，以入邪论，害生祭祀；九品不行利益心，常以财利割剔贫穷孤老，自贪润己身；十品行常杀害无量众生，淫欲无度，万恶备立，进退疑惑，行常使然者，可谓十恶矣。斯行皆非天非地，止由於心。夫上德至人，唯以十善为功，常以己心为十方飞天福堂，径往法轮为因缘，执持诚业，寻本行微，取果报上真之德，是以不经十苦，不入八难，不见烦恼，不履三涂也。夫下士诸人，唯以己心常为执杀之官，径寻地狱循环诸报，背十善，向十恶，行十苦，自以身投八难，往取烦恼之根，形履三涂之门，日有沉沦，亿劫长罹涂炭，去福远矣。吾开法轮，普度诸人矣。
　　无上飞天法轮转十恶入妙通上品玉章颂曰：
　　郁秀玉清，太无自然，荫影十方，开津法轮，拔度八难，转诸福天，流景冠带，解滞胞根，积尸受炼，灭恶通真，玉皇命召，十善并原，诸天称庆，五老侍晨，帝君执符，齐送道前，飞天大囿，无量度人，劫劫承化，运载三乘，法王品位，无上至真，三元除恶，九夜光明，束身天宝，形登长存，妙德高上，洞明金真。
　　天尊告道君日：是玉章镇於飞天法轮右宫，十方玉童玉女各十真保赏灵文，常随法轮上品转十恶诸场，迁度天人生死苦魂，咸使劫劫运化，常与法轮有缘。天人有知其章，修斋行香礼诵者，法王降真，道成不久矣。
　　天尊告道君曰：吾开法轮以转十恶诸场，上品之福，其功无量，静心绝想，此为上德。闻乐不闻，浮华美色，此是十恶之根，形非长有，财不长存，道真无上，故开法轮。世界有欲寻真弃俗因缘，保固元气，凝素自然，魔来忤者，慎口勿言，生恶起惑，终入法轮，障道者苦，后身如然。
　　天尊言：法轮开度十苦诸场，一品履刀山苦，二品上剑树苦，三品入镬汤苦，四品抱铜柱苦，五品卧铁床苦，六品火车载入寒池苦，七品拘头拔舌苦，八品吞火食炭苦，九品三官锁械徒役、金槌铁杖考掠苦，十品生身受锁械，烦恼形杀苦。如是十方，有斯十苦，皆由先身集因所得。吾观诸苦，涂炭难言，故开法轮，普度诸天，十方欢乐，原赦之焉，六道光明，法桥路通，一切同庆，道真降矣。
　　无上飞天法轮转度十苦品玉章颂曰：
　　历观十方，无量罪根，流曳十苦，焦体烂坏，大小相牵，弥劫涂炭，毒刃伤身，沉没九夜，望反甚难，方思十善，念是因缘，撄承痛切，风刀往还，吞阴食毒，魂神无闲，仰视无上，飞天法轮，开度上品，转诸升迁，荣身玉庭，妙通十天，无极世界，洞识诸缘，修行诚业，稽首道前。
　　天尊告道君曰：是玉章镇於飞天法轮中宫，十方丹灵童子各十真保赏灵文，常随法轮上品转度十苦诸场，开度天人生死，咸得法缘，天人有诵其章，上闻九天，法王命真来度之焉。
　　天尊告道君曰：吾开法轮以转八难诸场，上品之功，无量法门。夫人心净，十善降焉，生贪业恶，物心不淳，彼有怀恶，尔当善之，三元执法，近在身中，阴私皆结，以上奏诸天，考官速至，坐征疾伤。试行上本，善当从之，无闻倒见，故知无缘，正具形神，晨夕恭心，道真下降，度尔福天。
　　天尊言：法轮开度八难诸场，一品受身出边夷难，二品受身为奴婢下使难，三品受身出为贫穷孤陋人难，四品受身六疾人难，五品受身愚痴，六根不具足难，六品受身锁械，烦恼徒役难，七品受身出不孝不慈生亡难，八品受身出於无道国中难者也。夫是八难者，皆由先身集行所得，从十苦中出，方生八难中。但上德至人，常以十善以拟将来，往生十方无量福堂也。夫无明倒见者，恒以十恶为本，故生亡十善，一生一死，亿劫苦恼，恒出八难受报。吾开法轮，以度斯人矣。
　　无上飞天法轮转八难上品玉章颂曰：
　　仰观八门，轮转罪田，受诸苦恼，形魂不闲，先无诚业，终身八难，无量罪门，一生一死，十恶往还，於是冥冥，受诸沉沦，飞天大赦，普转法转，高上八观，洞开玉城，七宝宫台，乘运相迎，云明焕照，十方大庭，金容绝妙，双光自生，策龙驾凤，游憩玉京，宝林罗列，身中光明，三罗自解，八难齐并。
　　天尊告道君曰：是玉章镇於飞－天法轮右玄台上，十方灵光玉童玉女各· 十真保赏灵文，常随法轮上品诵其章，转度八难诸场，以畅天人生死之魂，咸得光明，普见法缘。夫天人有知其章，拔度存亡滞苦，斋而诵之者，诸天降· 下，即度兆生死命籍迁上长存之福堂矣。
　　天尊告道君曰：吾开法轮以转三恶道之场，上品之福，无量群生，悉令得转度十方福堂，运化生天。斯恶深重，皆由先身害生万物无量众生之命，致生彼道，以报昔缘，一生一死，业对所因，今转诸身、普入善根，自觉往生，一切因缘，生死蒙惠，莫不欢焉。
　　天尊言：法轮开度三恶道诸场，一品地狱幽闭涂炭，二品饿鬼自相食啖烦恼之苦，三品畜生同类怨对相击之毒。夫如斯等，众生若反化，即生三恶中，一品生虫中，二品生乌中，三品生兽中者矣。先身行业，元逆之本，其罪负重，致招斯恶，弥劫聚集，应得是报。吾开上品无量法轮，普拔斯恶，以还福门。
　　无上飞天法轮三恶道上品玉章颂曰：
　　历观十方中，无极世界人。豪贵不畏罪，快意害众生。兴伐逆国主，不顾后身撄。罪满九河内，形履刀山庭。举手循剑树，流血落如星。坐待镬汤煮，铁锥刺身形。回身入饿鬼，只闻悲哭声。仰头看铁网，足立流火庭。六畜相割剔，以报昔往生。但见十福天，乘景负圆月。逍遥三界外，方念三宝经。法王万善行，普开无量功。转度三恶道，受炼十天仙。身生五色光，妙觉诸恶缘。一超三便去，闲居十飞天。
　　天尊告道君曰：是玉章镇於飞天法轮上品玉城中，十方法轮玉童玉女各十真保赏灵文，常随高上上品法轮诵其章，转度三恶苦道诸场，以炼滞尸苦骸，咸得光鲜，普登十天福堂。天人有知其章，命过之日，斋而诵之，魂爽即不过三恶，径升十方品入法轮者也。
　　天尊告道君曰：吾开法轮，以转十邪不正道诸场，上品之行。夫众生贪欲，万端无厌，自以身命投於十恶，缠骸苦想，自役罪状，衅满天地，形名作道，非法妄生，淫佚邪气，生无善教，死必有重考，亿劫委身屠割，生死往还，长处盲道，终身邪言，疾病撄苦，终归八门，吾开法门，普转还入道真。
　　天尊言：法轮开度十邪恶道诸场，一品背正入鬼道，终身生邪魅，永婴诸疾苦，受报无穷期。二品轻毁道法，将入邪径，信顺邪言，谤道欺师。三品不信道真，舍身入鬼魅。四品无明倒见，众生常怀五浊，执结魔魅，自称圣名，以乱正道。五品常生杀害，淫祀鬼魅，诈称神真，贪味甘美，种种无端。六品因人休否，假称正神，责望天人，受取无厌，啖食无度。七品魔魅众生，游行世界，或作邪歌鬼语，自称道神，伺人衰厄，妄言占相。八品众生触法邪见，一心背真入伪，承事鬼神形像，师巫之徒。九品淫乱宗亲，生邪苦想，行不正法。十品弃正法，往入魔径邪道，共唝嗃欺诱天人，自称贤圣，放荡非法，阴私逆顺，为人咒誓，魇祷国王，指天画地，杀害众生，真伪无别，以称天真。夫如斯者，自取十苦八难，集因为恶，烦恼中生，涂炭九幽，执罚无生。吾开飞天无量之恩，普拔生死一切罪因，同得免脱十邪恶道之根，普登十方，长存福天，身受威光，永超法轮。
　　无上飞天法轮转十邪恶道上品玉章颂曰：
　　眇眇飞天堂，焕朗曜上清。景王降宝乘，策驾十道场。但见诸邪道，堕坠地狱中。洋铜以灌口，裸身剑树峰。巨天飞刀割，铁锥刺心肝。饥餐流火精，负石践刀山。不见福乐处，唯闻涂炭声。仰观十正道，形光负圆明。安坐宝林内，妙相自然生。高上转法轮，普度诸邪形。开津五道界，超步南陵庭。身诣玉池炼，宝光身中生。飘飘太虚上，三匝礼真经。
　　天尊告道君曰：是玉章镇於十方飞天云明上宫，十方丹童玉女各十真保赏灵文，常随法轮转运诵其章，转度十邪道诸场，以解天人积滞之苦，普入法门者也。天人有知其章者，思念存亡之苦，斋而诵之，苦魂即得超神十方矣。
　　天尊告道君曰：吾开法轮十正道诸场，上品本行之首，夫广幽理显，有是业力，但澄真甚难物色，不淳受学者精集，因至道玄象者希，合道应真，其理微简，可谓自然，九万劫一降，尔议思焉，吾开真宝，转运法轮，劫灾不动，天地存焉。
　　天尊言：法轮开十正道诸场，一品远恶离邪道，观行无为，通建福因，执心明争，不行阴贼。二品寻真求道，信向大经，持诫入法，通行阴德。三品不邪不伪，常行正法，一心守道。四品爱念众生，常得安存，同入法轮。五品慈念万物，恭敬国王，普天隆盛，三宝弘化。六品修学上道，舍身弃世，一无假想滞惑。七品起动乘诫，言无假说。八品开导天人，流畅法音，广宣道教，增广无量。九品万范同正，普弘十方，慈善一切。十品法轮开张，普度天人，众生同庆，皆入正道，执心刚明者也。夫是十正道上品，唯有上德至人，能行之矣。吾开十方无量法门，普济无偏，一入正道，去邪日远，道真无上，与法结缘者焉。
　　无上飞天法轮开十正道上品玉章颂曰：
　　紫虚勃烟，中有玄台。流明琼阙，七宝自然。焕朗十方，弥覆诸天。无上法轮，转度十方。正道明开，元皇符命。飞天至真，浮空称善。玉帝侍身，左右金童。历观诸缘，玄化大运，齐真道前。
　　天尊告道君曰：是玉章镇於无上金真玄宫，十方金童玄女各十真保赏灵文，常随大运转十方正道法轮，诵其章，声参十方，九天元皇叉手以称庆，无上玉皇稽首作礼，即大光法门，以度诸天，无极世界，万兆一切众生，悉得身登十正道福堂，皆合道真矣。诸天大圣至真有知其章，斋而诵者，皆得开度众生诸苦，亦可保劫不动，安固灵根者焉。
　　天尊告道君日：吾开法轮十转诸场，上品无量至真之本业，自非法轮，莫能转焉。存真守道，以期斯众，自始一劫以来，得道者皆入法门，修学上德，位极至真，未见安豪守贵，而望生天者矣。吾观十方众生，执结甚多，财宝虽贵，终不能使人得道，聚积珍宝，必有余殃，安贫乐道，其实宝真，道成之日，道主降兆矣。身披九光宝帔，七色飞罗之裙，头戴通天宝冠，足着玉文狮子之履，项负双炎天光，上盖流明宝盖，身登七宝之辇，驾乘金龙，超越无上道界，郁郁羽仪，威光芳饬，梵行太虚，左右天真，手把十绝灵旛，诸天各各奉献自然妓乐，烧香散华，弥翳十方，众真下降迎兆，玉清天宝受位、长存金真。当尔之时，实自乐焉。斯人皆是安贫守道，使得如然，世绪华盛，不足贪乎。身役十恶，财即散焉，巨亿之财，终为毒门。吾开法轮，普告十方，飞天至真，开度十方，无量世界，一切众生，咸得成就斋功十转真人矣。
　　天尊言：法轮开十转至真诸场，一品受持诫者，即为地仙；能修行法诫，转位入第二品中，得为游仙；倍向正心者，转位入第三品中，得为仙人；奉行诫业者，转位入第四品中，得为飞仙；常从经诫，不犯众行者，转位入第五品中，得为灵仙；绝口断贪味，长斋谓经执诫者，转位入第六品中，得为神仙；若能无色贪欲，平等行诸功德，舍心抱素者，转位入第七品中，得为真仙；建心广念十方，常行救厄，口无过行，济物无偏者，转位入第八品中，得为飞天真人；守一不动，持行万善，敬念法诫，常如对神者，转位入第九品中，得为太上真人；恒能餐霞饮炁，苦行修道，谓经行香，朝真开化十方，普济无量众生，惠润天地，常无怠倦者，转位入第十品中，得为无上上清真人者也。夫物自无心耳，但能行八诫者，
　　以得十方飞天齐功，况於持十诫业本行也。但末劫众生，惟能破诫，岂有能修者乎。夫人五浊，粗行甚多，至人受持，以将拟终身之宝，粗人受取；以望世之高位，破灭十善之行，自以拟长还十恶之道，但夫人自负道，非道负人矣，未见有心者求而不得焉。
　　无上金真法轮十转上品玉章颂曰：
　　大囿开化，上有宝城，玄虚而治，元一洞明，八方玉树，七宝罗生，灵风应节，众音和声，中有法轮，号曰法王，高上所宝，玉皇高尊，金真妙德，降下飞天，历观十方，无量罪因，转度上品，拔诸苦缘，身免十恶，得入法门，形脱锋刃，爽得真仙，十转无上，妙通自然，至真诸场，长存道真。
　　无上金真诫业历观十方妙通玉章颂曰：
　　游观诸天，中有三罗，铁网八据，流火飞车，锋刃楚挞，万痛交行，头首分裂，苦哉自伤，一生一死、轮转恶场，泣涕流血，无复人形，涂炭弥劫，不识命根，命命相对，种种相牵，十善闲静，萧条十天，衣层无为，救诸无缘，金真开法，普放威光，流激天地，照明十方，演诚度人，业力大功，十苦解脱，沐浴金容，通觉本行，三罗豁通，高上转位，身登宝宫，上朝道主，稽首三周。
　　无上金真诫业本行上品玉章颂曰：
　　云明郁秀，流焕十方，金晨映发，荫蔼玉堂，七宝凝结，八会澄灵，玄覆三象，自然霐清，天光朗彻，普照诸形，元始万行，诫业为宗，把持法轮，弘化诸功，无量本行，万范因缘，至真通称，众法灵根，乘虚蹑空，与之通津，元皇上宝，故镇法轮，三界开道，驾景紫烟，羽盖垂覆，上谒天尊。
　　天尊告道君曰：是三偈玉章，镇於无上大有玉都，无上金真童子万二千真保赏灵文，常随劫运转十方诸天十转真人上品法轮。方诵其章，灵音激响，十方无极世界诸天高真一时设礼，无上至真称善，法王告召，普开法门，品度万生，皆得道真。诸天大圣至真有知其章，斋而诵之者，十方天真降下，六时朝矣，万结官散，不久道成焉。
　　天尊告道君曰：吾开无上金真法轮，诫业本行十二无量上品因缘，轮转妙通至真诸场，斯经上业，无所不通，普为法轮，灌顶众渊，十方轮转，开度无量万生罪恶，入诸福场。金真诫行，致得长存，其道高妙，普救无穷，飞天上宝，不传诸仙，自然应运，其文洞焕，无所不通矣。天地运化，皆由法轮，其功无上，自非上德至人，莫能奉焉。上圣转位，以成高真，悉从其文。万恶回善，解滞拔苦，除罪降福，皆由是经。广济十方，弘教诸天，其德大通，其道普真，运驾三乘，度诸无量。吾演是经，以付子之奉行，九劫一降，飞天玉庭，依品开度，不以为难矣。
　　天尊告道君曰：吾开无上飞天法轮上品诸场，以拟五浊之劫。一品十方无极世界灾兵杀伐浊；二品劫运短促，日月亏盈浊；三品阴阳逆顺，星宿失度，万物不生浊；四品五方鬼兵交会，杀害天人无量生亡浊；五品国政凶乱天人，兵甲烦恼浊者矣。子若见此五浊之世，善当依法轮之品，开度转运，保固万品，咸使天地、日月、星宿各复其位，安镇万国，皆得存焉。
　　天尊告道君曰：吾开无上飞天法轮上品诸场，以拟三灾之劫，转度十方无极世界万生，皆使得免脱劫难，故以三乘宝藏以度之矣。一品劫火流行，三界同然；二品洪水激溢，八极溟合，涌波滔天；三品暴风弥劫，震裂冲天，十方沦没，万无一遗。此是大运应期，名曰三灾；如是之时，子勤用心转法轮，开三乘上品，以度天人之灾，咸使安存，得见太真。
　　天尊告道君曰；隐显六尘，触视玄根，魔气形色，听者空生，云门晨昏，夕翳身心，不存物想，最苦招祸。神童知者不动，彼恶自伤，非法所行，伪黠相同，万善一弃，终身莫及，害一对十，万劫无生，手杀与想，同况於伐人命乎。金真上品诫业，善当从之矣，万称之由，本行为先也。
　　天尊告道君曰：夫转法轮开度上品，当用金龙十枚，各重一两，以镇十方，纹缯各随方，东方碧纹九尺，南方绛纹三尺，西方白纹七尺，北方皂纹五尺，四维紫纹各八尺，上方青纹丈二，下方黄纹丈四，十方香案香炉各十枚。建坛法依三元涂炭，礼谢皆法三元拔罪品，三、重然灯，外坛方各十灯，中坛
　　方各八灯，上坛方各九灯，皆如法品。三宝镇坛，三日三夜，法众行香诵经，发露大谢，转飞天法轮明科，以开度十方万生罪根滞苦，十恶诸场，咸使迁进十方飞天无量福堂矣。
　　天尊告道君曰：夫天人修真上道，可自依法修建，是法开度十方幽广生死苦魂，并及祖考诸罪，皆得转度十福堂也。若见天地运度，亦当建是大功；若见日月亏盈，亦当修建是斋；星宿错度，亦当修建是斋；诸天国土不宁，亦当修建是斋；天下鬼兵兴乱，万兆死亡，阴阳不调，亦当修建是斋；师徒厄急，命过之日，亦当修建是斋者也。夫是法轮上品斋业，无量大功，十方得道，莫不从之，以得至真诸场。上圣修行是功，转位得为金真，诸天修建是斋，真仙自然开度万生，普弘法门。生死因缘，皆由法轮，其法高妙，无上所宝，九劫一转，天地洞明，无量生死，齐得福庆，光明十方，普得长存。夫天人上德至人有知其法，受持开化法门，修建是功者，道真克成矣。
　　天尊言：法轮上品，运载十方，无上至真妙道诫业，普会无穷，玄觉一切，无，量本行，万范因缘，洞观天地，普入法门。业恶行恶，沉形九夜者，吾转法轮，咸使得仙，众生反化，以生人天。法轮运道，九万劫一传，自非高上玉皇之俦，莫能降真。吾今相告，封着中宫，谛受奉行，须拟劫灾，依法上品，转度诸天，十方无极世界，一切万生，同得法缘，普见大光开运，觉观道真。其功广明，弘道三乘，众法之母，至真之尊，普为十方之光景，是为天地万道之宗。其福无上，湛然长存，大劫方降，普见道真，普度众生，皆登十方，常住福天。尔受法王上位，勤当用心。於是道君即起，叉手作礼，奉受金真法轮诫业本行上品。事竟，元一天尊勑诸大圣众策驾而去，诸天复位，亿劫长存。
　　道言：吾受无上金真法轮诫业本行，长存上品，无量因缘，自从洞明劫始已来，开运度十方无极世界无量恒沙众生生死苦魂，回化十恶，拔诸罪根，解罗出滞，烦恼诸场，咸得同诣玉池炼形，冠带宝服光明，十住福堂。其功随运而转，自非玄觉，莫能降焉，其文旧典万道势讫，其道方行，晨晖八会，当是其时，云明下降，以保劫灾，若有福德之国，先得道真者矣。
　　太上洞玄灵宝诫业本行上品妙经竟
　　
