太上洞玄灵宝开演秘密藏经
　　经名：太上洞玄灵宝开演秘密藏经。出於唐代。原系《本际经》卷九，复分出单行。一卷。底本出处：《正统道藏》洞玄部本文类。
　　太上洞玄灵宝开演秘密藏经
　　太上大道君以上皇元年十月五日与无量天真、妙行神人，诣太微帝君处，明霞之上、琼阙之内、金华之房。诸天上帝清斋道前，旋行步虚，诵咏灵章，一依俯仰三乘之格，扣击法鼓，普集群真。此时众圣莫不皆集，敷讲玄妙，阐扬道德。圣众列位，四座严整。太微帝君从座而起，稽首道君：今日大庆，教诫之晨，迂屈圣尊，曲降卑肆，洪慈垂眄，过忝重恩。贱臣小子希遭嘉会，群真欢乐不并於常。伏愿哀怜，觉所未悟。不审三世十方天尊所得妙身，以何为法，为同一体，为各异耶？唯愿哀矜，具垂敷演，令一切众生及将来世学道之人有所依倚。缘恩上启，伏用战惶。
　　太上道君方命西台金母，三十二天齐声合和，唱咏灵音，鼓天妓乐，表现祥瑞，惊天骇地，妙丽殊特。良久言曰：深乎微哉，乃欲问发真道秘藏。自我成道已来，未曾说此隐奥之事，今既有请，冒禁相传。当谛听受，勿妄宣泄。是时众会伏受要言。
　　太上告曰：至真妙理，寂绝无形，清浄凝湛，不可言名。方便引化，略开二途：一者，道身寂体虚无；二者，生身诞孕形躯。言道身者，离一切相，正慧成满，除断虚妄，冥契玄宗，与道为一，不灭不生，无来无去，言语路断，念虑永毕。言生身者，随顺世法，依因父母，气数和合，琼胎灵府，犹如虚空，随宜出处，年月不同，腋背降诞，长养深宫；或生而皓素，或常保少容，瓖姿妙质，天人所宗。帝君礼曰：不审道身即是寂本，为更有义名为本耶？
　　太上告曰：道为圣本，本即道根。虽是一体，先无二源。道名独立，体自灵通。强字无待，远逝息功。本对於末，因待假名，称为物始，用涉能生。又为定本，动寂用殊，出没互表，语嘿相须。帝君又问：如是本身，能生万物，即是万物之本始者，此与神本有何差别？
　　太上答曰：源其实体，无有二相。何以故？俱毕竟故，无始终故，不可说故。以善方便，亦得言异。所谓神本，是妄想初，一念之心，能为一切生死根本。以是初心，念念想续，众生业果，轮转无穷。是名识初，亦名神本。言本身者，即是道情，清浄之心，能为一切世出世法之根本故，故名为本。如是真性，非心不心，非色不色，无缘虑故，非无常故，故言非心；能生心故，无不知故，亦名为心；无所碍故，故名非色；能生色故，道眼见故，亦名为色。是清浄心，具足一切，无量功德、智慧成就，常住自在，湛然安乐；但为烦恼所覆蔽故，未得显了，故名为性。若修方便，断诸烦恼，障法尽故，显现明了，故名本身。如此身者，本身有之，非今造故，故名为本。本非有性，非三世摄，方便说故，非非三世。本来有故，名为过去；一切众生，必定尝得，故名未来；十方大圣，今已得故，故名现在。虽复说有，三世差别，体不动故，常住无变。帝君又问：若是本身，性是具足，一切烦恼，云何能障？若本具足，而起障者，一切神尊得成道，亦已应还失。何以故？体唯一故。
　　太上答曰：虽体是一，义则有二。方便未足故，方便具足故，是故我言一切诸法，以空为性，为化众生，善巧方便，随宜演说。是言说性，犹如虚空，亦无分别；识本本身皆虚空相，得无所得，故无所失。有所得故，故有所失。是故凡夫名为失者，十方神尊名为常德。帝君又问：若生死法，无始无终，本性清浄，何故不名为道果耶？
　　太上答曰：生死之法，有因果故，故是无常，不名道果。常道之体，非因果故，是故为常，体是果故，故名道果。帝君又问：如是本身为悉共有，但是一身为各各有，有无量身。若有一者，一人得已，应碍余人；若是多迹，非为太一，不得言常。
　　太上曰：我不说言，一切诸法，如虚空耶？虚空之性，非一非多，非碍非无碍。如是本身，亦复如是。体非一多，性无障碍。太微帝君稽首谢曰：谨闻命矣。不审生之与边二义，云何经门二言？敢以谘启，伏愿弘慈，广垂分别。
　　太上告曰：体实无二，随义名身，生体擢貌，事事同人，迩无定相，形不常伦。但能显本，即是迹陈。帝君又问：生身迹身，是应作耶？
　　太上答曰：如是如是。生之与迩，并称机缘，利益不差，即名为应。体则无别，随义异名。帝君又问：是迹身者，为有法耶？为无法耶？
　　太上答曰：我不说云，一切诸法，性无所有，云何迹身而当有法？若假名字，亦有亦无，不离本故，故名为无。众生见故，故名为有；更非别体，故名为无。有实利益，故名为有。犹如明镜，能见色象，了了分明，种种差别，是镜中象，不可定说，是有是无，而亦得言镜中有像。一切众生，心镜明故，见真道像。又如止水，无涛波故，影现日月、星辰飞鸟，日月星辰，及以飞鸟，悉见水底；一切诸物，亦见自影，了了分明。此水中物及所见影，俱非真实，不可言有，不可言无。一切众生，心水澄清，见道身影，亦复如是。体即真道，是故非有；非不见故，不得言无。如追逝者，寻迹能得，是迹与人，非一非异。迹身亦尔。明解之人，用迹入悟，见真道身，知无边法，故名为一；非不因迹，渐得开晓，建立福田，是名为异。如是之义，是道境界，非是凡夫下圣能了。於是道君欲显斯义，重说偈言：
　　道身不生灭，任理自玄通，湛然常清浄，独立强言空。绝名无待对，亦忘造物功。端静息义用，萧寂守虚冲。本身为物始，生立布三才。冥功虽叵测，圆照逐念开。能为妙迹本，表见亿万该。神有无起灭，奇功靡去来。生身托父母，寄慧示同凡。琼胎非世孕，变示适所堪。端严使欣慕，白首破迷贪。非是骨肉身，随愿之所覃。权迹无定方，见身亦长久。遍示五道形，姿容顺妍丑。任本之所垂，利益无优貌。乍有变化生，时或因父母。
　　太微帝君稽首又曰：敢问道身为有因耶？为无因耶？若有因者，同世问法，因缘生故，故是无常；若无因生，复堕邪见，异道之谓。若是道身不从因生，自然有者，一切众生不修道者，应皆成道。如是二义，云何可了？唯愿慈愍，广垂开示。
　　道君答曰：太微帝君乃能显发如是深奥微密之义。夫正道者，真实之相，非言语法之所能宣。今言道者，寄言显示，令得悟入，解了无言，忘荃取旨，勿着文字。所言道者，通达无碍，犹如虚空，非有非无，非愚非智，非因非果，非凡非圣，非色非心，非相非非相，即一切法亦无所即。何以故？一切法性，即是无性；法性道性，俱毕竟空。是空亦空，空空亦空，空无分别，分别空故，是无分别。亦复皆空，空无二故，故言其即。而诸众生不能解了如是义故，於无法中而生法想，於不空中而生空想，以有如是心想倒故，而有见着，具是四倒，妄造诸法，计我及物，故名生死，不得道身。天尊大圣，了此实性，毕竟无性，洞会道源，混体冥一，故名得道。身与道一，故名道身。习此正观，名之曰因；亦无所习，故名非因。是故正道非从因生，亦非无因；体非是果，亦非非果；非常非非常，非灭非非灭。如是深奥秘密之义，唯性与道，乃能解知。上圣真仙皆不通达，以信力故，仿髴能知。如是身者，住无所住，无所不住，是名正道真实之身。帝君又曰：不审天尊所受生身业相云何？
　　太上告曰：所言生者，无生不生，离一切生。何以故？十方天尊生已尽故，染欲无明永清浄故，故无有生；欲利众生，示同世法，是故有生。何以故？我若说云，道气高远，寂灭不生，众生便谓不可修习，无回向心，不修善业。是故说云，一切圣人皆有生果；然非结业随愿故生。若复相说，随人天生，皆以上业而为生因，以於其中最第一故，是名分别生身之相。太微帝君稽首礼日：善哉，道君演说如是深奥之义，自昔以来，未曾得闻如是妙经。譬如薄福重罪之人，生而聋盲，不见五色，青黄赤白及黑等相，不闻宫商五音之声，有大明医授以妙术，为开耳目，一切色声，无不闻见。我亦如是，闻於是经，能得闻见二种身相。当知是经是法耳目，其有得者，能见正道二种法身权实之趣。大明医者，即是道君，示我妙经，如施耳目。得此教者，即得正道、微妙之身。得道身已，便能随顺示见生身。是经能生二种身故，名为法母。何以故？是深妙教，能令一切生真法身，如世慈母能生子故，至孝之子，常念鞠育怀抱之恩，思欲上报，终天无极。我等如是，因是正教，生无漏身。是故常当报恩供养，安置堂殿，七宝庄严，香花灯烛，伎乐幡盖，晨夕朝礼，如侍所亲。
　　太上道君答帝君曰：如是如是，实如所说。我从昔来，未曾为人说如是法。何以故？是诸学者力未堪故，非是我等十方天尊有所隐覆，有所吝惜。所演法言，皆表一道，一味一相，而诸众生各得悟入，深浅差别，随解有异，名为别教；示其一相，故曰同归，无异经也。譬如天降一味甘雨，江河大海，受处不同，名为异水，雨实唯一。十方大圣降一法雨，随三乘器，受益不同，故名三教。所示身相，亦复如是。於未悟者名为未说，於解了者常满究竟。是故我等无所秘藏。是时太微帝君及诸大众闻是法音，叹未曾有，於虚空中雨天妙花，鼓天伎乐，供养道君，而共齐声，说偈叹曰：
　　我等归命太上尊，无上最胜真法王。
　　巧说二种微妙身，犹如等降甘露雨。
　　三乘得悟有差别，道君所说皆周普。
　　众生泛此法舟航，免度生死大河苦。
　　服此清浄良法药，身心垢秽病皆愈。
　　各蒙法利喜充遍，是故礼谢慈悲父。
　　尔时太微帝君及诸大众说是偈已，白太上言：若诸神尊所说诸法，同表一道，无浅深者，云何而得有图满教、及未具了差别趣耶？
　　道君告曰：若於大圣诸有所言，皆是正观，一切智心，无非毕竟，悉是了义，随众生故，半满不同。为钝根者，或时说有，或时说空，或时说常，或说无常，是名两半。前后异说，不得一时，随病发故，偏示一义，是名为半。前病除已，复显一药，用具足故，名之为满。了两半已，入一中道，乃名具足、圆满之相。若深智者闻说一边，即应了悟，因缘假名，即正中道。所言中者，离一切着，亦无所离，不滞二边，故名为中；能通众生至善家处，到解脱城，故名为中。若有了知是中道者，名为正观○ 是第一乘，能运学者，出离三界，过二生死，了真法性，成无上道。是故此经能破无边无明暗室，令见无上正法珍宝，犹如明灯，破一切暗，令有目者，见诸宝物，随意更用，称心快乐。我今哀愍暗苦众生，然此法灯，照烦恼暗，普令一切寻光见道，得真智慧，自在安乐，极无上果，究竟升玄。太微帝君白太上曰：若如是者，唯当正解中道之要，便得成道，何须更习诸余经诚，为繁劳耶？
　　太上告曰：若诸学人探蕴德本，了达正空中道之相，是即具足，无俟更修诸余法术；但为五浊诸众生等，未了此经深妙之趣，先示余法，调伏其心，遮断烦恼四魔恶贼。犹如帝王，具足无量珍宝乐具，而须城舍，墙堑庄严，防断盗贼，遮诸障难。如是正观，始悟心王，住中道城，以诸诚慧为法墙堑，牢自庄严，备诸魔试。是故十方天尊大圣具演经诫，广开法门。太微帝君稽首拜曰：敢问道君，毕竟究竟，云何差别？愿垂告示。
　　太上曰：毕者，决也；竟者，定也。我所说法，决定无二，如言世间，无常若空，空无我浄；道果常臻，安乐自在，真实清浄。若异学者，有来难问，如是之义，终不动转。三世神尊皆作是说。是决定毕竟之义。又复毕者名审，竟者名谛。若诸道君说一切法，本性清浄，如虚空性，假因缘有，体非真实。中道之理，性无颠倒，是寂灭相。作是说者，审谛诚信，无有虚妄，是故复名毕竟之义。又复毕者名达，竟者言了。十方大圣坐道场时，证深正智，於一切法，及法真性，一念洞明，通达照了，无有差谬。是智圆满，称寔相法，达了无遗，故名毕竟。言究竟者，究之言到，竟之言边际。十方神尊得一切智，到法边际，是名究竟。又复究者名断，竟者名尽。一切神尊以实相慧，断烦恼习，一切皆尽，具足解脱，是明究竟。又复究者名度，竟者名已。十方大圣、得道真人，度生死海，已至彼岸，故名究竟。如此是名分别，毕竟究竟，差别之相。帝君又曰：当何名此经，云何传授方法所须？愿垂具告。
　　太上曰：此经名为《开演秘密之藏》，所以者何？此经明於三世十方得道神尊微密妙身秘藏之义，如我等比无上法王，出此五浊，化诸众生三业示见，方便善巧，意趣微隐，难可了知。所以尔者，十方天尊所得之身即真道相，体合自然，无形无名，非造作法，如虚空相，无数劫来久证此法，同一性相，平等无二，而能出见种种法身，示修习报，应化无方，人天恶道，随类所见，受生业行，皆同其法。或见殊胜，超踰世间，第一希有，独步无畏，威变自在，不可思议，是名开演身秘密藏。能於正道真实之性，无言无说，寂灭相中，善巧因缘，分别显示，随其所宜，说法无尽，言辞次第，义味深赜。或说一乘，或说三乘，人天业果，渐渐开化，使得同归真一正道，是名开演口秘密藏。虽无念虑，离分别想，以一切智，洞达空门，正解正观，穷理边底，与真实相平等为一，以一切种智照世间法。色法非色法，心法非心法。人天五道，四大六家，众生想念，果报因缘，於一念中明了无碍。善识根性，随宜所行，世出秘法，洞达究尽，是名开演心秘密藏。以是三种秘密之法，成真道身，非是凡夫乃至上圣所能觉知。我於是经，具开此义，明说身相，启方便门，令诸学者入重玄趣。是故此经名为《开演秘密奥藏》。如是受持。此经大乘，众经中最妙。若有至心，堪能解了，讲宣其义，审得其人，稽首而传，不须盟信。何以故？已受余经，知其心故，亦是平等，无拣择故。太微帝君拜手言曰：善哉，道君演说如是深奥之义。我於今日，始知神尊，审是众生真实父母，能以大慈大悲之力，於无相中，示真法相，说此三种微密之趣，令诸来生悟一乘道，得妙法身，证无上觉，自能了知秘密之藏，亦当能为一切众生，开演甚深三种微密。我今始知无上大乘平等正法，无择秽贱，唯授能行，有心之人，辄当传付，令此妙教广得流通，普令一切开正法眼，绍继道君无上之位，使三宝轮转，运照无辍。太上告曰：善哉，帝君乃能发心，弘宣此法。来生男女当受斯庆，咸见正道，得浄法身。帝君当知，若使余经不流布者，於诸世间无深损害；若失此经一句一偈，则为一切构诸灾祸。何以故？此经明示，真道正身，即是众生，终归窟宅。若失此经，永为孤露，流漂三涂、五道之中，没於长苦，无由解脱。何以故？不得本源，无所归故。是故帝君常当一心，弘宣此法，必使流通。我昔受之於太帝，太帝受之於五帝上真高上玉皇，玉皇受之於玉清帝君、消魔大王，大王受之於八天虚皇帝君，口口相传，不记文字。帝君今可书而录之，使得流布将来众生。吾当以神通力守护此经，随有之处，悉皆吉祥。大劫之周，余道皆灭，此经独存，当还大罗之天，随机下世，救度天人。於是太微帝君镌玉为简，镂金为字，编以白银，撰录此经，盛以紫玉之函，封於七宝之台，仙童玉女散花烧香，供养灵文。是时大众闻受经已，太上道君还於玉京，诸来会者各礼而去。
　　太上洞玄灵宝开演秘密藏经竟
　　
