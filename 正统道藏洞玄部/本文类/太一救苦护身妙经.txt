太一救苦护身妙经
　　经名：太一救苦护身妙经。撰人不详，约出於唐宋间。言念诵救苦天尊祈求护卫。一卷。底本出处：《正统道藏》洞玄部本文类。
　　太一救苦护身妙经
　　尔时，元始天尊在玄景之上清微天中九色玉堂，升七宝座，放大光明，普集万灵，与天教化。十方天尊、道君、老君、帝君、元君、丈人、圣人，万万仙众，俱来诣座，听宣妙法。於是梵王称善，帝释欣歌，仙乐自响，随光而至。是时太上老君身离玉座，步蹑莲花，真人侍於左右，玉女扶於曳裾，至天尊前，奏曰：臣等蒙师开化，受福天堂，施功无极，恩不可量。臣观三界之中、苦海之内，无量众生，横遭厄难，罪网牵缠，异类群情，难逃生化。臣不可住於太清，欲仗威光，分身三界，救度群情。惟望至尊，观心慈欲。
　　於是元始天尊微起法身，告老君曰：善哉善哉。汝离玉座，惊怖万天，救苦救生，不须汝言。可还座中，吾为宣说。
　　天尊曰：万物吾生，万灵吾化。遭苦遭厄，当须救之。不须汝威力化身救度。此东方长乐世界有大慈仁者，太一救苦天尊，化身如恒沙数，物随声应，或住天宫，或降人间，或居地狱，或摄群邪，或为仙童玉女，或为帝君圣人，或为天尊真人，或为金刚神王，或为魔王力士，或为天师道士，或为皇人老君，或为天医功曹，或为男子女子，或为文武官宰，或为都大元帅，或为教师禅师，或为风师雨师，神通无量，功行无穷，寻声救苦，应物随机，今告汝知。
　　老君重奏曰：此之威神，有无量变化，如何得至我师御前。
　　天尊告老君曰：汝可举声唱太一之名，使仙官齐咏，自然应化现身。
　　於是老君众仙等，遵其教旨，齐声称咏太一救苦天尊之名。忽见帝君班中有童子一人，步步蹑於莲花，稽首至天尊前奏曰：臣乃太一，为我师开化说法。臣集相聚形，听宣妙音，天中快乐一时，地下动经万劫，三界之中，群生受苦，高声叫唤，苦哉苦哉。旋绕天尊，礼拜俯伏，乞下天关。於是众仙见童子奏对泣泪滴衣，哽噎叹言。天上快乐，地下受灾，轮回报对，何时清闲。
　　天尊告太一曰：汝行愿慈悲，众生受苦。依汝行愿，分身救之。童子喜笑，再拜而退。众仙观见童子化一天尊，足蹑莲花，圆光照耀，手执柳枝净水，九头狮子左右从随，乘空而去。又见天尊化一帝君，足蹑莲花，手执如意，圆光照耀，九头狮子左右从随，乘空而去。又见帝君化一真人，足蹑莲花，手放神光，上通九天，下通九地，九头狮子左右从随，乘空而去。又见真人化一女子，身着火锦衬衣，披发跣足，蹑於莲花，手执金剑，圆光照耀，九头狮子，口吐火焰，绕於身形，乘空而去。
　　老君奏天尊曰：此圣威德，变化救生，从何而有，甚劫修行，惟愿应机，为众宣说。
　　天尊曰：此圣在天呼为太一福神，在世呼为大慈仁者，在地狱呼为日耀帝君，在外道摄邪，呼为狮子明王，在水府呼为洞渊帝君。汝是吾之气，吾是汝之根，汝知吾知，此是九阳之精，甚灵甚灵。汝可秘之，不可尽述。是时老君闻天尊言，闭目定神，弹指叩头，咒曰：
　　元元之祖气，妙化九阳精。威德布十方，恍恍现其真。三九扬风出，徘徊离始青。恭敬生琼液，奉之免渴饥。万灵当信礼，八苦不能随。积行持科戒，提携证玉京。
　　尔时，天尊重告老君及诸仙曰：若有众生，时遭疾疫，病痛缠绵，可以焚香念诵圣号，看转此经，疾患退散，克获安宁。若有众生求官觅职，奸佞妄生，但当念诵圣号，看转此经，自然嫉妬不生，高迁禄秩。若有众生泛涉江海，波浪所惊，鱼龙欲伤，可以存思念诵圣号，便得达岸，无有害伤。若有众生值雷霹雳，风雨惊怖，但当存思念诵圣号，神气爽清，魂魄不动。若有众生父母师资，六亲不和，兄弟乖疏，但当存思念诵圣号，看转此经，自感六亲和睦，父慈子孝，兄友弟恭。若有帝王国主，朝生叛臣，兵火作乱，风雨不调，万民涂炭，怨地尤天，但当持斋念，看转此经，风雨便得顺时，叛臣败露，国泰民安。若有众生为邪精鬼贼，妄来所伤，但当存思念诵圣号，妖魅自止，鬼贼灭亡。若有众生山林往来，被虫蛇禽兽奔夺所伤，但当存思念诵圣号，禽虫自退，不敢来害。若有女人怀受胎孕，临产艰难，但当存思念诵圣号，自感真气佑护，无痛无伤，便生智慧之男，有相之女，六根具足，母子团圆。若有男子女子慕道求仙，在家出家，养性养命，但当存思念诵圣号，看转此经，便得功行圆满，白日升天。若有众生频遭枷锁牢狱之中，呻吟难诉，但当存思念诵圣号，便得解脱，出离囹圄。若有众生为七祖九先、门人同学、夫妻男女身殁之后，流滞寒庭，未得托生，但当存思念诵圣号，自然出离阴境，便得生天。若有众生为冤家牵引，复连相缠，但当存思念诵圣号，冤家解释，后连断除。
　　於是，天尊告老君曰：此圣最尊最贵，最圣最灵。每月三九日，多降人间。常於净室中，焚香礼拜，柳枝净水，时花药苗，如法供养，自然寿满一百二十，五福常臻，八难远离。切忌灶下灰烬，石榴秽物，此为不洁，勿令触之。
　　尔时，天尊说经毕竟，大会之中群仙唱善。狮子能语，凤凰能言，鱼龙成人，枯朽还生，蠢动含情，福资皆徧。巍巍堂堂，皆得升仙。於是道君、老君、无量众真，同声赞叹：今闻妙音，大获利益。奉辞而退。
　　太一救苦护身妙经竟
　　
