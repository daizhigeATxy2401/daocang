太上洞渊说请雨龙王经
　　经名：太上洞渊说请雨龙王经。撰人不详。五经同卷。底本出处：《正统道藏》洞玄部本文类。
　　太上洞渊说请雨龙王经
　　道君昔於三天之上，以观世界。伏见诸天诸地，疫气流行，人多疾病。国土炎旱，五谷不熟。两两三三，莫知何计。尔时，天尊乘五色云，来临国土。大作神通，变见光明。与诸天龙王，仙童玉女，七千二百余人，宣扬正法，普救众生。大注洪流，应时甘润。汝等莫生不信，殃沈九祖幽魂苦爽，名系鬼官之中。百劫千生，终无出日。若能勤心受持读诵，功德深远，人民无灾，各各延寿长年，无有中伤。
　　道言：国若有难，兵戈竞起人民相食，天地震动，日月不明。其国但於福德之方，宫苑之内，或有泉池之处，置九龙之位，立五圣之形。转念比经，礼虚皇上帝、镇国天龙。当得妖氛自灭，兵革不兴，君臣有道，龙德相扶，天下太平，恒居禄位。是时，诸仙等众，闻此演说，悉皆利益，普润含灵，俱起作礼，各愿受持《太上洞渊召诸天龙王微妙上品》。
　　东方青帝龙王。南方赤帝龙王。
　　西方白帝龙王。北方黑帝龙王。
　　中央黄帝龙王。
　　日月龙王。星宿龙王。天官龙王。龙宫龙王。天门龙主。阎罗龙王。地狱龙王。天德龙王。地德龙王。天人龙王。飞人龙王。莲花龙王。花林龙王。五岳龙王。山川龙王。又加杀鬼龙王。伽罗合鬼龙王。小吉龙王。金光龙王。金色龙王。阳炁龙王。阴炁龙王。医药龙王。狮子龙王。镇国龙王。镇宅龙王。钱财龙王。井灶龙王。金银龙王。珍宝龙王。库藏龙王。富贵龙王。五冈龙王。五谷龙王。金头龙王。衣食龙王。官职龙王。官禄龙王。江海龙王。云海龙王。淮海龙王。山海龙王。渊海龙王。国土龙王。州县龙王。城市龙王。灵坛龙王。风伯龙王。震动龙王。雷雨龙王。大雨龙王。散水龙王。天雨龙王。
　　道言：告诸众生，吾所说《诸天龙王神呎妙经》。皆当三日三夜，烧香诵念，普召天龙，时旱即雨。虽有雷电，终无损害。其龙来降，随意所愿。所求福德长生，男女官职，人民疾病，住宅凶危，一切冤家及诸官事，无有不吉。如有魔王及诸邪鬼，若闻此经，不去者头破作七分，令绝根本。吾所说此经，所厌者伏，所禳者却。如有国土城市乡村，频遭天火烧焚者，但家家先书四海龙王名字，安着住宅四角，然后焚香受持，水龙来护。
　　东方东海龙王。南方南海龙王。
　　西方西海龙王。北方北海龙王。
　　各各浮空而来，神通变现。须臾之间，吐水万石。火精见之，入地千尺。复有大水龙王，主镇中央，随方守镇，扫除不祥。
　　道言：若善男子善女人，家奉龙王。若能书写，常安龙处及着库藏之中，皆以清水净果，依时供养。或是月朝月半，祭龙之日，读诵经文，呼召龙王。家当富贵，无有虚耗，库藏盈溢。此经神验，不可称量。是时，四众闻此演说，欢喜无量。八万四千龙王，一时踊跃，天地震动。龙神俱会，大雨洪流，普救众生。一切天人，同时称喜，稽首奉行。
　　太上洞渊说请雨龙王经竟
　　
