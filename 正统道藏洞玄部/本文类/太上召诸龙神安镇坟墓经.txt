太上召诸神龙安镇坟墓经
　　经名：太上召诸神龙安镇坟墓经。撰人不详。五经同卷。底本出处：《正统道藏》洞玄部本文类。
　　太上召诸神龙安镇坟墓经
　　太上道君於开光太初之先，与诸天神仙圣众，同诣长桑林下旸谷之墟，同心作礼，上白元始天尊：臣切见，凡人父母眷属亡殁之后，葬在山冈，建坟立冢，以安万年，冀保宜孙利子，待其富贵光门。今乃居家撼轲，竟岁凶衰，钱谷耗散，非横连绵，畜养不孳，田蚕不旺。臣等仰赖宿因，今身获庆，伏遇无上至尊。释我愚怀，乞垂哀悯，傥蒙宣示。斯乃朽骨重肥，仰受玄恩，难酬生育。
　　元始天尊乃告太上道君曰：卿今所说凶殃之理，深可哀悯。欲苏沉迷，咸居福岸。卿当复坐，谛听诀言。
　　天尊曰：世人今身贫困之者，是先世不信道法，不种善因。今世葬埋，不得亡人利益年月。营葬之所，亦有四时惊犯天星地宿，致见如斯。今得卿之所奏，吾甚欣然。自今以后，世人若有坟墓不安，灾衰竞至者，可寻高上道士，如灵宝典式，广建道场，忏悔罪愆。呼召龙王，来安坟墓。则灾患冰消，福祥云集。
　　太上道君及诸众圣，俱起作礼，各愿受持。於是，天尊宣召诸大龙王，各施救护。东方青帝龙王，南方赤帝龙王，西方白帝龙王，北方黑帝龙王，中央黄帝龙王，修吉神龙王，深林神龙王，多善神龙王，花流神龙王，甘思神龙王，善然神龙王，波流神龙王，思庆神龙王，骊龙神龙王，来龙神龙王，应龙神龙王，谏龙神龙王，三十八山神龙王，二十四向神龙王，天星八卦神龙王。
　　天尊曰：诸大龙王，各有万众。有灾之日，烧香普召，其龙来降，随意所愿，而重宣言曰：
　　岁德除青怪，荧惑化炎灾。太白招七宝，辰门揖秀回。中尊镇五墓，诸恶悉皆摧。神龙奠八表，万福蓊然来。
　　道言：天尊所告，真经龙王名号。若有善男子善女人，葬埋坟墓，有犯天星地禁。一切龙神，皆当延至正一道士，转诵此经，拜诸神龙，来安坟墓。自然门户光辉，子孙繁衍。此经神验，不可称量。若生不信，毁谤真文，祸延亿世。是时，大众闻说此经，皆称不可思议。作礼面退，稽首奉行。
　　太上召诸神龙安镇坟墓经竟
　　
