太上七星神咒经
　　经名：太上七星神咒经。撰人不详，似出於宋元。假托黄老元帝请天老帝君说，念诵七星神咒消灾护国之法。一卷。底本出处：《正统道藏》洞玄部本文类。
　　太上七星神咒经
　　黄老元帝於上清玉洞紫宸金阙台，问天老曰：下界人民灾祸之由，起乎何也？
　　天老曰：昔混沌未分，元化体一，天地设位，乃见五行巡历天下，察无道之国，观不祥之人，凡处虚域之内，蠢动含生，命系於天，星辰凌犯，彗孛冲破，遂生兵灾，水旱流移，知而逃形，可全自己，逆之遇害，凶衅迭生，黎民死亡，沦沈苦海。 
　　元帝曰：民之所苦，吾岂忍之，何以救拔，免遭起厄难？
　　天老帝君令念七星神咒，禹步微古。。每日面东七徧，可以上消天灾，下散地祸，妖邪蛊魅、魍魉毒精，自消摄伏，远行避路，不敢损害。道人能除错谬之气，续罄竭之年，凡百灾殃，随咒即灭。汝须秘藏金柜，慎勿流传，授非其人，天降刑书。即说咒曰：
　　日出东方，赫赫大光。灵神卫我，庆门立章。禄存拱惠，不云炳刚。把持既济，标摄大匡。未越绝命，故水鬼乡。三元满体，八神作疆。逆吾者死，敢有冲当。黄老律令，急离远方。北神统录，永断不祥。急急如律令。
　　太上七星神咒经竟
　　
