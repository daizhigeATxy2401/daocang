太上洞玄灵宝真一劝诫法轮妙经
　　经名：太上洞玄灵宝真一劝诫法轮妙经。撰人不详，约出於东晋。系古《灵宝经》之一。原本一卷。《正统道藏》分作四种经书，即《太上洞玄灵宝真一劝诫法轮妙经》（洞玄部本文类）; 《太上玄一真人说劝诚法轮妙经》（洞玄部本文类）；《太上玄一真人说三途五苦劝诫经》（洞玄部戒律类）；《太上玄一真人说妙通转神入定经》（洞玄部本文类）。今合并为一。参校本：敦煌S.1005+S.1906、CH.77X6V、P.4618、P.2426、P.2842V号抄本。
　　太上洞玄灵宝真一劝诫法轮妙经
　　太上高玄太极三官法师玄一真人说《太上洞玄灵宝真一劝诚法轮妙经》，旧文藏於太上六合玄台。典经皆龙华玉女、金晨玉童，散华烧香，侍卫灵文，依科四万劫一传，太上有命，使付太极左仙公也。
　　太极左仙公於天台山静斋拔罪，烧香忏谢，思真念道。一百日中，神明仿@，於空玄之上，云景伟烁，若存若亡，或分或集，曲映斋堂，仙公自觉苦彻遐感天真，於是研思玄业，志励殊勤。斋未一年，遂致感通上圣垂降，曲盻幽房，以元正之月庚寅日夜，忽有飞云丹霄八景玉舆，宝盖洞曜，流焕太无，烧香散华，浮空而来。千乘万骑，天真炜烁，不可称焉。龙飞鸾呜，凤翔翩翩，狮子白鹤，啸歌邕邕，仙童玉女，各数千万人，手把命魔之节，十绝华旛，结驷鳞骑，蓊郁灵轩，一时之顷，天真并下。第一自称太上玄一第一真人郁罗翘，第二自称太上玄一第二真人光妙音，第三自称太上玄一第三真人真定光。三真并集，皆项有圆光，映照十方，悉各坐金状锦席，左右侍官，皆把华旛，燔百和名香，擎立空青之案，八色之巾。请《真一劝戒法轮妙经》，飞文锦帐、七宝缨络，玄覆经上，灵真炜灿於绝空之中。於是仙公稽首作礼，天尊妙重，未敢自陈，唯心欢神畅，伏听戒言。
　　太上玄一真人郁罗翘告太极左仙公曰：子积劫念行，损身救物，开度有生，惠逮草木，托身林阜，守情忍色，恭礼师宗，存弗厌极，苦志笃厉，乃有至德，致紫兰台金阙上清宫有琼文紫字，功德巍巍，行合上仙。太上命太极真人徐来勒，保汝为三洞大法师。今复命我来为子作第一度师，子可复坐，我当告子开度法轮劝戒要诀，使子知有宿命，先身罪福，致今之报，於是说之。子将无欲闻之乎。能奉之者，便当静听。
　　太上玄一第二真人光妙音告左仙公曰：子转轮生死，与善结缘，历劫积稔，代代不休，弃荣委禄，投身幽阜，饥寒脸墟，念道不言，钦仰师宝，恒如对神，仁和心柔，坐起欣欣，长斋苦思，时不亏间，精感遐彻，故名标上清。太上命我为子第二度师，当具告子三涂五苦生死命根劝戒要诀，使子知魂神苦痛，所从而来。欲闻之不乎。吾当为子说之，子当奉之焉。
　　太上玄一第三真人真定光告左仙公曰：子七世有惠，割口救穷，仁及鸟兽，福流后代，润洒子身。子又积勤，躬奉师宝，寒不思裘，饥不爽口，艰苦林岫，注心不替，紫藏纳真，项生奇光。致高上曲降，锡加仙卿，以酬昔德，岂不巍巍乎。太上今命我为子第三度师，今当告子无量妙通转神入定劝戒要诀，子欲宗之不乎。吾当说之，子闭口修之焉。。
　　太上玄一真人曰：夫天地建立，元始分判，阴阳开化，五行列位。无上无下，无天无地，无大无小，无色之内，无形之外，皆禀受空洞，以气为宗。宗生於始，始生於元，元生於玄，三生万物。莫不相承，纲维八极，致天地长存。众真高仙，十方已得道四方无极世界尘沙而来真人，从无数劫来，莫不有师，皆从师奉受上清三洞宝经，而得为高仙上圣、十方导师也。师者，宝也。为学无师，道则不成，非师不行，非师不生，非师不度，非师不仙，故师，我父也。子不爱师，道则不降，魔坏尔身，八景龙舆，焉可得驭，太极玉阙，焉可得登。儒教则有三坟五典、八索九丘，皆以师训文学之士，尚复承师以致明达。况子今学上清之道，希求升腾，永享无量之福乎。慢师行道，求肉飞之举，谓投之夜光，失尔一往也。但子积劫勤尚，展转不倦，功满德就，琼文紫字，列於玄台，位登太极仙公之任。而三师不备，劝戒未充，於格未得便登太极之宫也。太上以子宿勋高重，故命我等为子三师，度子要诀，以成子道。使子速得飞腾三界，游乎上清，身诣金阙，受号仙公也。仙公唯唯，伏受诲命，惟愿天尊哀而矜愍，今为说之，即奉之焉。
　　太上玄一真人曰：《太上真一劝诚法轮妙经》，九天有命，皆四万劫一出。太上虚皇，昔传太上大道君，道君传太微天帝君，天帝君传后圣金阙上帝君，令付仙卿仙公仙王已成真人，不传中仙及五岳诸仙人也。自无玄名帝图，录字三清太极玉文，自非仙公之质，不得参闻。此经高妙，太上所重，藏之六合紫房之内，仙童仙女恒宝秘侍真。有盻其篇目，庆延七祖，死魂生天，福覆一宗，门户隆盛，世出贤明。修之致云舆龙驾，白日飞行。轻泄漏慢，谤毁圣文，考罚尔身，罪福报对，明慎之焉。
　　太上玄一真人告仙公曰：吾昔受太上无极大道君《真一劝戒法轮妙经》。修行奉师，一日六时烧香，朝礼旋行。皆先朝我师，心存目想，见师如经，我无有师，经则不见。既得见经，师便在前，抱饥忍渴，随师东西，我受师训，切励备经，痛如刀割，克如毒锥，俛仰伏事，恒不敢亏，痛不敢辞，毒不敢言，如此经历四亿万年，真道得成，位登太上玄一真人。今复被师命，为子作三度法师。子能如我不。若能如我者，我当为子说经。
　　仙公稽首礼谢，上告太上玄一真人三度法师曰：弟子有幸，得仰对天颜，加以师训，复教以要言，无量之分，岂微言所陈。自顾禀植因缘，得生法门，少好上道，仰希神仙，长斋幽阜，心想上圣，不悟天尊，窥盻幽谷，降教真道，自惟暗昧，愧所不胜。然推前自期，誓心三光，躬宗师训，不敢有亏，弥纶万劫，情无退转，尊奉法教，唯师是从。永愿哀愍，觉所未悟，启训幽深，说法演诫，以见拔赎，伏听命旨，誓奉之焉● 。
　　● 按以上数段文字，系原经序文。明《道藏》误将此单行为一书。今与其余三篇合并。
　　
