灵宝天尊说禄库受生经
　　经名：灵宝天专说禄库受生经。撰人不详，约出於隋唐。劝人烧还地狱受生钱。一卷。底本出处：《正统道藏》洞玄部本文类。
　　灵宝天尊说禄库受生经
　　尔时，灵宝天尊在浮罗世界净明国土，善积山中七宝树下，与无量飞天神王，及诸仙圣众演说妙法。乃放九色彩光，徧照十方一切众生善恶果报，或贵或贱，或富或贫。大众怀疑此等众生，有如上果，未敢议问。时有光妙音真人，从座而起，严整衣冠，叩头长跪，上白天尊曰：适见威光，照耀十方。或男或女，富贵贫贱，苦乐不同。此等众生，有何异因。伏愿圣慈悯，以所请赐以诀言。
　　天尊曰：善哉善哉。汝当复坐，静默安神，一心谛听。
　　天尊言：十方一切众生，命属天曹，身击地府，当得人身之日，曾於地府所属冥司，借贷禄库受生钱财。方以禄簿注财，为人富贵。其有贫贱者，为从劫至劫，负欠冥司夺禄，在世穷乏，皆冥官所克，阳禄填於阴债。是使贵贱贫富，苦乐不同，汝当省知。
　　天尊言：吾昔赐宝树一株，付与酆都北帝，植於冥京，明察众生善恶果报。以圣箭三只，神弓三张，给与得生人身男女。将此弓箭望宝树而射，射得东枝，得官爵长命身。射得南枝，得延年康健身。射得西枝，得富贵荣华身。射得北枝，得贫穷困苦身。如上之宝树者，乃是业镜果报之缘。若在生钦敬三宝，方便布施，设斋诵经，行种种善缘，及依吾教诵念此经，烧还禄库受生钱者，得三生为男子身。若复死亡，不经地狱，再复人身。酆都若以弓箭施为宝树，我以神力扶持，无使中於北枝，再得荣贵之身。若复有人在世悭贪愚痴，不信经法，负债不还，更相嫉妬，不念善因，惟恶是修，致使罪簿注名，天曹减算，及负欠冥司受生钱财，在世不还，更相诳妄，死入地狱，万劫方生畜兽身，轮转果报。若复得为人身，再以神弓圣箭，於宝树自然果报。射中北枝，既得为人，贫穷下贱，及不信善缘之报。
　　真人又白天尊言：未审人之生身，从何所属冥曹库借过受生钱，在世贡还何库分。虽蒙开悟，未测此因，幸望慈尊，为众分别。
　　天尊曰：人之生身，便有十二年直宫分，各有曹典，主掌禄库。我今为汝显说十二官曹姓属。子生人，欠钱一万三千贯，属第一库，曹官姓李。丑生人，欠钱二十八万贯，属第二库，曹官姓田。寅生人，欠钱八万贯，属第三库，曹官姓雷。卯生人，欠钱八万贯，属第四库，曹官姓柳。辰生人，欠钱五万贯，属第五库，曹官姓袁。巳生人，欠钱七万贯，属第六库，曹官姓纪。午生人，欠钱二十六万贯，属第七库，曹官姓许。未生人，欠钱十万贯，属第八库，曹官姓朱。申生人，欠钱四万贯，属第九库，曹官姓车。酉生人，欠钱五万贯，属第十库，曹官姓郑。戌生人，欠钱二万五千贯、属第十一库，曹官姓成。亥生人，欠钱九千贯，属第十二库，曹官姓亢。
　　天尊又言：前十二宫库官，各主局生人欠受生钱博，及得为人身，曾许所属元辰钱财，乞注受生禄库之簿，合同冥司之籍。
　　真人曰：此之元辰，亦未审於名位钱数，更望慈悯，尽其所说。
　　天尊含笑而言曰：善哉。汝当尽力，为於众生。吾当再为汝开演十二所属元辰姓名钱数。子生人，本命元辰刘文真，当得人身，许钱七千贯。丑生人，本命元辰孟候，当得人身，许钱九千贯。寅生人，本命元辰锺元，当得人身，许钱六千贯。卯生人，本命元辰郝元，当得人身，许钱一万贯。辰生人，本命元辰李文亮，当得人身，许钱五千四佰贯。巳生人，本命元辰曹交，当得人身，许钱一千贯。午生人，本命元辰张巳，当得人身，许钱九千贯。未生人，本命元辰孙恭，当得人身，许钱四千贯。申生人，本命元辰杜准，当得人身，许钱八千贯。酉生人，本命元辰田交佑，当得人身，许钱五千贯。戌生人，本命元辰崔渐进，当得人身，许钱五千贯。亥生人，本命元辰王爽，当得人身，许钱六千贯。
　　尔时，天尊告诸四众，若有善信男女，意乐经法，布施货财，依此经典，建立道场，严备香花，灯烛庄严，供养三宝大道、诸仙大圣，六时行道，十徧转经，修斋设醮，准备所欠受生钱数，及许元辰之财，一一明具，合伺疏牒，烧还本属库分者，即得见世获福，荣贵果报，来生永无苦难。若有众生不信前缘，返生恶业者，一堕九泉，若不具陈，故有生死苦乐之报。汝等大众，各自省知。
　　是时，光妙音真人，及诸仙众，酆都北帝、阎罗冥官、禄库曹典、本属元辰、在会大众，一切稽首，瞻仰尊颜，顶礼而退。於是光妙音真人传教世间，济度存亡，赞欢敷扬，信受奉行。
　　灵宝天专说禄库受生经竟
　　
