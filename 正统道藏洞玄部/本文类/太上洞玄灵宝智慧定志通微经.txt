太上洞玄灵宝智慧定志通微经
　　经名；太上洞玄灵宝智慧定志通微经。又名《思微定志经》。撰人不祥，约出於东晋。系古《灵宝经》之一。底本出处：《正统道藏》洞玄部本文类。参校本：敦煌P.5563 号残抄本。
　　太上洞玄灵宝智慧定志通微经
　　尔时，灵宝天尊静处玄都元阳七宝紫微宫，恬神玄漠，寂然无为。时紫微宫中，中外光明，映照无量，百和宝香，不烧自熏，香光缠会，冲溢虚空，飘飘流流，散注无穷。饰光遐郁，柔濡清凉，清凉奇雅，非可演铭。天钧大乐，万种互作。
　　天尊俄然，初不顾眄，思念万兆化之始，胎禀是同，各因氤氲之气，凝而成神。神本澄清，湛然无杂，既授纳有形，形染六情。六情一染，动之弊秽，惑於所见，昧於所着，世务因缘，以次而发。招引罪垢，历世弥积，轮回於三界，飘浪而忘反，流转於五道，长沦而弗悟。婴抱痛毒，不能自知，驰神惶悸，唯罪是履。愍之在心，良无已矣。忆其禀受之始，理有可哀，即遣侍臣，召左玄真人、右玄真人。须臾，二真人立便躬到，稽首礼毕，依位而坐。侍座良久，言燕粗悉。
　　於是，天尊曰：所以相屈之意，正欲及之。吾向思念亿兆源起如是。如是之理，犹可拯济。卿等二贤已发大慈大悲，亦当同斯趣耶。二真人答曰：众兆涂炭，常於所邑，并各已作，委曲教化，具说罪福，於理造极。犹有强梁愚痴之人，永自不信，纵有微信，当时录伏，不经旬朔，已复懈怠。盖亦天尊高鉴所简，当如之何。
　　天尊曰：其虽懈怠，当时一信，福已不轻。二贤已植此功，宜奖之焉。二真曰：不审复应何方，必令其悟。
　　天尊答曰：此辈冥昧，示以广途，文多事碎，智所不堪。智所不堪，致生懈怠心。今欲旨以简文要事，的以示之，当不同也。二真於是下座，稽首天尊：不审何事简要，可以开悟。
　　天尊曰：卿并还坐，吾欲以思微定志旨诀告之。其要简易，从易得悟，不亦快乎。二真曰：思微定志，为有经耶。
　　天尊曰：都无文字。二真曰：斯徒触壁，无底大痴，如无文字，何从得悟。
　　天尊答曰：即时一切经书，本有文字耶。今日之言，不亦经乎。二真曰：唯乞愿闻，辄当书述。
　　天尊曰：譬如有人，或千或万，欲得珍宝，闻海中大有，便各各装治，或舫或船，千艘百艘，泛於大海，或千里万里，或近或远。有洲屿百千，岛亦无数，或在水中，甚多珍宝，乃至无量七宝精光，光皆冲天色，色各异同。泛船伴如许多人，及风当发，无识光者，为尔且发，罔知何向。
　　天尊又曰：此诸船伴，可得宝乎。
　　二真曰：其无导师，尽无先知处，又不识宝光，为尔周章，此行甚难。方当处处悉到，到悉发掘，或於水中用力亿倍，或可果耳。
　　天尊曰：学道之人，不得思微定志要诀，如此诸人，不识宝光，而欲求宝，可愍如何。
　　天尊又曰：如此众中忽有一人，善识宝光，宝光冲天，万里遥见，如看掌中。诸人虽多，悉不能见，善见光者，举帆先去，众船随之，径至宝所，悉皆大得七宝名珍，各各满载，还至本处。众伴议曰：赖有导师，今当报德，於是船船敛宝，价直亿千，义以答恩，其宁快乎。二真曰：何利若斯。
　　天尊曰：学道之人，得此思微定志要诀，其正如是识宝光人。
　　天尊又曰：往古久远，无数劫时，天王运尽，应更改人，天下绶信，有得之者，便为天子。时善相师，见一山上有此绶光。当是其夜，天雨大骤，火炬不立，光耀晻中，而人不见，师於众中语村人曰：天下天子绶信，在此山中。村人闻之，皆名潜往，晻不能得。学无思微定志，如彼晻行人也。时相师闻人看绶不得，自往看之，往便即得，遂登天位。人若得此思微定志，志意便定，求道审谛，如彼相师善宝之焉。勿得轻泄，轻泄之者，彼我护罪，罪在难原。所以尔者，非但轻经，乃轻道也。受学之人，慎之慎之。二真闻说，欣踊无量，中表相应，唯无愿闻。
　　天尊曰：故欲相告，岂得为隐，便曰要诀。当知三界之中，三世皆空，知三世空，虽有我身，皆应归空。明归空理，便能忘身。能忘身者，岂复爱身。身既不爱，便能一切都无所爱，唯道是爱。能爱道者，道亦爱之。得道爱者，始是反真。思微定志，理尽於斯。斯则反乎两半成一，本之一，还归真，道业日升，吾等不亦无复忧劳耶。
　　天尊又曰：两半成一，其义有五，卿等知乎。二真答曰：已知。不亦於彼清虚之炁，因氤氲之交，分半下降，就此四半，合为一耶。不亦或此假一而为恶者，致招自然之炁，沦於三涂乎。不亦为善，离此四半，还登太虚，复我清虚之气，反我两半，处於自然乎。
　　天尊曰：卿体之矣。今便以两半轮转图局，相示於空中，下左真之前。
　　两半图局如下
　　一名思微定志真券。
　　法用金钱二万四千，上金五两，五彩纹巾各一段，素丝五两，五方纹缯各一疋，明镜一面，本命纹缯，岁计余一，金钮一双。几如干种。授者得信，当分明计十二折传，传不理尽，便违科，罪增四倍。受者法信不充，而不意炁卑足，亦得罪，罪与违科传同，寒栖道士不论。
　　上清弟子某甲，赍信如法，奉受要诀，当志心拔还半反上，不至枉魂，饮丹，尽一为信。二真曰：此实简要，始蒙开明，乃有如此之妙旨，而早不悟。不胜天尊成济之恩，衔荷而已，岂是今日卑辞可谢。
　　天尊曰：虽得此诀，当以十戒为本。授两半诀毕，次度十戒。度十戒法，法师居南，弟子向师三礼毕，请曰：愿见成就，授以十戒，当终身奉行，誓敢有违。於是长跪，心存见十方大圣在於上方，乃稽首谛受，法师烧香，便为说戒。
　　一者不杀，当念众生。
　　二者不淫，犯人妇女。
　　三者不盗，取非义财。
　　四者不欺，善恶反论。
　　五者不醉，常思净行。
　　六者宗亲和睦，无有非亲。
　　七者见人善事，心助欢喜。
　　八者见人有忧，助为作福。
　　九者彼来加我，志在不报。
　　十者一切未得道，我不有望。
　　是为十戒。受者并云：弟子某甲受，终身奉修。又礼师，都毕。
　　天尊曰：能受是十戒，修行如法，十方天官无不卫护，必致得道。子若逼世累，不尽心十者，九八七六，乃至於五，择其能者。然五戒之福，福亦难称。子其广劝众兆垢重闻，或不喜，犹不一二罗缕，委曲开悟，如复懈怠，日趣长苦，由其罪深，夫可如何。二真曰：如有善人，志欲勤修，斯事幸闲，复有何事，求道益速。
　　天尊曰：普教科仪，隐在三箓三元品戒。三箓乃众经之端，已出于世，亦当相降也。二真曰：三箓为是金箓、玉箓、黄箓耶。
　　天尊曰：然然。此并为形外之教。思微定志之至理，务知三元妙觉无二，有道有地狱，祈请七玄苦，兼度未见者。当尔之时，上方空中有人诵曰：
　　此法实玄妙，免汝九祖役。是其人不授，令人与道隔。
　　非人而趣授，见世被考责。死堕三涂苦，万劫悔无益。
　　所以空中作此颂者，恐愚人得经，便尔贱之。或以借写，或举本乞人。令有心之人施信无所，法桥路断，是故尔耳。益宜慎之，益宜慎之。时二真人意中咸云：此要诀炳灼，闻即玄悟，前后冗冗，了不开发，为是何物。
　　於是天尊知二真意，报曰：二贤卿等知不，一切善恶，皆有因缘，应从吾受，是故尔耳。当相为说，便可静听。往昔一过去，恒沙之数，信不可计，无极久远劫时，有贤信道民，姓乐名净信，居业巨富，财不可计。甚信道德，静处思惟，心与口誓，我富如此，此皆福来，衔荷天地，甚宜报恩。报恩之心，实有冥到，然未知何方。从外寝处，还问其妻，具说如此，道不须财，当云何。妻曰：道从心生，何处觅道。但当营始道士诸所乏无，道士得己斋戒，兴显道事，岂非报道。夫得妻言，然之为佳，心开觉悟。时彼山南有一道士，长斋居山，恒诵经句，去净信家二百余里。净信久闻此人，亦常依依，即语妻曰：我当往彼，问其所乏，当随之供足。须令盈余，不使竭少，亦当且送薄饷。妻曰：能尔，真是佳理，闭眼之日，犹有所怙。如不如此，身死神毙，求哀无所。净信即开料杂库，出好名香、细布白毡、吉贝绵绢之类，卧具毡帐，乃及玩弄服饰之物，金银铜器，皆精好者，及诸杂药，事事种种，舍十丁奴，整作十担，诣道士所。言语粗悉，及所发起，今赍薄饷，奉上道士，并以十奴长给洒扫。道士从今以去，有所乏，须可分遣奴还，随命奉给，道民幸甚，勿得疑难。道士为受，净信别去。还家语其妻，具说如此。妻闻道士已受，夫妻欢喜，喜不自胜。自今以，便以为常。如此少时，净信夫妻，命日欲终，都有一儿，儿名法解，时年十七。侍父母疾，父母临终，语其儿曰：我得此丰有，资财无量，皆从道来。誓欲报道罔极之恩。道不须财，唯当供养道士。吾比来入山，诸所营为，是汝所见。今家财产足汝施用，汝其勿废。法解衔泪呜咽，烦冤懊恼，悲哭唤天，一顿一伏，气绝复苏，手抱父母而啼。又曰：阿爷阿婆，发如此之福。临命将终，善尚不退。天道虽远，岂当不感。唯愿即升福堂，位至高尊。儿后寿终，必得相见，俱在道位耳。於是父母命绝。法解长叫气绝，于时久久乃苏。由其父母子，合门心行和吉。虽以道士为先，亦傍救亲族乡里，远近皆蒙惠润。当尔之日，见亲非亲，不避远近，皆往奔赴，及家僮役，亦复甚多。见法解与父母长设，孝心彻灵，誓愿如此，举众无不自相顾视，人人流涕，不能自止。吉人如斯，命尽如何。法解於后，敬向道心，亦是天然，加奉尊命，供养道士，拯救贫乏，给恤行旅，逮及众生，数百倍先。外无毫入，用度唯广，遂至於贫。饷恤道士，向欲不连，道士转老，他无得处，每日烧香，忆此主人供养我辈，遂至於贫。唯愿天道领其丹心，我今老悴，何以报之。道士常以月末一日，六时行道，恒自感忆法解在心，是故遣信，要呼法解语。信曰：汝顿首主人，克此月末，依常一日六时行道，无复所须，可来见就，共作功德。福虽悠悠，亦不宜废。法解得信，欣喜答曰：为法解稽首，道士承至日斋，辄当奉命。信去之后，计校家中诸食，诸仓诸库，悉皆空罄，无可赍持。
　　忆父遗教，愈增悲感，访卖屋宅。屋宅高广，非中士可居，唯宜天王。天王复自有宫第，或又云此宅势尽，或且云凶，了无买者。乃欲自卖，恐身属他人，永不得复入山，见我道士。法解夫妻，与二男为居，大者胤祖，年十一，小者次胤，私名阿奴，始涉八岁。并姿容端正，绝世无伦，吐纳诵咏，声有玉响，行步举止，德味有余，年虽幼稚，并加勤修，答对远近，礼敬亲疏，书画言辞，每在人表。其姨大富，都无男嗣，恒乐此儿，兄弟大小无在，唯愿得一能与我者，雇钱百万，贪儿佳，故不计钱多。法解忽悟，还问妻曰：忆昔曾闻卿姊，乐吾一儿，今欲尔耶。妻未知问意，即趣答曰：宁当俱死，何有以如此之子去眼前理，卖儿欲以自活，复增愁思。故是死耳，了无此理。夫曰：我卖儿，意不以供口，亦不供身。妻曰：欲以何施。夫曰：道士在山，供养转阙。卿昔闻我奉先君遗教，为忘之耶。妻即拭泪，跪而答曰：今虽穷弊，实亦在心。若如是者，福德之事，盖亦先君遗教，安可不尔。妻曰：法用颇废，便当将儿往报姊也。母子临发，儿跪父别，因启父曰：便当违远膝下，眷恋何极。愿爷行止，时过见视。天性内发，相抱俱哭。阿奴阿爷，感彻天地，胤祖抱其弟头，号哭良久，曰：福德之事，我亦当不久，非言可尽。父见其兄弟如此，心亦罔已，恐其妻悔，即语妻曰：即今且将往就其姨，质十万钱作月日期，冀望宅售，必得儿还。若至期不赎，当长与姨也。所以尔者，不忍便别，以自宽耳。於是割情，母子即路。母至姊所，具说质儿意，姊得闻之，欢喜无量，乃与见钱整五十万，遣车三乘载妹及钱，送还妹家。次胤跪母辞曰：父作如此功德，后必得道。未果之间，愿婆爷行止，时过见视。次胤至欲慰其姨意，抑忍不啼，及母垂临上车，违远在近，母子恩情，非可强割，虽不号叫，母子及姨三人，相与雨泪百行。於是次胤跪姨，启曰：今为姨儿，何异所生。但凡人分离，犹尚罔罔，愿姨见恕。今欲乞一万钱以与父，别寄婆车去。姨愍此小儿情趣乃尔，愈加矜敬，即又料出见钱十万，曰：以此与子，意可与者。恣意与之。次胤跪曰：赐钱太多，即启母言，以六万奉阿爷阿婆，此是奴心，以供养二尊，朝夕之资，盖亦微微，愿以自供，必不他用。以二万奉兄，愿勤加供养，时复见忆。余有二万，寄奉山中道士，愿我父母兄弟，及我阿姨，常与福会。所以不道共会，又及姨福会者，心恐触性姨意故也。母归至家忆儿，兄弟甚相珍重，食息嬉戏，及其出入，未曾不同，得一异味，辄相分与，终不独啖。一日分别，我今独反，为福故也。胤祖在后，甚怀忧思，闻母大得钱还，知弟不归，拭泪掩手，跪问母曰：婆与奴别，奴啼若如。母欲割其思，欺曰：不啼。姨常念汝兄弟，得之欢喜，抱不离膝，喂以众果，笑与吾别，寄汝钱耳。胤祖知其必啼，婆诱祖耳。其眠好与祖俱，今独在彼，怳怳未习，亦当思恋阿爷及忆阿祖，且新与婆别，那得不啼。因而叹曰：兄弟二人，忽尔生离，父母为道，故道当见念，必使彼此各强健耳。言之嘘唏，泪下覆面，并气呜咽，不能自止。法解於是市供斋具，并更大饷道士。道士惊问，那复得此。法解不敢上欺，具如事答。道士不言，相与共斋。斋竟，法解辞退至家，忽见诸杂仓库、金库银库、宝珠玉库、钱库绢库、丝绵布库、绫罗锦绮缯彩等库，米仓盥食五谷诸仓，悉皆盈满。问其妻日：官寄此耶。妻日：不也，忽见此耳。夫妻一怖一喜，或恐是梦想，或是天恤，不自宁安。法解复入山中，请问道士，具白如是。道士答曰：贫道昨夜下讲，於外中得梦见有一人，持一真材如意，授以与卿，卿即受之。贫道思惟，谓是佳瑞，然不敢学，恐事未应。同斋之人，谓我唝嗃，今果如此，此是天恤，人岂敢夺。且卿敬信彰於玄远，足以招此，殆不须疑，但用无嫌。法解曰：犹欲白王，令知其可尔乎。道士曰：善。法解白王，王即答云：卿精进出世，天那不感，此是天恤，人岂敢夺。但用勿恐，於我无嫌。法解还家，语其妻兄，具说如是，王与道士异口同音，此真天恤，益加笃信。遂相承继，福祚永隆，无复极已。
　　於是天尊问二真曰：卿等识此三世人耶。二真对曰：此事久远，实所不识。
　　天尊曰：时乐净信者，吾今身是。法解者，左玄真人是。法解妻者，右玄真人是。卿等颇忆往古鞠育之恩乎，致有今日，更相开悟，亦其由也。二真人闻教，方始开悟，虽忆此事，领然无昧，然亦悠悠，其为久远。言语未毕，忽有八色云軿，二人共乘，侍从仙童玉女，作钧天大乐，从东南上来，不通径前，前即稽首天尊，转拜二真。二真方悟，是二息乎。今中候太夫人，将非天尊往古夫人乎，即先亲也。展此座毕，当往拜觐。
　　天尊曰：然，子知之乎。二真日：能卖儿供法，亦为苦乎。
　　天尊曰：夫如此辈，有何限量。或卖身供法，或身投饿虎，或割肉饴禽，或杀身施虫，或质致妻子，或以头施人。诸如此例，终劫说之，亦不可尽，说亦无穷，所以者何。一切是辈，并是得道真人，共作视见，劝化愚蒙，身不复痛，了见人理。或是幻作，盖亦无奇，所以指说胤祖、次胤兄弟，父祖三世六人者，其时并是凡人，而能如此，真为少比，是故说耳。二真曰：实如教旨，二真得经众诀之要，各各庆悦，意自云曰：如此一切，微有缘者，必当乐受。於是启天尊曰：如今还外传说此经，不审科仪法信轻重，谨以上谘。
　　天尊曰：脱未体备，甚宜应问。所以尔者，大有旨要，玄科隐秘，故不一二载说之耳。子并谛听善识，此禁最严，慎勿差违。
　　天尊於是告右玄真人曰：卿受此经，可择其人传，不须法信。又告左玄真人曰：卿受此经，当依冥典法信，所用金钱，纹缯等物，皆令如式。此法出自虚无浩素元君之凝思，五方元老常所宝修，受者别赍上金五分，素丝五两，以脆五方元老之灵。本命纹缯，上寿百二十岁，计岁余一，公王一疋，中人一丈，贫者一尺。此三种物，慎不可阙。阙而强受，受者有罪，其中增降，以贫富量之。左玄真人心疑不平，因白天尊曰：右玄真人受此经文，不须信物，而反见使顿责如许，经法是一同，即有二异，其可解乎。
　　天尊曰：非为偏也、子未知乎。众兆不同，心心各异，故开二涂，其归一也。所以尔者，右玄弟子，桑门居士，居士普行乞求，破恶以为法桥，能有施者，福报万倍。故今授经，不重责信。卿今弟子，纵使分卫，以乞求度人，人无与者，更益彼罪，信心无表，何由得度。今故制以法信。法信之报，报在无量，如经无尽，不妨右玄布施福也。
　　天尊又曰：右玄弟子施居士者，是能减割施财与人，福报万倍，万倍有尽。左玄弟子赍信受经，此为信道，则是施财於道，是故福报如经无尽。左玄真人虽奉教旨，心犹未体福报如经无尽之理，理复云何。
　　天尊知其心念，即语大贤：卿有疑耶，无所嫌也。所以云福报如经无尽也，何以故。譬卿得此经，写治一通，传与一人、十人、百人、千万人、千亿万人不可计。人人写一通、一通无限量通，弥布无外。卿本犹存法信之报，如此无尽。假令卿今以一金万金，从师受经，后得福报如经无尽，随复永无耗竭，恐弟子中脱有未悟，为近譬耳。夫经信之报，随信多少，悉如良井，纵使天下大旱，百丈绝源，此井犹满。井主足用，余以施人。百千万人，举乡郭人#1，恣意汲取，给拯无极，终於无竭。此是自然不尽之报。
　　天尊曰：既能信道，用信道故，故能信经，减损身口，以用受经，财报无尽，故谓无量，加得信道之福。信道之福，令人精神聪明，智慧如经无尽。譬然一灯，转然百灯、千灯、万灯，巨亿万灯，无量数灯，普照虚空。先所然一灯，光明无损，此是福报，智慧永无尽也。卿当普告受经之人，导以智慧，开悟一切，如此井灯不得独足，便自为足。左玄真人心又疑曰：悉天下大旱，百丈无源，井那犹满，欲问未敢。
　　天尊已知左玄之意，即又语曰：所以名为良井者也。是时虚空之中，众仙大圣，听说法者，巨亿千万，咸皆开解，同声称善。一称善福，福进三阶#2。左玄真人疑解廓然，知责经信，更是胜理，下座稽首曰：始蒙开悟。
　　是时共乘云軿二人，乃是往古胤祖、次胤兄弟，闻说要言，即以仙童玉女千二百人，稽首奉上左玄真人，求受要诀。左玄真人即授二人思微定志要诀，二人信解，即入第三仙品。是时千二百仙童玉女，见二人受经得道，便各解身上宝珠璎珞，奉上左玄真人，求受尊经。受之亦竟，读得一徧，神开解悟，知三界皆空，福尽应终，便各悔过。千二百人即於其身，仍化入仙。
　　尔时空中有一天人，意疑天尊说此譬喻，云学道之人，不得思微定志要经，如入海采宝，无有导师。又云：如彼愚人，晻入空山，觅天子绶，设如是者，造化之初，未有此经，故天尊大圣，那得成道。
　　作是念已，天尊即知。便答天人曰：卿未预天人，岂能远知造化之由。如天尊大圣，经法未出而得道者，皆是纯朴，行应自然。自然之行，时与理。晻与理合，自然玄悟。玄悟之理，本无文字，撰集成经，以告后来，何所嫌耶。譬人堕地狱，岂须先作地狱法乎。天人称善曰：圣尊之言，悟我愚蒙。於是悔谢，进仙一阶。
　　时有十二年少，处世闲乐，日日相就，共作好食，酣饮嬉戏，或复论议为道之难易。天尊以道眼遥见此人，前生在世，得为人师，而秘吝悟经典，故弟子於道之心，亦复犹豫，因此微缘，缘犹可度。於是天尊即化作凡人，从会中过，过托乞食，因悉共语诸年少辈，复论如故。一人曰：我数随家兄至安乐山中，见诸道士悉持十戒，肃肃甚佳。如此后死，魂神所在，亦当不虚。但十戒持，人难悉从耳。化人曰：持此甚易，违此难耳。诸人闻化人言，皆各佥然。问化人曰：云何先生持戒云易，不持反难。化人曰：立身如戒，不畏天子，亦不畏鬼神，何为不易。如违戒者，是人悉畏，复畏鬼神，云何不难。於是十二年少，并有道意，因各各自忖。其中一人，素性好酒，先曰：余者乃可，唯酒难断除，我本性所好，作不敢计，所以者何。我先服散，散发之日，非酒不解，是故敢耳。化人曰：散发所须，此乃是药。将养四大，药酒可通。但勿过量，至不如平耳。一人曰：余事犹可，妄语甚难。所以为难，或身有密事，或是尊长应为隐讳，而人见问，不得不欺，欺便犯戒。是故为难。化人曰：事有隐显，言有方便，此亦可通。但勿善恶反论，说人之短，言伤人耳。一人曰：余者乃可，唯盗戒难。小小之间，已是犯目。化人曰：大事可难，小小之间，不益易慎乎。即为说愒曰：
　　何不受盗戒，不受盗亦难。孰云暗中昧，中有记盗官。取一年年倍，倍倍殊不宽。以手捧洋铜，烧口煮心肝。一朝言此苦，终年犹心酸。何不受此戒，保持必令完。我信彼亦信，在在无不安。安坐招灵人，永享长年欢。
　　一人曰：余者悉易，淫最难断。所以尔者，我曾履斯事，数随兄中食。当中食时，谓云一日精进，无不过理，亦谓后死必当得此斋戒之福。至是夕夜，是我所愍，辄来狡脍，虽苦加抑迮，不觉已尔。每每如此，是故最难。化人曰：色者，令是想耳。想悉是空，何有色耶。但先自观身，知身无奇，便知无色，何可不忍。且淫欲颇恣，如饮咸水，饮多渴多，唯死而已，何有厌足。於是化人而说愒曰：
　　色欲剧於渴，小忍差可度。何为进咸水，水咸益渴固。子能善解渴，当饮天甘露。甘露香且熏，通体皆流布。天人寻香降，玄趣自然悟。熙熙永无为，长保九天祚。
　　其一人曰：余悉可从，唯杀生戒难。我性好瞰鸡，一食无肉，了自无· 味，数日便瘦。化人曰：贤者肥为人患，瘦益体轻，用肥何为。即说愒曰：
　　贤者戒其杀，亦莫怀杀想。众生虽微微，亦悉乐生长。如何害彼命，而用以自养。自养今一诗，累汝自然爽。长沦三涂中，辛苦还复生。善恶各有缘，譬如呼有响。何不改此行，慈心以自奖。真人拥手游，逍遥观浮量。
　　说此偈已，化人见大威变极道之姿，侍从僚属，钧天大乐，非可目名，反于上方。诸人悉见，喜惧交集，并闻要说，意解开悟。悉俱共诣左玄真人，求得奉受经法，并诸十戒。真人亦以道眼，见此诸人先世因缘，致其难悟之由，枉屈天尊下降，多方开悟，故作建故。不以授之，以其有缘，不得都断，唯语明日当相授也。明日明日，无复极已。诸年少辈自共语曰：我等命日难保，不可为复如前明日明日也。当各斋法信，并辞便当，更共苦请，相黠言曰：叩头自搏，血出斛数，亦要莫止。左真慈心必授我等。辞曰：
　　男生某甲等，叩头乞道自搏，今日之日，流映已差，恒恐微气，奄同彼昧，昧而无晓，长夜难即，孤爽困苦，求免无所。伏闻天尊所演，思微定志，有十戒之法，文简事要，无细不度。寅人专专，实仰希奉受，朝受夕没，永无遗恨。若复迁延，日过一日，朝菌残命，未知明日，吉凶何如。如此妙趣，万代始出，会遇有今，今复差违，譬盲人捉雀，入手复去，虽复万劫，岂可重遭。辄自罄竭，办信如法，条牒如左，谨重稽颗，奉辞以闻，准乞成就。谨辞。
　　上金五分本五两
　　素丝五两
　　本命纹缯年余一合如干
　　命米五斗
　　薪一束
　　右五种如法。
　　太上洞玄灵宝智慧定志通微经竟
　　#1 乡郭人：敦煌本作「乡邦人」。
　　#2 福进三阶：原作「福足三皆」，据教煌本改。
　　
