太上灵宝天尊说禳灾度厄经
　　经名：太上灵宝天尊说禳灾度厄经。撰人不详，约出於宋代。念诵召请玉皇天尊忏罪禳灾。一卷。底本出处：《正统道藏》 洞玄部本文类。
　　太上灵宝天尊说禳灾度厄经
　　尔时天尊在禅黎国土，与大道真仙万万亿千人，诸天尊及诸天龙鬼神，尽来集会，受吾约束。世间若有善男子善女人，忽有年灾月厄，游城赤鼠之厄，天罗地网之厄，命穷算尽之厄，疾病缠绵之厄，落水波涛之厄，虎狼蚖蛇之厄，水火盗贼刀兵生产之厄，山林树木社稷之厄，土石桥梁之厄，毒药咒诅之厄，唯愿今对玉皇天尊，大道真圣，忏悔解禳，度脱身中灾厄，一一解散，勿为留难，勅诸天神王，并降圣力道力，承此经力恩力，卫护弟子。受持念诵此经已后，解阳九百六之灾，三衰九横，八难五苦之厄，所求如愿，所履平安，出入行藏，常蒙吉庆，所为利益，所欲随心。於是众等闻说此经，皆大欢喜，信受奉行。
　　太上灵宝天尊说禳灾度厄经竟
　　
