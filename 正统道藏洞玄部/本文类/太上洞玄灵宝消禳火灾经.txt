太上洞玄灵宝消禳火灾经
　　经名：太上洞玄灵宝消禳火灾经。撰人及时代不详。诵经召神禳除火灾。一卷。底本出处：《正统道藏》 洞玄部本文类。
　　太上洞玄灵宝消禳火灾经
　　尔时，灵宝天尊驾幸金仙坛上高德园中，斋会群仙，讲说太上玄元无极至道，忽见下方世界，灾火炽然，比屋连甍，化为炎烬。斋会既毕，万神森卫，诸侍催班，风伯清尘，两师洒道，随从天尊，度至赤明天境。赤灵神君与诸火部神仙官属，罗列威仪，献百种异香，丹英紫芝，朱旛绛节，左右布肃，迎拜道前。
　　天尊曰：汝等灵分三炁，位属丹天，善恶攸专，行何赏罚？赤灵神君稽首奏曰：臣奉天命，职莅火官，铸育群生，长养万物，岁或炎燎，灾变所临，气运当然，无潜无忒，惟是随其善恶，别以重轻，欲警愚民，亦行速报。凡有不敬天地三光者，有不孝不忠者，有欺曲升斗秤尺者，有恶幸情伪者，有加意无厌於小民者，有暴积横取者，应一切为非不信报缘者，部有司察之神，游行人间，并皆记录，考验得实，即奏行天罚，遣火部临之，使之自新。知有省畏，为善种德者，饬诸神属，不令侵犯。今日有幸，得睹天颜，愿为此方，揄扬正教。
　　天尊曰：汝等威灵赫奕，号令严明，赤炁红光，炎烁三界，吾於金仙坛上高德园中，见诸恶缘，故度此境，吾今为汝宣演神咒，将以流传，於是若能改过迁善，信奉经教，有灾之日，诵此咒者，汝等当为蠲除罪咎，令保安全。如遇分野之内，阳九应运，荧惑临躔，能诵此咒者，汝等亦当救护，我必应时开宥，自然止息。如遇火精火怪，妄入人家，兴诸祸殃，能诵此咒者，汝等亦当禁制，毋使害虐良民。即说咒曰：
　　南方丹天，赤灵所专。威光烈焰，施化不偏。
　　火龙一飞，照耀无边。火马一跃，万里盘旋。
　　火鹰一迅，鼓翼无前。火铃一撼，洪音远宣。
　　火瓢一发，到处生烟。火剑一下，诸魔伏虔。
　　火索一举，百邪自缠。火旗一动，号令肃然。
　　火节遥指，孰敢当权。盛德及物，长养生全。
　　逆令反正，炎灾灼天。鉴善不遗，削罪除愆。
　　赤灵神君俯伏感谢，而作偈曰：
　　昔奉天尊教，察令守炎方。今奉天尊勅，闻善降吉祥。家有天尊咒，火部不为殃。家有天尊咒，火势息威光。家有天尊咒，火怪自潜藏。家有天尊咒，诸魔自灭亡。家有天尊咒，灾厄自消禳。家有天尊咒，财物得阜昌。家有天尊咒，家宅保安康。
　　作是偈已，惟见法驾缥缈，归於玉京，赤灵神君与诸部属，瞻仰天光，稽首奉送。
　　太上洞玄灵宝消禳火灾经竟
　　
