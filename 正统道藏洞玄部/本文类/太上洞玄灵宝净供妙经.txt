太上洞玄灵宝净供妙经
　　经名：太上洞玄灵宝净供妙经。撰人不详，约出於隋唐。与《玄都大献经》同时。一卷。底本出处：《正统道藏》洞玄部本文类。
　　太上洞玄灵宝净供妙经
　　尔时，太极左仙公於若耶山崇高之顶最极云峰，精思静处，永息六尘，内虚冲素，身心不动，亦不缘驰，是七日中而得寂定。来日午时，忽闻上方钟鼓乱鸣，浮云之际，作天大乐。俄顷之间，天雨香花，乃及大花，或复小花，花皆百叶，纵广圆大，有如车轮，大小不定，色相无常。或青，或黄，或朱，或紫，或成七宝，种种变异，殊妙希有。是诸天花，非可具显。复有诸香、末香、珠香、百和之香、七宝香等，如是诸香，香皆冲天，其气芯芬，亘满山林。尔时云中复有五色飞云，八景辈舆，神仙眷属三万人俱。是诸仙等，皆善智慧，明了辩才，六通成就，不可思议。见三舆内并有真人，项负圆光，光皆五色，晃曜虚空，首冠宝冠，衣皆云锦，金镂庄严，珠皆明月，用为缨络。三十二相，八十种好，显照净明，各乘辇舆而住於前。第一宝舆真人，自称名曰我郁罗翘。第二玉舆真人，自称名曰我光妙音。第三绿舆真人，自称名日我真定光。三真同声赞言：善哉善哉。善男子，汝於无量无边之劫，建大精进，常行忍辱，运慈悲心，得於今日，不缘他事，身心不动，得无我心。既无我心，亦无他心，既无他心，亦无别心。既无别心，得平等心。善男子，汝於此山得无是心，成就道果，不可思议。我等今者，奉天尊言，闻子功德，满於世界，上应诸天，令我来此，与诸眷属，证明实行，成就子道。使诸来生，得有所知；使诸来生，得入法城；使诸来生，得无相法。以是因缘，故来而降。
　　是时，仙公即从座起，头面着地，听真人郁罗翘说言已毕，良久乃起，作礼而言：云何大真，光相如是，复雨香花，种种变异，瑞相如此。不审今日，是何因缘，以何义故，曲垂恩逮，乃至如是。特愿大真示我，令悟决了因缘。当令愚瞽，觉晓诸缘，必竟成就无上道果。
　　尔时，第一真人郁罗翘言：善哉善哉，善男子。汝昔所愿，为念云何。仙公曰：实缄在口，未敢便言。大真曰：我今来者，成就子愿，欲使将来，兴大法桥，作大舟橄，开大因缘，弘大功德。以是义故，而降此也。仙公复起作礼，而重白言：真人大师，悟我愚蒙，欲有所问，未敢谘请。唯愿大真，采我鄙言。真人曰：大善大善，随汝所问。仙公曰：我已今七月七日，於一念中，观见十方，是诸地狱，幽魂饿鬼，吞火食炭，履陟刀山，头手异处。或身入镬汤，五体烂坏，无复鬼形，诸苦诸痛，不可思议。法界中苦，实不能加，而我一念，见如是苦，不觉身体百节毛孔，并皆流血，有如支解。是昔所念，具如今言。不审大真，作何功德，能救如是一切幽魂，得无烦恼，具诸饱满，而得解脱。
　　尔时，真人得斯语已，弹指欢言：善哉善哉，善男子，作如是言，实不可思议。吾今告子，谛而听之，当为汝说是。大真人即告言曰：唯三元吉日，五腊节者，总名八日。能於玄坛精舍，奉请道士，宿宵行道，及供香油，作诸甘果，积聚为山，随其大小，或复柈合，种种庄严，上献天尊。因此慈悲，惠及十方，无量无边，地狱囚徒饿鬼，皆得解脱。若犯重罪，谤於大道，及毁诸经净戒道士，是名重罪。若杀父害母，攻伐师主，谋逆国君，亦名重罪。若犯此罪，由得暂时应其供献，而得解脱。若罪轻者，因此供献，宿宵行道，永得解脱，俱时饱满。善男子，善弘建之福，使来生慈悲道士及孝子，皆得饷於先人，或亡父母、姊妹弟兄，皆得解脱，饱满无饥。若不同此八日，不奉饷先人者，即为不孝。告诸来生，勤修净供，非但鬼神而得解脱，见世之人财宝增益，不为七世先人之所伤害。非但七世先人不能伤害，一切鬼神、外魔鬼贼不能伤害。何以故。世间凡夫，或於所见，求诸魔鬼，祠祭先人，不依八日，而祠饷之，番悮先人，而更得罪。何以
　　故。祠饷不依八日，则魂灵饥饿，於饥饿中，即生伤害，招引外魔，合为凶害。若祠饷得所，依於八日，则先亡欢悦，不为祸害，一切魔鬼贼等，不能为害，理致如是。
　　仙公又言：善哉。天真向所说者，净供献大而可知。云言八日，未辩是何，赐垂分别。
　　真人言：是八日者，正月十五日、七月十五日、十月十五日，是名三元之日。复有正月一日，是名天腊；五月初五日，是名地腊；七月七日，是名道德腊；十月一日，是名民岁腊；十二月遇腊日，是名王侯腊。是名而言，总名八日。若非八日而祠饷之，终不得达罪福之报，具如前说。善男子，坚持在心，吾今说者，是上三天之所科格，紫书金题天地常仪，不可思议，可不尊重，善奉行之。
　　第二真人光妙音告仙公言：善哉善哉，善男子。功德巨大，不可限量。我奉天尊言，令我与诸神仙眷属，降於子耶。何以故。为不可思议故，为无所得故。善男子，向所说者，是名八日，不可思议，名八解脱。当於此日卯时，安六道座，清净香汤，及诸衣服外具，甘撰饮食，次第安之。道士於道场中所，清旦奏沐浴章表一道。午时行道忏谢，施主等家先灵已往，皆於今日解脱清净。
　　仙公曰：善哉。大真能为一切众生开解脱门，为无所得迂降此耶。不审今说六道为是何道，请具说之。
　　真人曰：一者天道，二者人道，三者畜生道，四者神道，五者鬼道，六者地狱道，是名六道。善男子，善缄在心，可不遵耶。
　　复次第三真人真定光言：善哉善哉。善男子，是八日者，二大真人具说已竟，功德次第，理大分明。吾今最后说大因缘，使欲告子。子欲闻耶。仙公作礼而起，自言：慈悲广被，不弃凡夫。今日踊跃，非意能陈。特愿大真，照我愚蒙，岂烦谘请。
　　真人云：我等奉天尊言，实为过去重成就，子心云何不说。若不说者，即堕无明，断真道种。且子往劫因修功德成办，云何不说。善男子，向言供献功德因缘，有二种意。何等二种。一者住相供献，名为有尽。二者不住相供献，名为净供，名为无尽，何以故。譬如江海之水，轮转无穷。是故此经明无尽义，亦复如是。又如虚空，无边无际，不可限量。是故我今明无尽义，亦复如是。若江海之水，轮转有尽，是故我今明无尽之义，便应有尽。若虚空江海，毕竟不可得知多少边际，故示无尽之义，亦复如是。善男子，复应须知有尽之义，辩了分明。夫有尽者，譬如有人诵诸经句，一句两偈，从三至四，乃至百千万亿之句，亦不为多。何以故。若为他说，不盈数岁，便为有尽。是故我今明有尽之义，亦复如是。复如有人得大王位，富贵累世，金银、瑠璃、珊瑚、琥珀、金刚，诸珍鳞甲等，宝满一城中，亦不为多。何以故。若用布施，不盈旬朔，便尔有尽。是故我今明有尽之义，亦复如是。若诵经句，口说无尽，及诸珍等，手施无穷，是故当知我今说者，住相供献，名为有尽。何以故。夫一切有限之物，施随日消，无限之物，非劫能轰。是故我今明有尽之义，必竟如是。善男子，理趣皆然，非但此供功德如是，凡为斋者，一会宿宵，亦复如是。可不勤行。若能常励其心，行不住相，善知无尽义者，次定令汝成无上道。何以故，无我身故，无我心故。既无我身，即无我心。
　　既无我心，亦无他心。既无他心，诸心即灭，是名清净。得无心定，得无我定。善男子，今复决了斯言。若有我心，息於他心，即我心不灭，是名得身心无我，未得身界无我。若欲求法界无我者，应须当知本无今无，既知本无今无，即知亦无法界。法界既无，则不生不灭。不生不灭，是故当知亦非不生，亦非不灭。所言不生不灭者，何以故，为说法故。是故云言不生不灭。得如是理，则名能为净供，则名为得法界无我，则名为得法界清争。善男子，我今最后说者，并是往古无量无边天尊真人仙真圣道，并及十方诸大力鬼神王等之所履行，得无上道。子於今虽不名编，然位号曰太极左仙公。仙阶之大，今可不履行。必定当得登真人圣，具足六通，成无上道。
　　尔时，仙公即从座起，作礼谢言：我今顿遭大真，赐如是言，实为希有。我从无量劫来，行诸功德，亦遇仙人，常为我说小乘小智养生之法。未有如今大真所说微妙，无边无际，不可思议。我今结累，由如久积凝冰，一旦逢火，释然消解，无复遗余。我今无滞，亦复如是。复如法解卖儿，父母兄弟，四人悲号，不可思议，不期须臾，金银诸库，悉皆盈满，遂得儿还，欢喜无量。我今欢喜，亦复如是。又如昔日国王有女，名曰絓音，六极不言，弃之深山，饥饿困乏，性命惙然，逐感真人下降示之，於是病便即愈，具足能言，而得饱满，欢喜无量。我今欢喜，亦复如是。特愿大真，命诸灵驾，暂停林薮，希未便腾。
　　大真言：我等今去，不久便来。别言已毕，是三舆辇，次第而去，诸仙伎乐，导从腾空，至於云表。俄顷之间，不知所在。仙公敬而奉行，至十五日，谨依说法，弘建净供，具如威仪。作大果山，山高丈八，种种庄严，微妙希有。诸杂甘果，徧满山林，及诸米饭，亦复甚多。是日午时，十方地狱，六道含灵，身相各异，无量无边，俱来集会。是诸鬼中，有一大王，王名大威，前进与诸鬼等，俱时作礼，同声赞言：善哉善哉。大威王言：净界道士，能为我等，开解脱门，得於今日，是我眷属，非我眷属，无量无边，并来云集，俱蒙清净，而得解脱。若非净戒慈悲，何能为我是诸眷属，营建净供。唯愿法师不久成就大仙，证无上道。及诸天人、畜生神鬼，地狱幽魂，并同斯言。是言已毕，皆沐浴香汤，衣服庄严，依位而坐，饮食具足。午时了竟，大王与诸眷属各辞仙公，言：法师，善哉善哉，不可思议。我等因此慈悲，有无量魂灵，而得解脱。作斯言已，稽首而去。
　　仙公告诸来生善男子善女人：我於无量无边劫来，至於今日，始蒙大真说此要言，不可思议。虽前奉大真授我献经，其议少略，不顿如今说诸因缘，其议深远，乃至如此。复见有经，名曰《大献》，直说三元，不明八日，不说功德广大如是，无边无际，不可思议。善男女等，可不尊奉，若能遵敬奉行此经，是人名曰孝子，报其父母生长之恩。非但胎生父母，亦得报其真父母也。得报真已，渐阶道果。若有诽谤不信，不饷先人，是名不孝，违真父母。何以故。若不饷先人，鬼魂饥饿，是名不孝。既不孝已，既生诽谤，若诽谤已，则误先人。是亡父母，受诸苦恼，其身现世，魔王鬼贼之所伤害，风癞之病，诸苦痛者，具足受之。将来男女，明各慎之。
　　太上洞玄灵宝净供妙经竟
　　
