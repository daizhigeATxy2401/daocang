太上洞玄灵宝出家因缘经
　　经名：太上洞玄灵宝出家因缘经。撰人不详，约出於隋唐。言宿命因缘及出家科戒。一卷。底本出处：《正统道藏》洞玄部本文类。
　　太上洞玄灵宝出家因缘经
　　道言：昔开皇元年七月十五日午时，於赤明国朱阳上观三明宝坛，诣太上天尊，受无上三洞大乘妙经一万三千五百篇，符图七千章已。天尊将归太空无为之境，时会有二百国王，及以妃后，并诸大臣、国民男女，同发道意，稽首天尊，舍弃国城妻子，求欲出家，誓愿受持三洞经典，终身供养，作当来三世福业。天尊含笑，放九色宝光，照此大会，及诸王等国人男女，内外明彻，如琉璃珠，脏腑毛发，莫不皆见。是诸王等於其光内，自见己身，表裹洞朗，悉知宿命，过去未来三世善恶，皎在目前。是诸王等，及以男女，一切会人，咸皆震惧，更发无上最胜之心，匍匐礼拜，上白天尊言：弟子宿因运会，得遇慈尊无上胜会，复值太上，奉受三洞大法。更逢经典，昭示昔缘，实非凡夫千载庆幸，特由天尊弘慈之泽，欲以开度，曲逮之恩，顿集今日。虫蚁微物，岂觉深仁，然喁喁之诚，实欲舍弃秽土及以妻子，愿得出家，持奉经戒，作出世福田。恩惟天尊特垂开许。
　　天尊曰：汝未发心，吾已知之。所以放此光者，将欲示汝宿命，令识善恶因缘。夫出家者，因缘甚重。汝能发意，是不可思议，但恐汝等耽染世事，放荡已久，不能甘苦，受此勤劳，有始无终，初勤后怠，匪专守道，终落恶门，轻师慢法，自取沈沦。是诸王等，一时顿又颡稽首叩头，声泪俱下，遂作誓言：弟子等若出家后，有始无终，初勤后怠，违其本誓，中道退惰，即与九祖父母，同沦地狱，万劫难原，后报受生非人之类，不敢有言。
　　天尊曰：汝各谛听，吾今为汝说出家因缘。夫出家者，或先世建立灵观玄坛及诸精舍，圣真仙迹广修堂殿，造诸形像，真应化身，庄严供养，抄经讲说，诵念流通，开悟人天。或先世舍施国城妻子，头目髓脑，金银珠玉，绫罗锦绮，车马僮仆，卧具服饰，玩弄器物，入三宝中，用作诸福田。或先世持斋奉戒，礼拜烧香，行道赞诵，谢罪除愆，常行善愿，不舍须臾。或先世放赎生命，救济贫穷、囚徒老病，及诸鸟兽，盲聋六疾，一切众生。或先世救疾治病，活诸危苦已死之人。或先世广读经论，讲说教化，劝奖童蒙，令知善道。或先世种植果林，道边立井，造作舟梁，济度一切。或先世大设义田，施衣及食，饥寒病苦，虫鱼鸟兽，一切贫穷，皆令饱足。或先世建立义堂，愍念寒热，施浆及火，救助行旅，使得安居。或先世所在发心，平等一相，广化男女，劝助道场，立观度人，写经铸像，授经传戒，礼拜烧香，然灯念诵，布施忏悔，开悟群迷。或先世忠贞仁孝，助国兴化，正直清廉，淳和良善，不损於物，安乐众生。或先世为君，大行慈善，卑宫菲食，怜念人民，平等万物，国土安宁，而诸恶未尽，众善未圆，功名虽着，不得迁升，随其高下来生人中，更值经法，而得出家。或七祖积福，庆流子孙。或见世立功，名闻诸天，非起一朝而得之也。汝等先世信向三宝，写经造像，建立玄坛，度人济物，持斋礼拜念诵，烧香供养，行道布施，忏悔愿念不绝，大作功德，致令国王之报，人中第一，是不可思议。更能舍国城妻子，弃世欢乐，求乞出家，持奉经诚，发无上心，作当来过去长生道业，甚为希有，不可思议，不可思议。是诸王等，一时稽首，五体投地，悲喜不宁。
　　天尊於是即命九地真官，敷延真之座，四天帝王列度仙之录，三天真王下证真之信，五帝持幢，三界执符，四司赍简，三官案簿，诸天帝君、仙童玉女、神仙兵马巨亿万众，一时来下，散花烧香，扬旛振旌，铿锺叩磬，天乐万种，罗列左右，同声称善，俱到道场，监临法会，开度善缘。天尊命我与玉清高圣，授诸王等入道科诚、节度威仪。四天王等为加法服，北面礼天尊，三拜。回礼吾及诸天仙真圣等，东面伏地，受初真诚也。
　　诚曰：出家之后，第一不得轻慢经道，及以本师。第二不得泄慢法服，损道威仪。第三不得中道退败，趋世荣华。第四不得舍我法衣，更从异学。第五不得与非出家及诸异学交游居处，秽辱法服。第六不得啖食酒肉，怀杀害想。第七不得与诸男女交游，生淫邪想。第八不得违犯经诚，生诸过恶。第九不得傲诞狠戾，欺凌同道及非出家人。第十不得不敬父母国君，不忠不孝。一当常发大心，立观度人，写经造像，绍隆圣教。二当常发大心，讲说三洞经教，劝化众生，令广悟解。三当常发大心，持斋礼拜，奉诚烧香，作过去未来生死道果。四当常发大心，为国主人王、大臣宰辅、天下人民作大功德。五当常发大心，为九玄七祖、所生父母、眷属妻子，一切众生作历劫福田。六当常发大心，遍为天下地上、有识无识、有缘无缘、若人非人，一切含识，读经礼拜，念道念师，皆令离苦，同升道岸。七当常发大心，愿一切众生皆悟正道，永免生死。八当常发大心，愿前劫后劫，今身生身，大道兴隆，永无沦壤，开度众生。
　　是诸王等，各礼三拜，又回心礼十方，各一拜。因对天尊，自发誓愿：第一誓者，出家之后，誓不轻慢经道及以本师。第二誓者，出家之后，誓不泄慢法服，损道威仪。第三誓者，出家之后，誓不中道退败，趋世荣华。第四誓者，出家之后，誓不舍其法服，更从异学。第五誓者，出家之后，誓不与非出家及诸异学交游居处，秽辱法服。第六誓者，出家之后，誓不啖食酒肉，怀杀害想。第七誓者，出家之后，誓不与诸男女交游，生淫欲想。第八誓者，出家之后，誓不违经诚，生诸过恶。第九誓者，出家之后，誓不傲诞狠戾，欺凌同学及非出家人。第十誓者，出家之后，誓不敢不敬父母国君，不忠不孝。一愿立观度人，写经造像，绍隆三宝。二愿讲说三洞经教，令广开悟解。三愿持斋礼拜，奉诚烧香，旦夕不替。四愿为国主人王、大臣宰辅、天下人民，作诸功德。五愿为九玄七祖、所生父母、眷属因缘，作历劫福田。六愿遍为天下地上一切众生，读经礼拜，令登道岸。七愿一切众生皆悟正道。八愿前劫后劫，常在道门，心不退转。九愿十方世界一切男女，有道心者，同得出家。十愿劫劫种因，早得仙道，永无生灭。发此誓愿已，是诸大众，一时称善，各住本位。
　　於是诸天仙真圣，众玉童玉女，建节持幢，散花烧香，歌咏天尊无量功德，奏天音乐，引诸王等新出家者，行道三匝，十声称善，叹愿毕已，径就福堂，饮食天供，持斋清净。诸天男女，及以国人，下万种花果，珍奇法味，次第周行，供养讫已，将诸府库七宝珠玉、绫罗绵锜、衣服卧具、玩弄器物，香炉几拂、如意履杖、食器坐褥、绳床夹膝、旛幢澡罐、巾怕匕荚、僮仆车马、园宅苑囿、竹树果林、花药池沼，种种法物，舍施供养。新出家者，及诸会人，同发声言：我等宿幸，得逢今日。天尊慈悲，大弘度脱，有是王等，弃国出家，而为我等作大福利，开盲愚心，得见真道。唯愿王等坚持法相，住大法门，行天尊教，开度我等，使我灭罪，生无量善，当来世中，得出家法身。说是愿已，三声称善，瞻仰天尊，稽首而坐。
　　天尊曰：汝等男女，无量劫来，持奉斋戒，供养礼拜，得遇今日，不可思议。更当布施新出家者，及诸众会，功德无量，天人欢欣，必当闭眼即生富贵国王之门。聪明贤达，还得出家，定不差也。是诸男女，同声称善，一时礼拜，依位而坐。
　　天尊曰：出家者有三种义，一日出家，二日入道，三日舍凡。何谓出家。家有二义。一者恩爱之家，谓父母恩爱，兄弟恩爱，姊妹恩爱，男女恩爱，眷属恩爱，共相缠缚，系恋在心，造诸恶业，种种贪着，令生烦恼，不得自在，修正真道。今出此家，永断恩爱，常得自在，念道无为。二者诸有之家，谓我此身，五阴四大，聚集相成，处在世间，妄生染着，六根三业，广构诸尘，世境攀缘，造众恶业，色声香味，烦恼净心，弊秽既生，轮回生死，不能解脱，永劫沈沦，世世生生，受非人类。令知身非身，不今臭秽，脓血聚合，暂寄少时，一日一化消，百骸无主，譬诸泡幻，聚散须臾，万法参差，同一虚假，总非我有，与我自殊，妄击有无，而生染着，秽累识神，遂幽地狱。今出此家，永断烦恼，观身空假，诸境洞然，运想举心，皆归至道，体神入妙，炼质归无，不死不生，永证常乐，故曰出家。何谓入道。道有二种。一者道境，谓玄坛灵观、山林靖治、树下花园，清净无为，不交凡世，身登此地，面对真容，口诵灵文，无诸嚣杂，烧香礼拜，行道诵经，讲说大乘，专精守一，弃彼俗境，入此道场，陶炼心形，必至常乐，克成真圣，证果玉清，无去无来，湛然常住。二者道体，谓端身静虑，观想内身，省察己形，远观诸物，同为有待，俱是空无，黯尔暂生，倏然俄化即灭，欻有欻无，万法不停，一生非久，熟看世界，念念无常，好体我身，谁为真者，当知假合，既备因缘，聚散须臾，岂能常住，当须存三守一，炼质成真，长与道同，免其生死，常乐我净，证果道场，转此漏身，名为入道。何谓舍凡。凡有二种。一者凡境，谓天地日月、山河石壁、草木虫鱼，一切众生，皆是有物，暂生暂灭，即破即坏，消散少时，不可耽着，染秽我身，当知三界，悉为空假，并能舍弃，永绝贪求。二者凡身，谓我此身，眼耳鼻口，身肉皮肤，手足毛发，百骸九窍，总相聚合，名之为人。究竟寻求，人无有处，生老病死，念念无常，不净臭秽，暂时依倚，何须执着，而有是非彼我，杀生偷盗，邪淫放荡、嫉妬悭贪，骂詈慎怒，绮言妄语，两舌恶口，唝嗃欺凌，富贵贫穷，更相侵取，爱憎取舍，种种攀缘，流浪色声，贪着香味，常聚金宝玉帛，绫罗缯绮，米麦谷粟，积敛无厌，将充万世，岂知一旦，形化灰尘。今舍我身，息诸贪着，眼断诸色，耳断诸声，鼻断诸香，口断诸味，意断诸法，身断诸欲，乃至六根六识、六欲六贼、六入六染，六尘更相因起，三十六缘，诸恶根本，并皆弃舍，澄净一心，永断烦恼，故曰舍凡。总此三者，名为道士。
　　所以名为道士者，谓行住坐卧、举心运意，唯道为务，持斋礼拜，奉诚诵经，烧香散花，然灯忏悔，布施愿念，讲说大乘，教导众生，发大道心，造诸功德，普为一切，后己先人，不杂尘劳，唯行道业。士者事也。事有多少，学致差殊，凡有七阶，俱称道士。一者天真，谓体合自然，内外淳净。二者神仙，谓变化不测，超离凡界。三者幽逸，谓含光藏辉，不拘世累。四者山居，谓幽潜默遁，仁者自安。五者出家，谓舍诸有爱，脱落嚣尘。六者在家，谓和光同尘，抱道怀德。七者祭酒，谓屈己下凡，救度危苦，故得天下地上，六道四生，礼拜归敬，最为尊胜，不朝天子，不揖公侯，作人天福业，受三界供养。所以者何。由禀我法教，衣我法服，持奉经诫，开导众生，令过去未来三世，永脱忧苦，入常乐门，是诸人天法身父母故也。帝王者虽富有万国，贵为人尊，而不兔生死，不兔疾病，不兔烦恼，不免破坏，不免寒暑，不免往反，能若道士脱其患矣。若出家不依我法，不持法衣；或背道入俗，弃真就伪；或从异学邪道，崇奉外教；或趋世荣华，苟贪名利；或王法逼迫，官私枉横，脱其衣服，损辱法身；或自舍法服，却沈凡界；或人不信敬，骂詈凌辱，打拮出家法身；或生轻慢，心不恭肃；或戏弄调笑，唝嗃傲诞。如此之人，见世必遭虫癞之病，眉毛堕落，遍身喑肿，举体烂坏，人不喜见。或遭官司牢狱，杻械枷锁，痛楚切身。或盲聋喑哑，手挛脚跛，形容丑陋，贫穷下贱。或风狂颠痫，邪神恶鬼，冤家凶对，以相报值，病苦加身。或毒蛇猛兽、水火刀兵、凶人劫贼，非意损害。或所生男女，形容丑陋，贫穷下贱，常不具足。或长病在身，求生不得，求死不得，常居床枕。或生落边夷，更相杀伐，旦夕惊恐，父子分离，一旦身死，径入地狱，吞火食炭，足履刀山，手攀剑树，身负铁杖，镬汤煮渍，碓捣硙磨，寒冰逼体，万痛切身，昼夜考掠，辛苦备经，动则万劫，后得受生，还为六畜，贫穷下贱，盲聋六疾，种种苦恼，切割其身。若出家之后，心生退转，轻慢法服，违犯经诫，饮食酒肉，杀生偷盗，邪淫放荡，不持法相，损污道门，亦复如是。时诸众等，同声称善，礼拜天尊，而说颂曰：
　　善哉无上尊，慈悲普救护。授与太上经，诸王得开悟。因兹同发愿，投诚永倾慕。舍国求出家，随缘总开度。受诫说誓愿，人天感丹愫。广演因缘法，并入归依路。永作生死果，万劫常流布。我等诸会人，同欢饮甘露。
　　若四时失度，阴阳不调，当须立观度人。若水火刀兵，天下损伤，当须立观度人。若疫毒流行，人民死亡，当须立观度人。若国主有灾，厄运相逢，当须立观度人。若国祚将危，兵革四兴，当须立观度人。若初登王位，化治人民，当须立观度人。若统领天下，国土不安，当须立观度人。若诞育男女，疾病厄难，当须立观度人。凡有灾厄，及诸变异，一切危苦，当须立观度人。或为父母，或为己身，或为妻子，或为臣民，或为祖世，或为见存，或为终亡，或为三涂，皆当立观度人。夫立观度人，上消天灾，安镇国祚，保护帝王，消禳毒害，开度人民，生死获庆，其福巍巍，普今一切，使有归依，功德无量，不可思议。
　　道言：夫出家者，作生死福田，受人天胜报。常当礼拜供养，给其所须，衣服卧具，玩弄器物，香油几杖，车舆仆从，殿堂屋宇，台榭楼阁，花林药囿，浴池果园，饮食滋味，珍宝缯彩，旛花灯烛，锺磬法具，香炉澡罐，如意尘拂，随其所有，以用布施，供养出家法身，令得安乐。开发智慧，转读尊经，礼拜烧香，持斋奉诫，建百宝座，讲说大乘，常为国主人王、大臣宰辅、人民男女，一切众生，作三世福田。帝主国王、大臣宰辅，及以人庶，生不信心，骂詈咒诅，诃责凌辱，禁闭枷锁，损坏法身，或致伤杀，鞭笞考楚，使其辛苦，污辱法服，逼令入俗，见世虫癞，众厄备经，过去魂神，径入地狱，受诸苦恼，万劫不原。若出家之人，自爱凌辱，不持法相，生憎慢心，令诸众生，起不信者，过去当作猪狗蛇虺之身。汝等男女，慎之慎之。
　　道言：汝诸男女，宁剥五百人衣，不得脱一出家法衣。宁害一切恶人，不得害一出家法身。宁犯三千猛兽，不得犯一出家。宁辱五千力士，不得辱一出家。宁轻欺一万恶鬼，不得轻欺一出家。宁坐大火之中，不得与出家同席。宁卧热铁之床，不得共出家同寝。宁触五万毒蛇，不得触出家法衣。宁吹大山为尘，不得道说出家。宁吞万斛猛火，不得食出家人物。宁役万丈秽中，不得淫犯出家。宁出百千人身血，不得见出家是非。所以者何。出家是天尊弟子绍隆经教故；出家是一切人天无上法师故；出家是一切众生生死桥梁故；出家是一切人民归依父母故；出家是国主人王修善因缘故；出家是九玄七祖拔度功力故；出家是诸仙真圣发生初心故；出家是三涂五苦彼岸法舟故。受国主人王，父母眷属礼信供养，诸天魔王、三界鬼神，稽首束形，自称下官受教出家法门。何以故？为受天尊遗教，行天尊经法，诵天尊法言，佩天尊诫箓，持天尊符图。常有三界五帝、将军吏兵，守卫迎送，犯之者获罪。若帝主国王、大臣宰辅、人民男女，能发善心，出家入道者，九祖父母，得上天宫，七世子孙，不入地狱。若道士广劝有缘，令出家者，一人益算一千五百，三人已上，名登仙格，见世欢乐，衣食自然，过去生天，福报无穷。
　　道言：汝诸男女，既出家已，当须护持法服，尊师念道，持奉经诚，勤修行业，礼拜烧香，长斋奉戒，诵经行道，讲说大乘，广达功德，更相开度，化喻众生，绍隆法教，常行慈悲，救济一切，精研上道，转神入妙，在在长存，念念增进，永不退堕，克得道真。
　　道言：汝等男女，皆从无量劫来，舍身受身，行诸善道，持奉斋戒，今得出家，须知宿命生身因缘。夫人承昔功业，资道之力，得生人中，寄胎父母，和合善绿，两半成身，法天象地，具足六根，禀受元气，生化百神，运动阴阳，遍满身形，眼耳鼻口，骨节皮肤，脏腑血脉，内外相连，结聚真气，荣卫五神，致得坚固，内本一源，日月流照，生化百神，三元八景，转变无穷，内外相合，三万六千，从初至终，次第有伦。今为汝说，须识之焉。人始受胎，因缘道一，天地阴阳，各以一半。未身之前，寄父母胎，九天构气，三元布神。一月为胞，胞者包也，元气包裹，结聚混黄，运转生化，中有真精。二月为胎，胎者恢也，神乘宿命，来降父母身中，构造阴阳，恢廓其形。三月为魂，魂者云也，阳之粹精，薄而生神，云云不住，运转经营。四月为魄，魄者泊也，阴之淳气，凝神镇形，泊然安静，以定厥身。五月为脏，脏者藏也，阴阳有象，五行列分，置立五脏，肝心脾肺肾，以藏五神，摄御万灵，生化一身。六月为腑，腑者聚也，积聚淳液，溉灌五神，大小肠胃，胆焦膀胱，消息谷津，百体成焉。七月为窍，窍者通也，出入视听，内外开明。八月为景，景者警也，三部八景，警备人身。九月神具，天地日月，星辰五行，四时生化，一切神明，内外相合，出入身中，上下三部，环绕三宫，万有八千，表裹影照，一时生身，金堂玉室，十二重楼，紫户玉阁，日月星辰，五岳四渍，象地法天，宛转备具，遍满其身。十月天地神祇，五帝四司，九天司马，十方善神，仙童玉女，一时监临，太一卫轩，玄母守房，感天动地，众圣齐欢，司命注籍，天帝定年，随其宿业，受报不差，保形守神，澄心自然，变炼滓滞，重修善功，以道通神，以德育形，形神合契，归於虚无，不生不死，常住独存，人须保养形神，慎勿损焉。汝道士当须保守形神，爱养精气，不损毛发，不损皮肤，内全精神，外具身形，首冠莲花，足履太山，中披日月，四象分明，天地在体，日月存身，有道可法，有德可尊，万物服从，一切归依，故谓法服，出家法身。
　　道言：吾过去后，上皇半劫，当有邪学鬼道，不从我教，自作一法，人民信向，天下归伏，损形灭身，多积财宝，大造形像，广设屋宅，妄称圣果，过去得福，淫欲奸娇，惑乱人心，渐渐滋蔓，男女敬信，永不开悟，国破家亡，身灭族散，继踵相仍；举世沉迷，终无觉察。当此之时，我法大坏，人不肯行，唯崇鬼法，寂灭之教，长生久视，而不信用，痛哉痛哉。道士无知，亦复奉也，一习此法，永无仙分长生之冀，可不慎哉。何以故，为是阴教鬼道，死灭之法。喻如五谷朽坏，有生相不；亦如腐壤，能生物不；亦如死灰，更有然不；复如枯木，得重荣不；消散朽坏，化为粪土，此为寂灭不生法也。世以生为善事，死是恶事，皆欲其生，悉悲其死，故我为说长生之法，令其不死，永劫长存。但为众生颠倒，不能信奉，致有死坏，而乃求学死灭之法，可不误哉。且死者岂复须学矣。故仙道贵全身，鬼道贵灭形。仙道贵光明，鬼道贵幽冥。仙道贵长存，鬼道贵消亡。仙道贵清虚，鬼道贵浊辱。仙道贵保安，鬼道贵浮危。仙道贵有身，鬼道贵无形。有道者长生无为，炼神入妙，归於大道，形神合契，常存不亡是也。无身者死灭灰尘，形朽神逝，沉沦九夜，冥冥幽暗是也。汝等道士，宜志之焉。吾故预记，令有心者识矣。
　　道言：吾过去后，有诸道士，身披法服，形似出家，而心实凶恶，饮食酒肉，杀生偷盗，邪淫颠倒，种种过恶，悉能行之。专学小道，贪求名利，攻根伐本，背正入邪，不信神仙长生真法，而求邪学死灭道者，千千万万，吾当遣五天魔王，次第诛之。
　　道言：有诸道士，及以女男，持经奉戒，礼拜烧香，布施救贫，造诸灵观，抄经铸像，讲说开导，引接有心，吞津咽液，存三守一，灰心灭想，志求真仙不死之法，专诚无退者，吾遣诸天灵官、九地主司，教其大法，更受真经，神丹灵药，仙芝玉英，延年变化，炼质易神，常存之道，随其学业，召入仙宫，五岳洞天，渐致通灵，转神入妙，飞腾诸天。此之学者，世亦难量，仙道隐密，人不知矣。是诸王等，及以眷属，仙真圣众，一时称善，稽首而退。
　　太上洞玄灵宝出家因缘经竟
　　
