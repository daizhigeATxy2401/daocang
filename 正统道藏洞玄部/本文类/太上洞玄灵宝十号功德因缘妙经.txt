太上洞玄灵宝十号功德因缘妙经
　　经名：太上洞玄灵宝十号功德因缘妙经。撰人不详。约出於隋唐。言天尊名号及三洞真经源流。一卷。底本出处：《正统道藏》洞玄部本文类。
　　太上洞玄灵宝十号功德因缘妙经
　　太上大道君与五老上帝、无极飞天大圣、无上高真、十极真人、左玄真人、右玄真人、妙行真人、普济真人、施命真人、济厄真人、救苦真人、大慈大悲真人、大慈大慧真人、正一帝君、诸大天师、金刚神王、力士、天龙、鬼神等，於弃贤世界，以神通力忽变无数红玉床座，光明晶皎，诸真圣众，而列其上。
　　尔时道君乃登七宝狮子之座，其座以杂宝瑠璃、真珠、火珠、明月珠、码脑、珊瑚、琥珀、红玉、白玉、碧玉、绿玉、黄玉、玻璃、黄金、紫金、青火金、香檀木，严饰其上。於此座上，自然生百宝莲花、百千层叶，一一莲叶之上，现出十方净土，悉皆具足。会中有大七宝骞林，细叶交密，香气郁结，广高莫测，风动和雅，有微妙音。其间自然飞化，种种天乐，不鼓自鸣。是时道君即於莲台之上，正箕而涂，放身中五色光明，昭耀无边天界。空中圣众步虚旋绕，歌咏赞叹，即时天雨香花、大妙真花、小妙真花、红金焰花、紫金焰花、凤头火花、郁馥火花。妙服珍果、白鹤、凤凰、喜祥鹦鹉、青鸾孔雀、大善金鸟、光明金鸟、念道金鸟、人言金鸟、乐音金鸟，悉衔异花，飞翔会上。即有十方神仙、飞仙、天仙、地仙、水仙、火仙、五岳诸仙，及诸大小洞天一切大仙，各持符执节，旛盖宝幢，歌咏赞叹，吟和灵章，奏大妙乐，供养道君。即时大地振动，会中相视，奇异莫测。有一真人，名曰普济，於众中出，整理衣巾，安详雅步，到道君前。稽首顿颗，上白道君曰：贱臣愚昧，不测道君修何道果，证是神通自在，与元始天尊无异。伏愿哀念贱臣，及未来世众生，及愍后学道士，演说斯理，令悟甚深法要，登无上道，获难思果，贱臣幸也。
　　道君闻普济语，叹言：善哉善哉。汝有宿本大智，能为未来浊劫众生抑扬妙法。汝可存念，为汝说此因果。我於无数劫来，念本师元始天尊十号功德，赞叹吟咏，铸写图饰，想念元始天尊。礼拜供养恭敬，千万珠金舍施，无悭惜心，至於今日，无一念怠慢，而成此功德。
　　普济复白道君：未审元始大圣天尊十号，贱臣及与会众，得而闻不？臣愿与诸真仙众，赞叹歌咏。言讫，叩头稽颡悲涕，仰视道君。一座大众，皆自默念，仰望真容，而希宣说。
　　道君开颜微笑，告普济曰：汝可精思一闻，得证无上道果。道君复告普济曰：我本师大圣元始天尊，虚无自然，妙道化身。从不可名言尘沙劫来，济度一切众生，入无上道，具七十二相，八十一好，十号圆满。或现千光相，或现无边相，或现大身相，或现小身相，或变身入黍米之中。或开毛孔，纳无边世界；或掌三千大千世界；或雨甘露，洒热恼众生；或作帝王，制伏暴乱；或为贤佐，匡乎有道；或有圣君，爰降为师。有如是功德，神通妙相，莫能穷叹，而有十号，赞扬总名。是故十号者，无上道、元始、太极、高皇、光明、玉帝、正法王、大慈父、仙真师、天尊。
　　普济复告道君言：贱臣虽闻十号功德，未审有何解说，令我及诸大众，乃至未来浊劫众生，令得了悟至真法要。伏愿愍念贱臣告请，一一宣扬十号微妙功德行相之法，贱臣幸也。
　　道君复告普济曰：所言十号者，是诸真圣众天人，与天真皇人，开赤明和阳天中白玉殿内百宝之匣，风锦之岌，译大梵隐言，而为正音。所言无上道者，乃是元始天尊道果成时，於诸众法无祖无宗无根无系，而一相俄立，乃万法依凭，为万法王，为万相之祖，为一气始，虚无不测，溟涬何知，居於万众之先，故名无上道。所言元始者，居至道源，作窈冥本，故曰元始。太极者，从无数劫来，判朴之际，报身乃现，於是始青天中而现化身，故名太极。高皇之号者，尊居无顶天中，逍遥大罗之上，名无上之上，超有象之先，是故号曰高皇。所云光明者，是谓法性真体莹若瑠璃，易功德光，照昏暗处，销众生障，破烦恼山，故号光明也。玉帝者，位居玉阙之中，尊极万天之帝，凝然真性，妙相具足，巍巍荡荡，出众真之中，同星拱月，故称玉帝。所言正法王者，演说正法，破邪异宗，开无为道，灭一切苦，明无边法门，印可三天经箓，降伏魔邪，除诸小见，令入大乘之道，如大医王，法药治苦，若春雷震，发动萌芽，滋长含生，如洒甘露雨，沃润众根性，故号正法王。大慈父者，从无量无边劫，不可测微尘沙劫，出现大圣身，济度群生，脱生死罗，入正真道，或於恶趣拯救罪苦众生，过於赤子，是名大慈父。
　　所言仙真师者，道君告普济言：我与汝及无边无量劫来，天尊大圣、诸真大仙，升无上道果，一切天尊，诸真圣众、天王天帝、玉帝大帝、三华帝、五帝大魔，名山洞府、虚空水陆，一切含生，已得果、今得果，及未得果者，皆是我本师元始天尊，现虚元法身、自然报身、元始化身，以真谛法种种引导，说三十六部尊经。或於林泉名山大岳，或於大洞天、小洞天，或在三十六天之中，或在三十二帝宫内，或在三清大罗及无边界，或诸异域，及一切含生类聚之处，有形有相，如是种种，随根察其言语，变现化引。未开度者，誓与开度。未得道者，誓令得道。未安乐者，誓使安乐。未解脱者，誓化解脱。未升玄者，誓引升玄。以此弘誓，开导一切，演说三洞要术，大藏妙文，天书玉字，金宝秘篇，皆悉具足。传授诸法，虽复无边，我总括流通，十二事部类，分别随根不同，令一切众生各归一趣，得悟正法。一者本文，二者神符，三者宝诀，四者灵图，五者谱箓，六者戒律，七者威仪，八者方法，九者术数，十者记传，十一者赞诵，十二者章表。具足如是智慧，开如是法门，导化接引浊劫众生，视如诸子。诸子而自不晓悟，虽布大慈如是，设悲念之网，众生恋於声色，种种缠爱，而游还三界，不归正道，唯执邪见。而遇天尊化诱至真之法，皆以开悟，而从劫已来救苦无倦，故号仙真师。
　　普济白言道君：未审十二部事，妙理法要，有何相化。如大法雨，随器充满，变动众生根性，贱臣未晓微妙之理，乞为解说二悟解，贱臣幸也。
　　道君告普济曰：第一本文者，天书八会凤篆龙章，是为天地万物之本，开化人神，成立诸法，主召九天神仙上帝，较定图箓，调政璇玑，摄制酆都，降魔伏鬼，勑命水帝，召龙止云，天地劫期，圣真名讳，所治台城，众圣境界，广宣分别，种种皆差，服御元精化形之法，皆演玄妙，明了具足。第二神符者，云篆之文，神真之信，召摄众魔，威制神鬼，总气御运，保命留年。第三宝诀者，天真上圣述释天书八会之字，以为正音，开视大道。第四灵图者，众圣化迹，应现无方，图写变通，令物悟解。第五谱箓者，众圣记述仙真名讳，宗本冑胤，神官位绪。第六戒律者，条制勑御，防非检过，诠量罪福，分别轻重。第七威仪者，具视斋戒进退楷模，俯仰节度，轨式容止。第八方法者，众圣着述丹药秘要、神草灵芝，柔金水玉，修养之道。第九卫数者，明辨思神，存真念道，心斋虚忘，游空飞步，餐吸六气，导引三光，炼质化形，仙度之法。第十传记者，是众圣载述学业，得道成真，通玄入妙，修因方所，证果时节。第十一赞颂者，众真大圣巧饰法言，称扬正道，令物信乐，发起回向，生尊重心。第十二章表者，师资授受，妙宝奇文，三元八节，登坛告盟，启誓传度，悔谢请福，关告之辞。此十二事部，总彰正道，一切意趣，无不周备。化引三乘，证无上道。我大圣本师，号天尊者，常处三清之上，超众圣道界，显世地卑，独居天为最尊，故号天尊。此是元始天尊十号功德，法门妙趣。
　　道君复告普济曰：若有未来浊劫众生，得闻我本师大圣元始天尊十号因缘功德，更能图铸形像，歌咏赞叹，礼拜恭敬，演说是法。此人九祖生天，宿业消灭，身得长生不死之道。家门安泰，子孙昌炽，世世遇道，不遭厄横。若有人书修此经，功德无量。说是十号功德已，於是在会大众，皆得升进仙阶，超拔圣位，悉悟无上正真道果。普济真人证天中尊号，曰寻声救苦天尊。具八十一好，七十二相。十号满足，光明莹彻，空中赞言普济，有如是告请功德，不可思议，难测智慧。当於来世，与一切众生为道师中王，为大法眼，与道君神通何异。於是一切来者众生，闻是法要，离生死苦，悟正真道。於是普济承道君神力，欲升三天，而作颂曰：
　　道君大慈悲，金口演真藏。十号今得闻，令我证真道。稽首无为师，千光具足相。
　　太上洞玄灵宝十号功德因缘妙经竟
　　
