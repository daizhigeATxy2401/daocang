太上洞玄灵宝太玄普慈劝世经
　　经名：太上洞玄灵宝太玄普慈劝世经。撰人不详，约出於隋唐。劝人修道结缘。一卷。底本出处：《正统道藏》洞玄部本文类。
　　太上洞玄灵宝太玄普慈劝世经
　　尔时，寻声救苦无上天尊，为众生故，权应现身於杂报世界，染欲爱天，与诸真仙同与眷属，诣真多舍，坐以金床，而我等比得蒙亲近，曾不用心，恭敬围绕。此时众内有一真人，名普慈，就地长跪，稽首礼足，上白天尊：凡修功德，何者为最？免离诸苦，何者为先？
　　是时，天尊答普慈言：善男子等，汝可谛听。譬如有人，庄严宝相，不离众色，亦如世人，庄严一身，不离衣服，冠巾靴带，光饰目前，人所爱悦。汝今所问，亦复如是，不离五戒十善之业，庄严善因，为后世缘。汝应思惟，世间众生，唯知庄严世间之法，不知庄严未来之法。何以故？恋着世间，不能舍故。我观众生，恋着世法，如浊溷蛆，多诸粪秽，将为快乐，不愿出生人中受乐。众生亦尔，耽着五欲，自以为乐，不愿生天受天堂乐。善男子，诸天处乐，视於人间，即如世人观秽溷蛆，共处不净。何以故？脓囊涕唾，大小便利，是身不净。是身不净者，是义云何？如世间人，饮食酒肉，从身外入，便将为净，及至身内，大小便利，如此等事，以为不净。世人唯知酒肉为净，诸天观之，非为净也。是故众生耽着酒肉，及五欲乐，明知不净，所以我言如秽溷蛆。善男子，我观世人，罪多福少，贫多富少，如是种义，皆由不能庄严福业。汝今殷懃，为劝世缘。尔时普慈心生欢喜，饥不望餐，愿闻斯义，流布世间。
　　天尊告普慈真人言：汝今当知，若复有人，安心不动，游入定门，坐精思室，不贪香味，及以色声，如是因缘，得不动果，生不动国。将来男女，欲求不动之果报者，应须入定，端坐观心，於诸法门，甚为第一。善男子，若人懈怠，闻有道场，说法施戒，乘闲高枕，不肯受持，夏取风凉，冬求温暖，歌咏吟啸，悦乐一生，恣口肥鲜，纵心邪荡，填塞善路，开通恶门，如是等人，无一善果。善男子，若人於世，无他事故，亦无私恼，不着色声，香味触法，常运其心，观听大乘，受戒忏悔，如是等人，胜於前人，百千万倍，功德果报。善男子，若人受法，拨除他事，权停杂技，於逼迫中，於忧乐中，於富贵中，於贫寒中，并能舍离，观听妙经，受戒忏悔，复胜前人，百千万倍功德果报。善男子，若复有人，耳聋目盲，手脚不遂，诸处无宁，亲近道场，傍求妙善，如是等人，得功德力，将来果报，复其身形，无诸疾恼。若人慈心，常将衣食施与此人，未来生中，功德果报，多於今生百千万倍，况能布施三宝尊经，说法道场，写经造像，功德果报，不可称量。
　　复次，普慈应作是念，若复有人，不曾一时脚践净地，如是凡夫，谓之无足；不曾一时执持经卷，如是等人，谓之无手；若人游入道场，眼见天尊，并诸经典，心不归依，谓之无目；若人闻说诸经句偈，心不记忆，谓之无耳。何以故？脚手眼耳，不生功德，以无功德，故未来生中，不受果报，虽生中国，或堕边夷，决定不全脚手眼耳。善男子，世间众生，罪多福少，云何不经十八地狱。时普慈真人闻斯说已，不觉流涕，稽首天尊，以偈白言：
　　九幽考对无闲日，昼夜常闻受苦声。
　　皆由前身不念善，死后相牵入铁城。
　　牛头本自无情者，狱卒何能有慈仁。
　　铁丸炎炎充饥馁，铁鸟飞来啄眼睛。
　　冤家债主无头数，一一酬还业报明。
　　愿将此偈，流布世间，唯愿天人，闻斯演说，成就福田。
　　天尊尔时再告普慈曰：众生愚暗，如人夜行之於前途，恣其足力，践大毒蛇，伤害身形，痛若交切，不经旬日，便致夭伤。人亦如是，心性刚强，恣情造罪，不满百年，乃堕地狱，手攀剑树，足履刀山，碓捣硙磨，屑屑如粉，遥观此辈，伤切我心。我今助汝，以偈曰：
　　生时不肯亲三宝，死后何能免九幽。
　　一堕无明长夜狱，千年不悟死生由。
　　铁床昼夜常如火，剑树枝条不识秋。
　　啼哭众生并饿鬼，怨憎狱卒与牛头。
　　刀山岩岩伤手足，炉炭炎炎惨酷人。
　　万八千劫无归日，纵出还生猪狗身。
　　为人不肯行方便，作鬼何缘有善因。
　　此是三涂八难处，忧悲苦恼向谁陈。
　　尔时，天尊说此愒已，复告普慈：然诸众生，居此世界作地狱，本心常逼迫，烦恼自缠，疾病侵身，寒温痛痒，饥穷冻饿，诸不称心，终劫说之，亦不能尽。是故当知，凡夫众生，於诸世间，不得自在。若复有人，衣食丰足，饶诸牛马，多有资财，奴婢僮仆，如此凡夫，亦不自在。以不自在，故多嗔恚生，多妄想生，多杀害生，多唝嗃生，以是因缘，必堕地狱，无有出期。复告普慈：有凡夫身，有无嗔恚者不？普慈答曰：不也，无身则无，有身则有。
　　天尊又言普慈真人：如法所说，若无嗔恚，及以杀生，如是等法，则非凡夫，有嗔恚故。凡夫自生，以是因绿，嗔恚凡夫，凡夫嗔恚。何以故？嗔恚若尽，凡夫亦尽，嗔恚未尽，凡夫未尽，如此嗔恚，从凡夫生，如此地狱，从嗔恚起，以是因缘，凡夫地狱，地狱凡夫。何以故？凡夫若尽，地狱即尽，凡夫未尽，地狱未尽，当息嗔恚，即无凡夫，以无凡夫，即无地狱。复次普慈为劝世缘，应语众生，世因不定，皆须及时。时来物新，时去物衰，是名不定。是不定人，云何不定？如人初生，名婴孩时，须臾匍匐，渐次小年少年，长年壮年，中年老年，如是之年，衰老不定。又如病时，烦恼时，忧愁时，苦痛时，死亡时，如是之时，无常不定。若人居世，从生至死，造作诸恶，不可格量，死入三涂，毒痛忧苦，牛头怒眼，心胆俱摧，叩头向天，无救无护，又循剑树，入於镬汤，寒冰治庭，铁状铜柱，备诸苦楚，无复人形，如是之时，受苦不定。是故我说，皆须及时，栽种福田。云何名为及时因缘？如人菜食，应须及少，比至老年，时过食难。长斋读经，烧香礼拜，常近道场，听法忏悔，施食及财，如是等例，皆须及时。时过无堪，如寒月桑。善男子应作是念，如世间人，不能蔬食，焉能长斋，不能长斋，焉能断谷，不能断谷，焉能学仙，不能学仙，焉能学道，不能学道，焉能得道，不能得道，焉能离苦。以是因缘，持斋断谷，求仙学道，如此等人，应须供养。何以故？是学道人，名为及时，是供养人，亦名及时。如人种谷，春种秋望，名为及时，不种无望，名为失时。凡一切恶，以智慧断，但一切善，以智慧修，为后世绿，名为及时，后世无缘，名为失时。又如今世，富乐长寿，名为及时，贫穷夭逝，皆为失时。我观世人，得时者少，失时者多。
　　复次，普慈曰：若人慈心，舍家资财，及身上衣，施与道士，写经造像，共立善根，如是等人，所得功德，不可格量，当来必应，坐莲花座，衣食丰足，亲近我身。何以故？施财写经，是发一切众生耳目，是建众生诸大法桥，当知此人，获大果报。是故男女，欲求长年，及未来果，应须舍财与清净道士，修写藏经，亦名及时，若无此心，名为失时。善男子，若人慈心能为二亲，及亲亡殁，报生长恩，於说法处，解身上衣为父母施，如是等人，今生在世，为诸男女，生慈孝心。何以故？作父不孝，子必无情，如荆棘林，多诸恶木，以是义故，当知此人，解身上衣为父母施，所生男女如梅檀园，多诸香木，必不应如荆棘毒林，如是之人，亦名及时。善男子，若复有人，五逆不孝，给养妻子，不敬二亲，嗜酒猖狂，欧打骂詈，如是等人，其罪多於十八地狱受苦众生所犯之罪，十八地狱如其空竭，此人之罪方可得除，十八地狱如其未尽，此人受罪亦复未尽，如此众生，名为失时。善男子，若人慈悲，见他布施，生欢喜心，生勇猛心，生精进心，求诸因果，解身上衣为父母施，所得功德，多於前人一倍之善。如是等人，名为及时。若无慈悲，见他布施，生嫉妬心，生嗤笑心，无欢喜心，如是等人，无一果报，便大得罪，死入三涂，身充饿鬼，报其前身妬他作善，亦名失时。善男子，求地仙者修地仙因，求飞仙者修飞仙因，求自在者修自在因，求无漏者修无漏因，求无为者修无为因。昔我曾於宝聚国中，为海空智藏说此因缘，海空闻已，速得无为，亦名及时，若不作此心，名为失时。设有一人，於说法处，多诸睡寐，心自念言，每常抑责，我生何缘，坐道场时，多诸睡寐，我今坐此，无益善功，此人於中，便生退惰。我观凡境，人及非人，诸五藏中，一一肢节，皆有真神，并能为人受持妙法，未来生世必致聪明，汝等男女，应作是知，宁於道场睡寐端坐，犹胜归家闲自游戏，名为及时，是退惰者，名为失时。诸善男子，复作是念，若有世人，能为亡者赍持财镪，及诸名珍，於说法处启白法众，施与三宝，愿为亡者忏悔罪愆，如是等人，心所为处，若父若母，亡殁六亲，必得解脱，何以故？忏悔施财，名为赎罪，财多福重，财少福轻，亦随前人，贫富而已，能生此意，名为及时，若无此心，不名及时。若复有人，善解妙法，为他人说，令众受持，此人功德，尽虚空际，难可格量。若复有人，听说妙法，复能称扬，经中句偈，无忘善说，传授於人，是名见法，是名行法，此人功德，与说法师等无有异。若复有人，听说妙法，三四五句，后能共人同来道场，忏悔灭罪，修种福田，如是等人，为善知识，为法桥梁，於后命终，不入地狱，吾令救苦应世真人，迎将此人，径升净土。如是等例，名为及时，不生此心，不名及时。若复有人，赍持珠玉，金银等宝，绫罗锦绣，钱布香油，於道场中，说法处所，千万众前，证明功德，为己乞忏，悔谢罪愆，如是等人，全得果报，犹胜死后留财物与人。尔时天尊为说偈曰：
　　一念观身并虚假，四大五体本非真。
　　三百六十碎骨节，皮肉合成脓血身。
　　念念无常恒不住，朝夕烦恼乱心神。
　　父母妻子权相寄，兄弟姊妹少时因。
　　一朝气断空归去，百骸烂坏总成尘。
　　纵有男女头边哭，终难救拔免沉沦。
　　各自勤修今日善，慎莫留财付后人。
　　说此偈已，是诸大众，觉无常苦，无处容身，为众生悲涕交切，重问天尊：夫三界中有得常不？
　　天尊告曰：不也，普慈汝从何来，不解此义，我昔曾於协晨馆委嘱斯言，三清众圣，念念无常，是故世间，无可保者，善男子，五浊躁竞，世间无常，汝今殷恋，为劝世缘，可令众生，得离苦际。此时众内玄一真人因声叹言：善哉天尊，为说此偈，於当来世，俱沐此恩，我等今者，书写受持，不敢轻慢。
　　天尊重告：玄一真人，汝等大众，往昔劫时，我为众生，出现於世，说种种法，於事将休，言归妙乐，有无量天人来听后说，无量众生来修后善，无量罗剎来作后因，无量鬼神来沾后福，无量男女来修后供，无量男女来行后施，吾於尔时受与记别，何以故？最后施者，名最后福田，是故男女，欲求因果，於道场中，修最后善，为最后结缘，无复疑惑。时真多舍，一切大众，人及非人，闻此妙义，一时洗心，证无为果。
　　太上洞玄灵宝太玄普慈劝世经竟
　　
