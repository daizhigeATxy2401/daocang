太上洞玄灵宝三途五苦拔度生死妙经
　　经名：太上洞玄灵宝三途五苦拔度生死妙经。撰人不详，约出於南北朝或隋唐。言轮迥果报，劝修功德福田。一卷。底本出处：《正统道藏》洞玄部本文类。
　　太上洞玄灵宝三途五苦拔度生死妙经
　　灵宝天尊时於长乐世界香林园中，与五老上帝、十极天真、三清诸天无极圣众，演说微妙玄一真经，不二妙门重玄之理。预是来众，咸闻法音，了达希微，到真常境。人天欢悦，难可称焉。尔时天尊即放九色微妙光明，徧照十方无极世界。天上地下，内外洞明，等若琉璃，无所隔碍。乃见九幽之下地狱之中，无量众生受诸苦恼。三十六狱，考治罪魂，执罚神兵，巨天力士，三官九府，百二十曹，考掠纵横，无时暂歇。或抱铜柱，或卧铁床，或上刀山，或攀剑树，身负铁杖，头戴火山，或入镬汤，或经炉炭，倒悬倒立，确捣硙磨，渴饮火精，饥则食炭，或洋铜灌口，百节火然。或硖石逼身，针锋贯体。或煻煨之内，南北跳踉。或寒冰之中，肌骨分裂，锯解刀斫，鸟啄蛇吞。或长钉钉身，或铁犁耕舌，或粪秽臭处，或涟汲溟波，或负铁擎山，填河灌海。或牛头折脊，或铜狗啮身。倏忽之间，万生万死，受诸苦痛，亿劫无原。或报讫受生，方为异类。或为猪鹅鸡鸭，生杀由人。或为驼马牛驴，受人驾驭。或为糜鹿野兽，飞鸟禽鱼，毒虺恶蛇，豺狼虎豹，递相啖食，展转无穷。或得为人，身婴六疾，盲聋暗哑，足跛手挛，徧体脓疮，举身烂坏，鼻梁崩倒，癫病痴狂。或长病缠绵，困苦床枕。或形容丑陋，智慧不圆。或冻饿饥寒，贫穷孤露。或为下贱奴婢之身，拘抑由人，不得自在。如是等罪，如影随形，亿劫轮回，未尝休息。
　　是时众会，见此因缘，悲叹惊嗟，咸怀慈愍。於是众内，有一真人，名曰法解，即从座起，从容雅步，严整衣冠，稽首天尊，五体投地，前进作礼，上白天尊言：臣奉侍以来，于兹累劫，三清境界，金阙琼宫，恬淡无为，逍遥快乐。宴游真域，餐听法音。自此欢娱，动经载劫。不曾见此生死因缘，六道循环，无穷苦恼。不审向来光内所见罪魂，众苦备经，受罪无已。前生何犯，今世何缘，致受此身缠诸痛苦。恩惟大圣示以未闻，得悟罪根因缘所起。施大法药，医救沈沦。震大法音，开悟愚暗。霪大法雨，灌沐身心。散大法云，荫覆群品。秉大法炬，照烛幽昏。开大法门，汲引群迷。如蒙慈诲，仰荷玄恩。
　　尔时，天尊答法解曰：善哉善哉。汝以慈悯，念此众生，善得机宜，请问妙法，为将来世一切有情，作法舟航，作法灯烛，作法梯凳，作法桥梁。济度群生，出离罪恼。破诸地狱，升彼天堂。弥历劫年，度人无量。谛听谛听，当为说之。夫世末时讹，人民浇伪，为善者少，为恶者多，不孝不忠，不仁不义，不慈不信，不让不廉，傲忽正真，轻慢三宝，訾毁经典，诽谤法门，害物伤生，贪残无厌，六情五欲，三业十缠，营造罪根，结诸恶业，自作自受，犹响应声，终劫说之，亦难可尽，略举其要。罪恶源由，名曰三涂五苦八难。此等恶趣，出离最难。非我法门，无由超度。所言三涂者，一者地狱，考对前非；二者畜生，偿酬往业；三者饿鬼，苦对最深，渴饮火精，饥则食炭。五苦者，刀山剑树，铜柱镬汤，涟汲溟波，是名五苦。八难者，一者得生人道，二者去女为男，三者形体完全，四者得生中国，五者值有道君父，六者禀性慈仁，七者值国土太平，八者与三宝相遇。八者备足，是大善因，有不备者，是名为难。以此诸苦，流浪不还，展转漂沈，与道长隔。耽淫五浊，执滞六情，外触内侵，殃缠祸染，眼耳鼻舌身意六尘，好丑是非，念念相续，一失人路，堕地狱中，长夜冥冥，无由解脱。
　　法解又曰：众生妄想，不识正真，执系是非，循环罪业，运心任意，皆是罪缘。人生几何，即生即灭。如彼石火，不得久长。如彼浮泡，曾无坚固。生老病死，日夜相侵。变灭不常，须臾散坏，苟得富贵，犹暂片时。况更饥贫，忧悲苦恼，或婴六疾，不具足身，及至死亡，又还地狱。如是之苦，甚可哀伤。惟愿大慈，广开方便，示以大道，拯拔之门，使此辈罪魂，及来生男女，咸得法利，普入福堂。
　　天尊答曰：若有众生三业净者，不堕三涂。所言三业者，身业、心业、口业是也。身业者，淫杀偷盗。心业者，嗔贪愚痴。口业者，绮言妄语，两舌恶骂。此三业者，是十业根，障蔽善缘，滋生罪恼，若能清净，永免三涂。若有众生，五毒净者，即离五苦。所言五毒者，眼观五色，耳听五声，鼻贪五香，舌知五味，心生五欲，为五毒根，终劫缠绵，无有解脱。若能清净，五苦永除。若有众生，修八行者，超度八难，与道合真。所言八行者，一者孝行，二者仁慈，三者贞廉，四者忠信，五者善忍，六者柔和，七者奉戒持斋，冥心大道，八者平等接物，无有冤亲。以此熏修，善功充满，身超八难，永契仙阶。此上法门，修行要义，转粗入妙，证道登真。三世天尊，十方大圣，皆修此行，升入无为。汝以慈悲，愍念群品，应当敷演，宣示未闻，於苦海之中，爱河之内，以吾法教，捞漉众生，使来世男女，咸知修奉，出烦恼网，断疑惑根，登解脱山，到逍遥境。身心清净，深入法门。
　　法解又曰：三业五毒、八行等门，不可思议，最真最妙。将来之世，及见在人天，闻此法音，便应解悟。况更精进，依按修行，当知是人，决定成道。然地狱之内，见在幽魂，拘闭寒庭，往来长夜，风刀切骨，众苦婴身，食怠无停，轮回不已。及诸来世，一切之人，或有死亡，应当迁拔，愿垂开悟，赐以诀言，使人鬼蒙恩，死生开度。
　　天尊答曰：迁拔之格，救度之文，三洞众经，具有成典。今当为汝宣说要言，谛听受持，广加流布。夫学道之士，立德立功，炼气坐忘，修真服御，宣经演教，佐国度人。种种皆修，是真行业。功行虽备，果业虽圆。亦须先度九玄七祖，父母亡灵，迁拔生天，鬼箓尽除，身方得道。况复世界流俗之人，若孝顺男女，父母亡殁，及诸眷属，应有终亡，恐彼鬼灵，堕三恶道。或入地狱，或入罗酆，幽间冥冥，备经众苦。须凭功德，广修福田。救度穷魂，解消冤结。过此境界，东极宫中，有寻声救苦天尊，大慈仁者。发弘誓愿，普救众生，亿亿劫中，度人无量。但能回向，一念归依，注想尊容，称扬名号，寻声赴感，应念垂慈，一切苦中，无不救护，是故名号救苦天尊。广劝众生，勤加礼念。复次三洞经典之中，济苦拔亡，然灯为上，五方八极，地狱幽牢，存阴极之乡，长夜之境，死魂囚闭，不见三光。冥暗之间，经诸拷掠，宜造一灯树，然九卮灯，自初终亡，至於七七，灯光相续，下照九幽，睹此光明，即当解脱。又以缯彩，造迁神宝磨，长四十九尺，或作小旛七首，悬於长竿，任风飞扬，万罪皆灭。又纸墨缣素，书写此经，散施学人，流传读诵，亡魂超度，地狱宁闲，福善所资，庆延后世。其有珍玩服饰，平昔资财，广施寒栖，济恤贫乏，此之功德，亦类於前，黑籍落名，地司除简，神升争土，随愿往生。利佑子孙，断绝殃疰，巍巍福善，难可称量。是故应当勤心谛受，宣行付嘱，普度人天。
　　尔时，会中闻此法缘，高尊上圣、三界真仙、侍卫威灵、天兵骑吏、无鞅数众，一切职司，洞达无为，齐升道果，三台地狱，无量罪魂，俱获善功，应时解脱，十方诸狱，炉炭镬汤，尽变清凉，无复忧苦。天真太上，天人龙鬼，预在法筵，闻此经典，欢喜信受，泰敬奉行，作礼而退。
　　太上洞玄灵宝三途五苦拔度生死妙经竟
　　
