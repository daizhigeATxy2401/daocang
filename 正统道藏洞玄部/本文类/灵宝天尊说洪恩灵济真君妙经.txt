灵宝天尊说洪恩灵济真君妙经
　　经名：灵宝天尊说洪恩灵济真君妙经。撰者不详。一卷。底本出处：《正统道藏》洞玄部本文类。
　　御制灵宝天尊说洪恩灵济真君妙经序
　　朕惟道之为教，阐鸿蒙虚玄之秘，具无极自然之妙。窈窈冥冥，昏昏默默，视之而不见其形，听之而不闻其声。上以阴翊皇度，下以利济群品。功德之大，不可名言。有若九天金阙明道达德大仙显灵溥济清微洞玄冲虚妙感慈惠护国庇民洪恩真君江王，九天玉阙宣化扶教上仙昭灵博济高明弘静冲湛妙应仁惠辅国佑民洪恩真君饶王。萃灵锺秀，天挺人豪，宽惠慈祥，仁民爱物，忠君孝亲，崇信三宝，笃志好善，精勤不二，功成行满，遂感天封，昭锡徽号，序列仙品，弼亮化机，出幽入明，御灾捍患，驱珍致祥，敷佑下土，利济群生。乃者，弘阐灵既，翊卫朕躬，扶持保庇，载底平宁。已而示以符药，广施寰宇，期在使人蠲除疾疢，蕃育子孙。大德深恩，同於天地。朕感神之惠，夙夜弗忘，万几之暇，因阅《灵宝天尊说洪恩灵济真君妙经》显微玄奥，神化莫测，方便利益，拔济旷劫，诚烛幽之日月，而济海之舟航也。乃以锓梓，用广流传，以报神休。善信之士，果能洗涤忏悔，崇信三宝，尽忠尽孝，行仁行义，弘发誓愿，受持讽诵，则身家吉庆，命运亨通，子孙蕃衍，消灾度厄，增福延寿，延及九祖，咸获超跻。苟或訾毁轻慢，凌忽三宝，不忠不孝，不仁不义，不能敬信奉持，则身罹恶业，门户衰替，子孙微弱，寿年夭促，累及九祖，永堕沦冥。历观已往，具有明征。於乎吉凶善恶，皆由心造。为善获福，为恶受殃，此自然之理。故曰：积善之家，必有余庆，积不善之家，必有余殃。又曰：惟上帝不常，作善降之百祥，作不善降之百殃。然则观於此者，可不知所勉哉，可不知所勉哉。
　　水乐十八年正月初一日
　　灵宝天尊说洪恩灵济真君妙经
　　尔时，灵宝天尊在大罗天上五明宫中，凭几而坐，钟磬自呜，宴集诸天星众五斗大神，宣演太上无极至真妙道。时有斗中都水二使者，左执青节，右仗黄钺，侍立帝前，稽首再拜，长跪而进言：臣等宿生庆幸，得预天人。下观欲界众生，不忠不孝，不义不仁，多作恶业，全无惭愧，历数已终。今生末劫，丑口失图，纲维折裂，兵火肆兴，玉石焚丧。或遭洪水，或遇凶年，刑赋苛虐，灾毒流行，罹诸苦恼，不知解悟，生意几息，人道将穷，作何因缘可以救度？愿垂怜悯，开方便门。
　　天尊曰：善哉，善哉。末劫众生，一如赤子。发汝如是心成，汝如是愿依吾教法，广为众生说诸因缘，令开悟性，勿生疑虑。曰忠与孝，曰仁与义，四者修特一，常居吉庆。臣等既承斯语，敢不奉行。乃於甲辰之岁丙午之年下降人间，分身教化，成功东海，显迹南邦。甲子一周，复还职任。香火一方，历年弥久，载逢灭度，复誓如初，躐进仙阶，真君锡号，蒙天尊嗟悯之。仁体太上好生之德，使一切善男善女知身性命，皆凭道生忠孝仁义，了悟此因。能於三元八节、三会五腊、庚申甲子、本命之日，焚香修斋，如法供养，冥心向北，稽首礼念： 
　　九天金阙明道达德大仙显灵溥济清微洞玄冲虚妙感慈惠护国庇民洪恩真君江王，九天玉阙宣化扶教上仙昭灵博济高明弘静冲湛妙应仁惠辅国佑民洪恩真君饶王。恭对圣慈，依经忏悔，不违真君之誓愿，各以忠孝仁义而立身。内可以增福延年，外可以消灾度厄。上可以使祖弥之魂神超度，下可以使家宅之眷属乂宁，普愿众生同沾利乐。於是天尊重为真君演说而作偈曰：
　　灵济真君，修真得道。游宴仙都，天尊锡号。
　　北斗降神，洋洋于左。下临三界，上朝五老。
　　福国宁家，其功浩浩。无愿不从，默符所祷。
　　忠孝仁义，永为身宝。用作因缘，不违誓好。
　　一切善恶，皆由心造。为善者福，为恶者祸。
　　急急如天尊律令勑。
　　灵宝天尊说洪恩灵济真君妙经竟
　　
