太上说利益蚕王妙经
　　经名：太上说利益蚕王妙经。撰人及时代不详。一卷。底本出处：《正统道藏》 洞玄部本文类。
　　太上说利益蚕王妙经
　　尔时，灵宝天尊在浄明国土马迹山中，与诸仙众，及诸真人，百千万众，随从到赤明宫中，大会说法。是时众中有一真人，名日月净，从座而起，端简前进，上白天尊曰：今见世间人民，苦乐不均，衣无所得，将何救济？
　　天尊悯其所请，乃遣玄名真人化身为蠢蛾，口吐其丝，与人收什，教其经络机织，裁制为衣，复以神符镇贴，以断邪魔。
　　真人重告天尊曰：世人所养蚕蛾，为复有何报对？
　　天尊答曰：此身变化之后，经余年岁，复归本身，飞行自在，来往虚空。於是玄名真人告诸世人，其蚕蛾是我之身变化，悯见众生饥寒困苦，故来救济，汝可精心虔敬，不得轻慢，将我抛弃。若生轻慢，当复困苦，若加敬重，得获大富贵，多养多得，少养广收，精心信敬，咸皆欢喜。说是经毕，真仙等众稽首天尊，奉辞而退。
　　太上说利益蚕王妙经竟 
　　
