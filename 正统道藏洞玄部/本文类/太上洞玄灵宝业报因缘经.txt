太上洞玄灵宝业报因缘经
　　经名：太上洞玄灵宝业报因缘经。简称《业报经》。撰人不详，约出於南北朝末或隋唐之际。十卷。底本出处：《正统道藏》洞玄部本文类。另有敦煌抄本二十余件。
　　太上洞玄灵宝业报因缘经
　　目　录
　　卷一
　　开度品第一
　　卷二
　　善对品第二
　　恶报品第三
　　受罪品第四
　　卷三
　　忏悔品第五
　　卷四
　　奉戒品第六
　　持斋品第七
　　卷五
　　诵念品第八
　　行道品第九
　　弘誓品第十
　　发愿品第十一
　　赞叹品第十二
　　布施品第十三
　　卷六
　　慈济品第十四
　　救苦品第十五
　　卷七
　　功德品第十六
　　应感品第十七
　　福报品第十八
　　卷八
　　生神品第十九
　　卷九
　　弘救品第二十
　　证实品第二十一
　　摄因品第二十二
　　生化品第二十三
　　卷十
　　广统品第二十四
　　会真品第二十五
　　叙教品第二十六
　　流通品第二十七
　　太上洞玄灵宝业报因缘经卷之一
　　开度品第一
　　大慈大悲普济真人，以业报因缘诸问太上。尔时太上道君在福德天中香积世界，坐光明七宝台上，大会说法。
　　时普济真人上白天尊曰：普济侍坐无量劫来，未尝见慈尊欢喜得如今日，施大法云，注大法雨，普令见在各得解悟，随分利益不可思议。愿藉神通，欲观无极世界善恶因缘，开示当来，令知宿命、过去未来三世之事。说是语已，礼拜伏地，仰听慈颜。
　　天尊语普济曰：汝今能发如是愿，起大善心，利益一切不可思议。感此因缘，即施九色光明，彻照诸天百亿世界、乃至下方无量国土，威神变见，洞彻无阂，皎在目前犹如指掌。
　　普济及诸大众乘此威光，得见诸天诸地善恶因缘，内外备尽，诸天之上，众圣游戏。次见诸天之下，乃至诸地受苦众生，一一分别以示将来。
　　诸天之上，见有大圣高真，项负圆明，身相具足，变见自在，大小随宜：或驾景腾空，乘龙驭鹤；或飞云步虚，鸾舆凤盖。无量无边见有飞仙天仙、神仙灵人，逍遥无为，光明备身，神通无阂。见有天男天女、玉童玉女，无鞅数众。见有凤凰孔雀、狮子辟邪，侍卫左右。见有金堂玉殿，宝台珠阙。见有天乐天华、天果天树，万种杂类，不可得名。见有毒龙猛兽，匝绕城阙。见有宝池金苑，仙人游戏。见有天厨天供，百味罗列。见有诸仙，咨问法相。见有众圣，广说一乘。见有天王，以问凶吉。见有百座千座、乃至万亿宝座，讲说大乘。见有飞仙、神仙、天仙，诸始学真，问法论难。见有旛华幢盖，百宝装严。见有土地，皆是七宝金银珠玉。见有园苑、竹林、果木、鸟兽、水池，皆悉自然。见有宫殿、音声、衣服、茵席、毡褥，并非人造。见有诸仙行道念诵，礼拜赞唱，昼夜不绝。见有飞台行馆，空裹转移。见有天衣云盖，虚内相迎。见有殿堂楼阁，忽然化出。见有饮食滋味，芬芳流溢。诸天之上，见有如此福德，快乐自在之处。复见有如此殿堂、华果，种种供养不可名目。
　　诸天之下，复见有诸天大圣乘云驾虚，持旛建节，按行众生罪目籍录。见有诸天仙圣分身变化，或贵或贱，或贫或富，或病或壮，或男或女，或老或少，或大或小，或长或短，种种托形下在人间，教化一切。见有诸天仙人灵人，及诸飞天神王、善恶童子，日日游行人间，条录善恶以奏诸天。见有云宫星府、日月宫殿、山川岳渎灵官，考较人民善恶功过。
　　见有国王舍身布施，以求真道。见有国王卑身下物，供养三宝。见有国王修斋行道、诵经礼忏，以度己身。见有国王正殿烧香，请大法师，布施持戒。。见有国王列百宝座，讲说大乘，昼夜不绝，敷扬妙义。见有国王亲率大臣来就观中，舍施金银珠玉、锦彩绞谷、车马宝饰、园池果林、衣服器物，种种供养以建福田。见有国王广度男女，以令出家。见有国王大度国人，绍隆正法。见有国王大立观宇，种种装严。见有国王广造法身，不惜财宝。见有国王抄写诸经，转读供养。见有国王旛华幢盖、香油上服，持用布施出家法身。见有国王终日讲说，赞扬玄化。见有国王奉持大戒，永无有犯。见有国王奉受三洞宝经，以佩於身。见有国王常发善心，专诚於道。见有国王舍位大臣，自身出家。见有国王放诸宫女，普令入道。见有国王散诸财宝，以与国中贫穷老病。见有国王谦卑下下，不损於物。见有国王形容端雅，智慧明远。见有国王年命长远#1。见有国王以道化人，人民欢乐。见有国王常行清浄，不色不欲。见有国王常行慈悲，不杀不害。见有国王常行施舍，不吝不惜。见有国王常行欢喜，不嗔不怒。见有国王常行俭约，不奢不泰。见有国王常行大慈，怜愍众生。见有国王常行精进，不退不转。见有国王常行清洁，不饮食酒肉、荤辛非法之食。见有国王手常抄经，广布一切。见有国王大散财物，布施法身。见有国王与诸道士日日讲论，咨问妙旨。见有国王日日斋会，供养道士。见有国王专心於道，求解脱法。见有国王至诚奉戒，求出世法。见有国王种种功德，以求神仙。见有国王放生求死，然灯烧香，广济一切。见有国王舍诸宫殿，置造灵观。见有国王诣诸名山，咨求上道。见有国王请诸大德尊者，忏悔受戒，以灭宿愆。
　　见有皇后独处深宫，专心於道。见有皇后舍弃六宫，归身入道。见有皇后舍身衣服、卧具、玩物，以用布施。见有皇后劝请国王，度人弘法。见有皇后咨请国王，请诸大德讲经论议。见有皇后大造经像，以度众生。见有皇后多送香华，就观供养。见有皇后持宝百物，以施出家法身。见有皇后奉持净戒，曾无亏犯。见有皇后不染六尘，身心清静，供养三宝。见有皇后劝请国王，令男女出家。见有皇后常发道心，广建功德。见有皇后常行布施，不惜身命。见有皇后常立百座，以讲大乘。见有皇后常以一心，遍修诸善。见有皇后弃舍王宫，入山学道。见有皇后请诸大德，受戒忏悔。见有皇后一心注念，佩奉宝经。见有皇后手营百味，供养三宝。见有皇后精进经像，烧香礼诵。见有皇后随其国王，生无量心。
　　见有王子随其国王，一一发心。见有王子身愿出家。见有王子不用荣华，布衣持法。见有王子专心於道，曾不懈怠。见有王子常诵真经。见有王子广建福田，为未来业缘。见有王子静持三业，身常清净。见有王子常与道士讲论妙义。见有王子诣诸道士，咨问经法。见有王子常於灵观，礼拜、烧香，布施、忏悔。
　　见有大臣随王发心，广建功德。见有大臣布施衣物，及以田宅、奴婢、牛马、车乘、卧具种种，以入出家法身。见有大臣舍其居宅，建立灵观。见有大臣广造经像，以为福田。见有大臣忠正智慧，助道兴化。见有大臣常生欢喜，乐闻经法。见有大臣志愿出家，绍隆大法。见有大臣身相齐整，果报具足。见有大臣立百宝座，屈请大德讲说三洞大乘，为国土人民开发善道。
　　见有百官生无量善心，随顺国王作种种功德。见有百官常运一心，为大法利。
　　见有道士常以经戒，劝说国王。见有道士常造经像，愿国安宁。见有道士教化人间，修营灵观、堂殿、楼阁，任力所堪，作当来众生归依窟宅。见有道士常行慈悲，愿度一切。见有道士常敷百座，讲说大乘，利人益国。见有道士精心於道，诵经持戒，昼夜不绝。见有道士广建福田，作诸桥梁。见有道士勤心於物，常说妙法，以导愚迷。见有道士常为众生忏悔受戒，普使归依。见有道士鸣钟打磬，六时不舍。见有道士独坐空山，吸景餐松。见有道士广行乞取，以散贫穷六疾。见有道士符禁汤药，救疗众生、一切病苦。见有道士堂堂无匹，作天人师。见有道士常在道场，抄经写像。见有道士独守空房，诵咏宝经，日不暂舍。见有道士智慧方便，自在无阂。见有道士欢喜一心，绍隆大法。见有道士每发慈心，开度一切。见有道士放赎生命，救济饥寒，布散衣食，大设福田。见有道士道边立井，起屋造堂，建诸桥梁，竹木华果，抚其劳苦。
　　见有女官端坐幽房，专心念道。见有女官烧香诵经，昼夜不怠。见有女官忏悔礼拜，以求升仙。见有女官精进不倦，愿得转身。见有女官发大善心，开度一切。见有女官大造经像，教化有缘。见有女官建立殿堂、台阁、楼榭、帐座、旛幢，供养天尊。见有女官修造玄坛、堂殿、廓宇，周圆具足，劝化当来。见有女官布施财物，无所吝惜。见有女官心无健羡，绝於人我。见有女官供事明师，曾不退惰。见有女官诵习经典，讲说大乘。见有女官断谷休粮，清浄身心。见有女官长斋奉戒，归诚於道。见有女官散施财物，济惠穷乏。见有女官放生赎命，普使快乐。见有女官作诸衣服，奉上法师大德。见有女官翘勤星汉，以求轻举。
　　见有贤者归心三宝，无有退转。见有贤者舍身命财，以用布施，供养三宝。见有贤者不惜妻子，供给出家法身。见有贤者烧香续命，礼拜供养。见有贤者舍家资财，田宅奴婢、器物车马、七宝名衣、种种器玩，供养三宝。见有贤者念念发心，常在於法。见有贤者修营灵观，不辞劳苦。见有贤者抄经铸像，罄竭家资。见有贤者修斋奉戒，常时不阙。见有贤者清净六根，不色不欲。见有贤者不偷不盗，常行布施。见有贤者心常观喜，无憎无爱。见有贤者精炼己身，不饮酒食肉，及以荤辛。见有贤者断发舍身，以用布施。见有贤者大小炼身，以求仙道。见有贤者割肉饴禽，慈悲於物。见有贤者形容端正，受命长远。见有贤者聪明智慧，悟解大乘。见有贤者忠孝君父，友悌骨肉。见有贤者父子和睦，六亲喜悦。见有贤者富贵巍巍，常用布施。
　　见有贤者六根具足，无有损伤。见有贤者受生快乐，无疾无痛，不饥不寒。见有贤者众人敬爱，所在致惜。见有贤者发大弘誓愿，舍身受身，常值经一法，受持供养。
　　见有女人清静身心，受持经法，礼拜供养。见有女人独坐幽室，不杂於世。见有女人专诚於道，以求度身。见有女人以身供养，无所吝惜。见有。女人随顺师尊，不生疑惑。见有女人舍身上服，随法所用。见有女人专诚慊款，精心奉法。见有女人造诸法服，以用布施。见有女人广将华果，供养三宝。见有女人常持妙戒，精进不退。见有女人清浄六根，无诸欲想。见有女人心行纯和，不染世事。
　　见有福堂，逍遥无为。见有道场，常讲经法。见有法师，讲说大乘，教化一切。见有大德，劝化众生，令入善一道。见有灵观，烧香念诵，昼夜不倦。见有善处，终日快乐，不见忧悲。见有善人，常行精进，念念不住，奉道持经。
　　见有国王，杀生游猎，伤残百姓。见有国王，酷虐无度，人民困弊。见有国王，贪媱爱色，纵放六情。见有国王，毁坏灵观，烧除法宇。见有国王，不信罪福，谓为虚诞。见有国王，违经犯戒，轻慢出家。见有国王，将三宝物以为己用。见有国王，於玄坛法宇，行诸非法。见有国王，於诸观内杀戮众生，臭秽狼藉。见有国王，杀出家法身，苦痛刑害。见有国王，破道形像，焚烧经教。见有国王，造种种罪，不可记录。见有国王，轻慢天地，日月星辰。见有国王？自生诽谤，言道无神。见有国王，不行慈悲，杀伐过度。
　　见有皇后，媱欲不节，鸩毒善人。见有皇后，心不信真，劝请国王除灭经教。见有皇后，不崇经戒，将为浮假。见有皇后，备造诸恶，人不愿闻。见有皇后，嫉妬胜己，杀害贞良。
　　见有王子，纵放无常，毁道经教。见有王子，践踏灵观，秽污非常。见有主子，邪媱放荡，染出家法身。见有王子，饮酒食肉，诽谤三尊。
　　见有大臣，生不信心，劝发国王令除道教。见有大臣，情有取舍，方便化诱，令国王损道，误诸行人。见有大臣，不信三世宿命因缘，云无罪福。
　　见有男女，诽谤经教、大道法身。见有男女，强生去就，说真说伪。见有男女，妄生憎爱，见彼见此。见有男女，破斋破戒。见有男女，窃盗经书。见有男女，於清净地饮酒食肉。见有男女，於三宝地行诸淫欲。见有男女，於灵观中淫欲秽污。见有男女，於出家法身行诸淫欲。见有男女，诽谤出家法身。见有男女，恶口两舌。见有男女，杀父害母，五逆不孝。见有男女，不忠不孝，违叛君父。见有男女，欺凌於物，不识善恶。见有男女，不怜贫穷。见有男女，憎嫌老病。见有男女，放纵六情。见有男女，不修三业。见有男女，飞鹰走犬，以杀众生。见有男女，背道叛师，违盟负誓。见有男女，枷锁牢狱，鞭笞拷掠。见有男女，聋盲六疾，形不具足。见有男女，贫穷困苦，无人爱惜。见有男女，长病在床，求生不得，求死不得。见有男女，风癞颠狂，染诸邪病。见有男女，愚痴憨呆，身不全具。见有男女，遍身生疮，脓血流离。见有男女，刀兵水火，烧焚斫射。见有男女，毒虫猛兽，吞螫搏噬。见有男女，孤寡饥寒，独受辛苦。见有男女，中道分离，不终於身。见有男女，母子分张，为人奴婢。见有男女，形容丑陋，人不喜见。见有男女，受命短促，怀抱夭亡。见有男女，为人奴婢，饥寒辛苦。见有男女，生不具足，手脚挛跛，耳聋目盲，喑痖百病。见有男女，身体破裂，举身脓血，唇口断坏，鼻目崩折，人所憎嫌。又於地下，见有足履刀山，支支断坏。见有手攀剑树，节节分张者。见有吞火食炭，遍身烟出者。见有碓捣硙磨，屑屑如粉者。见有身抱铜柱，形体焦然者。见有身卧铁床，脂流火然者。见有镬汤煎煮，渍溃烂坏者。见有足上刀针，手足断坏者。见有锯解身形，滴滴血流者。见有硖石逼身，七孔流血者。见有铁杖乱拷，遍体血流者。见有身在寒冰，遍身破裂者。见有身在火山，头面焦燎者。见有身在煻煨，东西跳踉者。见有铁锥刺身，万痛难堪者。见有身在臭秽，人不喜见者。见有铜狗啮身，肠肚狼籍者。见有铁鸟啄睛，皮肉分张者。见有毒蛇交横，吞噬啖啮者。见有猛兽奋踊，传攫擘裂者。见有拔出其舌，铁锥刺之者。见有铁犁耕舌者。见有到锉碎身者。见有倒悬者。见有裸身者。见有枷锁相牵者。见有铁钉钉身者。见有节节断坏者。见有脔脔分张者。见有涟汲溟波，以灌四渎者。见有负石填河者。见有受身饿鬼者。见有受身六畜，牛羊鸡狗者。见有受身边夷者。见有受身奴婢者。见有受身六疾，聋、盲、喑、痖、手挛、脚跛者。见有受身不具足者。见有受身毒蛇者。见有受生虫兽身者。见有受生蝇蛆身者。见有受生厕溷身者。见有受生淤泥中者。见有受生一切恶虫、鸟兽、鱼鳌身者。
　　普齐今见诸天诸地有如许因缘，罪福不同。不知前生何修，今身何犯，前身何福，今生何罪？为是禀身自然，为是业报而来，为是水土使之，为是父母之因？为是当身所受，为是先世种因，为是罪止一身，为复殃流子孙？为是修善可得拔度，为是任命自然？唯愿天尊大慈，赐垂开悟，令众晓知宿命因缘。
　　道君答曰：善哉，善哉。普济能发如此深心，开诸法利，觉悟群生宿命因缘，不可思义。汝可伏听，吾今为汝分别说之。
　　太上洞玄灵宝业报因练经卷之一竟
　　#1此句疑有脱漏。
　　太上洞玄灵宝业报因缘经卷之二
　　善对品第二
　　大慈大悲普济真人，以业报因缘请问太上。
　　尔时，太上道君告普济曰：若有善男子、善女人，广造经像，置观度人，布施斋戒，济死度生，普救一切众生，大弘誓愿，作大福田，善根不断，利益众生者，生天王国主身。持斋奉戒，诵经礼念，冥心注想真容，烧香礼拜三宝大道，广建福田者，生皇后国母身。供养三宝，烧香明灯，晨夕不倦，造经铸像者，得生天王门身。信乐经法，作科奉行，持斋念道，布施立功者，生富贵、智慧、端严身。持奉经戒，诵念住持者，得生聪明贵胜身。七世乐道奉戒，诵经经法，布施救贫，济生度死，常行慈悲，供养三宝不怠倦者，得生出家身。世世积善，广建福田，持斋奉戒，礼敬三宝，诵念大乘，修身行业，不犯戒律者，得生大德法师身。众人尊仰，生生信奉，归敬三宝，深重大法，修行供养者，生天人中，见世清净，长命富贵身。供养三宝、出家法身者，生长命端正身。成就观宇，建立玄坛，得生大富贵身。敬信天尊大道，冥心归仰者，生具足法性身。信奉经戒，不生二想，获宿性通，知因缘宿命者，得生尊贵、众人爱敬身。敬重三宝，爱行布施，救济贫寒，成就功德，无所吝惜者，得生中国长命富贵身。不杀生偷盗，不贪酒食肉者，生长命具足身。好诵经教，长斋奉道者，生出家恭信身。供养出家师德，敬重三宝一切法身者，得生清浄端正身。常怜念一切物，慈悲於蠢动者，生高上贵豪身。
　　今世作帝王、国主者，从累劫修斋奉戒，广种福田，不嗔不恨，多劫多生，设大斋醮济度法界一切有情，命终之后，得生快乐天宫，天衣挂体，食禄自然。从劫至劫，受天福尽，下降人间，常生帝王人家，作如是福田中来。若有善男子、善女人广造福田，供养天尊、大道高真，无量劫中作如是种种功德，今世得生皇后、国母身。若作帝子、王孙、公主、王妃者、从历劫修善、多种因果中来。长命老寿者，从持斋奉戒、慈悲救度众生中来。子孙昌炽、长命富贵者，从供养天尊大道中来。父子、夫妻、男女常同居处者，从柔顺和睦中来。不相离隔，从恩爱中来。在处得人敬仰，甘膳美食充身可口者，从培常住福田中来。豪贵尊重、人见畏敬者，从敬信三宝中来。富贵丰足者，从布施持斋、成就福田、救济贫穷中来。聪明智慧越众者，从诵经法能住持中来。形容端正者，从供养三宝出家法身中来。若有清浄男女、出家法身，为人敬奉者，从说法教化、持奉斋戒、多种福田中来。富贵巍巍、永劫不衰者，从布施成就、常住福中来。所在得人尊敬，贵人爱仰者，从布施、持经、奉戒中来。身心清浄、智慧聪明者，从护持三洞大乘中来。所在快乐、无灾厄者，从放生济物，不犯众生身命中来。身体香洁，众人见爱者，从不饮酒食肉荤辛、常在清浄中来。子孙丰多，富贵圆满者，从广行布施、修补桥梁、多作福田种种功德中来。妇人诞生，健贵子胤，夫婿敬爱者，从作道场、教化信心中来。生世音雅者，从道场中赞咏、三宝敬信中来。生世欢乐，福庆自然者，从道场中专心至诚闻法听经布施中来。形容端正，笑语柔和，举止奉圣，得人爱念恭敬美顺者，从供养出家法身、持经护戒中来。衣食丰足，法服常有人布施，珍玩饰身者，从布施法师大德法服中来。
　　如是，皆生此世、或宗祖所行所种，致得今身之报。或一身种善，见世受报。普济当须明示男女，使识宿命善缘，得福无量。
　　恶报品第三
　　尔时，太上道君告普济及在会众真人曰：自今后，若有众生毁坏天尊大道形像者，死入九幽十八地狱，万劫受苦；苦尽方生，得生人中，受肿癞病，遍身脓血，臭秽腥膻，人不喜见。訾毁三洞大法经典者，死历九幽，并入酆都；经千百万劫，方遇圣人救拔得出，生野兽中；受无量苦，得生人中，舌根烂坏，常有缠喉之疾，眼目有患。诽谤出家法身者，见世得虫癞病，过去生六畜身。破坏灵观、玄坛、圣像者，见世眉发堕落，身体不全，拖腰摩胯；死入寒冰地狱，受苦满足，堕毒蛇身。不敬天尊、大道、法身者，见世受愚痴、憨矮、癫狂病报，过去生六畜中。不信经法、宿命报对者，见世盲聋，过去生鸟兽中，经无量劫，方可得脱。不信罪福因缘者，见世为奴婢，过去生蛮夷中，难遇正法。轻慢出家法身者，见世跛躄，过去生猪狗中，屎尿之中，常为饮食。轻慢三宝，获罪如是。
　　侵常住福地者，见世形容臭膻，过去生粪秽中；历千万劫，复生污水中，为细线虫。淫犯出家法身者，见世孤寡，为人憎嫌；过去生厕溷中，为蛆虫。邪淫好色者，见世患风邪、癫狂恶病，过去生豭猪中；经之数劫，生诸般野牛之中。偷盗三宝财物者，见世贫穷；过去生奴婢，复生六畜种种禽兽之中，难复人身。偷盗四辈信施财物者，见世得癫狂病，不闻三宝之名；过去生愚痴中。啖食三宝果实、蔬菜者，见世得翻胃，不能进食；过去生饿虎、毒蛇中，被人打猎，常遭刑宪；复生人中，更逢渴病。偷盗斋食及供养宝器、法食者，见世逢霹雳雷电，恶鬼所伤；过去生蟒蛇身，死堕饿鬼中。偷盗供养、醮坛器具等物者，见世生下贱，乞索觅食，无饱之身。毁坏大道形像者，见世生饿狗毒虫身，饥寒无告，永不得食；过去生猿猴等身。偷盗经像财物者，见世得癞病，死堕诸地狱，受诸苦恼，万劫千生，不得原赦；过去生两头毒蛇、恶虫身。骂詈出家法师身者，见世得风痫重病，过去生野犴身。凌辱出家法身者，见世遭枷锁、牢狱拷掠，过去生蝇蛆中。破斋犯戒者，见世得咽喉疾闭之病，过去生虎豹饿狼之中。借常住三宝财物不还者，十年十倍，死入酆都地狱，鬼拷罪魂，万劫不得原赦；过去生蛇狮、虮蟟、壁蛛等蛆中。杀猎众生者，见世得短命，长受风病，常遭牢狱苦厄；过去生六畜恶兽中。爱食野兽等肉者，见世值恶病，过去生麋鹿中。嗜酒好色者，见世风狂，逢猛火烧燎；过去生淤泥秽土中。好食荤辛臭秽者，见世得腥膻臭躁身，过去生粪秽中。
　　持心不坚固、好弄出家人者，见世得猿猴报；死入镬汤地狱，经无量劫后，生诸鼠趣中；复生人道，得手脚挛跛之报，皆因不敬三宝中来。手脚断坏拳缩、一足短者，从不敬三宝中来。两眼双盲者，从不信经法、轻忽三宝中来。舌根烂坏者，从訾毁三洞大乘经教中来。喑痖不能言语者，从道说出家法师中来。一生以来，多害疮癣，脑疽背瘫，徧身癞疮，皮毛孔窍冲脓血腥膻，癞虫咬啮，昼夜恓惶，求生不得，求死不得者，从诳惑三宝中来。鼻塞不闻香臭者，从好啖酒肉、五辛荤秽、冲突三宝中来。身体烂坏，节节自落者，从诽谤三宝中来。唇攓齿落，鼻梁崩裂者，从毁道场中来。曲腰歧胸，偻背短脚者，从唝嗃三宝中来。欺忽三宝，偏眼斜视三宝者，见世受癫狂风邪迷惑病，过去生鳝鱼水蛭中来。见世愚痴者，从不信因缘罪福中来。形容疮肿、丑陋者，从骂詈三宝中来。眼赤口斜，鼻倾不正者，从诽笑出家法身中来。愚痴长病，意志不足者，从诳惑三宝中来。劫贼相逢，杀伤财物者，从劫夺三宝财物中来。水溺漂沉者，从饮酒食腥膻之食，秽慢三宝中来。火烧灼烂者，从损废三宝中来。毒蛇吞噬者，从伤杀出家法身中来。毒蛇恶虫入口鼻者，从恶口咒诅中来。毒蛇恶虫入孔窍中者，从耽淫中来。遇虎狼猛兽啖食者，从阴谋恶毒中来。饥寒冻饿，衣食不充足者，从修斋醮供养三宝、果食道场未散，偷取中来。偷食上真献御之食者，永堕恶趣，常作饿鬼，海边阿修罗鬼报。偷盗三宝常住财物与六亲享受者，今世父母离隔，男女常不同居之报。嫉妬奸淫，破人和合，离人恩爱者，见世受分散之报。贫穷困苦者，从破斋犯戒中来。常为奴婢下贱身者，从偷盗悭贪中来。生世得人憎嫌者，从侨慢唝嗃中来。生世耽淫，不避亲疏好丑者，从猪狗六畜中来。生世嗜酒猖狂者，从鱼鳌虾蟆水族中来。生世嗜肉好杀者，从毒虫猛兽中来。生世不净臭秽者，从科斗虫中来。身体臭秽不浄洁者，从好食五辛猪狗中来。六畜生身者，从杀生抵债中来。野兽獐鹿身者，从食肉偷盗中来。毒蛇蟒蛇身者，从嫉妬毒害中来。饿虎生身者，从欺凌劫夺中来。生厕溷中虫者，从淫欲不浄中来。生虾蟆、科斗身者，从不供养三宝中来。生鱼鳌水族身者，从轻泄大道经宝中来。生小虫蚁身者，从违犯经教中来。猘犬、野猪、豺狼者，从背师弃本中来。生乳燕、山雀身者，从评论经教、多口合舌中来。生鸠鸽、老鸦诸鸟身者，从好是作法异常中来。生鹰、鹯鸱鹞鸟等身者，从破戒违经中来。生鳏寡孤独、贫寒困苦者，从淫犯出家法身及堕胎害子中来。形容丑陋者，从诽谤三宝，傲诞出家法身中来。风邪、癞病、狂言者，从布施不还及堕子落胎中来。腹大项细者，从灵观玄坛淫欲中来。牢狱枷锁切身者，从谄毒恶党中来。鞭棒楚挞者，从毒害众生不慈悲中来。猫儿、水獭、躁猫等类生身者，从食肉入灵观玄坛中来。蝜生身者，从食五种荤辛、侵近三宝中来。豺狼生身者，从贪吝不布施中来。狐貉生身者，从虚诳娇诈中来。鼠生身者，从食斋残供、饮酒食肉中来。蜈蚣、蚰蜓生身者，从阴毒妬害中来。蜂蟗虺蝎生身者，从咒诅出家法身中来。蝘蜓、蜥蜴生身者，从欺忽三宝中来。蜘蛛、蚯蚓生身者，从悭贪盗取中来。蚊虫、蚤虱生身者，从慢法轻道中来。边夷下贱、髡头断发、眼深鼻长、身体臭者，从杀生邪淫、不信因缘中来。
　　如此皆生世所犯罪目，死入地狱，受诸罪讫，更生此身。亦有见世报而生此身者，悉由先世所犯此身也。
　　普济，汝当心精信奉，明示将来，令诸男女知其恶业。故说颂曰：
　　悭贪不肯布施者，后世贫穷少衣食。
　　不敬尊师行轻慢，后生下贱奴婢身。
　　借贷抵债欺负者，后生牛羊猪狗身。
　　破斋饮酒食肉者，后生饥寒作饿身。
　　破戒及怀诸嫉妬，后生鸟兽虫蛇身。
　　毁坏经像及轻慢，后生虫癞脓烂形。
　　秽污经像及玄坛，后生丑陋不具足。
　　诽谤三宝并訾毁，后生无告猪羊狗。
　　偷盗经像诸财物，后生边夷得下贱。
　　杀害众生无慈念，后生鱼鳌与六畜。
　　嫉妬胜己杀贤良，后生恶兽毒蛇身。
　　恶口咒诅无期度，后生猛虎风狂病。
　　耽淫好色通骨肉，后生豭猪厕溷蛆。
　　饮酒食肉及五辛，后生腥臭狂邪病。
　　毁破天尊诸形像，死入九幽主病癞。
　　訾毁三洞大经法，死入地狱生野兽。
　　讪谤出家法身者，见世病癞生六畜。
　　破坏灵观玄像者，眉发堕落身烂坏。
　　不敬三宝真圣者，见世愚痴作畜生。
　　不敬经法与宿命，见世盲聋生鸟兽。
　　不信罪福因缘者，见世奴婢生六夷。
　　不信出家生轻忽，见世跛□为猪狗。
　　秽污三宝清浄地，见世腥臭生粪土。
　　淫犯出家清浄地，见世孤寡生厕溷。
　　邪淫好色无亲疏，见世风邪生豭猪。
　　劫夺三宝诸财物，见世贫穷作奴婢。
　　偷盗常住及侵损，见世风病作牛羊。
　　费用偷盗信施物，见世癫狂为愚痴。
　　啖食三宝果核等，见世消渴得瘦病。
　　偷盗斋食清浄供，见世□生饿鬼。
　　偷取斋物将己用，见世饥寒不得食。
　　凌忽骂詈出家人，见世风痫遭牢狱。
　　破斋犯戒违禁忌，见世噎病生饿鬼。
　　损害众生无畏惧，见世短命枷锁厄。
　　食肉腥臭常血秽，见世百病不离身。
　　嗜酒猖狂无尊卑，见世猛火恶鬼杀。
　　好食五辛及臭物，见世腥膻生粪土。
　　绮语戏弄出家人，见世猿猴生鸟兽。
　　手足挛缩不伸展，不敬三宝得此报。
　　手足断坏无支节，不敬尊师得此报。
　　两目俱盲无所见，不信经法得此报。
　　舌根坏烂及喑痖，诽谤大乘得此报。
　　言词謇吃不能语，道说出家得此报。
　　鼻拥不闻香与臭，好食五辛得此报。
　　身体烂坏脓血流，毁谤三宝得此报。
　　唇攓齿露鼻梁倒，破坏道场得此报。
　　举身虫出肉臭烂，算弄三宝得此报。
　　腰脊曲跌背脚折，欺忽三宝得此报。
　　瘨狂风邪迷惑病，不信因缘得此报。
　　形容丑陋并疮尰，咒诅三宝得此报。
　　眼赤口偏鼻不正，调戏三宝得此报。
　　愚痴憨矮无意志，诳惑三宝得此报。
　　劫贼杀害取财物，侵夺三宝得此报。
　　大水漂溺沉没者，耽色嗜酒得此报。
　　猛火烧灼形燋烂，损费三宝得此报。
　　毒蛇吞噬及蜥螫，打骂出家得此报。
　　毒蛇入口及鼻孔，恶口咒诅得此报。
　　毒蛇恶虫入窍穴，邪淫放荡得此报。
　　虎狼猛兽啖食者，阴谋恶毒得此报。
　　饥冻寒饿常不足，侵损常住得此报。
　　身常虚乏无气力，不持斋戒得此报。
　　父母男女常离隔，破人和合得此报。
　　贫穷困苦常饥寒，破坏斋戒得此报。
　　为人奴婢常辛苦，偷盗悭贪得此报。
　　为世憎嫌人不喜，憍慢傲诞得此报。
　　受身猪狗常啖粪，淫犯六亲得此报。
　　受身鱼鳌虾蟆身，嗜酒猖狂得此报。
　　受生毒虫猛兽身，嗜肉杀生得此报。
　　爱生科斗蝼蚁身，不浄媱秽得此报。
　　受生獐鹿野兽身，偷盗杀生得此报。
　　受生蟒蛇毒龙身，嫉妬毒害得此报。
　　受生饿虎鹰鹞身，欺负抵债得此报。
　　受生狂犬狐兔身，背师弃本得此报。
　　受生鸠鸽燕雀身，作法异常得此报。
　　受生雕鹯鸷鸟身，不用经教得此报。
　　受生孤寡无男女，堕胎害子得此报。
　　受生丑陋人憎恶，笑弄出家得此报。
　　受生癫痫风狂病，布施不还得此报。
　　受生诸雀鸱鷮身，评论毁教得此报。
　　受生枷锁常切身，謟毒忠良得此报。
　　受生棒杖不离身，非法拷楚得此报。
　　受生猫子狸豹身，食肉入观得此报。
　　受生蝜臭秽身，荤秽经像得此报。
　　受身豺狼狐貉身，吝惜虚矫得此报。
　　受生狂狸鼠身，斋竟食肉得此报。
　　受生蚰蜓蜕娘身，观中淫欲得此报。
　　受生蜂虿虺蝎身，咒诅恶口得此报。
　　受生蝘蜓蜥蜴身，唝嗃傲诞得此报。
　　受生蜘蛛蚯蚓身，贪淫自盗得此报。
　　受生蚊虻蚤虱身，轻道慢法得此报。
　　受罪品第四
　　太上又语普济曰：地狱受罪因缘，使来主男女识其罪福，归向正真，永断三业，清浄六根。而为偈曰：
　　生世不敬信，毁坏道真容，上圣及仙真，灵人与神人，玉童将玉女，金刚并力士，侍卫威神尊，一切诸形像，破损复轻慢，秽污不恭敬，淫犯生戏弄，傲诞自唝嗃。评论及经法，强说是与非，破斋又破戒，偷盗与贪财。种种不敬信。死入九幽狱，备历十八中，足履刀山上，两手攀剑树，裸身抱铜柱，赤体卧铁床，头上戴火山，背常负铁杖。饥则食火炭，渴则饮铜汁，镬汤沸烂煮，火车烧灼身，碓捣及硙磨，倒悬及倒沥，锯解及刀刑，针锋贯肢节，硖石逼身形，寒冰断筋骨。煻煨走东西，跳踯不得住，腥秽常臭处，涟汲溟波水，以灌於四渎，恶鸟争啄睛，铜狗来啖啮，毒蛇竞吞噬，牛头折其脊，一日万死生，苦痛不可忍，万劫方得出。前世破斋者，死受饿鬼身，饥则食猛火，后生得噎病，复成脓血形。前世犯经戒，死入刀针狱，左右穿其身，万痛不可忍；后生得长病，求生死不得。前世偷斋食，死入镬汤煮，渍溃骨肉分，日夜无休息；后生为贫寒，衣食常不足。前世偷钱财，死入刀山狱，分割於身形，节节自断绝；后生病癞身，为人不喜见。前世笑三宝，死受铜灌口，百节皆火燃，形容并燋烂；后生不具足，六疾缠其身。前世不敬信，死入剑树狱，手足寸寸断，日夜不暂停，楚痛彻心骨；后生为愚痴。前世生轻慢，欺弄於三宝，死入火车狱，形容尽憔烂；后生为丑陋，所在得人恶。前世为口舌，诽谤出家人，淫犯及调弄，死入泥犁狱，铁犁耕其舌；后生厕溷中，或作诸猪狗。前世毁经教，死被铁杖拷，昼夜不离身，遍体皆流血；后生无鼻舌，世人常憎嫌。前生杀众生，牛羊猪鸡狗，鹅鸭雉兔辈，獐鹿虎豹属，鸱鸦及燕雀，豺狼狐貉狖，驼骡驴马类，鱼鳌鼋鼉鳝，螺蚬虾蚌蛤，蚰蜓蜈蚣等，蛣蜣蝼蚁等，蛭蜞蚊蚤虱，蝜蟠蚝蜡虫，熊豹诸兽等，狮猿猴及虎，一切飞走众，种种皆杀伐，不生慈善心，遇者悉残害；死入诸地狱，备历於众苦，旦夕受痛恼，楚痛难居处；是诸牛羊辈，悉皆来索命，俱言吃我肉，或道杀我身，此日无方便，今日捉得你，须还我昔债，求走亦无路；魔王开罪薄，勘会知其实，一一还他命，万劫不得脱；后生受此身，复作牛猪羊，乃至鹅鸭辈，任他还杀伐，以偿前身罪，犹如种五谷。前世行偷盗，窃取三宝财，斋戒或信物，父母男女财，天王及百姓，一切非己物，见作生盗心，常行不善行，劫夺於行旅，恐胁或断命，穿墙与抄掠，正昼将夜中，常伺其空阒，牛羊及奴婢，资财与珠玉，绢布玩弄等，毡褥及衣服，器具诸调度，果菜并米麦，丝缕及毫发，抄合将斗升，方便皆窃取；死入火车狱，形容灼烂苦；后生为牛马，为人偿宿债，颔穿脊皮断，鼻穴肌肉裂，饥渴常辛苦，口中不能语，任人将杀戮，以报偷盗罪。前世行邪淫，放荡无期度，奸淫人妻妾，离隔分骨肉，六亲相通同，以及出家人，乃至於六畜；手扎并他物，着处生邪心，不择於善恶，或於清浄地，灵观玄坛内，对经或近像，裸露天地间，日月星辰下，不避於鬼神，名山大泽侧，社庙神祠中，种种生诸淫，放纵於欲心；死入九幽狱，男抱火铜柱，女卧热铁床，遍身烟火生，脂肉皆燋烂，百节皆断坏；更加镬汤煮，铁杖昼夜拷；复入寒冰狱，擘裂於身心，碓捣硙复磨，锯解碓锉斫；复生粪秽中，受身厕内蛆，或作猪狗形，展转臭秽间；纵更受人身，风狂邪病形，愚痴加丑陋，孤寡及贫穷，人所不欲见。前生苦悭贪，所在求人物，积财如山岳，心常吞江海，常自不厌足；持斋授戒处，造像及写经，营建於灵观，烧香燃灯所，凡厥作功德，不肯施一毫，就中为方便，常欲觅利益；死入寒冰狱，冻断其身形，百节皆破坏，后生在边夷，或为人奴婢，或复作牛羊，驼骡驴马身，负重使致远，颔穿及肉断，辛苦不得息，饥渴常在身，身死食人肉；万劫更受生，还为不具足，手孪或脚跛，眼盲或耳聋，鼻攓口偏斜，胸高腰脊曲，形容复丑陋，所在无人惜。生世多瞋怒，常生毒害心，意中常迫连，瞋男或瞋女，畜生及奴婢，似此煎愁身，持刀或持舍，惟欲害於物，愤愤止恚恨曾不少时喜；死入针锋狱，左右贯其身，连心及肝胆，洞肠达其胁，血出无斛数；后生为虾蟆，怒目不得语，或为鯸鱼臣鱼，目瞋浮水上，鸱鸢竞来取，分张吃其肉；纵得生人中，还为愚痴报，作人常丑拙，言词无方便，语则逆人意，无人怜爱者。前世常愚痴，不信罪福因，笑人作功德，常言无宿命，不敬於日月，天地及星辰，一切诸鬼神，莫不生轻慢，常行不善事，种种皆为恶；死入十八狱，备历诸苦恼，万劫生蛇身，心中常有毒，腹中无脏腑，饥渴不得食，人皆见欲杀；纵得生人道，还得愚憨报。前世为绮语，并及於妄言，娇诳三宝前，父母及男女，君王与百姓，凡是合会处，莫不生离间，谗害於忠良，离异人朋友，嫉妬恶胜己，传言作口舌，浪说为是非，转虚以为实，用白反作黑，道说人长短，强知多是非，所生破乱；死入拔舌狱，铁锥刺其口，石逼身形，啖食诸臭秽，令舌长百尺，以钉钉其舌，滴滴血流出；后生为狗身，啖食诸臭秽，昼夜不得眠，常为犬吠守，纵得生人身，喑痖不得语，或复为謇吃。前世恶口舌，骂詈亲疏人，不择善恶言，随口即复出，畜生与猪狗，虫生将虺蝎，世间诸恶物，无种不比数；呼天或叫地，引鬼复牵神，上及於三宝，天地日月星；咒诅相厌祷，书名画形影，捏土或刻木，结彩与图像，爪发衣服具，井灶流水上，门户行道中，神庙星月下，车行狗吠处，社稷山林内，针刺刀断项，反缠鞭其脊，无所法不为；厌祷於忠良，国君及大臣，公侯或百官，父母与妻子，奴婢将剩妾，不问其贵贱，着处遭毒口，世间共不喜；死被镕铜灌，百体皆烟出，后生为蜂虿，恶虫与虺蝎，蜈蚣蚰蜓等；复生於螺蚌，尾上常擎毒，只欲损於物，合口不得语，人行永不近，缩身便入壳；纵得受人身，亦复为喑吃。前世多戏笑，调弄於诸人，死被铁鸟啄，眼睛俱迸出，鼻口中流血，痛毒不可忍；后生为兔身，唇划不能语，人见皆逐，鹰犬亦捉捽；纵得受人身，还复为喑痖。前世嗜酒肉，啖食於五辛，出入法堂中，近经又近像，秽污出家人，游行诸浄地，玄坛及灵观；不避於罪福，醉乱或猖狂，元不畏尊卑，恶口将恶语，骂辱於三宝；或於天地内，人鬼与神灵，父母并男女，形名人善恶，道说他是非；死入粪秽狱，臭秽不可与，万劫方得生，受形更复恶，厕溷内作虫，生身俱不浄，或作蛣蜣等、蝇蛆及猪狗，或作蝜蟠虫，臭秽人不喜；纵得受人身，形容恒丑恶，遍身皆臭秽，腥臊如狐貉，口齿自高下，面目常肿漏，所在得人嫌，男女亦不喜。前世抵债者，借贷不肯还，因公恃势力，欺忽於世人；死入倒悬狱，或处倒沥地，动则经万劫；后生为骡驴，或作病患狗，乃复为牛马，负重常辛苦。前世违经教，自作一法则，弃本不尊师，诳惑於贤愚；死入大地狱，遍受於苦毒，刀锋望心刺，铁锥劖其舌，百节钉铁钉；后生为鹅鸭，或为鱼鳌身，杀戮不能语，任人生与活；纵复生人身，即为痴聋痖。前世不信善，侵夺於常住，寸缕及毫毛，果菜与米麦；死入十八狱，种种受诸苦；后生饿虎中，常不得饱食；纵复生人身，水火刀兵杀，或复得长病，风狂及癫痫。前世不恭敬，啖食三宝物，米麦及果菜，一粒将两粒，但是经其口，不限其多少；死入镕铜狱，饥则吞铁丸，渴则饮铜汁；死入饿鬼身，终日不得食，百节常火燃，美食变成火；后生为饿狗，纵得生人身，贫穷少衣食，或为人奴婢，亦复作六畜，辛苦备受尽，昼夜无休息。前世不慈悲，憎嫉於贫寒，及以囚徒辈，产妇与老病，皆不生恩爱；死入流沙狱，万劫不得出；后生鱼鳌中，纵得受人身，还复受贫寒。前世飞鹰狗，烧山徧草泽，布网竭江湖，剖胎破卵壳，乃至於蝼蚁，科斗蚯蚓辈，养蚕及暴茧，凡厥有形物，胎卵化湿属，皆悉遭伤杀；死入煻煨中，东西不得出，身形燋坏烂；后生边夷国，刀兵常斫射，或作诸禽兽，还复被伤割。前世不敬法，与师同床席；死入涌泉中，或在寒冰内，又复锥锋上，身体被痛楚，遍身脓血流；后生为猿猴，形容不具足。前世见三宝，傲诞不恭敬，坐卧立形像，心中生轻慢，死受铁杖拷，昼夜不得息，后生为兽身，常被人刑残；纵得受人身，手足挛跛躄，曲腰又隆背，凸胸及偻脊，双盲及喑痖，耳聋或鼻塞。众生业无量，受报亦无极，各从其本业，非从他人得。后世更生身，还复依旧因。当来善男女，谛思吾此言，罪福如影响，吉凶若车轮，为善得善报，为恶受恶缘，皆自蒙其福，莫不由本身。
　　太上洞玄灵宝业报因缘经卷之二竟
　　太上洞玄灵宝业报因缘经卷之三
　　忏悔品第五
　　尔时，大慈大悲普济真人闻太上道君说善恶因缘报对事已，礼拜欢喜，白太上道君曰：众生愚痴暗昧，沉迷世网，不能自觉，得免罪中，流转生死，常处苦恼。伏愿大慈天尊愿见开悟，使来生男女归心善道，不落三涂。
　　道君语普济曰：若有善男子善女人能发自然善意，来向我前礼拜烧香，投诚忏悔，己身所犯一切恶业，及过往亡人亿曾万祖，见前父母、妻子、眷属，无量劫来舍身、受身、所在托生至於今生转无量身，所有罪咎，发心忏悔，即得灭除，身心清浄，减罪无量。若当来众生及见在男女，无量劫来举心、运心生不信敬，诽谤三宝，毁坏三宝，轻慢三宝，秽污三宝，戏弄三宝，骂詈三宝，咒诅三宝，欺惑三宝，傲诞三宝，唝嗃三宝；或訾毁经文，评论真伪，妄言得失，强辩是非，分别深浅，议其长短；形容不浄，衣服不浄，手脚不浄，屦履不浄，口气不浄；饮酒食肉，啖嚼荤辛，口出秽言，心不恭敬，或不洗手，或不烧香，或不漱口，或不沐浴，即入玄坛灵观，便临法座，或诣道场听法闻经，触犯尊像，秽辱真圣、神仙、灵人、玉女、玉童、香官使者、金刚神王、天丁力士、护法威神；或对天尊、大道、经法、出家法身、大德真人前不生恭敬，形容傲诞，不肯礼拜、稽首归诚；或卧听法师、大德真人讲说三洞大乘经典；或酒肉荤秽，乘其车马直入道场，逼近天尊？看读经典；或见持斋受戒，永不信从，称为虚矫；或见讲说教化大众，便即破乱，谓为妖妄；或搅乱百姓，或入道场高声大语，恼触法徒；或发言举意，先论三宝，道说是非，较量真伪；或依倚三宝，方便求财；或假法教，诳惑百姓；或费用三宝财物，自养己身；或恐挟出家人，求其长短，以取财物养育妻儿；或擎经像，市中教化；或於行路聚集之间，假言功德，专将入己；或将经像假赁货卖，取财惟用供身养活妻子；或得酒肉，偿遗卖像，货赁卖经，依傍三宝求其利润；或高座说法，托以大乘，所得资财，惟供己用；或不参经戒符箓法文，便作人师，纳其财施；或广引弟子，不择贤良，授度经符，泄其真秘；或不按科律承禀师尊，自任己心，增臧经戒；或尊容暴露，埃尘损坏；或屋宇倾颓，经法秽污；或破坏旛灯功德，不敬圣容，泄露经典；或盗窃宝经，同诸俗教；或私将抄写，不肯护持；或混杂凡书，曾不恭敬；或安床上枕席之间，或着屋中，一处眠寝；或同室内，臭秽狼籍，手捉酒肉语及真经；或淫欲之间，言论三宝；或含荤秽，看读仙经；或叛道背师，自违盟誓；或转传真秘，泄漏圣文；或贵重财物，妄乱愚俗：凡诸举意一切运心，皆犯明科，违其戒律。此之罪目，无量无边。前身、今身未曾发露，爰及九玄、七祖，过去见存父母、妻子、因缘眷属，能起一念向我首陈，皆得灭除，内外清浄。
　　道君曰：若有善男子、善女人，从无量劫来至於今日，舍身受身、父母妻子，过去见在三业六根犯诸罪目，或行苦酷，不念慈悲，杀害众生，啖食骨肉；或为父母，及以己身、兄弟、妻儿，延诸亲族，聚集乡闾，伤害众生，日无头数；或杀牛羊、驴马、堵狗、鸡豚依人养牧刍豢之属，或杀獐鹿、狐兔、虎豹、豺狼依泊山林野之属，或杀鹅鸦、乌鹊、鸠鸽鸰、鸱鸢、凫鸯、鵁鶄飞禽之属，或杀虫蛇、虺蝎、蜂虿、蚰蜓、蜈蚣、蚣蝑、蝼蚁之属，或杀鼋鼉、鱼鳌、螺蚌、虾蟆、蟹螫、蟛蜞水虫之属，或杀蜣螂、蠛蚝、蝜蟠、螟蛉、蝎蠋、蚯蚓小虫之属，或杀蚊虻、蚤虱、蜉蝣、蛘蝝、蠕、蛸蛲化生之属，或飞鹰走狗，杀害众生；或张罗布网，杀害众生；或放火烧山，杀害众生；或穷林竭泽，杀害众生；或持弓矢，杀害众生；或持刀杖，杀害众生；或手揉脚踏，杀害众生；或坐按卧捺，杀害众生；或耕田种作，杀害众生；或打墙立壁，杀害众生；或竖屋造舍，杀害众生；或穿坑出土，杀害众生；或拆篱作障，杀害众生；或剃草平地，杀害众生；或取樵伐木，杀害众生；或摘华挽草，杀害众生；或养蚕暴茧，杀害众生；或燃灯举烛，杀害众生；或引水入穴，杀害众生；或煎汤泼地，杀害众生；或沐发浴身，杀害众生；或饮水食饭，杀害众生；或治打米麦，杀害众生；或剖胎破卵，杀害众生，或搥蝇拂蚤，杀害众生；或开口闭目，杀害众生；或举手顿足，杀害众生；或对天尊，杀害众生；或对经法，杀害众生；或对法师，杀害众生；或在观中，杀害众生；或在法座，杀害众生；或因瞋怒，杀害众生；或因愁恼，杀害众生；或因欢乐，杀害众生；或因歌舞，杀害众生；或祷祀神鬼，杀害众生；或合合汤药，杀害众生；或命绝手中，身亡刀俎；或断其头足，或剥去皮毛，或猛火烧燎，或沸汤燖煮；或生分子母；断其胎育；或故杀命根，令其磨灭；或杀贤人道士，百姓男女；或杀债主冤家，四方良善；或恐杀、怖杀，劫夺杀、药杀；或咒杀；骂杀，喜杀、怒杀；或自杀，或教他杀，或故杀、悮杀；或口杀、手杀，意杀、想杀；或目前看杀，或传言遣杀：如此杀生，举手动身，残害无数，一发念心归诚忏悔，皆为除灭。
　　道君曰：若善男子、善女人从无量劫来无量劫去，见在妻子、眷属、己身、父母、九祖七玄、因缘骨肉，舍身、生身、运身，动意常行偷盗，· 或盗天尊财物，或盗经法财物、或盗法师财物，或盗出家财物；或盗天尊供养之物，或盗真经供养之物，或盗法师供养之物，或盗出家供养之物，或盗道场供养之物，或盗讲说供养之物，或盗玄坛供养之物，或盗灵观供养之物，或盗斋会供养之物，或盗持斋供养之物；或盗尊像修造之物，或盗修造经法之物，或盗供养法师之物，或盗修造玄坛之物，或盗修造观宇之物，或盗供养斋供清浄之物，或盗护戒信心之物；或盗三宝十方之物，或盗四辈三宝之物；或盗天尊宝光上物，或盗天尊宝座上物，或盗天尊宝帐上物，或盗天尊宝盖上物，或盗天尊宝舆上物，或盗天尊宝网上物，或盗天尊宝旛上物，或盗天尊宝幢上物，或盗天尊宝冠上物，或盗天尊宝镜上物，或盗天尊宝树上物，或盗天尊宝华上物，或盗天尊宝殿上物，或盗天尊宝马上物，或盗天尊法帔上物，或盗天尊法衣上物，或盗真经宝座上物，或盗真经宝藏上物，或盗真经宝函上物，或盗真经宝蕴上物，或盗上座高尊等物，或盗妙行真人等物，或盗神仙灵人等物，或盗仙童玉女等物，或盗金刚神王等物，或盗师子辟邪等物，或盗燃灯油火等物，或盗烧香清净等物，或盗常住大众等物，或盗国家仓库等物，或盗百姓他人等物，或盗神庙鬼神等物；或於天尊前行盗，或於经法前行盗，或於灵观中行盗；或避父母行盗，或避男女行盗，或避国王行盗；或以方便取，或以迫挟取，或以势力取，或以官事取，或以欺忽取，或以诳呼取，或以非义取，或以强抑取，或以下脱取，或以矫妄取，或以戏弄取，或以贪爱取，或以借贷取，或以换易取，或以借贷不还取；或抵拒不偿，或罔冒欺负，或黮黯凌惑：凡非己物，丝毫毛发，华果、草木、菜叶等，起一念心，皆为偷盗。乃至路上拾得，野间逢遇，风吹鸟衔，鬼送神与；衣服卧具、器玩车马、布帛米麦，微尘分缕，不论多少，无量劫来隐藏在身，未曾发露，今能发出一切罪业，向我御前，对十方诸天尊前，哀愍摄受。今日在会大众并忏悔，弟子某家九祖以来所作众罪，未曾发露，今日今时对三宝前发心忏悔，皆得除灭。
　　道君曰：若有善男子、善女人，自从无量劫来，父母兄弟、妻子眷属，过去见在、舍身受身、所在生身，常行淫欲，或对天尊前起诸欲心，或对经法前起诸欲心，或对法师前起诸欲心，或见男女起诸欲心，或见衣服起诸欲心，或见华果起诸欲心，或见山林起诸欲心，或见宫殿起诸欲心，或见鸟兽起诸欲心，或见牛马鱼鳌起诸欲心；或於天尊前行诸淫欲；或於经法前行诸淫欲，或於法师前行诸淫欲，或於玄坛中行诸淫欲；或於灵观中行诸淫欲，或於道场中行诸淫欲，或於法师座下行诸淫欲，或於清浄地行诸淫欲，或於私房中行诸淫欲，或於神庙中行诸淫欲，或诱人妻妾，捉人残害，离人妻子，夺人男女；或别人恩爱，隔人怜念；或六亲通同，或骨肉合会，或交奴婢，或接鸟兽，或不择妍丑，或不避贤愚，或强抑男女，或分别夫妻，或染污出家，或裸蠃露体，对三光无礼，或侵凌四辈；或男色女色乃至畜生含识之物，种种淫欲，意想梦交，无所不至，放纵六情，无量无边，结在身心，未曾忏悔。今日道场大众，各发至诚，於我御前发露忏悔，即得高真垂悯，众圣哀怜。汝等九祖以来无量罪业，五体投地，如泰山崩，拜诸上圣，万罪消灭。
　　道君曰：若有善男子、善女人，自从无量劫来至於今日，过去、见在父母兄弟、己身眷属，舍生受生、无量生身，常行悭贪，或於天尊大道前生诸悭贪，或於大乘经典前生诸悭贪，或於法师前生诸悭贪，或於大德真人前生诸悭贪，或於出家法身处生诸悭贪，或於斋戒供养所生诸悭贪，或於大缘事烧香供养处生诸悭贪，或於修造观宇处生诸悭贪；或生不将一文来，死后不将一钱去，一朝身死，万事皆空，几许愚痴，悭贪吝惜，今日发露，向我三宝御前同业大众冥心忏悔，前后同族一切眷属所作罪障，悉皆除灭。
　　道君曰：若有善男子、善女人，自从无量劫来至于今日，过去，见在父母兄弟、己身眷属，舍生、受生、无量生身，常行瞋怒，或於天尊前生诸瞋怒；或於经法前生诸瞋怒，或於出家师德真人前生诸瞋怒，或於帝王国主前生诸瞋怒，或於父母前生诸瞋怒；或见天尊十方高真诸圣尊像生诸瞋怒，或见大乘经法生诸瞋怒；或见大会法师讲说最上乘法生瞋怒心，或见金箓道场高功众官祝延圣寿生瞋怒心，或见法师讲说灵宝炼度大法生瞋怒心，或见大缘斋供广大供养生瞋怒心；或见大会持戒、设玉录大斋、烧无量宝香供养十方尘沙贤圣，普济六道种种含识一切有情，生瞋怒心，或见乞儿贫穷、老病孤独等类生瞋怒心，或见囚徒、行旅生瞋怒心，或见牛羊、飞禽、走兽生瞋怒心；或怒天地，或怒三光，或怒国君，或怒父母，或怒鬼神，或怒奴婢，或怒畜生；若有犯、若无犯，若亲若疏，若人非人，若男若女，举心措意则生瞋怒，今日归诚，向我御前求哀忏悔，所有罪障，并得除灭。
　　道君曰：若有善男子、善女人，从无量劫来，或至功德福田前，生诸悭贪，或於帝王国主处生诸悭贪，或於父母男女前生诸悭贪，或於贤人长者前生诸悭贪；或见财物生悭贪心，或见饮食生悭贪心，或见田宅生悭贪心，或见车马生悭贪心，或见屋宇生悭贪心，或见奴婢生悭贪心，或见山林生悭贪心，或见华果生悭贪心，或见宫殿生悭贪心，或见城郭生悭贪心，或见贫穷生悭贪心；或见老病不肯救治，生悭心；或见囚徒，不生救拔，生悭贪心；或见行旅饥渴困病，不济饮食、汤药，生悭贪心；乃至自己之物、他物、众物、官司等物，毫毛丝发，草叶、华果、米麦、抄撮，悭贪吝惜不肯布施；或见天尊不肯布施，或见经法不肯布施，或见法师不肯布施，或见出家不肯布施，或见斋供不肯布施，或见持斋不肯布施，或见燃灯不肯布施，或见烧香受戒不肯布施，或见讲经说法不肯布施，或见广大道场不肯布施，或见玄坛霄殿不肯布施，或见灵观华宫不肯布施，或见造像不肯布施，或见写经不肯布施，或见广大供养不肯布施，或见诵经行道不肯布施；或见广造福田以为常住，不肯布施；或见九华宫殿、钟磬楼廊损坏，不肯布施；或见修造殿宇不肯布施，或见乞化不肯布施，或见囚徒罪人不肯布施。积财如山，心常不足，一日之活，为千年计。生时至於今日，过去、见存父母妻子、己身眷属，舍身、受身，常行愚痴。或於天尊大道处行诸愚痴，或於大乘经典处行诸愚痴，或於大德法师处行诸愚痴，或於出家法身处行诸愚痴，或於父母君王处行诸愚痴，或於妻妾男女处行诸愚痴，或於鬼神灵圣处行诸愚痴，或於虚空贤圣处行诸愚痴；或骂詈天地，咒诅鬼神；或叛逆国君，不行仁孝；或反凶作祸，立法乱常，内淫骨肉，外杀他人；不信罪福因缘、宿命报对，谓已自然，长存不灭，不分善恶，不识贤愚，凡如此类，名愚痴也。能自觉悟，投诚忏悔，皆得除灭，常清浄矣。
　　道君曰：若有善男子、善女人，从无量劫来至于今日，过去、见存父母妻子、己身眷属，受身、生身、无量等身，运心造意，行诸绮言，或於三洞经典行诸绮言，或於法师大德行诸绮言，或於帝主国王行诸绮言，或於父母尊亲行诸绮言，或於贤人长者行诸绮言，或於下贱愚痴行诸绮言，或於盲聋六疾行诸绮言，或於尊贵行诸绮言，或於富豪行诸绮言；或恃长老行诸绮言，或恃豪贵行诸绮言，或恃聪明智慧行诸绮言，或恃有所识解行诸绮言；或於诸天众圣、十方神仙、星辰日月、一切威灵，凡厥举心皆行绮言，华词不实，能自觉悟，生悔谢心，来诣我前忏悔之者，皆得灭除。
　　道君曰：若有善男子、善女人，及父母女子、兄弟眷属，从无量劫来，舍、生身，运心造意，绮言妄语，恶口两舌，或对天尊大、道、真经妙法、师尊父母、帝王国主、贤人道士、诸天星垣、虚空圣众一切境界，若人非人，生诸绮言妄语，恶口两舌，嫉妬胜己，斗乱是非，离人骨肉，反虚成实，转伪为真，诳悮一切，莫知皈向大道高真，无量罪根发露忏悔，我悉知之，皆令清浄，得入信根。
　　道君曰：若有善男子、善女人，舍身、生身，无量劫来，眼、耳、鼻、舌、身、意构造诸罪，杀生偷盗，邪淫放荡，悭贪瞋怒，愚痴颠倒，妄言绮语，恶口两舌，嫉妬胜己，饮酒食肉，违犯经教，毁坏尊像，不持斋戒，不敬师尊，背真向伪，信邪倒见，祷祀鬼神，不奉三宝，訾毁唝嗃，轻慢放诞，耽声殢色，染习香味，沉迷触法，内造外作，展转相生，六根互起，更递成愆，罪根增长，念念成非，有无量重罪，数等尘沙，结习来久，总在身中，先缘今缘，从劫到劫，不可纪识，一发念心，皆得清浄。犹如明镜，前尘、后尘、无量数尘，乃至脂垢、诸杂不浄，积聚生翳，内外不明，一一遇其良匠，拂拭磨莹，表裹光彻，映照远近，洞朗明浄，还复如初。何以故？性本清浄故。众生亦尔，神本清浄，无诸滓秽，但受形之后，六贼六尘、六欲六识分别妄作，弊秽生身，外翳内兹，失其真性，流浪生死，动入罪由，报对相缘，便入地狱，受诸苦恼，万劫沉沦。吾以慈悲，怜念众生，从劫到劫，轮转人间，或夏或夷，或老或少，或凡或圣，或女或男，或贵或贱，种种化成，方便教化，度脱众生；经教流传，开悟一切，使离苦恼，永出泥犁。但众生智劣，不能解悟，我今为汝重更分别，广示因缘，令一切众生悉得解脱。
　　道君曰：若有善男子、善女人，常能受持此经，烧香忏悔，灭除身中一切苦恼，悉得清浄，能除无量众生宿根恶业。诸天上圣、妙行真人、神仙灵人等，常欲令人烧香忏悔，则善神保护，众圣扶持。若罪结在身，内外结缚，则恶神可害，疾病缠身，水火刀兵，毒虫猛兽，枷锁牢狱，众害加身。凡夫惟知外饰面目、衣服手足，只以世水外洗浑身，而不知以法水内洗身心罪根恶业，可不愚迷。若是面目手足衣．服等事，勤加洗濯，必得道真。
　　太上洞玄灵宝业报因缘经卷之三竟
　　太上洞玄灵宝业报因缘经卷之四
　　奉戒品第六
　　太慈大悲普济真人，以业报因缘请问太上道君。尔时，道君告普济曰：我从无始世界已来，常在人间，教化说法，度脱众生。使过去未来、十方三界、人天凡圣，普使闻知，等会无为，入真常道，不生不灭，无去无来，常住湛然，圆通静室。登此界者，皆须持戒，始自发心，终於极果。忏悔受戒，诵念持斋，行道至诚，发弘誓愿，赞叹布施，滋润众生，救护一切，广建功德；感应诸天，福报生神，摄因生化，本迹机会，证实相行，叔教流通，广统真应，方始会道。念念不舍，灭心忘心，皆须持戒。持戒不犯，诸天降临，众圣敬仰，群魔赞唱，各随功业，列名上宫。我故随其分力，广说戒门，多少不同，上下有异，任汝众生，相机所受。三戒、五戒、六戒、七戒、八戒、九戒、十戒，十二可从戒，十四持身戒，二十四戒，二十七戒，三十六戒；乃至洞玄下品四十、中品六十、上品八十，一百八十；上清三百观身，洞神七百二十戒：各有次第，导引群迷。能有受持，皆获福利，灭罪无穷。并散在三洞诸经，流行已久。众生暗昧，不能得闻。今止为汝说无上十戒，作人天福业、生死善缘，传示当来，徧令护持，降福消祸，不可思议。
　　第一戒者，不得杀生，及怀杀想。常行慈悲，济度一切。观诸众生，常如己想。
　　第二戒者，不得偷盗，及怀盗想。常行退让，不受非义。观诸资财，如己物想。
　　第三戒者，不得邪淫，及怀淫想。常行贞洁，独处幽栖。观诸男女，如骨肉想。
　　第四戒者，不得悭贪，及怀贪想。常行布施，广济贫穷。平等一心，无彼我想。
　　第五戒者，不得瞋怒，及怀怒想。常行欢喜，和睦冤亲。观诸众生，如赤子想。
　　第六戒者，不得愚痴，及怀痴想。常行智慧，劝诱愚迷。观诸众生，如手足想。
　　第七戒者，不得绮言，及怀绮想。常行忠正，内外纯和。观诸经教，生念诵想。
　　第八戒者，不得妄语，及怀妄想。常行信实，隐显无欺。观诸人民，无虚诳想。
　　第九戒者，不得恶口骂詈，及恶口想。常行正念，不起毒心。观彼毒蛇，自取害想。
　　第十戒者，不得两舌斗乱，及两舌想。恒行端直，不起爱憎。观诸彼我，无向背想。
　　道君曰：此十戒者，是众生城郭，依栖屋宅。能守持者，有玉童玉女、金刚神王、将军力士各二十四人，侍卫左右，消灾度厄，保命延年。真圣敬仰，诸天欢悦。刀兵水火、虎狼虫蛇、疾病牢狱、鬼贼邪精、饥寒恼难一切众祸，永不干身。求男得男，求女得女，富贵寿乐，所愿遂心。智慧聪明，形容端正，人中第一，不可思议。过去受生，天宫浄土，华台宝殿，衣食无为，云盖龙车，逍遥自在。常闻经法，侍奉天尊，展转受身，会正真道。持此戒者，如彼宝剑能断一切，如彼法舟能度一切，如彼猛火能烧一切，如彼浄水能洗一切，自三清已下乃至十方上圣真仙，莫不皆由持此戒也。戒者，防罪止恶，检束身心，降伏妖魔，感动灵圣。
　　道君曰：昔有五百男子，於纯和国空明山中，修道二十一年，共持此戒，悉悟无为。吾遣达相真人度入无相天中，今并得为金光仙人，更学大乘，渐阶真位。又栖浮国空积山中，有三万六千女子同心学道，一百年中不闻此经戒，被大魔精中害，悉入无明水中，流浪沉没，不能得出。吾遣度脱真人往彼救拔，授与此经，令渐开悟。移在观山，正持十戒，已得六百万年，日夜翘懃，专一不二，灵芝神草、甘露玉池自生其处，充给饮食，稍稍明了，自会至真。
　　普济问曰：未审持此戒者，须从师受，止读经文？又众生气力优劣不同，或卒世奉行，或一时便止，未审其意如何。伏愿天尊，赐垂分解。
　　道君曰：若有善男子、善女人，能发道心，诣师请受，终身奉行，过去见存，获福无量。若复抄写，依经读诵，烧香供养，如法修行，最为第一，不可思议。若值讲说，敷歇妙旨，广为人民，能诣师传归心奉受，如戒修行，获福巍巍。又复诣师请受，不得修行；或就本家奉持，暂时即替，一时蒙惠，福亦不轻。何以故？犹如甘雨一霪，受者皆润，随其禀泽，悉得滋荣。戒得所沾，莫不咸赖。
　　道君曰：若道士、女冠，为国主人王、宰辅人民、土地山林、三涂五苦一切众生，所在发心，建百高座，广召同侣讲说此经三日、七日、九日、十日乃至百日，不限时节，烧香行道，礼忏启愿，散华燃灯，普劝众生令持斋戒，使悉知闻，愿得天下太平，兆民安乐，福祚堂堂。若复有人能为国王帝主、土地人民抄写此经百部、千部乃至万部、无量数部，所在流通，教化一切，悉得受持，得福无量，不可思议。
　　道君曰：若道士、女冠为诸男女度受戒时，皆当先行信筹。筹长一尺二寸，竹木之属随便制之。付此筹后，方当授戒。行此筹者，四种因缘：一者，令诸男女生回向心；二者，预审本心，必令坚固；三者，先示信缘，生饥渴想；四者，奉戒弟子，通诚愿相开度。所以谓为信筹。筹者，一则自计己身善恶多少，二则请诸真圣算命增加。示此法相，令戒专一。是故度戒，先授此信筹。
　　持斋品第七
　　道君曰：众生无始受身以来，悭贪嗜欲，饮食酒肉，啖嚼无厌；长此肌肤，养其脓血，致生病恼，弥益罪根。生老病死，暑湿风寒，痛痒酸疼，恶风毒气，入身染体，百病来侵，念念无常，昼夜不住。受生禀识，各各不同，日夜循环，万万生死：或处胞胎，菇成脓血，随即化消；或居母腹，不得出生，便复破坏；虽作分解，母子暂殊，即便死亡，不可称计；或一岁两岁乃至百岁，念念解张，衰耗岂住，头痛壮热，万恼相侵。一生之中无少安乐者，良由广食秽浊，积满身中，酒肉臐肌，蒸然脏腑，恶风毒气，吹扇形骸，金玉化消，身形讵久。吾不饮不食，抱道自然，变化无方，长生不死。常说经教，开度众生。凡夫愚迷，不能信用，我常忧念，愍痛在兹，故设斋法，令灭病苦。吾昔就元始御前，受三十六部经文，斋法精微，济度群品，行之人间，具有成法。凡夫无知，谓为虚诞。如三清众圣，久证道真，恒悉奉斋，勤行不怠。况汝辈乎。若上士勤行，长斋清室，诵经烧香，中不懈怠。或存或亡，随其愚智，制法不同，善巧方便，开度众生。六斋十直，八节三元，甲子本命，三会庚申，诸杂救护，微妙难思，皆是元始引接下凡。吾常劝教，普使修行。
　　普济问曰：未审建斋，功德轻重？复有何神监临？为复直尔断食，复有威仪？又至道圆通，徧诸有法，当随分力，恣任能行，立六斋等法也。愚所未了，愿垂教诲。
　　道君答曰：功德轻重，诸天降临；威仪轨则，六斋等别。并备灵宝诸经，今粗说之，汝宜谛听。斋者二种不同，一则极道，二则济度。极道者，为发心学道，从初至终，念念持斋，心心不退。复有二门，一谓忘心，二谓灭心。忘心者，始终运意，行坐忘形，寂若死灰，同於槁木，灭想灭念，惟一而已。灭心者，随念随忘，神行不系、归心於寂，直至道场。济度者，谓回念至道，翘想玄真，愿福降临#1，无穷灾消。未兆又有二种，随力修行，一者虔心，二者舍财。虔心者，惟罄一心，丹诚十极，烧香礼拜，惟求於道。舍财者，市诸香油，八珍百味，营馔供具，屈请道士，及以凡品，归心启告；委命至真，内泯六尘，外齐万景，冥心静虑，归诚於道，克成胜果，永契无为。救济存亡，拔度灾苦，随其分力，福降不差，功德重轻，各在时矣。建斋之日，诸天上圣、真仙灵人、玉童玉女、三界五帝、一切威灵，建节持幢，执符把籍，飞空步虚，烧香散华，观听法音，条录罪福，名书诸天，金格玉字，受福无穷。所以别立月日者，至是之辰，吾遣三界十方善恶神灵，按行人间矣。正月，青帝九气功曹将军九亿万众，建节持幢，与神仙兵马、玉童玉女同下人问，条录罪福。三月，黄帝一气灭罡将军五亿万众，执符把录，与神仙兵马、玉童玉女同下人问，紏察罪福。五月，赤帝三气胜光将军三亿万众，飞空步虚，与天仙兵马、仙童玉女同下人间，按行罪福。七月，白帝七#2气传送将军七亿万众，琼轮羽盖，与天丁力士同下人间，书其罪福。九月，上元一气河魁将军五亿万众，挥幢执节，与功曹使者、玉童玉女同下人问，抄其善恶。十一月，黑帝五气神后将军五亿万众，烧香散华，与左右龙虎君同下人间，紏正罪福。正月十五日为上元，十天灵官、神仙兵马，与无鞅数众上圣高尊、妙行真人，同下人间，考定罪福。七月十五日为中元，九地灵官、神仙兵马，与#3无鞅数众名山洞府、神仙兵马同下人间，校录罪福。十月十五日为下元，九江水帝、十二河源溪谷大神、水府灵官同下人间，校定罪福。立春日，元始遣度仙上圣天尊，将始青天君神仙兵马无鞅数众，教化人间，开度众生。春分日，元始遣玉宝皇上天尊，将青灵始老帝君、神仙兵马无鞅数众，教化人间，开度众生。立夏日，元始遣好生度命天尊，将始丹天君、神仙兵马无量等众，教化人间，开度群品。夏至日，元始遣玄真万福天尊，将丹灵真老帝君、神仙兵马无量圣众，教化人间，开度众生。立秋日，元始遣太灵虚皇天尊，将始素天君、神仙兵马无量圣众，教化人间，开度群品。秋分日，元始遣太妙至极天尊，将皓灵皇老帝君、神仙兵马无量数众，教化人间，开度群品。立冬日，元始遣无量太华天尊，将始玄天君、神仙兵马无量数众，教化人间，开度群品。冬至日，元始遣玄上玉宸天尊，将五灵玄老帝君、神仙兵马无鞅数众，教化人间，开度群品。皆从仙童玉女、南斗北斗、四司五帝，建符执节，烧香散华，龙舆凤驾，徧满虚空；或长或短，或云或雨，或风或露，或鸟或兽，或青或黄，种种变化，按行人间，条录罪福，观察众生。又每月一日，元始西北天与北斗，及传言使者下。八日，元始北方天与北斗司杀鬼，及赤车使者下。十四日，元始东北天与太一使者，及典司使者下。十五日，元始东方天与天帝，及天地水三官，并监司使者下。十八日，元始东南天与天一，及贼曹使者下。二十三日，元始南方天与太一八神使者，及符章侍从下。二十四日，元始西南天与北辰，及守宅三将军下。二十八日，元始西方天与下太一，及天公使者下。二十九日，元始下元天与中太一，及诸官将军下。三十日，元始上元天与上太一，及天帝使者下。皆与诸天众圣、至真尊神、仙童玉女、四司五帝、五斗监司，建节持幢，步虚诵经，检行男女所积善恶罪福因缘。又甲子日，太一中台大使下。庚申日，太玄上宫制民三尸下。又正月一日，献寿，七日迎祥。二月八日，芳春。三月三日，荡邪。四月八日，启夏。五月五日，续命。六月六日，清暑。七月七日，迎秋。八月一日，逐邪。九月九日，延算。十月一日，成福。十一日十五日，启福。十二月初五日，百福。本命日，祈年。三会日，建功。凡此诸斋日，若帝王国主、妃后大臣、公侯宰辅、道士女官、人民兆庶，或自为人烧香行道，诵经礼谢，讲说此经，奏名白简，投告山川、五岳四渎、山洞灵司，吾常遣诸真人、神仙玉女侍巾，玉童香官使者检录名字，着神仙玉历长生簿中，令厄难消除，众苦清浄，永享无穷。一日持斋，灭身中五十种罪，得五日余粮。二日，灭身中一百种罪，得十日余粮。三日，灭身中一百五十种罪，得一十五日余粮。五日已上，灭身中五百种罪，得千日余粮。百日，身中万罪皆灭，行厨来至，玉女扶迎，衣食自然。千日，三界侍卫，五帝扶持，门户昌炽，子孙兴隆；天人来格，吉庆日臻，过去得生天王之门，或聪明智慧，相好端严，年命长远，欢乐自然。
　　道君曰：吾昔於清妙国中，说法教化天人。时有男女八万七千人俱来诣座，同发善心，结大弘誓，为帝主国王、后妃大臣、公侯宰辅、人民土地一切众生，常持六斋十直、三元八节、甲子庚申诸杂斋等，及建百座高台，召请道土讲说此经，十二年中勤诚不退，感彻诸天。吾遣左玄真人同授灵药，各得长生；今在善积山中，并证仙道，其威仪轨则，各如三洞法矣。
　　普济稽首，问曰：未审斋法以何时也？
　　道君答曰：天地运度，昼夜相推，十二时间，气有生死，盛衰变化，善恶吉凶，人鬼不同，罪福各别，阴阳利害，自有所宜。今具说之，子宜谛受。夜半，是诸天人食，世人食之，增算九十，除八十一病，地官敬仰。鸡鸣时，是诸天官食，世人食之，增算一百，除病九十，地官司迎。平旦时，是诸天辅食，世人食之，增算一百二十，除病一百？地官畏之。日出时，是诸天王食，世人食之，增算一百四十，除病一百二十，地官送迎。辰时，是诸天帝释食，世人食之，增算一百八十，除病一百六十，地官侍门。禺中，是诸天真圣食，世人食之，增算四十，除四百四病；诸天下临，玉女散华，金童扬烟，三界五帝、日月星辰、神仙兵马、金刚力士一时齐到；止善辍恶，名闻上清，万天欢悦，一切获福。宜以此时致斋也。日中，是诸天魔王食，世人食之，减算算九十，生八十一病，地官察身。日映时，是诸地魔王食，世人食之，减算一百，生病九十一，地官害门。哺时，是人间诸鬼神食，世人食之，减算一百二十，生病一百，地官生罪，恶鬼杀身。黄昏时，是地下冥王鬼神食，世人食之，减算一百八十，生病二百，众害伤身。人定时，是饿鬼畜生、酆都鬼神食，世人食之，灭算五千，生四百四病，万害加身；故鬼物邪精乘其饮食入人腹中，能生百病及诸众苦、一切厄难，夺人算命，不得神仙长生不死。若诸男女能依我法，各知所说，凡食之时，皆须先出诸食种种於前，一则献仙圣，二饴地祇，三与鬼神，四及众生。起此四想，是大慈悲，免诸凶恶，鬼气不侵。散施鸟兽，遍及虫鱼，悉令饱满，获福无量，生死受恩。
　　普济又曰：受食有何次第？
　　道君答曰：先须盥漱端身，烧香行道，忏悔礼拜，发愿回向。陈启事竟，然后受食，闭目存想，身中诸神与三一同食。食之时，不得他人辄动，手有秽触。安徐啖嚼，与气俱进。皆当手捧清净巾器，勿教凡秽言笑喧聒，是名法食，始曰清斋。能依是言，诸天降驾，万圣齐临，众真称善，玉女散华，生死蒙恩，得福无量。
　　太上洞玄灵宝业报因缘经卷之四竟
　　#1 临：底本无。据文义补。
　　#2 七：底本作『士』。
　　#3 与：底本无。据上下文补。
　　太上洞玄灵宝业报因缘经卷之五
　　诵念品第八
　　大慈大悲普济真人，以业报因缘请问太上道君。尔时，道君告普济曰：昔胜喜天王召道士女官三万六千人，妙化天王召道士女官三千二百人，妙德天王召道士女官一千五百人，清浄天王召道士女官一万八千人，灵和天王召道士女官五百六十人，浮和天王召道士女官七万二千人。此六天王各同时於其正殿，建立道场，悬诸宝盖，烧百和宝香，装百宝座，设百味饮食，散万种名华，陈百千妙乐，施诸财宝、金银珠玉、上妙衣服、锦绮绫罗、诸般布帛；一百日中诵念此经，依时行道，恭敬礼拜，持斋燃灯，昼夜不懈。王与皇后并诸王子、宰辅大臣，日放烧香，散华行道，布施忏悔。国中男女臣人百官，闻王建此福田，各自发心，舍其居宅、所有财物，市诸香油、华果、名衣上服、种种法具，来诣国门，以用布施，供养道士；愿王国土安宁，人民快乐，先亡者离苦生天，逍遥自在。填满道路，王不禁制，任其本心。各各国中生获法利，年命长远，衣食无为，金芝、玉英充满园囿，凤凰、孔雀游戏山林，男女欣欣，惟有诵经。时诸国王并寿千岁，方升上界；大臣宰辅各八百岁，相次而迁。七百劫来，国人犹习道也。
　　道君曰：若国主有灾，诵念是经；水火刀兵，诵念是经；星宿失度，诵念是经；日月薄蚀，诵念是经；阴阳不调，诵念是经；疫毒流行，诵念是经；疾病死亡，诵念是经。邪精魍魉，魅惚人民，诵念是经；毒螫猛兽，伤害兆民，诵念是经。或在牢狱之中，诵念是经；或得扭械枷锁，诵念是经。一切厄难，诵念是经。若人命过，诵念是经，开度亡人，上生华胥。常诵是经，九祖超升。凡诵是经，功德无量，各随其力，罪业消除，生死蒙恩，兆民欢喜，天下太平。
　　道君曰：昔有一人受持此经，昼夜诵念，不倦於心。时行山中，遇诸猛虎，围绕左右，竞来搏噬。默诵是经，虎即迸散，无有中伤。复有一人，游行海中，风波振荡，身将涌没。诵念是经，得达彼岸，悉复安全。复有一人，身犯王法，枷锁在身。诵念是经，牢狱解散，不被鞭笞。此经功德，有大威力，不可思议。汝等男女，各宜至诚信心敬奉，克获福利，享祚无穷。
　　行道品第九
　　道君曰：若帝主国王、人民土地、一切众生有诸灾厄，应当消却，召请道士及以女官，或千或万，随其多少，广建宝坛，悬诸旛盖，散华烧香，燃灯照耀，行道礼忏，昼夜六时精勤不怠，克得灵应，福德普臻。
　　道君曰：三洞布化#1，遍满人间，行道建斋，因仪立法，人间天上，久已流行。今重说之，略示旨要。一者太真，二者金箓，三者黄箓，四者明真，五者自然，六者三元，七者涂炭，八者洞神，九者神咒，皆有所主，随事施行。太真者，普为天人济生度死，灭罪消灾，请福祈恩，延生注寿，云飞羽化，法妙功深；永出死生，最为第一。金箓者，天地破坏，日月亏盈，七曜差移，五星失度，刀兵水火，国主灾危，疫毒流行，阴阳失序：安国宁人，故为第一。黄箓者，开度万民，亿曾万祖，先后亡人，处在三涂，沉沦万劫，超凌地狱，离苦生天；救拔幽魂，最为第一。明真者，正天分度，调治阴阳，辟斥凶灾，开度飞爽，人天获庆，生死承恩；感应诸天，最为第一。自然者，解免愆过，致福延龄，朝奏诸天，传度经法，普渡男女，一切众生；无量因缘，最为第一。三元者，学士修身，祈年羽化，开度七祖，首罪三官，削死上生，延期保命：为人及己，最为第一。涂炭者，牢狱疾病，考责幽魂，苦病难堪，万救无效，投告首谢，生死愆尤：解其危厄，最为第一。洞神者，命召天地，役御神灵，转死成生，回凶为吉，真灵潜应，，玄道感通；度脱众生，最为第一。神咒者，驱除疫病，扫荡妖精；蠲却恶邪，最为第一。所以分为九者，随顺众生，立其品次，勅勒神仙，令知禁忌。遍为人天，功悉等也。或三日、七日、八日，竟岁烧香，散华行道，礼诵此经，吟咏赞叹；明灯照耀，洞彻诸天，供养三宝，尊重布施，开度人天，功德巍巍，最为无量。
　　道君曰：昔真定国王、南和国王、无量国王、安乐国王、逍遥国王、自在国王、平等国王、清正国王、尊胜国王，同日各於王殿建一种行道，广召道士三千二百人，建节持幢，痒序雅步，散华烧香，昼夜六时，行道礼忏。王与皇后及诸王子、大臣宰辅，亲自供养，设百味饮食，烧千合灵香，散万种宝华，吹九凤之箫，鼓五合之琴，啸神洲之笙，陈钧天妙乐；倾其府库金银珠玉、衣服器具，布施供养，度国中男女，端正第一，相好分明，聪明智慧。及其王子公侯、宰辅豪贵、大臣，咸使出家，巨亿万许。一百日中，天下人民莫不欢庆，赞叹供养，不可思议；绍隆三宝，堂堂无比。九百年中，相承不绝。王各仙化，在梵度天中；皇后太子及诸大臣，各获其福，悉得生天，逍遥快乐，功德平等，无有偏颇。所以九种行道，皆为第一。
　　弘誓品第十
　　道君曰：学道欲离苦恼、登无为境、妙入慧通，当先誓心。心誓既定，愿念相随，内外感通，真灵应接，云舆羽驾，自然而至。到长乐境，始会真常。第一誓者，先事本师元始天尊无上法王，真应化身，无极大道，从身至身，劫劫受生，坚固不退。造其形像，礼拜供养，如对真容。第二誓者，大罗已下三界十方、仙真圣众、入道位人，皆悉回心。常供本师，烧香系念而不暂忘。第三誓者，凡诸圣教三洞、大乘真道妙义，生死法药，一字流通，人天利益。皆当抄写，金书玉字，纸墨缣素，刻石漆书，雕琼琢玉，诵念礼拜，至念在心；广布流行，遍闻三界，普使受持，过去、未来常不退转。第四誓者，圣人化迹，法教经行，真道降临，神仙处所；广修灵观，大竖福基，普为人天，归依窟宅。第五誓者，参经禀法，一念善缘，匠道我身，有所利益。凡诸仁者，弘护法门，广布灵音，教化愚暗，玄冠黄褐，与是出家，皆发善念，供养礼拜，咨请妙义，勤勤不息。第六誓者，上自天子，下至凡愚，逮及三涂，兼诸蠢动，先当开度，普出尘劳，悉悟至真，成无上道。以此六者，常誓己身，我悉照知，克令开度。
　　道君曰：昔黄曾天帝，本是弃贤世界凡人，贫穷衣食不足，常为赁役，备经辛苦。常发善心，归依大道。吾遣化命真人开度，能行六誓二十四年，富有衣食，更加精进，万倍於前。二百年中，吾遣太妙真人授与此经，得成仙人。后到一劫，天地运坏，得为黄曾天帝。香积国王亦是弃贤世界贫家女也，常赁为役，专心於道。道士感其丹祷，授与十戒。能行六誓，兼浄六根，三十七年，遇天大水，转身为男，聪明智慧，相好第一，家大富有。建诸功德，供养道士，写经造像，礼拜烧香，布施救贫，持斋受戒，行道诵经二十八年，功德远彻，转更用心。九十年中，得生香积国王家。当生之时，三凤下庭，莲华涌出，宫中香气芬馥，遍满王宫，空裹芬芳。八十年中，得绍王统，慈仁万物，清浄无为，爱乐大乘三洞经典，常与道士讲论妙义；广度国人，端正具足，放遣出家，建立玄坛，大造功德，心持六誓，旦夕翘勤。经五百年，吾遣景玄真人开度，今为太清北真天王。得道真人，尘沙之数，未有不行六誓，自誓心也。
　　发愿品第十
　　道君曰：吾有十二上愿，流传下世，作生死桥梁。若善男子、善女人能行之者，必得如愿。第一愿者，愿我受身、生身、所在托生，得生人身，六根具足，聪明智慧，衣服丰饶，年命长远。第二愿者，愿我受身、生身、所在托生，得生中国，不堕边夷，恒得安居，莫遭兵刃、牢狱拷楚，毒害靡加。第三愿者，愿我受身、生身、所在托生？值国王有道，天下太平，五谷丰熟，兆民安乐，万方宁谧，率土无为。第四愿者，愿我受身、生身、所在托生，父母妻子一亲姻眷属，悉得团圆，不中离别，门户昌炽，子胤兴隆。第五愿者，愿我受身、生身、所在托生，得闻经戒，受持诵念，礼拜烧香，供养护持，通达玄妙，永为良药，救治病身，内外熏修，六根清浄。第六愿者，愿我受身、生身、所在托生，常值三宝大法流行，玄匠神尊敷扬讲说，普令一切皆得受持，遍为人天生死法药。第七愿者，愿我受身、生身、所在托生，值国主大臣、公侯宰辅、皇后妃主大建福田，置立玄坛，造大宝殿，建大宝台，铸大宝钟，造大宝磬，作大宝座，金楼玉阁，万宇千廊，七宝庄严，四界华整，造经造像，说法度人：承此福田，愿得开度。第八愿者，愿我受身、生身、所在托生，愿得出家，玄冠黄褐，躬行经戒，教化人间，普救众生，免离生死。第九愿者，愿我受身、生身、所在托生，为帝主国王、人民土地、三涂五苦、一切众生所在之处，建百高座，广召道士讲说大乘三洞众经，宣扬玄妙，悉得解悟，俱入法流。第十愿者，愿我受身、生身、所在托生，常行布施，写经造像，修营灵观，广布福田，老病贫穷、饥寒鸟兽悉行平等，永不悭贪。第十一愿者，愿我受身、生身、所在托生，天地清宁，日月临照，星辰合度、风雨以时，草木不伤，人民快乐。第十二愿者，愿我受身、生身、所在托生，克生净土，亲承妙法，自在无为，羽驾云车，体入自然，永归快乐。
　　道君曰：昔霄度天王是下界凡人，常供养道士；勤心不怠。道士念其劳苦，教行十二上愿，持经礼拜。十七年中，大得财宝，广建福田，写三洞大乘一切经典，并诸帙蕴，庄严宝藏，请诸道士校勘转诵。十二年中，功感於吾，我遣三天玉童赐与金光草服之身，生金光，变化自在，常行救度，教化人间。七百年中，值劫运破坏，天地化消，又遣三天玉童以九凤之舆迎还大罗，授与此经，得为霄度天王。
　　赞叹品第十二
　　道君曰：善男子、善女人，见国主人王、皇后妃主及诸王子、宰辅大臣发大善心，皆当赞叹，不可思议。若见置观，广立玄坛，当须赞叹，愿早成就。若见开度道士女冠，当须赞叹，悉离苦恼。若见造像真应化身，当须赞叹，尽得虔诚。若见写经三洞圣教，当须赞叹，永劫流通。若见殿堂、楼阁、台榭，当须赞叹，普得皈依。若见钟磬、金银、铜铁，当须赞叹，警悟群迷。若见讲说敷扬妙理，当须赞叹，悉解幽玄。若见诵念受持供养，当须赞叹，克悟道真。若见行道礼忏祈恩，当须赞叹，福力普覃。若见烧香礼拜供养，当须赞叹，必至道场。若见燃灯光明普照，当须赞叹，幽暗永消。若见持齐供养真圣，当须赞叹，咸享福缘。若见奉戒翘勤不懈，当须赞叹，具足六根。若见布施遍及人天，当须赞叹，福德巍巍。若见精进，念念至诚，当须赞叹，不生退转。若见勇猛发大善心，当须赞叹，必得道真。若见居家常诵经戒，当须赞叹，云驾来临。若见居家持斋奉戒，当须赞叹，上圣闻知。若见出家持经诵念，当须赞叹，克得神仙。若见出家烧香行道，当须赞叹，功简诸天。若见山林思真念道，当须赞叹，玉女来迎。若见华果、衣服、明珠，当须赞叹，奉献天尊。若见男女相好端严，当须赞叹，并得出家。若见一切诸善因缘，悉当赞叹，俾蒙利润。
　　普济当知，赞叹善缘，劝发众生，成就道心，无量功德，不可思议。是故说言，皆当赞叹。
　　布施品第十三
　　道君曰：布施有三等，功德无量，人天得大利益，不可思议。一者施法，二者施身，三者施财。施法者，常以我法三洞经教，善巧方便，或权或实或略，劝诱众生，体解正道，俱入一乘，总弃爱缠，登常乐境；从劫到劫，常转法轮，过去未来，常不退舍，最为第一不可思议。施身者，常当以身救济一切，囚徒疾病、水火刀兵，无量厄中皆行救护，以其方便，不惜身形；或割肉饲鹰，投身饿虎，散施鸟兽、蝼蚁、虫鱼乃至蚊虫，无所吝惜；供养道士，给侍所须，游山采药，驱驰左右，修营灵观，扫洒殿堂，种植#2果林，造诸功德，举止施为，不思劳苦，常能不怠，惟尽一心，功德巍巍，最不可计。施财者，有二种善根。一者内财，头目髓脑、毛发皮肉，无所吝惜，以施於人。二者外财，国城妻子、童仆牛马、金银珠玉、绫罗锦绮、玩弄服饰，散施一切，不系於心。凡有九种，功德不同，随所发心，皆获利益。第一者，施入道身，真应化像，见世富贵，功德难量；过去生天仙，天衣附体，真圣接友，登乎玉清。第二者，施入经法，三洞大乘，见世兴隆，年命长远；后生天上，快乐无为，证果报因，入上清境。第三者，施入仙真、圣相，见世安乐，福禄永隆；过去转身，得生天上，更持经戒，升入太清。第四者，施入玄坛灵观、楼阁殿堂、房廓阶墀、宝盖台榭，见世门户昌炽，子胤兴隆；过去托生五方，浄土受生，万劫更得成真。第五者，施入道士、女冠，山栖学道，法衣法具供养所须，见世善神保护，衣食自然；过去多生天王之门。第六者，施入常住，香油灯烛、庄田仆役，见世魔王保护，厄难不干；过去受生国王之家，形容端正，年命长远。第七者，施入钟磬、旛华、帐座、供养法具，见世诸天记名录善，众厄不干，男女欣欢，衣食丰足；过去得生豪贵之家。第八者，施入斋食，供养出家法身，及持斋奉戒，精进贤者，见世不遭枉横、水火刀兵、邪魔疾病、诸杂苦恼，衣食丰饶，男女端正如玉；过去生富贵之门。第九者，施入贫穷孤寡、饥寒疾病、囚徒旷野、饿鬼水陆，有情一切众生，见世衣食自然，吉庆扶身，灾障不加，年命长远，形容具足，衣食丰盈，智慧聪明，人中敬仰。
　　普济又问曰：今日闻天尊金口宣说布施功德，生死获福不可称量。然上古之时，人不布施，各自丰饶，亦无灾厄，又复快乐。今令布施，未识因缘。
　　道君答曰：上古之人淳朴，怀道抱德，不贪不欲，各足於身。但用至诚，即能得道；不须布施，自合天心。下世时浇，人民矫诈，惟求财宝，不识因缘，贱命重财，破国亡家，内怀万恶，外结凶狂，相继灭亡，未曾自悟。吾今是故令遣散之，一则内贼不生，二则外贼不起，内外安静，众祸消除。所以令其布施，破此悭贪，胜善冥通，随功受报。昔宝山国王贪爱财宝，金银珠玉、绫罗锦绮、车马衣服、玩弄器具，积无量数，不肯布施，赋敛无穷；百姓饥寒，人民怨酷，共相聚结，四面凶兵。王与皇后及以子孙，悉被伤杀，分其财宝，灭其国嗣，更立善人。又善爱山北有五百人，同心结侣，专行劫夺，取其财宝，残害无数，以快己身。一旦王法收罗，擒其徒类，及以妻子，断其手足，置在坑中，日与一餐，令其天下。如斯贪吝，破国亡家，无问贤愚，不可胜计。或猖狂内发，劫贼外攻，天下愚愚，岂能自觉。我故念其贪着，令遣施之，除去众生无量烦恼。
　　道君曰：太极真人者，赤明劫初开，身为道士，受其经戒，当发大心，开悟群品，讲说妙义，教化众生，不问贤愚，孜孜不倦，传经受戒，导引愚迷。功感诸天，名书金格，一百八十年中，尸解转形，还为道士。弥更勤苦，接化下凡，六十年中，托生国王之家。大建功德，救贫恤死，广立善功，三百年中，昼在经堂，天火化身，乘空而去。吾遣九鸾玉舆，迎入四梵天中，受与化形尸解之道。又生下世妙喜王家，更建功德，白日升天，为太极真人。凡生死转变一百八身，或短或长，三万余岁，广施戒法，果证成真。昔胜喜天王慈念众生，统摄王化三十三年，投身饿虎，即便转形，应得生国；十六年中，便登王位；二十六年，割肉饲鹰，投身大海鱼鳌口中，形化飞烟，直入云中，变作天女，备受三洞宝经。下生洞明国，形容端正，相好第一。年甫六岁，便长斋奉戒，别室诵经，不交人事。王念虔勤，还作女冠，官中立观，建凌霄宝台。女乃登台，鼻吸不食；四百九年，八凤来迎，为西明灵妃，玉童玉女各二十四人，出入乘天关空轮；四万八千年，转为景虚真人。昔安宝国王大施财宝，救贫度死，广济人民，恩及草木，供养道士，衣服法具、童仆几杖种种所须；五百年中，形反成童，大建功德，放赎生命；七百余年，尸解成仙，入蓬莱山中，修内观之道，湛然凝寂，体入无为；万八千岁，今为景相真人。如此之比，尘沙之量，不可胜言。粗举一二，以相劝也。子宜记之。
　　太上洞玄灵宝业报因缘经卷之五竟
　　#1 布化：底本作『市匕』。据他本改。
　　#2 植：底本作『种』。据文义改。
　　太上洞玄灵宝业报因缘经卷之六
　　慈济品第十四
　　大慈大悲普济真人以业报因缘请问太上。尔时，太上道君曰：善男子、善女人，常行慈悲，念度一切，施财施法，广救众生，善巧发心，皆悉利益，受生果报，无量无边。割肉损身，聚敛财宝，常作福田，散施衣食，不拣善恶，平等与之，爰及鸟兽，蠢动含生，普救饥寒，最为第一。又道边立井，建立义堂，种植果林，抚养劳苦；复於诸山谷及诸江河，广立桥梁，运动行旅，勤行不倦，众圣来迎。
　　道君曰：昔有贤者恒行慈悲，蔬食薄衣，彻其家产，大建福田，救济一切。二十三年，吾遣慈悲真人度入金明山中，受与经法。六百四十年，值天火化形，生清明国门。二十三年，绍隆王位，倍胜於前，大造功德。八十三年，吾遣无相真人授与上清真经。修行二十四年，功圆行满，白日飞升，为四梵仙人。又有贤者造立义堂，抚养劳苦。一百年中，吾遣玄一真人授与此经，令其诵念。八年之中，老容返少，面有玉颜，慈心转胜，勤苦不休。三十七年，吾遣长生玉女二人，下授延寿灵药。服之，得寿万年，今为景霄真人。又有女子种植果林，及以衣服散施行人，平等不二。五十年中，吾遣风雷使者，转形为男，还行昔业。一百年中，吾遣九龙玉女授与真经。修行十三年，金芝生庭，凤凰下侍，天衣自来。又十七年，吾遣太玄童子乘一轮之车下迎，升於皇茄天中，为玉图先生。又清浄国王夫人常行布施，普济众生。一百年中，吾遣上元玉女授与洞神真经，度为女冠。得三十六年，吾遣变化童子吐火炼形，反其童颜。复二十年，吾遣景上真人授与洞玄宝经。修行六百年，吾遣上元真人乘八鸾云舆来迎，今为上元玉女。又清妙国王子常行慈悲，手治桥梁，济人劳苦。十五年中，吾遣救苦真人授与此经。奉行七年，勤苦转加。十七年中，地生莲华，一具千叶，广于丈二；叶间皆经文，及宝函宝蕴，名香仙药；玉童玉女，捧接飞行，遍满左右，奇妙难思。王子精诚，心转坚固。四十年中，吾遣九光童子度为道士，授与升玄妙经。昼夜勤苦，倍尘沙之数，不可得言。汝等男女，但能广行慈悲，济度一切众生，无大无小，我悉知之。汝辈男女，但有始无终，或不能勤苦，暂时还退，功德未彻。子宜勤之。
　　救苦品第十五
　　道君告普济曰：吾常念众生在三涂十恶之中，为诸魍魉精魅、恶鬼邪神、毒虫猛兽、刀兵水火、枷扭牢狱、疾病苦痛之所缠绕，不能自安。吾已出三洞经戒救济等法，以救护之。又出符图七千章，神咒四千首，付诸真人及诸天帝、救苦真人、三天大魔王、五天大魔王，分布世间，救护一切，令得安稳。然众生愚痴，不识罪福，放纵六情，杀生偷盗，邪淫放荡，贪爱瞋怒，愚痴颠倒，绮言妄语，恶口两舌，啖食众生，破斋破戒，违天犯地，背正面邪，祷祀鬼神，众罪纵横，而无片善；致毒风恶炁、六天魔鬼遍满人间，流行杀伐，中害死伤，日夜万计，不自称量。吾故常遣诸天帝主、十极神仙，三界四司人间按行，救度众生，遍满天地，人岂知之。今指告汝救护之法，汝宜行之。常以月一日、十五日、月尽日，教诸男女到此日中不食酒肉，制止六情，清浄烧香，於其家中及至玄坛灵观，持斋授戒，诵念是经，六时行道，至心敬礼。
　　至心敬礼东方慈悲救苦天尊。
　　至心敬礼南方好生救苦天尊。
　　至心敬礼西方平等救苦天尊。
　　至心敬礼北方大慈救苦天尊。
　　至心敬礼东北方普济救苦天尊。
　　至心敬礼东南方无量救苦天尊。
　　至心敬礼西南方等观救苦天尊。
　　至心敬礼西北方惠化救苦天尊。
　　至心敬礼上方遍慈救苦天尊。
　　至心敬礼下方广济救苦天尊。
　　恭敬礼拜已，各各稽首，叩头长跪，伏地三言：十方救苦无上大慈尊，弟子某今日并是凡夫，无量劫来沉沦罪苦，造诸恶业，杀生偷盗，邪淫放荡，悭贪瞋怒，愚痴颠倒，恶口两舌，绮言妄语，啖食众生，破斋破戒，违天逆地，罪根无数，不可计量。伏愿十方救苦无上大慈天尊，赦其愚痴，乞得清浄，乃至凡诸厄难一切苦痛。於其家中或灵观玄坛，能自发露首谢己身，吾遣诸天按行灵司，即为削除罪考，兔其苦厄。若身不得自行，当请道士、女冠精心恳祷，礼拜供养，来诣家中或诣居处，舍身衣服、玩弄卧具、华果饮食、香油器物、驼骡牛马，随其所有以表丹心，善神立降，即免灾苦。若能家中屈请道士女冠，随力多少，或诣宫观玄坛转读此经，及以抄写百卷、千卷乃至万亿，随其力分，舍施资财，建斋受戒，仰对高真，礼拜忏悔，燃灯烧香，昼夜不舍，吾即遣四天帝王度其厄难，出离苦海之中。救护之法，最为第一。若帝王国主、宰辅大臣、诸王后妃及帝子王孙，或父母己身、妻儿眷属见在终亡，为其救护，广召道士不限多少，於其正殿宫掖、城郭宅舍及灵观玄坛之中，转诵此经，持斋受戒，礼拜忏悔，行道诵念，烧香明灯，散施财宝、衣服卧具、金银珠玉、绫罗锦绮、童仆车马、幢盖帐座，放生续命，广建福田，七日七夜乃至百日、竟月、终年，不限时节，勤心不退，吾遣十天真人、四司五帝，即下履行，按察功过，使病者得瘥，死者得活，厄者得度，禁者得脱，生者得福，水火刀兵、虎狼毒兽、邪精魍魉一切厄难，永不干身，年命长远，各得安宁。若亡过者，即得出离九幽地狱、刀山剑树、镬汤拷挞痛楚之中，上生天堂，逍遥无为，居家清吉。若有善信男女，敬信三宝，能修功德，不可思议；若道士女冠及诸男女，若有善心者，能为帝王国主、人民土地、一切众生转读此经，救度群品，即得见世安乐，过去生天。若兵戈四起，侵害兆民，转读此经，是诸恶贼即得退散，无有伤害。若疫毒时行，人民疾病，转读此经，即得除愈，兆民安宁。若水旱虫蝗，风雨不调，五谷妨害，转读此经，即得风雨顺时，国界清宁，众民和适，华果茂盛，百草滋荣。若有恶风毒气、猛兽蛇虫中害於人，转读此经，悉得迸散。若妇人怀妊，临产不分，转读此经，即得分产平安。若宫殿宅舍精邪鬼怪、伏尸故气，宅宇不宁，转读此经，即得安宁。夫转经功德，不可思议，保国宁家，和天安地，救护群品，无量福田。
　　道君曰：昔灵和国王身抱疾病，一百日中，命将垂死。太子皇后及诸大臣、宫妃公主，昼夜相守，不知何计。有一道士心常慈悲，说此经功德，威力甚大，能救济王命。即召道士及诸女冠千百余人，於王殿前悬像挂旛，杂色宝盖、五色旌装，结七宝妙座，烧无价名香，龙凤灯烛种种献具，广陈供养；放生续命，散施财宝，穷乏困苦、鳏寡孤独、无所依怙、饥馑癃残，布施救济；写经造像，置观度人。七日之中，功德无量。吾遣度厄真人乘三素之云舆，从诸童子，下为开度，免其厄苦，应时平复。王与皇后、太子、宫妃及诸大臣，共相议曰：今日之福，可不大道、真经力乎。乃广召道士女冠，尽其国内百万余人，大建道场，立百万高座，讲说大乘，烧香散华，旋绕道场，吟咏洞章，燃灯照耀，散布珍华；广度国人男女，及与王子、文武大臣相好端正有道心者，皆使出家。一百日中，昼夜不倦，功德即感上天。吾遣十华真人同时下降，齐到道场，烧香散华，观听法音，为其济度，书其玉历於长生薄中。王於此时发大道心，广置诸观，开度国人，造无量天尊形像，广写此经圣号，作无量旛盖，出无量法服，供养三宝，布施道士女冠并在会善友等，大建如是福田。七十年中，一如前法，善根不断。吾遣十天真人同时来下，各各乘九龙之舆，从诸玉女，建节持幢，度入蓬莱山中，令修正道。今为太极真公。
　　昔香积国王被贼围绕，两月之中，人民困乏，不知所计。有一臣说此宝经，有大威力，不可思议。王即听大臣所言，即召道士，令转此经；三日之中，王与大臣冥心虔祷三清上圣、玉帝高真，伏地默想三宝，一心无二，精虔感彻。吾遣五天将军各领神兵万亿，一时同下，救护香积国王。是诸恶贼即时迸散，一切人民无有损伤。王於是大建功德，置观度人，以答道恩，动行经戒。三百年中，吾遣察命真人乘六龙之舆，度入金明山中，授与此经诵念。五百年中，得为中岳仙人。
　　昔有一贤者，入海采宝，忽遇恶风，波浪震动，不能自安。诵念此经，吾遣济苦真人将九海龙王、八风使者摄制风水，达其彼岸，悉得平安。
　　复有女子临产不分，命垂旦夕。诵念此经，吾遣救苦真人乘八轮云舆，为其开度，即得平安。
　　吾遣左侍真人无量数众，或为道士，或作凡夫，持奉经戒，符禁汤药，散在人间，救护一切。汝等男女不能分别。但有众善人用吾经教、禁法符咒一言一句，利益众生，我悉卫护，使有威力。汝等男女，各宜信之。
　　道君曰：昔有女子居近大山，为虎精所魅。二十年中，有一道士为禁咒书符，与诵经受戒。女子先产四子，各化虎身，一时消化，其病瘥愈。女子便就道士受持经戒，今在金华山中，已经八千岁。
　　又有一女子居在大水畔，为蜃精所魅。三十五年，有一道士为诵咒书符，精复本形，化为流血，女子还复如故。
　　又有一女子居大泽傍，常与四女子端正华好，同一处遨游，或入水中，或飞林木上，或大或小，乍食乍不食，变化自由，人谓之圣，或谓之仙。如是十三年中，人莫能测。有一道士忽来观察，卸非正真，即为诵经受戒，咒禁书符，女子即化成大蛇。道士各以一符投之，皆化为火，俄顷刻间变为灰尘。
　　又有人家，常至夜中音乐歌唱，闻虚空中；须臾之顷，或龙或凤、或男或女飞翔游戏，依栖林木，种种自由。三年之中，人莫能识。有一道士，为诵经行道，咒禁书符，将符化灰，望空吹之。群精俱下，一时顿地，化作狐狸，伏道士前。道士以水喷之，皆成草木，少时萎烂。
　　又有男腹大如鼓，日饮水三硕，七年之中，医不能效。道士书符诵经，为其忏悔受戒，吐出百余小鱼，平复如旧。
　　又有男子唯啖臭秽，日五六斗，二十三年，人不喜见。道士谓曰：汝先身於玄坛中淫欲及大小便，厕溷不浄臭秽，今得此报。急宜忏悔受戒，勤修无退。於是男子即诣道士，至心忏悔，受持斋戒。道士以符投水中，男子服了，便吐蜣螂一千余枚，平复如故。
　　又有男子日恶草一把，已来腹中恒痛。八年之中，道士谓曰：汝前生啖食众生，今得此报。但自首悔。男子即便首过，誓身为仆贱，供养道士，不辞辛苦。道士便为诵经受戒，七日夜中，符水咒喷，便化成牛。一百日中，令知宿命，道士以炼形神符火中化之，反其旧形。从此受与真经，令终身奉行。如此之比，说不可计。
　　吾以道炁散化无方，遍及五亿诸天无极世界，分灵布化，置立职司，主领男女生死簿籍，善恶分明。诸天之中，各有天帝、四极天师、十华真人、察命童子、善恶主司，记录罪福，微细悉知。犹如国王统摄天下，人民男女、山川草木，莫不照知，我亦如是。
　　普济问曰：天尊向说，若国主有灾，兵革四兴，星宿错度，风雨不调，百谷不成，兆民疫疾，国土不安，造立宫观，诞育子孙，兴师动众，有所施为，种种灾厄，一切不详，皆当告我，造大功德。抄经造像，置观度人，珍宝玩弄、杂彩赀贝、金银珠玉、田园屋宅、宫殿苑囿以用布施，入三宝福田。度脱众生，救拔危苦，赦放囚徒，建诸斋戒，敷百高座，演诸大乘甚深妙义，劝诱国人，皆令听法，布施忏悔，救护功德，不可思议。然众生劣弱，气力不同，纵使修行，必不能辩；能行一事，复虑灾厄不消，进退疑惑，莫能明了。未审救护功德，有等差否？
　　道君答普济曰：救护解厄，本在至诚；布施舍财，质其心疑。既众生见有深浅，亦福力致，则有轻重。今粗言之，凡有五种。第一者，造我真像，随应化身，福流历劫，胜报无穷。何以故？众生妄想，心不可系，观我真像，便生念想；想念既生，真灵降接，专诚注仰，克果无为。救护之中，故为第一。第二者，抄写经教、三洞大乘，福流永劫，功德无边。何以故？经者，是吾遗教，导引愚迷，能发众生无量道意；从愚起悟，因悟成真，众圣修行，必登道果。救护之中，故为弟二。第三者，置观度人，立堂造殿，福流历劫，不可思议。何以故？一人出家，主持经像，教化众生，令发道意；一以悟万，轮转因缘，助国化人，弘道明法，利益最多。救护之中，故为第三。第四者，修斋行道，礼忏诵经，赞叹烧香，福田无量。何以故？斋以洗心，道能通感，行之谢罪，契以祈恩，功感诸天，消灾降福，生死受赖，斋戒为先。救护之中，故为第四。第五者，布施一切，无量福田，果报巍巍，诚为深厚。何以故？财者，众生性命，切己难忘。能舍命财，心无吝惜，广建功德，普济众生，内息悭贪，外除劫贼，人天利润，生死蒙恩。救护之中，故为第五。勤而行之，获福无量。
　　大上洞玄灵宝业报因缘经卷之六竟
　　太上洞玄灵宝业报因缘经卷之七
　　功德品第十六
　　大慈大悲普济真人，以业报因缘请问太上。尔时，太上道君告普济曰：吾昔於赤明劫初，在南丹洞浮开阳上观火炼池边，与元始天尊大会说法，广度诸天。时四梵天王将诸眷属、无量国人，严持香华，供养三宝。元始上师并听法诸圣，各住一面。元始以此因缘，即放眉间千种光明，彻照十方无量国土，普使闻知，同来就会，广阐灵音，遍以功德利益众生？是时，东方世界九炁天君将诸眷属、无量国人，来到会中，住其东面；建十法座，百宝庄严，九光灵盖，十绝灵旛，青旌青旆，青褥青裀，神龙鼓乐，围绕左右；烧香散华，九光灵烛、四明神灯巨亿万计，照耀於前。南方世界三炁天君将诸眷属、无量国人，来到会中，住其南面；建十法座，万种庄严，三明之盖，六合神旛，朱旗朱节，绛席绛裀，九凤丹弦，围绕左右；烧香散华，华烛四照，莲灯八开巨亿万计，辉焕於前。西方世界七炁天君将诸眷属、无量国人，来到会中，住其西面；建十法座，七宝庄严，四转灵旛，十回仙盖，素带皓旗，玉床琼席，白虎铿钟，围绕左右；烧香散华，霄灯八焰，云烛九光巨亿万计，焕赫於前。北方世界五炁天君将诸眷属、无量国人，来到会中，住其北面；建十法座，五色庄严，八道灵膳，七明仙盖，皂旆玄麾，罗纹锦席，玄武击磬，围绕左右；烧香散华，鸾烛千华，鳞灯万焰，巨亿万计，灿烂於前。东北世界始青天君将诸眷属、无量国人，来到会中，住其方面；建十法座，皆以碧玉庄严，碧霞飞盖，碧云灵旛，翠节翠旗，绀裀绀褥，天仙奏乐，围绕左右；烧香散烨，神烛空明，灵灯浮焰巨亿万计，炜烨於前。东南世界始丹天君将诸眷属、无量国人，来到会中，住其方面；建十法座，皆以红宝庄严，红莲华盖，红谷灵旛，红旗红旆，红褥红裀，仙童设乐，围绕左右；烧香散华，天光九色，灵烟十华，巨亿万计，照耀於前。西南世界始素天君将诸眷属、无量国人，来到会中，住其方面；建十法座，皆以缥玉庄严，缥云飞盖，缥映华旛，华幢华节，华裀华席，玉女鼓乐，围绕左右；烧香散华，浮焰星散，流光华飞，巨亿万计，灼烁於前。西北世界始玄天君将诸眷属、无量国人，来到会中，住其方面；建十法座，皆以众宝庄严，轮天飞盖，含景灵旛，紫旆紫麾，绿裀绿席，金童奏乐，围绕左右；烧香散华，龙烛万焰，鸳灯千照，巨亿万计，散乱於前。上方世界上元天君将诸圣众、无量天仙来到会中，住其前面；建十法座，万宝庄严，万色华旛，万量莲盖，龙旗凤节，云锦霜罗，天乐满空，围绕左右；散华烧香，华灯万焰，莲烛千光，不可称计，遍满於前。下方世界下元天君将诸眷属、无量国人，来到会中，住其左右；建十法座，黄玉庄严，空明飞盖，百转灵旛，珠旗玉饰，锦席华裀，飞天奏乐，围绕左右；散华烧香，金灯万照，琼烛千明，巨亿万计，晃朗於前。十天到，百宝庄严，内外光明，昭耀天地。
　　於是，元始乃命慈悲真人、妙觉真人、慈惠真人、惠相真人、明解真人、善觉真人、慈念真人、智观真人、慈爱真人、常乐真人，登东方法座。慈观真人、等救真人、空惠真人、宝相真人、玄觉真人、空明真人，圆寂真人、等相真人、慈明真人、耀灵真人，登南方法座。景虚真人、平等真人、大慈真人、好生真人、景上真人、等曜真人、静惠真人、智明真人、妙惠真人、明虚真人，登西方法座。明皇真人、照理真人、普度真人、至极真人、慈觉真人、金房真人、皇上真人、安乐真人、消灾真人、护命真人，登北方法座。玉台真人、金玄真人、妙玄真人、自在真人、解脱真人、洞玄真人、救度真人、洞神真人、济苦真人、降魔真人，登东北方法座。等照真人、金景真人、玉光真人、光明真人、圆静真人、慈救真人、慈照真人、琼华真人、景玄真人、明玄真人，登东南方法座。明玄真人、明上真人、万道真人、景明真人、景相真人、明觉真人、满相真人、景空真人、景照真人、明法真人，登西南方法座。景妙真人、景惠真人、化生真人、明梵真人、应感真人、等慈真人、无相真人、太玄真人、万寿真人、太保真人，登西北方法座。无畏真人、等惠真人、金轮真人、玄上真人、法轮真人、灵宝真人、度命真人、等静真人、无垢真人、玄明真人，登上方法座。等成真人、等智真人、等爱真人、等玄真人、无等真人、转轮真人、玄通真人、太妙真人、九光真人、普慈真人，登下方法座。皆着九色离罗之帔，华锦飞裙，戴飞云翔凤之冠，蹑盘龙珠玉之履，凭回鸾紫玉之几，执百宝龙文之拂，各安座如也。紫房童子并坐飞云宝台，执九光万誊之华，齐唱《太上业报因缘经》；诸真演说微奥之义，大不可思议功德。一百日中，灵音华宛，诸天上帝，浮空步虚，持幢建节，烧香散华，奏万种玄歌妙乐，遍满虚空，蔽天光明。
　　於是静乐国王、逍遥国王、庄严国王、自在国王、胜上国王、无量国王、寿乐国王、智德国王、真宝国王、香山国王、浮香国王、清浄国王、无漏国王等，各持金银珠玉、衣服卧具、车马童仆、玩弄器用千亿万计，同来供养。散华烧香，左绕三匝，长跪道前，稽首礼拜：臣等一十三王来到会前，观听法音。又善胜皇后、宝香皇后、金华皇后、福集皇后、玉山皇后、真安皇后、静明皇后、无染皇后、灵通皇后、开明皇后、胜因皇后、妙香皇后、最胜皇后，各持香华幢盖、名衣上服不可称计，同来礼拜，味餐法音。又有诸国王子百千万亿，各将饮食、上妙华果、金芝玉英巨亿万计，以用供养，观听法音。复有诸妃后主及小王子数百万人，各将上妙衣服及以冠履宝瓶、香几盘盂器物，同到会中，以用布施，听受法音。复有大臣宰辅数百万众，各将法食名果、珍味诸宝、器匕香箧、经帕宝香杂物，同来供养，愿听法音。复有诸男女清信贤者，各持香油、名衣上服、绫罗锦绣、米谷豆麦、床卧几褥、钗梳巾帔、履秸靴鞋、镮钏等具，同来布施，愿听灵音。有诸道士女冠，各将香华、缘身法服、供养法具，同来听法，布散诸天。复有天男天女无鞅数众，旋绕法座，烧香散华，行道赞叹，诵咏灵音。复有玉童玉女，燃九光香灯无量等众，绕座布列，照曜光明。
　　元始以大神力变此会中，所有法具内外明彻，等一瑠璃，清浄无染。王及皇后并诸妃主、大臣宰辅、人民男女听法之者，皆同一相，表裹开通，齐悟道真，俱入无为。南丹国土、山川林木，乃至鸟兽，爰洎昆虫，皆悉平等，获大法音，功德无量，不可思议。倏欻之间，诸天众圣及诸来者，各还本处，寂尔皆空。
　　普济曰：今日天尊所说，皆是元始神通威力，非凡能及。未审当来讲说及诸功德，其意云何？
　　道君曰：吾说以此者，正欲为当来众生启福基也。凡功德无穷，大略有九，随其分力，各获福田。今为汝言，宜须谛识。一者造像，二者写经，三者置观，四者度人，五者建斋，六者诵经，七者持戒，八者供养，九者布施。或建立殿堂经台、钟阁门楼、廊宇师房、仆役常住、庄田旛华、灯烛钟磬，法具种种营修，皆成功德，无量无边，过去、未来，悉获福利，皆为微妙不可胜言。然救济危苦，解祸消灾，讲经功德最为第一。所以者何？而发众生无量道性，出诸智慧，清浄六根，悟解无为，证真常道，不生不灭，永断识因，无去无来，湛然空寂，皆因此经得悟，因悟成真。以是义故，先须讲说。若帝主国王、皇后大臣、宰辅公侯、人民男女，请诸道士及以女冠，所在发心，立百高座，讲说三洞大乘经典，烧香散华，明灯照耀，布施供养，随力所堪，三日、七日、七七日夜、百日，不计时节，能尽一部、两部，乃至百千万亿部帙卷等，最为利益，不可思议。
　　普济又问曰：众生劣弱，不能备百，止一座两座乃至十座、二十、三十，随力所堪，未审何如？
　　道君曰：吾向说十方世界敷百座者，正欲开悟众生，所以十方，方各一座，甚有深意。可止随宜。元始以一炁化生三才，生天立地，运用五行，生成万象，布炁十方；人生其内，秉质养形，悉因其化，外资一气，内构五常，表裹相因，而立五德。众生结阴，内外包罗，十月出胎，周回十气，气运生化，百节开张。一一方中，气成十结；一一结内，皆有一神？结习相因，罪累缠缚。和此百神，故立百真，而张百座。故一一方内建十法座，一一座上有一真人，正为众生解其缠结。若众生结解，深悟道源，言说亦无，岂须讲说。如未悟之时，要资百也。犹若世间将如击贼，须召千兵，及其散已，一兵不用也。
　　应感品第十七
　　道君曰：昔尊胜国王舍位出家，入山学道；十二年中，太上真人下授与经法，赐以神丹，寿得三万岁，得成真人。多宝国王常於宫中持经奉戒，烧香礼诵；十六年中，东华真人常为说法，教以延年，寿七万岁，得成真人。满相皇后弃舍宫掖，出家学道；三十五年，玄和玉女朝夕捧接，赐其真经。修行不怠，寿二万岁，入蓬莱山中，今为真妃。妙相皇后常诵此经戒，至念在心；二十八年，金华玉女下授仙经，一百年中，因水劫化形，转身为男子，更受经法，万百千年，得为真人。多喜王子出家学道，诵念此经；六十年中，金光童子为送衣食。寿香王子出家诵经，五十七年，天降神香，不焚自馨。又有大臣出家诵经，八十九年，凤凰来降，口吐灵音。昔有男子居家诵经，昼夜不倦，四十三年，庭前生莲华，中有百味香果饮食。又有男子山中修道，诵念真经，六年之中，龙王下降，送其衣食。又有女人入山学道，诵念此经，三年之后，白虎来侍卫其经堂。又有女子居家诵经，二十年中，衣食自然。又有道士山栖独坐，诵念此经，九年之中，两凤常侍左右，为送香灯，供给所须。又有道士居家诵经，二十三年，天男下降，给其衣食。又有女冠入山修道，诵念此经，二十一年，天女侍卫，供给衣食。又有国王持斋奉戒，礼拜烧香，三十三年，长生真人赐其仙丹，寿命无穷。又有皇后持斋礼拜，奉戒烧香，五十年中，青腰玉女迎入云中。又有王子持斋奉戒，礼拜烧香，七十三年，金华童子下赐仙芝。又有大臣持斋礼拜，奉戒烧香，十八年中，灵龟负药，送至座前。又有道士长斋奉戒，礼拜烧香，八十三年，天王保举，升入云中。又有女冠长斋奉戒，散华烧香，一百一年，五帝玉女迎入金华。又有男子持斋礼拜，烧香燃灯，九十三年，地只侍卫。又有女子持斋礼拜，烧香散华，九十八年，三界司迎。又有国王置观度人，写经造像，建诸功德；十六年中，五帝来降，赐以金芝、凤凰鸾鹤、麒麟奇兽、甘露醴泉、灵芝神草，遍满郊畿。又有皇后广行布施，入诸灵观出家法身，斋戒烧香，幢旛宝盖种种福田；三年之中，发白反黑，还如少童；生诸贵子，聪明智慧，悉统王位，仁者贤明。又有贤者造诸法服，奉上道士出家法身，八年之中，五谷丰饶，所向从心。又有贤者常供斋食，奉献道士及以贤人，六年之中，衣食丰饶。又有男女常将财物施入常住，供养十方三宝，二十四年，五谷自生，天蚕降素。又有女子救济贫乏，放赎生命，大行慈悲，二十七年，玉女迎将入於云中。又有女子供养出家法衣法食，三十九年，天赐黄金。又有女子缝裁旛像、出家法服，斋戒供具，不倦苦辛，四十年中，天降玉英。又有贤者造钟造磬，送诸灵观；二十五年，地出黄金，年命长远。又有贤者，常以五谷施诸常住，作其芽孽，十一年中，衣食自饶。又有贤者常於玄坛灵观洗饰尊像，修诸经教，施香及华；十七年中，门户兴隆。又有贤者布施手工，抄写经教，十八年中，聪明智慧，子胤繁昌。如此等辈，粗陈要领，以示将来，若玄都金格感应之篇，终劫说之，亦不能究。
　　福报品第十八
　　道君曰：造像写经者，见世得尊胜，过去生天王门身。立观度人者，见世得豪贵，过去生国王身。行道诵念者，见世善神保护，过去生聪明身。持斋礼拜者，见世得安乐，过去生富饶身。奉戒烧香者，见世诸天敬护，过去生人中形容具足身。布施经像者，见世得昌炽，过去生富贵身。布施斋供者，见世多衣食，过去生端正身。布施贫穷者，见世无灾厄，过去生豪胜身。不啖食众生者，见世无病苦，过去生长命身。不饮酒猖狂者，见世神明保佑，过去生忠贞身。不食荤辛者，见世得芳香，过去生清浄身。放赎生命者，见世无枉横，过去生恭敬身。供养出家者，见世人敬仰，过去生贵重身。说法教化者，见世人礼敬，过去生出家身。夫功德报应，如响之应声，形之对影，大小清浊，终不差也。凡夫愚迷，不识因缘宿命，不信罪福吉凶，不知此身从先身种福田中来，不知此身暂生即灭，不知此身总是浮假，不知此身念念无常；秪恣悭贪，杀生偷盗，邪淫放荡，啖食众生，锜言妄语，诽毁经教，多聚资财；常谓此生千年不死。开眼作造罪业无数，闭眼则入地狱轮回。终日造罪，未曾忏悔，不能发一念善心，作过去、见在、未来受生之福。自度己身种其芽孽，惟念子孙，愁其不活也。且世人生炁溘断，哭泣少时，便自忧子孙男女，讵忆父母养育之恩。无始以来，递相仿习，更无一悟，几许愚痴。吾念汝辈愚愚相习，永不自觉，故示罪福宿命因缘，令出离苦恼爱欲河中。而众生流浪，沉沦苦海。此世界者名曰弃贤宛离天境，亦曰杂报世界，染欲爱天。生堕其中，暂生即灭，暂聚即散，如彼电光，须臾顷耳；不浄臭秽，生老病死，痛痒疼酸，饥寒暑湿，水火刀兵，魔精鬼贼，毒风恶注，交相中害，念念死亡，曾不暂住，苦恼几何。目前见事，身自缠绕，尚不觉知，岂肯信有诸天道境，福地神仙，长生不死，自在无为。我观世之受生，促於蜉蝣；世之安居，迫於毫毛；世之臭处，，甚於厕秽；世之快乐，何异粪虫，犹自不知，常为恶业，岂不苦哉。
　　太上洞玄灵宝业报因缘经卷之七竟
　　太上洞玄灵宝业报因缘经卷之八
　　生神品第十九
　　大慈大悲普济真人，以业报因缘请问太上。尔时，太上道君曰：吾以道炁开张天地，剖判阴阳，运化因缘，生成万物，分神布炁，养育人民。从始至终，经营生死，念念不停，食以元和。汝等凡夫，谁能识之。吾今为汝剖析因缘，欲使当来悟其元起。人始受身，皆从虚无自然中来，回黄转白，构气凝精，而元父生神，玄母成形，承天顺地，合化阴阳。两半因缘，禀其骨肉，莫不资其昔业，会遇今缘，取像乾坤，含怀日月，阴阳变化，神识往来。万化之中，人最为贵，故始入胎中，三炁潜凝，九天冥运：一月为胞，郁单无量天炁下浃身中；二月为胎，上上禅善无量寿天炁下浃身中；三月魂具，梵监须延天炁下浃身中；四月魄成，寂然兜术天炁下浃身中；五月生脏，波罗尼密不骄乐天炁下浃身中；六月化腑，洞玄化应声天炁下浃身中；七月明窍，灵化梵辅天炁下浃身中；八月景附，高虚清明天炁下浃身中；九月神降，无想无结无爱天炁下浃身中。天神一万八千，身神一万八千，内外相合，三万六千神。一时生神，金楼玉阁、紫户青门，分灵布化，匝绕身中，表裹相应。声尚神具，十月而生。人在胞胎之中，三元养育，九炁布化，昼夜不停，转变昔神，受质今身。始在胞中，悉知前生善恶因缘，察生所由；及食秽浊，稍自忘之。头圆象天，足方象地，左眼为日，右眼为月，发为星辰，眉为华盖，鼻为天门，口为地户，耳为天窗，顶为昆仑，项为天柱，五脏为五岳，四肢为四海，皮肤骨节、血脉关机，法天象地，含阴吐阳。生神布化，各有司存：脑为泥丸，太一帝君；心为绛官，司命受生；肝为青宫，无英制魂；肺为素宫，白元营魄；肾为玄宫，桃康纳精；脾为黄庭，黄帝化灵。少阳炁化，木精岁星，纳化身中为肝，三魂处之；上出於目，侍卫九人，镇守九千神。肝有七叶，主其毛发，荣卫皮肤。太阳气变，火精荧惑，纳化身中为心，火神居之；上出为舌，侍卫三人，镇守三千神。心有三叶，七孔三毛，状若莲华，主其神气暖温，荣卫百神。少阴炁化，金精太白，纳化身中为肺，七魄主之；上出於鼻，侍卫七人，镇守七千神。肺有八叶，主其牙齿，营护筋骨。太阴气化，水精辰星，纳化身中为肾，左有玉童，右有玉女；精化之庭，上出於耳，侍卫五人，镇守五千神。肾有其二，如半月状，主其精液，营护血髓。元黄气化，土精镇星，纳化身中为脾，意志所出；上出於口，侍卫十二人，镇守万二千神。脾长五寸，主其肌肉，营护四肢。周流百体而生百神，各有名字，出入诸天，变化不测，往返靡停。人能知之，即得长生；行坐诵忆，营护身形，消除万祸，制伏百精。
　　发神玄光，顶神通天，顶前神朱阳，顶后神玄冥，顶左神青光，顶右神白章，额神天庭，左眉神翠童，右眉神羽童，左眼神日光，右眼神月光，左顾神玉阙，右顾神玉梁，左鼻神通阳，右鼻神通阴，口左神命童，口右神天粮，齿神玉关，左牙神天钟，右牙神天磬，舌神赤童，上唇神亭盖，下唇神静舆，左颐神黄父，右颐神黄母，项左神天通，项右神升平，左肩神远山，右肩神远安，左肘神飞龙，右肘神伏虎，左手神天丁，右手神天驺，左指神甲卒，右指神御凶，左腋神扶干，右腋神扶刀，左肋神卫边，右肋神防非，腰左神洞开，腰右神摇亭，左股神玄狱，右股神玄山，左膝神转生，右膝神曲亭，左胫神天柱，右胫神天关，左脚神轮空，右脚神运虚，左踝神幽狐，右踝神伏狼，胸神天田，腹神包灵，阴神几关，尻神幽关，背神紫房，脊神通平，脐神中平，皮神包罗，肉神卫非，骨神内丁；各长七寸，如赤子状，在人身中纳气成神，荣卫流通，运化自然，与天地合德，出入人身，奏善辍恶，日夜不停。
　　夫人不生则无，已生则备天地之象，含阴吐阳，悬命由天；天与其算四万三千二百日，凡一百二十年，算主一日，记在诸天。吾常勑诸天帝，命召五帝、三界、四司、南斗北斗、十天将军、九土使者、七神童子、八部天神一切神灵，游行人间，检较罪福，男女吉凶。又遣上圣高尊妙行真人、天仙飞仙、神仙地仙、五岳四渎、日月星辰、三官九府二万四千灵司，建节持旛，飞空步虚，执符把箓，较勘巡行；三日一言，七日一奏，百日一结，不辍须臾。若修善力者，诸天童子、司命司录，即为延年，消灾散祸，衣食丰盈。若造罪积恶者，则诸天帝主使六天魔王捉下魂魄，上诣三官。若不满算纪者，皆是造罪所致。终其算纪者，积善所臻也。故人欲终亡之时，皆是地司上奏诸天，诸天按察，依其部籍，定其死名，勑下三界官属，四司五帝收其魂魄，绝其生气矣。
　　凡人有疾病、刑厄凶祸、官灾牢狱、水火刀兵种种苦恼，皆是冥司考罚。当此之时，能广建福田，修斋持戒，诵经行道，烧香散华，讲读礼忏，布施发心，放赎生命，救济贫穷，拔度危厄，写经造像，受戒忏悔，礼谢十方。先造救苦天尊及度厄灵旛，保命灵旛，延筹灵旛，续命灵旛，禳灾灵旛；抄写此经，昼夜念诵，首谢诸天，三日、七日乃至百日；舍家资财宝货、田宅僮仆、绫罗、上妙锦绮、车马珍玩、名衣上服、器具帱帐，种种布施，跪对诸天，首谢所犯。三官则放其魂魄，延年益算，使得更生。
　　若天命将终，天算将尽，不可救拔，舍身太阴，临终之时，为其发愿忏悔，舍施衣服、卧具所有资财，受戒忏悔，最得功德，不可思议。即从初亡至七日以来，造经造像，设斋行道，礼诵忏悔，烧香燃灯，放生赎命，济度贫穷，昼夜相继，开度亡人，克得生天。所以者何？夫人欲亡，乃至七日以来，诸天童子、四司五帝、三界官属齐来监临，按检罪福，列奏天官。吾遣七神童子复来检行，定其善恶，配注生门。善即生天，福流子孙，使见在安乐，无怖无畏，家宅清浄，所为皆吉。恶即受罪殃流，生人死亡，疾病坎坷，官灾、口舌，种种恐怖，惑乱生人，凡所施为皆悉不利。是故七日之内，开度最急。过是之后，每至七日，是其童子领录亡人魂魄来到家中，案行罪福。七七之后，五天将军下摄其魂，九土使者来取其魄，将军欲其生天，使者欲其入地；五日一下，较量罪福，福多者则生天堂，罪多者则入地狱。凡善恶两神，十日一下，考较善恶，定其罪福。是故亡人从初亡、一七、二七乃至七七、百日，家中亲眷当须开度，今生善处，得见安乐。作此功德，最为第一。即初亡、一七，造救苦天尊一身，写此经一部，造灵旛一口，燃灯七卮。至二七，造天尊二躯，写经二部，造旛二口，燃灯二七卮。计七日，造像七躯，写经七部，造旛七口，燃灯四十九卮。计日加之，至百日，造像百躯，写经百部，及转经百遍，造旛百口，燃灯七百卮也。虽则百千万亿经像、旛灯，要以七数之。若贫穷之人，随其分力，皆就七百日也。
　　道君曰：七神童子者，天中北斗之精也。人始在胎中，七月之时，下人身中，开明七窍，记名斗中：一曰天蓬，二日天内，三日天冲，四曰天辅，五曰天禽，六曰天心，七曰天柱。各乘飞云七明之车，五彩之衣，从十方童子，神仙兵马各七亿万众，常在人间，分身教化；或长或短，或男或女，执符把录，较定罪福、善恶因缘，毫分无差。人能知之，不死长生矣。
　　道君曰：复有八神童子。一者金华童子，神名天元，主天子、储君、妃后宗庙，革故改新，立君易主，献可替否，贡赋征税，资财珍宝，车马服饰，宫殿苑囿，池台楼阁，爵禄命召，出入行来。二者黄灵童子，神名天女，主宅舍坟墓，六畜稼穑，仓库男女，寿夭疾病，建立土功，山川溪谷。三者清灵童子，神名天威，主车船道路，林木华果，雷电风雨。四者明灵童子，神名天生，主井鳌门户，沟渠厕溷，不浄淫秽，绮妄不实。五者丹灵童子，神名天光，主牢狱系闭，文书产乳，血光火灾。六者玄灵童子，神名天通，主算命延促，妖精魍魉，咒诅祷祀，一切鬼神。七者紫灵童子，神名天成，主幽魂飞爽，游尸死客，地狱沉沦。八者素灵童子，神名天昌，主父母男女，夫妻生育。是八神童子，或依风雨云雷，乘龙驾虎，出入人间，伺其善恶；若善则应吉，恶则应凶，随其缘分，终不差忒。汝等男女，但当读诵此经，是八神童子即来拥护，降福消灾，灭除罪咎，不可思议。
　　道君曰：人之受生，未有不从先业来者。故禀神挺质，各有因缘；罪神吉凶，悉从其业。所以夭寿贵贱，穷通好丑，贫富愚智，等各不同，乃至鸟兽虫鱼、鸡犬草木，亦复然也。汝等男女，宜各思之。
　　道君曰：人生受身，甚难逢遇，一朝败坏，万劫何期。吾故恒行诚劝汝等勤修斋戒、行道诵经、礼拜烧香、燃灯布施、启愿忏悔、济生度死、造像写经、立观度人种种方便者，执为众生作当来福业。吾故岂有所求乎。
　　道君曰：昔妙范国王身死，请道士尊德三百六十人来到宫中，忏悔受戒，舍其衣服玩弄、卧具帱帐、金银车马、宝盖绫罗、锦绮器具、僮仆，总入灵观玄坛女冠道士，至诚感彻，诸天大悦。吾遣好生真人乘三轮凤车，仙童玉女迎入火炼池中，炼其真形。三年之中，更生王宫。十四年，还绍王位，大发道心，广建功德，寿七百年。吾遣玄通真人坐莲华座、飞云之舆，迎入方诸宫中，令学经法，寿得八千岁，今为青华侍童。同华国王身死，请道士四万六千人，转经行道，造像写经，度人立观，烧香散华，并作生神五炼。一百日中，吾遣化命真人与八风使者、雷电将军，夜中来迎，登云龙之舆，度入南昌宫中，更修经法。一万年中，得为火光真人，主此火池。昔有贤者，命终之时，家人请道士女冠忏悔受戒，即时亡者承此经威力，不经地狱，即得受生於贤善之门。又有女子身亡，家中父母眷属造像造经，作旛华盖，广燃灯烛，转诵此经，建斋行道，夜后观想，昼夜不倦，布施放生，救贫度厄，烧香散华。一百年中，吾遣司命返其魂神。复还家中，大建功德，供养三宝，咨求道士，请受真经，寿得三百年。吾遣化命真人下度，风火炼形，返为男子身。入金华山中，服御仙丹，七万余年，令得升为西灵宫中，为无上法师矣。
　　太上洞玄灵宝业报因缘经卷之八竟
　　太上洞玄灵宝业报因绿经卷之九
　　弘救品第二十
　　大慈大悲普济真人曰：天尊所说罪福因缘，善巧方便，开度众生，甚深微妙，不可思议。然地狱穷魂，苦毒无量，楚痛难堪，虽蒙救拔，复虑沉沦，万劫辛酸，痛恼何极。伏愿天尊慈悲广洽，更开要道，使早迁升，过去未来，俱沾利益，为诸男女历劫桥梁。
　　尔时太上道君曰：吾为汝等一切众生所说因源缘，示其罪福，欲令天下识宿命根，大设法门，引诸男女随其业力，使出幽牢生死阶梯，渐顿咸尽。汝今复欲简要，速得迁升。汝等男女，各宜谛听，凝静身心，受其妙道。人之禀生，同资一气。及乎诞育，系命三元，寿夭吉凶、富贵贫贱、因缘罪福、善恶死生，各逐宿根，悉有报对，随其业力，永不差移，如影逐形，似声应响。三元者，谓上、中、下也。一者上元，正月十五日，天官主录。二者中元，七月十五日，地官主录。三者下元，十月十五日，水官主录。与三界十方、诸天上圣、妙行真人、玉童玉女、五帝四司、善恶童子，一切神灵无鞅数众，俱会玄都元阳宫中。元始之前，考较男女生死录籍、罪福因缘。及九幽地狱、水府穷魂，悉来校诚善恶令分。此时若有善男子、善女人，能发自然道意，采诸华果、名衣上服、百宝珍奇、玩弄卧卧、诸香杂药、清浄饮食，及上妙罗绮、锦绣纹缯、众彩诸色，造玄都大献，种种装严，一层两层、乃至百层千层，作玄都玉京五岳名山、楼阁台榭、堂殿形像，妙丽精饰，或千或万，以用供养，散华烧香，行道讲诵，燃灯放生，歌咏赞叹，布施发愿，悔过求哀，礼拜灭罪，昼夜不懈，我遣十天真人并诸天帝、飞天神王、三界四司、玉童玉女无量数众，飞空步虚，持幢建节，把录执符，齐到道场，为其灭罪，保护人民，使国土安宁，男女欢泰，众善齐降，诸恶不生，地狱苦魂一时解脱，克生天上，快乐无为，率土太平，获福无量。
　　道君曰：吾昔从元始天尊，赤明元年七月十五日，於福集世界信行国土元寿观中，大会说法，十方天帝、神仙、真圣无鞅数众，及诸龙鬼一时来会，听无妙相义。时东方国土仁爱天王造九层玄都宝盘九百枚，悉以青珠青玉、青金青宝、青纹青锦、青纱青谷、青罗青绮、青华青果、青香青网，乃至旛幢宝盖、衣服帐舆、饮食器物，皆同一色，飞云彩鹤、翔鸾绮凤、金翅朱鸟、天仙伎乐填满东方，来到会中，以用供养。东南国土慈和天王造十二层玄都宝盘一百二十枚，悉以绀珠绀玉、绀金绀宝、绀纹绀锦、绀纱绀谷、绀罗绀绮、绀华绀果、绀香绀网，乃至旛幢宝盖、衣服帐舆、饮食器物，皆同一色，飞云彩鹤、翔鸾舞凤、金翅朱鸟、神龙伎乐，填满东南，来到会中，以用供养。南方国土礼教天王造三层玄都宝盘三百枚，悉以丹珠丹玉、丹金丹宝、丹纹丹锦、丹纱谷、丹罗丹绮、丹华丹果、丹香丹网，乃至旛幢宝盖、衣服帐舆、饮食器物，皆同一色，飞云彩鹤、翔鸾舞凤、金翅朱鸟、神仙技乐，填满南方，来到会中，以用供养。西南国土威范天王造十二层玄都宝盘一百二十枚，悉以红珠红玉、红金红宝、红纹红锦、红纱红谷、红罗红绮、红华红果、红香红网，乃至旛幢宝盖、衣服帐舆、饮食器物，皆同一色，飞云彩鹤、翔鸾舞凤、金翅朱鸟、飞仙伎乐，填满西南，来到会中，以用供养。西方国土义议天王造七层玄都宝盘七百枚，悉以皓珠皓玉、皓金皓宝、皓纹皓锦、皓纱皓谷、皓罗皓绮、皓华皓果、皓香皓网，乃至旛幢宝盖、衣服帐舆、饮食器物，皆同一色，飞云彩鹤、翔鸾舞凤、金翅朱鸟、音声使乐，填满西方，来到会中，以用供养。西北国土成化天王造十二层玄都宝盘一百二十枚，悉以缥珠缥玉、缥金缥宝、缥纹缥锦、缥纱缥谷、缥罗缥绮、缥华缥果、缥香缥网，乃至旛幢宝盖、衣服帐舆、饮食器物，皆同一色，飞云彩鹤，翔鸾舞凤、金翅朱鸟、天钧伎乐，填满西北，来到会中，以用供养。北方国土智德天王造五层玄都宝盘五百枚，悉以玄珠玄玉、玄金玄宝、玄纹玄锦、玄纱玄谷、玄罗玄绮、玄华玄果、玄香玄网，乃至旛幢宝盖、衣服帐舆、饮食器物，皆同一色，飞云彩鹤、翔鸾舞凤、金翅朱鸟、神仙伎乐，填满北方，来到会中，以用供养。东北国土智积天王造十二层玄都宝盘一百二十枚，悉以绿珠绿玉、绿金绿宝、绿纹绿锦、绿纱绿谷、绿罗绿绮、绿华绿果、绿香绿网，乃至旛幢宝盖、衣服帐舆、饮食器物，皆同一色，飞云彩鹤、翔鸾舞凤、金翅朱鸟、天仙伎乐，填满东北，来到会中，以用供养。上方诸国无量天王各造三十六层玄都宝盘三十六万枚，悉以紫珠紫玉、紫金紫宝，紫纹紫锦、紫纱紫谷、紫罗紫绮、紫华紫果、紫香紫网，乃至旛幢宝盖、衣服帐舆、饮食器物，皆同一色，飞云彩鹤、翔鸾舞凤、金翅朱鸟、神龙伎乐，徧满虚空，来到会中，以用供养。下方国土载德天王造二十四层玄都宝盘二十四万枚，悉以黄珠黄玉、黄金黄宝、黄纹黄锦、黄纱黄谷、黄罗黄绮、黄华黄果、黄香黄网，乃至旛幢宝盖、衣服帐舆、饮食器物，皆同一色，飞云彩鹤、翔鸾舞凤、金翅朱鸟、神仙伎乐，遍满八方，来到会中，以用供养。是时，十方玄都宝盘或作玄都玉京、五岳山像，或飞云楼阁，或交龙舞凤，或宝台华树，或莲华芝英，雕镂绮错，连珠贯玉，悉是自然，四边围绕。复以当方珍玩服饰、绫罗锦绮、名香上药、器具玩弄、华果米麦、车舆象马、卧具田宅、宫池苑囿种种装严，侍从左右。王及皇后并诸大臣妃主、国中男女无鞅数众，各持香华幢盖，同来供养。五日五夜，光明焕赫，照曜诸天，得未曾有不可思议。尔时，天尊以神通力，变此会中及诸国土悉如瑠璃，洞彻内外，皆同一色；国人男女，皆同一貌；洞见远近，平等不殊；三界十方同沾福庆，喜乐难言，九幽罢对，五苦停酸，国土安宁，人民快乐。
　　道君曰：昔弃善国王不修正化，杀害无度，田猎遨游，不恤贫穷，枉伤良善，广造宫殿，纵放百端。十三年中，人民怨叛，王身被戮，魂入三涂，众苦备经。五十八年，昼夜酸禁。其子承统，知父为非，救己自修，大行慈俭，人民庆乐，率土安宁，礼拜烧香，常行斋直。每於元日，广建福田，行道讲经，燃灯发愿，抄经造像，置观度人，布施放生，采诸华果、名香上药、玩弄服饰、绞罗锦绮、众宝珍奇、种种法具，清浄饮食、米麦杂彩，造玄都宝盘，供养天尊及诸真圣贤人、道士出家法身无量数众。九年之中，功德熏修，得离地狱，上生天堂。
　　圣善国王及以皇后、诸王妃主、宰辅大臣、国中男女、贤人道士，常於三元造七宝盘，以上妙香药、清浄饮食、诸杂缯彩，众宝装严，百层、千层、无边无量，送诸灵观玄坛、名山圣迩，随处安置，供养十方三界、过去未来见在三世诸天尊等仙真上圣，普皆回向，散华烧香，礼拜诵念，持斋奉戒，讲说大乘，布施放生，常行不替。十八年中，男女端等，皆同一貌，无有夭伤，天人欢乐，衣食自然。正化国王及以皇后，常於三元躬自烧香散华，行道讲诵，礼拜发愿，谢罪祈恩，尽国中所有金银珍宝，造九重宝盘玄都大献三百六十，香华宝盖、帐舆幢并诸音乐，周匝围绕；於其正殿及以庭阙，广建道场，命召道士立百宝座，讲说大乘，昼夜丹祷，供养天尊。国土太平，兆民欢乐，幽魂拔度，悉上福堂，男女欣欣，年命长远。
　　平乐国王与诸大臣、皇后妃主及国中男女，常以三元月旦，於其宫内建百高座，召诸道士及以女冠讲说三洞大乘经典，行道礼忏，布施放生，抄经铸像，置观度人，造三十六重玄都宝盘千二百所，种种装严，以用供养。至其元日，大建福田，保国泰民宁，和天安地，风调雨顺，百谷熟成，七祖生天，九幽罢对，男女昌炽，天下太平。
　　昔有贤者，为过去九玄、七祖及父母、己身、内外眷属、一切众生，常於三元之日造玄都大献，罄其诚恳，资财物产、香油灯烛、饮食华果，随分所有供养天尊及诸道士。八年之中，九祖生天，见世安乐，年命长远，衣食自然。
　　复有女人，常造玄都大献，普为一切。二十年中，身有光明，三界侍门。
　　复有道士，为国主人王、人民万物、过去见存、天下地上一切众生，造玄都大献，供养诸天及以道士、三涂地狱饿鬼穷魂。十四年中，白日升天。
　　复有道士，常劝男女为亿曾万祖、人民品物、国主人王，采诸华果、百味饮食、名衣上服、珍奇宝货、玩弄卧具、旛华幢盖，作玄都大献七宝山盘，於其元日供养天尊及诸圣众，礼拜忏悔，散华烧香。三十二年，得为四梵真人。
　　道君曰：清明国无相山中，有道士三万六千人，常以立夏一日入静安居，烧香行道，礼忏讲诵，持斋奉戒，劝诱男女，开度天人，作诸善业，昼夜不住；愿国安宁，救度生死，广设桥梁。王及皇后并诸妃主、宰辅大臣、国中男女，各发道心，随分供养，饮食滋味、香药器具、上妙衣服、车舆象马、绫罗锦绮、金银珠玉、米麦华果、卧具帱帐、田园童仆种种，布施供养，资给安居道士，虔心敬仰，愿得功德，利益装严。道士常为宣说经戒、罪福因缘。及说受身不浄臭秽，四大浮假，念念无常，三业六根构造诸恶，渐染成愆，轮回生死；堕落三涂九幽地狱，受诸苦恼，吞火食炭，镬汤煎煮，足履刀山，手攀剑树，硙磨碓捣，锯解锥劖，铁鸟啄睛，铁犁耕舌，牛头乱拷，铁杖负身，脓血流离，身体烂坏，沈沦黑暗，流转泥犁，负石填河，昼夜拷掠，一入此处，万劫难原。皆是众生业缘自受，或由父母，或为子孙，上流下延，更相引及。若善男子、善女人能发善心，常为亿曾逮乎见在己身父母、骨肉亲缘、五苦三涂穷魂苦爽、饿鬼畜生、囚徒老病、一切众生，造玄都大献，建百高座，讲说大乘，抄经写像，置观度人，舍身供养，出家入道，布施放生，长斋奉戒；随其功德，悉上生天，昼夜观说，开悟国人。满一百五日，至中元之辰，大会说法，受戒忏悔，大度众生。国人男女皆发善意，上妙衣服，供养法具，香炉澡灌，几杖坐褥，名香上药，玩弄调度，巾韫匕荚、盘盂器物，上献天尊，兼诸仙众真人道士，以用供养。徧及三涂囚徒饿鬼一切众生，皆得离苦，国土安宁，人民快乐；三万六千道士各寿万岁，俱升贾奕天中，为四梵真人；清明国王上为梵度天王，皇后升为四梵天女，大臣宰辅并入恭华天中，更受经法，享福无穷。
　　道君曰：吾所以说此者，示汝简要之法，使当来男女及一切众生有心回向，归命正道，以求度脱，作生死福田。能於三元大庆之日，造玄都大献，供养天尊及诸道士，行道礼诵，发片善心，丹祷不退，过去、见在、未来三世，获福无量，不可思议。
　　证实品第二十一
　　道君告普济曰：若有善男子、善女人，能发一心念，造经铸像，立观度人，布施持斋奉戒，精进勇猛，忍辱清静，若大若小，若权若实，或深或浅，或始或终，皆当有实，令众证明。不得外假声举，内无实相。苟求虚称而不丹诚，乃至行道诵经、烧香礼拜、居山入室、断谷休粮、度厄济贫、修真学道，少不诚至，即不感通。
　　昔刘黄民者，家大富有，尝作经像，礼拜烧香，屈请道士持斋念诵；而心不尽，唯觅名闻。一百年中，身死化为凤凰。六十年，还化为人，家大富有，大建功德。三十年，得尸解，入青华宫中。
　　黄安世者，入山学道，在石室中诵礼拜，心不精至，而觅飞腾。四十年中，化作翔鸿。九十年，得转身为女子，形容端正，好乐神仙，精诚感彻。五十年中，夜光玉女来降，赐灵宝五芽法。行之十三年，白日腾举，登黄曾天中，得为天女，已七千岁。
　　王子期者，断谷不食，独生空山，不修诸行。六十年化为青石。后三十年，一旦雷震石裂，中出一龙，直入金堂山中，为道士中经屋。八年，闻道士诵经持戒，转身生清梵王门，大建功德。二十四年，东华真人潜授神丹，服之，寿三百岁。心常翘勤，遇会道士，为授此经，修行十六年，白日升天，得为大极仙王。
　　韩元寿者，精思入室，诵经不专。一旦天火焚屋，经飞上天。九十年中，元寿化为木精。
　　李正玄者，本是猎人，行山游猎，至一山中，值道士学道，遂精心事之。三十年中，勤苦不退，道士谓曰：子欲得长生不乎？正玄稽首曰：鸟鼠贪生，愿赐延年，终身奉事，不敢怨怠。道士曰：子但礼此山下枯树，自当有得。正玄即昼夜礼之。一十三年，枯树生华，非常炜烨。道士知其诚恳，授与此经。三十年中，飞行虚空。
　　仲期灵者，入山学道，一百年中，精诚笃志。天魔下试，化为饿虎，直入室中。期灵遂伸脚与之。魔知其心，复其本形。举名仙曹、五帝真人下授此经，十七年中，变化自在，入蓬莱山中。
　　安度明者，山中诵经三十七年。中黄真人化为猎师，持毒蛇与之。度明欣然受之，蛇化成金芝。中黄感其心定，便令食芝。身生金光。五百年中，游行五岳，得为太极左仙公。
　　周惠化者，好布施，救贫穷，辛苦不倦。智观真人托作凡人，就其乞食。惠化哀愍，十倍於常。真人乃病，萎卧于家，三百日中，在床不起，臭秽异常。惠化无嫌色。真人乃夜中谓曰：知子至诚，来想#1度耳。惠化拜曰：凡夫无识，谬见提奖，愿得延年。因赐神丹，服之，寿八千岁。修行此经。今为西华仙人。
　　张延光者，供养道士，七十三年，始终如一，心不退懈。应世真人托作道士，形容羸陋，衣服臭秽，来投居止。因便抱病，七日而死，寻即烂坏。延光哀恸，逾於骨肉。应世真人识其诚至，寻即更生，授与此经。二百年中，长生不老，入浮来山中。
　　仇宝香者，桐栢山中修道，三百六十年，已得延年。一旦，轮天童子托作猎人，就其止宿，夜中放火，烧其所居。宝香曾无改色。童子遂授解化之道，一旦飞入紫霄之中。
　　赵昌明者，大和山道士，入海嵎山学道，七百余年。一旦，山精大神、诸杂魔等来试昌明，或作仙人，或为儒生，乍翔乍伏，种种变化。昌明谓曰：子山精小鬼，忽得干吾。因以经指之，各反本形，拱手恭敬。道士因为说法受戒。后三百年，山精等转为善神，将此华果来献昌明，说昔因缘，求更受戒法。昌明乃为忏悔受戒。一百年中，化生清梵国大富家作女，形容端正，聪明智慧，爱乐经法，大建功德，身作女冠。四十七年，勤诵经戒。金华玉女下授此经，一旦入地肺山中，得三万年。今为太极真妃。
　　夫真人下试之时，或托贫贱，或作饥寒，或为笃疾，或为形残，或为乞子，或化贤人，或化天魔，或变精魅，千变万化，试炼学人。悉其诚实，方始开度。汝等当来男女，宜谛慎之。
　　摄因品第二十二
　　普济问曰：众生无量，识见不同；善恶造因，根基各异。若遍开十部，则智力不迨；如说一乘，又悟解难入。未知取适，其意若何？
　　道君曰：因机取悟，无方不摄。既知简要，复得开通。欲中物宜，何适不可。
　　普济曰：简要之理，实所愿闻。
　　道君曰：若众生好杀害损伤者，则以慈悲门摄之。若偷盗劫夺者，则以分义门摄之。若邪淫放荡者，则以贞洁门摄之。若悭贪吝惜者，则以布施门摄之。若瞋怒斗争者，则以欢喜门摄之。若愚痴颠倒者，则以方便门摄之。若绮言浮华者，则以简正门摄之。若妄语虚诳者，则以信顺门摄之。若恶口咒诅者，则以诵念门摄之。若两舌骂詈者，则以赞叹门摄之。若饮食酒肉者，则以斋戒门摄之。若诽谤訾毁者，则以讲说门摄之。若踞傲轻慢者，则以礼拜门摄之。若刚强豪健者，则以柔弱门摄之。若不信罪福宿命者，则以因缘门摄之。若执系有无者，则以中道门摄之。若是非彼我者，则以平等门摄之。若贪浊秽污者，则以清浄门摄之。若坚固不移者，则以轮转门摄之。若造作不休者，则以无为门摄之。若局守不变者，则以圆通门摄之。若躁竞不安者，则以静定门摄之。若忧悲不乐者，则以逍遥门摄之。若烦恼不释者，则以解脱门摄之。以此二十四门，常摄一切，安乐众生，不亦要乎。
　　普济曰：此虽简要，犹患其多。昔天尊教等相，以无相之理摄化众生，可不简乎？
　　道君曰：彼以无相之相，等会一乘。今示有相之相，欲齐万法。
　　普济曰：彼既无相，无相从何等会一乘？今既有相，有相如何得齐万法？
　　道君曰：无相相无，其相所以等会一乘。有相相灭，其相是以欲齐万
　　法。
　　普济曰：有相则为相有，相有那能得齐？无相则为相无，相无从何而会？
　　道君曰：本以无相为相，无故能会。有相灭相，灭故能齐。
　　普济曰；亦可以无摄为摄，何假更说摄因？
　　道君曰：吾本以无摄摄化众生，众生未悟，故说摄耳。众生若悟，亦无摄因。
　　生化品第二十三
　　道君曰：天地未分之时，混混沌沌，溟涬无形。元始妙化，运转开张，清气上澄，浮而为天；浊气下凝，结而为地；阳精为日，阴精为月；日月之精，为星辰和气，为人旁气，为兽薄气，为禽繁气，为虫附神立象。种类相因，合会生育，各有因缘，随其业报，任命沉浮。或愚或智，或暗或明，或大或小，或浊或清，或寿或夭，或陋或贞，千殊万品，禀道生形。更相啖食，强弱侵浚，矫诈互起，罪福纵横。修善获福，造恶致刑。元始念世，教化人间，从劫到劫，数等尘沙。开张天地，造化阴阳，莫不皆由元始矣。
　　元始以龙汉之时出世教化，号曰无形，覆护群品，救度众生。延康御运，又号无名，布化国土，济度天人。赤朋开光，复称梵形，下代救物，慈济无方。开皇统劫，复号虚皇，成生品识，陶铸乾坤。逮至上皇，总号元始，摄化诸天。元始转轮，终始循环，犹如四序，往返无穷，随物变化，万号千名；或凡或圣，或智或愚，乘云御气，黄褐玄冠，龙衣虎带，玉相金容，或大或小，出入无间，生化一切，覆护众生。愚夫冥冥，谁测之乎。吾今受命，统摄法轮，奉行经教，不敢违焉。汝等男女，宜各竭情矣。
　　普济曰：天尊屡说劫数，未审一劫凡有几年？天尊得道已来，已经几劫？
　　道君曰：劫者，天地改变之名。凡有二种。一者大劫，二者小劫。大劫者，谓上极三界一十八天，下极九垒三十六地，水火风灾，烧除漂荡，其中人物，无有遗余，杳杳冥冥，无光无像。三洞大法，学道证真，龙驾下迎，悉登梵行。诸杂小教，不入大乘，与劫同沦，化成灰烬。小劫者，谓有形之类，念念无常，改世易形，即名为劫。但众生果业，运遇因缘，有短有长，有延有促。若修善念道，奉戒持经，则日月延长，禀身具足。若造诸罪业，不信因缘，则日月短促，百年不满。年数多少，非算可知，以事况之，多少可得。有一大石，正方四面，面广四百里，高亦如之。飞天持一物，如蝇羽，九年一下，拂之石尽，为劫。又有一城，正方四面，面阔四百里，高亦等耳。满中芥子。飞天九年一下，持出一颗，芥子尽为劫。又一区正方，面四百里，满中细尘。飞天人七年来出一尘，尘尽，复为劫。普济，以此三者思之，多少可得。若我得道已来劫数，以此三者数之，亦不可得。
　　普济曰：今闻天尊妙说，诸疑俱尽，不可思议，不可思议。
　　太上洞玄灵宝业报因缘经卷之九竟
　　#1　想：疑当作『相』。
　　太上洞玄灵宝业报因缘经卷之十
　　广统品第二十四
　　大慈大悲普济真人，以业报因缘请问太上。尔时，太上道君曰：十方世界，各有五亿五万五千五百五十五亿五万五千五百五十诸天，开方布域，置立天官。天上地下，地下天上，日月星辰，山川岳渎，结炁飞云，而成金楼玉阁，宝殿瑶房，霞堂紫观，星苑云林，鸾庭凤圃。浮空架虚，挟旁日月，分域布郭，万品千名，遍满无间。仙真上圣，天帝天师，随处安居，各施经教；司主录籍，生死因缘，男女算命，善恶吉凶，昼夜考窍，剖叛人天。一一方内，一一天中，各有大道，各有天尊，各有天帝，各有天师，各有仙真众圣，四司五帝，使者将军，善恶童子，五斗灵官，一一教化，立法不同。皆吾统摄，布化其间。善恶报应，男女命根，罪福缘对，宿命因缘，草木蛸蛲，一切众生，莫不待我布炁而得受生矣。
　　会真品第二十五
　　道君告普济曰：一切有形，皆悉浮假，念念灭坏，曾不暂停，苦恼轮回。凡夫不觉，三涂往返，万劫辛酸，生身受身，烦恼缠缚。皆由妄想颠倒，执见关心。汝等男女，灭诸妄想，妄想灭已，方会正真。当须定志，静观万法，莫不皆空；及我身心，内外俱泯，离诸缠缚，登解脱门，出入逍遥，无为自在，不生不灭，永断苦因。
　　普济曰：众生苦恼，常为有身，生死轮回，不能自出。云何方便，妄想得除？
　　道君曰：众生妄想颠倒，皆从心起，强生分别，击念我身，触景生迷，举心皆妄。为是悮故，颠倒沉沦，流浪生死，不能自出。当须定志，智慧观身，骨肉肌肤，形骸毛发，六根四大，五物百神，谛想思惟，总无实处，共相假合，结聚成真，耒裹寻求，我在何所；身既是假，心则成空，空假非真，悉为妄想；身妄想已，诸法皆然，彼我是非，憎爱取舍，色嗜香味，嫉妬悭贪，杀盗邪淫，绮言恶骂，凡诸作业，泯尔皆除，内外清虚，自会真道。
　　普济曰：身虽浮假，块耳有形，痛痒酸疼，风寒暑湿，内外动触，念念相侵。少有不和，忧恼俱至。如何观想，顿得灭除？
　　道君曰：皆是虚妄，吾不诳言。一切有形，悉皆浮假，为浮假故，念念无常。众生执计，妄见为有。若知身不有，诸苦皆无，但自忘身，众恼俱灭。云何更有痛痒酸疼？
　　善济曰：众生妄想，执计已深，顿遣忘身，实不可得。云何方便，但渐示因缘？
　　道君曰：吾向说言，当须定志，智慧观身，谛想思惟。总无实处者，王欲
　　渐示众生，除妄想执计也。众生所以未能除者，六根三业未浄故也。
　　普济曰：六根三业，如何得浄#1□ 
　　道君曰：六根者，一曰眼根，二曰耳根，三曰鼻根，上曰舌根，五曰身根，六曰意根。所以谓之六根。六根者，能生诸业故也。犹如草木，生诸华叶，子实展转相生，故有六情六欲，六染六入，六贼六尘，六识等也。而色、声、香、味、触、法，本来空寂，不动身心。众生执计，妄怀取舍，念念驰竞，烦恼缠身，以是因缘，流浪生死。若能用智慧志，审自思惟，悟此六根，则诸根皆尽。三业者，一者身业，二者心业，三者口业。身则杀盗邪淫，心则贪爱瞋痴，口则绮言妄语，恶口两舌，共成十恶。谛思十者，无一处真，悉是浮虚，故皆妄想。但从三业及以六根，渐自灭除，损之又损之，定志观身，能久行之，自会真道。
　　叙教品第二十六
　　道君曰：元始以一炁化生三炁，分为三天。一曰始炁，为清微天，号玉清境，天宝君所化，出洞真经十二部，以教天中九圣。二曰元炁，为禹余天，号上清境，灵宝君所化，出洞玄经十二部，以教天中九真。三曰玄炁，为大赤天，号太清境，神宝君所化，出洞神经十二部，以教天中九仙。三十六部，亦曰三乘：一曰大乘，二曰中乘，三曰小乘。结飞玄之炁，自然成章，玉字金书，龙文凤篆，大方一丈八角，垂芒教化，诸天流通。世界始终五劫，常转法轮，或实或权，有广有略，因机取悟，随世修行。虽天地运终，而三洞不灭，开度群品，导引天人，三界十方，俱受利益。
　　普济曰：三洞下世，未审何时？为是同来，亦有前后？
　　道君曰：每劫之初，洞真下化，人怀道抱德，共处虚无，悉奉正真，长生不死。次洞玄下化，人物渐离，散朴浇淳，失道叛德。其次洞神下化，人渐浇浮，不奉正真，年命短促。
　　自是之后，人心破坏，三洞不行，智慧不兴，人鬼交杂，运度促急，不满百年，念念无常，死亡不绝。吾重出世，宣行三洞，布化人间，随代机缘，敷扬经教，或大或小，随物所宜。故元始本文，未尽下教。其三清上境，四梵天中，真圣修行，其文具足。山川洞府，海岳仙宫，虽有所修，亦不备足。吾故命老子托化人间，救度众生，演说科戒，或夷或夏，或圣或凡，周遍十方，悉令开度。三洞大法，散在人问，劝诱男女，使勤修习。凡大积罪，业累沈迷，与道无缘，不能信奉；惟从伪法，诸杂妖神，徒竭一身，终归地狱。若能信行三洞大法，悉入福堂，或白日升举，尸解遁迹，隐形洞宫，游行世界，长生变号，永劫长存，炼炁易形，转神入道，人莫能识，无量无边。
　　吾过去后，魔教转兴，天下同遵，人民夭逝，兵戈水火，疾病死亡，国破家亡，朝夕相继；竭其仓库，以事妖邪，伪乱日生，浇讹时扇，饥寒苦恼，父子流移，天下愚愚，永无悟矣。
　　吾念汝辈，积劫沉沦，说是要言，以示盲聋。然三洞经法，有二种：一者真法，二者化法。真法者，离诸虚妄，永劫长存。化法者，文字流通，随时变灭。化法之中，凡有五种：一者，结飞玄之炁，云篆成章，离合自然，变化不测，在三清上境，常住镇经，亿劫常存，真圣护持。二者，云书一丈，八角焕明，在三界十方，诸天五亿，随劫升降，应感流传。三者，诸天宫殿、楼阁台房、门户之间，书题诵咏，制伏人物，出入修行。四者，华文叶字，玉札琼编，方丈蓬莱，阆苑玄圃，乍隐乍显，随劫存亡，教习神仙，及诸魔鬼。五者，纸墨缣素，竹木漆书，散在人间，流传诵咏，劫初即下，劫末还升，保国安人，开度群品。夫经者，元始之言，教化众生，使识根源本始、宿命因缘、罪福报对、善恶吉凶、生死门户、方便所由。今改恶从善，保安性命，长生无为，归之於道，永劫轨模。保之者福降，修之者神仙。吾所以承元始之教，开化人天，将救众生之徒苦耳。子宜奉之。
　　流通品第二十七
　　道君告普济曰：吾自造化天地，至于上皇，经无数劫，不可称量。世出教法，应化立身，亦复无数。天上天下，无极无穷，轮转变形，随缘开度：或号元始，或号虚皇，或号太上天尊，或号无极，或号自然，或号无为，或号大道，或号无形，或号高上，或号无名，或号至真，或号玉帝，或号金皇，或号道君，或号天老，或号老君，或号有古，或号先生，或号大千，或号法王；或号十方化主，或号三界大师，或号无上法王，或号大圣真尊，或号转轮化主，或号慈悲法王，或号无上法师，或号天中之尊，或号八极真君，或号九天圣主，或号三千化主，或号五亿天君，或号大罗教主，或号三界导师，或号玄中法师，或号玉宸化主，或号金阙天尊，或号洞真法王，或号洞玄教主，或号洞神法师；或号三洞无上法师，或号三天童子，或号轮转真人，或号长生大师，或号太医神人，或号最胜医王，或号大宗法师，或号万法天师，或号法界圣尊，或号轮天童子，或号曰光真人，或号月光真人，或号星辉童子，或号万道法师，或号玉清道主，或号上清玄宗，或号太清仙王，或号三涂化主，或号九幽大师。或作天王，或作天君，或作天帝，或作国王，或作帝师，或作道士，或作儒宗，或作大臣，或作国师，或作天仙，或作地仙。或为飞仙，或为万物母，或为万物父。或在天为天帝，或在地为人王，或在日为日光童子，或在月为月光童子，或在天中为太乙天尊，或在星中为天皇大帝。或作北极大帝，或作七星童子，或作五帝真人。或在星中为星光真人，或在云中即为云师，或在风中为风伯。或作雷公，或为雨师。或为千岁老访，或为万岁少童。或为龙王，或为鬼主。千变万化，不可胜数，或凡或圣，或男或女，或大或小，或长或短，或身上生水火，或形为草木。种种应变，教化众生，演出经教，开度天人，随劫轮转，恒存湛然。或遣真人玉女下化，诞生为帝王国主、后妃大臣，方便说法，救济群生。
　　今止告汝一二名焉。始有天地，龙汉之初，吾号无形，化在玉清境，出大洞真经，下代教化，为万天玄师，无上法王。经九万九千九百九十亿万岁，延康之时，吾号无名，化在上清境，出洞玄宝经；下代教化，为三界医王，太上真尊。经八万八千八百八十亿万岁，赤明开运，吾号梵形，又号观世音，化在太清境，出洞神仙经；下代教化，为十方导师至极天尊。经七万七千七百七十亿万岁，开皇改号，吾号虚皇，化在元阳宫中，敷明三洞；下化人间，称太上道君。经六万六千六百六十亿万岁，逮至上皇，吾号元始，化在紫微宫中，广布经戒，使仙真上圣、妙行真人、飞天神王无量数众，各化人间，开度一切。如此轮转，亦无穷也。从劫到劫，从天至天，随时变见真应化身，因世立号，改易形名，千殊万异，止是吾身。或假设师资，以相开悟；或权先后，教导人天。今指以此经，付汝施行，天上天下，十方三界，使诸男女普见法音矣。
　　普济曰：今奉天尊教命，开度天人。愿藉神力，宣告诸天，普使闻知。
　　太上弹指，告众真人曰：天上天下，三界十方，一切神灵、仙真众圣等，吾以此经付与普济，汝等宜各弘焉。於是诸天圣众各庄严宝座，建节持幢，烧香散华，鸾舆凤盖，千乘万骑，浮空步虚，一时稽首，三声称善，奉迎此经，各还本所。处处庄严百千万亿七宝之座，昼夜讲说，敷歇灵音；烧万合灵香，散百种宝华，奏万天伎乐，燃万景神灯，供养法具、饮食名珍，各百千万亿，围绕左右，不可称量。即以黄玉为简，紫金书之，藏诸洞府龙宫、云房凤匣题曰《太上业报因缘经》矣。
　　太上洞玄灵宝业报因缘经卷之十竟
　　#1净：底本作『静』。据上下文改。
　　
