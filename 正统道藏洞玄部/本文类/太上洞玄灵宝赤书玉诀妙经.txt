太上洞玄灵宝赤书玉诀妙经
　　经名：太上洞玄灵宝赤书玉诀妙经。简称《赤书玉诀》。撰人不详，约出於东晋。系古《灵宝经》之一。二卷。底本出处：《正统道藏》洞玄部本文类。
　　太上洞玄灵宝赤书玉诀妙经卷上　　
　　尔时元始天尊、太上大道君、五老上帝、十方大神，会於南丹洞阳上馆，坐明珠七色宝座。时有五帝大圣、玄和玉女，五万二千五百众诣座。天洒香华，神龙妓乐，无鞅数众，紫云四敷，三景齐明，天元合庆，众真齐驾。时有精进学士王龙赐侍座，请受法戒。
　　道告龙赐：吾於七百万劫，奉修灵宝，立愿布施，持戒执斋，勤苦不退，展转生死，忍辱精进，断除异念，空受无想，积感玄寂，得作众圣道尊。常用慈念，欲令广度众生，是男是女，好愿至人，咸使得见灵宝妙法。尔有善心，来归法门，由尔前生万劫，已奉至真，功满德足，致生道世，值遇法兴。今当为尔解说凝滞十部妙经，使尔救度十方诸天人民，勤为用心，勿使魔言。
　　道曰：生死因绿，轮转福愿，莫不由身。人身难得，道世难遇，经法难值，诀言难闻。吾所以敷张玄旨，解说要言者何。感念十方天人受生，不能保度其身，长处苦恼，甘心履罪，展转五道，无能觉者。是故广明法教，开导愚蒙，咸使天人得入无上正真之门，普度一切生值此世，真以宿缘所从，真人皆得过度。吾受元始真文旧经，说经度世万劫，当还元上宛利天。过世后五浊之中，运命不达，是男是女，不见明教，常处恶道，生寿无机，而忧恼自婴，多受枉横，自生自死，轮转五道，堕於三途八难之中，殃对相寻，无有极已，生死分离，无有豪贱，实为痛心。今解说诸要，以度可度。汝好正意谛受吾言。於是注诀，龙赐稽首，伏受教旨。
　　道日：子受灵宝大戒，当起北向，首体投地，礼於十方，东向伏听十戒。一者心不恶妬，无生阴贼，检口慎过，想念在法。二者守仁不杀，愍济群生，慈爱广救，润及一切。三者守贞让义，不淫不盗，常行善念，损己济物。四者不色不欲，心无放荡，贞洁守慎，行无点污。五者口无恶言，言不华绮，内外忠直，不犯口过。六者灭酒节行，调和气性，神不损伤，无犯众恶。七者不得嫉人胜己，争竞功名，每事逊让，退身度人。八者不得评论经教，訾毁圣文，躬心承法，常如对神。九者不得斗乱口舌，评详四辈，天人咎恨，伤损神气。十者举动施为，平等一心，人和神睦，行常使然。修奉清戒，每合天心。常行大慈，愿为一切普度厄世，慊慊尊教，不得中怠。宁守善而死，不为恶而生。於是不退，可得拔度五道，不履三恶，诸天所护，万神所敬，长斋奉戒，自得度世。
　　道言：灵宝开法度人，有十二可从而得度世者，尔宜从之，自得正直，终入无为。一者见真经出法，开度一切，便发道意，心愿后世，得登大圣。二者常行慈心，愿念一切，普得见法，开度广远，无有障翳。三者好乐经教，深远览达，意志坚明，开化愚暗。四者尊受师训，广开劝化，令入法门，远离盲道。五者信向玄妙，尊奉经诀，晨夕念诵，无有怠倦。六者不务荣华，断俗因缘，专心定志，所营在法。七者勤诵大经，愿念一切，广开桥梁，为来生作绿。八者常生善心，不邪不伪，无嫉无害，无恶无妬。九者在所随生，常值圣世，与灵宝法教相值不绝。十者洁身持戒，修斋建功，广救群生，咸得度脱。十一者学业广览，宣通经法，预以天人，普令开度。十二者常与明师世世相值，受教宣化，度人无量。是为十二妙诀。能行此善念，世世得见圣文，与道结缘，诸天友识，独步三界，无所挂碍，长离三恶五道八难。神明敬护，地祇拥卫，门户清肃，万灾不干。诸所求愿，读诵此经，皆得成就。是善男子，善女人，精心尊奉，皆为十方大圣所有，洞达自然，身生水火，变化形影，飞升上清，功德未满，应经灭度，即为五帝所迎，径升天宫，不过泰山，化生贵门，与经道相遇，俓得度世。
　　道告龙赐：勤行谛受，勿为懈息。龙赐稽首，伏承戒日。
　　道言：真文咒说，高上法度，旧文宛奥，不可寻详，后来学者，难可施用。故高下注笔，以解曲滞。玉诀真要，开演古文，微辞玄妙，诸天所尊。披诵玉章，十方遥唱，上天设礼，神魔降伏，鬼妖灭爽。侍文玉童、玉女各五十人，自无前生万劫题名太玄，不得见此玉文。运会遭遇，克得神仙，福延九祖，润流玄孙，皆得度脱三恶五道八难之中。斯文尊贵，妙不可胜。
　　元始灵宝告水帝削除罪简上法
　　灵宝某帝，先生某甲，年如干岁，某月生，愿神愿仙，长生不死，三元同存。九府水帝、十二河源、江河淮济、瞑泠大神，乞削罪名，上闻九天，请诣水府，金龙驿传。
　　太岁某年某月某朔某日某时，於某国告文。
　　右朱书银木简上，以青纸裹简，青丝缠之，金龙负简以投三河之渊。初用金钮九只，连简沉之后投，不须三过都止。投简当於清泠之渊，北向叩齿三通，读简文咒曰：
　　元始五老，上帝高尊，十方至真，太华灵仙，赤文告命，无幽不闻，上御九天，请下玉文，日月五星，北斗七元，中告五岳，四方灵山，下告河海，十二泉源，九府水帝，溟泠大神，今日上告，万愿开陈，请投玉简，乞削罪名，千曾万祖，九族种亲，罪根连染，及得我身，普蒙削除，绝灭种根，记名水府，言上帝前，七祖父母，去离八难，上登九天，衣食自然，我罪释散，万神咸闻，请以金钮，关明水官，请如斯陈，金龙驿传。
　　太上洞玄灵宝赤书玉诀妙经卷上 
　　元始灵宝告五岳灵山除罪求仙上法
　　灵宝某帝，先生某甲，年如干岁，某月生，命属某帝，名系泰山，愿神愿仙，长生度世，飞行上清。五岳真人、至神至灵，乞削罪籍，上闻九天，请诣灵山，金龙驿传。
　　太岁某甲子某月某朔某日某时，於某岳告文。
　　右朱书银木简，青纸裹之，青丝缠之，金钮九只，金龙负之，埋本命之岳，悉如上法。於本命之岳，束向叩齿九通，读简文竟，咒曰：
　　玄上开明，元始监真，上帝五老，赤书丹文，天地本始，总领三元，摄气召会，催促降仙，高上符命，普告十天，日月星宿，五岳灵山，天下地上，溟泠大神、监生主录，南上三门，开领玉简，勒名丹篇，削落罪书，上补帝臣，千曾万祖，九族种亲，皆蒙解脱，五道八难，去离三恶，魂升九天，生死开度，万劫长存，今日上告，万神咸闻，请以金钮，关盟真官，请如所告，金龙驿传。
　　元始灵宝告九地土皇灭罪言名求仙上法
　　灵宝某帝，先生某甲，年如干岁，某月生，命系九天，东斗领籍，愿神愿仙，长生度世，飞行上清。中皇九地戊己黄神、土府五帝，乞削罪录，勒上太玄，请诣中宫，投简记名，金钮自信，金龙驿传。
　　太岁某甲子某月某朔某日某时，於某郡县中告文。
　　右朱书银木简，青纸裹之，青丝缠之，金纽九只，金龙负之，埋所住中官，悉如上法。於中庭向壬叩齿十二通，读简文竟，咒曰：
　　天开地张，九炁分灵，三元同符，十方朗清，五老上帝，开真领生，丹书赤文，元始上精，普告天下，九土皇灵，今日上告，万仙定生，我愿我仙，请投玉名，土府太皇，勒除罪刑，奏简上宫，列簿华青，早得飞腾，天地同灵，九祖种亲，腐骸更荣，魂升南宫，受化仙庭，日吉告命，万神咸听，请以金钮，表盟至情，请如所告，金龙驿呈。
　　道曰：尔有志心，发无上道意，欲度诸天人民善男善女，咸使得离三恶五道八难之中。得过恶世，与道相值，当以八节甲子之日，投三元玉简，除宿罪簿，言名上天，事事三过。诸天三官九府，更相嘱寄，上天分别，万神敬护，五帝侍卫，三界司迎，门户整肃，天下地祇，日月来朝，千魔万精，不敢妄干。志愿坚白，蠲向咸成，七祖父母，即得解脱三途五苦，上升天宫，生死福庆，影响相酬。三官九府，书人功过，其理甚明，世世因缘，毫分无亏。尔谛奉行，勿为懈怠，使魔坏尔真。
　　东方九炁青天真文赤书玉诀
　　东方九炁，始皇青天，碧霞郁垒，中有老人，总校图录，摄炁降仙。
　　其二十四字，主召九天上帝，校神仙图录。学仙道士，常以本命、甲子、立春之日，青书二十四字於白刺，记姓名年月於刺下，投灵山之岳。九年仙官到，使青腰玉女九人，身得飞仙。
　　岁星辅肝，角亢镇真，氐房心尾，四景回旋，箕主七辰，正斗明轮，承炁捕非，扫除灾群。
　　其三十二字，主召天宿星官，正天分度。诸以天灾，星宿越错，朱书三十二字於青纸上，露於中庭九日九夜，夕夕依法别咒讫，以火焚，散灰於青烟之中。并刻书三十二字於青石上，埋东方，天灾自消，星宿复位。
　　东山神阮，摄召九天，赤书符命，制会酆山，东魔送鬼，所诛无蠲，悉诣木宫，敢有稽延。
　　其三十二字主摄鬼魔，正九天炁。行此法，朱书青木刺上，以文向东北而依别咒文三咒，鬼自束形，万妖自灭，精心行之。
　　下制东河，溟海水神，大劫洪灾，蛟龙负身，水府开道，通径百千，上帝赤文，风火无间。
　　其三十二字主摄东海水帝大劫天灾之数，召蛟龙及水神事。遇水灾及欲渡大水，黄书三十二字於青纸上，依别咒以投水中，身自得过，蛟龙负载，河伯奉迎，水下可行也。
　　合一百二十字，皆元始自然之书，一名生神宝真洞玄章，一名东山神咒八威策文。
　　南方三炁丹天真文赤书玉诀
　　南方丹天，赤帝玉堂，中有大神，号曰赤皇，上炎流烟，三炁勃光，神仙受命，应运太阳。
　　其三十二字，主九天神仙图录宿名。学仙道士，常以本命、甲子、立夏之日，朱书三十二字於白刺上，记姓名年月於刺下，投灵山之岳。九年仙官到，使朱陵玉女三人，身得飞仙。
　　荧惑辅心，井鬼守房，柳星张翼，统御四乡，轸总七宿，回转天常，召运促会，正道驿行，赤文命灵。
　　其三十六字，主召星官，明度数，正天分度。南方星宿越错，有诸灾异，当朱书青纸上，露於中庭三日三夜，夕夕南向，依别咒法讫，以火烧文，散之於青烟之中。并别刻书三十六字於赤石上，埋南方，天灾自消，星宿复位。
　　北摄酆山，束送魔宗，符教所讨，明列罪源，南山神咒，灭伏百千，群妖灭爽，万试摧亡。
　　其三十二字，主制北酆正鬼炁。行此法，黄书赤木刺上，以文向北，而依别咒文。三行此法，鬼精自灭，万魔束形，宜精心行之。
　　南河水帝，太伯龙王，神咒流行，普扫不祥，洪水飞灾，止蛟召龙，开除水径，千道万通，敢有干试，摄送火宫，赤书所告，莫有不从。
　　其四十八字，主摄南海水帝。大运交，洪水四出，召蛟龙水神事。遇此灾及渡大水，皆黄书四十八字，於青纸上，依别咒，以投水中，自得过度，水官奉迎。
　　合一百四十八字，皆南方梵宝昌阳丹灵真老君自然之书，一名南云通天宝灵袊，一名九天神咒，一名赤天八威策文。
　　中央黄天真文赤书玉诀
　　中央总灵，黄上天元，始生五老，中黄高尊，摄炁监真，总领群仙，典录玄图，宿简玉文，催运上炁，普告万神。
　　其四十字，主神仙玉简宿名，总归仙炁。学仙道士，以本命、甲子、春分、夏至之日，黄书四十字於白刺上，记姓名年月於剌下，投灵山之岳。九年仙官到，使黄素玉女十二人，身得神仙。
　　镇星辅脾，回度北元，魁@主非，截邪斩根，@＠＠＠，扫秽除氛，魒正玄斗，明度天关，九天符命，金马驿传。
　　其四十字，主摄星官，正天度数。诸中央星宿越错，生诸灾异，当以朱书四十字於青纸，露於中庭十二日十二夜，夕夕向王依别呢法讫，以火烧文，散之於青烟之中。并刻书四十字於黄石上，埋中央，天灾自消，星宿复位。
　　＠摄北帝，遏塞鬼门，剪除不详，莫有当前。
　　其十六字，主摄北帝正天气，检鬼精。行此法，白书十六字於黄木刺上，以文向东北，而依别咒文。三行此法，鬼精自灭，天魔束形，宜心行之。
　　中山神咒，召龙上云，制会黄河，九水河源，不得怠纵，善恶悉分，千妖万奸，上对帝君，莫有干试，太阳激焚，赤书玉字，宣告普闻。
　　其四十八字，主摄中海水帝四源之水，洪灾涌溢之数，召水神及蛟龙事。欲过洪水之灾，及渡大水，皆当黄书四十八字於青纸上，依别咒，投水中，自得过渡，水官奉迎。
　　合一百四十四字，皆中央玉宝元灵元老君自然之书，一名宝劫洞清九天灵书，一名黄神大咒，一名黄帝威灵策文。
　　西方七天炁素天赤书玉诀
　　西方素天，白帝七门，金灵皓映，太华流氛，白石峨峨，七炁氤氲，上有始生，皇老大神，总领肺气，主校九天，检定图录，制召上仙。
　　其四十八字，主召仙炁。学仙道士，常以本命、甲子、立秋之日，白书四十八字於白刺上，记姓名年月於刺下，投灵山之岳。九年仙官到，使太素玉女七人，身得神仙。
　　太白检肺，奎娄守魂，胃昴毕觜，主制七关，参总斗魁，受符北元。
　　其二十四字，主白帝星官正明天度。诸西方星宿越错，有诸灾异，当以朱书青纸上，露於中庭七日七夜，夕夕向西，依别咒法讫，以火烧文，散灰於青烟之中。并刻书二十四字於白石上，埋西方，天灾自消，星宿复位。
　　赤书玉字，九天正文，摄召万炁，普归帝君。
　　其十六字，主摄六天鬼炁。行此法，黑书十六字於白木刺上，以文向东北，而依别咒文，七过行之，鬼精自灭，万魔束形，宜精心行之。
　　西山神咒，八威七传，符水上龙，召山送云，在此授得，同到帝门，辅卫上真，斩灭邪源，若有不祥，截以金关，赤书符命，风火驿传。
　　其四十八字，主摄西海水帝及水中万精，召云龙以防水灾。欲知水中精物，及洪水弥天，欲度此灾，皆黄书四十八字於青纸上，依别咒法，投文水中，立知水中万精形象，蛟龙负以渡水灾，水官奉迎也。
　　合一百三十六字，皆西方七宝金门皓灵皇老君自然之书，一名金真宝明洞微篇，一名西山神咒，一名八威召龙文。
　　北方五炁玄天真文赤书玉诀
　　北方玄天，五炁徘徊，中有黑帝，双皇太微，总领符命，仙炼八威，青裙羽褐，龙文凤衣，上帝所降，制列玉阶。
　　其四十字，主诸真人神仙图录。学仙道士，常以本命、甲子、立冬之日，黑书四十字於白刺上，记姓名年月於刺下，投灵山之岳。五年仙官到，使太玄玉女五人，名上仙籍矣。
　　北辰辅肾，斗牛卫扉，女虚危室，豁落四开，璧总七星，执凶纠非，却灾扫秽，明道洞辉。
　　其三十二字，主北方星官正天炁。诸以北方星宿越错，有诸灾异，当以朱书三十二字於青纸上，露於中庭五日五夜，夕夕向北，依别咒法讫，以火烧文，散灰於青烟之中。并刻书三十二字於黑石上，埋北方，天灾自消，星宿复位。
　　北山神咒，激阳起雷，流铃焕落，玃天振威，北酆所部，万妖灭摧。
　　其二十四字，主摄天魔北帝万鬼事。行此法，青书二十四字於黑木刺上，以文向东北，而依别咒文。五过行之，鬼精自灭，万魔束形，宜精心行之也。
　　九河倾竭，乌母群飞，蛟龙通道，水脉洞开，赤文玉书，驿龙风驰。
　　其二十四字，主摄北海水帝，制水中万精，召蛟龙以负身。欲渡大水洪灾，及遇水难中万物，黄书二十四字於青纸上，依别咒文，投水中万物形象，身得渡水灾，蛟龙开水道，水官出迎也。
　　合一百二十字，皆北方洞阴朔单郁绝五灵玄老君自然之书，一名元神生真宝明文，一名北山神咒，一名八威制天文。
　　诸以启愿求道，投刺行事，莫不悉先东向叩齿三通，捻香咒曰：
　　无上三天玄元始三炁太上老君，召出我身中三五功曹、左右官使者、左右捧香驿龙骑吏、侍香金童、传言玉女、五帝直符，各三十六人出关。启此间土地、四面真官，我今正尔烧香关启，愿得十方正真之炁入我身中，令所启上闻，俓御无上至真大圣尊神玉帝几前。
　　凡学道有所求愿，及修行上法，不先关启则为邪魔所干，不得上达，所修无感，神明不鉴，徒劳无益。
　　元始五老修道求仙赤书真文玉诀
　　道言：夫学上法，思神念道，山居静志，修斋诵经，转度七祖，身求神仙，当行《五老赤书真文》上法。依按旧文，皆先叩齿十二通，咒曰：
　　玄上高灵，元始尊神，大圣徘徊，万神临轩，三景敷晖，庆云四陈，上告校图，推等九天，今日启愿，投刺灵山，丹书赤字，自然真文，上告五帝，记名玉篇，万神鉴映，日月明言，愿度愿生，愿神愿仙，天地星宿，玄照我身，三官九府，五岳大神，普告无穷，削除罪根，元始大开，莫不纳言，七祖幽魂，受福自然，三途五苦，永离八难，得与三景，同晖紫晨，轮转不灭，身得飞仙。
　　毕，读刺竟，投於绝岩之中，便散香灵山之上，又叩齿三通，向本命咒曰：
　　元始监映，仙名已书，三官九府，罪莫不除，散香五帝，告盟太虚，请如所陈，万劫长居。
　　毕仰咽九炁止。
　　元始五老禳星宿客灾明天分度真文玉诀
　　道言：诸天星宿，各有分度，至於俓道错越，更相侵犯，或有异见於四方境域，皆由天气运度否激之灾，有所防出其分国，故以天光转照，玄告不祥。故元始垂文，和天安地，解灾卸患，安国宁民。至士精心，依法修行。灾见之日，书真文如旧法，露於中庭，向方面叩齿十二通，散发仰祝曰：
　　元始上天，三光高明，回景照耀，四方朗清，运度所冲，激扬流星，五界错越，三统失宁，五斗总辰，七宿明灵，真君大魁，厥讳玉精，夫人皇妃，字曰育婴，总御玄关，回转诸天，今有客灾，玄告不祥，请以真文，赤书上呈，散发谢愆，披露丹诚，惟垂玄监，回复天经，炁不横越，灾不横生，焚烧灵文，散烟玉庭，上景监度，普告万灵，气清三关，灾灭九冥，阴阳调和，国土太平，请以金龙，风马驿呈。
　　毕，露真文於中庭，金龙镇之。假令灾在东方，则九日九夜竟，而烧真文，散灰於青烟之中。
　　凡禳天灾安国宁民法，皆随方然灯，照诸天光。假令东方，则然九灯，亦可九十灯，亦可九百灯，用金龙一两一枚。灾在东方，用青缯九十尺，九日九夜。灾在南方，则然三灯，亦可三十灯，亦可三百灯，用绛缯三十尺，三日三夜。灾在中央，则然十二灯，亦可百二十灯，亦可千二百灯，用黄缯百二十尺，十二日十二夜。灾在西方，则然七灯，亦可七十灯，亦可七百灯，用白缯七十尺，七日七夜。灾在北方，则然五灯，亦可五十灯，亦可五百灯，用黑缯五十尺，五日五夜。此元始灵宝上元科法。
　　元始五老禳大劫洪水召蛟龙水官度灾真文玉诀
　　道言：天地大劫之交，洪水四出，荡秽除恶，万无遗一。当此之时，天地冥合，人民漂流，无复善恶。唯有志学之士，得灵宝真文，大劫、小劫之符，乃可乘飞羽而高观，登灵岳而浮翔。当此之时，神人自当使蛟龙为通路，开水径以渡身，河伯伺迎，不挂津梁也。乃明灵文之妙，岂拘大劫之交。遇此之际，当依其文施用，北向叩齿五通，闭气二十五息。存己身心中生火，火出头顶，而烧四方山林草木，及己身都尽，形骸皆成灰尘，一时飞翔入青烟之上，无复所遗。思大水浩浩荡荡天下，己身化成蛟龙，随水而流。因又叩齿二十五通，仰咒曰：
　　上始回灵，开明九元，天推地转，二炁流传，五行相促，运度机关，阴阳否激，结成灾冲，大劫倾汔，荡秽除氛，九河受对，洪灾激川，水母徘徊，鸟马合群，日月冥会，三景停关，上选种臣，推校玉文，弃恶遗善，清浊永分，
　　我参帝简，名列九天，大灾四会，赤书所蠲，是日告命，万神咸闻，日月五星，照明我魂，五岳灵山，浮渡我身，九河水府，溟泠大神，开除水径，通利河津，蛟龙应符，摄山送灵，负我渡我，惊驰四奔，丹书赤字，元始真文，金龙驿呈，时刻无间，立须告御，上对帝尊。
　　毕，引气二十五咽，须臾，自当有开水之神以渡兆身也。在山，山则浮。在水，水自开。可谓临危而济。倏欻之顷，天地都平也。
　　元始五老摄召北酆鬼魔赤书玉诀
　　道言：夫受灵宝上法，致神明来降，存念响达，与天真交会，宜先分别鬼魔形象，遏塞干试。魔精既伏，存思自感，神明易致。行此之法，依上真文施行，便向东北叩齿三十六通，闭炁九息，而仰咒曰：
　　三元开明，迥转天常，运推数极，百六乘纲，大劫交会，万妖争行，北酆不拘，放逸鬼宗，群魔纵肆，祆闭天光，上帝有命，普告十方，演明天魔，法教开张，正道治民，扫除不祥，有何小妖，群聚为场，赤书玉文，检摄鬼乡，北酆三官，明速传行，千魔束爽，万鬼送形，流铃交焕，激气太阳，金虎四邀，天丁补亡，大小齐到，不得匿藏，元始所告，列奏上宫。
　　元始灵宝五帝真文玉诀
　　道士服青帝真符，束向叩齿九通，思青炁从口入注肝中，生九重青华宝光，彻映项后，书符置前，咒曰：
　　元上青精，九炁大灵，神光霞散，流映东青，华景郁勃，灌我身形，宫府安镇，宝魂自生，洞达八朗，飞升玉庭。
　　毕，引炁九咽，上应服者服，佩者佩。
　　道士服赤帝真符，南向叩齿三通，思赤炁从口入注心中，生三重丹华宝光，彻映胸前，书符置前，咒曰：
　　丹华流映，宝芝生光，神精彻幽，散灵八方，真符摄炁，啸命朱童，三精焕敷，注我绛宫，赤神安镇，五香溢充，洞映形外，表裹发光，身生水火，独步飞行。
　　毕，引炁三咽止，如上法。
　　道士服黄帝真符，向王叩齿十二通，思黄炁从口入注脾中，生十二重黄华宝光，洞映一身，书符置前，咒曰：
　　总元书灵，回神四乡，黄上散华，五帝交芳。流精散慢，十二重光，混合我形，万神相迎。安备黄脾，养炁中房，保龄度劫，永镇无穷。
　　毕，引炁十二咽止，如上法。
　　道士服白帝真符，向西叩齿七通，思白炁从口入注肺中，生七重素华宝光，洞映丹田，书符置前，咒曰：
　　金灵七炁，素华流氛，金精童子，首建元巾，带符摄炁，万神会门，宝光奕奕，照我命根，安镇肺华，万劫长存。
　　毕，引炁七咽止，如上法。
　　道士服黑帝真符，向北叩齿五通，思黑炁从口入注肾中，生五重玄宝华光，洞映背外，书符置前，咒曰：
　　北上太玄，五炁徘徊，宝华五重，流光焕晖，云景郁秀，洞映太微，仰注我身，肾府鲜开，安镇灵宅，万神总归，身生羽服，降形自飞。
　　毕，引炁五咽止，如上法。
　　当取灵山向王之竹，全长七尺七节，作神杖，使上下通直，甘竹乃佳。书黑帝符，着下第二节中；次白帝符，第三节中；次黄帝符，第四节中；次赤帝符，第五节中；次青帝符，第六节中。空上一节以通天，空下一节以立地。蜡封上节，穿中印以元始之章。又蜡封下节，穿中印以五帝之章。绛纹作韬，长短大小足容杖。卧息坐起，常以自随，行来可脱杖衣，隐以出入，每当别着挣处。以杖指天，天神设礼。指地，地祇司迎。以杖指东北，万鬼束形。乘杖行来，及欲施用，当叩齿三十六通，思五帝直符吏各一人，衣随方色，有五色之光，流焕杖上，五帝玉女各一人，合共卫杖左右。微咒曰：
　　太阳之山，元始上精，开张天地，甘竹通灵，直符守吏，部御神兵，五色流焕，朱火金铃，辅翼上真，出幽入冥，召天天恭，摄地地迎，指鬼鬼灭，妖魔束形，灵符神杖，威制百方，与我俱成，与我俱生，万劫之后，以代我形，景为五解，神升上清，承符告命，靡不敬听。
　　毕，引五方炁，各五咽，合二十五咽止。
　　行此道九年，精谨不慢，神真形见，杖则载人空行。若欲尸解，杖则代形，绦欻之问已成真人。朔望八节日，当烧香左右，朝拜此杖，则神灵感降，道则成矣。
　　灵宝八威神策玉诀
　　当朱书三天太上召伏蛟龙虎豹山精文，着一银木板上。又书记年月、师姓讳，着一板上。合二板，内囊裹。朱书次文，着一板上，着囊外。凡三板，合封为神策，如传之状。
　　板悉用银木，长一尺四寸，广二寸四分。以绛纹之缯作囊，令长一丈二尺，衣之封外板上，下头印口中元始五老之章。当以梧木函，绛纹作衣，衣函以请策文，着别室。烧香左右，精心供养，受以佩身。天下神灵朝夕朝门，给五帝玉童玉女各一十二人，出入游行，五帝侍卫，三界司迎。生死无复三恶之难，不经泰山，径升九天，衣食自然，位同太极，要自成仙。
　　至学道士佩此文，施行神咒，以策文指天，天神设礼。指地，地只朝拜，三界束带。指神，神礼。指鬼，鬼自灭爽。指水，水神通道。大劫交，洪灾四会，以策召龙，龙为负身。长修积感，神灵交会，所在施召，降响立到。千变万奇，适意所从。出入行年，位唯太极。皆前从飞龙，从导天钧，凤啸鸾鸣，十二华光，建三七色节，会灵之旛。精思九年，天仪自备。
　　灵宝八威神策咒曰：
　　元始太真，五灵高尊，太华皓映，洞朗八门，五老告命，无幽不关，上御九天，中制酆山，下领河海，十二水源，八威神咒，灵策玉文，召龙负水，收气聚云，束魔送鬼，扫荡妖群，万精摧落，所诛无镯，日月五星，北斗七元，诸天诸地，诸水诸山，玉真所部，溟泠大神，仙王游宴，五帝杖旛，天丁前驱，金虎后奔，玃天猛兽，罗备四关，所呼立到，所召立前，赤书焕落，风火无间，所有摄验，金龙驿传。
　　毕，叩齿九通，仰天三啸，引天炁三咽，以策文指所告之地，闭炁九息而止。
　　元始五老镇灵求仙禳灾赤书玉诀
　　道士隐学，书青帝赤书真文，置东方，则东岳仙官至。长斋百日，精思灵宝尊神，则天真下降，给青腰玉女九人，取东岳神仙芝草不死之药。青帝鬼魔远舍九万里，一方凶勃，恶兽毒螫皆不生害心，反善仁人。长斋修行二十四年，身得神仙，但佩此文，亦得尸解，转轮成仙。
　　国土东方及春三月有灾，欲使东乡安镇，当赤书青石上，镇东方九日，其灾自灭，凶逆自消。一方仁人，苍龙来翔，善瑞自至，国土太平。书文佩身，却诸祸殃，身无横患，常与神明相当，保国宁家，享福无穷。
　　道士书赤帝真文置南方，则南岳仙官至。、长斋百日，精思灵宝尊神则天真下降，给朱陵玉女三人，取南岳神仙芝草不死之药。赤帝鬼魔远舍三万里，一方凶勃恶兽毒螫皆不生害心，反善仁人。长斋修行二十四年，身得神仙，但佩此文，亦得尸解，转轮成仙。
　　国土南方及夏三月有灾，欲使南乡安镇，当朱书赤石上，镇南方三日，其灾自灭，凶逆自消。一方仁人善瑞显明，凤凰来迎，鸾鹤飞呜，天人歌咏，欣国太平。书文佩身，万灾不生，禳凶却秽，坐致神灵，福庆无穷，延年长生，家致兴隆，国祚安宁。
　　道士书黄帝真文置中央，则中岳仙官至。长斋百日，精思灵宝尊神，则天真下降，给黄素玉女十二人，取中岳神仙芝草不死之药。黄帝鬼魔远舍十二万里，中央凶勃恶兽毒螫皆不生害心，反善仁人。长斋修行二十四年，身得神仙，但佩此文，亦得尸解，转轮成仙。
　　国土中央及四季月有灾，欲使中国安镇，当朱书黄石上，镇中央十二日，其灾自灭，凶逆自消。四方和睦，善瑞自生，麒麟来归，白虎游庭，国丰民富，普天安宁。书文佩身，万灾不经，身康气强，五官精明，长保家国，永亨利贞。
　　道士书白帝真文置西方，则西岳仙官至。长斋百日，精思灵宝尊神，则天真下降，给太素玉女七人，取西岳神仙芝草不死之药。白帝鬼魔远舍七万里，西方凶勃恶兽毒螫皆不生害心，反善仁人。长斋修行二十四年，身得神仙。但佩此文，亦得尸解，转轮神仙。
　　国土西方及秋三月有灾，欲使西乡安镇，当朱书白石上，置西方七日，其灾自灭，凶恶自消。西方自归，善祥自集，灵兽飞轩，金雀衔符，氏老归宾，国宁民泰。书文佩身，神明交游，灾不加身，与五帝同俦，子孙昌炽，世享王侯，与善因绿，何虑何忧。
　　道士书黑帝真文，置北方，则北岳仙官至。长斋百日，精思灵宝尊神，则天真下降，给太玄玉女五人，取北岳神仙芝草不死之药。黑帝鬼魔远舍五万里，北方凶勃恶兽毒螫皆不生害心，反善仁人。长斋修行二十四年，身得神仙。但佩此文，亦得尸解，转轮神仙。
　　国土北方及冬三月有灾，欲使北乡安镇，当朱书黑石上，置北方五日，其灾自消，凶恶自灭。北方自宾，善瑞日昌，地藏发泄，金玉露形，天人歌咏，国富民丰。书文佩身，万灾消亡，寿同天地，福禄永光，所向所求，莫不利贞，子孙昌盛，世世贤明。
　　道士学至道上法，修奉斋戒，精思念道，上希灵真，灭魔却试，皆当先按灵宝上元旧格，施案真文，镇於方面。灵真降室，五帝官属侍卫门户，鬼魔消灭，所向咸从。赤书青帝真文於青缯上，置室东璧。赤书赤帝真文绛缯上，置南璧。赤书．黄帝真文黄缯上，置中央。赤书白帝真文白缯上，置西璧。赤书黑帝真文黑缯上，置北璧。施案五篇於斋堂之中，朝暮烧香，随方礼拜，不得杂俗异人干入堂内。此皆方方各有威神、玉童玉女侍卫，犯之奏罪九天，冥考立加，奉者明慎禁忌。
　　九炁青天中有元始青灵之童，讳开阳青，典青帝赤书真文。青灵童长九寸，衣青羽衣，手执青麾，侍文左。学者应思此神降己身，百日精念，灵真见形，所求立感。有佩真文，此童亦常在己肝府之中，致青牙之精。
　　三炁丹天中有元始赤灵之童，讳丹泉珠，典赤帝赤书真文。赤灵童长三寸，衣赤羽衣，手执赤节，侍文前。学者应思此神降己身，百日精念，灵真见形，所求易感。有佩真文，此童亦常在己心中，致朱丹赤牙之精。
　　中央黄天中有元始黄灵之童，讳洪瑛，典黄帝赤书真文。黄灵童长一寸二分，衣黄羽衣，手执黄钺，侍文中央。学者应思此神降己身，百日精念，灵真见形，所求立感。有佩真文，此童亦常在己脾府之中，致黄牙之精。
　　七炁素天中有元始素灵之童，讳明石流，典白帝赤书真文。素灵童长七寸，衣白羽衣，手执白旗，侍文右。学者应思此神降己身，百日精念，灵真见形，所求立感。有佩真文，此童亦常在己肺府之中，致素牙之精。
　　五炁玄天中有元始黑灵之童，讳玉滋，典黑帝赤书真文。黑灵童长五寸，衣黑羽衣，手执黑幢，侍文后。学者应思此神降己身，百日精念，灵真见形，所求立感。有佩真文，此童亦常在己肾府之中，致玄牙之精。
　　此五帝灵童，与元始五老同生，主五篇真文，上统九天之炁，下领五岳，中主人五藏，引牙之精补养人身。服食五牙，不知此神，终而无感，徒劳疲懃。
　　太上洞玄灵宝赤书玉诀妙经卷上竟
　　● 赤书：原误作「赤帝」，据前后文例改。
　　太上洞玄灵宝赤书玉诀妙经卷下
　　元始上帝、灵宝尊神、十方大圣、妙行真人，常以一年三诣南帝洞阳官，校定天元，推数劫会，开明赤书五老真文，封题玉碛以付五帝。元始五炁常以鸡呜上会灵宝玉京玄都上宫，阳光初明，散元始之晖，流观诸天，其气郁郁，其晖熏熏，精如月珠，光如紫云，五气运转，如车之轮，上御九天之阙，中固五帝灵山，下注学士五牙之根。上宫众圣大智真人皆以其时餐食其晖，仰咽其精，与天相承，致得无穷。太上道君请注其文，以传至真。依灵宝玄科，四万劫一传。如是灵宝明见，出法度人。十方大圣尊神、妙行真人，同会南圃丹霍之阿三元洞室，封题玉碛，众真侍座，香华伎乐，五千万众。真文奕奕，光明洞达，五气观晖，照映内外，云景秀朗，如星中之月，奇相众好，不可胜量。
　　是时北室有精进贤者王福度。有女名曰阿丘曾，厥年十六，时在浴室中，浴香汤自洗，见金光明曲照，疑有不常，出宇登墙，南向望见道真，神精炜烁，容景焕日。女意欢喜，叉手作礼，遥称：名丘曾，今遭幸会，身觐天尊，归身十方天中之天，愿赐禁戒，遵承法文，拔诸恶根，早得转轮，改为男形，万劫之后，冀得飞仙。
　　五帝魔王见女发心大愿，恐过我界，因化作五帝老人，往告女曰：我受十方尊神使命，来语女灵宝法典。吾道方行，法使仁爱，慈孝为本。始闻汝父当出女身，已受人言，不可得违。宜先从之，人道既备，礼训亦足，余可投身。天监尔心，汝不从父，仙无由度。
　　女答魔曰：我前生不幸，宿无因绿，功德未充，致作女身。晨夕悔念，誓守一心，用意坚固，出於自然。生由父母，命归十天，诚违父教，不如君言。魔见女执心秉直，不可得干，於是便退。丘曾自云：道既高邈，无缘得畅，仍聚柴登墙，焚烧我身，冀我形骸，得成飞尘，随风自降，往至道前。於是火然，丘曾叉手向天言：十方无极天尊，今日归形骸天中之天，愿得时畅，如之散尘。便投身火中，愤尔无着，身如蹈空，俄顷之问，已见女身化成男子，径至道前，於是受诚。元始即命南极尊神为女之师，授女真文，给太华玉女、金晨玉童各三百人，众好佩发三十二相，洞映女身。
　　道告南极尊神：此女前生已奉灵宝，转轮万劫，今得化生人中，见吾出法，即得化形，当更度人九万九千，乃得至真大神。是时，十方是男是女，皆发正真道意，莫不精心持斋奉戒，修承灵宝，顶有至愿，皆得度世。
　　道告阿丘曾曰：南极尊神，昔往亦为女子，生於禅黎世界赤明天中，大作功德，诸天所称。道业未成，乃值火劫数交，天地易位，其在弃荡之例。南上感其丹至，朱官书其紫名，化其形骸於元君之胞，一劫乃生，得为男身，於南丹洞阳上馆明珠七色宝林，师赤帝梵宝昌阳丹灵真老君，赤书道成，位登南极。汝前生与南极同在禅黎世界，於丹阳栢林舍下同发道意。尔时南极姓皇，字度明，执汝右手，俱题赤石，记姓名南官，即书汝笔迹，题於南轩，今犹尚在，石字亦存，汝忆之否。丘曾心悟，降目见南极所住南璧刻书：太甲岁七月一日，皇度明、阿丘曾同於丹阳栢林舍下发愿。合二十三字，字甚分明，忆此未久，忽经天地三易劫运，今乃得生灵宝之世。
　　道语丘曾：尔今得师南极，岂不高乎。皆由尔身宿缘所致。当勤加上业，广度天人，功满德备，自当令尔位及至真，超凌三清，迅足九霞，朝宴太玄也。丘曾稽首道前：丘曾先身有幸，得生道世，获遇天真，曲逮幽室，光瘾臭形，神启坛内，心应形外，投骸归命，万希一全。高上玄鉴，转度我身，既得化形，侍对天尊，复蒙南极，得训师宗。喜惧之怀，靡知所陈。惟垂成就，明所未闻，玉诀宝妙，愿特哀矜。
　　太上道君登命赤帝灵童，开九霜玉笈七色之蕴，出灵宝赤书玉诀二卷，以付南极，使依盟授受丘曾，众仙监盟，一时称善。
　　元始赤书服食青牙导引九炁青天玉诀
　　元始赤书五篇真文，生於太空之中，天地未光，开辟未明，潜结元根，三景成立，五气行焉。五色分彩，焕照五方，置以五帝，导以阴阳，轮转九天之纽，运明五星之光，殖地五岳以安镇，澳人五府以养神。是以至真之人常依阳光之始明，上导九天之和气，下引玉泉之流芳，致元精於太极，招五帝於灵童。溉之者不衰，存之者无穷。回万劫而更始，保五牙於颜容，实灵宝之妙诀，恢万圣之宗也。
　　修养青牙导引束方九黑青天之法：当以立春之日，鸡鸣入室，东向九拜，平坐叩齿九通。思东方安宝华林青灵始老君，姓焖，讳开明，字灵威仰。形长九寸，头冠青精玉冠，衣九气青羽飞衣，驾乘苍龙之舆，建鹑旗，从甲乙玄老之官九万人，从九炁青天中下降室内。须臾化生青炁，郁郁如云之沓烟，溉覆己形，从己口中而入，直下肝府。又思木德，焕明东方，光照我身，皆令分明。竟，便开目仰咒曰：
　　九炁青天，元始上精，皇老尊神，衣服羽青，设御天官，焕明岁星，散晖流芳，陶激身形，上餐朝霞，服引木精，固养青牙，保镇朽龄，肝府充溢，玉芝自生，回年亿劫，色反童婴，五气和合，天地长并。
　　毕，引青炁九咽止，便服东方赤书玉文一十二字。
　　右十二字，则九炁青天之名。导引青帝九炁，服食青牙，皆朱书白纸上，存思讫而顿服之，则引九炁而自降，青帝应声而见形，青牙坚固於东岳，肝府玉芝而自生。灵童斋真文於寝侧，青腰辅翼而使令九年，积感变化，立成神仙度世，万劫不倾也。当以鸡鸣阳光始分，东向叩齿九通，摩两掌令热，以手摩试面目九过，仰咒曰：
　　东方青牙，服食青牙，饮以朝华。毕，便以舌撩上齿之表，舐唇三过，令玉泉满口而咽之三过。又引青炁九咽，令镇肝之中，其道毕也。
　　元始赤书服食赤牙导引三炁丹天玉诀
　　修养丹牙导引南方丹天之法：当以立夏之日，鸡呜入室，南向三拜，平坐叩齿三通。思南方梵宝昌阳丹灵真老君，姓洞浮，讳极炎，字赤飘弩。形长三寸，头冠丹精玉冠，衣三炁丹羽飞衣，驾乘丹龙玉舆，建朱旗，从丙丁越老之官三十万人，从三炁丹天中下降室内。须臾化生赤炁，焕焕如火之明，溉覆己形，从己口中而入，直下心宫。又思火星焕明南方，光照我身，皆令分明。竟，便开目仰咒曰：
　　三炁丹天，朱宫灵童，元始上帝，参驾赤龙，丹羽飞衣，锦被明光，驱策灵官，运导阴阳，三炁吐晖，灌我绛宫，赤子保镇，炼牙饬容，朝餐朱景，玉芝满充，回停劫年，朽骸反童，长龄天地，水享无穷，身生水火，变化百方。
　　毕，引赤炁三咽止，便服南方赤书玉文一十二字。
　　右十二字，则三炁丹天之名。导引赤帝三炁，服食丹牙，皆赤书白纸上，存思讫而顿服之，则引赤炁而充溢，芳芝玄注於绛官。赤帝降真於存思，受赤文於灵童，保丹牙以永固，养三炁於祝融，策赤圭以通灵，运五篇以召神。长斋感於太寂，上天书名於南窗，可谓坐致而不难，永享而无穷也。当以鸡鸣阳光始分，南向叩齿三通，摩两掌令热，以摩试面目三过，仰咒曰：
　　南方朱丹，服食朱丹，饮以丹池。
　　毕，以舌撩下齿之表，舐唇嗽口，令玉芝满口而三咽之。又引赤炁三咽，令镇心宫之中，其道毕也。
　　元始赤书服食戊己导引元炁黄天玉诀
　　修养黄牙导引戊己十二炁黄天之法：当以春分、夏节、秋分、冬节四日，鸡呜入室，向王十二拜，平坐叩齿十二通。思中央玉宝元灵元老君，姓通斑，讳元氏，字含枢纽。形长一尺二寸，头冠黄精玉冠，衣五色黄羽飞衣，驾乘黄龙玉舆，建黄旗，从神戊己伧老之官十二万人，从十二炁黄天中下来降室内。须臾化生黄炁，勃勃如景云之吐晖，灌覆己形，从口中而入，直下脾府。又思土星焕明中天，光照我身，皆使分明。竟，便开目仰咒曰：
　　中黄嵩山，元炁徘徊，上有元老，总统四垂，参驾黄龙，五色羽衣，运导九天，转轮璇玑，焕明土星，流光散晖，玉英芳芝，充溢四肢，陶灌我身，脾府鲜开，养牙餐精，万神总归，检魂制魄，仙炼八威，表裹洞明，长生不衰，通真达灵，升入太微。
　　毕，引黄炁十二咽止，便服中央赤书玉文一十六字。
　　右十六字，则中央黄天之名。导引黄帝十二炁、服食黄牙，皆赤书白纸上，存思讫，顿而服之。则上引元炁於九天，下注玄膺於妙门，太仓气粮而自充，脾府不澳而自熏。黄老应响以玄和，灵童披襟而告文。黄素运走，给命东西，妙哉玉诀，为万仙之端。当以鸡鸣阳光始分，向王叩齿十二通，摩两掌令热，以摩拭面目十二过，咒曰：
　　中央戊己，昂昂太山，服食精炁，饮以醴泉。
　　毕，以舌撩舌上玄膺，取玉泉，舐唇三过，咽之。又引黄炁一十二咽，令镇脾府之中，其道毕也。
　　元始赤书服食素牙导引七炁素天玉诀
　　修养素牙导引七炁素天之法：当以立秋之日，鸡呜入室，西向七拜毕，平坐叩齿七通。思西方七宝金门皓灵皇老君，姓上金，讳昌开，字曜魄宝。形长七寸，头冠白精玉冠，衣白羽飞衣，驾乘白龙玉舆，建素旗，从神庚辛胡老之官七十万人，从七炁素天中下来降室内。须臾化生白炁，皓皓如秋云之罗天，灌覆己形，从口中而入，直下肺府。又思金星焕明，西方光照我身，皆使分明。竟，便开目仰咒曰：
　　七灵七门，皓映西华，中有素皇，元始之家，参驾白龙，七炁峨峨，徘徊玉门，散精朱霞，金星吐晖，芳芝滂沱，玄澳我身，养我素牙，明石鲜光，万劫不殂，服以流泉，餐以太和，九天上帝，给以玉华，保年驻颜，白景敷罗，长存天地，三光同遐。
　　毕，引白炁七咽止，便服西方赤书玉文一十二字。
　　右十二字，则西方七炁素天之名。导引白帝七炁、服食素牙，皆赤书白纸上，存思讫，顿而服之。则七炁天神玄注素晖，灌溉明石，自生玉芝，肺宫开明而纳真，太仓不哺而自熏，素灵应响而驱策，参承九天之门，养之不休，寿与元始同年。当以鸡呜阳之始分，向西叩齿七通，摩两掌令热，以摩拭面目七过，仰咒曰：
　　西方明石，服食明石，饮以灵液。
　　毕，以舌撩齿上，舐唇漱口，令玉芝满口，便三咽之。又引白炁七咽，令镇肺府之中，其道毕也。
　　元始赤书服食玄牙导引五炁玄天玉诀
　　修养玄牙导引五炁玄天之法：当以立冬之日，鸡鸣入室，北向五拜毕，平坐叩齿五通。思北方洞阴朔单郁绝五灵玄老君，姓黑节，讳灵会，字隐侯局。形长五寸，头冠玄精玉冠，衣玄羽飞衣，驾乘黑龙玉舆，建皂旗，从神壬癸羌老之官五十万人，从五炁玄天中下来降室内。须臾化生黑晖，黑晖相杳，光若流星之焕曜，灌覆己形，从口中而入，直下肾府。又思水星焕明，北方光照我身，皆使分明。竟，便开目仰咒曰：
　　北方玄天，五炁散灵，上有大神，始老元精，驾龙建旗，游宴上京，是日元吉，庆云敷荣，飞芝流洒，滂沱四盈，玉女玄澳，灌我身形，肾宫充镇，朽牙坚生，五府纳真，上通神明，五老降接，仙道早成，变化水火，衣服羽青，飞行太空，游造帝庭。寿同三景，万劫长龄。
　　毕，引黑炁五咽止，便服北方赤书玉文一十二字。
　　右十二字，则北方五熙玄天之名。导引黑帝五熙、服食玄牙，皆赤书白纸上，存思‘讫，顿而服之。则玄老负籍於朱官，灵童题简於赤文，五炁流芝，澳於枯宅，玉泉滂沱，生於端门，神镇灵阙，肾府生需，太玄玉女，役使东西，万劫不衰，玄老同存。当以鸡鸣阳光始分，北向叩齿五通，摩两掌令热，以摩拭面目五过，仰咒曰：
　　北方玄滋，服食玄滋，饮以玉饴。毕，以舌撩下齿之裹，舐唇漱口，令玉芝满口，三咽。又引黑炁五咽，令镇肾府之中，其道毕也。
　　道言：导引餐牙之法，当以八节之日，各依其方入室清斋，存思五老形象，咒祝毕，各随方导引服诸天名。行之八年，仙官下降，玉女侍卫，身生光明，照映十方，出入游行，五帝稽首，三界司迎。此位准三天上真之号。此文具藏南圃赤洞五城之内，三天仙官备守，仙楼十二重，藏以紫玉之匮，刻以黄金之札，封以丹芝光草，印以太上中章，皆授宿有仙籍、名书丹台、应为三天上真之人。自无此挺，终不得盼篇目。旧科四百年一出传。
　　当以鸡鸣安身定神，以次行事，先服东方青牙炁，次南方，次中央，次西方，次北方，如常法五帝。毕，便叩齿三十六通，咽黑二十五过止，又都咒曰：
　　白石岩岩，行源涌泉，洞以玉浆，饮之长生，寿命益长。
　　毕，以舌撩口上下中央，令玉芝满口而三三咽。又引炁二十五过，极炁而咽之，其道都毕也。
　　元始五老存思五岳五帝招灵求仙玉诀
　　凡修灵宝五篇真文，思神念仙，诸所求欲，时闻九天真人诣房，身得神仙。
　　当以立春后甲寅、乙卯日沐浴清斋，平旦入室，东向九拜，平坐叩齿九通，关启身神。毕，闭眼思东岳泰山青帝君，姓玄丘，讳目陆。形长九寸九分，头戴青玉通天宝冠，衣青羽飞衣，驾乘青龙，从青腰玉女十二人，从东方来降兆室。良久，青帝君化为婴儿始生之状，在青炁之中，随炁从兆口入，径至肝中。思心生赤炁，以灌绕肝府，青赤二炁混沌相着，如庆云之杳烟，觉肝中熏热，便九咽，仰咒曰：
　　东天九门，中有始皇，出入三清，遨宴华房，安镇灵岳，役运句芒，上绕青霞，九千万重，参驾羽辈，十二飞龙，左侍青腰，右卫神童，把执简籍，青札玉文，校定仙名，列言上宫，今日王吉，请陈所言，身佩赤书，名参帝堂，愿神愿仙，青录簿中，上回灵驾，来降我房，二炁混合，化形婴蒙，安治肝府，招致华光，灵晖流灌，面生金容，坐致自然，神明交通，身得长生，天地无穷。
　　毕，引青炁九咽止。
　　行此道九年，则东岳灵官青帝降真，致青腰玉女九人，为兆通达，上闻九天，生死父母、罪书责役，配属束岳，则神明更相嘱付，灭除罪名，自得解脱，升上福堂。此法妙重，生死津梁。
　　当以立夏后丙午、丁巳之日，沐浴清斋，正中入室，南向三拜，平坐叩齿三通，关启身神。毕，闭目思南岳霍山赤帝君，姓爓，讳洋光。形长三寸三分，头戴赤玉通天宝冠，衣丹羽飞衣，驾乘赤龙，从赤圭玉女十二人，从南方来降兆室。良久，赤帝君化为婴儿始生之状，在赤炁之中，随炁从兆口入，径至心中。思脾生黄炁以灌绕心宫，黄赤二炁混沌相着，如炎火之烂光，觉心中熏热，便三咽，仰咒曰：
　　丹天三炁，南上玉门，中有大神，赤帝灵君，衣丹带符，飞文羽裙，驾乘赤龙，玉舆绛云，南霍灵山，万神高尊，出入三清，上宴九玄，赤圭侍役，玉童卫真，把执简录，绛簿玉文。校定仙品，轻重上闻，今日大王，灵岳开仙，上回万神，降我三门，变化婴儿，镇心安魂，混合二炁，缠我命根，长与祝融，驾乘景云，逍遥南阿，天地长存。
　　毕，引赤炁三咽止。
　　行此道三年，则南岳霍山灵官、赤帝降真，致赤圭玉女三人为兆驱使，通致启愿，万求皆从。生死父母、罪书刑责，配属南岳，皆得解除，刑名释散，升上天官。其法妙重，生死开通也。
　　当以春分、夏节、秋分、冬节后戊辰、戊戌、己丑、己未之日，沐浴清斋，日映入室，向王十二拜，平坐叩齿十二通，关启身神。毕，闭眼思中岳嵩山黄帝君，姓角，讳普生。形长一尺二寸，头戴黄玉通天宝冠，衣黄羽飞衣，驾乘黄龙，从黄素玉女十二人，从中岳来降兆室。良久，黄帝君化为婴儿始生之状，在黄炁之中，随炁从兆口入，径至脾府。思肺生白炁，灌绕脾宫，黄白二炁混沌相着，似黄云之回天，觉脾中熏热，便十二咽，仰咒曰：
　　中天黄元，总统四灵，戊己中山，元始上精，黄帝大神，参驾飞轩，十二黄龙，上宴三清，玉女侍卫，神童使令，开山出图，校仙定名，徘徊中岳，日王敷灵，回真曲降，流灌我形，混元变化，老帝成婴，镇安黄宫，府藏华荣，身有奇毛，内外光明，真人交接，通达九清，得参黄軿，飞升玉庭。
　　毕，引黄炁十二咽止。
　　行此道十二年，则中岳灵官五帝降房，致黄素玉女十二人，为兆通达关启，上闻九天。生死父母，罪书刑名，系於中岳，皆得解散，灭绝罪书，上名仙录，去离地宫，升入福堂，生死开泰，度人无量也。
　　当以立秋后庚申、辛酉之日，哺时沐浴，清斋入室，向西七拜，平坐叩齿七通，关启身神。毕，闭眼思西岳华山白帝君，姓浩丘，讳元仓。形长七寸七分，头戴素玉通天宝冠，衣素羽飞衣，驾乘白龙，从白素玉女十二人，从西岳来降兆室。良久，白帝君化为婴，儿始生之状，在白炁之中，随炁入兆口中，径至肺府。思肾生黑炁以灌绕肺宫，白黑二炁混沌相着，似庆云之杳霄，觉肺中熏热，便七咽，仰咒曰： 
　　七炁之天，素皇金堂，白帝大神，安镇西方，华阴灵山，号曰神王，白羽飞裙，建旗御龙，上游玄清，出入华官，总领仙籍，列简诸方，吉日嘉辰，万圣宴降，徘徊九霞，流散晖光，金精焕焕，白石洋洋，开仙观灵，神敷四乡，愿道愿仙，愿生愿长，上愿既会，靡不吉昌，薄收通真，改我形容，变化自成，与炁同翔，身飞骨轻，上升紫房。
　　毕，引白熙七咽止。
　　行此道七年，则西岳灵官白帝降真，致白素玉女七人，为兆通灵关启，所求皆闻九天。生死父母，罪书刑名，系於西岳，咸得解脱，罪书自除，名上仙籍，去离五道，永升福堂，生死开度，福庆自然也。
　　当以立冬后壬子、癸亥之日，子时沐浴，清斋入室，北向五拜，平坐叩齿五通，关启身神。毕，闭眼思北岳恒山黑帝君，姓伏，讳通萌。形长五寸五分，头戴玄玉通天宝冠，衣玄羽飞衣，驾乘黑龙，从太玄玉女十二人从北岳来降兆室。良久，黑帝君化为婴儿始生之状，在黑炁之中，随炁入兆口中，径至肾府。思肝生青黑，以灌绕肾府，青黑二炁混沌相着，如碧云之杳烟，觉肾中熏热，便五咽，仰咒曰：
　　五炁玄天，上始精流，结炁凝灵，号日仙庐，安镇北恒，黑帝所游，遨宴北单，参龙驾浮，今日王吉，万灵开图，五炁徘徊，庆云四敷，仙童执简，太玄度符，记我仙籍，金箓上书，回真曲降，混合婴孩，二炁交络，洞灌我躯，玄冥擭提，神仙为俦，永享天地，万劫无休。
　　毕，引黑炁五咽止。
　　行此道五年，则北岳灵官黑帝降真，致太玄玉女五人，给己使令，通致启乞，上闻九天。生死父母，罪名刑书，系属北岳，并蒙解除，得度三恶之道，上升天堂，大妙上法，普度无穷也。
　　行此道，常当夷心静思，意注分明，灵真易感。得其法式不移，年年而睹神行出入之向方，而天官司迎，魔灵消伏，不敢干前。心聪意慧，自审吉凶，五岳五帝常为友宾，神明交通，立致神仙。
　　元始灵宝五帝醮祭招真玉诀
　　道言：灵宝赤书五篇真文，篇镇一方，皆元始自然之书，五老以五帝侍卫五方，灵官掌录，禁限一年三开，众仙庆真。玄科旧典，上宫诸真人及五岳神仙，三年一奉灵宝五帝灵官，鸿鹭之鸟，香酒甘果，上献天真，以存灵炁。后学常能尔者，则灵宝五帝感乎精神，五方灵官当之喜欣。凡礼无浓薄，意从中来，苟有至诚，人神感焉。故书其品式，秘而修行。
　　旧典降致灵宝五帝灵官法，以春用甲寅、乙卯；夏用丁巳、丙午；四季用戊辰、戊戌、己未、己丑；秋用庚申、辛酉；冬用癸亥、壬子。建王之日，於灵岳作高坛，四方简纂，东西南北王上，开五门，安五榜，榜言如左：
　　东方榜青书言。
　　九炁青天安宝华林青灵始老苍帝君、九炁天君、太上真王、青腰玉女、东乡诸灵官、青华元阳门。安东面门。
　　南方榜赤书言。
　　三炁丹天梵宝昌阳丹灵真老赤帝君、朱丹三炁天君、元气丈人、朱宫太丹玉女、南乡诸灵官、洞阳太光门。安南面门。
　　中央榜黄书言。
　　元洞太帝之山玉宝元灵元老黄帝君、太帝真人、子丹黄庭戊己天仓玉女、中黄太帝官君、元黄高晨门。安王上门左。
　　西方榜白书言。
　　七炁之天七宝金门皓灵皇老白帝君、明石七炁大夫、太上白素玉女、西乡诸灵官、通阴金阙门。安西面门。
　　北方榜黑书言。
　　五炁玄天洞阴朔单郁绝五灵玄老黑帝君、玄滋五炁天君、太上灵君、夜光玉女、北乡诸灵官、阴生广灵门。安北面门。
　　众真榜紫书言。
　　九天众灵五岳灵山真人、江河四渎三官九府诸灵官地仙、玉女、五岳飞仙神仙诸仙官君、诣元黄高晨门右。安王上门右。
　　右五门，法玄都上宫五气之门，上仙众真非正方之门出入，皆从中央黄帝门右也。
　　安五门毕，当四面安障，勿令当风，使火光气乱，每令火气密，勿广照，使灵气散也。敷一五尺盛席，随节安之。春则向东方也。
　　鸿鹭乌一头，令熟。香酒五斗，每令清香。果随丰珍之宜。用盛杯十一枚，杓令新好。拌三枚，皆令精。其二拌各请五杯，其一拌请一杯，一杯拌令在五杯拌者下。流五香火，相次於拌前。果亦三拌，如之。余酒肉别器，请着座前。列南和丹缯五尺绛纹缯也於案上，请灵宝五篇真文及五符，割碧林之帛五尺，青纹缯也。以覆真文符上，安着座后。令符处丹青中，以为落发歃血之盟也。青以代发，丹以代歃血之誓。真人不伤神损德，故以代之。香令五种，杂和之香。炉每令新好，相连安之。束带跪请。每令余声下气，天真密感而降，当朱书白银木刺上，六枚，以请五帝众仙灵官，安五香火之下。
　　东方九炁青天安宝华林青灵始老青帝君、青牙九炁天君、太上真王、青腰玉女、东乡诸灵官、某帝真人某甲再拜五香，稽首奉请。
　　降青华元阳门。
　　南方三炁丹天梵宝昌阳丹灵真老赤帝君、朱丹三炁天君、元气丈人、朱宫太丹玉女、南乡诸灵官、某帝真人某甲再拜五香，稽首奉请。
　　降洞阳太光门。
　　中央元洞太帝之山玉宝元灵元老黄帝君、太帝真人、子丹黄庭戊己天仓玉女、中黄太帝官君、某帝真人某甲再拜五香，稽首奉请。
　　降元黄高晨门左。
　　西方七炁之天七宝金门皓灵皇老白帝君、明石七炁大夫、太上白素玉女、西乡诸灵官、某帝真人某甲再拜五香，稽首奉请。
　　降通阴金阙门。
　　北方五炁玄天洞阴朔单郁绝五灵玄老黑帝君、玄滋五炁天君、太上灵君、夜光玉女、北乡诸灵官、某帝真人某甲再拜五香，稽首奉请。
　　降阴生广灵门。
　　九天众灵五岳灵山真人、江河四渎三官九府诸灵官地仙玉女、五岳飞仙神仙诸仙官君、某帝真人某甲再拜五香，稽首奉请。
　　降元黄高晨门右。
　　右朱书五简，安五香火下。读简毕，便请一帝，再拜，下简，以次如法。后一简令在中央之右。送天官都毕，埋山五方。此玄都旧典，不得移式，则天真不降，误兆被殃也。
　　安简毕，调声自陈：某年某月某朔某日某子，某处某帝真人甲乙，年如干岁，以某年某月某日，从某岳真人甲乙奉受太上灵宝五老真文自然赤书五篇符命，谨依大道玄都旧典科法，清斋沐浴，香熏神室，奉请五帝君、五帝灵官真人、神仙玉女。谨以鸿鹭之乌，香酒甘果，表於丹心，洁整身神，司迎上皇天尊。请遣五体真官、三魂七魄、三宫真人，上到九天，奉迎九天之宫、三天之宫、五外之乡、青牙之天、朱丹之天、太帝之山、中黄之天、明石之天、玄滋之天、八方五帝真人之庭，通宣所启，执斋奉礼，虚心注仰，愿回灵驾，暂降某处，临映丹诚，降五符之真，歆享微礼薄馔。
　　毕，再拜，伏地良久，乃起长跪，取东方简读文毕，下简故处，重请上神。
　　奉降东方灵威．仰苍帝君、青牙九炁天君、太上真王、青腰玉女、东乡诸灵官。
　　次读南方简如上法。
　　奉降南方赤飘弩赤帝君、朱丹三炁天君、元炁丈人、朱宫太丹玉女、南乡诸灵官。
　　次读中央简如上法。
　　奉降中央含枢纽黄帝君、太帝真人、子丹黄庭戊己天仓玉女、中央太帝官君。
　　次读西方简如上法。
　　奉降西方曜魄宝白帝君、明石七炁大夫、太上白素玉女、西乡诸灵官。次读北方简如上法。
　　奉降北方隐侯局黑帝君、玄滋五炁天君、太上灵君、夜光玉女、北乡诸灵官。
　　次读众灵简如上法。
　　奉降九天众灵、五岳灵．山真人、江河四渎三官九府诸灵官地仙玉女、五岳飞仙神仙诸仙官君。
　　右请五帝众真六位，位辄再拜，合十二拜，迎帝称降事。毕，送帝，当称上劳某帝。辄再拜，又合十一一拜。醮礼之道，毕於此矣。
　　奉请天真毕，五过上酒燔香，而自陈启：某以有幸，宿世因缘，九天之劫，转及某身，遭遇明运，道法流行，得以秽身，参染灵文五篇赤书五符宝经。自叨窃以来，尊仰上真，心希神仙，而精诚浅簿，未能感灵。常恐罪身沉顿嚣秽，沦没九泉，天慈广大，展某效心，守诚信向，长斋思神，念善修生，志度无穷，而精诚浅狭，未能自宣。灵文探奥，天尊遐邈，未敢自闻。今上吉良日，整身清斋，告祭五灵五老五帝、诸君丈人，上劳神光，至真天尊，曲降卑贱，诚暂诚惧，不敢自宁，不胜天光，遐照无细，缘兹上陈。某承先师旧典，以丹青告誓，闭口奉修，不敢泄漏，五八乃宣，以定仙契。五帝关闻，乞真符经图，神灵侍卫，营护某身，登山涉岭，出入林涧，所求所向，皆得如心。金石开通，神明交接，万愿咸从。采芝采药，不得隐藏。山精伏匿，万试不干。虎狼毒螫，令不加身。玉女神童，给使东西。五帝灵炁，降入某形，安镇五府，内外聪明，心开意圣，逆知吉凶，三尸消灭，九蛊不生，身有奇毛，早得神仙。惟蒙至尊大帝直垂慈恩，下流众庶，赐如所陈，不胜洪泽，辄身效勤。臣诚惶诚恐，稽首再拜。
　　又三过上酒，伏地。若私有所陈，自适意启乞。
　　启愿毕，上劳东方灵威仰青帝、青牙九炁天君、太上真王、青腰玉女、东乡诸灵官、各还神房，便散香再拜。
　　次上劳南方赤飘弩赤帝君、朱丹三炁天君、元炁丈人、朱宫太丹玉女、南乡诸灵官，各还神房，便散香再拜。·
　　次上劳中央含枢纽黄帝君、太帝真人、子丹黄庭戊己天仓玉女、中黄太帝官君，各还神房，便散香再拜。
　　次上劳西方曜魄宝白帝君、明石七炁大夫、太上白素玉女、西乡诸灵官，各还神房，便散香再拜。
　　次上劳北方隐侯局黑帝君、玄滋五炁天君、太上灵君、夜光玉女、北乡诸灵官，各还神房，便散香再拜。
　　次上劳九天众灵、五岳灵山人真人、江河四渍三官九府诸灵官地仙玉女、五岳飞仙神仙诸仙官君，各还神房，便散香再拜。
　　奉礼醮祭法事都毕，取简，随方埋着五门下j 众真简埋於中央门。
　　右三年一醮，九年三醮，都止。
　　玄都传度灵宝五篇真文符经玉诀仪式
　　灵宝洞玄某岳先生臣某甲，稽首再拜，死罪顿首，上言元始五老上帝至真大圣尊神玉陛下：臣素下世，生值因缘，九天之劫，轮转不灭，宿庆福祚，延流今身，得生法门，上帝领籍，名系皇篇，身带灵策，上清金书三洞宝经紫文丹章，五帝赤书灵宝洞玄五篇真文。先师某岳先生某君，奉受佩身，上真营卫，役炁驱神，施行正道。由来蒙恩，灾消祸却，家国安宁，效验既加，明道宜传。臣昔以某年某月某日登某山岳，告誓九天，约四十年有合仙之人，骨相应图依科以传。臣受法以来，年限已充，今有上学某岳真人某甲，本命某生，年如干岁，某月生，命属东斗，名系泰山，青岳领籍，气骨合真，已受上法九天灵文，所参浅狭，未见道原，不测天根，五帝不监，九天未闻，信向丹苦，祈请积载，披心告誓，感悟人神。某今赍金钱二万四千，以质二十四生气，上金九两，上誓九天，五帝纹缯各四十尺，以请五老上真。金钱非赤县所有，请以杂珍准当充限，投诚启告，七祖同盟，生死质虚，誓为身宝。九天上法，不敢宣泄，有违玄科，身死谢责，生死父母同役鬼官，吞声咽气，不敢有言。臣某甲丹心翘勤好尚，宿福所钟，得参灵文，披眄篇目，宜极道真。辄谨清斋，身登灵山，盟天度文，案如明科，付授某身。不敢专辄，谨於太阳灵坛伏地，拜黄缯赤表一通上闻。愿九天丞相高灵尊神，曲映所奏，垂愍丹心。如蒙上御宣告，五帝五岳天真灵宝元始大神，拔度某家九祖父母升入南宫，冠带枯骨反骸生华，轮转穷魂化生仙门，已迁之灵进位仙宫，勒甲玉名，列书九天金格宝藏神仙录中。请下九炁青天青牙苍帝君、青腰玉女、东乡诸灵官，从甲乙官将青龙兵马各九亿万人，一合下降入甲身中，镇甲肝府之宫。请下朱丹三炁天君、元炁丈人、朱宫太丹玉女、南乡诸灵官，从丙丁官将赤龙兵马各三亿万人，一合下入甲身中，镇甲心府绛宫。请下元洞太帝之山黄帝君太帝真人、子丹黄庭天仓玉女、中黄大帝官君诸灵官，从戊己官将黄龙兵马各十二亿万人，一合下入甲身中，镇甲脾府之宫。请下七炁之天白帝君、明石七炁大夫、太上白素玉女、西乡诸灵官，从庚辛官将白龙兵马各七亿万人，一合下入甲身中，镇甲肺府之宫。请下五炁玄天黑帝君、玄滋五炁天君、太上灵君、夜光玉女、北乡诸灵官，从壬癸官将黑龙兵马各五亿万人，一合下入甲身中，镇甲肾府之宫。请下五岳真人兵马、四渎真人兵马、九宫真人兵马、神仙飞仙乘骑各九亿万人，一合下入甲身中，分布官府，安镇身形五藏六府、九宫三元之内，随逐营卫，和魂检魄，保神养精，摄炁炼仙，骨髓凝化，血脉成真。朝服元华五牙芝英，漱漏玉池，津液自生，内充外溢，光景彻明，项有圆像，照朗十方，游行天下，三界司迎，五岳四渎天官地神，稽首侍送，万灵卫真，兴云降雨，八威召龙，千变万化，立应自然。大劫交周，洪灾四冲，身得飞行，过度天灾，八难之中，千凶万毒，莫不消亡，灭魔攘试，杀鬼斩奸，洞睹幽明，逆察吉凶，役使天官，坐召十方神仙自至，化景炼形，坐在立亡，飞升上清，与九祖父母同登九天。甲受真之后，闭口奉修，密期天真，父不告子，惟在一身。七年已上，四十年中，有遇仙之人，当告九天听传，四司五帝三官，考召甲九祖父母，对监盟言，检行慎法，不违天灵，生死同仙。亏违天科，中泄真文，生死父母，及得甲身，谢罪四明，风刀万劫，三涂五苦，不敢蒙原。甲未备参大法之前，千愆万罪，并乞原除，以今维新愿所奏，上合表御太上洞玄灵宝元始玉皇五老帝前，特垂照省，普关万灵，咸愿甲名长为真人，三光照曜，与五炁长存，恩惟九天至真太上大道无极尊神，分别哀怜，伏须告报。臣某诚惶诚恐，稽首死罪，顿首再拜奏闻。
　　臣姓属某郡县
　　无上元始太上大道洞玄灵宝五老玉帝大圣　玉陛下。
　　太岁某月日，於某郡县某山峰金龙驿呈。
　　玄都旧科授上真之法，朱书黄缯上。於灵岳传度经法，皆三日三夕露文，不风不飘，乃令至真。遇风皆不合授。三过被风，经表飞翔，此人皆不合，勿传。此天科法峻，师与弟子宜共详慎，必合天灵。
　　太上洞玄灵宝赤书玉诀妙经卷下竟
　　
