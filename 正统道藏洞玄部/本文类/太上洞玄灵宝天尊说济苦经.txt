太上洞玄灵宝天尊说济苦经
　　经名：太上洞玄灵宝天尊说济苦经。撰人不祥，约出於南北朝。言召请天尊护卫消灾。一卷。底本出处：《正统道藏》洞玄部本文类。另有敦煌本，并存#1。
　　太上洞玄灵宝天尊说济苦经
　　天尊言：我穷乎无穷，极乎无极。我有七道之法，曰隐光，曰处光，曰隐相，曰明隐，曰隐变，曰隐真，曰大德。历化世间，观察众生，炼其善恶。若男若女，能崇我法，精进信敬，行坐念道，恒持斋戒，着净衣服，清洁之所，昼夜烧香，依时礼拜，供养十方，行道吟咏，赞叹诸圣，月直长斋，日日不阙。是人若遭病困，痛苦无疗，及在系闭，并诸妇人，临产不分，当为诵此七道名字，咒请於我。我则寻声，将徒众乘空而来，径赴是家，救拔病人，追其游魂，令还本身，则得除愈。若在牢狱厄难之中，亦令枷锁解脱。若有妇人难产，便得易产。复於宅中有诸秽恶，浮游病鬼，邪魔魍魉，毒气魑魅，无辜虚耗，驱除远去。咒诅蛊道，妬忌赤口，遣还本主，动作触犯，受其过尤。我使侍童玉女，卫护其家，常居福庆，老命更延，少年益寿，诸善附体，万恶冰消。一心信受，奉行自然，得获道真。
　　天尊言：我法行化，以为信者，勤身受持读诵。如是道民，我恒围卫，愍其炼行，能敬道法，为除烦恼，终无枉横。生无忧苦，死无殃咎，去处无为，常乐善缘，获福自然，超越升仙。
　　天尊言：我臣道士，是汝门师，受汝供养，为汝授法，转读经文。过斋度戒，通传我前。启请精诚，我自知之。若不依法，我亦知之。汝等道民，但好供养，勿有侮慢，谤生口业，生施有悔，死必无功。我当观察，罪无两主，直心取念，多施多获，少施少得。造经造像，亦复如是。及能安立宫观，坐我形像，旛花围绕，然灯续明，施力成就者，其功巍巍，计不可胜。时登善福，得入升仙。
　　天尊言：惟我先天地前，我独有之。无生无灭，变易自然。有天有地，始有君民。我出经教，历帝为师，复为天真大神，抚接苍生。东化碧落，南化炎明，西化大堂，北化郁单。化缘既徧，迁还帝境。济度十方，皆来奉道。未睹因果，至心乐法，得入升仙。
　　一者无极大道，二者无上正真道，三者无为太平清约大道。
　　天尊言：此经一卷，日诵三徧，称我三宝，彰卫此人，令无怖畏。若有罪犯，亦复除灭。汝等道民，若读此经，口气不净，故污不慎，未来染罪，秽浊之中。若欲读诵，必当漱口洁净，持心正念。求男得男，求女得女，求长命得最安乐，衣食丰足。此经一卷，大有神德，济度生死，若男若女，抄写受持，清净安置。即宅舍安稳，男女昌炽，众圣助卫，世人敬爱。富乐无为，福力之故。善行增广，七世生天，法界有类，俱持斯福，信受奉行。
　　太上洞玄灵宝天尊说济苦经竟
　　#1参见敦煌《灵真戒拔除生死济苦经》。
　　
