太上虚皇保生神咒经
　　经名：太上虚皇保生神咒经。撰人不详，似出於宋元。念四官咒语求太上虚皇及五方神灵消灾保生。一卷。底本出处：《正统道藏》洞玄部本文类。
　　太上虚皇保生神咒经
　　太上虚皇，开散玉庭，金房晃曜，翠台郁青。我设三道，灭鬼生灵，我能无死，亦能无生。长生自在，迥老返婴，魂魄受炼，五神安宁。回飙车轮，北谒玉清，升入太无，与日合明。遂成真人，五帝合并，三元所告，万神咸听。洞玄三昧，无量真灵，群仙侍卫，名列玉清。洞真玉虚，无中之无，道中之道，神化须臾。洞神灵应，法象有为，驱邪灭恶，运转璇玑。东方保生，青童神灵，正一守魂，克保昌龄。南方保生，固气赤灵，万神无越，使我长宁。西方保生，侍魄白灵，辟除妖气，令我利亨。北方保生，通利元精，五气真符，使臣长荣。中央保生，主我身形，飞行自在，天地齐并。游观太虚，上朝玉京，下袪祆魅，福惠群生。
　　太上虚皇保生神咒经竟
　　
