太上洞玄灵宝四方大愿经
　　经名：太上洞玄灵宝四方大愿经。撰人不详，约出於隋唐。劝人发愿祈福。一卷。底本出处：《正统道藏》洞玄部本文类。
　　太上洞玄灵宝四方大愿经
　　天尊言：学道之士深处山林，或宫观坛靖，积行修功，辅元赞化，以冀仙道。当发四方大愿，朝夕行之，自然与道合真，万神协助。一饮一食，皆有祝愿。念念不忘，於国於己，以及一切，能依修之，仙道可冀，於道近矣。
　　先发四方大愿，归身归神归命东方已得道大圣众，至真诸君丈人，乞赐臣等十四福。一者身无疾病，不遭众患，永离痛恼十苦八难。二者为地祇所畏，天神所敬，妖恶自灭，心神端正。三者天神识别，得在福地。四者制鬼治病，举向如愿。五者行来坐起，天神卫护。六者诸所造诣，灾祸自消，福德臻集，道德日至。七者居危得福，苦痛安宁。八者为三界所称，列号真人。九者邪秽悉除，身香体洁，净如金玉，德行清白，表裹精坚。十者愿无不获，志无不克。十一者为诸天神圣，一切所宗。十二者道成德就，白日升天。十三者福庆之兆，上延先祖，福流子孙。十四者门内眷属，普得延年，与道合同。
　　归身归神归命南方已得道大圣众，至真诸君丈人。乞成十一念愿。一者念帝王国主，吏长官属，福庆日臻。二者念德行自然，不犯经戒，道德尊大，普所希愿。三者念悔过首罪，不敢有所蔽匿，叩头自搏，礼拜尽心。四者念愿求神仙，得见真君，免度世厄，为后世种民。五者念永离苦难，所求如愿。六者念愿升度，乘云驾鹤。七者念为亿曾万祖、上世父母，逮及臣身，解除生死宿考重罪。八者念为合家所有戚属，常承庆福。九者念后世子孙，求恩获利。十者念为一切众生、蜎飞蠢动之类，普蒙恩润。十一者念远离荣华、奸妖邪谄，歹羊孽鬼神，收鬼制奸，免度灾厄，十苦八难，克获上仙，白日升天。仙度之后，与道合同。
　　归身归神归命西方已得道大圣众，至真诸君丈人。乞赐九福。一者见世安稳，不遭众横。二者相好澄明，终不迷惑。三者所愿分明，不落间冥之处。四者荣名赫赫，奸邪退伏。五者功成德就，为大圣所敬。六者疾病除愈，不堕恶道。七者福庆之兆，上延先祖，下流子孙。八者享福获庆，灾害消亡。九者克得上仙，白日升天。仙度之后，与道合同。
　　归身归神归命北方已得道大圣众，至真诸君丈人。乞愿七福。一者令无劳尘耻辱之事。二者德行清白，容貌端正，光色鲜明，有如珠玉，众人乐见。三者奸邪谄伪，妖孽杂俗，所不能秽。四者三界一切大圣鬼神，莫不恭敬。五者善功日升，恶道消灭。六者收鬼治病，使役鬼神。七者身香体洁，骨髓芳馨，勇猛智慧，高才聪明，克升上仙，白日登天。仙度之后，与道合同。
　　祝中食法
　　元始大圣，朗达玄微，日月齐明，三宝同辉，曾治梵行，度人不衰，三涂永离，五苦咸解，是名飞天法轮。今日斋主至德，奉请众贤，行香设礼，献供随方，归命法门，戒身立德，施设厨饭。愿四海清宁，七祖欢泰，三道济济，帝王延祚。当令斋主某甲，祈请之后，承是功德，普通十方，仰彻诸天，祸灭九阴，福生十极，庆有盈余。七世父母，去离九阴长夜三涂，荐忏之后，径升天堂，长处光辉，炼形朱宫，轮转化生。合门大小，聪明智慧，百病除愈，四体轻强，运度恶世，逍遥三界，德锺天下。一切众生，普同福愿，行与神合，得道自然。
　　祝人布施中食及解厨并斋饭法
　　今为某甲请设斋食，当愿一切，无不饱满，世享天厨，德流斋主，如水归海，宗枝彻长，常处贵盛。世与四辈，俱生快乐。七世父母，得免长夜九幽之府。魂神自在，灾消福降，生死升仙。当愿斋主，世世愿得善心，立德敬道，护法种因，所向得福，行道得道，求仙得仙，身神安宁，华色精光，行来四出，善神开导。若荷戒录，吏兵卫从，合门见在，咸得安全。若有疾病，皆得除愈，各保年寿，所愿必从，位禄自至，不令迍赛，恶魔消灭，鬼妖降伏。日月星辰、天地神祇，常当保护，侍卫门户，千灾不干，万难咸脱，见世受福，终得仙道。
　　布施众生祝法
　　勤修大道法，精诚感太冥。真降魔魅散，众妖皆灭形。
　　七祖升南宫，兆身登上清。福利无不普，余食赐众生。
　　受布施祝愿法
　　归身归神归命太上三尊。今是布施，当愿斋主庆及一切，祸灭九阴，福生十方，德如山海，莫不兴昌。七祖生天，子孙贤忠，富贵巍巍，所欲皆从。学道升仙，驾云乘龙。斋生某甲，归心道法，能减损财宝余物，施为功德。当愿施一之财，无量之报。功多报重，恒与善会。世世因缘，丰乐不绝。见在大小，常无疾病，终保高寿，世生贤才，智慧明彻，三界保敬，真神卫侍。五方正神，拥护门户，常居安全，邪魔束形，鬼精灭爽，宅舍安稳，灾异不起，受福无极。遂得升度，分形变化，一切预是有情，导以法文，皆得与道合同。
　　解斋余食乞众生祝法
　　今日是何日，斋戒向太上。服食天行厨，役使今月将。兆等升南仙，斋主福无量。烧香奏至诚，功德普尽畅。吾今所说四方愿祝大法，若能精心修持，得福无量，戒慎之焉。
　　太上洞玄灵宝四方大愿经竟
　　
