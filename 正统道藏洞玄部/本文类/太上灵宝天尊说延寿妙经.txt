太上灵宝天尊说延寿妙经
　　经名：太上灵宝天尊说延寿妙经。撰人不详，约出於唐宋间。召请天尊护卫延寿保命。底本出处：《正统道藏》洞玄部本文类。
　　太上灵宝天尊说延寿妙经
　　尔时，灵宝延寿天尊在南极天中金光山内宝林树下，凝神念道，共十千徒众，解说《延寿妙经》，论虚无大道。徧体光明，洞照天地三界十方，一时震响，复有诸天上圣、一切鬼王、天龙十部，寻光而至，上诣天尊。乞无生死，五体投地作礼神尊，依位而立。时有延命真人、广福真人、金华真人、妙喜真人、紫盖真人、黄箓童子、碧霄童子、青华童子、白惠童子，及以一切圣众，皆献宝花，百味香药，手执日月灵幢、紫光神节、十绝灵旛、延命宝盖，次第行道，烧香散花，齐唱延寿天尊，咸得度世。尔时神尊含笑巍巍，从大顶门放十道神光，普照法众身心无有悟者。於是道场中有一童子名曰善达，前进作礼，上白天尊：见在座中皆是变化神仙，何得未悟。伏愿尊颜，为臣解说。
　　天尊言曰：此之仙众虽有神通，实无真道。童子曰：不审何名真道。
　　天尊言曰：不生不灭，名为真道。无去无来，亦名真道。於不生不灭、无去无来，亦昧真道。一切法相，皆为虚妄。世间男女，若欲延命长年，消灾集福，但自精心烧香行道，布施放生，建造功德，念经供养，兼请道士法师，讲读尊经、本命斋醮，即有注算神王、记名神王、落死神王、上生神王，保护念经之人，录其功德，奏上诸天，金帛丰足，永保安宁。於是诸天大圣、一切鬼王，稽首归依，皆大欢喜。累劫学道，未闻此经，并是金口之言，於是鬼神发弘誓，愿生生世世眼见真仙，耳闻正法，礼拜十斋，常行至道。天尊再留偈曰：
　　生前不慈孝，死后报何恩。悲啼在地狱，谁明劝善言。修善自归善，作恶归恶源。至心常供养，延寿遇神仙。写经及造像，福禄自延年。
　　是时，座中一切真仙闻经，皆称不可思议，再拜而退。
　　太上灵宝天尊说延寿妙经竟
　　
