洞玄灵宝飞仙上品妙经
　　经名：洞玄灵宝飞仙上品妙经。撰人不详。四经同卷。底本出处：《正统道藏》洞玄部本文类。
　　洞玄灵宝飞仙上品妙经
　　道言：《飞仙经》者，出於太原之山玄妙宫中。真人空虚法师，与十方太上五岳仙人，九天玉女七十万人之众来，在玄都玉京紫玉台之上，说《三昧无量神阮大经》，化於天下。当尔之时，诸天仙众三十二万人来，稽首请问天尊曰：我等弟子，愚心六极，不解开闭。昔蒙先师垂眷，赐授黄赤紫符、三洞真秘，行道救人，不自中替。今世浅薄浮逸，人多不信道法、三洞之化。其愚人皆信邪倒见，当入九幽长夜之府，无有出期。愚人不信，无复奈何？大劫运至，天地将坏。不久水来，荡除九亿万众。人民崩散，与泥同流。如水归海，何可以为化？天尊大慈之心，不审如此薄顽之人，何以救之？当有异法，可得闻不？
　　天尊曰：汝所问甚是善哉，无量之道。今有仙人之术，子但谛听，当次受汝。
　　道言：閰浮之国，化而不信。欲求升仙，先求受箓。黄赤紫符，开导之源。后得三师，过度分了。得真人无量三十六部经契，三天大明。以受神咒，杀鬼生人。道士治病，救济百姓，当受此经。大无之众盘驮，九天兵符，召箓百鬼。云雷大符，天捍厄。太一真契，得仙之本也。道士以受此内外法箓，便成仙人。得道之次，当如法行道。功满三千，白日升天。庚申甲子本命日，六斋十直。亦当烧香行道，消灾散祸，安宅求福。一二行之，不得自隐而行之。考及子孙，七祖父母，当受长夜九幽。不但自身，即令下贱贫穷。口舌官事，日日虚使，吏兵从其身。子欲求道，在子心也。
　　一心奉道，亦得飞仙。助人作斋，亦得飞仙。当路作井，亦得飞仙。教人作善，亦得飞仙。供养道士，亦得飞仙。救拔法门，亦得飞仙。敬重老少，亦得飞仙。月月建斋，亦得飞仙。斋满三七，亦得飞仙。不食供师，亦得飞仙。口不说恶，亦得飞仙。一心敬法，亦得飞仙。不贪世业，亦得飞仙。不不妬，亦得飞仙。不坏人心，亦得飞仙。不求好胜，亦得飞仙。无有偏心，亦得飞仙。平等一心，亦得飞仙。口常好语，亦得飞仙。布施道士，亦得飞仙。看侍疾病，亦得飞仙。借贷贫穷，亦得飞仙。立治斋堂，亦得飞仙。桥梁度人，亦得飞仙。施人经书，亦得飞仙。火起助灭，亦得飞仙。救人悬乏，亦得飞仙。水中接人，亦得飞仙。念师忆道，亦得飞仙。昼夜烧香，亦得飞仙。助人斋厨，亦得飞仙。为人立行，亦得飞仙。供养给师，亦得飞仙。不使师怒，亦得飞仙。念道修行，亦得飞仙。与师屋舍，亦得飞仙。奉师勤苦，亦得飞仙。心常向道，亦得飞仙。日日长斋，亦得飞仙。不偷人物，亦得飞仙。行道不厌，亦得飞仙。好善礼拜，亦得飞仙。施人巾帽，亦得飞仙。爱念孤贫，亦得飞仙。教化弟子，亦得飞仙。天祖年输，亦得飞仙。岁食不缺，亦得飞仙。不有违道，亦得飞仙。投命为师，亦得飞仙。种树千根，亦得飞仙。渡头渡人，亦得飞仙。
　　道言：道士求仙学道，第一建斋，便有万神在空玄之中，吏兵万兆悉在斋堂之中。子等一心，得讲论法事。达此无量飞仙，天人万兆，玉女一十万人，太上无数之人，来下看人作斋。斋法在勤，子等不可不慎之。
　　道言：尔时，飞天仙王，天帝仙王，三十六天仙王，复有仙乡童子，仙威童子，仙郡童子，仙度童子，仙鸦童子，仙真童子等，三万六千人，俱到大罗宫中，巡谒天尊。头面着地，稽首作礼。欢喜踊跃，依位而坐。围绕天尊，三匝毕竟。侍座良久，虔恭作礼。仰承威光，得见诸天大圣。今同会听，受《飞仙经》弥日继夜。是时，众中有一仙人，姓昊名刚文，与太上真人论议，於义不得解释。仙王时即上白天尊：未审二人孰是孰非，於众座思胜。伏愿天尊，赐垂判释。
　　天尊即语：刚文无理，退仙之位，令在月中，伐於桂树。不得同侣于今尔。是时，仙王重白天尊：今日侍座，实为倾喜。如此大圣等众，有三万六千人，同在道前。圣人真人仙人，如斯等众，并是往时贤哲法师。於虚空纵，有修功立德。成道因缘，今由忘矣，不识仙圣阶品。及将来世，学仙道士，诸善男子善女人等，悉皆不晓。及诸布施，入於道场功德，学於长生，度脱泥丸因缘。伏愿天尊，次为解说。使来世人，知善桥梁，知善因缘，知善福田。尔时，天尊在玄都玉京七宝台中，举身弹指，叹言：善哉，善哉。天堂悉皆振动，即告仙王卿等，须能作此问，开悟一切。将来后世，甚为要乎。今当以次，为汝开示昔日因缘。作大舟檝，作大桥梁。作善因缘，作善福田、盛听在心。汝昔从无量劫来，从生至死，今日得登天王之位。功德如此，不可思议，皆从修来。汝等功德成就，渐登无上道果。六通智慧，往诸下座。圣有九品，真有九品，仙有九品。卿解乎？如此等众，并是往昔开光元年，龙汉赤明，皆逐劫而来。修功立德，输转生死，入诸地狱。擭汤炉炭，刀山剑树，铜柱铁床，吞火食炭。或作畜生身，种种讫竟。今得成就，至长寿处，不生不死，湛然当住。仙王汝等须皆知，凡圣不相去离。凡人学道至仙，从仙至真，从真至圣，从圣如许积功，皆从凡人间来。譬如造台，先从下起。千里之行，始於足下。故谓功满三千，白日升天矣。
　　洞玄灵宝飞仙上品妙经竟
　　
