太上说牛癀妙经
　　经名：太上说牛癀妙经。撰人及时代不详。一卷。底本出处：《正统道藏》洞玄部本文类。
　　太上说牛癀妙经
　　尔时，太上道君与诸仙在七宝林中，大会说法。座中有一真人，名曰普善，端简上白天尊曰：为见浮生计谋活业，养育六畜牛马驹犊，频遭疫疠，不甘水草。痛哉痛哉。惟愿大慈广垂济度。
　　天尊曰：凡世之人不悟禁忌，不看牛癀马厩方位，故犯神杀，致见时气，竟生瘟疫相逼。若欲止禳，须投玄奥。但以吉日洒扫家庭，铺舒宝座，然灯焚香，转诵灵文，禳谢神杀，能消灾祸，涤除时瘟，永不为害。真人普善仰谢玄恩，而作颂曰：
　　天尊恩如海，普救世间人。若要除毒害，莫越大乘经。庶类归心者，国泰物兴荣。其或保牛马，非但犊猪羊。虔诚归大道，圣道必昭彰。殷勤朝元始，福寿保延长。栏圈皆安帖，血畜自成行。唯凭真经力，须赖圣威光。龙神常拥护，蹄角永繁昌。
　　真人说是颂毕，及诸仙众，各各作礼而退。
　　太上说牛癀妙经竟
　　
