太上洞玄灵宝福日妙经
　　经名：太上洞玄灵宝福日妙经。撰人不详，约出於隋唐。言齐戒日期。一卷。底本出处：《正统道藏》洞玄部本文类。
　　天尊言：善男子，善女人，欲得过去见在未来三世之中，不堕众难者，至心受持此经，及诸福日修善建功，见身安乐，命过飞天。
　　天尊言：正月、三月、五月、七月、九月、十一月，此长斋月。能毕是月修斋者，见身仙度，举家康泰，七祖无为。
　　天尊言：正月七日，天曹迁赏会。七月七日，地府度生会。十月五日，水府建生会。是三会吉日，能於此日长斋者，万劫家门不遭瘟气。
　　天尊言：正月十五日，七月十五日，十月十五日，是三元斋日。能於此日长斋者，延寿益算，不见众苦。
　　天尊言：正月一日，天腊。五月五日，地腊。七月七日，道德腊。十月一日，民岁腊。十二月遇腊，王侯腊。每月一日、十五日、甲子、本命、庚申日，有人能於此日长斋，诵咏经文，无愿不会。
　　天尊言：每月一日、八日、十四日、十五日、十八日、二十三日、二十四
　　日、二十八日、二十九日、三十日，是十直之日，长斋者，生死受福，万劫安乐。
　　天尊言：立春、春分、立夏、夏至、立秋、秋分、立冬、冬至，是八节斋日，行道持戒，长斋诵经，居门欣庆，七祖欢乐。
　　天尊言：能於福日长斋，万劫无殃，见世安乐。若复有人，自能书写此经十卷，除罪万劫。百卷，魔王护念。千卷，飞行，众邪魍魉、五部瘟疫不过门户，当境善神，常来利益，前劫今劫，罪皆除灭。能为善人书写受持者，福报无穷。若复有人，临难斗争，虎狼毒虫怨结，恶人征战，生产及是风波盗贼，诸所疾病，即欲寿终，诵咏是经，上圣飞仙，驰来救度，一时解脱，无愿不会。此经是至极真人受持之本，得道之宗若见斯经，受持诵咏，无不仙度。不见是经，无由得道。於是众等闻是说已，稽首礼谢天尊，信受奉行。
　　太上洞玄灵宝福日妙经竟
　　
