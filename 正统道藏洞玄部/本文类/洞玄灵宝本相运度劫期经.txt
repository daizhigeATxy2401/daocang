洞玄灵宝本相运度劫期经
　　经名：洞玄灵宝本相运度劫期经。撰人不详，约出於南北朝。系《本相经》缺卷。底本出处：《正统道藏》洞玄部本文类。
　　洞玄灵宝本相运度劫期经
　　灵宝天尊昔於洞浮山中，谓道士炎明曰：汝居此山几何也？
　　炎明答曰：弟子自住此境三百万劫。
　　天尊曰：汝住是境三百万劫，叵有何奇章异种之物乎？
　　炎明答曰：自居此土三百万劫，兰林不衰，凤鸟不死。其林树叶有天景大混自然文字，九色凤鸟恒食树叶。其鸟昼夜六时，吐其异音；其鸟鸣时，国中男女皆望音而礼。举国男女各面有金容，寿命三十六万岁，无有中夭者。其国中有一火炼之池，其水蔚勃，礼服而激，形状有似天景大混之文。国中男女三年一诣火池，沐浴身形，不知因缘所从而来。其国人民不知三宝可奉，不知造恶，任化自然，亦如鸟鹿之徒生也。唯愿天尊告其因缘所从而来，令诸国人悉得闻知。
　　天尊告曰；此土男女无辜、寿命长远而无中夭者，吾昔在赤明元年，於此土中撰天景大混自然文字，以火炼其字形，流精水池，故有字形。国人男女三年一诣火池，沐浴身形，即饮其水，腹中三年调节，故人命寿长远，以此天景大混自然文字故。尔时香草拂拭，天文化成兰林，其叶文字以本有之。故叶起天文，凤鸟食之，故能长命，其音丽雅。汝知不乎？从今以去，天运当促，真文还收，太芒上京紫微宫中。其后，人命短促，五浊躁竞，众邪野道竞来扰乱，国主贪暴，兵革妄兴，疫气流行，助其威虐；人民疾病，死亡狼籍，是男是女，任命生死，不以道理。吾哀之，故为撰其文字天景大混之科，历国说法，出法度人。若有善男善女修行道德，永度恶世，取於将来无为之福场。
　　炎明曰：此事久远，非是浅智愚情之士所能分别。今日闻说，得知本始所从而来，一生之幸，无喻可匹。
　　天尊言：天运当促，真文收还大罗之外，玉芒玄台紫微官宫。五浊躁竞，人命转促，众邪野道，竞来扰害，人民疾病，死亡狼籍。如斯之苦，无可怨之，唯有礼拜烧香，愿度恶世，求将来世无量之福场。如有斯业，可以均之；复有余业，可得免脱，后获大福乎？
　　答曰：三宝者，道之元，度世之本。三业者，神真之径路，万圣之所由。长斋者，真仙之上业，断结之本始。布施者，无穷之道场，七宝常自然。如五戒者，安乐无终患，人道常不绝。四十五念者，大慈之业明，始终别三恶。造屋者，安静无量乐，宫殿常自随。供养者，行坐无饥乏，天厨常自然。济人渴乏者，去住常安稳，始终无他苦。桥梁过度者，临难不以难，天神常扶持。舍施者，天神空中喜，道士殊丹诚。唱道者，行来常如意，生死得人主。一切诸业者，莫不得如意。人能行如是，意从无不达，心注口必书，徘徊必驰之，心口行相从，和光神必周。情逆其相违，百向无人可，虽假得微恩，天必还夺之。行学从意浪，径违必坠坑，摄之崄#1五内，遣欲投巨海。尘至想炎烦，正念孤独存，不得躁外烦，毫染不得加。微受想夺人，本志心泯塞，百烦毫孔开，悉纳无上法。用之便用之，不用便不用，生之何生之，不生为不生。学士不思审，魔欲无疑之，付行良择用，驰路且夷止。始终无朽败，神怡助道之，功立事亦成，道王其欢之。授记无上乡，湛而无边知，永辞百烦苦，万真同神慧。
　　炎明问曰：当来傥为五浊恶世，众邪野道、一切众横扰乱良善，疾病死亡，不以道理。蒙天尊言：造诸功德，修行道法，功普成就，得度恶世一切众生。为生官逼迮，上扰下给，苦恼众生，进不及功，退不兔死，官事疾病，竞来威虐。如斯之厄，奈何免脱？夫圣人大慈，应济世苦，岂不勉之，岂不勉之。
　　天尊告曰：善汝之所问，甚要甚妙。谛听，谛听，语汝诸苦济厄之法。昔者赤明元年正月上寅，天光悉朗，日月吐晖，灵风扫尘，山岳藏云。出是法时，知当来运终劫末之世，兵病流行，人命短促，致开紫微上宫延生度世不死之法，济厄救苦拯难之道，故说神咒经十卷，救济众生苦厄之者。若有众生遭诸疾病、官事刑狱、一切众横者，有能读诵、至心受持、书写供养，将来往生兜术，徐来勒一时同出，能迁见世，永终康吉。若有众生遭诸苦厄，不能及是神咒经十卷者，誓魔、咒邪二卷，二卷不可无也。假使力不能及，一卷亦可免度厄难，见世平安。何以故？此二卷能召三十五大魔王、三十六世大邪鬼，威誓六天鬼神，无不威伏。若有不如神咒之法，能令魔王入渊，能令魔王入火，能令魔王万斩，头破万分，不以为谢。复有药王药盛，恒岁以雪山采药，采合药草，和合捣筛，救诸病苦。若有众生遭诸众病苦厄之中，不及汤药，但当一心思惟二药，真人造诸良药医治百姓，皆得差愈。但当正思正念，病可差除；若心飞驰，不加正念，不能差愈。复有元阳上部七仙真人、六神仙人、十三过去得道真人名号，临有厄难不能免脱，但当至心呼其名号，十三真人亦即来应救护，是人悉得平安。若无至心，呼之万遍，不能降致神真也。此元阳上品济人厄难，救护世中苦厄众生。若有众生无男无女，有能至心受持、书写读诵、忆念是经，有愿悉得。复有灵宝无量度人上品，有能书写读诵、斋咏是经，有愿无不如意。何以故？斯经诸天隐韵之音，尊妙无量不可思议，若有众生病疾死亡、官事刑狱，有能建斋读诵十遍，亡者去离幽苦，上升天上，受福自然。若遭厄难，能呼三十二天名号，至心祈愿，无不解脱。复有太清二十五真人名号，亦能济人厄难，不可思议。复有大洞真经六天魔王讳字，亦复济人厄难。无量神经十二真君名号，至心称诵，亦复济人厄难。复有三昧真经九天名号，亦能济人厄难。复有道德节解五藏真神名号，至心呼召，附卫身形，安镇魂魄，能使神爽安定，不遭众横，悉得如意。若能思念无量至无边亿，所向之时，思之念之，号之呼之，无不允合，皆得如意。
　　炎明曰：一切众生作如是念，作如是思，称呼圣人名号，得度厄难，一切蒙恩。但以众生不信斯念，不信圣人之有名号；遇於众横苦恼之中，方思玄业，委身道门，至心称其圣人名号，有功感以否？
　　天尊答曰：有。何以故？贵其初心，尚其后果。能有身心具发，可谓美矣，岂有无感功也。炼陀人不信功德，任命生死，不知因缘轮转福报，而不经怀诸部经典，谓之虚言。遇一馁士赢瘦欲死，路见怀矜，甚无已已，扶将到丰，饮饴过糜。食一以毕，颜色畅悦；食二以讫，走力充足；食三以竟，辩口通说；食四以足，智力自然。馁困得济名号与命，三日五食，五德备矣。斯人即名书东华，落死北簿，食信慈心。其果如是，而况遭厄思圣济度。夫圣人常临难接人，不穷无智，恒以德报怨，授化有心。其人前虽无亲，思附丹诚，岂得不应者乎。譬如谷神，咨无不对，岂择声而授者乎。圣人之应，亦复如是。
　　问曰：若善男子修行三业，诸法亦备，万善普全，思虑亦尽，其道如何？
　　答曰：十仙记矣。何以故？众行普备，盛德诞彰，累烦灭除，功尽记矣。
　　问曰：若有女人修行三业，诸法以备，万善普全，思虑亦尽，其道云何？
　　答曰：降授一形。何以故？女人前功卑，故生在女身。今合功行并备，功书名记，无可夺之，要须转女化男，乃就此果耳。
　　问曰：十仙可一起而成？复有转轮？
　　答曰：一仙、二仙，乃至十仙，皆有次第，未可等而同轮也。何以故？或有凡夫，而行十仙；或有声闻未悟，不能行一仙者。是以行有精粗，见有远近，所用不等，各由心也。
　　问曰：学士之法，为数身数心，数行数功数年。若修其身，未必苦勤；若依其心，未必数身；若计其行，未必细心；若计其功，未必苦行；若数其年，未必翘勤。进退之宜，不能明了。惟愿天尊告其未悟，令诸众生悉得解了。
　　答曰：自心不数身，计功不计年。何以故？学士乃至兆身，而不一果；乃有学士起一室而行道，以成一仙。是故计功因心而起，因心而数其功，因行以致其真。
　　问曰：天下万物，都由道气而生。既有其生，皆应有〔命〕#2。土水石铁，独无命乎？
　　答曰：此四事者，有性而无命。何以故？有性而无命，无命者，以无血脉汁色，是以有性而无命也。
　　问曰：人所以十微？草木所以八微？
　　答曰：以无意行。
　　问曰：道所以独清？
　　答曰：清者，万行足而无垢尘，故曰清。自道以下，皆未清。何以故？外无所彰，内无若尘，其性淡然，而无亏盈，毁之不灭，誉之不荣，挠之不浊，澄之不清，淡泊虚无，无有及之，漂流无滞，称之日清耳。
　　问曰：道何以称一？
　　答曰：名道者，无为无不为，高而无盖，下而无底，上无复尊覆，下无复卑承；无匹无偶，无譬无喻，淡泊虚无。万圣之祖宗，乃至世界恒沙尊神，莫不宗述以成至真。是故独标圣外不可思议，而无草徒，故称之曰一耳。
　　问曰：何以称之本相？
　　答曰：本相者，经号称耳。何以故？本者，道教开敷，启曜圣艺，践起法场，流通之始，故称之曰本。相者，道法开辟，像教众生，形践三界，光明振晖，十方众生得蒙威相之功，故称之曰相。二名肇建，开张之首，一切万真，莫不宗受。得道之本，成就之始，故称之曰本相也。
　　问曰：天地所以生成？日月所以布立？众星所以列宿？
　　答曰：天地初生，人命长寿，而无恶心，道炁纯化，无为而治。世王烦耗，民渐生恶，道炁浇浮，天运渐促。天魔下降，野道横行，国主克暴，兵残民命，疫炁流布，助行威虐，伤胎落子，无辜纵毒。天下无憀，皆遭兵患，男旷女怨，面有忧色。虽有豪家，赋税荡尽，男失其娶，女失其嫁，男女失时，上彻天灵。使阴阳失度，水旱交并，灾霜雨雹，伤害五谷，人民饥馑，各离乡侨，递相陵夺，更相吞食。或有淫荡之男，不时之女，私行号令，共相咒誓；或於日月星辰之下，或於山河社祠之边，迭相疏誓，弃门荡户，以临证验；真神毒鬼，因誓摄录，生男堕伤，生女便夭。天下鬼兵，助行威虐，人民死亡，不以道理。盗贼竞兴，吏食百姓，穷民呼嗟，正怨上天。渐渐夭促，命延不久，寿不过三十岁而终，男年八岁而阳，女年七岁而阴。当斯之世，天运促急，共相浑浊，不可称记。炎阳涌阴，激结相迫，阳毒阴怒，生火江海，劫烧乾坤，万物灰扬，上无天色，下无地渊，上下譊豁，混然空荡，滥风鸿鸿，赤炁弥张。方遣授记之贤，持炉钥，排托施张，雕造乾坤，清炁上升为天，浊炁下降为地，清布阳道，浊布阴道，步天量地，制作东西南北四维，上下中央。方遣巨灵胡亥建造山川，五岳四渎，通之海源。授记贤主，玄中养以灵宝真精，凝成日月星宿。日主阳道，日行一度；月主阴道，月行十三度；三百六十五度一周天。日围千里，月围一千二百里，天地相去一亿五万里。昆仑山处、於土中，凡有八十一重，亦名八十一天。昆仑四面，即名四天下，天王主之，上承帝一。昆仑者，四海之源。何以故？四方大海出於山下，旋流四面而去，湛於渊。其渊探三百三十六万丈，纵广三万六千五百里，上合天度，须人主之。此海广有大龙王三十二头，上承阿耨龙王、诸天神龙百万之数，及诸龙子，亦无数量。昆仑之山，一高地一万五千里，有地神仙人，车道从东北甲地而上，西南庚地而出。其申一徘徊十二匝乃达其顶，上凡有三百三，十六万里，神仙车牛於今在也。天地。造化，万物有形，周而复始，亦如十二月法。所以地山之高，昆仑为之最高。昆仑之南三十万兆里，复有昆仑之山，东西南北亦有无量不可称计一日月所正一昆仑，名为四天下，更不及诸方。从昆仑至昆仑，满千数之为一；从昆仑至昆仑，满千数之为二；从昆仑至昆仑，满千数之为三。其数满千，小数始一；从小数一起，其数至千，始名一小千。从小千数至满千，始名为一；从小千至满千，始名为二；从小千至满千，始名为三；其三满千，中千之数也。从中千数至满千，始名为一；从中千数至满千，始名为二；从中千数之至满千，始名为三；其三满千，名为大千。些三千世界，十仙所主，化见神智，具相威力所能及也。是以世界无边，圣智无极，载众无头，道力无修，一切含形悉得生活，德无所宗，独立无喻。
　　问曰：天尊所说天地运终劫数尽矣。造化万物，乾坤更始。昆仑巨海，广狭高卑具以说之。运阨之难，几年一终？灾会之艰，几岁一遭？唯愿分别。
　　答曰：天地一成，乃至终尽，其中有三元九阨、大灾小灾，其运不可移。何以故？但数终矣，故不可移。所以者何？三元者，上中下也。一元三阨，数终叵易，凡有九阨，天不能改，地不能易，其数定矣。何以故？上元之上，九九八十一万年而终；上元之中，八八六十四万年而终；上元之下，七七四十九万年而终：此上元三阨交运之数，故不可夺。中元之上，六六三十六万年而终；中元之中，五五二十五万年而终；中元之下，四四十六万年而终：此中元三阨交运之数，故不可夺。下元之上，三三九万年而终；下元之一中，二二四万年而终；下元之下，一万年而终：此下元三阨交运之数也，故不可夺。此是三元九阨，数期叵违。九阨之中，一阨三灾六害，亦不可却之。三千年一大灾，人民死亡，骸骨不收。千年一灾，人民半死，骸骨亦不收。百年一灾，兵起满野，人民亦有死者。些三灾，其数既至，不可改禳之。六害者，三百六十年一害，三百年一害，二百四十年一害，一百八十年一害，一百二十年一害，六十年一害，凡有六害，不可禳却。六害之中，复有三小灾。所以者何？三十年一灾，牛病五谷贵。十二年一小灾，卖牛马，籴食储。六年一小灾，布绢贱，米麦贵。恒以此度，不可却之。凡此三元九阨、三灾六害，皆不可禳之。智人审之，可避而去之。若小灾，饥馑不熟，贮谷备之。是以贤人就有德，去无道，逐福地，离汤火，故始终无殃患也。故天下皆乱而贤独安，天下皆饥而贤独足。是以贤者观时来，知吉凶；审年数，避祸难，故终无患也。是以君子逐贤而居，果有利益；小人就土地而处，果有覆没之患。故须逐贤者也。
　　炎明曰：受恩。愿问余解。大千之载，一切众生悉有道性，虽有其性而无其真。当运灭尽，其性如何？
　　答曰：灭尽运终，一切众生普生慈心，志存道场，当斯末劫，周时得道。唯有种子泡生而漂，终不死也。何以故？以重其种。故一切万类，亦留其种，终不普升也。
　　问曰：如诸众生普得道真，与大道同体否？
　　答曰：一切众生，得道成仙，号曰世尊，於此称尽矣。唯有大道之气，可得之耳。云欲合同道量，未之有也。何以故？譬如饥人羡饱，得饱，饱而忘饥，是以真人起於不足而忘於乏，得足以忘不足。
　　问曰：道性可见否？
　　答曰：不可见而可见之成之。故可见未成，触目而不睹。何以故？一仙真人视道性万分，始得见一。自声闻、圆觉，知进而不睹。知进者，诸漏已尽，更无烦恼，神通变效，学士所不能及。故知进而忘其退。四道尚知进而不知退，而况於二士乎。
　　问曰：三道果人俱有果行，其漏何以不除？
　　答曰：三道果人，有时漏而不忘；一道果人，妻子眷属未相去离，忧念眷属，不能断绝，故为漏有顾进退。若有之四道以上，日升于辰，必至盛午。何以故？无漏无顾，是升于辰，亦向午也。是以悉存而不忘，故譬之也。
　　洞玄灵宝本相运度劫期经竟
　　#1 崄：疑当作「敛」。
　　#2 命：底本无。据文义补。
　　
