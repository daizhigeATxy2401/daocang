太上洞玄灵宝十师度人妙经
　　经名：太上洞玄灵宝十师度人妙经。撰人不详，约出於隋唐。演说十师科戒。一卷。底本出处：《正统道藏》洞玄部本文类。
　　太上洞玄灵宝十师度人妙经
　　道言：昔龙汉之年，昆仑山西六十万里海洲之上，有国名鸠耶梨国。国王号曰盛首罗，领十九小国，地方二十万里。其土人民，利根智慧，易可化度。其王夫人，宿植德本，晓了无上大道，慧解一切，欲度於王。故来为王妻，奉侍斋戒，饬不近身，为王说法。王意达悟，堪任受持。时有神仙真人，名称盖世，广博法典，靡经不综。十九小国，谓其广博，未曾闻斯真要之义，乃以正法助王治国。其王夫人亲自供养，如事父母，为作舍馆。壁方百丈，七宝庄严，黄金为栋，珊瑚为柱，白玉为壁，瑁璃为地，玛瑙为状，水晶为帐，紫金为铃，悬垂四角，月光摩尼，环钉四壁，昼夜常明。上妙奇玩，以为卧具，甘膳软滑，以用供养。王与夫人，坦然意解，心大欢喜。得未曾有，倍加恭敬，即遣使者，召十九国中诸大臣等，一时俱至。王自宣言：卿等知不，我有国师，人中无双。卿等皆应往诣，稽首作礼，咸共请受治国之法。诸大臣等，是时各受王勑，往仙人所，咸共作礼，叉手当心，长跪白言：我等暗蔽，顽愚斯极。有何功德，今生尊贵，为王所念，得享斯位。
　　仙人答曰：善哉善哉，谛听谛听，当为卿等解其要义。卿等前生，好喜布施，礼事三宝，慈念一切，获福报生，尊贵丰财，为人所念，故得斯位。尔时十九大臣，各自思惟，意解欢喜，白仙人曰：唯愿大师，教我等王治正之法，使国无患，风雨时若，五谷丰登，人民安乐，恒蒙亲炳，国内得济。
　　仙人答曰：治正甚易。何谓为易。爱恤孤老，不枉人民，辞无滞诉，狱无停囚，使役以时，不废民务，抚民如子。治正如是，国安民泰，皆称赞王之德。妖星隐没，风雨以时，君礼臣忠，边境靖嘿，四夷来王也。国安民宁，有何灾患。夫为王者，赏罚之主。所以赏者，赏有功。所以罚者，罚有罪。故有功不赏，有罪不罚，何以为君。治正苟乖，则君暴虐於上，臣乱於下，四海糜沸。所以彗星夜现，风雨不时，人民穷困，蝗虫暴食，阴阳错乱。皆由国王诸大．臣等，横枉无辜，使役失度，自恃豪贵，傲忽自骄，不忧国政，万民患之，皆思去乱。天神地祇，不复卫护，众恶来前。如此自害之道，喻之天下，有四者名为自害。何者为四。一者树繁花果，自折其枝。二者如铁依格，自毁其形。三者蚖蛇含毒，还自害身。四者如王无道，自害其国。如影随形，如响随声，天之自然。是时诸大臣等，心开意解，前起作礼，辞退而去。尔时十九大臣，各还其国，具向王说正法之治。王大欢喜，各还遣臣，赍持珍宝，供养大斋，七日七夜，讲说大乘经典。
　　是时，天尊於大罗天上，端拱于座，远以道眼，见此十九国王，皆发道心，即化作仙人，与彼无异。入其馆殿，便相劳问，讲说无上正真道要，无有疲厌。尔时仙人以威神力，令彼仙人不别识是天尊。是时王与夫人，及十九大臣，见二仙人俨然在座，心各念言：此二大士，何者是师，谁为弟子。尔时天尊知其心念，即化作瑠璃珠一枚，置正掌中，遍见诸臣，普告之曰：卿观此珠，内外明彻，无有障碍。天尊告曰：我观汝等，犹如此珠，亦无障碍。
　　天尊欲现示神化而已，方便告之曰：现汝道力。於是天尊涌身於虚空中，上无所投，下无所依，忽然下地，履地如水，履水如地，还其本座。王及夫人，并诸大臣，见此神力，而相与言：此之大师，神力第一，我昔以来，未曾见此希有之事。尔时天尊知其心念，即自变三十二相、八十种好，顶放光明，遍照十方，暗蔽日月，都不复现。土石诸山、一切草木，皆作金色，譬如劫水，滉洋浩汗，是诸万物，沉溺不现，唯见大水，天尊光明，亦复如是。其处幽冥，日月盛光，所不能照，皆悉大明，其中众生，两得相见，自谓而言：此中云何，忽生汝等。
　　是时，天尊复现大身，广大无数，遍满虚空，间隙无容。忽复身小，细如微尘。如是事已，於虚空中，口吐五色妙光，变成宝盖，狮子莲花之座。白银为眉，玛瑙为根，瑠璃为本，紫金为柱，水晶为条，砗磲为叶，蠲胜嘉宝，以为其台，明月宝珠，以为花色，文瓖妙珍，以为法饰。天尊现身而坐其上，有十九大王，及十方国土一切人民，皆见天尊在虚空中，於七宝莲花座上。各以衣被，盛众名花，寻光而来，散天尊上，围远三匝，礼敬而坐。尔时天尊复於虚空中，化作百千宝帐，下有百千狮子之座，一一座上，有百千天尊，一一天尊，各有百千仙童玉女，而侍卫之。复有千万诸无量之众，从地涌出，各以诸天妙花，散天尊上。所散之花，各从十方来至，缤纷而下，如天降雪。诸天妓乐，於虚空中一时俱作。复有诸天魔王，从诸兵士，中有一人，人身兽头，或作龙蛇，种种异形，寻光而来，诣天尊所，皆前作礼，却坐一面。复有诸大鬼王、夜叉罗剎、诸农人鬼、无量之众，皆同共集。复有异类妙音之鸟，其声八种，围远天尊，吐其雅音。复有四大龙王。东海龙王，青衣青冠、青幢青盖，将从青者无鞅之众；南海龙王，赤衣赤冠，赤幢赤盖，将从赤者无鞅之众；西海龙王，白衣白冠、白幢白盖，将从白者无鞅之众；北海龙王，黑衣黑冠、黑幢黑盖，将从黑者无鞅之众。皆寻光而来，俱到天尊所，围绕三匝，礼敬而坐。
　　尔时，天尊见是无量之众，皆悉以集，既化身而现无量百千天尊，从顶而来俱入，忽不复见，而以一音声，为是大众、诸天人民，及鬼神等，说大乘经典。於是大众天龙八部，各随其类，各解天尊一音之语，自相谓言：天尊今日为说正法深义，开喻多矣。尔时仙人见是神化，不可思议。复有天尊无量百千，皆在七宝狮子座上，今从顶入，都不复见。而白天尊言：向见百千诸无量天尊，并诸侍者，今皆隐没，得无疑乎。众魔欲来恼我。
　　尔时，天尊告仙人及诸大众曰：譬如静夜置百盆水，其中各有一月，百盆百月，天上有百月不。仙人白言：无也。天尊曰：今我此身，亦复如是，如天上月应百盆水，有何怪哉。此日说是语时，三百六十人皆得下仙，三万天人皆得上仙，十九大王悉得神仙。尔时大王心各念言：如是大众，相谓我等，皆须香汤澡浴。尔时天尊知其心念，即作净池，黄金为底，白银为沙。其池水中清净熏香，不冷不热，调和冷暖，悦可众心。尔时浴竟，欲令水没足，水即没足，欲令水至膝，水即至膝，欲令水至腰，水即至腰，欲令水灌身，水即灌身。尔时入池者，皆发无上正真大道之心，众病除愈。其池底遍生众妙之花，若宝之花、千叶莲花、诸天杂花，纷馥香熏八种，世俗人民闻香即得天仙，又得无上道。无上道者，不生不死，不灭不坏，不变不易，不来不去，非实非空，一不离於空，凝湛淡泊，是名无上大道。说是语时，十方天人得无上道，三十七仙人皆得六通道果。尔时大王心口自言：中食时至，如是无量大众，食不可遍。尔时天尊知其心念，即告王曰：但非一盆饭。尔时天尊以威神力演一盆饭，令是无量大众，皆得饱足，食余饭如昆仑山。尔时天尊复珍神力取昆仑山，敬置掌中，腾上大罗天。尔时大众莫不皆见，以昆仑山擎右掌中，弗起于座，遍示十方，犹如壮士屈伸臂肘，还置本处，不令亏损。是诸大众闻法要者，其懈怠者，其乐闻者，即演七日以为一劫，令诸听者谓之为食时。尔时十九大王，见是威神功德，成就第一，大施法事，度诸无量众生，是事何师，学谁大乘，愿示我等本师之处。
　　天尊告曰：善哉善哉。谛听谛听。我有十师，近在不远。十九王起，前进作礼长跪，白天尊言：愿示我等本师之处。
　　天尊告曰：我见世人贪味杀生，渔猎为事，飞鹰走狗，弹射飞鸟，断绝众生之命，死入地狱，亿劫乃得出，生作蜉蝣虫，朝生暮死。坐其前世断他命故。我见是故，断不杀生，今得长寿不坏之身，是吾一师。我见世人私窃偷盗，负债不偿，违忤逃避，死入地狱，亿劫乃得出，生为驴畜中，身负诸重，加苦鞭打，后死人剥其皮，甚痛甚痛。我见是故，断不偷盗，自然财宝，是吾二师。我见世人常怀嗔恚，沉毒相怒，结忿胸心，不离愁毒，死入地狱，而堕恶道，亿劫乃得出，生蝮蛇之中。我见是故，断不嗔恚，得坚固力，是吾三师。我见世人贪欲奸淫，犯盗他妻，死入地狱，男抱铜柱，女卧铁床，举体焦烂，痛不可当，亿劫乃得出，生黄门石女之中，经五百世。我见是故，断不奸淫，常净身心，是吾四师。我见世人两舌斗乱，说人长短，妄言绮语，诽谤彼此，令人君臣父母，朋友知识，恩义疏绝，展转无信，死入地狱，拔出其舌，洋铜灌口，亿劫乃得出，生牛畜之中，但念水草，余无所知，若得为人，生辄聋哑，口气腥臭，人见不喜，有所言说，人不听受。我见是故，断不两舌。是故我今语声八种，言成法律，一切天人，莫不乐闻，是吾五师。我见世人嫉妬胜己，争竞功名，唝嗃彼此，无先让心，死入地狱，亿劫乃得出，生边夷之国聋盲喑哑，有人之形，无人之情。我见是故，断不嫉妬。是故我今智慧如海，种种方便，诸妄无着，说法无尽，於大众中最尊无上，犹如在於暗室，举入炬火，除一切暗，是吾六师。我见世人贪酒嗜味，昏乱骂詈，去失正法，清净道性，成就恶业，死入沸屎地狱，昼夜常见诸臭，亿劫乃得出生，若得为人，狂聋心乱，永不得闻正法妙音。我见是故，断不饮酒。是故我今心如日月，照临一切，幽暗皆令明了，是吾七师。我见世人积聚钱财，不肯施惠，兄弟妻子，都不给与，坐守而死，后生饿鬼中，饮水成脓，食饭成炭。我见是故，断不悭贪。是故我今饮食天厨，百味自然，是吾八师。我见世人自恃豪贵，轻慢孤老，试弄诽笑，后生卑贱，为人矬小，众人轻试，还受其罪，死受恶报。是故我今见诸贫穷，矬陋挛癖，诸根不具，为之悲伤。是故我今得清净妙身，光明第一，一切诸天人中、一切法中，更无及者，是吾九师。我见世人不敬父母，不宗伯叔，不爱子孙，父母教诲，言令不从，为子不孝，为父不慈，为兄不恭，为弟不顺，为夫不信，为妻不贞，死入地狱，轮转五道，无有出期，后生蛴螬之中，自然化生，无有父母妻子眷属，如是经一劫，乃得为人，生在边夷，无礼义处。我见是故，勤心行道，七祖父母，皆得生天，是吾十师。吾行诸善，得六神通，见无量慧，得自在神通力，直至道场。
　　说是语时，十方天人皆得真道，有诸魔王鬼等，皆见道迹，不可思议。时说正法，是诸神仙，亦得高真。尔时仙人从座而起，头足作礼长跪，白言天尊：今日大经，云何奉持。天尊说言：是为名《灵宝天尊神通变化十师度人妙经》，当奉持之。若复有人担负乾草入於大火，火不能烧，亦未为难。若复有人以昆仑山远掷他方，亦未为难。若能读此经，为人解说，则为是难。欲求神仙，亦当读此经。欲求名声高贵，亦当读此经。欲求富贵长寿者，亦当读此经。欲求与明师世世相值，亦当读此经。此经尊贵，猛於我神，有能奉持书写，读诵是经之者，别见於我。我亦未现於汝，当令是人坐於道场，则与十方天尊，以手摩其头顶，威神覆护，令无衰患。说是经讫，诸天龙神，及诸大众，咸闻正典欢喜，即共皆起，前进作礼，辞退而去。
　　太上洞玄灵宝十师度人妙经竟
　　
