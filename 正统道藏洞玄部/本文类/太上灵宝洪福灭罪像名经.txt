太上灵宝洪福灭罪像名经
　　经名：太上灵宝洪福灭罪像名经。撰人不详，约出於唐代。言归名信礼天专以灭罪之法。一卷。底本出处：《正统道藏》洞玄部本文类。
　　太上灵宝洪福灭罪像名经
　　昔时安忍国王太子，名太虚，字海空，行心至愿，出家修道。父王愍其执心秉直，非可断遏，乃召国中真士无上真人，降天宫内。太子匍匐膝行前进，叩头顿首乞恩：太虚千载有幸，得遇真师，仰愧天地一切神灵，喜惧屏营，不知所谢。弟子伏闻灵宝大法、三元真经、上清紫书，金简玉箓，字方一丈，文彩焕明。丹诚所依，仰希韬蕴，愿垂敷演，下慰尘心。无上真人欣然答曰：善哉善哉。汝精心求道，顶拜归依，累劫以来，实未曾有。闻吾真经下世，度诸天人，科禁威严，灵文宝秘，至道之奥，非中仙所知。虽位贵储君，洗心慕法，而臭滓浊秽，莫敢轻传。太子於是五体顿地，顺风膝行，上启真人曰：在世浮虚，无一真实，生老病死，劫劫不停，位虽居高，谁能长保，石火逝水，浮泡电光，莫有喻也。虽至法高秘，希眄篇题，幸愿弘慈，赐垂开示。太虚请辞储位，栖托幽林，父王愍之，允其诚愿。真人知太虚诚心可录，真道有期，为开紫阳玉笈，云锦之囊，具依法科，盟天而传灵宝真文三元品戒。太虚於是叩头搏颊，仰谢鸿恩。自禀受真经，固辞父王，入人鸟山中，清斋研思。十二年中，五老帝君为太虚受书，得为真人。以中元之日，於宫正殿严净妆饰，神旛宝盖，灵果名花，国中所有珍玩之彩，名香贵宝，百味饮食，鲜洁精华，建立山盘，随方布施，反风名香，径冲九天，上至天宫。
　　时元始天尊照见太虚堪可化度，与飞天神仙、诸天帝君、玉童玉女、金刚神王、天丁力士，前导后从，自天西北而来，隘空降席。是时天宫之中，上圣云集，亦无迫进。俄顷之间，天尊口吐五色，微妙光明，照彻诸天三千大千世界，洞视如一，无有障阂，如观指掌，不可思议。
　　天尊告四众曰：我闻国人若男若女，累劫已来，不能清净，骄奢自恣，烦恼自缠，年命短促，无由解脱。吾为诸来生开方便门，拔治众苦，普使安乐，咸归善道，同趋玄津。尔时四众擎奉，敬听法音。
　　天尊告曰：众生行业，非只一源。善恶苦空，徧诸法界。杂恶报对，无量无边。为诸来生，略示科简，遂演二十四门戒约，诱劝迷途，究竟道场，随分获果，作断烦恼之宝剑，为照四迷之法灯。内静尘劳，外除缠缚，诸根咸净，登正观门，并令众生，到解脱地。於是无上真人，及诸仙众，咸受戒示，作礼奉行。
　　尔时会中有一真人，名曰仙威，见是妙会，难可譬喻，欢喜无量。上问天帝君曰：昔闻大会说法，威光焕明，不谓於今亲得遭遇，诸天诸圣，同一法音。此土他方，明如指掌。元始天尊，威光赫奕，惊骇神祇，左侍仙卿，右卫真伯，朱凤玄龟，青龙白虎，天男天女，无鞅之众，浮空隘然，大开宝藏。是时会众，进高真位，其初学者，咸入仙阶。伏闻下界众生，染习三恶，不慈不孝，不爱不仁，累系三官，无由解脱，当何归向，可得原愆，复何修行，而得赦贷。
　　天尊曰：汝宜谛受。吾今为汝开示未闻，解释烦恼，断除惑障，当开玄都之境琼简真文天尊应号，以悟来生，皈命至诚，清斋烧香，然灯志心，信礼元尊玄号，宝秘灵文，及诸仙众，礼拜愿念，削落明真九幽玉匮长夜之函，得生人天，离苦解脱，消恒沙罪累，获尘数善缘。是故志心，归命信礼。
　　信礼虚无自然元始天尊。
　　信礼天上金阙玉房虚无自然天尊。
　　信礼香林园内放大光明拔度诸苦天尊。
　　信礼天皇大帝天尊。
　　信礼妙观仙慧天尊。
　　信礼道慧真空天尊。
　　信礼长乐空寂天尊。
　　信礼救生平等天尊。
　　信礼桥梁一切天尊。
　　信礼一乘云罗天尊。
　　信礼金号妙寂天尊。
　　信礼至德普慈天尊。
　　信礼慧明慧空天尊。
　　信礼无为无惠天尊。
　　信礼真空妙有天尊。
　　信礼法王混同天尊。
　　信礼重玄妙胜天尊。
　　信礼元同无碍天尊。
　　信礼梵气元功天尊。
　　信礼结成琼瑶天尊。
　　信礼金华凝始天尊。
　　信礼道海宝山天尊。
　　信礼上洞三天天尊。
　　信礼三境逍遥天尊。
　　信礼宝真法宝天尊。
　　信礼百宝太清天尊。
　　信礼广训方便天尊。
　　信礼太玄元真天尊。
　　信礼中山常寂天尊。
　　信礼三天高皇天尊。
　　信礼太妙重玄天尊。
　　信礼仙素上真天尊。
　　信礼香光混成天尊。
　　信礼净空云宫天尊。
　　信礼政智玄元天尊。
　　信礼梵行法宝天尊。
　　信礼因果常一天尊。
　　信礼因缘庆流天尊。
　　信礼高胜光相天尊。
　　信礼最胜救苦天尊。
　　信礼道运高慧天尊。
　　信礼法政三天天尊。
　　信礼太真圣王天尊。
　　信礼玄纪戒生天尊。
　　信礼玄会法轮天尊。
　　信礼常行运度天尊。
　　信礼法海圣真天尊。
　　信礼神道智运天尊。
　　信礼玉真飞天天尊。
　　信礼空净云宫天尊。
　　信礼紫清九圣天尊。
　　信礼碧落结成天尊。
　　信礼正启空寂天尊。
　　信礼逍遥金光天尊。
　　信礼金姿凝尊天尊。
　　信礼银简妙乐天尊。
　　信礼道运神化天尊。
　　信礼寂然玉光天尊。
　　信礼戒生自然天尊。
　　信礼决定常德天尊。
　　信礼玄光妙宝天尊。
　　信礼凝寂金天天尊。
　　信礼高胜法灯天尊。
　　信礼上灵开辉天尊。
　　信礼感因开导天尊。
　　信礼光敷百变天尊。
　　信礼空洞德徧天尊。
　　信礼感赴香林天尊。
　　信礼度世长乐天尊。
　　信礼西明妙化天尊。
　　信礼素元妙乐天尊。
　　信礼万道光明天尊。
　　信礼道元广运天尊。
　　信礼万清真元天尊。
　　信礼西明妙化天尊。
　　信礼明都西明天尊。
　　信礼法王南极天尊。
　　信礼法轮东华天尊。
　　信礼金台妙尊天尊。
　　信礼金法凝空天尊。
　　信礼希微无滞天尊。
　　信礼无等大慈天尊。
　　信礼方便众妙天尊。
　　信礼六度三乘天尊。
　　信礼玄明真通天尊。
　　信礼运明广行天尊。
　　信礼明慧至道天尊。
　　信礼应期仙阶天尊。
　　信礼无为上品天尊。
　　信礼神应方便天尊。
　　信礼朱极开度天尊。
　　信礼金圣妙尊天尊。
　　信礼西灵三华天尊。
　　信礼妙言常宣天尊。
　　信礼常除烦恼天尊。
　　信礼高胜舟航天尊。
　　信礼升玄法济天尊。
　　信礼戒生度厄天尊。
　　信礼紫霄结成天尊。
　　信礼东华上品天尊。
　　信礼救生无色天尊。
　　信礼凝寂金城天尊。
　　信礼十华无滞天尊。
　　信礼道应真空天尊。
　　信礼拔苦真济天尊。
　　信礼宝明紫虚天尊。
　　信礼素颜妙乐天尊。
　　信礼难思普慈天尊。
　　信礼慧道高运天尊。
　　信礼上京玉真天尊。
　　信礼安演云宫天尊。
　　信礼玄救解脱天尊。
　　信礼大道虚明天尊。
　　信礼空明高胜天尊。
　　信礼玄明真道天尊。
　　信礼照明至运天尊。
　　信礼妙静方便天尊。
　　信礼真道业成天尊。
　　信礼湛然常乐天尊。
　　信礼救苦法王天尊。
　　尔时一百二十应号、三十六部尊经，一切贤圣天尊等，俱在妙乐真境，化度三界群生，使普入乐境，契道合真。若百姓男女，至心徧礼此天尊慈悲应号，即得无极世界灵官之府玉匮之函，下考酆都诸恶地狱，历劫辛苦，无由解脱，万恶备履，望返何期。如此之罪，咸乞灭除，三涂并解，五道清闲，长离幽夜，更生天堂，逍遥无为，衣食自然。上赖天尊慈悲广被，下副男女归命之诚。
　　信礼东方普慈救度天尊。
　　信礼南方大慈救苦天尊。
　　信礼西方慈敬护魂天尊。
　　信礼北方延生却死天尊。
　　信礼东北方护魂保命天尊。
　　信礼东南方万善慈救天尊。
　　信礼西南方延寿度人天尊。
　　信礼西北方弘普救度天尊。
　　信礼上方大慈普救天尊。
　　信礼下方扶衰延命天尊。
　　次礼洞真十二部尊经：
　　信礼上清经。
　　信礼妙真经。
　　信礼太一仙经。
　　信礼妙林仙记经。
　　信礼开化经。
　　信礼仙人品经。
　　信礼黄林先生经。
　　信礼太上真经。
　　信礼道教经。
　　信礼太上练精经。
　　信礼太上功德经。
　　信礼道德经。
　　右经十二部，天宝君为教主，在玉清境清微天玉清宫中，计二十三万五千四百四十卷。
　　次礼洞玄十二部尊经：
　　信礼太上洞玄灵宝经。
　　信礼元阳经。
　　信礼原辰经。
　　信礼太劫经。
　　信礼太上开山海经。
　　信礼诸天内音经。
　　信礼太上八练生尸经。
　　信礼灵和经。
　　信礼太上消魔经。
　　信礼太上无量寿经。
　　信礼老君按摩经。
　　信礼太上通身经。
　　右十二部经，灵宝君为教主，在上清境禹余天玄都元阳七宝紫微宫，计八十五万八千一百二十卷。
　　次礼洞神十二部尊经：
　　信礼太清经。
　　信礼老君彻视经。
　　信礼太上集仙品经。
　　信礼洞渊神咒经。
　　信礼无上内秘经。
　　信礼真一志经。
　　信礼太上集灵经。
　　信礼太上小中精经。
　　信礼元置品经。
　　信礼黄老集灵经。
　　信礼老君黄庭经。
　　信礼大小劫经。
　　右十二部经，神宝君为教生，在太清境大赤天太清太极官，计七十万二千八十卷。
　　右三十六部尊经符图，金书玉字，凝结三洞飞玄之气，五合成文，文彩焕耀，洞照八方。元始天尊以延康劫延康元年，於大罗天中金耀玉殿明霞之馆，传授太上大道君、三元太素君，以教三十六天，各攒成一部，遂成三十六部，流演大梵天中无极世界。高真大士宗奉敬礼，以为契仙之妙门。
　　次礼十方一切得道诸仙圣众：
　　信礼郁罗翘真人。
　　信礼光妙音真人。
　　信礼真定光真人。
　　信礼普德妙行真人。
　　信礼正一真人。
　　信礼广成子真人。
　　信礼若士真人。
　　信礼沈文泰真人。
　　信礼道当真人。
　　信礼白石真人。
　　信礼黄山君真人。
　　信礼皇初平真人。
　　信礼华子期真人。
　　信礼乐子长真人。
　　信礼卫叔卿真人。
　　信礼魏伯阳真人。
　　信礼陈安世真人。
　　信礼李八百真人。
　　信礼南极子柳融真人。
　　信礼天门子王刚真人。
　　信礼九灵子黄化真人。
　　信礼绝洞子李修真人。
　　礼三宝已，次复至心忏悔：
　　弟子等各从无量劫来，至于今日，身口意业，造恶为愆，数若尘沙，不可臆测。或盛年放逸，驰骋百端，奸盗损伤，恣心快意，宠用凶悖，不顾颠危，奉上事亲，不忠不孝，酷虐为行，谋害系怀，侵削平人，妄生相妬，遂使天民畏惧，上下憎嫌。若有此愆，请从首谢。或三春放火烧杀虫蛇，畋猎捕围，害诸物命，胎卵湿化，水陆飞沈，潜窜无方，悉被屠戮，快情悦目，无改悔心。若有此愆，请从首谢。或浮词绮语，谗毁善人，斗乱亲朋，扇惑邻里，遂使内外怀恨，远近轻疏，致生嫌隙之雠，各起谋害之意。若有此愆，请从首谢。或贪积世财，不知厌足，方便刻削，对面侵欺，割他自饶，损人益己，不济贫苦，专事悭贪。若有此愆，请为首谢。或受法诫，不精不勤，慕利资身，无惠念想，假设方便，诳惑人天，取功德钱，私己破用，无惭无耿，不惧当来。若有此愆，今日运上至诚，求哀忏悔已，归命礼三宝。
　　至心启愿：
　　愿弟子等从今忏悔已后，所造功德，愿生生世世永离悭贪，无欺夺想，常行施惠，起慈悲心，广造桥梁，济度群品，天民足用，上下和同。福德果报，世世庄严，长生具足。愿共四生六趣，俱契良缘，同证妙门，成无上道。启愿已，皈命礼三宝。
　　信礼上品济度天尊。
　　信礼丹天万灵天尊。
　　信礼北元玄应天尊。
　　信礼金光法王天尊。
　　信礼金宝妙光天尊。
　　信礼玉清洞真天尊。
　　信礼玉宝金颜天尊。
　　信礼玄解上宫天尊。
　　信礼上灵普度天尊。
　　信礼明化万运天尊。
　　信礼神通洞达天尊。
　　信礼紫虚静明天尊。
　　信礼西明妙道天尊。
　　信礼上灵善慧天尊。
　　信礼玉清洞真天尊。
　　信礼天皇真一天尊。
　　信礼地皇五君天尊。
　　信礼混成应化天尊。
　　信礼上运徧明天尊。
　　信礼东华智慧天尊。
　　信礼西明妙化天尊。
　　信礼众真真品天尊。
　　信礼法宝宝慈天尊。
　　信礼太清五帝天尊。
　　信礼飞驾九空天尊。
　　信礼神道行运天尊。
　　信礼化成真空天尊。
　　信礼道智洞虚天尊。
　　信礼紫清重悟天尊。
　　信礼方便广训天尊。
　　信礼安化慧元天尊。
　　信礼妙光丹阙天尊。
　　信礼阳光太元天尊。
　　信礼普朗救难天尊。
　　信礼大道玄明天尊。
　　信礼一切雨露天尊。
　　信礼方便慧日天尊。
　　信礼珠妙素光天尊。
　　信礼慧观上宫天尊。
　　信礼布化紫极天尊。
　　信礼万智运明天尊。
　　信礼普度无为天尊。
　　信礼正徧高胜天尊。
　　信礼丹霞妙果天尊。
　　信礼妙果正法天尊。
　　信礼流铃自然天尊。
　　信礼真徧运明天尊。
　　信礼玄会妙法天尊。
　　信礼西明咸化天尊。
　　信礼一切众慧天尊。
　　信礼拔苦慈威天尊。
　　信礼明照玄道天尊。
　　信礼朱焕妙乐天尊。
　　信礼拔苦真仙天尊。
　　信礼运时高徧天尊。
　　信礼凝尊金域天尊。
　　信礼上道广运天尊。
　　信礼真解升玄天尊。
　　信礼开训保命天尊。
　　信礼玄元千龄天尊。
　　信礼神运照明天尊。
　　信礼真元众妙天尊。
　　信礼成就太玄天尊。
　　信礼三乘玄寂天尊。
　　信礼玉晨救生天尊。
　　信礼最胜诸有天尊。
　　信礼法海琼颜天尊。
　　信礼妙宝上品天尊。
　　信礼丹紫道空天尊。
　　信礼法宝无为天尊。
　　信礼神通慧明天尊。
　　信礼浮云紫素天尊。
　　信礼朱光太元天尊。
　　信礼上道明慧天尊。
　　信礼三业善清天尊。
　　信礼玄应垂光天尊。
　　信礼天真月光天尊。
　　信礼凝光金洞天尊。
　　信礼太元玉音天尊。
　　信礼琼法海空天尊。
　　信礼六度一乘天尊。
　　信礼万国真元天尊。
　　信礼真道法乘天尊。
　　信礼宝灵法海天尊。
　　信礼化成妙容天尊。
　　信礼威摧外道天尊。
　　信礼缘感太元天尊。
　　信礼七宝重玄天尊。
　　信礼十转庄严天尊。
　　信礼出有寂然天尊。
　　信礼果化普慈天尊。
　　信礼宝集西灵天尊。
　　信礼八遐北元天尊。
　　信礼千中宝运天尊。
　　信礼太清徧明天尊。
　　信礼法桥善设天尊。
　　信礼仙阶上元天尊。
　　信礼先因玉光天尊。
　　信礼神真无碍天尊。
　　信礼平等云宫天尊。
　　信礼应缘洞阳天尊。
　　信礼无为度脱天尊。
　　信礼空歌碧落天尊。
　　信礼虚舟广济天尊。
　　信礼洞空道玄天尊。
　　信礼威明九夜天尊。
　　信礼缘起四方天尊。
　　信礼常敷道奥天尊。
　　信礼轮转丹天天尊。
　　信礼慈航苦海天尊。
　　信礼结气混成天尊。
　　信礼一乘静定天尊。
　　信礼妙果素灵天尊。
　　信礼生死常乐天尊。
　　信礼真相常明天尊。
　　信礼金苑妙宝天尊。
　　信礼玉清法王天尊。
　　信礼道运玄行天尊。
　　信礼道君广明天尊。
　　信礼流精上品天尊。
　　信礼三天降魔天尊。
　　信礼化被无垠天尊。
　　信礼六道普同天尊。
　　信礼开道微明天尊。
　　信礼注录中仙天尊。
　　信礼重玄静默天尊。
　　信礼罗玄圣王天尊。
　　信礼自然九圣天尊。
　　信礼妙光十号天尊。
　　信礼逍遥妙有天尊。
　　信礼逍遥太霞天尊。
　　信礼三玄结成天尊。
　　信礼七宝太玄天尊。
　　信礼道冲众妙天尊。
　　信礼重玄华盖天尊。
　　信礼四气生成天尊。
　　信礼静定太平天尊。
　　信礼上灵浮香天尊。
　　信礼玄会长乐天尊。
　　信礼方空大运天尊。
　　信礼真清等真天尊。
　　信礼感念法桥天尊。
　　信礼仙岩洞元天尊。
　　信礼化通三宫天尊。
　　信礼宝明四天天尊。
　　信礼法海琼湛天尊。
　　信礼圣王倾光天尊。
　　信礼梵行云锦天尊。
　　信礼元梵升轩天尊。
　　信礼八方等一天尊。
　　信礼玄通三有天尊。
　　信礼无滞无形天尊。
　　信礼妙有真空天尊。
　　次礼三十六部尊经：
　　信礼大洞玉经。
　　信礼上清经。
　　信礼无上秘要经。
　　信礼老君黄庭经。
　　信礼妙林仙记传经。
　　信礼太上集仙经。
　　信礼太上开天化经。
　　信礼太上八史经。
　　信礼黄林先生经。
　　信礼老君炼精养生经。
　　信礼老君黄书经。
　　信礼道教经。
　　右出洞真部。
　　信礼太上灵宝经。
　　信礼功德经。
　　信礼元阳经。
　　信礼大小劫经。
　　信礼太上开山海经。
　　信礼诸天内音经。
　　信礼太上鸣宝经。
　　信礼太上集灵经。
　　信礼无量寿经。
　　信礼太上灵秘经。
　　信礼太上济众经。
　　信礼太平经。
　　右出洞玄部。
　　信礼高上玉皇经。
　　信礼太清经。
　　信礼正一消魔章仪经。
　　信礼老子经。
　　信礼玄妙真经。
　　信礼太上洞渊神咒经。
　　信礼老君玄中精经。
　　信礼黄老集宫捍厄图经。
　　信礼无上金真上妙玄经。
　　信礼太上真一经。
　　信礼太上一乘海空经。
　　信礼玄门道德经。
　　右出洞神部。
　　如是三洞宝经，盖以混成，郁积玄景，分以两参，阴阳潜化，乾坤列而覆载，三五启绪，八会结文。或作金书凤篆，或造玉字龙章，洞治莹鲜，紫林绣艳，或浮黎而现八角垂芒，太虚而呈五篇焕烂，光辉耀於三界，映朗照於九冥。分其分度，演教诸天，天各一部，合为三十六部，置安玉台玄座七宝藏中。九色锦云悬覆经上，金童在左捧香，玉女在右散花供养。或四万劫一出，三千载一传。是以天真奉之以清升，地仙受之以谧宁，日月磨之以高明，五岳捧之以镇灵，天子崇之以圣化，公王敬之以太平，士庶恭而福佑，学士修而长生。若能称扬礼唱，福被无边，是故至心归依信礼。
　　次礼十方一切得道诸仙圣。
　　信礼马明生真人。
　　信礼张道陵真人。
　　信礼李少君真人。
　　信礼王真真人。
　　信礼壶公真人。
　　信礼蓟子训真人。
　　信礼董君异真人。
　　信礼李常在真人。
　　信礼陈永伯真人。
　　信礼葛孝先真人。
　　信礼泰山下老人真人。
　　信礼河上公真人。
　　信礼赤容公真人。
　　信礼青乌公真人。
　　信礼秀眉公真人。
　　信礼离娄公真人。
　　信礼务光真人。
　　信礼高丘公真人。
　　信礼羡门子真人。
　　信礼容成公真人。
　　信礼灵寿光真人。
　　信礼不肯来子真人。
　　礼三宝已，次复至心忏悔：
　　弟子等各从无量旷劫己来，至于今日，身心狂乱，不识因缘，恶业弥多，无所知觉，迷聋倒见，难可具陈。今对道场三宝前，求哀忏悔。伏愿十方天尊慈悲道场，三十六部尊经玄中法师，一切真仙，虚空圣众，有天耳者，有天眼者，愿使知闻证明，忏悔所有罪根，愿皆消灭。忏悔弟子无量生中至于今日，或违神背道，不惧明灵，粗行恶言，诽谤正教，见像闻经，无恭敬心，怪他修功德，笑人习善因，未曾改悔，无廉耻心。今日至诚，悉皆忏悔。
　　次复忏悔不识因果，及父母恩，造作非为，自恃种性，悖逆粗行，对於尊卑，父母在生堂中，甘脆终身不见，死於旷野，祭享永劫不闻，遂使冥灵有考逮之殃，人世无善福之应。如此之罪，无量无边，至诚悉皆忏悔。
　　次复忏悔劫盗之罪。经中说言，若物属他，他所守护，一毫一线，不与不取，何况盗窃。但自众生不能觉悟，兴意劫夺，仍作纵横，致使未来受诸殃考。若有此愆，请从首谢。又复经中说言凡夫之人，造罪尤甚，死入冥灵阿鼻地狱。然阿鼻地狱者，纵广正等八万由旬，七重铁城，地上有七重铁网，下有十八隔，周匝七重，皆是刀林。其七重城内，复有剑林，下有十八隔。其一隔八万四千重。於其四角，复有四大铜狗，其身长大四千由旬，眼如电光，牙如剑树，齿如刀山，舌如铁钩，爪似铁叉，尾如铁蟒，一一尾光，皆出猛大，其烟臭毙恶，无有比者。其狱四门，一一门边，复有十八狱卒，一如罗剎，头上十八角，手把铁叉，叉着罪人，望心而撞，从背而出。一一隔门，复有八万四千铁蟒大蛇，口吐毒火，徧满城中，其声哮吼，如大雷风雨。大铁丸亦满城中，此城甚苦。又四方门，一一门外各有猛火，东南西北，交过通彻，周匝铁墙，铁网弥覆，上火彻下，下火彻上，四维上下，周匝一时，苦事俱起。如上所说，犯戒五逆，及毁谤功德，若依经文忏悔，而不惭愧，其人命终，必婴此苦。有轻三宝、偷盗常住净财，污他梵行，不出此狱。罪人受苦之时，猛火入心，闷绝而死。一日一夜，万死万生，受诸苦恼。如上所说，从阿鼻地狱出，以破戒因缘，虚称信施，复入於诸小十八地狱。所谓寒冰地狱，黑暗地狱，焦然地狱，刀轮地狱，剑轮地狱，火车地狱，镬汤地狱，剑林地狱，铁床地狱，铜柱地狱，铁机地狱，铁轮地狱，铁丸地狱，尖石地狱，饮铜地狱，各八百万岁。然后得出，常生下处。五百劫中，不识三宝，值善知识，得发无上道心。不值善知识者，无复出期。是故弟子宿值良缘，今复闻经教，身心踊跃，一意虔诚，忏洗已往之愆，愿修自新之业。愿从九祖下至见存，不闻不见此之恶缘，永离此苦。忏悔已，归命礼三宝。
　　至心发愿：
　　愿弟子等承此忏悔所修功德，愿生生世世不行三恶趣，常修十善，因果报具庄严，福德皆圆满，千殃从此舍，万庆自斯臻。妙慧资身心，圣功增寿算，先亡九祖，咸沐道恩，洗志灵津，游神道岸，逍遥真境，散诞无为，一切有缘，离苦解脱。发愿已，归命礼。
　　信礼青华延寿天尊。
　　信礼善说妙法天尊。
　　信礼玄通静行天尊。
　　信礼明照道空天尊。
　　信礼浮空真品天尊。
　　信礼慈威拔苦天尊。
　　信礼元始丹天天尊。
　　信礼道光妙运天尊。
　　信礼万光道元天尊。
　　信礼开慧保生天尊。
　　信礼徧悟真经禾尊。
　　信礼五老大元天尊。
　　信礼救生护命天尊。
　　信礼高胜天人天尊。
　　信礼上仙真元天尊。
　　信礼云宫空净天尊。
　　信礼高运迁化天尊。
　　信礼广运大智天尊。
　　信礼丹老道元天尊。
　　信礼道要运明天尊。
　　信礼妙光十号天尊。
　　信礼玄都三元天尊。
　　信礼空境混成天尊。
　　信礼真品玄虚天尊。
　　信礼长乐万变天尊。
　　信礼圣真玉房天尊。
　　信礼真意重悟天尊。
　　信礼皇上保明天尊。
　　信礼开行度命天尊。
　　信礼虚无观空天尊。
　　信礼真道度明天尊。
　　信礼徧照玄会天尊。
　　信礼光相玄通天尊。
　　信礼珠相妙光天尊。
　　信礼天真嘉庆天尊。
　　信礼光映真人天尊。
　　信礼延康上品天尊。
　　信礼降魔三天天尊。
　　信礼救生真境天尊。
　　信礼黄层运空天尊。
　　信礼圣王度人天尊。
　　信礼素老天皇天尊。
　　信礼灵真隐光天尊。
　　信礼大千神化天尊。
　　信礼丹老地皇天尊。
　　信礼静空日驭天尊。
　　信礼妙光光映天尊。
　　信礼凤文仙素天尊。
　　信礼益算法王天尊。
　　信礼法轮无为天尊。
　　信礼金灵湛一天尊。
　　信礼凤台上洞天尊。
　　信礼玄会奉修天尊。
　　信礼混元长生天尊。
　　信礼玄风广扇天尊。
　　信礼静定太平天尊。
　　信礼一乘高上天尊。
　　信礼至运明慈天尊。
　　信礼玄元真一天尊。
　　信礼启悟道心天尊。
　　信礼神通自在天尊。
　　信礼常烛长夜天尊。
　　信礼诸天玄号老子天尊。
　　信礼太玄老子总谓天尊。
　　信礼老子八明天尊。
　　信礼玄御老子流霞天尊。
　　信礼太丹老子三真天尊。
　　信礼黄庭老子太一天尊。
　　信礼北帝老子太皇天尊。
　　信礼天威老子浩气天尊。
　　信礼紫极老子回真天尊。
　　信礼龟山老子五气天尊。
　　信礼圆行老子保练天尊。
　　信礼道通老子侍德天尊。
　　信礼千通老子回道天尊。
　　信礼四座老子随生天尊。
　　信礼昙庆老子云光天尊。
　　信礼游言老子上景天尊。
　　信礼宝量老子元老天尊。
　　信礼太微老子三度天尊。
　　信礼九极老子百唱天尊。
　　信礼太皇老子庆生天尊。
　　信礼紫阳老子养神天尊。
　　信礼定相老子飞行天尊。
　　信礼高业老子观天天尊。
　　信礼飞黄老子九光天尊。
　　信礼大法老子玄极天尊。
　　信礼元孙老子素黄天尊。
　　信礼回元老子三度天尊。
　　信礼六合老子八辰天尊。
　　信礼紫度老子流婴天尊。
　　信礼与相老子真气天尊。
　　信礼观化老子至容天尊。
　　信礼百仙老子延真天尊。
　　信礼劫仞老子五气天尊。
　　信礼九变老子清今天尊。
　　次礼三十六部尊经甚深法藏：
　　信礼云龟西室王屋南山宝秘真文甚深法藏。
　　信礼凝空云篆八角垂芒宝秘真文甚深法藏。
　　信礼香林紫笔玉简金书宝秘真文甚深法藏。
　　信礼凤文紫蕴七宝台中宝秘真文甚深法藏。
　　信礼太清仙境人鸟山中宝秘真文甚深法藏。
　　信礼玉清圣境玄都山中宝秘真文甚深法藏。
　　信礼三天秘策五老玉篇宝秘真文甚深法藏。
　　信礼皇人玉诀玄老金书宝秘真文甚深法藏。
　　信礼太玄真一九光琼章宝秘真文甚深法藏。
　　信礼正一盟威神符宝录宝秘真文甚深法藏。
　　信礼长生秘诀召制灵图宝秘真文甚深法藏。
　　信礼寂境开化九色云罗宝秘真文甚深法藏。
　　次礼十方一切得道诸仙圣众：
　　信礼蓬莱山上黄褐玄巾子明真人玄中法师。
　　信礼天台山上顶负圆光监度三真玄中法师。
　　信礼人天教主得道真人玄中法师。
　　信礼正一真人三天法师道陵真人玄中法师。
　　信礼妙乐国土七宝台中善缘真人玄中法师。
　　信礼弟子侍经真人普得妙行真人玄中法师。
　　信礼传经演教拔度群迷太极真人玄中法师。
　　信礼高上老子河上真人文儒先生玄中法师。
　　信礼过见未来常住世间救度苦厄玄中法师。
　　信礼尘沙得道随世应缘饶益众生玄中法师。
　　信礼成就十方恒沙众生解悟真性玄中法师。
　　如是尽虚空徧法界一切三宝，皈命忏悔。弟子等自从无量劫来，至于今日，或前生今世，不识因缘，触事乖违，所行颠倒，混同尘俗，无平等心，既於凡伦，有邪僻行，疏薄门族，亲眄他人，假继身名，诈称豪杰，淫行色欲，非分悭贪，吓掠愚蒙，侵夺善政，轻欺老病，抑压孤寡。或自处於家，日夜凌辱驱役仆妾，枉加鞭笞，乘马驾牛，不料饥困，心怀恶想，口出狂言，触突神祇，诃风骂雨，无故咒诅，横造人愆，此世来生，受诸殃累。如此之罪，无量无边，今日至诚，悉皆忏悔。
　　弟子等禀受障恼，举止成愆，或醉酒昏酗，凌突尊卑，妖言荒语，诈妄无度，求人过恶，谄曲生情，违负二恩，常行欺冒。或安经置像，阙绝香火，以不净手，披读灵文，将触秽体，而临法席，掇斋不能行施，受供而无愧心，取债负约，不还放钱，倍生子利。如此等罪，无量无边，今日至诚，悉皆忏悔。
　　弟子等存殁二缘，身是凡夫，无明障蔽，不识慈忍，性好损伤。或邪祀鬼神，谄延宾侣，及有男婚女礼，社节岁时，广致庖厨，恣情烹宰血肉，充羞之味，脂膏可继，永夜明灯，殃对无穷，难可计测，冤家债主，冥密道中，逮讼无休，牵引生死，所以魂囚九夜，魄系三涂，洗雪无门，求哀无路。谨当设斋造像，披露诚心，所获功德善缘，回奉前冤宿债。愿承福力，托荫人天，永舍恶缘，不相执对，重於四生六趣，广施慈恩，若见临危迫难，诸恶苦恼，方便救解，令得解脱。然后为说微妙正法，开度因缘，使睹形见影，闻名听声，恐怖悉除，烦恼释散。得如是者，毕竟安乐。忏悔已，皈命礼三宝。
　　至心发愿：
　　愿弟子等存亡两代，承是忏悔，所建功德，愿生生世世，永离三涂，长辞八苦，不为冤家所执，不见恶相来前，逍遥解脱乡，游玩无为境，随喜人天供，常闻雅乐音。见世保安和，不为烦恼着。门多善瑞，宅足丰饶，福庆自新，灾殃未灭。发愿已，皈命礼三宝。
　　太上灵宝洪福灭罪像名经竟
　　
