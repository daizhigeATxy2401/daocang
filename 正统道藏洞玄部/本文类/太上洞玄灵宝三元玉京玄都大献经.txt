太上洞玄灵宝三元玉京玄都大献经
　　经名：太上洞玄灵宝三元玉京玄都大献经。原不题撰人。唐玄嶷《甄正论》称此经为『道士刘无待造，以拟盂兰盆』。原本一卷，收入《正统道藏》洞玄部本文类，系注疏本。另有敦煌S 3061 号残写本，无注疏。今以《道藏》本为底本，以敦煌本参校#1 。
　　太上洞玄灵宝三元玉京玄都大献经
　　若夫至人妙本，出万象之先，大圣深源，超六合之外。不生不灭，视听之所未阶，无待无为，形名之所不及。虽窈冥玄绝，而能应化无方，眇邈虚冲，而实济益斯在。若乃现金容於金阙，示百万之法身，备玉简於玉京，开五方之要典，莫不桥梁庶类，开悟群迷，应感赴缘，逗机行化。至如今灵宝妙本，理净平夷，但一切众生，违真丧实，虚想妄见，纵荡六情，方缠爱网，遂使业沦五浊，苦海所以无边；流浪三涂，生死於兹浩漫。自非至人引导，无由出苦。在我大圣天尊，智周空有，位过寰极，道贯大罗，辟众妙之门，洞重玄之境，能以慈悲救物，常善度人。故乃托迹西那，现山阳而演教桑林之下。荐宝玉以妆严，发奇瑞於云霞，散灵香於净域。遍开妙相，含笑而吐五光；匝照诸天，朗神辉於十界。愍诸恶趣受苦众生，幽厄三涂，沈缠八难，因道君之请问，告恶对之缘由，说祸福之前征，论拔赎之功行。故演此玄都大献之法，以教人天。普愿五道还除罪源，将令四生复保命籍。
　　此经题云《太上洞玄灵宝三元玉京玄都大献经》 。夫经者，感应为宗，慈救为体，愿行为用。然今题释，详略不同，或泛解二乘，或约陈三宝，皆是后人臆度，非关题经本意。今研穷名理，考寻事迹，举其指要，以成一字，仍於题中分为二别。所言二者，前六字是通题，后八字明其别题。既前通题之中，又分为二。初太上二字，举天尊圣号，明能说之圣人。次洞玄灵宝四字，显至教之深名，明所说之正法。初举天尊圣号者。太者，泰也。极大之尊名，以明其体。上者，尚也。穷高之美称，以语其德。明天尊德高无上，体大无穷，德体双陈，故云太上。次明所说之正法洞玄经者。洞者，通也同也。玄者，深也远也。言此经妙理深澄，真途寥廓，通而无碍，同而不隔，是其洞也。深而难测，远而莫穷，是其玄也。故曰洞玄。灵宝者，灵变不测之义。宝者，宝重珍贵之名。言此妙经，理致幽玄，灵变不测，劝令行者，皆可宝持。故德经云：我有三宝，宝而持之。即其义也。
　　次明别题者，又分为二。前三元至大献八字，明目经意由。后经一字，明法教之通称。明目经意由者，三元方欲显明善恶之报，惩劝之妙法，故述上元、中元、下元以晓之。言一切众生，生死命籍，善恶簿录，普皆系在三元九府，天地水三官，考校功过，毫分无失。所言三元者，正月十五日为上元，即天官检勾。七月十五日为中元，即地官检勾。十月十五日为下元，即水官检勾。一切众生，皆是天地水三官之所统摄。所以正月十五日为上元，天官校录者。十一月一阳生，正月三阳生，三阳成乾。乾者，天之用也。正月天道数成，故一切天官主当校录。所以七月十五日为中元，地官检录者。五月一阴生，六月二阴生，七月三阴生，三阴成坤。坤者，地之用也。七月坤气王周，故一切地官主当校录。所以十月十五日为下元，水官校录者。十月建亥，亥属北方，北方是坎，坎是水位，正是水司建王之时，故一切水官主当校录。又三元者，元本也。但此上三官，为万物之行本，故曰三元。玉京者，三清妙境之山名。玄都者，大罗天中之宫号。大献者，此经普校人天，仿学玄都大献之法，拔赎一切亡灵，愿行该广，故称大献。明天尊慈怜兆庶，故发神光。道君愍念群生，为转经法，具陈天地水官，三官九府百二十曹，四司五帝考录诸官，各以三元之晨，上诣玄都官内，校定人天善恶，分别生死簿书，所有善功，咸蒙记录，冥司谪罚，并无收赎。拔度之宜，经文具载。故上从天子，下及兆人，若能遇此宝经，依文修选，探诸花果百味芬芳，备尽人间珍奇异物，列情励志，造大献盘，种种装严，虔心供养，十方众圣，鉴照分明，三代天尊，流恩授受，此乃目经意由也。后明法教之通称者，寻三洞真文，七部玄教，讨其题目，素号曰经。是知经者，法教之总名，至人之洪范。经之为美，其大矣哉，盖群品之舟航者也。
　　但经乃多种，大略有三。一者五德三元，凝空云篆，垂芒八角，秘妙之文。二者青林紫笔，金简玉字，包以凤文，蕴藏於七宝玄台，或在山洞之中，或在诸天之上。三者简策缣纸，篆隶随时，传授流通，见行於代。虽复有三迹，而粗妙不同，皆是大圣天尊诠至，咸能治病，悉名良药。
　　但经之义训，训亦多途。举其枢要，略释为四。所言四者，一由，二径，三法，四常。
　　第一训由者，言三代天尊，十方众圣，莫不因由经戒，而得成道，故曰由也。
　　第二训径者，能开通万物，导达四生，作学者之津梁，实修真之要径，故曰径也。
　　第三训法者，言能为旨趣玄妙，所致精微，可以轨则苍生，楷模众圣，故曰法也。
　　第四训常者，言非但妙理深远，湛寂凝然，抑亦三代法王不刊之衍。具斯四义，故得称经。
　　就此一卷之中，又为四也：
　　第一从初至彻照诸天，名为序分；
　　第二从尔时众圣下，至难可拔赎，名为正说分；
　　第三从尔时太上道君得闻命旨下，尽颂终，名为通传分；
　　第四从尔时圣众下，名为总结。
　　就初序分之中，又分为五：
　　第一举天尊与徒众云集；
　　第二从俱在西那玉国下，次明净土方所；
　　第三从敷黄金荐地白玉缘阶下，至正述国土装严；
　　第四从黄云四缠紫霞三匝下，表诸祥瑞；
　　第五从是时天尊含笑下，明出威光。
　　太上洞玄灵宝三元玉京玄都大献经
　　元始天尊与太上道君、十方大圣、飞天神王、七千二百四十童子，俱在西那玉国郁察之山，浮罗之岳长桑林中。
　　释曰：此则开宗发迹之道，备诸贤圣之目，即是第一，举天尊与徒众云集之时，并明净土方所。元始天尊者，至圣之洪名，生成之大号，远穷溟涬，难以为言，近寻教迹，方可立称。又元始者，言其最先。天尊者，语其高妙。故曰元始天尊。太上道君者，得道之圣人。飞天神王者，自在之灵智。童子者，内无嗜欲，外绝营求，至性不亏，湛然凝寂。俱在西那玉国郁察山中浮罗之岳。此为净土方所，即玉京之妙境，碧虚之上界。亦言此土之人，纯浄洁白，或如白玉，乍等严霜，因此立名称玉国。又更山名郁察，岳号浮罗，林有长桑，便为题目。此说经之处，乃具而言之。犹如孔子定书，老君说经於函谷。向来既标说经之圣人，并显说法之处所，更显所居之处，有何珍异。
　　敷黄金荐地，白玉缘阶，七宝琳琅，光明焕日，黄云四缠，紫霞三匝，香光缠苍，冲溢虚空。
　　释曰：此是天尊所居之处，即是第三，述国土庄严，并表祥瑞。敷者，布也。言其说法之所，悉以黄金遍布，其地阶之边，并用白玉而为缘钫。七宝者，金银、琉璃、珊瑚、琥珀、砗琴、玛碯之类。琳琅者，即玉之别名也。天尊所居之处，众宝珍奇，庄严妙丽，光彩焕烂，朗彻十方，照耀诸天，明於日月，故云光明焕日。黄云四缠，紫霞三匝者，此是表诸祥瑞。黄即中方之色也。复有正色呈祥，喜云显瑞，一时俱合，四面而来。蓊蔚軿阗，周旋围逵。
　　又更紫气轻霞，萦盘三匝，灵风扇动，香气氤氲，郁缢虚空，而为供养。
　　释曰：不道余事，而言紫霞者，朱黑相杂而为紫霞。朱曰阳，曰道。黑曰阴，曰德。明天尊道德，犹若慈云，荫覆众生，恩隆父母。但以上界天堂珍奇、雅妙华饰，果报自然，与俗不同，将音乐奇能，亦应殊异。
　　天钧大乐，奇雅妙音，万种互作。
　　释曰：天钧者，自然之奇响。大乐者，非常之妙曲。故曰奇雅妙音。万种互作者，言所奏音声，皆自然而至，千种万伎，娱乐天尊，诸天既献诸珍奇，并奏雅音，天尊欢喜，显所灵相。
　　天尊含笑，五色光明，从口中出，彻照诸天。
　　此是天尊欢喜显灵相，即是第五，明出威光。从上至此，总为序分。但天尊常适，故若含笑，照同春景，每有光明，所在蒙恩，无不彻照。但道眼清浄，众圣共同，俱在会中，宜应利见。
　　尔时，众圣俱在一处，普见十方无极世界地狱之中，
　　此是众圣乘天尊威光，地狱之中，无不睹见。尔时者，即是天尊说法之时。众圣者，不一之称。但众既同，悉皆普见，未知地狱之中，有何责罚。
　　囚徒谪役，饿鬼死魂，裸身无衣，颈脚锁械，
　　此明众生宿业，不修善根，诸恶备造，死入地狱饿鬼道中，裸形饥赢，头颈锁械。但饿鬼死魂，身既无衣，项上着锁，脚上连械，未知中间，甚为楚痛。
　　足立剑树，头戴火山，
　　此皆随缘所受，言岂直饥饿裸形，每令身负铁杖，足立剑树，头戴火山，焚割其痛毒难忍。或头然火炭，足立刀山，摧逼驱驰，考以铁杖，四肢锁械，运动无由，万劫之中，恒受斯罪。此类众生，既受斯苦痛，未审中间，更有何色类。
　　大小相牵，五体烂坏，头面燋燎，镬汤煮渍，万痛切身，
　　释曰：此等状迹，即文可知，皆由前身弹射飞鸟，杀害众生，布网张罗，飞鹰走犬，刳胎探卵，鼎镬烹燖，广造诸愆，有此报对。
　　金锤乱拷，食息无闲，饥即食炭，渴饮火精，
　　此是恶业众生，造罪非一，悭食过重，饿鬼报身。饥欲求食，食成火炭。渴方就饮，水变火精。此缘悭贪，障闭功德。此乃诸经具明，非唯今为子说。
　　万劫#2恒在饿鬼道中。大众慈悲，称无量善，一时举手弹指，敬礼寻声救苦天尊，愿生生世世，莫作悭贪，障闭功德，受如此报。非直只饿鬼道中，亦更余处，流曳三涂五苦之中。
　　此言非直一处受报，乃更流曳三涂八难之中，无不周遍。三涂者，即是地狱道，畜生、饿鬼道。五苦者，抱铜柱，履刀山，循剑树，入镬汤，吞火食炭。并三涂地狱，是名八难。但众圣慈悲，恒怀愍念，既斯痛切，应有问端，其次之若为起请。
　　道君稽首上白天尊，未审此辈罪人，生世之日，行何罪业，作何因缘，受斯楚痛。伏愿天尊赐垂训励，告所未闻，如蒙开悟，仰受圣恩。
　　此明道君为请问，欲令未悟咸悉知闻。道君既是圣人，先已悟知业报，於兹#3为其发问，欲以教化众生。道君既问因缘，天尊作何酬答。
　　天尊告曰：斯罪人也，皆由前缘不见明教，不闻法音，悭贪无度，杀害无辜，口是心非，禁系#4贤人，饮酒食肉，祸乱五神。
　　此是天尊道君所问，告示因缘。诸如此言等，皆众生之恶业。但大道天尊慈悲救度，神光普被，远照十方，故使道君承威，语问既知，敬请具辩因缘。言此业障罪人，前有过，不见明科圣教，不闻正法灵音，唯事悭贪，不崇功德，绝天堂路，作地狱因，沈溺爱河，漂流生死。五神者，即五藏神也，魂魄神精志是也。但饮酒食肉，罪业既深，非直浊乱五神，抑亦轮回八难，遂使六根三业，广造诸愆，匿恶潜怨，身心不善，任情杀生，贪吝无端，失道乖真，不知回向，一入地狱，终无出期。
　　骂詈咒诅，叫唤神明，欺师罔道，秽慢三光，篡君杀父，侵暴宗亲。
　　如此之义，分明可知。但其咒诅之时，冀欲前人早败，呼神吹鬼，无所不为。如此言词，造次难尽。此言过去生中，愚痴欺慢，心无敬忌，增上骄奢，或欺慢法师，口诬真圣，秽触日月，轻慢星辰，为臣不忠，为子不孝，篡杀君父之处。圣人难之，取其渐而害之，故云篡弒。易曰：臣弒其君，子弒其父，非一朝一夕之故，其所由来者，渐矣。篡即夺也，弒即杀也。圣人恶之，易其名也。
　　心怀谄曲，不念众生，潜行窃盗，唝嗃无端，割夺功德，以饶一身。不肯布施，散乞贫人。今受斯苦，以酬宿怨。
　　其目如此，此等皆是人中所行之事，其义可知。谄，希意之意，谓之谄。
　　布施者，以己有济人之急，遍布既均，名之布施。庄子曰：青青之麦，生於陵陂。生不布施，死何含珠。为生有攻劫之忧，死有掘冢探棺之患。但俗间恶业，其数极多，略说而言之，难以穷悉，大纲名目，有如此等。
　　天尊以次而说偈言#5。
　　天尊以其向来问答次序，重申其意，详而说之，其名曰偈。偈者，赞颂之别名也。重明其义，故易之日偈。
　　篡杀於君父，杀害无辜人。死受金锤打#6，铁杖不去身。
　　此即偈之文也。前文中篡杀在后，今偈则篡杀在前者，但君父之重，自古为先，三千之条无杀，故於偈中而为称首。此重明上长行中篡君父义。
　　乘暗入他家，掠夺人财物。死魂地幽狱，万劫不得出#7。
　　此言之等，其义可解。故庄论云：为不善於显明之中者，人得而诛之。为不善於幽暗者，鬼得而诛之。明於人明於鬼者，然后能独行。故知冥司叵罔，神道难欺，所有罪愆，纤毫必录，善恶报应，如影随形，一堕三涂，万劫无出。此重明上长行窃盗之罪。
　　奢淫好细滑，秽慢於三光。死魂受幽闭，后生并痴狂#8。
　　此明身之业罪。言邪行之人，耽淫无度，唯贪色欲，细滑是求，触犯日月星辰，不避三光。明受罪既终，始生人道，虽得人身，乃被颠狂愚痴之报。此即明其身业之罪，次陈口业，更后若为。
　　凶横作口舌，斗乱於宗亲。死受镕铜灌，后身#9恒吠人。
　　此即明其口业。但口业之人，专行绮语，虚传口舌，斗乱宗亲，反是为非，破他和合，妄生祸福，损陷於人，死入地狱之中。即镕铜灌口，受罪之后，余业更生，报处狗身，见人恒吠。
　　食啖於众生，饮酒乱五神。死受镬汤煮，铁杖不去身#10。
　　此言啖食之人，残他性命，饮酒食肉，不念众生，遂令五藏之神，昏迷浊乱，口贪肥饱，不悟业报随身，及至命终，沈沦地狱，镬汤炉炭，煎煮其身，万痛交连，恒不去体。此重明上长行中饮酒食肉之罪。
　　唝嗃虚为实，欺诱顽益己#11。死受拔舌报，后生不得语。
　　此言妄语之人，公行谲诈，以至欺诳眩诱，巧作多端，恒为不轨，谋之以求益己之事。死后魂沈地狱，乃受拔舌之殃，罪毕报生，仍令喑哑。此明妄语之罪，覆上长行中唝嗃无端。
　　欺师不信道，叫唤於神明。流曳三涂中，后生六畜身。
　　但以诳惑师尊，罔诬真圣，轻三宝，秽灵文，於道中馒生分别，口彰粗横，咒诅为言，牵引神明，高呼大吹，婴缠恶业，坠陷三涂，轮转去来，死生劳曳。受罪既毕，更处六畜之形，沈滞多身，失於人道。此明欺天之罪，覆上长#12行中欺师罔道，叫唤神明o 
　　谗谤击贤人，谄曲作无端。死堕毒兽螫#13；辗转无一欢。
　　但谗谈谤讟，潜击贤人，谄进曲巧，陈诈其人，命蜂虿之身，或作蚖蛇，或蝮蝎诸毒虫等，次递遍为，辗转秽恶，受生何时，更知欢乐。从凶横作口舌，至此总明口业报对。自此以下，举其意业。
　　减割功德物，以纵悭贪心。死魂为饿鬼，饥渴饮火精#14。
　　此具明意业，但崇善之减己削身，布施财物，造经像以为存亡。或有贪人中间，割截功德物，一时虽得润己，报罪如影随形，死堕饿鬼之中，饥则吞火食炭。贪欲之罪，招报如斯，万劫千生，不闻浆水名字，饥即食炭，渴饮火精。此明贪欲之罪，覆上长行中割夺功德，以饶一身。
　　侮慢於耆德，不敬有道人。后生为下贱，报处六畜形#15 。
　　此明是非人我，不敬师尊，侮慢耆德，即於贱之人报。生不敬崇三宝，死受六畜之身。业报相随，一无差失。或生於边地下贱，外远蛮夷，虽复受得人身，不闻三宝名字，真经正法，万劫难逢，圣教灵文，何由可见。割减功德物至此，明其意业。天尊说偈既了，道君作礼请。
　　天尊说此偈已，太上道君前进作礼，上白天尊：今日欣会，庆亦难言。天尊垂盻，赐告罪根，未审斯等罪人，皆有眷属，见在亲罗，为当即身更无后嗣#16。
　　天尊说偈既终，道君怀疑将问，若不教拔赎，众生无出苦门。冀垂救度之方，所以殷动请问，前进稽首，作礼兴言，天尊慈悲，赐垂指诀，馑闻命旨，庆幸难言。道君又知众生男女子孙，代代不绝，将欲教其胤绪，救拔先亡，故起问端，以招后义。
　　天尊告曰：虽有男女种前业根，不修功德，不作因缘，何由可免，辗转增笃，沈沦罪田#17，亿劫辛苦，无由得还。众恶备履，望反绵绵。
　　天尊言：其罪人后代男女子孙眷属，既无功德，唯有地狱因缘，辗转增多，弥加笃厚，终既悲魂，苦爽沈滞，沦回罪秽，心田种前恶业。又云积恶之人，罪可滋植，犹如枳棘丛生荒秽之田，纵有五谷善芽，落在其中，终被沈芜沦翳，不得秀苗成实，故云罪田。天尊以其地狱罪深，将与救拔盛沦难免之义，以招更问之端。
　　道君稽首又问天尊：作何因缘，得离众苦。行何福业，得还人中。
　　释曰：道君愍念众生沈沦地狱，重与告问，以树福田，欲使孝子顺孙，念先亡之苦痛，慈兄悌弟，忆骨肉之沦没，减削家财，以相救拔。重为斯问，崇起福田。此下举天尊告罪，罪类不同，令作大献拔赎之法。就此之中，分为三段：
　　初明罪众不同，卒难救济；
　　第二举元校录，令识归崇；
　　第三尔时众奉之仪，劝令仿学。
　　天尊告曰：斯等罪人，造罪既多，非是一类。若欲救拔，亦难可同#18。非一人力，得以济免。
　　问此是第一，明罪众不同，卒难救济。天尊以其业根相随，罪根难拔，但立功树福田，非愿广不迁移，谢罪除殃，非功多不克，若以一人之力，不可免济群凶，故知行恶之人，卒难救技，自非多崇缘业，广建福田，若不凭藉众缘，造次何能济度。既须功德，欲为何等。次去以下功德若为。
　　当依玄都大献法，七月十五日中元之辰，地官校戒，擢选众人，分别善恶，诸天大圣，普诣宫中，简定劫数，人鬼簿录，饿鬼囚徒，一时俱集# 
　　问此是第二段，令识归崇。言天尊三元大会之日，兼陈九府检勾之由，具明搜之晨，委示诸官校定善恶之际，使来世众生，令依此三元之日，各各上仿玉京玄都大献轨则，供养三代天尊、十方圣众、九玄七祖、法界苍生，咸蒙拔赎之因，俱得解脱。此七月十五日，是中元地官校戒之日。十方众圣普来集会，於是天官、水官及诸曹等，五亿五万五千五百五十五亿贤圣俱会，简定劫数，考校罪人轻重等级，欲於此日以设供养，拔度父母亡灵，未知作何法用。
　　以其日夜烧香然灯，照耀诸天九幽长夜八门之中。作玄都大献，仿玉京山，采诸花果，依以五色，世间所有众奇异物，道具名珍，绫文锦绮，玩弄服饰，十绝旛幢，宝盖庄严，供养之具，肴膳饮食，百味芬芳，献诸众圣，及道士等# 。
　　释日：此是第三，示修奉之仪，劝令仿学。说五色者，即是青、黄、赤、白、黑是也。交复五色之缯，以为旛盖，庄严供养。天尊以见地狱罪人，动经亿劫，故令孝养父母，为过去先亡探拾人间所有珍奇异物，仿效玄都玉京，以为供养之具，献诸十方众圣及道士等，救拔过往亡灵地狱之苦。当愿九玄七祖，法界苍生，凭兹供养之因，并护天堂之果报。欲屈十方众圣，及道士等，作何功德。
　　於其日夜讲说是经，十方大圣齐咏灵篇，囚徒饿鬼，当得解脱，一俱饱满，免
　　於众苦，得还人中。自非如斯，难可拔赎# 。
　　释曰：天尊广陈诸法，冀在劝示因缘。当恐正信者稀，所以重重付嘱。每於大献之命，皆令启请法师，日夜六时，修斋讲说。其日夜者，即是今七月十五日夜，於此日当修斋建讲，烧香然灯，照耀诸天九幽之内，八门之中。九幽者，九幽地狱也。八门者，八难之门，并是众生受罪之处。至此三元齐日，仿玄都玉京作大献之法，备尽人间所有珍奇异果，百味芬芳，供养三宝。
　　於是十方及道士等，感此至言，为之诵咏，上通九亿，下彻六天，地狱罪人，一时解脱。吾过去后，东善非极，西恶非深，苦县君子，当之大秦。上皇之后三万六千年，此劫数尽，天地将坏，人人涂炭# 。
　　释曰：天尊说此经时，言我过去之后，皆有教化之人累起，相袭代代，常有圣明王，绍隆三宝。东善非极，西恶非深者，言东方未必极善而无恶，西方未必深恶而无善。苦县君子，即是老君应身，玄妙玉女割左腋而生於陈郡苦县，故云苦县。堂玉# 之际，东西南北行九步，因即能言，自指李树为姓，天上天下，唯我独尊。即九龙从地踊出，吐水沐浴。出龙之地，便为九井，至今见在。又云：老君应身三界火宅苦海之中，亦是一苦县也。当之大秦，即西方天竺之别名也。之，适也。老君西至流沙，适於严宾，行浮图之教，以化戎俗。故《后汉书》云：老君说浮图经，以化戎俗。言浮图好清浄，今之释中浮图经者，即老君之所说也。但以僧众无知，妄为添解讹义，前圣疑惑，后人致更作伪返真，更相引导，淳朴之教，於兹遂浇。
　　华文竞兴，奸讹弥烦。朴散淳浇，邪伪纷葩。无极世界男女之人，性习悭贪，死为饿鬼，饥其魂神，授食不得，变为埃尘# 。
　　释曰：未断浇讹，专行浮诈，无极世界，即此方之名也，亦名阎浮之界。但此土众生，承为娇怪，邪淫颠倒，迷惑札纷，既悭贪，是非人我，死为饿鬼，以报宿愆，与食变作埃尘，眼见不能入口。
　　浩劫辛苦，涂炭沈沦。辗转五道，以报昔怨。今故相告，宜遵之焉。来生男女，当自翘勤，勤情励己，勿为罪由也# 。
　　释曰：浩者，大也。言广大劫来，常为饿鬼。纵令更受罪得了，还生下贱之家，轮回五道之间，必竟不能成圣。五道者，即为天堂道，人道，畜生道，地狱道，饿鬼道。天尊更劝励以告道君，来生男女，当自克翘，心勤励志，勿作罪由。罪由者，即罪业也。言人所为善恶，叉获其报，犹如种田收子，各随种类，春种秋收，故曰罪田。
　　尔时，太上道君得闻命旨，稽首作礼而说偈言# 。
　　此即名道分。尔时者，即是天尊说法缘讫，付前道君之时。太上道君既闻天尊说是大献拔度之经，又说今生来生之诫，殷勤教诲，宣布流转，稽首尊前，赞叹其美，奉承妙旨，庆幸难言。善既不可思议，遂即因而说偈。
　　前生有缘会，今得见天尊。先说今劫已，复告后劫愆# 。
　　释曰：此则道君自欣幸，故遂作偈，赞天尊前代今生，道缘相会，遂得亲承至道，觐谒天尊。又蒙告示因缘，以相拔度，传授付嘱，速转法轮，立誓勤行，不生怠慢。前劫后劫，皆蒙道恩。又后劫愆者，二云# 后身道君以诫众生贪嗔痴罪，故说此偈。但贪欲之人，好为积贮，广求财物，唯事骄奢，各擅豪华，不崇功德，心无慈悲，不念众生，今生不竖福田，死后沈沦恶道。如此之报，次定无疑。皆前身不修善功，后身受其殃苦，诸如此等，并是后劫之深愆也。
　　勤行修至道，勿与有为怨。贪欲成大患，嗔痴为祸源。
　　释曰：此偈诫贪欲嗔痴罪。道君意欲觉悟群迷，故作颂论其因缘之本，祸福之源。言贪欲者累身之患，嗔痴者为祸败之根源。故略述所由，劝令除断。又道君既开天尊之教，因而演说，以此为将来之诫，但以财色名利，是祸息之源，贪欲嗔痴，是灭身之本。然岂为修真，妨人道行，抑亦丧失福田。若能三毒不兴，六根清净，即是修生之道，尘触不婴，可为拔苦之津梁，更有何灾难。
　　断除烦恼障，三业自清闲。邪魔不能乱，岂遭地狱艰。
　　释曰：但烦恼所生，因由三业，邪魔扰乱，缘起六根。但能抱道守真，尘触岂能相染。只如乱心之始，色欲为先。地狱之因，邪淫是本。若欲断除烦恼，当须清闲，求其长乐之因，会是六根无染。若能修行天尊之教，常依玄都大献之日，供养十方天尊，则逍遥金阙之前，长无地狱之患。
　　游涉琳琅苑，高步七宝园。逍遥恣无欲，稽首礼天尊。
　　释曰：道君言若后有人於三元日修斋建讲，依玄都献法，供养十方大圣及道士等，功成业着，得为天尊，游行上界西那玉国，自然珍宝无有穷尽，过往亡灵皆离苦难，不落三涂。次下明诸众圣，欢喜旋绕。
　　尔时# ，十方众圣得闻天尊妙法，拔度之因，闻所未闻，悟所未悟，遂乃同声赞善，欢喜奉行。
　　诵咏步虚，周回旋绕，稽首礼谢，赞欺天尊。太上道君、十方众圣，既说偈已，天尊更有何训励。
　　太上道君、十方大圣，说偈颂已，天尊告曰：三元斋日，皆须讲说是经，勤修礼拜，六时行道，香汤洁己，过中不味，内外恬夷，淡泊无为，不交人事，先授十戒，静心闭意，思神念真，想存在法。尔时众圣一时稽首，请奉戒文。
　　释文# ：此则天尊慈悲，重垂训励，
　　又复宣传戒法，修奉之仪。但以圣人常修浄行，湛然无欲，不涉垢尘，冀在垂教化凡，拯救愚昧。故於此日诱引殷勤，更说戒文，令遣保护，清斋洁己，思神念真，日夜受持，存念三宝，当来成道，得见天尊，游宴玉京，逍遥金阙。此是三元之日建讲设斋，拔度先亡，得福如是。天尊既垂戒法，其文若为。
　　天尊告曰：
　　第一戒者，不得杀生，淫祀六天神鬼。
　　第二戒者，不得窃盗为非，取他财物。
　　第三戒者，不得爱乐美色，嫉妬非法。
　　第四戒者，不得妄言绮语，以为口过。
　　第五戒者，不得耽酒沈酗，纵横无度。
　　第六戒者，不得唝嗃自是，欺谤兆人。
　　第七戒者，不得欺师罔道，损弃圣典。
　　第八戒者，不得嗔恚四辈，讪谤道士。
　　第九戒者，不得贪觅过度，损物益己。
　　第十戒者，不得触骂宗亲，不敬耆老。
　　此十戒者，身之大患，犯之者风刀万劫，恒值恶缘。善心信敬，开导后人，勤行谛听，受勿忘言。行之如法，生不犯过，死无拘闭，天降云軿，自然得道。
　　释曰：此即是其十戒，并是修奉之仪。护持者克获於人天，犯之者必沈於地狱。若有善男子善女人，能持此十戒，踊猛精进，心不懈倦，行与道合，乃无违失生，则为教所仰，死则升彼上清，驾蹑云车，往来无碍，超越三界，金刚之躯。若犯之者，则沦五苦，历三涂，剑树刀山，每令巡履，牛头狱卒，催逼驰驱，肉散如星，骨消如雨，万劫受苦，不拾须臾，恒值恶缘，怨怨相对。违经犯戒，地狱获殃。如法修行，天堂受乐。自次以下，道君重问三元斋法，此举下文，更作若为启请。
　　太上道君稽首礼日：三元斋法，中元之旨，前已具闻。未审上下二元，依何法式。
　　释曰：此三元斋法，俱在众经。道君恐来代愚蒙，多所不悟，再兴高问，冀垂未闻，於此会中，殷勤重请。天尊所答，其此若为。
　　天尊告曰：此三元斋，三录定简，灵宝要文。正月十五日者，此为上元天官检勾。十月十五日者，此为下元水官检勾。此者所摄不同。
　　释曰：此即天尊告示三元由委。言此三元之法，是三录定简，出灵宝要文。所摄不同者，为上元左府主生生，太阳火官考。下元即右府主死死，太阴水官考。中元主生死簿录，一切地狱囚徒罪福之事，风刀之考。各领察九万众，凡有一十二月。其中元、下元，三府两同。然香旋绕者，各为上元知生，下元知死之途。既别统摄，是以不同，故云所摄不同o 
　　今所陈说，七月十五日作玄都大献者，此乃总管上下二元，故以相告，宜遵之焉。
　　释曰：此言中元通括上下，一切都和勘当，饿鬼囚徒，并在今日。但今日中元道，摄上下二元，其功最重。故玄都献法，拔度先亡，所以不言天官、水官，唯称中元者，唯中元地官。地官处中，中是正色，故举中元，以摄上下。又万物至秋，皆悉成结，所以取其方金即熟。故以七月十五日中元之辰，以为供养。又一切饿鬼罪魂，今日皆蒙释放。
　　中元教戒之日，玄都大献之晨，常须建福修斋，行道讲经，供养三宝，拔度亡灵，既此一时，地狱囚徒，咸蒙福佑，遵则享祚，泄则祸臻。
　　释曰：但天尊奉大献之供，享福无极，轻泄大献之轻，则祸臻万劫。
　　太上道君、十方大圣、飞天神王、七千二百四十童子，闻是说已，一时欢喜，作礼而去。
　　释曰：上圣慈悲，常惟救度。至於宣扬妙法，光阐玄风，冀其至言，宁不欢喜。於是虔心踊跃，作礼而行。各适彼方，殷勤教化。
　　太上洞玄灵宝三元#31玉京玄都大献经竟
　　#1 案敦煌本与《道藏》本经文差异颇多。今仅校正其与文义有意者。非关文义之异不校。
　　#2 案「万劫」以下至此数十字，原本作注文。核诸前后文义，当作经文为是。今改作经文。
　　#3 兹：原作「慈」，据文义改。
　　#4 禁系：敦煌本作「攻击」。
　　#5 天尊以次而说偈言：敦煌本作「其因如此，今为卿等略说是」。
　　#6 死受金锤打：敦煌本作「死魂受槌考」。
　　#7 万劫不得出：敦煌本作「历劫难可出」。
　　#8 并痴狂：敦煌本作「颠痴狂」。
　　#9 后身：敦煌本作『后生』。
　　#10 铁杖不去身：敦煌本作『痛切恒在身』。
　　#11 欺诱顽益己：敦煌本作『欺诱益己取』。
　　#12 『长』字原缺，据前后文例补。
　　#13 死堕毒兽螫：敦煌本作『无变为小虫』。
　　#14 饥渴饮火精：敦煌本作『饥则食火精』 。
　　#15 六畜形：敦煌本作『边夷身』 。
　　#16 后嗣：敦煌本作『后根』。
　　#17 罪田：敦煌本作『罪因』，近是。
　　#18 同：原作『周』，据敦煌本改。
　　#19敦煌本此段经文作：『当依玄都旧法，正月十五日、七月十五日、十月十五日，三元之晨，地官校句，授选众戒，分别善恶。诸天仙圣，普诣灵华官中，简定劫数簿录及恶鬼囚徒』。此与《道藏》本颇不同。
　　#20 敦煌本此段经文作『世间当以其日清浄室宅，夜则烧香燃灯，是时起愿，照曜诸天及九幽长夜八门之中。又学上圣灵真，作玄都大献於玉京山，法下界应采诸妙花果，尽世间所有众奇异甘弥上馔，幡幢宝盖，庄严供养，遥心丹到，献诸众圣及诸道士』。
　　#21 敦煌本此段经文作：『於其日夜讲诵是经，谷（欲）为其家九玄七祖父母，一切眷属，广及他人，忏悔诸罪，发心殷勤，则囚徒饿鬼，当得解脱，与食俱饱，免於众苦，得还人中，随业受乐。自非如斯，难可拔赎』 。
　　#22 敦煌本无此段经文。
　　#23 堂玉：据前后文义，当作『诞降』。
　　#24 敦煌本无此段经文。
　　#25 敦煌本无此段经文。
　　#26 而说偈言：敦煌本作『而说颂曰』 。
　　#27 敦煌本无『 先说今劫已，复告后劫愆』 二句。
　　#28 二云：据前后文义，当作『一云』。
　　#29 案敦煌本『尔时』以下至卷末，经文较《道藏》本大为简化。仅作『尔时十方圣众齐得开悟，一时欢喜，稽首受命而退』。凡二十字。
　　#30 释文：据前后文例，当作『释曰』 。
　　#31 『三元』，敦煌本尾题作『中元』，近是。
　　
