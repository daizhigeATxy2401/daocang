太上洞玄灵宝天尊说大通经
　　经名：太上洞玄灵宝天尊说大通经。撰人不详，疑系唐宋道流所作。一卷。底本出处：《正统道藏》洞玄部本文类。
　　太上洞玄灵宝天尊说大通经
　　真空章
　　先天而生，生而无形；后天而存，存而无体。
　　然而无体，未尝存也。故曰不可思议。
　　玄理章
　　静为之性，心在其中矣；动为之心；性在其中矣。
　　心生性灭，心灭性现，如空无相，湛然圆满。
　　玄妙章
　　大道无象，故内摄於有；
　　真性无为，故外不生其心。如如自然，广无边际。
　　对境忘境，不沉六贼之魔；居尘出尘，不落万缘之化。
　　致静不动，致和不迁。慧照十方，虚变无为。
　　偈曰：
　　有法悟无法，无修解有修。包含万象体，不挂一丝头。
　　太上洞玄灵宝天尊说大通经竟 
　　
