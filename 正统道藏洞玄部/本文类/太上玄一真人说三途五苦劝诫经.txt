太上玄一真人说三途五苦劝诫经#1
　　道言：吾於混沌无形之中，历观诸天梵炁，无鞅数量，天地成败，生死报应，莫不有对，莫不有归。天地运转，四时交谢，亦有盛衰。日月光耀，一灭一生，亦有盈亏。人禀炁生，志有精粗，行有是非，心愿如是，形迷迹是。功过相籍，纤毫不失，皆明於天地，其理甚分。故人死无数，生亦不止，皆以轮转魂神，往返相加，莫非先身，以之无极。吾故於虚无无形之中，为诸来生，上开八门，以为法轮，教化愚蒙，劝戒因缘，开度万生。今治道行，得入无为，知其宿命，成於至真。而今见八门无极世界尘沙而来#2百姓子、男女人，学与不学，不顾宿命，违科犯戒，死婴痛毒，流曳三途五苦之中，非复人形，皆受其前身所行恶对，致今之报。见之悲伤，为之不言，责之在形，愍之在心。今故开法轮，以度其身，来者明慎，详而奉焉。
　　道言：吾尝历观诸天，出游东门，见有百姓子、男女人，口面脓烂，血臭流出，颈如垂线#3，腹如悬鼓，身有铁锥，口中衔火，大小相牵，流曳途炭，无复人形，足践刀刃之上，身负铁杖，痛不可负，毒不可忍。为之悲伤，哀愍无已。道曰：其人何辜，宿命何缘，所行何犯，积何罪过，以致斯报，苦毒如此。
　　东极世界飞天人曰：斯罪人也，其前身所行，恶口赤舌，评论道德，攻伐师主，更相谗击，或杀害无道，不念众生，酷虐为行，心怀阴恶，诛戮无度，嫉妬胜己，抑绝贤明，致招今对，诸苦备经。万劫当还生非人之道，其因如此。
　　道曰：可令斯人念其前行，思念为善，度着法轮，授以劝戒，使得更生，还在人中，修吾此道，以解宿对，思作道行，广开法门，建立福田，功满德就，升入东门之中，见其宿命之根，更受灭度，以致飞仙也。
　　道言：吾尝历观诸天，出游西门，见有百姓子、男女人，牛头兽身拔出其舌，以铁锥刺之，巨天力士铁杖乱考，不有限数，身体脓坏，无复人形，足立刀山之上，痛不可堪，毒不可忍。见之悲伤，哀之无已。道曰：其人何辜，缘何宿命，行何元逆，以致斯报，楚毒如此。
　　西极世界飞天人曰：斯罪人也，其人前身所行不道，违负师命，轻忽三宝，口是心非，攻根#4伐主，骂詈咒誓，叫唤神鬼，饮酒过量，贪欲无已，或毁善誉恶，谤击贤人，谄害忠良，灭人之命，怨魂弥诉，斯罪深重，致招今对，诸苦备经。万劫当还生边夷之国，有人之形，无人之情，其因如此。
　　道曰：可令斯人思其宿行，念其所患，改之为善，内着法轮，授以劝戒，使得还生中国，修吾此道，解其宿对，思念作善，广建福田，更受开度，入吾西门，见诸天人受其行功之业，永享无量之报也。
　　道言：吾尝历观诸天，出游南门，见有百姓子男女人，裸身无衣，吞火食炭，为火所烧，头面焦燎，举体烂坏，无复人形，头戴铁镬，足倚火山，痛非可忍，考不可瞻。见之悲伤，愍之在心。道曰：其人从何而生，生从何来，宿命何缘，犯何非法，而招此对，楚毒乃尔。
　　南极世界飞天人曰：此之罪人，前生之时，歧咽两舌，评论道士，攻击贤人，不慈不孝，不仁不忠，骂辱父母，六亲相残，或烹杀六畜，残害兽命，炎炙啖食，取一时之美，不顾宿命，或为屠卖，割剔无数，斯罪元逆，致招今对，苦痛备更。万劫当还生六畜中，以酬昔怨，其因如此。
　　道曰：可令斯人改往之行，思念作善，度入法轮，得还生人中，授其劝戒，使行慈心，广建功德，更受开度，入吾南门，得见诸天人#5受善功之福，与善结缘也。
　　道言：吾尝历观诸天，出游北门，见有百姓子男女人，裸形赤身，无大无小，相牵流曳，入镬汤之中，身被煮渍，百毒之汁，以灌其上，五体烂坏，非可得忍，然后又入寒泉#6之池，或入北狱之中，颈脚锁械，身负考掠，幽闭重槛，不睹三光。道曰：此人从何而来，生出何门，与何结缘，犯何神明，人虽有对，其酷如斯，甚可哀伤。
　　北极世界飞天人曰：此之罪人、前生所行，手弒君父，谋反师主，贼害人命，或恃强抑弱，中伤朋友，攻击善人，告语官司#7，横罹无辜，枉者称诉，怨狱弥天，或裸露三光，秽慢世君，或败坏静舍，灵观治堂#8，或盗取经书，无盟而传，或疑毁正文，訾坏宝章，或烧败天经，轻慢灵真。斯罪深重，故招今对，万楚备经。万劫当生六畜之中，或为贱人，聋盲六疾，非人之形，其因如此。
　　道曰：可令斯人思念先行，改心为善，内着法轮，授以劝戒，使得还#9生人道，伏从禁戒，於今更治道行，受於开度，入吾北门，见其宿命，令知至真也。
　　道言：吾尝历观诸天，出游东北门，见有百姓子、男女人，身形髡截，锒铛锁械，负山担石，往返铁针之上，食息不得，不舍昼夜，大小相率，无复数量，艰辛涂炭，非可忍视。道曰：此人缘何而生，受生谁门，积何罪过，犯何神明，婴负斯对，乃至如此，身充考楚，夕何当得脱。
　　东北世界飞天人曰：斯罪人也，其前生富贵凌虐贫贱，强夺人物，杀害人命，或为劫贼，更相攻伐，或夺人所爱，奸人妻妾，离人母子，或六亲相奸，淫犯骨肉，斯罪深重，致招今对。身经三掠，乃得还生牛马之中，其因如此。
　　道见之悲伤，哀念在心，告飞天人曰：可令斯人思念宿命，前身所犯，於今改更，与善结缘，得脱此厄，当念作功德，广建福田，以赎往愆，当授其劝戒，度入东北之门，令见众善，知其命根，转轮不灭，乃可得入无量之场也。
　　道言：吾尝历观诸天，出游西南门，见有百姓子、男女人，裸形赤身、身抱铜柱，柱上火针，针其腹背，太山之兽，啖食其肉，足立铁勒之上，大小流曳，无复人形，楚痛涂炭，非可忍见。道日：斯人何犯，宿命何缘，行何元逆，罪乃至此，负考几年，当得解脱。
　　西南世界飞天人曰：此之罪人前生之时，身行强夺人食，割乏人命一换借不还，欺诱万物，或以强凌弱，求取无厌，得辄欢喜，不得忿恨，伺便击人，泄其恶心，或轻慢尊长，笑薄穷病，或裸身露形，触忤三光，不敬天地，不畏鬼神，斯罪至重，致招今对，以报宿怨。万劫当得还生下人之中，身作仆使，其因如此。
　　道见之悲伤，哀念无已，告飞天人曰：可令斯人思念宿命，改心为善，更治道行，广建功德，以拔昔怨，当授其劝戒，度入西南之门，令见众善，知有罪福，转轮不灭，乃得入无为之道也。
　　道言：吾尝历观诸天，出游东南门，见有百姓子、男女人，身被髡钳，幽闭重槛，不睹三光，在五岳之中，一日三掠，铁杖乱考，无复数量，罪定方谪死魂，挞诸山土石填塞河海，大小流曳，五苦备婴，涂炭艰毒，非可忍见。道曰：斯人有何缘对，宿命所由，犯何神明，谁生无罪，其独如此。
　　东南世界飞天人曰：此之罪人，前身杀生淫祀，祭饲巫鬼，诽笑道士，訾毁真人，弃法入伪，背师叛道，咒诅善人，披头散发，仰天叫神，厌祷无道，辄欲杀人，或轻慢日月，骂詈星辰，自作一法，不信宿命，或破山塞源，断遏神道，或掘人冢椁，取人衣物，暴露白骨，捐放草野，笑人作善，自言其是，嫉妬胜己，心怀阴恶，其罪深重，致招今对。万劫当得还生贱人之中，身婴六极，或抱残病，或生业疾#10，以报宿怨，其因如此。
　　道见之悲伤，哀念在心，告飞天人曰：可令斯人革往之行，思念宿命，於今修善，建立功德，广开福田，使精诚苦厉，以拔昔咎，与道结缘，度入东南之门，授其劝戒，令更修善行，还生人中，学度一切，得与道为因也。
　　道言：吾尝历观诸天，出游西北门，见有百姓子、男女人，身被髡截，循上剑树，八达交风，吹树低昂，下则足履刀山，往返无数，手足伤烂，脓血流出，不可得见，痛不可忍。道曰：斯人何辜，宿命何值，违何经教，犯何科律，以致斯酷。
　　西北世界飞天人曰：此之罪人也，其前身浮好，心慕荣利，形假#11上学，爱惜珍宝，不受经法，赍信奉受，心追吝惜，受经未备，强欲作师，不依年限，传授弟子，不关天地，无有盟约，更相传付，得者不恭，付者不精，唱露秘文，流布俗间，致令愚俗毁咎道真，訾毁宝经。或受经秽慢，轻忽三宝，不承师训，自用一意。或斋戒不精，思念不专，其罪深重，致招今对。万劫当得还生下愚之中，与道长隔，或婴六疾，聋盲不聪，其因如此。
　　道见之悲伤，哀念在心，告飞天人曰：斯人虽犯科律，尝经法门，可令思念先身所行之恶，令更思善，广建功德，伏从师宗，度其西北之门，授其劝戒，令得还生人中，更受宝经，勤行大业，功满德普，当得升入至真之场也。
　　道言：吾开八门，以遥观众生，见有百姓子、男女人，学与不学，不顾宿命，所行元恶，翻天倒地，无所不作，罪满结竟，死魂充谪#12三途五苦八难之中，考掠楚挞，痛毒无极，大小流曳，相牵涂炭，历劫不解，哀念悲伤，不能已矣。故为开度，授其劝戒，令自思善，念其宿命所行罪恶，於是改行，内着法轮，令早得更生，还於人中，大作功德，施惠布散，广建福田，奉宗师宝，供养孝心，令功成德满，解拔昔怨，身受福庆，乃入道场，知有宿命，以成至真。此法弘普，功加一切，得见其文，宿根自拔，五苦不经，三途解脱，长离八难，见世安康，世世富贵，家门兴隆，思念前生，与善因缘。若能长斋，烧香礼拜，广救万物，功济众生，损身布施，行人所不能行，为人所不能为，怀人所不能怀，忍人所不能忍，众行合法，克得上仙，坐降云龙，飞行太空也。
　　三途五苦无善命根偈颂
　　出游八门，历观诸天。无极世界，洞亲诸缘。见有百姓，男女之人。穷魂号咷，流曳八难。吞火食炭，负石挞山。循履剑树，风刀往还。五体烂坏，无复形身。见之悲哀，不觉悲伤#13。问之何辜，宿命何缘。锺婴斯对，不识命根。迷不知革，沈沦罪因。念汝历劫，诸苦备辛#14。三光长闭，幽痛可言。望吾八门，甚为泯泯。
　　妙觉轮化宿命偈颂
　　妙觉来去惠，魂神无暂灭。一生一死中，形魂不蹉跌，天地罪福门，缘对各归一。熟觉前身行，三途永难脱。飞天说劝戒，输转八门出。思念宿命根，积善以自拔。令化生人中，始悟运不绝。建立开福田，广救加一切。功满德亦普，超度无群匹。身享无量#15数，神欢形亦悦。放浪随运迁，逍遥无为室。顾看罪门臭，与尔长离别。
　　法轮拔度命根升玄偈颂
　　八观因缘门，罪福从中生。时见有心者，思悟感天情。吾今为尔故，开门说妙经。如是经中言，亿劫皆受荣。伏从受劝戒，以经度我形。思念宿命根，拔出先身婴。超越过三罗，八难於是冥。魂返入定质，神操从是荣。灭度如脱胞，旷朗睹八清。转轮得神仙，缘我改心精。受报无穷量，志定入福庭。三#16十二相好，皆从身中明。项负七宝光，照耀诸天形。云迅八景舆，回风捷绿軿。升入玄玄门，斯庆乐未央。
　　道言：此三篇偈颂，出元始之先无数之劫，道成天地，功济万物，其说微妙，弘广无极，皆授高仙大圣，十方至真已得仙道，不授中仙。得见其文，供养宗奉，生死获庆，不更三途，不履八难，见世富贵，合门安宁，世生贤才，男女聪明，声色端伟，智慧儒仁。万恶消伏，千灾不干，死离地狱，不经泰山，径升福堂，衣食自然，轮转不灭，与善因缘。若能长斋，修行思真，奉法承戒，虚心注玄，开张广救，拯厄度穷，施惠散德，供事师宗，承颜悦色，形同苦寒，功满德就，身后神仙，逍遥太空，升入八门之中也。
　　#1 按此即原经第二篇。敦煌本题作「太上玄一第二真人光妙因说三徒五苦生死命根劝戒上经」。
　　#2 尘沙而来：敦煌本作「恒沙如来」。
　　#3 垂线：教煌本作「布艇」。
　　#4 根：CH.77作「师」。
　　#5 「人」字据P.4618、P.2426补。
　　#6 寒泉：敦煌本作「丘寒」。
　　#7 官司，敦煌本作「县官」。
　　#8 灵观治堂：S.1605作「仙道神堂」。P.4618、P.2426均作「灵图神堂」。
　　#9 「还」字据P.4618补。
　　#10 业疾：敦煌本作「弃疾」。
　　#11 假：原作「贾」，据敦本改。
　　#12 充摘：教煌本作「充责」。
　　#13 见之悲哀不觉悲伤：敦煌本作「见之悲伤，不觉悲缠」。合删韵。
　　#14 辛：原作「更」，据敦煌本改。
　　#15 无量：原作「无数」。据敦煌本改。
　　#16 三：P.2842 作「七」。
　　
