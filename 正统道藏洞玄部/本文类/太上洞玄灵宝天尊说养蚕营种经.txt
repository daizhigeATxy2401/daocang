太上洞玄灵宝天尊说养蚕营种经
　　经名：太上洞玄灵宝天专说养蚕营种经。撰人及时代不详。一卷。底本出处：《正统道藏》洞玄部本文类。
　　太上洞玄灵宝天尊说养蚕营种经
　　尔时，天尊同太上老君正冠而坐，说一切凡夫，养蚕营种五谷，此乃是众生之命。蚕子是紫微宫出，十方玉女所爱养之。五谷蚕子，是众生之本，人间种养，最为重事。
　　老君乃白天尊曰：善哉天尊，切见世间凡夫之人，暂寄阎浮而生，唯凭衣食以活身命，营田是上上业，养蚕是仙圣所教，修造功德，莫不由於此始，圣凡体服，乃以田蚕以继身命。慈孝父母，造立尊像，田蚕五谷善丰。若人以道，长者及王侯安然，四方夷狄，普从正道，以此经力，人民欢乐，风雨以时。唯愿五谷丰登，万民以道，唯念田蚕，以为富贵。
　　天尊曰：凡夫在世，恶心嫉妬，窥谋贫贱，偷窃三宝，及常住物者，一日一夜，万死万生，碎身酬还，仍遭横祸，子孙疾病，恒逢恶害，鬼兵诛汝恶人，千身万身，酬偿不了，负贷师道。一针一缕，偿人万两金不足，三年不还，令人疾病，即报阳春三月，令魔王放毒，杀害此人。若不造功德，若不布施，令人贫穷，子孙颇颊，永不与人齐等。毁道谤经，说师短长，及不敬父母，仍生白癞之疾，不可治之。若年年造功德，布施师道，田蚕万倍之报。若偷窃人物，苦苦作种，才得偿人宿债。若欲蚕丝五谷丰者，当念诵此经，获福无量，恶贼反生慈心，念道忆师。天尊在虚空中，以智慧眼，自能照见世间作恶之人，天必诛之，一心敬道，即得田蚕立报，不用功力，十方天尊，送与汝等善知识耳。天人拥护，日见贵富，所求皆称心力，人鬼无侵，蚕获万倍，志念所愿者，鬼妖灭爽，天神自然拥护。汝养蚕之人，稽首烧香，安蚕子四方及谷田中，即读十方天神名字曰：
　　谨请东方青帝护蚕君十万人，随心降入某宅中；又请南方赤帝护蚕君十万人，随心降入某宅中；又请西方白帝护蚕君十万人，随心降入某宅中；又请北方黑帝护蚕君十万人，随心降入某宅中；又请中央黄帝护蚕君十万人，随心降入某宅中；又请五方五帝神君、护蚕将士各十万人，随心降下，拥护神蚕。
　　天尊曰：汝等在世凡夫，吾今差下五方护蚕神君，拯拔苦厄众生。况汝在世，少信圣教，为此贫穷困踬，唱衣无衣，须食无食，恒常乏少，若欲得蚕丝五谷仓盈匮溢者，可每年在道场前烧香，作珍羞杂馔，供献神仙，就三宝乞蚕，请师到家，百味供养，转读此经，百鬼祆邪，自不入宅，善神自下，与汝蚕丝五谷，天人送与汝家，令得千千万倍，汝念道忆师之恩。
　　天尊东向勅魔祝曰：
　　告汝虚耗鬼，并及魍魉神。道上飞尸鬼，五土三将军。汝但共作善，护保诸天人。田蚕获万倍，住宅坐金银。断绝恶口舌，胜越五家邻。魔兵并入土，启愿即从心。谷帛五方入，日日见欢忻。念诵护法经，天为送七珍。魔邪欲来者，破头作七分。
　　天尊曰：汝欲得田蚕者，每结诚心，上启天神，天仙即随心下来，为作福力，不令虚功耳。汝可将蚕示师，师与蚕子祝愿，蕃息即蒙道恩。但一切千魔万魅虚耗之鬼，见师入宅，皆悉破散，去宅千里，汝从养蚕子，时与作功德，其蚕万不失也。可即烧香与四方，口诵此经文，立获万倍之报。汝莫轻师慢经，盗师父三宝物，立见卒死之报。称师名号，短寿命之报。食佗肉，多病之报。手杀生命，负命之报。恶口两舌，喑哑之报。好打奴婢破脊，驴身之报。斋日恶骂，颠狂之报。夜偷人物，积鼠之报。独食不唤人，猪狗之报。手把经不洁净身，恶疮之报。蚕作禾获，不报道恩，贫冻饥困之报。礼拜头不着地，悬虫之报。钓鱼穴口，缺唇之报，许师施物不送，每收空无之报。负信违天，白癞之报。闭执不通，盲目之报。欺罔师恩，终身负病之报，许设斋不修，饥冻裸露之报。读经不洗手漱口，口气常臭之报。骂辱父母，地狱因缘代代子孙不孝之报。
　　天尊告曰：一切凡夫，皆身造罪，身自受报，不得宽饶。今身欲得长生寿考者，慎勿恶心相向，令人贫穷下贱，蚕作少收，寻日病痛，子孙不成，都由罪苦今报，又不善行，不施不惠，恒生窥图，何由长年，卒夭之报。天尊一日一夜在於空中，以道眼照见造善造恶之人，分铢不失。若善男子，若善女人，欲求长命，田蚕遂意，每以香花供养三宝，三师道主，天官下来，为报汝恩，请福之人，消除毒害，所祈所祷，获得重恩，诸杂暴耗神鬼，不能前进，闻经欢喜，自悉消散。天人天神，以善善报，以恶恶对。汝等在世，欲求福者，可烧名香，表心陈启，请诸善神，依汝所愿，一心奉请，护宽神王，随心降下某宅中。
　　东方无极飞天神王长生大圣，皆来拥护。南方无极飞天神王长生大圣，皆来拥护。西方无极飞天神王长生大圣，皆来拥护。北方无极飞天神王长生大圣，皆来拥护。东北方无极飞天神王长生大圣，皆来拥护。东南方无极飞天神王长生大圣，皆来拥护。西南方无极飞天神王长生大圣，皆来拥护。西北方无极飞天神王长生大圣，皆来拥护。上方无极飞天神王长生大圣，皆来拥护。下方无极飞天神王长生大圣皆来拥护。十方天王，皆乘飞云丹霄绿舆琼轮下降，为汝造善
　　之家日日送福，报汝修福，即令获重报，但造功立德，终无浪失。
　　天尊告曰：第一念道，第二念经，第三念师，每时启道祈恩，福从天来，令汝善信之家无病无难，无灾无苦，所求之愿，皆得遂心，求男女得男女之报，求官位得官位之报，求金银得金银之报，求田蚕得田蚕之报，求安稳得安稳之报，求延命得延命之报，求衣食得衣食之报，求长生得长生之报。若欲远行，四道开通，念诵是经，即获圣慈，百余旬内，无诸枉横，皆得福佑。若所求不果，即读善住东来神、西来神、南来神、北来神、中来神，为汝除去恶害，天行毒气立自消灭，官横不生，千殃即断，天下地上，诸杂百鬼，悉驰他方，忌鬼妬神，咸各鼠垫，大力神王，降下拥护，读诵之人，福报即果，厄难不加，令汝坐卧安吉，无诸横难。天尊所说，言无不善也。
　　天尊告曰：汝等天人，此经胜妙，神通无量，若家中供养，延寿延算，所求称心，邪魔自灭，不敢害人，若遭重疾，天童天女自来救治，令疾疟愈，无诸损伤，诸恶不害，十方天尊常来护汝。诵读之人，家安户吉，命长寿永，无有恶害，行来出入，诸善神王，恒随汝后，令却千灾，万恶不干，习诵之者，福报如山，听受之人，万世康强，手持此经，百魔畏敬，如法恒持，心愿必从。
　　天尊曰：汝等凡夫，不论贵贱，悉皆礼敬念诵此经，自然安乐，八部天魔闻经灭迹，善神守护，门神户尉辟断千殃，所养神蚕蕃息溢宅，金银钱财五谷丰盈，男女成行，傔仆异形，趫勇孳息，百鬼奔走，天人保护，蚕丝长益，恶害不生，愿愿从心，圣功神力，难可测量。
　　天尊告曰：汝等世间无藉之鬼，不忌大道明威之制，变形易像，或作妖怪，或作家亲社灶，或作形像，或作百鸟声，或作夜梦，或为凡人妄求血食，耗乱田蚕，令不长息，每年为害，如不去者，即请消害破鬼君九千万人，缚鬼君九千万人，食鬼君九千万人，斩鬼君九千万人，高麾铁面兵士七千万人，手持杀鬼之具，兵刃外向，食鬼穷骑吞鬼君九十万人，捉鬼君杀鬼君各四十万人，收□君破□君各十二万人，摄除宅中故气宿骨君三十八万人，断鬼君九十万人，一合降下，主为某家消除此土之鬼，立令散灭。如有一鬼留停，不以理去者，即请十方护蚕君百千万人，依方来下斩杀。及妄前之鬼，五土之精，如有木精欲来，金神斩之；火精欲来，水神灭之；金精欲来，火神消之；水精欲来，土神断之；土精欲来，木神克之。此之五鬼，主人某家先奉天尊旨教，以令天师收摄金木水火土五神之精，悉使进散，万事吉祥，虚耗之鬼，百杂之魔，千妖万魅，女姑土长，悉令四
　　散。中鬼入土千丈万尺，保护神王卫护主人，蚕作千倍，出入吉祥，护宅力士消害去祸，年时蚕成，岁中作熟，愿愿从心，起念福至。读诵之人，延年加算，宅生黄金，地踊宝藏，恶害毒虿，远袪千里。天仙圣神，龙众梵众，皆来听经，十方灵童，降下瞻仰，护宅神王，皆悉拥护。此经彻妙，不可思议，大众闻经，各各顶礼，围绕天尊，称善作礼，归命奉行。
　　太上洞玄灵宝天尊说养蚕营种经竟
　　
