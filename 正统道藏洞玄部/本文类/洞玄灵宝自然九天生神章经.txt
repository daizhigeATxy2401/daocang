洞玄灵宝自然九天生神章经
　　经名：洞玄灵宝自然九天生神章经。撰人不详，约出於东晋。系古《灵宝经》 之一零一卷。底本出处：《正统道藏》洞玄部本文类。参校本：敦煌P.4659号残抄本。
　　洞玄灵宝自然九天生神章经
　　三宝大有金书
　　天宝君者，则大洞之尊神，天宝丈人则天宝君之祖炁也。丈人是混洞太无元高上玉虚之炁，九万九千九百九十亿万炁。后至龙汉元年化生天宝君，出书时号高上大有玉清宫。
　　灵宝君者，则洞玄之尊神、灵宝丈人则灵宝君之祖炁也。丈人是赤混太无元玄上紫虚之炁，九万九千九百九十九万炁。后至龙汉开图，化生灵宝君，经一劫至赤明元年。出书度人时，号上清玄都玉京七宝紫微宫。
　　神宝君者，则洞神之尊神，神宝丈人则神宝君之祖炁也。丈人是冥寂玄通元无上清虚之炁，九万九千九百九十万炁。后至赤明元年，化生神宝君，经二劫至上皇元年，出书时号三皇洞神太清太极宫。
　　此三号虽年殊号异，本同一也，分为玄元始三炁而治。三宝皆三炁之尊神，号生三炁，三号合生九炁。九炁出乎太空之先，隐乎空洞之中，无光无象、无形无名、无色无绪、无音无声、导运御世，开辟玄通，三色混沌，乍存乍亡。运推数极，三炁开光，炁清高澄，积阳成天，炁结凝滓，积滞成地。九炁列正，日月星宿，阴阳五行，人民品物，并受生成。天地万化，自非三元所育，九炁所导，莫能生也。三炁为天地之尊，九炁为万物之根，故三合成德，天地之极也。人之受生於胞胎之中，三元育养，九炁结形。故九月神布，炁满能声，声尚神具，九天称庆。太一执符，帝君品命，主录勒籍，司命定算，五帝监生，圣母卫房，天神地只三界备守。九天司马在庭，东向读《九天生神宝章》九过，男则万神唱恭，女则万神唱奉，男则司命敬诺，女则司命敬顺，於是而生。九天司马不下命章，万神不唱恭诺，终不生也。夫人得还生於人道，濯形太阳，惊天骇地，贵亦难胜。天真地神，三界齐临，亦不轻也。当生之时，亦不为陋也。所以能爱其形，保其神，贵其炁，固其根，终不死坏，而得神仙，骨肉同飞，上登三清，是与三炁合德，九炁齐并也。但人得生，而自不能尊其炁，贵其形，宝其命，爱其神，自取死坏，离其本真耳。
　　九天生神章，乃三洞飞玄之炁，三合成音，结成灵文，混合百神，隐韵内名，生炁结形，自然之章。天宝诵之，以开天地之光。灵宝诵之，以开九幽长夜之魂。神宝诵之，以制万灵。太一诵之，以具身神。帝君诵之，以结形。九天诵之，以生人。学士诵之，以升天。鬼灵闻之，以升迁。凡夫闻之，以长存。幽魂闻之，以开度。枯朽闻之，以发烟。婴孩闻之，以能言。死骸闻之，以还人。三宝神奥，万品生根，故非鬼神所知，凡夫所闻也。夫学上道，希慕神仙，及得尸解，灭度转轮，终归仙道，形与神同，不相远离，俱入道真。而无此文，则胞胎结滞，死炁固根，真景不守，生炁无津，九户阂塞，体不生神，徒受一形，若寄炁而行。学得此法，可坐致自然。三宝尊重，九天至真，秘之大有，九重金格紫阳玉台。自非天地一开，其文不出。元始禁书，非鬼神所闻，窃之者风刀万劫，魂死无生。依科遵奉，形神同仙。三元宫中，宿有金名，紫字刻书，来生应为三清神仙之人，当得此文。有其缘会，当赍金宝，奉师效心，依科盟受，闭心奉行，慎忽轻泄，风刀考身。
　　修行之法：千日长斋，不关人事，诸尘漏尽，夷心默念，清香执戒，入室东向，叩齿九通，调声正炁，诵咏宝章。诵之一过，声闻九天。诵之二过，天地设恭。诵之三过，三界礼房。诵之四过，天王降仙。诵之五过，五帝朝真。诵之六过，魔王束身。诵之七过，星宿停关。诵之八过，幽夜光明。诵之九过，诸天下临，一切神灵，莫不卫轩。一过彻天，胞原宣通。二过响地，胎结解根。三过神礼，魂门练仙。四过天王降仙，魄户闭关。五过五帝朝真，藏府清凉。六过魔王伏诺，胃管生津。七过星宿朗明，孔窍开听。八过幽夜显光，三部八景，整具形神。九过诸天下临，三关五藏、六府九宫、金楼玉室，十二重门、紫户玉合，三万六千关节，根源本始，一时生神。九过为一遍，一遍周竟，三界举名，五帝友别，称为真人。十遍通炁，制御万灵，魔王保举，列上诸天。百遍通神，坐致自然，太一度符，元君受生。千遍通灵，坐在立亡，仙童玉女，役使东西。万遍道备，驰骋龙驾，白日登晨。
　　元始天尊，时静处闲居，偃息云宫黄房之内、七宝帏中。熙夷养素，空碧练真，耽咀洞慧，俯研生神，理微太混，啸朗九天。是时飞天大圣无极神王、玉辅上宰、四协侍晨，清斋建节，侍在侧焉。凭琼颜而妙感，仰灵眸而开襟，窃神章而踊跃，餐天音而蒙生，敢乘机而悟会，冒灵盼而披心。於是飞天大圣无极神王，前进作礼，稽首而言，上白天尊：贱臣幸会，得仰侍灵轩，不以短狭，叨濯冥律，重悟凝玄，位登神王。总御生死，领括天倦，赏监七觉，远览遐方，雍观上宰，对司侍晨。方当乘机应会，履九太阳，洞理阴符，抚掌兆民。大运将期，数终甲申，洪流荡秽，凶灾弥天，三官鼓笔，料别种入，考算功过，善恶当分。自赤明以来，至上皇元年，依元阳玉匮，受度者应二十四万人。开皇以后，数至甲申，诸天选序，仙曹空废，官僚不充，游散职司，皆应选人。依元阳玉历，当於三代，更料有心积善建功，为三界所举，五帝所保，名在上天者，取十万人以充其任。又当别举一十二万人，以充储官。如此之例，或以宿名玄图，或以骨像合仙，或以灭度，因缘转轮，或以笃好三宝，善功彻天，或供养三宝，为三官所称，或修斋奉戒，功德积感，或施散财宝，建立道堂，或救恤穷乏，济度天人，或为三师建功充足，天官有名，考算簿录，三官相应，皆逆注种名，上下有别，毫分无遗。又九幽之府，被东华青宫九龙符命，使拔九幽玉匮男女死魂、宿名有善，功德满足，应受开度者，取三十二万人，以充甲申驱除之后，开大有之民。当此之时，生死交会，善恶分判，得过者真为乐哉。然三官相切，文墨纷纭，龙门受会，鸟母督仙，万圣显驾，昼夜无闲，功过平等，使生死无偏，此之昏闹，亦臣之忧矣。大期既切，触事阙替，恒恐一旦受罹公门。伏闻天尊造大慈之化，垂怜苍生，开九天之奥，以济兆民。明科有禁戒，非贱臣所可参闻。然大数有期，甲申垂终，运度促急，大法宜行。使有心者得於考算之中，闻於法音，开示於视听，劝化於未悟者也。缘兹上陈，惧触天颜，愿见哀愍，赐所未闻。
　　於是天尊抚几高抗，凝神遐想，仰诵洞章，啸咏琳琅。良久，忽然叹曰：上范虚漠，理微太幽，道达重玄，炁冠神霄，至极难言，妙亦难超。子既司帝位，受任神王，飞天翼於琼阙，四宰辅於明轮，遐盼极览，领综无穷，雍和万化，抚料苍生。今大运启期，三五告辰，百六应机，阳九激扬，洪泉鼓波，万灾厉天，四宫选举，以充种民。三代昏乱，善恶宜分。子当劳心兆庶，疲於三官，兴废之际，事须开能。今以相委，其勉之焉。宝书妙重，九天灵音，施於上圣，非鬼神所闻。明真有格，四万劫一行。今冒禁相付，子秘之矣，慎勿轻传。登命九天司马，侍仙玉郎，开紫阳玉笈、云锦之囊，出《九天生神玉章》。四辅列位，五老监真，太一命辰，玉帝唱盟，一依俯仰明真具典，南向长跪，以付飞天无极神王。法事既毕，诸天复位。
　　天尊重告飞天神王：此九天之章，乃三洞飞玄之炁，三会成音，结成真文，混合百神，隐韵内名。故太一试观，摄生十方，领会洞虚，启誓丹青。自无亿劫因绿，宿名帝图，不得参见。得眄篇目，九祖同仙。当采择其人应为仙者，七百年中，清斋千日，赍金缯誓心，依盟以传。慎之则享祚，漏之则祸臻，享祚则福延九祖，德重山海，招祸则考流亿劫，痛於毒汤，风刀相刑，可不慎之焉。
　　始青清微天宝章
　　元始洞空无，三炁精上门。紫容观太空，四明植灵根。妙化发东琼，三翩起西昆。
　　号应九玄清，五华带锦云。离罗焕神灯，七精耀北玄。飘飘上清畿，奕奕帝一尊。
　　落落高上章，羽童何纷纷。流香本无色，洞入万仙群。左回三流劫，右转九天关。
　　金华缨玉童，八风舞空轮。四时无停机，青白早明分。九九改劫运，三三度一春。
　　天地有终会，秘激归在翻。洞明正一法，严修六天文。太平返空无，奉翊后圣君。
　　元白禹余灵宝章
　　灵风起西门，锦云生东琼。三炁焕玉洲，流香乘东轻。玉华披风散，倏忽朗九清。
　　骞林耀朱日，黄水逐月生。中有采芝童，衣羽戴飞音。飙景万领风，逍遥宴绿耕。
　　总御九空轮，运开万稽程。左命三天文，右摄六天兵。检炁返空洞，六度应运倾。
　　劫运自有会，谁测败与成。弘波轮灵罡，六合无遗形。白尸漂长流，孤魂因复灵。
　　悲此去来际，乃觉正法明。至学加精修，东华结琼名。欣有白简人，相与乐太平。
　　玄黄太赤神宝章
　　洞关运天纲，五炁轮三微。紫户吐琼简，金门纳神晖。八会交真风，晃朗重明开。
　　天际九清外，落落高神回。三色返空无，四候应玉畿。河侯已鼓笔，五行潜相推。
　　六度无终劫，运极乘炁归。万魔罗天布，群凶竟吐威。兆民负灾冲，积尸令人悲。
　　妙哉正法文，理劫明不衰。至时奉相迎，契在九天飞。与尔期太平，放心无翮飞。
　　郁单无量天生神章第－
　　帝真胞命元元－黄演之炁
　　混合空洞炁，飞爽浮幽寥。延康无期劫，眇眇离本条。苦魂沉九夜，乘晨希阳翘。
　　大有通玄户，郁单降晨霄。黄云凝灵府，阴阳炁象交。胞元结长命，恶根应化消。
　　桃康合精延，二帝秀玉飘。灌溉胞命门，精练神不雕。九天命灵章，生神神自超。
　　元君遏死路，司马诵洞谣。一唱万真和，九遍诸天朝。稽首恭劫年，庆此荣旧苗。
　　上上禅善无量寿天生神章第二
　　帝真胎命元洞冥紫户之炁
　　无量结紫户，炁尊天中王。开度飞玄爽，凝化轮空洞。故根离昔爱，缘本思旧宗。
　　幽夜沦遐劫，对尽大运通。帝真始明精，号曰字元阳。婴儿伯史华，结胎守黄房。
　　斩根断死户，熙颐养婴童。禅善导灵炁，玄哺飞天芳。华景秀玉质，精练自成容。
　　务玄育上生，罗列备明堂。太虚感灵会，命我生神章。一唱动九玄，二诵天地通。
　　混合自相和，九遍成人功。大圣庆元吉，散华礼太空。诸天并欢悦，一切稽首恭。
　　梵监须延天生神章第三
　　帝真魂命元长灵明仙之炁
　　须延总三云，玄元始炁分。落落大梵布，华景翠玉尊。明梵飞玄景，开度长夜魂。
　　游爽赴期归，炁炁返故根。大帝号阳堂，字日八灵君。九开绿回道，胎炁生上元。
　　陵梵度命籍，太一辅精延。泥丸敷帝席，三部八景分。魂生摄游炁，九转自成仙。
　　琅琅九天音，玉章生万神。三徧列正位，炁参八辰门。玄关遏死户，灵镇津液源。
　　应会感灵数，明道潜回轮。庆此婴儿蜕，稽首赞洞文。
　　寂然兜术天生神章第四
　　帝真魄命元砀尸冥演由之炁
　　寂然无色宗，兜术抗大罗。灵化四景分，万条翠朱霞。游魄不顾反，一逝洞群魔。
　　神公摄游炁，飘飘练素华。荣秀桩劫期，乘运应灵图。空洞生神章，琼音逸九霞。
　　一唱万真会，骞爽合成家。九转景灵备，郁郁曜玉葩。兜术开大有，一庆享祚多。
　　上圣回帝驾，婴儿欻以歌。不胜良晨会，一切稽首和。
　　波罗尼蜜#1不骄乐天生神章第五
　　帝真藏府命元五仙中灵之炁
　　翻翻#2五帝驾，飘飘玄上门。游步黄华野，回灵骄乐端。采集飞空景，旧爽多不存。
　　太微回黄旗#3；无英命灵旛#4。摄召长夜府，开度受生魂。公子辅黄宁，总录具形神。
　　玉章#5洞幽灵，五转天地分。炁练元藏府，紫户自生仙#6。数周众真会，启阳应感繁。
　　玉女灌五香，圣母庆万年。三界并欢乐，稽首礼天尊。
　　洞元化应声天生神章第六
　　帝真灵府命元高真冲融之炁
　　应声无色界#7霄映冠十方。回化轮无影，冥期趣道场。灵驾不待辔，朗然#8生神章。
　　空洞谅无崖，玄爽亦为疆。练胎返本初，长乘飞玄梁。蕲畜丧天真，散思候履常。
　　斩伐胞树滞，心游超上京。愿会既玄玄，吾我#9理兼忘。介福九天端，交礼地辰良。
　　混化归元一，高结元始王。稽首俦灵运，长谢嚣尘张。
　　灵化梵辅天生神章第七
　　帝真元府命元高仙洞笈之炁
　　玄会统无崖，混炁归梵辅。务猷运灵化，潜推无寒暑。乘数构贞条，振袂拂轻羽。
　　琼房有妙韵，泛登高神所。圆轮无停映#10真仙参#11列序。上上霄衢邈，洞元深万巨。
　　秀叶翳翠霞，停荫清泠渚。遨玩悟五神，繁想啸明侣。五难缘理去，冲心自怡处。
　　爽魂随本根，亹亹空中伫。七诵重关开，豁滞非神武。运通由中发，高唱稽首举。
　　高虚清明天生神章第八
　　帝真华府命元真灵化凝之炁
　　清明重霄上，合期庆云际。玉章散冲心，孤景要灵会。焕落景霞布，神衿靡不迈。
　　玉条流逸响，从容虚妙话。灵音振空洞，九玄难幽裔。感爽无凝滞，去留如解带。
　　明识生神章，高游无终败。玄景曜云衢，迹超神方外。应感无方圆，聊以运四大。
　　研心稽首诵，众圣共称快。
　　无想无结无爱天生神章第九
　　帝真神府#12命自然玄照之炁
　　无结固无情，玄玄虚中澄。轮化无方序#13，数来亦叵乘。谁云无色平，峨峨多丘陵。
　　冥心纵一往，高期清神征。良遇非年岁，劫数安可称。浮爽缘故条，返胎自有恒。
　　灵感洞太虚，飞步霄上冰。津趣鼓万流，潜凝真神登。无爱固#14无忧，高观稽首升。
　　太极真人颂二首
　　大道虽无心，可以有情求。伫驾空洞中，回盼翳沧流。净明三界外，萧萧玉京游。
　　自无玄挺运，谁能悟冥趣。落落天汉澄，俯仰即虚柔。七玄散幽裔#15，返胎顺沈浮。
　　冥期苟潜凝，阳九无虞#16忧。睹此去来会，时复为淹留。外身而身存，真仙会良俦。
　　亹亹玄中趣，湛湛清汉波。代谢若旋环，椿木不改柯。静心念至真，随运顺离罗。
　　感应理常通，神识逮自徂。淡游初无际，繁想洞九霞#17。飞根散玄叶，理反非有它。
　　常能诵玉章，玄音彻霄遐#18。甲申洪灾至，控翮王母家。永享无终纪，岂知年劫多。
　　洞玄灵宝自然九天生神章经竟#19
　　#1 尼蜜：敦煌本作「泥密」。
　　#2 翻翻：敦煌本作「幡幡」。
　　#3 旗：敦煌本作「褀」。
　　#4 旛：敦煌本作「幡」。
　　#5 玉章：原作「五章」，据敦煌本改。
　　#6 生仙：敦煌本作「成仙」。
　　#7 无色界：敦煌本作「无欲界」。
　　#8 朗然：敦煌本作「朗炁」。
　　#9 吾我：原作「悟我」。据敦煌本改。
　　#10 映：敦煌本作「駃」。
　　#11 参：敦煌本作「森」 。
　　#12 神府：敦煌本作「岳府」。
　　#13 序：敦煌本作「享」。
　　#14 固：敦煌本作「故」。
　　#15 裔：敦煌本作「夜」。
　　#16 虞：敦煌本作「娱」。
　　#17 九霞：敦煌本作「九遐」。
　　#18 霄遐：敦煌本作「霄霞」。
　　#19 敦煌本卷末题后有「丙午年五月三日出家道士王法迁敬写讫」诸字。
　　诵经应验
　　蜀青城山乃神仙会府。昔蜀主孟昶往祈，见女真麻姑，致斋坛侧。青城令有献美女张氏，遂纳之，名之曰丽华，同处于丈人观。忽一夕迅雷掣电，暴雨猛风，掀拔屋宇，腾空散落，张氏遂殒命，葬山下。后数十年上元节，丈人观道士李若冲夜归，憩於山前。忽竹阴有一女子号泣而出，诣若冲前赋诗云：独外经秋堕鬓蝉，白杨风起不成眠。澄思往日椒房宠，泪湿衣襟损翠钿。言讫，复泣而退。若冲还观，见丈人殿上有衣冠朱履之士，皆面北立，如有奏对。殿下廊庑问列诸罪人，见狱卒引一女子，絷於铁柱，杖之，号叫痛楚，徐察之，乃山前逢之者。俄顷，善神以剑指若冲曰：今夕上元天官，自五岳丈人，校勘生死罪目，不宜久立。若冲乃潜避达旦，具白其师唐洞卿。唐日：汝知之乎，此乃张丽华也。昔宠幸於此，亵渎上真，致获斯罪。既以诗告汝，汝当救之。曰：何法可救。曰：但转《九天生神章》九卷，奏金箓白简，可免斯苦，即自托生。偶遇临邛牧田鲁俦设黄箓，若冲遂置简书疏，转经十过，投仗醮所，因而救度。诵至九卷，适丁焚简之时，若冲即回向而爇之。明日张氏所葬之地，有沙字四句云：符吏忽忽扣夜扃，便随金简出幽冥。蒙师荐拔恩非浅，领得生神九过经。
　　若冲谛观：太上垂教，悯诸众生，故立救拔之门，以济生死之路。呜呼，世人欲济度先亡者，诚当崇此琼文，为超脱之捷径，谨书于经末，以为崇奉之劝云。
　　
