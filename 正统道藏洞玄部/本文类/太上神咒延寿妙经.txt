太上神咒延寿妙经
　　经名：太上神咒延寿妙经。撰人及时代不详。假托元始天尊说救苦益算法。一卷。底本出处：《正统道藏》洞玄部本文类。
　　太上神咒延寿妙经
　　尔时，元始天尊救护益算，济人身命疾病苦厄。是时，道君长跪稽首，一心除乱，众恶消灭。甲子将军，生我益筹。天尊所愿，愿得成就。寻声往救，寿算天年。世世不休，流通无碍。符破五虚六耗恶梦妨害，复连咒诅。若能受持此经，不相加害，符保百年。若有年厄月厄，日时众厄，佩符之后，无有厄忌。若能受此经，延年益算，过度灾厄，寿命延长，拔赎年命，簿中断死。文昌宫中，注上生名。六斋十直，甲子庚申，本命八节，诵念是经，魂神澄正，素发还青。身心安定，万愿从心。三河四海，九江八极，诸真人等，仙童玉女，三界地祇，三官九署，一切神明，闻持此经，即为消除一切苦恼，顽逆丑恶无量大罪，轻师调道，秽藉天经，奸邪偷盗，贪利入身，皆蒙释散。日夜六时，诵念是经，五瘟疫毒，永离家门。世上凶魔，奔驰万里，急急如律令。
　　太上神咒延寿妙经竟
　　
