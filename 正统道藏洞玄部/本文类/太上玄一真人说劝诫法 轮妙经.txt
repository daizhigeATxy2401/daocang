太上洞玄灵宝真一劝诫法轮妙经
　　经名：太上洞玄灵宝真一劝诫法轮妙经。撰人不详，约出於东晋。系古《灵宝经》之一。原本一卷。《正统道藏》分作四种经书，即《太上洞玄灵宝真一劝诫法轮妙经》（洞玄部本文类）; 《太上玄一真人说劝诚法轮妙经》（洞玄部本文类）；《太上玄一真人说三途五苦劝诫经》（洞玄部戒律类）；《太上玄一真人说妙通转神入定经》（洞玄部本文类）。今合并为一。参校本：敦煌S.1005+S.1906、CH.77X6V、P.4618、P.2426、P.2842V号抄本。
　　太上玄一真人说劝诫法轮妙经#1
　　道言：夫轮转福庆不灭，生而好学，宗奉师宝，与道结缘，世世不绝，皆由先身积行所致。如此法轮，上士勤尚，广开法门，先人后身，救度国王，损口拯乏，裸形衣寒，仁及鸟兽，惠逮有生，恭师奉法，恒如对神，长斋苦思，精研洞玄，吐纳炁液，心灰意勤，割弃色累，万想都泯，情和炁柔，人神并欢，如此之行，一灭一生，志不退转，克成上仙，三师备足，身登太极，位加仙卿。中士笃好，志慕在玄，开度一切，度厄解患，施功布德，建立福田，君亲忠孝，柔智怀仁，愿乐三宝，晨夕修研，虚心有道，口味灵篇，烧香散华，洞入道门，餐不念饱，衣不慊寒，苦不为倦，乐不为欢，劳不怠懈，困而殊勤，众行并备，三灭三生，意志审固，克得飞行，上游太清，补九宫真人。下士修身，断情忍色，服御养神，远弃荣丽，栖憩幽林，爱山乐水，耽玩静真，淡泊守固，绝谷休粮，长斋念道，过中不味，端坐则与师宝相对，出入则与鸟兽为草，孤旅岩穴，独景空山，思不慕归，悲不悼形，契阔林涧，切栢拟餐，面有饿容，心如怀丹，艰苦备婴，恒有和颜，见试不恐，心静神安。如此之行，上感虚皇，九灭九生，志愿不退，执固殊坚，克能变化，乘空飞行，游宴五岳，逍遥太无，从此而进，位至高仙。凡学得道如此，自然十方上真众仙，已得正道四方无极世界尘沙而来真人，从无数劫，皆受《太上灵宝洞玄真一劝诚法轮妙经》，轮转因缘，皆籍先世之功，以得今日之道，莫不由其前行积善所致。此法玄奥，非愚情浅智所可明了，唯得道之人体真入妙，乃悟生死不灭，功过相籍，如经之行，已得成至真矣。
　　道言：夫受灭度，因缘不绝，得生人道，声色端伟，相好具足，才智明达，解了玄义。或生贵门王侯之家，或为人尊、四海所崇，男为国主，女为妃后，世生贵子，代代不休。或生於富室，财宝充足，凡百施为，无所饥乏。如此之德，皆由其前身行业，积善愿念所致。或处在穷厄不泰之地，艰辛忧恼，愁苦难忍，乃发愿慈心，思念作善，竭力建功，施种福田，割己救物，损身度人，忍饥守廉，不敢怨天，心不念杀，口无恶言，敬爱道士，唯善而行，功满德备，一灭一生，其福无量，得如今之报。若能又於今生抗志易韵，弃禄学道，宗师受经，长斋念真，不妬不害，缄口慎言，爱师重宝，存咏不忘，当籍先世之基，二灭二生，便得神仙。三官九府记人功过，毫末必载，万无差失，其愿既定，志亦难夺，故倚伏难穷，所谓法轮之门。
　　道言：诸道士及百姓子、男女人，或生而好道，奉师受经，於家修奉，施安高座，朝夕朝礼，斋直烧香，无有懈怠。爱好三宝，恒如饥渴，废家玩乐，不务生业，不淫不害，不淫不杀，守情忍色，所营在法。如此之行，皆由其前身供养道士，劝助师宗，奉香然灯，建立福田，损身施惠，救厄恤贫，功满德普，一灭一生，得如今之业。从此不退，便坐致神仙，纵道业未备，运应更轮，克得尸解，会成真人也。
　　道言：吾历观诸天，从无数劫来，见诸道士、百姓子、男女人，已得无上正真之道高仙真人，自然十方诸圣，皆受前生勤苦求道，不可称计。投身弃命，无有限量，广建功德，发大乘之心，长斋苦行，市诸香油，然十灯、百灯、千灯，无量之数，光映十方，照耀诸天，晻冥普消。金宝珍货，以散道路，供给穷乏，损身割己，奉师效心，无吝惜心。念前生不得，如今当尽心开度众生，预是鸟兽，莫不归仁，於是惠泽流溢，功感诸天，身得金刚七十二相，项负圆明，洞映太空，位登高仙。此福巍巍，难可称述。如此之比，有无鞅之数，皆积行所得，非唯一生学而成也。来生为学，入吾法门，当瞻之先世，以期神仙，功满德普，克入自然至真之场也。今说法轮偈颂三篇。
　　无上八门开度法轮偈颂曰
　　吾开八门，中有玉城。七宝琼林，无根而生。金条穿互，荫映上清。开度法轮，通真达灵。上无不照，下无不明。见有道士，晨夕诵经。长斋幽阜，不倦昼冥。切柏中餐，素水兼濡。躬师受法，时刻不倾。单景岩穴，独宿孤征。与鹿为群，倚林栖形。穷兽对蹲，飞鸟哀呜。风云妻切，万枯沉零。凝冰填涧，素雪翳庭。寒疠切肌，执志殊精。契阔林岫，艰苦备婴。劳不敢倦，极不敢宁。展转求道，遂感皇情。丹书绿字，列图玄名。神仙羽服，锦裙飞青。郁然而降，焕熔火铃。流霞丹舆，三素飞軿。入我八门，乃知死生。皆由积行，苦哉有情。
　　此一偈出太上玄台高上老子，历观八极，谓之八门，而诵此篇也。
　　转轮灭度行业偈颂曰
　　法轮开灭度，死生从愿回。积基有明报，祸福更相催。世眼求前生，达士希后归。前生功未满，故致福报迟。籍先劝来行，功备形自飞。前世十方仙，历劫乃入微。吾观至学士，乃不领人怀。勤行奉师宝，师佑福巍巍。轻师失吾宝，先功永无施。劝诚成尔真，三师度玄扉。若能体道真，法轮洞自开。莫见此寂寂，幽冥中甚微。
　　此一篇出虚皇无上道君，开无无中而观来生，历颂此篇，以劝诚入无也。
　　转轮命根未尽偈颂曰
　　转轮空洞魂，灭度更死生。罪福各有对，吉凶无偏婴。得道行所致，缘尔先身精。行恶招斯酷，流曳五苦庭。天地虽悠悠，玄鉴理甚明。吾历观汝辈，从师受吾经。得经叛汝师，＠嫉争功名。轗轲不自咎，缘吐怨声。致使六部司，执笔纠尔刑。命灭负刀山，苦恼身是婴。往反三涂中，岂觉形与名。化为六畜群，望反其冥冥。法轮有常运，去留无稽停。哀此祸福元，受报不贾生。念汝不知命，发颂伤我情。
　　此一篇出虚无正真皇上丈人，历观来生行业行罪，有负逆之对，劝诚入真，行大慈之心。颂此篇，令知宿命之根也。
　　太上玄一真人曰：吾昔受无极太上大道君无上八门开度法轮劝诚经颂，修行道成，位加真人。此文与元始同生，包含天地，亿劫长存。广度一切，为诸津梁，轮转劝诚，以教导三乘，广覆无外，开死度生，其福无量，诸天所宗#2，学者所凭也。其文妙重，皆授宿有玄名帝图，录字三清，应为仙公之人，自非其质，不得妄宣。见其篇句，皆由宿福积行所锺。能尽心供养，依法修行，宿根自灭，与善结缘，世享福庆，家门兴隆，身受开度，永得入无为之场，克成真人也。轻传漏慢，考灭尔身。
　　#1 案此下为《法轮经》 第一篇，即太上玄一第一真人郁罗翘所说《开度法轮劝戒要诀》。原本将此篇单列为一篇。今据敦煌抄本，应在第二篇之前。
　　#2 宗：敦煌本作「崇」。
　　
