太上洞玄三洞开天风雷禹步制魔神咒经
　　经名：太上洞玄三洞闭天风雷禹步制魔神咒经。撰人不详。底本出处：《正统道藏》洞玄部本文类。
　　太上洞玄三洞开天风雷禹步制魔神咒经
　　尔时，昊天玉皇上帝在浩劫天宫玉虚殿内，与诸天诸地、日月星宿、飞天神王、诸大菩萨、天人等，演说《开天风雷禹步制魔神咒经》。尔时，玉帝告
　　水府扶桑大帝曰：尔管下方地水二气，吾观水府多有妖龙蛟蜃，妄兴风雨，飘荡人民地界。虎狼、虫蛇、野犴，寿命年深，变成精怪，不归正教，逐其本性，妄求淫祀，怪乱人民，以要血食。或强魔恶鬼，横杀众生。探可怜悯，汝当救之。於是，扶桑大帝上白天帝，曰：贱臣职主二司，不知众生以何法救之？
　　上帝曰：吾往昔不就王位，舍其富贵，修行八百劫中，顿悟大乘，果证清净，自然觉王，如来教诸菩萨，复经如是雨劫。奉元始符命，得证浩劫天宫玉虚帝，主开天理地。是时，日月交蚀，星辰失度，各相吞并，争其分野。吾召八天雷神，以伏众星。吾以神通炼之，制御魔王星宿，神通莫测。吾能使一雷神，手提太山，移於他方。吾能使一雷神，口吞四大海水，了无涓滴。吾能使一雷神，踊身十八由旬，口吞日月，食诸星宿。吾能使一雷神，口吐猛火，徧诸世界，焚烧妖魔，皆归正道。所得日月星宿，各安其方，守其分野，星宿朗明，始分昼夜。吾今分付汝三洞经线，可於凡世，传修行有道之人。所有雷神，随其宝箓，听受符命，密呈速现，摆撼乾坤之验，张斩妖杀怪之灵。受持经线之人，常诵此呎，增助雷神威光，付与雷神，合其正道，以契此心。尔时，玉帝即说开天制魔神咒，曰：
　　五雷威神，与帝同生。受炼玉帝，降伏众星。猛吏万队，夜叉千群。七头百臂，巨口金精。身长万丈，吞食鬼精。行有风雨，坐有雷霆。雷公霹雳，电母真灵。风雷鼓吹，天地皆惊。诛龙斩怪，日夜无停。千神拱手，万神咸遵。五岳五帝，四渎源君。江河淮济，十二溪真。九地之下，泉曲幽冥。北都罗酆，洞渊太溟。九天之上，日月星辰。飞天神王，一一咸听。地司水府，明有鬼营。常行正令，育养群生。敢有作过，符命所召。雷霆奉命，诛斩烧焚。威不可当，罪不可逃。列位九天，玉帝唱谣。神功赫赫，震怒扬威。斩妖杀怪，雷电星飞。婆罗威震，胆利吹辉。复由陈既，卑鉴绯衣。鼓流微妙，南鲁掷衣。付烟石义，夜威斗中。须迎太王，阿奴上言。鼓千和母，嗔住阿乌。输辅明寿，奎避远图。福谣真易，雷霆隐讳。诵之万徧，与神同契。光明日月，威神加备。壬癸亥子，常诵此经。神灵助佑，与道合真。上帝神咒，勿传非人。轻泄漏慢，殃及子孙。至诚诵之，役使雷霆。上朝帝阙，下济幽冥。若依吾教，诸天唱名。雷霆护卫，号曰真人。急急一如，玉帝律令。
　　尔时，水府扶桑大帝与诸天诸地、日月星宿、飞天神王、诸大菩萨、天人等众，皆大欢喜，信受奉行。於是，扶桑大帝而作誓言：臣於下界，广传流行救世之人。是时，玉帝重告扶桑大帝曰：若无此经箓，使凡世之人，不能制御妖邪，役使雷霆。尔当於世，广随传度，勿示非人，令救天民。吾遣三官鼓笔，检察功过，分毫无失。有功之人，吾遣天符，召之金阙，量功深重，登品仙职。於是，扶桑大帝开具圣旨，仰谢天恩，朝辞而退。
　　太上洞玄三洞开天风雷禹步制麾神咒经竟
　　
