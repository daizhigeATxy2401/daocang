上清金匮玉镜修真指玄妙经
　　经名：上清金匮玉镜修真指玄妙经。撰人不详，约出於隋唐。言礼拜天尊度亡消灾之法。一卷。底本出处：《正统道藏》洞玄部本文类。
　　上清金匮玉镜修真指玄妙经
　　太上道君於上清玉虚洞紫霄林中，与诸天仙众三界真官俱在会坐，说此修真指玄真经，告仙众曰：下方众生，不知正道，作诸罪障，沉没无边，造罪者不知洗涤，修养者全乖正道，是致恶道盈涂，生门绝迹。吾今为汝宣说要言，直剖玄元之旨，付传清信之流，修身保命，安国宁家，行满功成，身超三界，升拔根祖，庆延子孙，秘典灵章，宜加谛听。
　　道君曰：天地捆缢，万物化醇。承其宿业，因缘运会。父母和合，人受其生。胎完炁足，虚中降神。太一居脑，以镇泥丸。司命处心，以纳生源。左居无英，右结白元。三真九宫，布列俱全。肝魂肺魄，脾志肾精。心主藏神，丹元守灵。法天象地，负阴抱阳。分错五行，以应四时。眼为日月，发为星辰。眉号华盖，头即昆仑。各有宫阙，安置精神。万物之中，最贵而灵。命生於道，性禀於一。物生之时，神乎清静。洎乎朴散，逐妄耗真。不净臭秽，浊乱形神。静观物我，何疏何亲。守道全生，为善保真。愚役於物，徒自苦辛。吾敷正教，惟勖贤英。勤寻旨趣，日炼时烹。能除罪垢，可以延龄。上超三界，下拔幽冥。诵持礼念，无退前程。功成行就，必证长生。
　　道言：心为形主，神所居焉。炁液血精，心安自治。其政闷闷，其民淳淳，其政察察，其民缺缺。养心之道，慎于多事，傲不可长，欲不可从，志不可满，乐不可极，罪莫大於可欲，祸莫大於不知足。若能安分止贪，虚心遣欲，则真源湛然，灵光自莹，无思无为，渐合真道矣。
　　道言：炁以形载，形以炁充，形完则炁留，炁和则形保。天地以清浊为质，非炁不足以运阴阳，日月以明暗分形，非炁不足以交魂魄。众植雕残，独松 柏之常茂者，炁坚也鱼，旱动灭寂，惟龟鹤之不悴者，炁住也。形为留炁之舍，炁是保形之符，欲留形住世，必先养炁，至大至刚，充塞乎天地之间，炁聚炁灵，遨游乎风尘之外。故知炁在人中，人在炁中，天地万物莫不由炁以生者也。善养炁者，内以养身，外以却恶，百姓日用而不知焉。知之修炼，默而成之，可救饥寒，可辟邪疠，恶虫毒物，炁能禁之，万法千卫，惟炁是祖。养炁之道，要在慎言节食，惩忿窒欲，塞其兑，闭其门，绵绵若存，用之不勤。养形之道，要在挫锐和光，治於未乱，安而不劳，劳而不乏其力，静而不挠，挠而不乱其炁。外有所补，内有所益，养形保炁，於斯备矣。
　　道言：形炁具立，当保精神，造化之机，在於是矣。然精全则神王，精耗则神衰，以精集神而神保，以神使形而形安。肾为精府，太用则竭，专而啬之可也，心为神舍，太用则劳，静而养之可也，惟静与专，然可内守。故曰：至道之真，杳杳冥冥，至道之极，昏昏默默，无视无听，抱神以静，形将自正，必静必清，无劳汝形，无摇汝精，少私寡欲，乃可长生。
　　道言：法本无法，理归自然，心因境乱，法本心生，立法之意，救补已失而防於未萌。若人犯破三奇，即先补治，补之完备，然可进功，不完而进，徒劳无益。补治之法，混元具说其玄，程功之方，灵宝毕言其妙，前功见验，可进次功，功满成真，高卑随行，有功无行，魔障难成，有行持功，仙真自举，善功圆满，以降吉祥。性旁修行，明分等级。欲求天仙者，当立一千三百善，欲求地仙者，当立三百善。是道则进，非道则退，不履邪径，不欺暗室，积行累功，慈心於物，忠孝友睦，正己化人，矜孤恤寡，敬老怀幼，昆虫草木，亦不可伤。如此所谓善人，人皆敬之，天道佑之，福禄随之，众邪远之，所作必成，神仙可冀矣。
　　道言：夫欲修道，先须停除，停者一物不生，除者万缘俱息，然后收神炁海，藏息丹田，成性存真，兀然泰定，如此久之则自已。
　　元始天尊晏寂於空玄之座，三万六千神识，咸朝於宝珠之中。夫如是则二景合炁，交神於十华之鼎，男女倾心，媾精於五炁之炉，以至移精彭音变气，噏张於玄牝之门，专炁抱神，烹炼於雄雌之器，自然发白返黑，齿落重生，还童复婴，长生久视，全命保生，以合於道，当与天地齐其坚固，同长久矣。
　　道言：夫学道之士，立德立功，炼气坐忘，修真服御，宣经演教，佐国度人，种种皆修，是其行业，功行虽备，果业虽圆，亦须先度九玄七祖、父母亡灵，迁拔生天，鬼录尽除，身方得道。况复世界流俗之人，造恶积愆，殃及根祖。吾今悲愍，宣说要言，荐拔冥魂，须凭功德。可於三清像侧装衣亡人形像，如法书九真妙印，令彼亡人卷而载之，即礼此经忏，一日三部。如不能忏，每日志心持念寻声救苦天尊三千遍。凡百遍讫，礼九拜，即云愿度某人魂神早离幽阴，超升天界。罪轻者三日得度，罪重者九日迁升。孝顺男女，切宜一及恳，至心礼圣。
　　志心敬礼　虚无自然元始天尊
　　志心敬礼　太上大道玉晨道君
　　志心敬礼　太上玄元圣祖老君
　　志心敬礼　倾心合道灵宝天尊
　　志心敬礼　净念修真灵宝天尊
　　志心敬礼　忏除恶迹灵宝天尊
　　志心敬礼　得离罪障灵宝天尊
　　志心敬礼　拔苦消障灵宝天尊
　　志心敬礼　拯济幽冥灵宝天尊
　　志心敬礼　消灭苦轮灵宝天尊
　　志心敬礼　拯拔九幽灵宝天尊
　　志心敬礼　超升五道灵宝天尊
　　志心敬礼　大慈大悲救苦真人
　　志心敬礼　大慈大悲大惠真人
　　志心敬礼　大慈大悲拔罪真人
　　志心敬礼　大慈大悲普救真人
　　礼竟，恢诚恭伸忏悔：弟子臣某甲，自念谬处人寰，叨逢正化，感天地覆载之恩，荷日月照临之德，复思父母根宗生成养育，念彼劬劳之大，诚当荐拔之酬。今对圣真倾心恳祷，伏愿亿曾万祖亡过诸灵，生前积劫之愆尽蒙原赦，见没沦漂之苦，咸乞逍遥，顿释冤沉，逐慧光而升度，遽登玄岸，承符命以朝真，永离轮回，同生长乐，天气归身，常蒙道荫。臣无任哀诚恳祷之至。
　　道言：清信男女，荐亡祝生，请福禳灾，切宜严谨，香汤斋沐，专意倾心，礼诵真经，称扬圣号，精诚兼备，必获感通，济度存亡，殃消福至。若不恭不谨，性惑心疑，腥膻荤色，不可开经，沓口磨唇，污于圣典，徒劳无益，又返招殃。所谓修福不如避罪也。若能书印此经，散施学人，流传礼诵，亡魂超度，地狱宁闲，福善所资，度延后世。其有珍玩服饰，平昔资财广施寒栖，济恤贫乏，此之功德亦类於前，黑籍落名，地司除简，神升争土，随愿往生，利佑子孙，断绝殃疰，巍巍福善，难可称量。是故应当勤心谛受，宣行礼念，普度无穷，依教奉持，复当敬礼一切天尊。
　　志心敬礼　虚无自然元始天尊
　　志心敬礼　太上大道玉晨道君
　　志心敬礼　太上玄元圣祖老君
　　志心敬礼　常善救物天尊
　　志心敬礼　无量度人天尊
　　志心敬礼　拯迷拨滞天尊
　　志心敬礼　玄化利生天尊
　　志心敬礼　金阙济度天尊
　　志心敬礼　无碍自在天尊
　　志心敬礼　愍生利物天尊
　　志心敬礼　巨功弘济天尊
　　志心敬礼　雨宝济乏天尊
　　志心敬礼　超度无极天尊
　　志心敬礼　爱物救世天尊
　　志心敬礼　功德元量天尊
　　志心敬礼　回尸起骨天尊
　　志心敬礼　炼质登真天尊
　　志心敬礼　玄元阐教天尊
　　志心敬礼　道德度人天尊
　　志心敬礼　消灾延寿天尊
　　志心敬礼　宥福续命真人
　　志心敬礼　真静圆功真人
　　志心敬礼　修真成道真人
　　礼竟，恢诚恭伸梼谢：弟子臣某甲伏闻行成之内，孝敬为先，教法之中，修斋是本，欲报慈亲之德，须思梼祝之方，将酬罔极之恩，是列严持之供。大凡人世，俱逼名利为端，既怀取舍之谋，宁免贪痴之咎，致使命辞一世，魂寄九幽，敢凭上善之因，庶拔漂沉之苦，是则心存哀恳，志荐先亡。宣金匮之灵章，仰祈真圣，礼高虚之御号，俯答根宗。伏愿承斯道力，广济沉沦，灭无量之罪尤，均开长夜，赐大天之鸿宥，普及群生，亿曾万祖，俱获遂於飞升，积债叠冤，并乞蒙於超适，然冀居家长幼，眷属亲姻，常沾吉庆之祈，求荷虚无之荫。臣元任瞻天望圣，激切屏营之至。
　　道言：玄经周毕，可以传教世间，广垂济度。尔时会众闻此法缘，洞达无为，齐升道果，酆幽诸狱，无量罪魂，俱获善功，应时解脱，诸天仙众，欢喜敬奉，作礼而退。
　　上清金匮玉镜修真指玄妙经竟
　　
