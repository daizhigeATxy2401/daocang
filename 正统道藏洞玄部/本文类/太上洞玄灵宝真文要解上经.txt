太上洞玄灵宝真文要解上经
　　经名：太上洞玄灵宝真文要解上经。撰人不详，约出於东晋南朝。系古《灵宝经》 之一。一卷。底本出处：《正统道藏》洞玄部本文类。
　　太上洞玄灵宝真文要解上经
　　高玄大法师受
　　太上灵宝治玄都玉京山七宝玄台，十方至真自然妙行真人，飞仙大圣众，皆浮空烧香散华，旋行一日三周，手把十绝华幡，口诵洞章。日月交回，七星运关，三百三十日，则天关回山一度，三百三十度，则九天气交，三千三百度，天地气交。天地气交为小劫交，九千九百度则大劫周。此时则天沦地没，九海溟一，金玉化消，豪末无遗。天地所以长存不倾者，元始命五老上真，以灵宝真文封於五岳之洞，以安神镇灵，制命河源，致洪泉不涌，大灾不行。此自然之文，故曰灵宝九天上书，非鬼神所知。世有其文，则保国宁家，万灾不冲。学得其法，至大劫之周时，晏鸿翮而高翔，蹑飞霄而浮空也。旧科四万劫一出，皆授宿有金名，刻简来生，应为真人者。
　　太上元始灵宝五篇真文，旧藏太上玄台七宝上宫。天书宛奥，不可寻详，文彩焕曜，洞映上清。五老侍卫，上帝朝真，玉女执巾，金童扬烟，焚百和合香，流熏紫庭。吐日精以却秽，散月华以拂尘。神灯朗照，炳烛合明，金风八发，庆云四陈，鸾凤悲鸣，啸歌邕邕，飞龙毒兽，备卫玉阙。万帝稽首，旋行上宫，飞空步虚，啸咏洞章。赞九天之灵奥，欣三天之宝明，寔玄文之妙重，功德巍巍乎太空。故元始记篇有一十二德，以崇宝於天真，标灵文之难穷。一者其德如虚无，澄真洞寂，澹泊自然，幽幽冥冥，为天地之根。二者其德如大道，恢廓无为，为神明之宗，一切万物，普受其成功。三者其德如天，澄虚广覆，高浮上清，一切万物，普受生成。四者其德如地，开张养生，含容无细，一切万物，受其厚载。五者其德如日月，光明洞映，无幽不彻，一切万物，受其柔惠。六者其德如众星，照曜诸天，朗达幽冥，一切万物，普受光明。七者其德如云雨，和天润地，流泽广施，一切万物，普蒙惠洒。八者其德如四时，转轮阴阳，节气和平，一切万物，普受含生。九者其德如太山，包容障遏，威灵恢恢，五帝安镇，神仙所居。十者其德如大江，柔弱荡荡，惠流百方，不简秽贱，无细不容。十一者其德如真，教导三乘，绵绵长存，开张法门，普济万民。十二者其德如神人，救死护生，使寒灰起烟，演明玄教，普度天民。灵文妙重，出於自然，故标其至德，以贵其真。夫灵宝五文，皆天地之根，化生五老，上总五星，下镇五岳，运导五行，通人五脏，安气养神，保国宁家，使帝主兴隆，万灾不加，洪波不冲。灵文既见，保天长存。元始之旨，其微其深。今故相告，秘而勿宣，勤加修诵，道自感焉。
　　太上大道君曰：夫为道结缘，世世不绝，致善福来生，当行十二上愿，普度一切，致国太平，家门兴隆，子孙昌炽，世出贤明，七祖生天，转轮福堂。此功高重，勤而修行。一者当愿大道澹泊虚无，安闲空寂，澄清自居，广开法门，教导顽夫，皆蒙惠解，精苦是修，预以同学，普得升虚，与天相保，长存无忧，一切众生，咸同宁谧。二者当愿诸天结气澄清，高虚广覆，保真固灵，气候调节，四运和平，国安民丰，普天闲宁，广济一切，惠逮有生，保劫长存，亿亿不倾。三者当愿地土广载无穷，安平不陷，海沦不崩，保镇宁国，兆民兴隆，养生安死，惠周十方，禾稼种植，滋生日丰，含德厚载，万愿咸从。四者当愿日月二景高明，无有勃蚀亏缩，安清光照诸天，洞消暗冥，保固劫运，世祚和平，普加惠润，泽洒众生。五者当愿星辰与日月齐光，转烛照曜，映朗十方，各安其位，经纬直行，保镇安国，无有灾殃，四海宁一，普天兴隆。六者当愿四时随节推迁，景气和调，无有灾患，疫毒消灭，普天平安，五谷丰熟，国富民欢。七者当愿浮云结气聚烟，飞空高澄，荫覆玄玄，隐则无为，散则弥天，神仙同车，结交众真，惠流一切，兴国爱民，普济群生，人同劫年。八者当愿风雨流洒无穷，普加施泄，受其发扬，万物滋生，国储民丰。九者当愿五岳各安其方，巍巍包藏，长为仙宫，安镇国祚，保天无终，护度一切，莫不仰宗。十者当愿江海荡荡无极，含容恢廓，无细不殖，渊奥柔惠，润加动息，天人获庆，年同劫石。十一者当愿帝主国土日昌，四镇安穆，兵革不扬，天民歌唱，吉应来祥，敷教济济，威化洋洋，兆庶称庆，长乐未央。十二者当愿蠢飞蜎动，已生未生，咸蒙完全，普得生成，皆充元气，受阳之形，草木果林，使经冬不零，一切济度，靡不鲜荣。此十二大愿，旧出元始五篇智慧经中。灵宝大慈之道，施惠种福，为人结因，其功广大，其报难称，斯福之上业，功感诸天，有见此法，立应自然，勤心修行，生死获仙。
　　太上大道君曰：吾昔受之於元始天王，使授仙公仙王仙卿，上清真人，不传中仙。自无玄图帝简，玉名上清，不得见闻。脱有漏慢之中，见亦不勤，九天禁书，四万劫一传。
　　夫修学之士，不行此法，功德不建，思无感彻，真灵不降，与善缘冥绝，福路既乖，仙何有日。至学之士，常当斋戒行香，朝礼事竟，仍东向行愿，心口相应，无有异念。将足以招玄真於虚无，坐求灵福於自然，拔七祖於幽牢，升穷魂於南宫，保家国於厄运，禳天灾於康年。此福巍巍，难可具宣。於是说灵宝自然五篇卫灵神咒曰：
　　东方
　　九气青天，明星大神。焕照东乡，洞映九门。转烛扬光，扫秽除氛。开明童子，备卫我轩。收魔束祆，上对帝君。奉承正道，赤书玉文。九天符命，摄龙驿传。普天安镇，我得飞仙。
　　南方
　　南方丹天，三气流光。荧星转烛，洞照太阳。上有赤精，开明灵童。总御火兵，备守三宫。斩邪束祆，前截魔凶。北帝所承，风火八冲。流铃交焕，敢有不从。正道流行，我享上功。保天长存，亿劫无终。
　　西方
　　七气之天，太白流精。光曜金门，洞朗太冥。中有素皇，号曰帝灵。保神安镇，卫我身形。断截邪源，玉道正明。宫殿整肃，三景齐并。道合自然，飞升紫庭。灵宝符命，普惠万生。功加一切，天地咸宁。
　　北方
　　北方玄天，五气徘徊。辰星焕烂，光曜太微。黑灵尊神，飞玄羽衣。备卫五门，检精捕非。敢有干试，豁落斩摧。玉符所告，神真八威。邪门闭塞，正道明开。映照我身，三光同辉。策空驾浮，举形仙飞。
　　中央
　　黄中理气，总统玄真。镇星吐辉，流焕九天。开光童子，一十二人。元气阳精，爓上朱烟。洞照天下，及臣等身。百邪摧落，杀鬼万千。中山神咒，普天使然。五灵安镇，身飞上仙。
　　太上大道君曰：此自然五篇卫灵神咒，旧出灵宝五文上篇。制魔召灵，役使群神，安镇五岳，保天长存，明理三光，致国太平，兆民享福，济度群生。吾昔受之於元始天王，使依玄科四万劫一传。子位登高仙，总统三界，匡御群灵，今以相告。子择其人，必合玄图，依科以传。凡欲修道求仙致真，安国宁家，截诸不祥，当奉行自然卫灵神咒。常以本命、太岁、甲子、庚申，及修斋之日，常东向诵之一徧，则神朗气正，宫宅肃清，邪魔摧灭，五老降真，万试宾伏，妖灾丧亡，长斋修诵，克成真人。
　　太上大道君告高玄大法师曰：夫来入吾法门，上希神仙，飞腾华苍。次愿家国安宁，过度万患，消灾灭祸，请福求恩。当先修灵宝自然五篇，八斋悔罪，忏谢十方。上解宿世重过，拔度恶缘，下解己身积行以来所犯罪愆。勤行斋直，广建福田，救度一切，恤死护生，功成德普，乃合道心，恶对自灭，善缘来生。家门端整，所愿咸从。神真玄降，坐致飞仙。此治行之本，求道之源。学无此法，徒劳心神，宿根不解，望道泯泯，至老无获，不兔诸患。大道广慈，哀之在心。今故相告，子勤修行。吾昔受之於元始天王，使我秘之於灵都上馆，四万劫一出。子今当依先师旧科，若有至学之人，名书金简，行合神仙，子当传之焉。
　　道言：斋日烧香，东向祝曰：
　　臣今故烧香，归身、归神、归命东方无极太上灵宝天尊。臣今仰谢东方九气青天、太清玄元上三天无极大道、太上老君、太上丈人、天帝君、天帝丈人、太帝帝君、上皇老人、三十九真、七十二圣、高玄真君、九老仙都君、九气丈人、始生青真东华玉宝高晨大司马、上相青童君、元老九玄主仙真人，无鞅数量、百千万重道气、千二百官君、太清玉陛下、青帝九气玉门神仙、四司真人、诸天至极上圣大神、东乡无极世界神仙正真。乞丐原臣宿世以来七祖父母，下及臣身积行所犯，杀害贤良，元逆丑恶，非人所行，淫色盗窃，败人成功，离人骨肉，夺人所崇，为子不孝，为臣不忠，反上逆主，攻伐师宗，上不敬天地，下不畏鬼神，訾毁大道，泄露灵文，口是心非，胜己嫉能，轻慢四大，污秽三光，恶口两舌，谗击善人。诸如此罪，历世缠绵，结固不解，积成丘山。乞今烧香行道，忏谢玄真，宿缚解散，七祖同欢，去离五道，拔度八难，穷魂解脱，上升福堂，举家无他，天下受恩，国土太平，四海兴隆，帝王欢悦，国富民丰，惠加众生，咸蒙道恩。今束身归命灵宝天尊，赐臣得如所愿，位登上仙，升入无形，与道合同。
　　毕，九叩头，九搏颊。次南向烧香，祝曰：
　　臣今故烧香，归身、归神、归命南方无极太上灵宝天尊。臣今仰谢南方三气丹天太清南极皇上老君、洞灵玉帝、上元禁君、三元丈人、始老玄真万福君、万福丈人、南昌上宫注生司马、太极真人、太和老子、玄和丈人、赤帝丹灵高仙万真、诸天至极上圣大神、南乡无极世界神仙正真。乞丐原臣宿世以来，七祖父母下及臣身。余如上法。
　　毕，九叩头搏颊。次西向烧香，祝日：
　　臣今故烧香，归身、归神、归命西方无极太上灵宝天尊。臣今仰谢西方七气素天太清西华高上皇帝、太灵元始老君、万始先生、太素三元君、金阙七宝后圣帝君、主仙丈人、太和玉女、西灵金母、白帝高仙、四极真人、诸天至极上圣大神、西乡无极世界神仙正真。乞丐原臣宿世以来，七祖父母下及臣身。余如上法。
　　毕，九叩头搏颊。次北向烧香，祝曰：
　　臣今故烧香，归身、归神、归命北方无极太上灵宝天尊。臣今仰谢北方五气玄天太清太上高皇玉帝、虚皇道君、太上老君、太上丈人、太上太道玉晨君、北极真公文始先生、黑帝皇老、高玄真人、自然童子、北辰九真、斗中大神、五灵夫人、太华九辰、高上万重诸天至极上圣众神、北乡无极世界神仙正真。乞丐原臣宿世以来，七祖父母下及臣身。余悉如上法。
　　毕，九叩头搏颊。次东北向烧香，祝曰：
　　臣今故烧香，归身、归神、归命东北无极太上灵宝天尊。臣今仰谢东北始苍天太清无极虚无自然大道至真上圣、灵宝始青老君、九天真王、东明虚皇帝君、九灵先生、玉华真帝、高皇上真真人、诸天至极上圣众神、东北方无极世界神仙正真。乞丐原臣宿世以来，七祖父母下及臣身。余悉如上法。
　　毕，九叩头、搏颊。次东南向烧香，祝曰：
　　臣今故烧香，归身、归神、归命东南无极太上灵宝天尊。臣今仰谢东南始丹天太清洞极虚无自然至玄道君、上圣灵宝始赤阳元老君、南极老子、太和先生、三灵玄上万福皇老丈人、丹灵高皇帝君、太阳真人、好生度命司马、玄真三元君、紫晨大道君、南明洞灵虚道君、朱宫赤精南昌司命、四极真人、诸天至极上圣、众神、东南无极世界神仙正真。乞丐原臣宿世以来，七祖父母下及臣身。余悉如上法。
　　毕，九叩头搏颊。次西南向烧香，祝曰：
　　臣今故烧香，归身、归神、归命西南无极太上灵宝天尊。臣今仰谢西南始素天太清玄极虚无自然浩冥皇上元灵道君、金华至真灵宝始素老君、三天玉童紫阳真公、斗中四真、元阳帝君、紫精先生、万福万气万度万生君、西明太灵虚皇道君、金门素灵七真玉华君、诸天至极上圣众神、西南无极世界神仙正真。乞丐原臣宿世以来，七祖父母下及臣身。余悉如上法。
　　毕，九叩头搏颊。次西北向烧香，祝曰：
　　臣今故烧香，归身、归神、归命西北无极太上灵宝天尊。臣今仰谢西北始玄天高上元皇道君、九天元灵洞宝太上真老君、无量太华灵宝始玄老君、皇上丈人、北玄九真、华晨君、天门度世飞天羽郎玉仙监、总灵司马、上古三师大圣众至真诸君丈人、诸天至极上圣众神、西北无极世界神仙正真。乞丐原臣宿世以来，七祖父母下及臣身。余悉如上法。
　　毕，九叩头搏颊。次向上方烧香，祝曰：
　　臣今故烧香，归身、归神、归命上方无极太上灵宝天尊。臣今仰谢上方太上无极无形无名无顶无极至真太上大道高皇大帝、九天元父、元始天王、元始丈人、至极灵宝洞玄太上元灵老君、无极大圣众至真诸君、丈人、诸天至极上圣众神、上方元极世界神仙正真。乞丐原臣宿世以来，七祖父母下及臣身。余悉如上法。
　　毕，九叩头搏颊。次向下方烧香，祝曰：
　　臣今故烧香，归身、归神、归命下方无极太上灵宝天尊。臣今仰谢下方玄黄天无上无极无色无鞅无量数太上大道、九千九百九十九万亿重道天老、九天玄母、太黄元君、九天真王、无上虚皇玄和老人、太极真人、黄老皇帝、黄老丈人、元黄中帝、五老上仙、诸天至极上圣众神、下方无极世界五岳四渍神仙正真。乞丐原臣宿世以来，七祖父母下及臣身。余悉如上法。
　　毕，九叩头、搏颊。
　　行此十方忏谢毕，便依威仪旧典。此学道之本，上可以解七祖之宿对，下可以除身行丑恶之罪。众愆既散，神明自佑。神明既降，天民归心。功德广载，福荫无穷，普济一切，护度群生。斯法妙重，难可具称。
　　道言：夫欲修善建功，广种福田，当为天民修斋谢罪，放生然灯，拔度宿绿，解脱世罗，天民蒙恩也。灵宝真文既竟，方诸官中东华上房青童君，歌和魂致神之曲，有得诵之，天灵降卫，万祆丧迩，神聪意朗，存念易感。有经之子，宝而秘之，勿妄传焉。
　　东华上房灵妃歌曰：
　　紫桂植瑶园，朱华声栖栖。月宫生药渊，日中有琼池。左拔圆灵曜，右掣丹霞晖。流金焕绛庭，八景绝烟回。绿盖浮明空，羽节命太微。凤精童华颜，琳腴充长饥。控晨挹太素，乘欻翔玉阶。吐纳六灵胎，玉嫔抱巾随。弹征南云扇，香风鼓锦披。叩商百兽舞，六天摄神威。倏忽亿万春，龄绝郁巍巍。小鲜未烹鼎，言我岩下悲。
　　青童大君，与太虚真人、西城太真、小有真王，集於瑶台，瞻眄十方，垂悼万生，耽慕世涂，不知玉晨之会，发叹兴吟，各赋咏一篇。每至斋日读之，以招四真之佑焉。
　　青童大君吟咏曰：
　　欲殖灭度根，当拔生死栽。沈吟堕九泉，但坐惜形骸。
　　太虚真人吟咏曰：
　　观神载形时，亦如车从马。车败马奔亡，牵连一时假。哀世莫识此，但是借风火。种罪天网上，受毒地狱下。
　　西城真人王君吟咏曰：
　　神为渡形舟，泊岸当别去。形非神常宅，神非形常载。徘徊生死轮，但苦心犹豫。
　　小有真人王君吟咏曰：
　　失道从死津，三魂迷生道。生生日已远，死死日已早。悲哉苦痛容，根华已颠倒。起就零落座，焉知返枯老。
　　东海青童君，常以丁日登方诸东华台，四望十方。子以此日，常可向日再拜。日出行之，适子所愿，因此服日精为佳也。
　　上清大道玉晨君，常以正月四日、二月八日、三月十五日、四月八日、五月九日、六月六日、七月七日、八月八日、九月九日、十月五日、十一月三日、十二月十二日，以此日登玉霄琳房，四盻天下十方，有志节远，周旋栖尚，耽仰清真，修虔注之心者。兆始修学，未能凭想绝巅，欲自陶练宿愆，每造其日，清斋，平旦之时，北向再拜祈请，极陈子也。兼以礼训，阶隆福之渐，拜礼愿毕，服玉池三十六过，微乎探哉，勤勖之焉。
　　太上洞玄灵宝真文要解上经竟
　　
