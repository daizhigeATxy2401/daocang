上清三元玉检三元布经
　　经名：上清三元玉检三元布经。撰人不详，约出於东晋。系早期上清派重要经典。一卷。底本出处：《正统道藏》洞玄部本文类。
　　上清三元玉检三元布经
　　高上三元布经，乃上清三天真书，上真玉检飞空之篇，上元检天大录、下元检地玉文、中元检仙真书。如是宝篇，高上皆刻金丹书，设以自然云锦之囊，封以三元宝神之章，藏於九天之上大有之宫，金台玉室九曲丹房。南极上元君主之，以上元朱宫玉女七百人，侍卫神真心太上又以灵虚玉童三百人，执巾散香。至清虚元年，元始天王於明霞之馆太霄云房下教，以授三天玉童，使部统三道，总检万仙。依太真之科，七千年听传已成真人，自非刻书玄图，记录於未生，不得妄披灵文。高上以五帝神兵辅於上真，检於漏慢，其禁尤严。太上大道君受之於玄古先生，以传玄都仙王，西王母受之於九天王，以传扶桑大帝君，大帝君以传后圣金阙帝君，金阙帝君以传上相青童君。今藏一通於东华宫，依科七千年当传以成真人。太上道君命五老仙都符四极五帝，辅卫灵文，检於漏泄。有妄说篇目，罚以风刀，轻传慢替，七祖充责，己身负考，长役鬼官。
　　三元篇曰：玉检之文，出於九玄空洞之先，结自然之气以成玉文，九天分判，三道演明，三元布气，检御三真。天无此文，则三光昏翳，五帝错位，九运翻度，七宿奔精。地无此文，则九土沦渊，五岳崩溃，山河倒倾。学无此文，则仙官不降，地官不营，九天之上不书玄名，徒劳为学，道无由成。其法高妙，三元秘篇，有得其文，位加仙卿。
　　上元玉检检天大录，皆九天布炁玄图真文，九天官号部御天真。得备其文，则得遨游九天之上，寿同劫年。得见其篇，则九天书名，轮转生宫，化而更仙。恒能修行九年，得奉迎圣君於上清宫。
　　下元玉检检地玉文，皆九天布气玄文，检九地之灵。得其文，则能飞行太空，九阴不敢拘兆之魂，游行五岳，履涉河源，群灵稽首，万神奉迎。得见其篇，则化上九天，转轮更生，九变成仙。能修其道九年，则入水不陷，入火不然，三元下降，白日升天。
　　中元玉检检仙真书，皆九天隐文，命仙之章。得备其文，则仙官侍庭，降致神芝自然灵药。修行其道九年，天仙降真，地仙降灵，飞仙降轿，乘空飞行，上升玉清。得见其篇，九天书名，轮转生宫，化而更仙。
　　三元篇曰：学无玉检之文，九地灵官不来敬迎，山海司灵不卫身形，天仙、地仙、五岳飞仙不降云軿，九天之上不领玄名。不诵咏玉章，天不降真，万魔侵景，求飞反沈。身佩玉检，三元齐轮，出空入虚，变化无间，履水蹈火，翱翔九玄，身洞紫虚，神映金颜，七十二相，朗耀太空，主司三天，位总群仙。故非已成真人，不得轻传。
　　上元检天大录
　　上清玉景丹灵洞天上元三元玉检文，以授上清真人，佩游诸天，检御太空，摄领群真。得佩此文，位同灵仙，诸天敬护，五帝司迎，九年得见三元君，奉诣上清宫。
　　受此文，斋九日，青笔书九尺黄缯上，祭之於本命之岳，然后佩身。九年未升者，当又祭，投书於青烟之霄，则得上清玉景宫给以五色云车，奉迎受者身。
　　清虚元年岁在庚寅九月九日，上甲直辰元始天王，清斋上清宫，告盟无上无巅、无色无景、无形无名、无祖无宗、无极洞清九玄自然无数劫，道授三元玉检文於三天玉童，使付后学有玄名，应为上清真人者，定名於丹台金藏玉策，紫文琼札，奉迎圣君飞行上清宫，俯仰上清洞清自然官号，侍卫上真，检天招仙，制魔役灵，降致云车，奉迎某甲身，皆如太真九天盟文。
　　无上洞清混沌自然左灵飞仙玉虚侍郎九千人。
　　无上洞清混沌自然右灵飞仙玉虚侍郎九千人。
　　无上洞清混沌自然束方青帝元皇太真九千人。
　　无上洞清混沌自然南方赤帝元皇太真九千人。
　　无上洞清混沌自然西方白帝元皇太真九千人。
　　无上洞清混沌自然北方黑帝元皇太真九千人。
　　无上洞清混沌自然中央黄帝元皇太真九千人。
　　无上洞清混沌自然左虚领仙玉郎九千人。
　　无上洞清混沌自然右虚领仙玉郎九千人。
　　无上洞清混沌自然九玄上虚飞龙功曹九千人。
　　无上洞清混沌自然九玄上虚飞仙功曹九千人。
　　无上洞清混沌自然九玄上虚上元功曹九千人。
　　无上洞清混沌自然九玄上虚中元功曹九千人。
　　无上洞清混沌自然九玄上虚下元功曹九千人。
　　无上洞清混沌自然上清玉虚飞仙使者九千人。
　　无上洞清混沌自然上清玉虚飞仙#1使者九千人。
　　无上洞清混沌自然上清玉虚真仙使者九千人。
　　无上洞清混沌自然上清玉虚太仙使者九千人。
　　无上洞清混沌自然上清玉虚上元使者九千人。
　　无上洞清混沌自然上清玉虚中元使者九千人。
　　无上洞清混沌白然上清玉虚下元使者九千人。
　　无上洞清混沌自然玉清金晨玉童九千人。
　　无上洞清混沌自然玉清太华玉女九千人。
　　无上洞清混沌自然三元上真辅仙各九千人。
　　高上洞清紫虚空洞自然飞霄玉仙之炁各九万重。
　　高上洞清紫虚空洞自然三素飞云之烟各九万重。
　　高上洞清紫虚空洞自然五色流霞紫烟各九万重。
　　高上洞清紫虚空洞自然青帝飞轮流烟各九万重。
　　高上洞清紫虚空洞自然赤帝飞轮流烟各九万重。
　　高上洞清紫虚空洞自然白帝飞轮流烟各九万重。
　　高上洞清紫虚空洞自然黑帝飞轮流烟各九万重。
　　高上洞清紫虚空洞自然黄帝飞轮流烟各九万重。
　　高上洞清紫虚空洞自然青霞飞琼羽盖各九万重。
　　高上洞清紫虚空洞自然赤霞飞琼羽盖各九万重。
　　高上洞清紫虚空洞自然白霞飞琼羽盖各九万重。
　　高上洞清紫虚空洞自然黑霞飞琼羽盖各九万重。
　　高上洞清紫虚空洞自然黄霞飞琼羽盖各九万重。
　　高上洞清紫虚空洞自然东岳绿辕飞軿九万重。
　　高上洞清紫虚空洞自然南岳丹辕飞軿九万重。
　　高上洞清紫虚空洞自然西岳素辕飞軿九万重。
　　高上洞清紫虚空洞自然北岳玄辕飞耕九万重。
　　高上洞清紫虚空洞自然中岳黄辕飞軿九万重。
　　高上洞清紫虚空洞自然上元玉真气九万重。
　　高上洞清紫虚空洞自然中元玉真气九万重。
　　高上洞清紫虚空洞自然下元玉真气九万重。
　　高上洞清紫虚空洞上元自然玉仙气九万重。
　　高上洞清紫虚空洞中元自然玉仙气九万重。
　　高上洞清紫虚空洞下元自然玉仙气九万重。
　　九天玄元太空洞虚自然检天辅仙飞玄骑各九亿万众。
　　九天玄元太空洞虚自然检天辅真飞腾骑各九亿万众。
　　九天玄元太空洞虚自然检天辅神飞行骑各九亿万众。
　　九天玄元太空洞虚自然检天神帝腾空骑各九亿万众。
　　九天玄元太空洞虚自然检天辅灵腾虚骑各九亿万众。
　　九天玄元太空洞虚自然青帝飞轮策空骑各九亿万众。
　　九天玄元太空洞虚自然赤帝飞轮策空骑各九亿万众。
　　九天玄元太空洞虚自然白帝飞轮策空骑各九亿万众。
　　九天玄元太空洞虚自然黑帝飞轮策空骑各九亿万众。
　　九天玄元太空洞虚自然黄帝飞轮策空骑各九亿万众。
　　九天玄元太空洞虚自然东岳飞仙腾空骑各九亿万众。
　　九天玄元太空洞虚自然南岳飞仙腾空骑各九亿万众。
　　九天玄元太空洞虚自然西岳飞仙腾空骑各九亿万众。
　　九天玄元太空洞虚自然北岳飞仙腾空骑各九亿万众。
　　九天玄元太空洞虚自然中岳飞仙腾空骑各九亿万众。
　　九天玄元太空洞虚自然飞琼羽盖策辔骑各九亿万众。
　　九天玄元太空洞虚自然飞辕绿軿策辔骑各九亿万众。
　　九天玄元太空洞虚自然检天制地龙腾吏各九亿万众。
　　九天玄元太空洞虚自然招真生芝玉仙吏各九亿万众。
　　九天玄元太空洞虚自然神丹生仙吏各九亿万众。
　　九天玄元太空洞虚自然金真流光耀电骑各九亿万众。
　　九天玄元太空洞虚自然阴精兴云降雨骑各九亿万众。
　　九天玄元太空洞虚自然阳明照耀檄气逐电骑各九亿万众。
　　九天玄元太空洞虚自然云门执节命光骑各九亿万众。
　　右上元检天大录文，以青笔书九尺黄缯上，佩身。书当诣本命之岳，祭天真，告九玄，盟五灵，然后佩焉。九年道未降，当缮书二通，如法登岳，更祭天毕，便烧之，余灰扬之青烟之霄，一通埋之本命之岳，令深九尺。所谓上告九天，下告五岳灵山，中告万神，永得生也。
　　下元检地玉文
　　右三元玄台玉检紫文，一名九天真书元始检地之录，一名三元虎书，一名飞天上真，以告六天万灵之精，制山川，检九地之灵。佩文役使玉女九千人，太平得迎圣君於上清宫。受者以黄笔书青缯上，同祭之於本命之岳，然后佩身。九年未升天，当又书一通烧之，令灰扬於青烟之霄；又书一通埋之本命之岳，令深三尺。佩以文以游八方，涉、五岳、履河源；制地灵，使万神，九年得乘三元之軿，上升三元之宫。不得冒秽入殗，触作天真，轻告宣露，七祖充责，身亡失仙。
　　中元检仙真书
　　检仙真书，一名太真阴阳灵录三元章，乃三天九灵上微隐文。天地有大劫之数，经八千劫，其文则一见三元玄台，直符三百人，玉女九十一人。佩者一形之神，皆受号自然玉仙也。无此文，则形神不变，垢魂彷徨；彷徨不定，则神与邪交；神与邪交，则有灰落之期。形神不变，则不得召仙官，命上真，及诵万遍玉章也。万遍玉章，皆九天太真万神尘隐名，诵之则九天骇听，万仙束带。身无检仙之文，而轻命仙官，摇动九天，仙不为降，天不为纳音，魂飞魄散，神惊气奔，宫宅振溃，赤子扰丧，天魔生祸，身则灰亡。学有此文，则不修自仙，太平期至，奉迎圣君於上清宫。自无玄图帝简，刻书丹文，不得妄告宝篇，轻泄七祖充责，长闭鬼官，己身亡命，不得又仙也。
　　郁绝上真三元检仙仙气九灵隐字文，西沙方台中之书也。南极上元所受，黄上真辅天元检仙魂。得佩此文，上充仙官到庭，百日入室思神，得见上元之君，授子真书，自然飞行上清宫也。无此文，不得行仙道召真，身被殃。
　　玄上生真检仙气三元大告紫文，则三元台中之隐书。佩之入室，思真九十日，秽气自消，则见三元大君，授之真书，九年得飞行空中。无此文，不
　　得行仙道召仙官，身被殃也。
　　高上太上生真书检仙气紫微玄宫飞天真文，天地大劫周，其文则见於五岳之室。得佩之者，入室思三元百日，精念无异想，则见真神降子形也，能役仙官，取自然之物也。慎履生死之洿。无此文，不得行仙道，轻召天真，没身不仙也。
　　主禁诸天真人诵九天上书，不得佩此文者，罚之九天刺奸也。得佩此文，九天丞相主召检天元制仙官，精思一年，得见九天真王，或见一人九头，乘九色之凤，降兆形也。见之勿恐，此九天真王主录上真也。但南向伏地，启乞求仙，自当得授九天之书也。
　　此文，不得轻诵三十九章大洞真经也。犯之九祖充考，身为九天刺奸所罚，不出百日必灭命也。
　　高上玄微玉检三元文，刻书灵都北房之中，天书玉字，字方一丈，直符七百人，玉女八十二人。佩其文，百日精思，三元降房，子自然知天中之音。无此文，不得妄行飞仙之道，身则被殃，七祖充责，失仙之品也。
　　紫微玄宫飞天检文，刻书晨登之台，照明九天之上太清上宫，元始天王授西王母，招召五岳山海灵仙之官。精心静念，百日见神，自知九天中隐名。佩者致仙官。无此文，不得诵消魔上经，身被大殃，慎之慎之。
　　玄上飞天中书检仙之文，刻三元之台，万始先生所出，以传高上人，召仙致真。受者祭五岳，百日精思，见一躯三头之神，降兆之房。无此文，不得八节日妄行求仙之事，身被殃也。佩之神真通达，给玉童十二人，传说所诵，上闻九天也。轻泄七祖充贵，勑五岳符魔灵考，对罪魂也。
　　右九天龙书三元空洞玉检飞玄文，刻题九天三关之门，主禁诸天真人。诵九天上书，不得备此文者，罚之九天刺奸也。得佩此文，九天丞相主召检天元，制仙官。精思一年，得见九天真王，或见一人九头，乘九色之凤，降兆形也。见之勿恐，此九天真王主录上真也。但南向伏地，启乞求仙，自当得授九天之书也。无此文，不得轻诵三十九章大洞真经，犯之九祖充考，身为九天刺奸所罚，不出百日必灭命也。
　　元始玄空飞天中书三元玉检文，元始天王刻书金墉之台，经万劫一传。得见此文，四极即书名於东华。佩之精思三百日，目不他视，心不异想，即见元始天王。见元始天王，便寿万年。
　　学无此文，不得入名山，游五岳，行飞仙之道。五岳不受，人天魔伐身，必被大殃也。
　　太真金书九天上空洞隐文，九天父母书之凤生台，直符八百人，九千年九天一开，九天开则九日俱明於东方，此文则自明於得道之人，南轩之上也。若有玄名帝录，四真亦降授於兆身。得有此文，九百日精思定神，克见九天父母也。得见九天父母，无复死没之期。无此文，轻行万遍之道，招召仙真，身必被殃，七祖充役，不复又仙。
　　维年月日，某岳真人某甲，从先生某甲告盟受文，今登玄坛，告天启授，某岳先生某甲，关五帝五岳三官九府上真四司，奉文之禁，如太真科不泄之盟。佩游诸天诸地诸水名山，无亿数自然天官，莫不敬迎，灭魔降仙，飞行太空，奉迎圣君於上清宫。九天当投文九天某甲，轻慢天文，妄泄告人，某甲七祖长责鬼官，身受风刀之考，死负九原之役，不敢蒙仙。
　　书文皆以黄缯为地，青笔书之，以朱笔规四面，以宝密天真也。受者对斋七十日，或二十七日，或七日。弟子赉上金五两，凤文之罗九十尺，绿文之缯三十二尺，诣师共登本命之岳，受三元之文，当北向安座，以香蔬饼果设之盛盘，清油九升设以九灯，罗列一座，以绯罗五尺设文，别安按上，置中央，又以一按请信物，置东面。弟子西向伏，师向北叩齿三十六通，祝曰：
　　今日上告，天真散灵，八景徘徊，九帝临庭，三元解带，上关三清，是日弥昌，万愿利贞，谨登玄岳，告盟五灵，馌果招真，以表至情，四司五帝，玄监我形，天真来降，我道洞明，携契同盟，飞登上清。
　　毕，仰咽三十六气，心拜五方，还北向，长跪上告：
　　九天太空太虚玄灵高上元始道君、上清玉皇众圣大仙灵官监真真仙四司帝君，臣昔从先师中岳先生张君，奉三元玉检秘固灵篇，不敢轻宣，九五促度，灵运推迁，圣君临正，上选皇臣，以补上真。今有某岳先生某甲，夷心静默，仙学寻真，积涉未降，今心期高上，启誓告灵，禀受宝篇，仰希神仙即日启度，如太真之盟，天仙下降，监映某甲身，修行上彻，俾得道真，飞行玄虚，升入三清。轻泄告人，宣露天文，某甲以生死父母、七祖种根，长闭地狱，万劫不原，身没鬼官，不敢又仙。毕，师读文竟，起长立，左手执文，弟子长跪，右手受文，二人同以余手指天西北角，弟子仰祝曰：
　　上告九虚，下誓五灵，禀受天文，敢违盟言，轻泄放露，疑贰天真，生死父母，九祖种根，及身长没，同负河源，三途五苦，万劫敢怨。毕，便去。
　　三元玉检八会之道，太空之隐文，九天之秘奥，上清之奇篇，灭天魔於存祝，招玉仙於自然。学得其法，举动合真，身生水火，变化万端，存思上彻，三元降形。学无玉文，如树无根，徒劳精诚，疲顿身神，天真不降，体不结仙。轻诵宝经，骇动九天，刺奸所考，殃灭兆身。故上天有俯仰之仪，经有品次之格，更相制御，上下相倾，气气备足，乃应自然。三元为总他之主，五帝为纠罚之官，禁於轻学，不全天文，纠於漏泄，罚於风刀，生死之对。慎而修行、如高上之道，易为神仙，而患为学越略天文，触罪犯禁，便收考殃。皆由见浅学狭，不极道原，空体招真，真何由降焉。道既不降，天魔乘空。故学宜广访，寻诸名山，履万试而不退，经九难而殊勤，然后始可得闯於天文、克当为四极真人玄授於宝文，备炁成仙也。但遇一卷而坐听，希天真於一言，将譬渊下之鳞，望飞九霄之端，如此之学，岂不劳乎。
　　南极上元宝秘玉检之文，自无金骨玉髓，玄名帝图，不得见其篇第。纵复漏泄，为凡猥所得，不过百日，必为天灾所罚，经自灭也。若运遇灵师，登盟启授，而不依年限，妄以示人，考及九祖种根，身负风刀之罚。若百年之中，有上学真人佩修至经，未见是文，听传二人。当先登灵岳，告盟九天，然后听得示以玉文。不得无所告誓，而轻泄至真，伐以五帝神兵，摄九祖於地狱，灭已身於三官，责三徒於负石，加五苦於刀山。若不顾於祸福，亦无烦於求仙也。
　　青童君曰：凡九天上书，太真科文，禁罚皆同一等，至於三元偏宝玉检之文。然玉检文九天官号，检制仙气，万根所宗，何得不秘乎。后学诸君，皆有志尚希慕上仙，而能录宝其文，使清真遗苦诚之言，又不遵承，将非自其命乎。
　　佩玉检文，入室思三元君，始思之时，未即得见三元君者，或有异光及他形之神，仿髴眼前，此无怪也，皆是天真试子故也。
　　若闭眼见有青紫二色之光，微微来降，此则常肠青真玉虚之气，太素元君虚映之官号也。兆当引气八十一咽，祝曰：
　　天真降，道气明，谒三元，朝玉清，登玄台，观神形，受秘号，羽服生，万仙来迎，飞行帝庭。
　　毕，如此三百日，克得见太素元君真形也。
　　若见赤玄二光勃勃来降，此‘则少阳上真清虚之气，紫素元君虚映之官号也。兆当引气六十四咽，祝曰：
　　飞天降，回玉真，入紫清，朝上仙，侍三元，招万神，睹其形，受宝言，我道备，升九天。
　　毕，如此三百日，则见紫素元君真形也。
　　若见黄白二色之光郁郁来降，此则中黄玄真太虚之气，黄素元君虚映之官号也。兆当引气三十六咽，祝曰：
　　中天徘徊，三气相随，玄母混合，散灵紫微，黄白分判，我道来归，丹琼绿舆，运我升飞，上诣朱房，三元同晖。
　　毕，行此三百日，克见黄素元君真形也。
　　若见乱色之光，光无定色，勃勃来降，此则玄阴洞虚之气，白素元君虚映之官号也。兆当引气二十四咽，祝曰：
　　三气变化，五色流黄，素晖散真，混合中元，来降我室，我道明分，仰眄
　　神容，如兰如云，使我道备，上升玉门，朝谒真形，三元之君。
　　毕，行此三百日，克见白素元君真形也。
　　若见九色之凤，或一凤九头，此则九天玄母虚映之官，来降兆身，兆道欲成也。慎勿言，叩齿九通，咽气九过，祝曰：
　　天降地载，二气交真，三五混合，共成我身，六气同庆，万愿开陈，上享无极，至道来臻，得乘龙凤，驾御紫烟，飞行上清，玉虚同邻。
　　毕，心拜九过止。如此九百日中，精思不倦，克见玄母真形，得观真人，寿无极年。
　　若见光色明如日月之象，此则九天元父虚映之官，下降兆身，道欲成也。慎勿言，叩齿十二通，咽气十二过，祝曰：
　　玄气散真，变化无方，天交地合，虚映太空，迥灵下降，与元混同，八景携契，九帝结朋，得观上真，朝礼朱房，长保天地，亿劫不穷。
　　毕，心拜九过止。行之九百日，精思不替，克见元父於兆房也。
　　若见一人九头，或着九色斑衣，此则九天真王主录上真虚映之官也，下降兆身，道欲成也。慎勿言，叩齿九通咽气三过止。祝曰：
　　九天上灵，元皇之精，三合九变，炼化胎婴，回真混沌，虚降我形，掇我死根，延我长生，得同天地，永享亿龄。
　　毕，心拜九过止。行之七百日内，克见九天真王对面共言，能飞行九天之上也。
　　若见龙头凤身之人，或一乌九头，此则元始天王左治虚映上真之官，下降兆身，道欲成也。慎勿言，叩齿九通，咽气三十二过，密祝曰：
　　三道顺行，元始徘徊，玄真映朗，九灵散开，流眄无穷，降我光辉，上披朱景，解滞豁怀，得御飞霞，腾身紫微。
　　毕，心拜三过止。行之三百日，克见元始真形，授兆九天上书，飞行玉清也。
　　若见一躯三头之神，或一人执五色之旛者，此则五岳仙伯校真主录之官，来察子所修也。见之但正心存思，勿失正也。叩齿三通，密祝曰：
　　玄玄黑黑，五帝之神，正气来降，为我致仙，我仙由真，非真莫前，我修玉文，检御诸天，上告元始，普下名山，咸令万灵，来卫我轩，使我飞行，上升帝晨。
　　毕，引气五咽止。行此百日，仙伯降形，克诣兆房，八节之日登山，则五岳奏兆名於东华之宫，九年自然成仙也。
　　若见老公，头建黄巾，衣黄衣，腰或带绶，手或持刀，或持九节杖者，此则天中大魔，或是灵山之王，来试子也。勿恐，正心北向，叩左齿三十六通，密祝曰：
　　天灸天灸，天庭之庐，北酆不拘，
　　戏我天书，三道放浪，六凶乘虚，已告北帝，收摄鬼谋，焕落流铃，玉检天符，神真所讨，剪灭无余，急如我命，无稽无留。
　　止，便以两手捻两耳后门，三十六咽止也。如此入山及修行，天魔山灵皆灭於口祝森下，不复干试也。正真仙官自当来降，不移年而成仙也。
　　若见老姥，头建白巾，衣黄帔紫裙者，此北酆之阴官，大魔之都校也。
　　若见女儿，年二十以来，头作三角髻，衣五色之衣，手持金戟，此则北酆都帝之女也，并试兆之真也。当叩齿三十二通，密祝曰：
　　飞皇阴环，受生六天，化气承灵，数法百年，三代相推，清爽皆迁，汝独何为，沈伏世间，昨被帝命，检校稽延，速去无留，可得暂申，别告北酆，摄送魔身。
　　止，便以两手急捻两耳后门，引气三十六咽止也。如此行道求仙，万魔灭试，天精摧消，道自成也。不出百日，天真克降，与神交言也。如此皆多闭眼存思而见之，亦或百日对见如前，亦或卧寝梦睡而见之，非志士，亦不感真而见也。既有仿髴大法，不出九年，无不见正真之神也。既见正真，便白日升天也。
　　夫学徒闭眼叩齿，存思神气，而不知光象形色，及真伪之形，徒劳辛苦，终不感真也。见真不知招神，见伪不知灭魔，真何由降，魔何由亡。如王母有西龟之录，旧处万神之形，万真之光，学不见此，何缘得成也。
　　夫为存思招神，无洞观之法，上真皆不可即得而降，精诚感彻者，皆有虚映之官，而开其津路也，此克成真之由也。若体有秽累，或学气末备者，天魔山精，莫不先试败之也。有此之试，而不知有灭祝之法，仙无由成也。此有灭祝，行之百日中，魔无不消，真无不降。此微妙之道，非可文论，轻泄此言，考罚生死父母、七祖种根。惟秘惟慎，道克成身。
　　三元玉检投书祭文
　　受法九年，天真未降，当依旧文，书黄缯二通，如佩着之法，祭本命之岳。以香蔬饼果设以一盘，清油九升设以九灯，施北向一座，以绯罗之巾，设文於中央，书三简，布香果之下。受者北向叩齿三十六通，微祝曰：
　　上天皇灵，混沌无形，三十九帝，五老上清，日吉启晨，高仙散精，八景徘徊，三元迅琼，流真下降，瞻眄虚庭，兆臣某甲，敢告太灵，昔蒙帝命，授臣宝经，玉检隐文，三元内名，思幽念神，未睹真形，谨登高岳，列奏丹青，投书幽山，焚香八冥，四司五帝，鉴我至情，奏我简文，上闻高清，得降神真，飞入帝庭。
　　毕，以一通一简，於坛所焚烧令尽。以和香九种，合上油，灌火上。余灰，因风散之青霄。临扬之时，又叩齿九通，祝曰：
　　神反九天，文入九泉，上闻九府，下告河源，我佩三元，玉检隐文，灵真来降，明白不分，重誓高虚，烧香上闻，五灵临映，八帝命仙，降我飞軿，迅我紫烟，运升太虚，上造帝晨。
　　毕，又以一通文，埋着向所烧火下，令深九尺。以盛器设香果填上，筑上令平。又叩齿九通，祝曰：
　　上告九天，下告九灵，三官九府，十二仙庭，谨埋玉文，投书太冥，使我升飞，还返我形，惟须龙驾，同会紫庭。
　　毕，以一简埋山之阳，一简埋山之阴，皆深九尺。临埋时，阳简向南，阴简向北，叩齿二十四通，微祝曰：
　　三清玄虚，九灵幽微，大运交周，五度相推，上帝有命，天通地开，授臣玉文，总领万机，摄空召虚，群真咸归，真仙未降，三元徘徊，日往时来，道应稽迟，投书玄岳，宣命四非，使我早升，天真降辉，得乘八景，上登紫微。
　　毕，便埋。二处共此一祝也。
　　些二元投书上法。此为始学未降上真者施，依年行之一过，天真无不立降於寝房也。若觉便有仿髴与神相睹，此不移年而升也，无须复投书祭於天灵。为学不见此法，道无由成，神无由降。此学之本。法之妙，惟秘而道感，惟慎而真降，轻露至法，天考立彰。
　　紫虚玉清玄无高皇紫素上元太真，某岳先生某甲，字某甲，年如干岁，某月生，上受上元检天文，乞降天真，飞行上清，侍对上元，早获神仙。
　　某年某月某日时奏。
　　右紫笔书银简上，令长一尺二寸，合文焚之。
　　紫虚玉清玄元高皇黄素中元太真，某岳先生某甲，字某甲，年如干岁，某月生，上受中元检仙文，乞降天真，飞行上清，侍对中元，早获神仙。
　　某年某月某日时奏。
　　右黄笔书银简上，令长一尺二寸，埋山之阳，深三尺。
　　紫虚玉清玄元高皇白素下元太真，某岳先生某甲，字某甲，年如干岁，某月生，上受下元检地文，乞降天真，飞行上清，侍对下元，早获神仙。
　　某年某月某日时奏。
　　右白笔书银简上，令长一尺二寸，埋山之阴，深三尺。
　　三元玉简，天真至讳，施之为学仙之本，行之百日，立见神形，愿无不感，思无不降，志无不成。有得此法，白日升天。
　　书简无银，则玉，无玉，银木亦可用。但令直裹白净，无留秽，乃可用之。
　　昔宁玄甫受之於皇上真人，未得升天九年，依文埋之白空之山，入土九尺。后学李仲君，行经白空之室，清斋念道，百日之中，忽见白空之岩有玉文银简，见於室内。仲君登投金青之信，誓虚告灵，跪而奉之三年，遂致三元下降，延寿七百年。仍更诣劳谷子，受真文而升天。今封一通於白空之山。元君於太空金陵之野，授青虚真人王君，使教后学骨相合仙之人。有得其法，不学自仙也。
　　三元内存招真降灵上法
　　太素三元君，处於高上上清之宫，广灵之堂，晨灯映乎玉真，明光焕乎丹房，三华吐曜於自然，神晖洞朗於九玄，庆灵翳乎玉台，飞烟郁於紫轩，明玄图於上馆，理五符於胎尊，布三元於太素，主生籍於玉门，萧条高轩，独玩妙渊，出游霄观，则日月倾曜，列烛拔根，八风回波，飙荡幽源，琼晖映朗，高霄舞晨，绛霞郁敷，黄云七缠，五老启涂，太帝扶轮，西皇秉节，东华扬旛，九天为之巅徊，太元为之起烟，幽气隐蔼，八景拂尘，顾眄罗於无上，俯仰周乎百圆，可谓至真之高邈，妙化之难量也。
　　太素三元君，乃一真之女子，则三素元君之母也。太素元君，虚结空胎，凭华而生，诞於高上上清宝素九玄玉皇天中。厥讳正荟条，字云淳婴，头建宝琅扶晨羽冠，服紫炁浮云锦帔，着九色龙锦羽裙，腰带流金火铃虎符龙书，坐於太空之中，膝下常有丹绿青三素之云，云炁冠覆元君之身。夫欲行飞仙之道，佩三元玉检之文，当以夜半时，於密室之中，北向瞑目，叩齿三通，存思太素三元君服色讳字，乘丹绿青三素飙轮，从玉皇天中来下，入降室内，便心拜於元君，微祝曰：
　　三气元精，九天上灵，晨晖朗曜，玉华洞明，三素飞飙，丹辕绿軿，八风
　　扬轮，流映霄庭，招真致仙，下降我形，上愿利亨，触向皆成，金颜华容，内府鲜明，八景扶舆，骨飞肉轻，上升丹台，朝谒玉清。
　　毕，咽气二十四通止。开目，便讽玉清上宫琼瑶萧条之唱，以和於形魂之气，欣於太素之高真。唱曰：
　　太元连玉清，三曜洞高明。八景回晨风，散云蔼飞灵。圆轮掷空洞，金映冠天精。玉华结五老，紫烟运霄轮。乘气荡玄房，委顺拔所经。金姿曜九霞，玉质耀寒庭。幽童回孩眄，老艾还反婴。帝一固泥丸，九真保黄宁。视眄万劫外，齐此九天倾。
　　毕，心拜，咽液三过，都止也。
　　太素元君长女，曰紫素元君，即无英君之母也。紫素元君，托琼胎於紫胞，含虚秀於玉户，结灵胤而体真，凝神挺於自然。厥讳翳郁炁刃，字安来上，头建太真晨婴之冠，三角髻，余发散之随腰，上着紫锦祫，下着飞霜罗裙，又带灵飞之绶，坐於太空之上，常有紫炁之云，冠覆於元君之形。夫行飞仙之道二，佩三元玉检之文，当以夜半时，於密室之中，北向瞑目，叩齿三通，存思紫素元君服色讳字，乘紫云三素飞轮，从上清来下，入兆洞房宫左。便心拜於紫素元君，微祝曰：
　　三元高灵，紫素云輧，策空蹑虚，徘徊霄庭，流真下眄，骋盖华精，三关安镇，洞房朗明，骨化肉升，内外飞轻，东华刻简，皇老记名，三真降布，我道长生，上享元吉，靡有不成，得乘飞景，上升玉清。
　　毕，咽气二十四过，开目，更讽玉清上宫琼瑶萧条之唱。其辞曰：
　　玄空洞元素，三丹理明机。飞霄蔚紫清，焕落九天扉。自我御灵运，倏钦三阙开。手把天地户，足践五岭梯。顾看群方内，时有应我怀。悟见本非运，遂使高真回。同倾天地劫，相与腾虚飞。
　　毕，心拜，咽液三过，都止。
　　黄素元君，即太素之中女，中央黄老君之母也。黄素元君，阙讳圆华黄刃，字太张上，头建太真晨婴之冠，三角髻，余发散之随腰，上着黄锦祫，下着五色飞青锦裙，佩凤文琳华之绶，腰带流黄挥精之剑，坐於玄虚之上，常有黄云之气，冠覆於元君之身也。夫行飞仙之道，佩三元玉检之文，当以夜半时，於密室之中，北向瞑目，叩齿三通，存思黄素元君服色讳字，乘三素飞轮，从上清来下，入兆洞房宫中。便心拜於黄素元君，微祝曰：
　　三气上真，高灵元神，流景霄房，出入华晨，回真下降，洞明我神，通玄彻微，招灵致仙，检御四运，回劫停年，反老华颜，金容内仙，奉侍三元，上登紫轩。
　　毕，咽气二十四过，开目，便讽玉清上宫琼瑶萧条之唱。其辞曰：
　　飞霄蔼玄峙，云纲网天罗。清汉通灵韵，妙唱应节和。自我厌息用，奚趣孰云多。始悟三玄启，九度忽以蹉。顾眄大象内，不觉当如何。既无餐童术，烟气降玉霞。自非乘春用，何能保阳柯。
　　毕，心拜，咽液三过，都止。
　　白素元君，即太素元君之少女，白元君之母也。白素元君，厥讳启明萧刃，字金门上，头建太真晨婴之冠，三角髻，余发散之随腰，上着白锦光明袷，下着飞霜绿锦飞裙，佩六山火玉之佩，凤文琳华之绶，腰带日延耀辉之剑，坐於玄虚之上，常有白云之气，冠覆於元君之身也。夫行飞仙之道，佩三元玉检之文，当以夜半时，於密室之中，北向瞑目，叩齿三通，存思白素元君服色讳字，乘白素飞轮，从上清来下，入兆洞房宫右。便心拜於白素元君，微祝曰：
　　素灵洞虚，玄象启真，三合生一，上化自然，天华流眄，降神陶津，回灵曲映，洞曜我身，通明三关，炁布丹田，变化雌雄，合帝神尊，魂安魄宁，长保玉仙，腾景金台，朝礼三元，极灵天地，欢庆欣欣。
　　毕，咽气二十四过止，开目，更讽玉清上宫琼瑶萧条之唱。其辞曰：
　　飙轮舞空洞，咏歌庆云际。萧条朗高韵，散风和玉籁。百奏生绝宇，飞烟骋六辔。豁落遗万累，清衿无豪滞。逸朗遨九野，极灵八圆外。逍遥天地间，岂悟年与迈。
　　毕，心拜，咽液三过止。
　　玉清上宫琼瑶萧条之唱，乃有九十章。三元君主之，元君恒咏其曲，以和於形魂之炁，庆於九府之真。行三元之道，当讽诵其唱，求感於至灵，招於玄降之津路也。修行此道，不过三年，存思三元，将有仿髴，必降兆形也。得见三元，便寿万年。
　　高上以三元为洞根，太丹以三元为至精。三元含真秀景，凭虚而生，处於高上上清宝素九玄玉皇天中，凝神太漠，恬真灵关，上总万司，普领群仙，检掌宝章，典於洞文；中统图录，得道之名，生死简札，咸隶之焉；下制五岳，山海河源，上治无上，下治洞房。
　　夫为学者，当咏妙唱於寂室，散玉音乎九空，则七祖受惠於高上，幽魂更生於胎仙，变元父於灵都，欢玄母於玉房，积感发乎精情，密思彻乎太空，披神颜於妙想，招灵降於自然。三年克得朝礼於太素，睹真形於三元也。
　　太素三元君、三素元君隐名讳字，皆空虚自然之号，结紫虚之韵而生音焉。有知白素元君之名，三年存思，克见白素元君真形；见白素元君真形，则寿三千年。有知黄素元君之名，三年存思，克见黄素元君真形；见黄素元君真形，则寿万年。有知紫素元君之名，三年存思，则见紫素元君真形；得见紫素元君，财寿三万年。有知太素三元君，寿与天地同久，存思则见太素三元君真形；见太素三一元君，寿与天地相倾。宝名至讳，高上所秘，有知之者，玄记书名，三元以上宫玉女十二人，侍卫其身。轻告宣泄，七祖充责，己身亡命，三徒五苦，万劫不原。
　　三元隐朝内仙上法
　　凡受三元玉检，修行三元之道，当於密室朝太素三元君。常以正月十日、二月九日、三月八日、四月七日、五月六日、六月五日、七月四日、八月三日、九月二日、十月十一日、十一月十二日、十二月十三日，夜半於寝静之室，烧香，北向心拜三过讫，坐卧任意，稽首心祝曰：
　　谨启太上大道、高虚玉晨、太素紫宫三元帝君、中央黄老、无英、白元、玉皇大帝、五老高真、太极皇精玄皇玉君，某甲是大洞三景弟子，谨以吉日之夜，天关九开之间，上闻太上太素三元、三素元君、玉皇真君前，乞得长生世上，寿元亿年，时乘黄晨绿盖龙辕，上诣紫庭，役使万神，侍卫四明太素帝君。毕，心拜三过，仰咽九过止。常当行之，勿令人知也。此太极真人隐朝三元，夜礼愿之道也。
　　上清三元玉检三元布经竟
　　#1飞仙：疑当作『天仙』。
　　
