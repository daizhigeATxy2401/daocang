洞玄灵宝道要经
　　经名：洞玄灵宝道要经。撰人不详，约出於隋唐之际。原系孝道派经书《总善孝子报恩成道经》中一篇，徒分出单行。底本出处：《正统道藏》洞玄部本文类。参校本：敦煌P.582《恳善孝子报恩成道经·道要品》抄本。
　　洞玄灵宝道要经
　　道言：大道幽虚。寂寥无名。孝出於无乘无#1受生。生形法孝，无名曰道。处於无上，玄应无下。名行高远，利益弘大，神通无碍，不终不始，故名孝道。有形之类，非道不生，非孝不成。故大道生元气，元气生太极，太极生天地，天地生万物。万物之类，人居其长。万灵之中，大道最尊。仁孝尊道，故名孝道。道为万物父，亦名万物母。又曰：道生一，一生二，二生三，三生万物#2。万物得道则昌，失道则亡。精微柔弱，忍辱慈孝。进修中道，心无懈惓#3。以孝自牧，上报元恩。玄#4父玄#5母，二亲大恩。二亲大恩，故名行孝，行孝道也。心出於虚，道入於无。虚无相感，不动而应。应则道成，成孝道也。故虚心以待物，物亦虚心以待之。彼此相待，然后神交。先通其神，后通其身。身神俱通，则孝道成矣。出有入无，分形百亿，无所不宅。在天为天灵，在地为地祇。天灵地祇，二景之根精也。晨夕输照，养育含生。在东主九夷，在南主八蛮，在西主六戎，在北主五狄，在中主三泰。虽边邦杂类之种，水陆行藏之族，悉皆赖道而得受生。母以慈养，子以孝生。生成之日，定有反哺。虫乌之心，犹知报恩。五逆之人，不如禽兽。不行孝道，背叛元恩，是名凶人，非君子也。不名道士，是真罪鬼。凡百人伦，不行孝道，见善不从，闻道不信。道犹慈恩，元元不舍。方便示现，种种神变，与其幽验。不能用之，是名蠹#6尸。蠹败之尸，亦如拓魄#7。守尸之精，住其身中。尔时，高明真王而作颂曰：
　　勿言孝不真，勿言道不神。行孝光天下，明然#8照尔心。心迷暗不悟，踌躇失生路。吉会考勋名，无功终不度。天堂寂不欢，地狱多寒冱#9。语汝仪堂#10子，勤建仙真步。莫学蠢死群。灰身蝼蚁聚。一堕浮游鬼，万劫忘生路。汤炭罪未穷。茫茫守丘墓。
　　尔时真王作此颂已。倪而弹指，声闻十八汤炭地狱、六宫罪门。又作苦颂曰：
　　天堂永不闭，地狱未曾开。受苦无休息，罪鬼合群来。渴则饮镬汤，饥则食热灰。由何失孝道，财色受殃媒。强壮不行道，临终始欲回。闻孝翻诽笑，汤火长悲哀。
　　於是真王#11作此颂己。放#12心孝光，洞朗天下，光变成灯，照耀十八大地积夜之狱。真王慈气，化成仙云五色#13，徧覆十方无极世界。是诸罪鬼，一时放赦。洗沐玄津，升於凤阶。礼悔首过，欢喜庆泰，而作歌曰：
　　六宫除罪目，九幽无对魂。天灯朗暗室#14稽首礼玄门。三官不受事，长归帝一尊。
　　尔时罪鬼作此歌已。未得受生，复归丘墓。夕夕通梦，语其子孙曰：欲得存亡如愿，急然#15九幽神香，建立精舍，盛施床座。精心行道，慈救万物。香灯愿念，报二亲恩，报大道恩，转诵经教，助国扶命。救济孤危，疗治疾疫。守一立功，劝人作善。是时，凡人感通此梦，睡中惊悟#16。各见庭中，天灯照明，光芒射心，皆悉冥悟。行孝奉道，一十八年，得六通果。是其先亡，南宫受化，皆生福地，见道闻法，并登仙位。
　　道言：道德弘大，孝摄幽明。罪　鬼蒙赦而行道，子孙冥悟而行孝。奉吾道者，先当行孝，而后行道，故名孝道。往昔有人先行道而后行孝。道无生灭，人有始终。行道道行未成，欲孝而#17亲不待#18。为不待故，则有伏哀之恸#19。伤和损气，不名益#20易。年过四十，衰相表现。守一遂废，心丧不终。及年六十，伏尸#21冢间。积经三年，形神不散。灵禽翼覆，猛兽卫护。以七月七日立秋之节，太一天尊，俯而愍之。后至秋分，遣一仙使，赍持琼丹，下而救之。入口便活，犹如睡觉。西宫八王，给其飙轮。上升天府，号曰孝仙。于今寿九万大劫，形如金玉，气色似云。出死入生，长存无穷。孝仙初始，备婴涂#22炭，风霜不改，饥恼无变。道贵丹成#23，高尚其志。怀贞抱节，然后获果。坐命云车，飞浮上界。于今行孝，忆想二亲，元元大恩，使我成道，不可思议。往昔劫中有#24一人，先行至孝。二亲俱寿一百三十七岁，子年已登一百五岁。善明方药，常饵丹光。父母并子，筋力不衰，於是孝子被服彩衣。又善音乐，一日二时，歌舞作乐。是时，父母一旦终亡，如人睡卧。身不痛恼，心志不乱。孝子结茔，举殡二亲。乌兽云集，助其衔土。积经三年坟高百尺。於是，孝子结庐九载，行孝修道。天下神烛，以明其心。香官坟婴#25，以为道信。天地父母，感其精志，赐其交#26梨，升入西宫，锡号金光孝子明玉真童。老而成道，于今反婴。虽得道真，不忘孝道。况於凡夫，忘恩背义，仁德不行，与尸何别？反逆天地，耽淫嗜酒。贪财无义，利己害物。生啖鱼肉，膏血洿#27口。通体膻腥，信用邪魅。或为利出家，诈云奉道。毁损功德，窃取法财。贸易酒色，不知厌足。临死求哀，罪目已定，生神不居。志意闷乱，气玲色变。徒有悔心，道不原赦。魂魄离散，处处受苦。肉食蝼蚁，骨肉和土。五内糜烂，无复人形。语汝来生，欲奉孝道。勤诵经诫，谛观身心，断诸贪着。既断贪着，即无烦恼。烦恼因缘，因贪欲生。若断贪欲，生死攀缘。永绝无余，身心快乐。道心弘广，七祖介福，何但一身而成道耶？孝道神力，譬如天地。天地所生，无种所有。唯有二亲，不可假作。应当行孝，以报大恩。应当修道，斋戒拔度，烧香然灯，以济苦厄。七祖在难，希望子侄，请道神力，冀得解脱。如人囚禁，枷锁系缚，望逢恩赦，荡除罪咎，快乐自在，心无忧虑。冥阳罪目，大同小异。有罪逢赦，不如无罪。有罪虽兔，其目犹在。既失一行，终身无信#28。故生不可失，道不可忘。忘道失生，是名罪鬼，不名人也。忘道失生，随境而舍。展转无穷。如泛大海。不识边际，思归旧岛。风浪所漂，永失来路。失#29生道者，亦复如是。及其强健难事已办。何不行孝，修无上道，永断生死烦恼因缘。
　　道言：闻吾道者为贤人，行吾道者为真人。尔时仙王，而作颂曰：
　　欲知孝道隆，满堂皆女僮#30。窈窕西宫室，承运补王公。此时吾道行，天灯处处明。神香回朗识，山野庆云生。敌国罢冈战，四海不交兵。能修孝道诫#31，斯须见太#32平。
　　道言：道不修人，人须修道。道本自然，不修人道#33。人非自然，故应精进。修自然道，三万六千道要，要以孝道为宗。未有不慈不孝，反逆父母、杀害君主，而得成道。不忠不孝，名十恶人。生犯王法，死入地狱。生死受考，无有出期。得饿鬼道。
　　道言：至孝修道，修孝道也。道在至孝，不孝非道也。何以故？孝能慈悲，孝能忍辱，孝能精进，孝能勤苦，孝能坚正，孝能降伏一切魔事。财色酒肉，名闻荣位。倾夺争竞，交兵杀害。至孝之士，泯然无心。守一不动，一切魔事自然消伏。孝坚金关，闭揵死道，是诸魔奸津梁断绝。内外寂静，专行孝道。内无交兵，外无伏贼。孝道无形，不可取相。孝道弘大，不可舍相。取舍无相，真应动用，如无尽藏。无尽藏故无取无舍，有取有舍则有穷有怠。穷则非道，怠则非孝。不穷不怠，是名孝道。孝如嘘吸，气不可停。停气则身#34灭，停孝则道败。喘息继念，行住忆想，故念念在心，不可放舍。放舍则道败，故不可舍也。
　　道言：来生男女，欲求孝道。莫为利求，莫为色求。利生痴贪，痴贪非道。色生嫉妬，一切苦缘，因色滋长。嫉妬非德，苦缘非道。色心求道，道不可得。道非祭祀，不可以酒肉。求道本清洁，不可以秽慢。求孝道无心，不可以智慧。求大道无形，不可以色相求。夫求道者，应以无得心求。亦不前心求，亦不后心求。应以不起不灭心求，应以秘密心求，应以广大心求，应以质直心求，应以忍辱精进心求，应以寂静柔弱心求，应以慈悲至孝心求。略举道要，以类推之，久自明矣。
　　尔时，真王为诸来生略说道要，流通供养。有得之者，晨夕诵念，精修其事，心#35得成道，不可思议。
　　洞玄灵宝道要经竟
　　#1无：原作『元』，依敦煌本改。
　　#2敦煌本无『又曰』至『万物』十五字。
　　#3倦：敦煌本作『倦』。
　　#4玄：敦煌本作『元』。
　　#5玄：敦煌本作『元』。
　　#6 蠹：敦煌本作『灵』。
　　#7如妬媿：敦煌本作『有妒魅』。
　　#8然：敦煌本作『灵』。
　　#9寒冱：敦煌本作『号呼』。
　　#10仪堂：敦煌本作『善男』。
　　#11 於是真王：敦煌本作『是时六门』。
　　#12放：敦煌本在『放』字前有『於是真王』四字。
　　#13五色：敦煌本作『七色五色』。
　　#14室：教煌本作识。
　　#15然：教煌本作r传』。
　　#16悟：敦煌本作r寤』。
　　#17而：敦煌本作『孝』。
　　#18待：敦煌本作『守』。
　　#19为不待故，则有伏哀之恸：敦煌本作『是故则有伏衰。』
　　#20益：敦煌本作『变』。
　　#21尸：敦煌本作『死』。
　　#22涂：敦煌本作『荼』。
　　#23成：敦煌本作『诚』。
　　#24中有：敦煌本作『时中州』。
　　#25坟婴：敦煌本作『献婴』
　　#26交：敦煌本作『文』。
　　#27垮：敦煌本作『污』。
　　#28信：原作『言』，依教煌本本改。
　　#29失：原作『央』，依敦煌本本改。
　　#30女僮：敦煌本作『玉童』。
　　#31诚：敦煌本作『戒』。
　　#32太：教煌本作『泰』。
　　#33不修人道：敦煌本作『故不修人』。
　　#34身：敦煌本作『死』。
　　#35心：教煌本作『必』。
　　
