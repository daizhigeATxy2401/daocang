太上洞玄灵宝往生救苦妙经
　　经名：太上洞玄灵宝往生救苦妙经。撰人不详，约出於南北朝或隋唐。劝修道祈福灭罪。一卷。底本出处：《正统道藏》洞玄部本文类。参校本：敦煌P.2384号残写本。
　　太上洞玄灵宝往生救苦妙经＃1
　　天尊昔游香林园中，为一切众生宣说妙法，开阐妙门。尔时即有五色微妙光明，从口中出，其光徧照十方无极世界，及无极九幽地狱之中。天上地下，无不光照。众中有一真人，名曰法解，从座而起，严整衣冠，稽首长跪，上白天尊言：合座诸众，前生前业，积福累功，万劫一会，得遇天尊，宣说妙法。诸徒弟子，稽首叩头，五体投地，殷勤请法，血流满地。
　　於是天尊施大慈悲，举手弹指，念诸弟子：善哉善哉，可念众生，殷勤珍重。此法实深，非是真人，不能启请。吾今所以为汝等故，说此因缘，谛听谛听，护净遵奉，珍重受持，昼夜恭敬，勿使失仪。若有众生，高心不信，轻慢受持，心生诽谤，不生信敬，心不护净。若当来世作畜生，一切蠢动，又及见存受生之日，眉须堕落，徧体生疮，举身烂坏＃2，鸟栖露宿，弃於人间。百姓见者，皆悉恶心，父母妻儿，肝肠断绝。如此之辈，受苦之人，痛当奈何。并是众生，缘身自造，非是他悞，各各自思，审而奉行＃3。
　　法解曰：不审此等罪人，前生何劫，受罪之根，缘对何因。惟愿天尊曲垂慈泽，喻以罪根。
　　天尊答左玄真人＃4曰：此等罪人，前生各有因缘。劫劫代代，立福造怨，种种相生，悉由身造。十方大圣，终不悞人。吾今欲告汝等，各自谛听，闻我说是三涂五苦之经。汝等弟子，一切男女，一念之中，发心精进，七日七夜，菜食长斋。月当十直，一日之中，十二时节，烧香行道，请诸道师，建立道场。然四十九灯，悬诸旛盖，转读此经，昼夜七徧，七日七夜忏悔，汝等诸徒弟子，香火知识，七祖父母，过去亡人，宿业罪根，并得解脱。若有诸人，未遇此经，堕落地狱，一声称扬三宝名者，我即寻声往救，出离地狱，即上天堂。况复汝等七日七夜，菜食长斋，烧香然灯，转读此经忏悔，汝等一切弟子，身中所有宿罪，并得除灭。若不忏悔，罪难可除。汝等弟子，审谛听之。或有十方真人，一切男女，或为亡人，或为见在，又及己身，或将金银、象马车乘、衣服卧具之物，或舍田宅，脱身上珍奇及诸杂宝，劝造经像，或将布施与法师＃5，以财质心，就师请法，转读经文，及以受戒，披心忏悔，叩头尊前，听师讲说，自忏己身千罪万恼，愿得消灭。
　　天尊曰：若有真心＃6，能发善意，欲造经像，当时随其多少分数，即以具办。勿留在后，恐失前愿。与身为怨，万劫口过，若有施物与斋食，及与法师布施之物，当即分付，勿留在后。心不＃7东西，与人作业，若当过去，必入地狱，受诸苦恼，身为饿鬼。或作畜生，纵得人身，聋瞽六疾，贫穷下贱。或作孤儿，寄他养育，饥寒困苦，无人怜爱。半夜三更，思忆号哭，愁恼在心，未尝有乐＃8。或作猪狗，牛羊杂兽，恒被生杀，以报前愆，众劫说之，亦难可尽。吾今告汝诸徒弟子，审谛修身。
　　左玄真人稽首作礼＃9，上白天尊言：愿为一切众劫罪根众生，说此三涂五苦八难之经。盲聋众生，齐皆＃10仰听，闻经之者，普受快乐，皆悉欢喜，稽首愿闻。
　　天尊告一切众生＃11曰：善男子，善女人等，我尝历观诸天，及游於地狱之中，见有受罪众生，项负＃12大枷，臂挂双杻，脚着大械，身负铁锥，口中衔火，刀针刺背，剑树撞心，恶鸟啄睛，铁犁耕舌，镕铜灌口，百节火然，烧铁为丸，入喉＃13喉烂，镬汤煎煮，铜柱逼身。或上刀山，骨肉糜碎。或入炉炭，脂滴火然，转入寒冰，伤心切骨，遣卧铁床，溃烂＃14床间，变作鬼身，毁形难见。或在雪田之内，分擘＃15心肠，锋刃到身，血肉如泥＃16，硙作微尘，扬骨聚筋，还成饿鬼，牛头举棒，狱卒＃17擎叉，驱役罪人，未尝有歇，轮回亿劫，何日得还。汝等众生，努力克己削身，勤修功德。汝等弟子，及诸众等，各励本心，当得解脱。
　　言语未讫，左玄真人又白天尊曰＃19：未审此等众生，前生前业，作何罪衅，行何楚毒，触何戒律。众等愚痴，不自晓了，唯愿天尊，哀愍众等受罪之人，示以所犯＃20当使慎之，勿得更造。不知修建行何功德，拔此罪根。时诸众等，各发道心，稽首天尊，愿闻显说。
　　天尊告曰＃21：卿等诸众，心欲乐闻，说些二涂五苦八难之经者，宜各＃22谛听在心。此经微妙，不可思议。众经之中，最为第一。上品之中，最为第一。忏悔拔出过去亡人，救难之中，最为第一。此经尊贵，众经中王。向言三涂者，地狱道一，畜生道二，饿鬼道三。是名三涂。五苦者，抱铜柱一，履刀山二，循剑树三，入镬汤四，吞火食炭五，是名五苦。八难者，夫人生得免三恶道一；既得为人，去女为男二；即得男身，六情四体貌具三；六情具足，得生中国四；得生中国，更值＃23有道国君父母五；值有道之君，一生乐道＃24；慈仁善心六；善心既发，信道长生七；既信道德，不生＃25逢太平帝主，万劫与三宝相遇八。故曰八难。三灾者，征行大兵，为一灾；终年长病，为二灾；行住逢大水，为三灾。是名三灾。五苦＃26者，一水漂溺之苦，二火燔灼＃27之苦，三盗贼杀伤之苦，四鬼魅着人之苦，五一切毒螫触啮痛深之苦。是名五苦＃28。五浊者，一见浊邪物＃29，二劫运浊，日月短促；三众生浊，精神不明；四烦恼浊，嗔恚斗争；五命限浊，短夭少亡，妇儿妻子，中道离别，孤男孤女，痛苦伤心。是名五浊。八行者，一能身受非事，不自申诉；二能让德与人；三能不欲人之所＃30欲；四能容物事＃31不申理；五能远离无道之人，藏身在静处；六能一心奉国，心念三宝，日月烧香，长斋不绝，供养出家人，不违仁信；七能不负经戒，一生在俗，恒不破斋，勤能洒扫静室，修灯灶火，救拔一切贫穷，下贱产妇，老病孤弱，不具足众生，所见之者，皆发慈心；八能一生念道，不谤毁出家人，心无是非，口恒念诵，见一切蠢动，皆发慈念之心，一切平等，无有彼我，善恶好丑，与我身无异。是名八行。四等者，一者惟慈，二者惟爱，三者惟善，四者惟忍。是名四等。六尘者，一耳听宫商，二眼见青黄白黑赤，三鼻知香臭，四身知刚柔燥湿，五舌知辛酸酗苦甘，六心知善恶喜怒哀乐，外来曰尘，内动曰情。是名六情六尘。六通者，耳眼鼻身舌心，是名六通，六根＃32共同。三毒者，贪淫一，嗔恚二，愚痴三。是名三毒。
　　天尊重＃33告左玄真人曰：向为一切众生说此三涂五苦经者，一切远近，皆蒙慧解，并入法门。
　　左玄真人又白天尊曰＃34：一切罪根众生，今蒙天尊说罪福报对，向於座下及诸弟子，饥寒乏劣饿鬼畜生，闻说此经，皆悉晓然。各自熏修，不敢更造。为过去亡者，若在地狱之中，受三涂五苦八难之愆，欲救亡人，其法若个最得为先，济亡人之苦。
　　天尊告真人曰：汝等欲救亡人，当舍寿之时，诸方觅师，为亡人宣戒忏悔，即为转读路上圹所，请师为亡人烧香，赞叹忏悔＃35，舍＃36资亡人，及以男女缘身之资，回将布施，得福最深。至七七日、百日割减，造经及像，斋戒然四十九灯，造四十九尺缯旛，悬在长竿。若不可得办，即造＃37小旛七尺，造灵宝及五苦之经，读诵昼夜七徧。亡人七七之内，定其罪名。百日之中，配入五道。向说此经，救亡人之苦，此法最为第一。
　　左玄真人又白天尊言＃38：向者三涂五苦八难之中，一切众生既闻经已，一切亡人随愿往生快乐之处，可得闻否。
　　天尊告左玄真人曰：一切存亡，闻我说此经者，当修福德，随愿往生，听吾五念，为存为亡诵经七徧者，一切众生及过去亡人，随愿往生童子，出家供养三宝。
　　法解曰：今闻天尊欲说五念之文，一切众生欢喜踊跃，一心乐闻。
　　天尊告左玄真人曰：欲诵吾五念者，长斋护净，着净洁之衣，一心请师，依法受行。若不如此，必堕落地狱，无有还期。努力精进，护净受持，一心奉事，不敢失仪。
　　天尊告左玄真及诸人鬼，一心静听五念之经。
　　一念三宝常慈愍，愿得拔度出火坑。
　　万罪千灾尽消散，跛痾积逮皆能行。
　　邪魔恶鬼在狱禁，百姓男女道心生。
　　五逆冤家并欢乐，镬汤变作莲花池。
　　法界众生口念善，过去亡人随往生。
　　二念见前诸众等，努力长斋作桥梁。
　　忆此地狱三涂苦，勤行布施尽烧香。
　　受戒读经珍重礼，一切过去上天堂。
　　天尊弹指告诸众，黑暗地狱早生光。
　　法界众生＃39勤修道，一旦往生在中央。
　　三念亡人甚可怜，一入圹中难见天。
　　道场建立不肯施，四时八节得泥钱。
　　地狱之中受苦恼，口中唱枉告皇天。
　　平生不肯修功德，过去枷杻铁杖鞭。
　　一日之中万生死，纵作六畜经数年。
　　饥寒脊破不能语，年过一二穿鼻牵。
　　慈孝男女为作福，五逆男女断因缘。
　　饱食酒肉觅生业，未为亡人舍一钱。
　　一旦生时多作福，亡去往生三宝前。
　　四念众生无善心，谤毁三宝自沈沦。
　　虽入道场不正意，称扬说道出家人。
　　铜柱铁床遣抱卧，剑树刀山来逼身。
　　苦痛寻师觅不得，牛头狱卒＃强来亲。
　　铁叉叉着镬汤裹，碓捣硙磨作微尘。
　　种种苦恼常经历，直为毁谤出家人。
　　出家未必入地狱，一切众生慢道心。
　　告语苍生＃40诸众等，努力坚持好道心。
　　一切众生回正念，随愿往生在香林＃41。
　　五念同学早出家，愚痴重障生慧芽。
　　地狱翻作天堂乐，铁床铜柱出莲花。
　　一切众生受快乐，三五相伴升云霞＃42。
　　六时恒闻锺磬响，唯愿子孙常出家。
　　身披法服化诸众，口诵灵宝断魔邪。
　　七祖父母天堂上，过去往生侍香华。
　　天尊告左玄真人曰：向者说此五念，为诸众生显说此经，犹恐未解。卿等十方诸真人等，方便重说，珍重殷勤。若有众生，心中悟解，一心正念，护净受持，善行读诵此经者，及为存亡远行，疾病一切，举心回向，彼此灭罪万劫。梦想之中，常见三宝，逢善知识，在处受生，恒值快乐。若能长斋受戒，昼夜六时烧香礼拜，心无暂忘。在生过去，身怀经戒，童子出家，供养三宝。若能建立静堂，抄写受持，装演韬轴＃43，宣布未闻者，皆令闻见。如此福德，最为无量。
　　左玄真人稽首作礼，上白天尊曰：一切众生，痴盲耽着，贪怒嗔恚，心未回向。或心回向，乃将骏马百疋，宝车千乘，及诸外具，而将布施，心乃粗疏号叫＃44，不审得福如何。天尊慈悲，重为说之。时诸众等，叩头正念，一心奉行。
　　天尊告左玄真人曰：一切众生，心中不信不贵三宝经像斋戒，但看在俗众生，即有贫穷下贱，聋盲六疾，失於相好，不及人次。若有众生，身欲布施，心中不生信敬，不贵三宝，如此等辈，必获此报。譬如镜中照人，清白随其本身，更无杂见，黑即见黑，白即见白，随其本根。罪亦如是＃45。汝若不信，有地狱见在。地狱在人身中，无劳远觅。十方诸众，稽首作礼，一心归向，愿得见闻。
　　天尊告诸众等：我过去后，若有一切众生，得吾此经，受行读诵，坚持护净，及为诸人方便显说。若有众生，心中不信，故污不净，当来受罪，还为六畜。若有众生，能舍资财，及诸宝物外具之辈，以将布施，来入经像，及以斋食赎生，当来获福，定得生天，恒居贵门，劫劫代代，与善因缘，灭罪万劫，拔度升仙。
　　天尊告曰：汝等众生＃46，谛听吾说五种舍施之功，念念之中，不离其心。
　　第一者，若有众生，能自发心舍施劝助诸＃47人，施与法师，营造经像。一钱以上，皆与四十万＃48倍报。一万以上，报不可胜。万劫之中，常见快乐。教化一切，恒为人师。
　　第二者，若有众生，布施劝助持写经书，及静堂旛花灯烛，一钱以上，皆与四十万＃49倍报。一万以上，报不可胜。过去生中国，聪明智慧，清净具足，常见三宝，永无烦恼，快乐无为。
　　第三者，若有众生，忽发大慈之心，劝助一切人，布施贫穷下贱，孤弱老病，饿妪嫠妇＃50，饥寒远行，寄客众生等。一钱以上，皆与二十五万＃51倍报。一万以上，报不可胜。愿在处托生＃52，恒得富贵，衣食自然。
　　第四者，若有众生，为过去及见存父母，忽发洪愿，劝助一切众生，布施众中法师童子＃53、清信男子女人＃54。一钱以上，皆＃55二十万倍报。一万以上，报不可胜。方便劝助，令得回心。一生受报，愿得出家，久视长生，恒演经教，劝生善心。
　　第五者，若有一切众生，能生善心，怜念一切，劝助布施，教化屠儿休杀，回心赎生，口恒念道，奉戒而行。及狱囚产难＃56饥寒，一切蠢动，五逆不孝，反生慈心，钳口＃57合舌，回称三宝，永断酒肉，怜念聋盲，百姓男女，皆似我生。布施一钱以上，一十八万倍报。一万以上，报不可胜。过去受生，恒在三宝前＃58。
　　天尊重告诸弟子等：我说劝助布施，其中有人，施一之功，觅万之报。布施虽多，将罪对福，福乃至有余，然可报之万倍。其福虽多，补罪不足，福无一片＃59，计功补过，罪福始知。告诸男女，勿更造罪，福乃长为，以此因缘，名为万倍。一切众等，慎之慎之。
　　时诸众等，称善稽首，各礼天尊，珍重而退＃60。天尊慈悲，重说颂曰：
　　一切诸法本，清净常湛然。报对从心起，苦乐非外缘。地狱与天堂，分明在眼前。未来甚冥昧，审谛熟精研。念尔一生中，颠倒相引牵。心不能明了，结缚自萦缠。冥冥何见晓，悠悠如逝川。鲦欻红颜灭，挥霍入黄泉。善恶无二法，是非同一源。见者生分别，良由心识昏。称意天仙户，违心地狱门。深思自了悟，乃成无上尊。哀哉迷惑子，正道不知存。朽索驭六马，常恐有惊奔。攀缘念念起，为过在心猿。遗形忘善恶，塞兑闭诸根。生死是对报，谅自因尔身。若然辩存殁，寂灭即归真。出生乃差别，入死甚平均。地水火风散，随处自相亲。天地为大治，无意在人人。计校受生理，非果亦非因。摄心修内行，悟道不盈旬。驰心向外境，幽昧无涯津。凡诸功德藏，以赞叹为首。方便接迷津，慈悲能善诱。积善为福田，积恶成殃咎。假名本自无，权变何常有。颠倒不觉悟，昏迷来日久。怖畏於地狱，煎悬生受苦。吾开定水源，洗除习尘垢。身心既清净，永劫无灰朽。昔闻持戒者，忍辱生端正。今得见天尊，非言所歌咏。八十一好明，七十二相净。玉润金刚身，永劫无衰盛。丹唇如欲开，皓齿因斯映。音声自柔软，慈悲出本性。慧源犹橐钥，定心如水镜。此由持戒来，证果为大圣。
　　太上洞玄灵宝往生救苦妙经竟
　　＃1 案P.2384抄本卷首残缺，卷尾完好。题：「天尊为一切众生说三涂五苦存亡往生救苦拔出地狱妙经」。与《道藏》本标题颇为不同。
　　＃2 烂坏：敦煌本作「洪烂」。
　　＃3 奉行：敦煌本作「觉察」。
　　＃4 左玄真人：四字据敦煌本补。
　　＃5 敦煌本此句作「或将来布施，施与法师」。
　　＃6 若有真心，能发善意：敦煌本作「所有出心有意」。
　　＃7 心不：敦煌本作「万一」。
　　＃8 有乐：敦煌本作「有忘」。
　　＃9 左玄真人稽首作礼：敦煌本作「右玄真人叉手作礼」。
　　＃10 齐皆：敦煌本作「斋心」。
　　＃11 一切众生：四字据敦煌本补。
　　＃12 项负：敦煌本作「咽着」。
　　＃13 入喉：原作「入口」，据敦煌本改。
　　＃14 渍烂：敦煌本作「肉烂」。
　　＃15 分擘：敦煌本作「分百」。
　　＃16 锋刃锉身，血肉如泥：敦煌本作「到对斩身，细将入磴，血肉分别」。
　　＃17＃18 狱卒：敦煌本作「狱师」。
　　＃19 左玄真人又白天尊曰：敦煌本作「右玄真人从众中出，稽首作礼，五体投地，上白天尊言」。凡二十一字。
　　＃20 所犯：敦煌本作「勿犯」。
　　＃21 天尊告日：敦煌本作「天尊告右玄真人。」
　　＃22 者，宜各：敦煌本作「汝等弟子」。
　　＃23 更值：敦煌本作「便值」。
　　＃24 乐道：敦煌本作「学道」。
　　＃25 「不生」二字据敦煌本补。
　　＃26＃27 五苦：敦煌本作「五毒」。
　　＃28 燔灼：敦煌本作「焚燃」。
　　＃29 邪物：敦煌本作「耶见」。
　　＃30 「所」字据敦煌本补。
　　＃31 物事：敦煌本作「无事」。
　　＃32 六根：敦煌本作「并六根」。
　　＃33 「重」字据敦煌本补。
　　＃34 又白天尊曰：敦煌本作「曰法解稽首作礼，上白天尊言。」凡十二字。
　　＃35 赞叹忏悔：敦煌本作「叹忏」二字。
　　＃36 「舍」字据敦煌本补。
　　＃37 「造」字据敦煌本补。
　　＃38 又白天尊言：敦煌本作「曰法解稽首作礼，上白天尊古闷。」凡十二字。
　　＃39 法界众生：敦煌本作『寄语后生』 。
　　＃40 告语苍生：敦煌本作『寄语后生』 。
　　＃41 敦煌本此句作『过去亡人出地狱」。
　　＃42 升云霞：教煌本作『礼三宝』。
　　＃43 韬轴：敦煌本作『蹈轴』 。
　　＃44 号叫：敦煌本作『豪意』。
　　＃45 罪亦如是：原作「罪一如此」。据敦煌本改。
　　＃46 告日：汝等众生：敦煌本作「告诸众等」。
　　＃47 「诸」字据敦煌本补。
　　＃48＃49 四十万：敦煌本作『卅万』 。
　　＃50 饿妪厘妇：敦煌本作『饿苟产妇』 。苟，当作姁。
　　＃51 皆与二十五万：敦煌本作『皆廿万』。
　　＃52 托生：敦煌本作『堕生』 。
　　＃53 布施众中法师童子：敦煌本作『 布施法师、山中师童子】 。
　　＃54 清信男子女人：敦煌本作『清信男女人等』。
　　＃55 皆：原作「者」，据敦煌本改。
　　＃56 产难：敦煌本作『产苟』。苟通姁。
　　＃57 钳口：敦煌本作「传口」，近是。
　　＃58 三宝前：敦煌本作『三宝座前』 。
　　＃59 一片：原作「一斤」，据敦煌本改。
　　＃60 中敦煌本经文止於此，无以下大段颂诗。
　　
