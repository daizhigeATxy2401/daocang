广成集
　　经名：广成集。十七卷。唐末五代杜光庭撰。底本出处：《正统道藏》洞玄部表奏类。
　　广成集卷之一
　　上都太清宫内供奉应制文章大德赐紫杜光庭撰
　　代陶福太保修浕口化请额表
　　臣某言，伏以浕口化者，即二十四化之第十八也，节应配於小满，列宿应於毕星。陈安世白日升天台踪尚在，褒女仙乘车得道辙迹犹存。每岁春秋，准敕祈醮。顷自用军之后，并已摧残。古殿空坛，仅余基地。仙仪像貌，尽翳榛芜。往来绝瞻敬之门，仕庶无归依之所。岂期福地，一日一萧条。臣辄备兴修，愿资圣寿。伏惟陛下，轩帝灵源，缑山仙绪，继天御极，用道临民，万方荣广覆之慈，三教被惟新之泽。芝田奈苑，咸荷精严。古庙儒宫，亦蒙缮饰。瓦是长生之教，敢申崇葺之仪。旋以剪剃蒿菜，兴营宇室。像设免嗟於暴露，簪冠克遂於焚修。邈彼灵踪，还为胜盘。香灯有托，斋醮无亏。兼召道士杨玄敬、独孤知元、何某等三人，就观居住讫。但以荒凉既久，门额全无。敢祈雨露之恩，特饰神仙之境。其化伏乞圣慈，依浕口旧名，仍赐给圣寿额。许臣自制造悬挂。庶使琅书银榜，长悬日月之辉；汉水仙山，永祝圣明之寿。臣某无任之至。
　　谢新殿修金箓道场表
　　臣某言，伏奉圣旨，与右街威仪何冲徽等二十一人，於新殿内修金箓道场七昼夜，今月十四日开，至二十日散，供奉官杨绍业依时设拜，言功表赞讫者。伏以天赞圣功，鼎新大内。瑶轩玉砌，超三岛之鳌宫；青琐丹扉，逾九清之凤阙。叶皇居之壮丽，睹帝宅之深严。万国仰赡，千灵森卫。才毕琼宫之制，先开金箓之坛。铺舒而一一精新，祇敬而重重蠲洁。龙香上达，依稀而万圣俱临；蟾月低光，彷佛而千真入会。延洪睿算，遐永皇图。近臣拜手以投词宰辅，斋心而瞻祝，殊祯允集，巨贶无涯。隆大宝於千春，总八弦於一统。臣等叨膺科教，获备焚修。丰玉膳於天厨，蹑云庭於仙境。兢荣已极，颁锡荐临。伏蒙宣赐衬钱、银器、疋段等，泽深溟海，恩重嵩衡。顾惭鹤燕之微，何报圣明之奖。臣无任之至。
　　谢恩除户部侍郎兼加阶爵表
　　臣某言，伏蒙恩勑，除授光禄大夫、尚书户部侍郎、上柱国蔡国公、广成先生者，睿慈春煦，宸翰云敷。叨荣而但觉逾涯，荷渥而罔知所措。臣某中谢。臣闻圣明居上，是必授任才能。俊乂在官，乃贵陈力。就列皆以道包，经济言达变通，上有致君之能，下尽为臣之节。处既得地，用务适时。苟亏利物之期，必致取容之诮。如臣幽懦，荣奉休明，循顾庸襟，敢臻殊宠。伏惟陛下，披图创历，握纪继天。明逾两曜之悬，德合二仪之普。荡涤氛垢，苏泰寰区。功宣而万有同心，化被而八纮绕指。梦通岩壑，股肱符命说之求；景仰烟波，辅弼契非态之兆。元勋贞佐，捧日扶天。人杰时英，诞星降岳。青宫翼赞，日月重光；朱邸忠贞，盘维增永。臣某江湖贱质，簪褐微才。为儒，既昧於成麟；学道，甘期於画虎。矧复辞吴岁久，奉圣年深。杳无山水之恩，每感风云之会。归栖照育，三十余秋，施重嵩衡，遇深溟渤。变枯荄为茂草，起败骨为丰肌。徒曰奇功，难偕圣奖。是以臣俯盈丹恳，积感皇慈。晓动神魂，夜惊形影。效报未申於丝发，忧惶空溢於肺肝。况复启运之初，垂裳之始，锡峒山之美号，如北省之华资，无以身谕国之谭。上裨天听，乏造膝沃心之议；仰副宸衷，揣身世而荣显居。多於爵位而贪饕已极，岂可重尘清级，更履殊荣。绍碧落之嘉称，集玄关而璅质。且如汉推曼倩，晋有雉川。未闻联居清重之司，再践非常之秩。揣量战越，进退兢荣。仰对宸严，无阶陈让。唯虔诋砺，永答鸿恩。臣不任。
　　谢恩奉宣每遇朝贺不随二教独引对表
　　臣某言，伏蒙圣慈，以臣每有起居称贺，皆与道众僧人齐班，特降宣旨，令臣自今已后，独入引对，不随众例者。礼加异等，事越常伦。褒称，发自於圣心；荣盛，独光於道域。隆恩显示，负戴难胜。臣某诚荣诚惧，顿首顿首。伏惟陛下，诞睿承天，执符御历。包乾坤而覆载，悬日月以照临。炫金镜之光华，无幽不察；调玉烛而亭育，有物皆春。由是露洒天根，泽流地表。肃武功而定氛祲，桀黠恢心；修文德而服要荒，奸凶革面。毳幕穹庐之俗，冰居穴处之乡。重研来庭，占风入贡。理定而乐作，功成而礼行。举三代之颓纲，兴百王之坠典。有□有革，无党无偏。至若群后朝元，垂衣当宇，俨三杰十臣之佐，冠非熊审像之贤。文物羽仪，辉今映古。其或云衫羽服，仰丹阶而效嵩呼；白足方袍，列彤庭而申华祝。此时微臣，常依旅进，得面云阶，每惊岩壑之微，获在烟霄之上。今则迥隆睿奖，顿革前仪。念臣虽迹预簪冠，而身叨爵秩清级。才移於北省华资，又接於南曹。特令敷奏之时，不杂缁黄之侣，俾其独引，显示优恩。昔者魏重谦之梁尊贞白，汉称曼倩秦有子平，礼容靡睹於新规，朝挹皆循於常度。今者降九天之明命，垂万世之宏规。退省幽孱，但切凌兢之感；顾暂纤弱，何胜雨露之恩。惟励丹诚，永酬鸿泽。臣某无任之至。
　　谢独引令宣付编入国史表
　　臣某言，伏蒙圣慈，特降宣旨，赐臣不随一教，独引对。以臣谢恩表，宣付史馆者。迥自宸表光申异礼仍编信史永载优恩祗荷难任宠荣增极。臣某中谢，伏惟陛下，大明御历，至圣宣功，廓覆载以军恩，并曦舒而流照。贤良入辅，庭多命世之臣；夷夏归仁，府积殊方之贡。有俗皆臻於富寿，无为欲蹈於华胥。由是蓬岛芝宫，咸加炳焕。祗林奈苑，毕集精严。四灵挺质以呈休，六气调时而表贶。玄儒鼎盛，缁褐同欢，臣猥以常伦，荣逢景运，道籍雨尘於美号，官荣再履於崇班。别显殊恩，赐其独对。缁黄斑裹，受宣而径上云天；鹓鹭庭中，顾影而疑生羽翼。今则宠编国史，昭示寰区，迥隆非次之恩，永载不刊之典。荒愚有素，难胜雨露之深；萧芥至微，何报乾坤之德。唯虔修励，上答圣明。臣不任。
　　贺黄云表
　　臣某伏睹鸿胪卿赵温珪奏，今月二十三日，皇帝驾幸得贤楼，看阅将士。皇太子自城南阅马帐头回入城，至酉时，城上有黄云两片，状如华盖，遗巡变为紫色者。臣谨按尧之诞生，常有黄云垂覆；舜之御宇，常有黄云凝空。又汉宣帝幸甘泉宫，紫云入殿；宋世祖践祚紫云，见於端门。黄帝有瑞云，以云纪官。今者德动天休，瑞呈云物。华夷共仰，海岳同劝。臣某，中贺伏惟陛下，体道握符，惟天纵圣，仁周动植，惠普寰瀛。柔远俗，以文明；慑凶奴，以武略。盖以中原未泰，品物未宁，将申戡静之机，用拯生灵之弊。授律则南摧丑蜓，凿门则北扫烟埃。铁轴牙樯，水耀龙骧之旅；霜戈雪戟，陆陈年击之师。振动山川，奔驱雷电，仁闲恢拓，以廓乾坤。爰命皇太子，训整六军，申明三令。蒙轮挟辀之士，壮气凌空；拔山扛鼎之夫，雄心贯日。皆坚金石，咸励忠贞，允合天心，果昭灵贶，轮囷对起，萧索齐凝，成金柯玉叶之奇。高浮帝座变紫，盖如葩之状，低接皇城。初呈荫鼎之姿，渐结临关之色，有以见圆穹赞佑，皇德升闻。越唐尧虞舜之征，超宋祖汉宣之感。自此率宾八极，文轨万方，增圣寿於亿千，固宏基於隆永。臣躬深睿奖，叠睹殊祥，敢谣咏以抒情诚，效讴歌而颂圣德，诗一首陈进。
　　贺雅川进白鹊表
　　伏睹严道县多功团崇善里百姓李彦韬，於楠树上，获白鹊进献者。五行表瑞，见金运之隆昌；百辟同瞻，贺玉京之赈贶。臣某，中贺臣闻王者正名立训，体乎天意，胜残去杀，慰此人心。则有异木珍禽，来仪朝阙，霜毛动色，绀趾标奇。敛羽呈姿，应见徒夸於汉魏；传声送喜，翱翔显奉於皇明。伏惟陛下，瑞冠百王，功超三古，协序而风调禹律，烛昏而镜满轩台。亭毒万方，再树乾坤之本；照临下土，重悬日月之光。鄙炎汉之息肩，迈唐尧之鼓腹。人歌岁稔，物赖时康。况乃万旅貔貅，千营镜甲，擒凶剪弊，抚弱字孤。雷掀钲鼓之行，云黯旌旗之举。发令而雄豪踊跃，申恩而疲瘵昭苏。五星运度以垂休，八海承风而寝浪。遂至山河效祉，禽羽呈祥。远离海上之巢，来对云中之阙。观其玉笼，乍启雪姿。不惊望圣苑以徊翔，对天慈而鼓舞。往来瑶陛，栖泊珠帘。认素羽以难分，听新声而已熟。不是成桥之侣，殊非绕树之群。既彰团雪之容，实焕来金之盛。伫见千戈载止，奸邪屏除。荡疆场之烟烽，永归北极；静寰区之榛梗，自我西方。信超魏德之雄，更掩汉成之代。臣获逢昌运，累睹殊祥，辄陈歌颂之词，上晚圣明之鉴。臣谨课颂圣德纪瑞诗一首陈进，千渎冕旒，无任之至。
　　贺天贞军进嘉禾表
　　臣某伏睹天贞军留后崔善进射洪县百姓王友田上嘉禾合穗图者。圣德遐通，祥符叠至。文武瞻睹，中外欢呼。臣某谨按瑞图云：嘉禾者，美瑞也。稔岁精王者，德至於土，则二苗同秀。昔者唐叔得禾，异亩同颖。成王问周公曰：二禾一穗，意天下和同乎。王命唐叔作嘉禾篇，由是九土会同，八纮归化，旅獒西贡，越雉南来，三十世之宏基，七百年之大业，辉前映古，逾夏掩商。今在圣明，复彰斯瑞。伏惟陛下绍轩皇之圣绪，承周帝之洪源。应历数以配天，总华夷而类帝。惟恭惟俭，绝嗜音酣酒之娱；乃圣乃神，有明目达聪之美。弘武德而先惩不轨，电扫奸妖；播文风而旋抚戎羌，云奔琛赆。忧勤黎献，轸悯耕农。岁致丰穰，田无炎潦。德通于地，见共秀於二苗；应达乎天，果异亩而同颖。契圣祖，兴周之瑞；表吾君，拓土之征。昔则和天地为一同，今则包万方为一统。况属王师薄伐，誓农吊民。雄棱已慑於彼方，祯异先呈於近境。仁观收克，永荡氛霾。开九天日月之光，显符周卜；合四海生灵之望，同比唐禾。臣窃仰瑞图，赓歌圣感。愿预采诗之录，思陪唐叔之篇。谨课颂圣德嘉禾合穗诗一首进。
　　请驾不巡幸军前表
　　臣某伏睹宣旨，驾幸北路军前者。臣闻展义巡功，礼经垂典，诛凶伐叛，有国通仪。盖欲迥广照於一方，辑五瑞於群后。剪其暴乱，慰彼蒸黎，况蠢尔邠岐，久迷大顺，匪朝伊夕，即睹殄平，不足以亲驾戎车，远临狡穴。颙颙众恳，佥用惊疑。伏惟陛下，逾舜文明，超周神武。禀秋霜之令，敷春育之息。委以至公，推其大信，覆载之内，风偃化行，而陇渭之乡，岍岐之俗。甘寒谷之气，自弃阳和；息恶水之阴，显孤临照。恃蚁封而称固，巢燕幙以偷安。今则上将专征，雄师薄伐，远凭宸算，必刬根荄。窃惟汉曲褒川，方当寒冱。霜雪崄栈，岂易跻登。死射鲋穿蝇，讵用千钧之弩；孤城荒堞，宁销万乘之威。伏乞圣慈，俯徇群心，特寝成命，伫观克捷，永统华夷。干冒宸严、无任战越、兢惧迫切屏营之至，谨诣合门，奉表陈谢以闻。
　　第二上表
　　臣某伏睹宣旨，驾幸北路军前皇大子宰臣百官等，上表陈请，未赐俞允者。省方风俗，虽经典之旧仪；慰抚师徒，乃君父之慈照。但以道途险阻，水陆严凝，遐迩群心，实实忧灼。伏惟皇帝陛下，体尧慈惠，逾舜钦明。欲令寰海之人，尽沐雍熙之化。憬兹汧陇，密迩封隅，久负欢盟，深辜恩信。识变通者，已束身效顺；迷向背者，犹掩耳偷安。致一境之生灵，衔积年之怨抑。狥吠尧而有日，思慕舜以无由。所以授姜钺以整师，筑韩坛而誓众。风驰号令，雨骤雄豪，上将等威震雷霆，心坚铁石，指期克日，必就削平。岂劳亲驾翠舆，躬魔白羽。六龙八马，驱驰崄栈之中；万骑千官，迢递层峰之外。方零霜雪，渐逼冱寒。伏乞圣慈，俯聆亿兆之情，特驻省方之命。上为宗社，下慰华夷。伫对捷书，更开土宇。臣叨深睿奖，倍慊明诚，尘浼宸严，不任待责，望恩迫切，祷祈之至。
　　谢恩赐兴圣观弘一大师张潜修造表
　　臣某伏奉恩勑，宣赐左街兴圣观弘一大师张潜令修葺住持者。宠自宸衷，荣臻道域。簪裳增抃，芝木腾辉。臣某中谢伏惟陛下，道均轩后，圣并放勋。凝怀於姑射之峰，寄梦於华胥之境。睠言大教，理契生津。柄神泯合於无为，属念潜期於有德。化合清静，善利邦家。观宇萧条，像设尘翳。爰敷纶渥，载俾葺崇。伏以前件观，地接玉清，昔为道学，寻改真元之宇，复标紫极之宫。至德年中，易名兴圣，前临广陌，东距锦江，宛是灵墟，实惟胜所。况门庭具设，像貌俨存。诚历代之仙踪，乃皇都之福地。今则重加缮饰，尽撒荤腥。拂尘埃於湫陋之中，还瞻玉相；荡瓴甓於蒿榛之内，别筑瑶坛。洒雨露而骞树增荣，荐沈麝而眸容伊穆。张潜等精专剖劂，恪励住持。夕磬晨锺，祝遐长於圣寿；朝香暮烛，期隆永於皇图。臣某获列教门，躬荣睿泽，不任之至。
　　谢恩宣赐衙殿点锺表
　　臣某蒙圣旨，宣赐衙殿前点锺一口，於日院内，充斋醮扣击者。恩垂霄汉，荣及簪裳，抃蹈无阶，辉华增极。伏惟陛下二仪，覆焘三景。照临泽浸无涯，惠敷有载。故得八溟息浪，长鲸将殄於昌时；五纬循常，巨彗欲销於永夕。削平夷夏，倒戢干戈。而复俯轸皇情，留慈玄教。致感应於洞府，符应见於灵仙。固当齐圣寿於日月星辰，隆宝祚於乾坤海岳。今者念臣院宇之内簨簴未全。每於斋醮之辰，尚阙舂容之响。既乏通真之器，莫谐集圣之仪。辍瑶阶，泛日之音，来从天上；颁丰岭，含霜之韵，降在人间。事超锡乐之荣，恩重点锺之赐。永当炷焚芝朮，祷祝真灵，冀启祯休。仰酬圣奖，所宣赐锺臣谨以焚香祗受讫不任。
　　谢恩赐玉局化老君表
　　臣某言伏奉恩勑，宣赐旧玉局洞门石像老君，归龙兴观御容院阁下西间奉安供养，其盖石舍一区，移拆就观起立，并赐钱设斋道众，将幡花引归观表赞等者。皇泽霶临，玄门增耀，康庄改观，道俗同欢。臣某，中谢伏惟陛下，法道披元，垂衣运化。畅清静无为之理，敷希夷不宰之功。已洽大宁，将臻一统。以玄元像貌，容迩宸居。虽香灯无旷於常仪，而供养合归於法宇。爰申明命，丰备斋羞。焚兰木以飘香，森幢幡而成列。铙金鸣玉，才离象阙之庭；云迈风行，遽入龙兴之合。群心瞻仰，万众欢随。雷喧赞悦之音，雾集圣明之福。臣与道众等，获栖大教，叠荷隆恩，永励修持，上酬睿奖，不任之至。
　　贺收陇州表
　　臣某伏睹北面军前陇州节度使桑简以手下兵士及城池归降收复陇州者。睿算遐宣，元勋效节，才申薄伐，己复雄城。臣某，中贺伏惟陛下，圣迈黄轩，威超周武。运神机於掌内，动有成功；料勍敌於壳中，举无遗策。自岐郊负义，关外隳盟。深辜敦好之仪，遽绝睦邻之分。拥豺狼之一旅，恃疆土於三洲。巢折苇以偷安，坐积薪而称固。小不事大，春秋所诛。所以义士盱衡，谋臣扼腕，皆期殄扫，遂举戈矛。六军奋跃以争先，八校暗鸣而致勇。蹴土伫摧於吴岳，饮马将谒於渭流。桑简以智合变通，心明向背，倒戈衔璧，效命投诚。献千里之山河，不施寸刃；复一方之户口，无损秋毫。便回毫社之锋，自收商受之众。想回中之路，绝退且无归；顾灞上之俨，深窜将奚适。料其无丑，即见枭擒。看通於八水三山，永统於九州四海。俱颁舜历，尽入禹封。臣获奉昌期，累观大捷，无任之至。
　　寿春节进章真人像表天汉元年二月八
　　臣某伏以皇图昭永，上帝开祥。北极瑶枢，焕虹光而诞睿；中天玉斗，飞紫电以凝华。万国欢瞻，群心增抃。伏惟陛下二仪炳灵，九清集瑞。至化塞乎天地，清明肃於鬼神。肇三十世之宏基，方隆周业；兴四百年之景运，伫越汉图。浸德泽於玄儒，鼓熏风於夷夏。今属寿春大节，祝圣昌辰，琛赢云驰，梯航波委，咸修芹礼，以继山呼。臣与当院道士等，虔拂华坛，精依秘格，讽琅书宝，轴披雾韫。霜罗克严，蠲洁之诚，永广乾坤之福。鉴圣真人，昔师道祖，躬受灵篇。传真记於先天，缄琼文於福地。豫明皇业，洞达玄枢。嵩公之识神尧，贞白之知梁武，以之校美，讵可同年。是敢藻缋缣缯，式资瞻仰，庶因焚炷，克嗣祯休，干冒宸严臣无任祝圣虔切屏营之至，其画像功德数等，谨诣合门，奉进以闻，伏听勑旨。
　　黄万佑邓百经赐紫衣师号谢恩表
　　臣某伏观恩勑，夔州道士黄万佑赐紫衣仍师号，罗江县道士邓百经赐紫者。大圣御天，神功及物。庭有贤良之佐，野无遗逸之人。率土朝宗，允当圣日。臣某，中谢伏以黄万佑等，林永得志，麋鹿为群，深处岩萝，罔窥名利。或丹华救物，有回生驻景之能；朱篆诛邪，有荡魅除凶之效。皆张道用，潜赞明时。遽搸鹤书，来朝凤阙。万佑既趋於锦水，百经至自於罗江。共仰尧天，俱荣舜泽。历观前史，莫得比伦。伏惟陛下，道迈唐尧，功高轩后。想汾水凝神之日，尚远九重；比峒山请益之辰，犹劳载驾。今则蒲车允至，桂檝云来，径舍烟萝，躬朝旒扆，显封嘉号，俱锡服章，美辉简编，光扬簪褐，不任之至。
　　广成集卷之一竟
　　广成集卷之二
　　上都太清宫内供奉应制文章大德赐紫杜光庭撰
　　诏与黄万佑相见谢表
　　臣某言伏奉宣旨，令臣就内枢密院，与弘道大师黄万佑相见者。天慈轸念，俯及孱微。荷戴难胜，兢荣增极。臣某，中谢伏惟陛下，化弘有道，理尚至仁。忧劳普及於万方，轸念无遗於一物。故得眠云逸士，遥驰向阙之心；傲世高人，尽识朝天之礼。弘道大师，夙探至术，深隐巅岩，名姓可闻，仪形莫睹。今者爰随征诏，直诣阙庭，舍草带荷裳，宠紫衣师号。事光史笔，荣耀道门。伏蒙圣慈，宣命微臣与之相见，获奉睿明之奖，得瞻云鹤之容。步武壶天，跻升蓬岛。祗膺异渥，荣耀万生。顾惟鹪鴳之微，何报乾坤之德。臣某不任。
　　奏於龙兴观醮玉局札子
　　右臣先蒙今年十月二十二日，宣赐旧玉局洞门官舍一所，并石像老君一座，移在当观其舍。今於殿后讲堂基上，起立功毕，便用安置石像老君，焚修供养。伏以名山大川，二十四化，春秋常祀，着在旧仪。其玉局化所修常醮，伏请起天汉元年二月八日，委本府县祗，就龙兴观玉局石像老君前修设。冀免旷阙，以叶敬恭。又北邙化在隽州，积年已来，醮祝皆阙。泛居率土之内，宜申咸秩之文。前件己化，今亦欲就龙兴观一处，与玉局同用。延祝景贶，永福圣朝。谨举如前，伏听勑旨。
　　皇帝为太子生日设斋表
　　右臣伏奉圣旨，为皇太子生辰，宣赐庄宅库钱陆拾贯文。省除於北帝院，差选道众二十一人，於七月八日开置黄箓道场七昼夜，至十五日散斋者。伏以紫气充庭，青宫诞睿。动欢声於六合，凝喜气於九重。凡在寰区，皆虔祝贺。伏惟陛下恩周中外，念轸臣寮。以皇太子素切修行，常思俭约。惧无名之破费，使众力之烦劳。应诸司，欲有斋修，并令止约。颁赐内库钱物，特开仙观坛场，祈玉京金阙之真，广宸殿离方之福。美高典册，事迈古先。臣某获奉丝纶，将申焚祝。睹惟新之宠泽，垂鸿大之宏规。不任抃蹈之至，谨录状陈贺，谨奏。
　　诸老君殿修黄箓斋表
　　臣某伏奉宣旨，於北帝院奉太上老君，修黄箓道场三日，设斋散坛，给内庄宅库钱陆拾贯文，省除差选道众二十一人，行道礼忏，须令精洁。伏惟陛下，功包五帝，德懋三皇。凝旒敷有道之风，端扆畅无为之化。宸心密感，万灵响应以潜通；睿想遐周，四海云随而奉圣。故得乾坤交泰，日月贞华，岁阜年康，风恒雨若。神戈所指，长蛇与封豕皆诛；惠渥所覃，虐魃与潜螭自屏。由是仙山邃洞，休瑞继闻；玉印铜符，桢祥间出。今则拯横流之难，兴时雨之师。将廓八溟，同归一统。而犹翘心玄教，让德皇穹，於中元斋洁之期，备三境香花之会，上答玄元圣力，持开黄箓宝坛。用臻巨福，洪休克固，瑶图睿寿。臣获隆圣奖，祗奏德音，唯励精诚，以虔焚祝。不任荷载之至。
　　宣示解泰边垂谢恩表
　　臣某伏奉圣旨，宣示东北面军前所奏，得凤翔出归官徤王彦刘等分析贼中事宜，并有谣言，泰边垂曲子待来年者。臣某言伏以天道玄微，潜司兆眹，神功幽晦，实主福祥。必凭谣咏之言，以告休祯之旨。昔吴时青童谣於广陌，寻验吴亡；陈时异乌下於高台，果彰陈灭。五星飞落，为虞舜受国之期；一马化龙，乃元帝兴王之应。斯皆发＂於天意，感契人心。详考嘉言，尤归圣德。伏惟陛下，继天诞睿，应运启图。徇亿兆之乐推，抚临海岳；承昊穹之睠命，拯救生灵。国宝珍符，不求自至。夷琛塞赆，望日争来。而犹北境负恩，孤城背义，坐积薪之上，即致焚烧巢，折苇之端，立期蠡粉。果见明神示谶，里巷传谣。窃闻所告之词，便生克平之义。所言边垂者，乃国家散关之外即是。国之时，雨之师，神道言，祥光陈。换后之咏，成功克敌，翘足可期，即当荡定三秦，统临万国。瑶图宝历，地久天长。臣获奉天慈，躬聆吉语，辄陈浅见，干浼宸严，不任之至。
　　谢宣赐天锡观庄表
　　臣某伏蒙圣慈，宣赐汉州通记县天锡观唐友则庄壹所，永充常住者。伏惟陛下，继天受命，应运垂裳。鸿图豫定於上清，宝册遽呈於厚地。鼎新观宇，允答休祯。三殿之像貌崇严，终岁之香花精洁。今则特颁睿泽，广锡庄田，辍彼膏腴，永为常住，皇慈迥降，玄教增荣。自兹日给斋羞，免有旁求之阙；晨香暮烛，益专焚祝之心。祈圣寿之延洪，保宏基之隆永。臣某叨荣圣奖，躬荷殊恩，不任之至。
　　谢恩令僧行真修丈人观表
　　臣某伏睹惠进大师僧行真状奏奉圣旨，修青城山丈人真君殿功毕者。伏惟陛下，恩抚万方，仁深二教。祗园蓬岛，咸均崇饰之慈；鹿苑鳌宫，俱被兴修之赐。爰於仙宇，特命高僧，载申剖劂之功，克就庄严之胜。俄成邃殿，永镇福庭。期五山十洞之灵，增弥劫齐天之寿。臣获居玄教，躬荷皇慈，不任之至。
　　宣为皇子修生日道场散斋表
　　臣某伏以九天集贶，三景凝祥。动枢殿以飞光，降春宫而诞秀。华夷增抃，亿兆同欢。皇帝广舍缗钱，精崇斋福。必冀上清照鉴，隆万寿於圣躬；至道贻休，介千祥於储后。克昌大宝，永统九围。臣某等获励焚修，荣颁儭锡，不任惶惧之至。
　　谢允上尊号表
　　臣某伏奉恩制俞允宰、臣等所上尊号者。丹恳上陈，皇明下瞩。自天有命，率土同欢。中谢伏惟皇帝陛下，玄鸟诞商，赤符兴汉。救焚拯溺，神资命世之才；日角月玄，天启乘时之瑞。懋宏勋而崇睿德，功盖前朝；总历数而廓洪基，祗膺宝运。由是三灵改卜，万国攸归。鄙成汤周武之君，陈师用钺；笑创魏开隋之主，侮寡凌孤。振衣而康济九围，凝旒而光临太宝。承耀魄中黄之祚，执招拒西白之符。握金镜而照寰瀛，人神交泰；抚璇玑而观海岛，亿兆乐推。故得御端门，而嘉气横轩；登圆丘，而神兵扈仗。谒清庙而玄· 云四卷，月莹中宵；膺鸿名而白气轻飞，烟笼广砌。麟呈沼扯，龙跃江湍，草树含文，云霞绚彩，金符踊篆，玉玺流光。虽让德於上玄，已盈编於太史。又若天涯地表，右塞南荒。列奇货於明庭，贡神驹於天厩。宝香来於绝域，美玉荐於殊封。汉孝武之四隅，请颁正朔；唐高宗之诸国，愿混车书。将复禹封，更开尧土。百揆时叙，六乐克和，信及豚鱼，恩加动植。矜通已责，恤狱省刑。天无入牢之星，地绝成牛之气。俘囚系颈，咸蠲鈇钺之威；孽党临诛，特有缗钱之锡。牲栓肥腯，粢盛洁丰。敢昭事於神明，致仁贤乎绂冕。达诚心於天地，罄恭恪於郊禋。感无不通，动时喜应。不炫奢靡，不御纤华。无愆湎之游，无惉懘之惑。不尚驰骋，靡徇畋渔。静必肃严，举惟典礼。丰财和众，禁暴安人。大阅以正武威，大搜以示军实。貔貅百万，皆蒙轮拔。拒之豪騋牝千群，尽骥子龙；孙·之骏延奖忠孝，博采器能。片善无遗，微功必录。专经雉子，激之以高科；靖节幽人，縻之以好爵。赏勤敦本，务穑劝农。岁多栖亩之粮，时丰廪实；野有如云之稼，国富家肥。四隅无烽燧之劳，百里有歌谣之乐。星芒武将，功高而武列洸洸；岳秀儒臣，业赡而儒风穆穆。虽仲谋之兴江表，玄德之有坤维。较美筹功，曾何仿佛。今则关河克静，柝无喧，邻封之王帛交驰，近境之干戈载戢。人欢富寿，政洽雍熙，文武诚臣，愿增徽懿，中外沥恳，华裔同辞。果回日月之光，俯降允俞之韶。戴圆履矩，率土普天。观盛礼而有期，仰高穹而增抃臣与道众等，不任踊跃、欢呼激切之至。
　　代人请归姓表
　　臣闻盘石之宗，义非他族；维城之重，实自本枝。将垂久大之规，合定亲疏之分。臣自乘文律，识昧武经，获履戎行，早尘天渥。提戈击剑，惟倾报主之心；北伐南征，每誓勤王之节。伏自皇帝陛下，驾驱豪杰，扫荡寰瀛。念其纤芥之劳，假以殊常之泽，赐为骨肉，列在宗枋。但励捐躯，冀酬睿造。今属以，乾坤改卜，天地降休，土德潜移，金行启运。徇华夷之推戴，副亿兆之归依。端居而神器自来，遥同舜禅；恭已而龙图肇创，不假周征。缑山之宝祚天长，淮水之瑶源地久。巍峨帝绪，须承绵瓞之宗；浩荡皇基，难杂蓬门之子。循襟省己，荣极增忧。辄披昧死之诚，甘真逆鳞之罪。期分贵贱，永叙仙凡。伏乞圣慈，许臣却还本姓，干冒宸严，无任待罪，望恩涕泗，陨越之至。
　　贺太阳合亏不亏表
　　臣某伏睹司天奏今月一日丁未巳时四刻太阳合亏於轸宿十一度，至未时四刻复圆，今测验不亏者。日华腾景，君德齐尊。超术历而不亏，彰睿明之通感。中谢伏惟皇帝陛下，元阳诞圣，二曜均明。升若木於震宫，曜贞辉於乾道。体冬曦而流爱，九有咸恩；比春煦以延慈，二无并照。故得大明增彩，推荚难窥。契覆载之殊休，越阴阳之常度。祥光弥盛，玄德动天。逾汉日之再中，迈尧辉之合璧。书之青史，实冠瑶图。臣获奉昌期，叨观嘉贶。退顾桑榆之景，倍倾葵藿之心。不任欢跃之至。
　　谢恩宣示修丈人观殿功毕表
　　臣某言伏睹长平山惠进禅师行真奏，伏惟宣旨重起立丈人观真君大殿功毕者。圣造旁敷，仙祠重创。巨功克懋，灵迹增荣。伏惟陛下，德洽万方，惠分二教。文风遐布，殊庭效柔服之诚；武烈光宣，异俗禀雪霜之令。蓬宫奈苑，咸遂兴修。寰区瞻礼乐之容，夷夏识玄缁之训。功俾太古，美冠前王。去冬，以丈人观置立年深，堂庑凋坏。命高僧而制度，赐物力以兴隆。於是运石他山，伐材幽谷，楩构入用，制劂程能。俄成大壮之功，克致齐天之固。虚檐瞰日，广砌横空，云拂危梁，风生疏牖，垣塘不改，图昼如新。截冈阜而豁庭除，辟沟源而护阶磴。冲流莫及，迸石难侵。遥符睿圣之慈，显此殊常之绩。集奇功於不朽，增圣寿以无疆。臣叨列玄关，夙深皇泽。唯虔焚炷，上答休明。不任。
　　宣醮丈人观新殿安土地回龙恩表
　　臣某伏奉宣旨，以青城山丈人观新殿功毕，修醮安谢者。伏以陛下，仁周海岳，泽溥儒玄。翘属灵山，垂恩仙观。殿宇之凋摧既久，教门之兴葺无由。韶命真僧，颁宣国力。宏丽有疑於化出，巍峨遽比於神功。镇彼福承，与天齐永。臣获承睿奖，虔启醮坛。严香烛以焚修，遍真灵而告谢。霞峰云壑，如聆万岁之音；玉历金符，更广千椿之寿。以今月二十三日设醮讫却回，谨诣合门，奉表起居以闻。
　　贺获神剑进诗表
　　臣某言伏睹今日赵匡业所进，合州江上得神剑一口，宣示中外者。伏以将启升平，祥符必降。欲清凶孽，神剑斯呈。助圣明斩断之功，表天地匡扶之力。伏惟陛下，功超三五，威肃寰瀛，仁格幽明，道均天地。故得山川林谷，吐金焰於层崖；风雨雷霆，见霜锋於万里。一条秋水，初观出地之姿；数尺练光，宛耀倚天之势。仍彰变化，显着神奇。昔嬴帝得之於水心，果吞六合；今陛下获之於江上，即统万方。刜锺切玉者，讵可比伦；斩马断蛇者，那堪俦拟。臣荣逢昌运，获睹殊祥。辄贡咏歌，愿扬睿感。谨课颂圣德七言四韵诗一首陈进，干浼宸严无任之至。
　　贺诛刘知俊表
　　臣某伏睹勅旨，刘知俊以凶横暴常已诛戮讫者。罪恶贯盈，人神共愤。允符圣断，克正严诛。臣某诚抃诚快，顿首顿首。伏惟刘知俊性惟凶狡，器本凡庸。有贪狼苟且之心，无报德怀恩之志。倾思危迫，归我大朝。显敷雨露之慈，旋受节麾之寄。委之非次，待以不疑。更隆推毂之恩，特付专征之任。而咆哮自恣，残忍为怀，屠害黎元，罔遵刑宪。隳大国抚柔之旨，辜圣朝吊伐之仁。既负鸿慈，难逃显戮。伏惟陛下，恩弘天地，仁冠尧汤。体至道以好生，布春和而照物。夷蛮戎狄，皆知慈育之深；日月星辰，共鉴包荒之广。而知俊独违圣造，肆用淫刑，致遐激之未通，阻四方之向化。今则雷霆震令，斧钺兴诛。使普天率土之人，荷去恶除凶之德。克昌祚历，永福生灵。臣某获睹宸威，无任欢跃快抃之至。
　　贺鹤鸣化枯树再生表
　　臣某伏睹，邛州团练使张敬周奏，大邑县鹤鸣化玄一大师郭昭美申，当化有古栢树内有七株枯多年，今再生枝叶郁茂异常，州司差人覆验有实者。仙山表贶，嘉树呈祥，符睿德之感通，彰神功之茂育。臣某诚欢诚抃，顿首顿首。臣按瑞图云：帝王德及草木，政致升平，则松栢常生，木有祯异。伏惟陛下，膺图启运，握纪承天。修文化而服遐荒，耀武威而平九有。恩周草木，惠及蚳蝝。穷蕃解辫以归仁，犷俗梯山而纳赆。由是涵濡异类，感动殊伦，雪兔霜禽，栖翔接影，应龙神蔡，表见为常。今者玉洞云峰，灵墟古化，当炎汉理平之际，乃天师修道之乡，林麓森疏，烟霞熻赩。苍崖藓织，凌空之辙迹犹存；翠墠莎封，化鹤之坛基尚在。而岩前古柏，枯朽多年。沾雨露以重荣，吐黄芽而再茂。乔柯袅翠，密叶凝阴。彼王廙之豫章，难偕繁盛；虽濑乡之仙桧，莫继祯祥。惟七柏之兴荣，契卜年之遐永。祥编瑞谍，古昔无伦。臣获奉昌期，频聆嘉瑞。敢陈谣咏，愿播寰瀛。谨课颂圣德七言四韵诗一首陈进，称贺以闻。
　　贺西域胡僧朝见表
　　臣某伏以西域天竺僧到阙朝觐者。天慈遐被，异域怀归。致万里之蕃僧，朝千年之圣主。华夷率化，亿兆同欢。臣中贺伏惟陛下，继圣统夭，体元立极，惠周覆载，仁匝寰区。戎蛮夷狄之乡，皆遵声教；舜禹商周之德，莫继钦明。由是琛宝川驰，梯航雾集，贡无虚月，史不绝书。今者天笠远戎，葱山敻俗，在积雪流沙之外，比峰岑鹿岛之间。遥望干霄之云，遂起朝天之意。言须重译，路想经年。崎岖不惮於穷荒，匍匐愿瞻於圣日。虽图澄入夏，秪辞于阗之东；罗什依秦，亦自龟兹之北。校其迢递，亦验专勤。缅惟臣子之心，允自圣明之感。永编国史，克广圣功。臣获奉天光不任。
　　寿春节进元始天尊帧并功德疏表
　　臣某伏以九曲澄澜，二仪交泰。星渚表流虹之应，斗枢开飞电之祥。瑞叶千年，欢周万国。伏惟陛下，握符受命，端扆承天。弘至道而继三皇；敷上德而超五帝。化覃海岳，恩普华夷，办发毡裘，常修职贡。四荒八极，毕贽琛珍。平六府而天降殊祥；洞三泉而地呈嘉贶。莫不书彼玉篆。波跃金鳞，兽显霜婆，禽飘雪翅，芝英菌蠢，膏露葳蕤。灵仙时见於烟岩，贞桧重荣於云谷。琼储岁稔，宝货川臻，无向隅不获之夫，有比屋可封之俗。故得遐方慕圣，异域归庭。鼓舞翘诚，欢呼率化。桑乾瀚海，僧法静则稽首朝天；身毒罽宾，三满多则倾心入贡。皆瞻北极，共祝南山。今属日丽九芒，风和八景，寿春大节，诞圣昌辰。辄绘真容，愿崇睿福。臣某与当院道众，起今月一日，开置灵宝延寿道场七昼夜，香灯蠲洁，焚诵精虔。冀凭妙道之功，永祝无疆之寿。前件画像及功德疏一通，谨辄陈进，干冒宸聪。无任。
　　谢恩赐阳平山吕延昌紫衣表
　　臣某伏奉勅恩，赐阳平山主吕延昌紫衣，仍补充内殿焚修大德者。恩垂霄汉，荣及岩林。草木增辉，烟霞动彩。凡栖簪褐，共感休明。臣某，中谢伏惟皇帝陛下，惟睿开图，握符御宇。仁覃九土，咸臻祯昱之私；政布八荒，已洽雍熙之化。由是群方述职，重译宾庭。属祝圣之昌辰，标寿春之大节。布鸿私於二教，洒皇泽於万区。吕延昌久处烟罗，深精药饵。方专心於葺理，敢企望於宠荣。岂谓陛下，念切勋臣，奖深术学。以吕延昌医方着效，致□ #1彦諲，危疾蠲除。迥降隆恩，显颁命服。霓裳象简，难胜天地之私；暮烛朝香，誓答圣明之照。臣某与道众等不任。
　　广成集卷之二竟
　　#1『□』，此处原空缺。
　　广成集卷之三
　　上都太清宫内供奉应制文章大德赐紫杜光庭撰
　　宣进天竺僧二十韵诗表
　　臣某伏睹西天三满多到阙朝对者。伏以北通玉塞，西渡金河，路出重关，程逾万里。班定远之经历，才及乌孙；张博望之访寻，祇过青海。或蛇州魅碛，人迹莫穷；或飞雪流沙，马蹄难至。由是声教或异，职贡少修。昆峤白环，首标瑞典；锺山火玉，显谓祥珍。况身毒居葱岭之阴，于阗隔雪峰之外。天竺辽敻，跋涉辛勤。慕中华亿兆之尊，向大蜀圣明之主。专申朝觐，实美简编。伏惟陛下，纵圣体乾，膺图启运。德逾羲顼，仁冠尧汤。修文德而御要荒，耀武功而安寰海。故得西夷率服，万宇知归。南通交趾之乡，北聚穹庐之俗。献琛奉贽，无旷岁时。窃惟听政之余，每降自天之泽。兴弘玄释，劝奖崇修。梵剎精严，道宫焕丽。一心齐致，二教俱荣。紫霞洞之仙客效祥，天竺国之胡僧入贡。咸归睿感，共福皇图。率土臣寮，同深抃蹈。臣某芝田末学，蓬岫孤踪，获奉天慈，俯宣明命。谨课颂圣德七言诗二十韵一首陈进，冒黩宸严，无任兢惧战越之至。
　　贺封资王忠王表
　　臣某伏睹降制，封资王忠王者。丝纶显降，典礼昭行。宗社贻休，寰区增抃。中贺伏惟皇帝陛下，仁推立爱，道慕笃新。增玉历於延洪，固瑶枝於远大。凤书锡命，麟趾增华。浮喜气於绛霄，集荣光於朱邸。臣欢逢圣运，仰睹威仪，不任。
　　贺新起天锡殿表
　　臣某伏睹恩勅，大内新殿成赐名天锡殿者。鼎新正寝，光锡嘉名。中外荣瞻，华夷增抃。臣，中贺伏惟皇帝陛下，承枢启运，握斗垂衣。包九土以君临，辟四门而敦睦。法天构宇，隆帝宅於上京；括地开基，壮皇居於亿世。由是前罗象门，遐敞龙庭。总日月之贞华，高严秀闼；集星辰之瑞彩，广启文轩。巍峨压参井之墟，岌嶪，应氐房之状。莫不岳灵飞碣，川后贡材，人以子来，功资神助。虽镐宫鲁殿，彼锁细以难俦；汉阙周堂，固寻常而莫并。功云告毕，宝额爰新。显神授於上玄，以符天锡；耀宏图於八极，永播圣功。临海岳而阅琛珍，会诸侯而朝万国。将陈大礼，以福群方。叶神明赞助之期，广天地遐长之寿。臣某荣逢圣日，仰睹神功，不任。
　　贺圣体渐痊愈表
　　臣某言伏审，昨日已来，圣体顿就安愈臣某诚欢诚跃，顿首顿首。伏惟皇帝陛下，深仁御宇，至道垂裳，惠匝万区，恩周品物。昼乾夕惕，焦劳而腠理愆和；旰食宵衣，忧轸而寒暄爽候。今则神明幽赞，川岳效灵，清庙贻祥，玄穹降福。克安圣寝，弥增雨耀之辉；广纳洪休，益永万年之寿。华夷抃悦，亿兆欢呼。臣某日旬以来，眼疾未减，不获趋驰玉阙，蹈舞天阶，瞻望烟霄，不任。
　　贺疾愈表
　　臣某言伏审，圣体已就痊平，中外臣寮，咸增踊跃。臣某诚欢诚抃，顿首顿首。臣闻五纬经躔，尚有差其行度；四时运动，犹或爽於惨舒。虽寒暑之乖宜，盖阴阳之常数。伏惟皇帝陛下，顺时设教，以德临人。万机每击於宸襟，六气稍违於圣体。今则神灵叶赞，宗庙垂祥，广集天休，顿安圣寝。足嗣唐尧之一统，永延周帝之遐龄。颁赏锡於医功，恩流海内；帑鼓呼於品物，声震层霄。臣昨自三月已来，偶萦疾苦，不获随倒舞蹈尧阶，无任欢呼屏营之至。
　　谢手韶表
　　臣某言今日伏奉恩旨，以臣今月十一日，上表称贺圣体痊复事，赐手诏奖饬者。降阙流恩，紫泥颁宠。仰承天造，俯慰几庸。臣某诚荣诚恐，顿首顿首。窃以臣叨将疏野，幸列班行。虽焚修每祝於龙图，而旦夕合趋於凤阙。泊婴疾苦，稍旷朝天。昨日以皇帝陛下，庶政怀劳，万机阙念。偶致违裕，寻就痊和。是以臣稽首欢呼，飞章称贺。宝簪裳之素分，乃周列之常仪。岂谓皇慈，曲颁紫韶。臣谨已焚香跪受讫。无任瞻天荷圣，激切屏营之至。
　　谢宣赐道场钱表
　　臣某言今日伏奉圣旨，以臣自前月二十一日，就当院集在观道众老宿等，於三清坛上为皇帝陛下开置灵宝消灾转经礼念道场，伏蒙宣赐钱二十贯文省除者。伏以中朝锡宠，内库颁财。仰奉天慈，倍铭凡恳。臣，中谢伏以叨为教主，深受国恩。凡日焚修，皆归职分。岂期圣造，仍降宠私。仰天上之龙颜，已增感圣；捧禁中之鹅眼，更切祝尧。其所赐钱，臣已依数跪受，表给道众讫。臣与道众等，无任感恩激切屏营之至。
　　贺嗣位表
　　臣某言伏审，今日皇嗣宝位，光御洪图。率土欢呼，普天欣载。臣，中贺，臣闻成王嗣位，举千载之徽猷；舜帝继明，为百王之茂典。上膺天命，下契人情。伏惟皇帝陛下，道比成汤，仁同大禹。德宜符於五纬，运潜契於二仪。是以克绍宗桃，光升宝位。鼎祚彰惟新之命，洪基显隆永之期。即使车书混同，夷夏清泰。九土有归山之马，四溟无横海之鲸。克振皇纲，永安大业。臣叨荣昌运，获列簪裳，仰驰捧日之心，虽同龟抃；俯抱卧漳之恨，莫遂凫趋。臣无任瞻天望圣，踊跃屏营之至。
　　贺德音表
　　臣某言，今日皇帝御殿宣降德音者。臣闻圣德法天，应候每行於亭育；神功体道，顺时克布於生成。莫不泽被九黎，惠敷万国。凡居覆载，咸动欢呼。臣某，中贺伏惟皇帝陛下，宅据寰中，日临天下。克俭而茅茨不剪，栖神而金镜高悬。是以雁塞穷荒，云奔玉帛，鸡林绝域，雾集梯航，运在无为，俗欣有道。今则普宣德教，克顺正阳。安地表之遗黎，高开寿域；御天锡之新殿，更扇熏风。慰征役於藩方，免通悬於郡县。魅乡迁客，俱从释宥之恩；囹圄缧囚，尽举宽明之典。式因三赦，将俟一同。臣伏恨瘵疗所萦，不获随例蹈舞玉阶，无任欢呼踊跃屏营之至。
　　又贺德音表
　　臣某言，今日皇帝御殿宣降德音者。雷雨作解，渥泽滂流，而九土以无遗，致群生之咸泰。华夷亿兆，孰不欢呼。臣某，中贺伏惟皇帝陛下，嗣圣继明，握图御宇。蒸蒸大孝，同汉惠以承祧；翼翼小心，比周王之纂极。文怀远俗，武戢遐荒。膺乾而化洽无垠，出震而仁周有截。今则凝旎御宇，正殿宣恩。安地表之黎元，高跻寿域；洒天中之德泽，更扇熏风。悯征戍之勤劳，释赋租之逋滞。投荒迁旅，囹圄缧囚。俱从赦宥之私，尽举宽明之典。腾欢声於域外，浮喜气於云间。车轨书文，伫归一统。瑶图玉历，克保千春。臣获以衰迟，躬逢睿圣，方婴疾疹，不获蹈舞尧阶，瞻恋天慈，无任欢呼踊跃屏营之至。
　　谢批答表
　　臣某言，伏奉恩勅，以臣今月二偶上贺登极表一道，赐批答奖饰者。宠降丹霄，荣临玄教。纶垂五色，出仙禁以昭彰；日焕九芒，向芝田而照烛。惊荣失次，抃蹈无阶。臣，中谢伏惟皇帝陛下，珠衡诞瑞，玉斗纵神。出震域以重光，为乾枢而纂圣。德超启诵，弘孝德以垂衣；明继勋华，宣太明而御宇。湛恩遐布，惠渥旁敷。欢呼振野以成雷，喜气凝空而作盖。华夷亿兆，就日瞻云。臣某限以衰迟，兼婴疾恙。仰龙墀而洁恳，陪兽舞以无因。遂贡封章，遥陈诚悃。岂谓特隆睿奖，俯降天章。成行之瑞露葳蕤，联愊之卿云芬郁。捧对而嵩衡未重，感恩而溟渤非深。鹪鴳至微，乾坤难报。所赐批答，臣谨已焚香跪受讫，无任荷圣戴恩之至。
　　慰中祥大祥撢制表
　　臣某顿首顿首言，日月不居，大行皇帝，奄及某祥。伏惟皇帝陛下，攀号痛慕，圣情难居。上为宗祧，下徇亿兆。俯全大礼，永福华夷。臣衰疾所萦，不获随例起居奉慰。无任殒越屏营之至。谨奉表陈慰以闻。
　　慰释服表
　　臣某顿首顿首言，日月不居，大行皇帝，崩背如昨，奄经礼制。伏惟皇帝陛下，攀慕永远，圣情难居。四海臣妾，服制终礼。瞻天靡及，履地无容。臣伏限衰疾所萦，不获趋诣阙庭哀恸。臣无任感咽摧慕之至。谨奉表陈慰以闻。
　　慰册庙号表
　　臣某言，今月某日，追册大行皇帝尊谥及庙号者。伏惟大行皇帝，应天诞睿，乘运开图。丰沛振衣，功超於汉祖；邠岐枝棰，仁迈於周文。考唐尧翊善之名，遵虞舜盛明之号。今则式崇尊谥，爰美圣功。亿兆咸哀，寰区共感。伏惟陛下，悲缠罔极，孝理万方。仰弓剑以难追，奉册书而增感。溥天率土，衰殒同深。
　　慰启攒表
　　臣某言，伏承大行皇帝，今月某日启攒宫者。哀缠百辟，号恸六宫。伏惟陛下，攀慕哀号，圣情难处。对弓剑而增感，叹光景以冥怀。臣伏限衰疾所萦，不获随例哀恸。无任殒越屏营之至。
　　慰祔庙礼毕表
　　臣某顿首顿首言，伏承某皇帝祔庙礼毕者。礼重宗禋，序申昭穆。克遵严祀，水耀神功云云。伏惟陛下，顺考礼经，钦明孝德。正春禘秋尝之典，宗配天奉圣之仪。允集鸿休，永崇清庙。普天率土，哀慕同深。
　　慰封陵表
　　臣某顿首顿首言，伏睹大行皇、帝陵寝封为某陵者。臣窃惟大行皇帝，吞日叶祥，履星应梦。握乾元而启历，拓坤野以开基。鄙吴魏之三分，广行恩化；欲华夷之一统，将混车书。陵寝正名，允符圣德。伏惟陛下，纂承事重，追美为先。光显遗功，辉华盛礼。仰瞻懿躅，稍慰圣情。凡在臣寮，同深哀慕。
　　慰发引表
　　臣某言，伏惟大行皇帝灵驾，以今月某日发引者。二仪交感，两曜无光。亿兆衔哀，云霞共惨。臣某诚摧诚咽，顿首顿首。伏惟陛下，孝思罔极，圣情难居。望仙驾以渐遥，听薤歌而增咽。追攀不怠，号慕难胜。
　　贺登极后听政表
　　臣某言伏审，今月九日皇帝御明德殿听政者。文物羽仪，初陈於玉砌；行鹓振鹭，乍列於瑶墀。中外同欢，寰瀛共贺。臣某诚欢诚跃，顿首顿首。伏惟皇帝陛下，九天诞圣，七政纵神。执玉斗而御乾龙，将宁四海；握璇衡而司大象，爰牧万方。敷启后之文明，懋成王之道德。今则云开碧落，齐胆北极之尊；霞散沧溟，共奉大明之照。恩覃有截，惠洽无退。臣迹滞芝田，荣逢宝运。悲越吟而自感，趋汉殿以无由。瞻望尧天，不任抃蹈欢呼激切屏营之至。
　　慰山陵毕表
　　臣某言，伏承大行皇帝山陵礼毕者。神宫长闭，仙寝永安。率土生灵，不任号慕云云。伏惟皇帝陛下追慕不怠，圣情难居。对马鬣以增悲，攀龙髯而永而。游衣尚在，仙驾已遥。追想英威，摧慕何及。臣某伏限衰疾，不获奉慰阙庭。不任号殒摧咽之至。谨奉表以闻。
　　请不赴山陵表
　　臣某言，窃承山陵俯逼，皇帝陛下哀慕无穷，欲躬赴陵寝者。恭闻中旨，实骇人情。凡被照临，莫不惶惑。臣某诚惶诚恐，顿首顿首。伏以帝王之孝也，法天顺人，缘理制礼，俾生灵咸若而宗庙永安。未闻以弓剑之哀诚，履曾闵之独行。遽劳警跸，亲奉告修。伏惟皇帝陛下，考百王之旧仪，徇历世之成典。特回圣鉴，俯契礼文。遵前古之通规，示后王之令范。弥彰孝理，以慰万方。臣不任沥恳虔望迫切之至。谨奉表陈乞以闻。
　　广成集卷之三竟
　　广成集卷之四
　　上都太清宫内供奉应制文章大德赐紫杜光庭撰
　　户部张相公修迁拔明真斋词
　　臣闻，太上开图，元皇演教。三箓定金明之典，功被人天；九幽悬玉匮之科，惠周存殁。窃寻经旨，遵按玄文。仰祈迁拔之恩，辄备忏陈之恳。今月二十五日，是臣先妣唐楚国夫人、蜀追封宋国太夫人刘氏忌辰。今月三十日，是臣先考唐丞相太子太师、致仕蜀追赠太尉忌辰。谨赉油烛香化供养之具，於成都府玉局化北帝院，奉修灵宝明真道场，一昼一夜。道士一十四人，三时行道，三时转经。对乾象以披心，驰香龙而上奏。伏惟高尊悯鉴，众圣垂光，普告四司，关明三界。降九龙符命，开长夜寒庭，炼沐形魂，迁拔神爽。出玄阴之府，入洞阳之宫。罪咎蠲消，冤雠解释。落名地简，列籍道阶。轮转福乡，克登仙品。九玄幽识，咸遂超升。誓勤修奉之心，上答真灵之泽。
　　张氏国太夫人就宅修黄箓斋词
　　伏以妙道玄功，济时佐国。真经秘旨，拯物救人。肇宏规於亿劫之前，弘大化於万天之内。宗之者，储祥纳佑；修之者，驾景登晨。披究古今，昭彰典诰。张氏克承祯贶，运偶圣明。被沐天光，辉华帝泽。循怀顾分，常抱兢忧。省已修躬，每为炯戒。实恐往世之积瑕未忏，此生之累衅将深。幽阴有注讼之书，冥漠有考延之籍。又张氏今年，天符临於木墓之位，暗曜住於飞化之年。火星照於身宫，仍当克之性分。大运逢王金之上，火力稍微；小运值生金之乡，木气已薄。缅思厄会，倍用忧虞。窃帷大道无方，施恩普洽。式申虔祝，必介休祥。是用蠲洁丹心，修崇黄箓。像瑶坛而肃列，按琼韫以敷陈。质信诸天，烛兰缸於午夜；告明三界，飘檀蕙於九时。露恳驰诚，希恩悔过。伏惟高尊太上，万圣千真，悯鉴叩祈，昭宣渥泽。勅天司地府，命阴职阳寮。黑簿落名，青宫着箓，和平债讼，消解冤雠。北都除执对骗之篇，年龄增远；南极定延长之纪，禄祚尤宜。五行祛灾滞之文，九曜息照临之咎。常欢舜日，永癊尧天。眷属乐康，子孙忠孝。九玄七祖，往逝先亡。或拘滞昏衢，未超福路，愿承道力，便遂往生。利佑见存，允蒙贞吉。其有三徒六趣，夜府寒乡，亦因忏涤之缘，尽获逍遥之果。阴阳将吏、宅宇龙神，长悦豫以安宁，俾凶衰而殄息。上愿皇图遐广，圣寿延洪。卜年克大於姬周，享祚更隆於炎汉。寰瀛一统，书轨混同。共倾捧日之心，咸沐自天之佑。
　　奉化宗佑侍中黄箓斋词
　　伏闻，道本无为，降元精而生二象；象而后数，罗五纬而备群形。维地丽天，无违於律历；阳舒阴惨，咸系於裁成。由是善恶循环，吉凶倚伏。乾刚坤载，不能排九六之期；蟾魄乌轮，不能革盈亏之势。况乎二仪禀质，三命定生。未超变化之机，固有推迁之理。是宜兢怀省己，审过知非。常加策励之心，冀动真灵之鉴。臣夙承玄荫，早沐洪休，运偶睿明，身叨宠任。推忠陈力，未申匡济之劳；翊圣扶天，累荷超逾之渥。将坛相印，委遇益隆。苍佩行师，徽荣弥厚。戒满盈而徒切，报君父以何阶。尚恐动静行减，有乖於素分；属心举念，有忤於神明。或在公有失於赏刑，统众有愆於裁断。或往世之尤违未解，或积生之冤债未祛。有一於斯，皆宜忏涤。又今年，二运俱逢於墓位，飞天仍值於火星。虽居华盖禄德之方，恐有刑克照临之数。以兹兢惧，倍切恳诚。徐氏年运之中，亦有灾滞。大小二运，金火气微，飞宫遇於计都，天符临於生月，恐为灾滞，志在忏祈，是敢恭备信仪，虔申斋洁。按玄都品格，修黄箓道场。严香花於二日六时，召真圣於诸天诸地。凝神注念，沥恳披心。伏惟万圣回光，众真流鉴，悯其丹款，锡以休祥。赦已往之罪瑕，息将来之厄滞。明星暗曜，无临照之凶；三命五行，除冲妨之会。冤仇和释，愤讼消平。嗣胤繁昌，寿禄延益。九玄蒙福，幽夜开光。眷属康宁，龙神安豫。上愿圣躬万寿，大业永昌。布声教於九围，咸欢舜泽；混车书於八极，共乐尧仁。百谷丰盈，六气均畅。誓倾忠孝，上酬英睿之慈；克励精诚，仰副真灵之佑。
　　上官子荣黄箓斋词
　　伏以大道玄功，至真妙感。随方流贶，应念垂慈。佐国济人，恩周於动植；祛灾降福，惠及於幽明。凡所启祈，必蒙昭鉴。某氏以今年大小行运之内，恐三命衰微；阴阳宿曜之中，恐五星临照。致成灾厄，无所告祈。窃闻黄箓妙斋，功德广大，无灾不解，无厄不禳。辄罄丹诚，冀蒙玄佑。谨依科法，开置坛场。三日香灯，九时忏谢。至真冥应，有感必通。伏愿三境诸天，高真众圣。降无涯之泽，垂广覆之恩。为某氏解除积世罪瑕，多生冤债。随忏消平，应时除荡。眷属安贞，公私和泰。誓倾忠孝，永奉圣期。
　　飞龙唐裔仆射受正－箓词
　　伏闻，冥寂之初，混元之首。道生一气，分彼两仪。阴阳有升降之殊，清浊有仙凡之异。是则紫清金阙，高居太妙之庭；黄轴风关，下镇穷泉之域。随机染惑，因生进退之疑；委迹沉浮，遂有飘零之痛。既非先觉，必在指迷。玄元皇帝，当东汉之季年，启南宫之宝笈，首传真箓，大拯群生。修之则驾景冲虚，行之则济人佐国。或荡平氛叶，或惩革凶妖。正日月之天元，风云时候；静灾邪於地纪，生植无愆。历代所尊，垂休靡极。臣夙承道荫，获奉皇慈。功轻而渥泽愈隆，力薄而君亲未报。常思禀窥秘箓，宗受灵文。勤旦夕之香灯，励精虔而祷祝。所冀家国，同纳福祥。今则严备信仪，恭开坛墠，通宵忏涤，稽首归依。兰灯夜烛於九冥，檀炷晨飞於三境。恭驰恳欵，冀达尊灵。伏惟太上三尊玄元大帝，十方众圣，三洞威神，鉴丹恳之诚，赐感通之应。灵官真气，咸赐授传。使内保身安，外桔灾沙。名臻道籍，罪灭阴曹。九玄离积夜之乡，永栖长乐；举族享无涯之善，常奉休明。算寿遐延，公私清泰。上愿龙图攸久，凤历延洪。增圣寿於无疆，乾坤共永；布皇恩於有截，海岳咸安。同为至道之风，共畅无为之化。
　　皇太子青城山修斋词
　　臣闻，灵宝陈规，斋戒感希夷之兆；真文设教，行藏通修炼之功。莫不启之於心，弘之於道。上可以虔祈穹吴，昭达玄微；次可以宣布情诚，柢延福佑。永言清信，敢荐虔恭。伏以皇帝，划地开基，法天垂覆。定祸乱而爰承土德，阐真明而克应金行。翼翼小心，弘朽索薄冰之惧；乾乾夕惕，有栉风沐雨之劳。备历岁时，益勤祇敬。是致年丰岁稔，国富兵强。定蜀汉之疆圻，扼黔巫之襟带。允文允武，咸序彝伦。至公至平，式崇治本。四方慕义，万里归仁。梯航无隔於高深，书轨尽同於风教。盖九霄之灵荫，信大道之冥扶。是使帝图聿昌，宸算永言。戴仰弥切，兢持近者。以星象留行，稍淹时景。分野观瞩，实资祷祈。是用洁志清心，忘机涤虑。召十洲之法侣，约三洞之玄科。敬设清斋，仍修大醮。伏愿上真降鉴，众圣宣慈。回机轴於玄关，启辉光於丹道。凡言灾珍，并获消除。但有吉祥，皆承应感。增圣寿於千秋之外，播皇猷於万宇之中。寿山深峻於五山，福海更深於八海。与乾坤而齐固，共日月而合明。叶华戎推奉之情，遂臣子依凭之恳。尽繁至教，俯契微衷，冒渎真仙。无任兢惶戒惧，激切屏营之至。谨遣得一大师赐紫张茂卿等一十四人，虔修法事，愿鉴丹诚。
　　普康诸公主为皇帝修金箓斋词
　　伏闻，道混虚无，泮玄黄为九玄之始；象凝恍惚，标化育为独化之源。於是覆载以乾坤，照临以日月。三才共道，刚柔之用。迭兴品汇，攸生善恶之端，遂列然后，降之以君父，佐之以股肱。法高皇不宰之慈，体大帝无言之煦。弘安疆域，大庇黎甿。伏惟皇帝陛下，出震临人，承乾御历。禀枢机之精耀，含岳渎之灵源。明契三辰，运符四序。当天人之允属，表谶瑞之咸臻。因念陵夷，遂康烝庶，镇宁郡国，割裂江山。辛勤侔大禹之功，化洽媲成周之德。岂忘宵旰，莫惮焦劳。是用和平，永期清泰。某等今以时当端月，节遇正阳。属二气之将交，处午位之炎景。思弘百福，用荐千龄。启金箓之灵坛，造玉京之胜地。伏愿皇帝，明齐月桂，寿比天榆。握金镜以御寰瀛，致衢樽而欢亿兆。垂旒问道，睹元凯之忠贞；负宸调元，获夔龙而翊赞。四三皇而永固，一六合以无虞。仰奉虚皇，俯垂玄造。冀纳虔祈之志，获申恳祷之诚。
　　皇太子为皇帝修金箓斋词
　　伏以浩邈无涯，育乾坤者至道；弥纶莫极，运造化者玄功。凝一气，以生三才；周六虚，而吹万有。所以春皇秋帝、云纪火官，承妙用以御寰瀛，体无为而统天地。曷常不含，和韫粹端。拱穆清执，大象以临，人乘飞龙。而布化虽流金烁石，汤德弥光。怀山襄陵，尧风益扇。皇帝应图负扆，握镜开基。慕玄元慈俭之宗，仰黄帝华胥之躅。日慎一日，虽休勿休。故得声教旁敷，京坻积稔，俗臻暇豫，民乐雍熙。交欢自洽於邻封，贶赆争来於绝域。倍增寅畏，祗荷穹旻。昨以垂象飞芒，天文炯戒。躔次虽殊於分野，祷祈励切於焚修。恭启皇坛，敢希鸿福。仰玉清之玄化，稽首知归；开金箓之道场，斋心发愿。所贵者，达诚碧落，荐寿皇躬。与日与月之同明，共地共天之咸久。青词奏御，俾金慧以韬光；丹表通真，致珠囊之叶度。灾缠永息，祯瑞常臻。凤历克调，狼烟不警。政隆三五，祚越亿千。位忝储宫，实钦仙境。辄倾素恳，仰望玄慈。
　　中元众修金箓斋词
　　伏闻，至道希夷，真精玄寂。弘化於混元之表，凝光於太极之先。散淳一之根，潜分步骤；鼓生三之气，以制寰瀛。所以乘龙袭气之君，画卦垂衣之后，顺敷道要，创厥皇基。恢妙用而福寰中，布神功而利天下。昭彰帝纪，炳蔚人文。允属睿朝，诞应天睠。皇帝仪乾受命，应运开图。继轩黄帝顼之灵源，茂直父文王之至德。纂承土运，光启金衡。端旒表以穆清，慕唐虞而真正。思洽大同之理，以康九土之民。稼穑连丰，华戎咸泰。皇储辉重明之美，遐方赞有道之风。中外恬夷，生灵辑陆。况属三元令序，大宥昌辰。宜虔斋洁之诚，共祝君亲之寿。拂瑶坛而展礼，按金箓以陈仪。龙彩质心，香花备信。焰九光之莲炬，下照冥津；飘三素之檀烟，上闻真域。必冀三天降佑，万圣延慈，宗社隆昌，宝图安镇。齐乾坤於圣寿，等日月於睿明。文德武功，绥宁八极。天枝宝胤，辉映万龄。储皇享椿桂之年，常扶大业；妃后洁苹系之德，共翼宸居。朱邸清朝，弥臻景贶。外藩内辅，益履殊荣。常乐雍熙，皆登富寿。其有宿殃积衅、往债前冤、年辰命运之灾，算纪飞旗之厄，乘兹忏谢，并乞消平。即冀宗庙尊灵，生神三境，臣等九玄七祖，受福诸天，贻祚流祥，传休无极。上愿天文昭着，象纬澄清。回直符太一之旗，息玉彗金芒之耀。荡忧患於井参之野，延福祥於梁益之墟。九谷无虞，五兵斯戢。螟蝗水旱，无肆沴於农功；疫疠凶荒，靡非灾於闾里。幽关舒泰，品类滋荣，海岳归仁，寰区禀化。至有立功将士、往逝都头、绩着勤王，忠推致命，每因斋荐，皆为忏祈。必离冥漠之乡，更遂逍遥之适。或幽阴尚滞，涣泽未沾。或嗣续已无，奠羞多阙。九宫符命，即为迁神。三箓洪恩，俱令济苦。勿为疵疠，速诣福廷。动植飞沉，尽登真道。
　　皇帝修符瑞报恩斋词
　　盖闻历代帝王，受天符命，咸宗至道，以御鸿图。莫不用慈宝以临人，仗玄功而济物。克致雍熙之运，仍颁祥瑞之文。顾以薄躬，猥临大宝。寰区尚扰，思偃武而未臻；法令颁行，念措刑而莫得。内惟兢业，莫敢遑宁。今年七月，汉州十邡县百姓郭回芝，於仙居观，采药耕地，掘得铜牌，长七寸，广四寸，上有六十字。老子通天记云：丁卯年甲戌乙亥，人王生，享二百年。天子王从建，王元膺，王万感，王岳，王则，王道宜。五字篆文后云：北邙化张弘道，天宝留此明圣代。钦承玄贶，虔佩灵符。识大道之垂休，知卜年之惟永。爰倾丹恳，用答殊休。按九等之科仪，修灵宝之法事。所愿丹心，径达圣鉴。俯临社稷永昌，休征必应，四时合序，万物以嘉。俾令率土之宾，尽保无疆之福。稽首谨词。
　　黄齐助中元黄箓斋词二首助然灯词
　　伏闻，三元大宥，乃诸天降福之辰；九夜长幽，是厚地重阴之境。将消积暗，爰假神灯。上纳三光，下照群爽。经科所重，济护攸先。今属序届中元坛，开黄箓三时朝忏，万罪蠲消。辄备香油，同申供养。伏冀鸾辉凤焰，凝光地府之中；星布莲敷，散景泉扃之内。尽超苦趣，永出冥津。九祖生天，六亲介福。灾祛未兆，善洽无疆。奉上安家，并希元吉。
　　黄齐为二亡男助黄箓斋词
　　臣闻包容万象，至道为亭育之尊；弘济群生，天尊演虚无之道。莫不恩覃纤芥，泽普存亡。明真开玉匮之书，长夜释重阴之苦。丹诚上感，玄贶必臻。臣过咎夙彰，神明垂谴。才逾一月，继丧二男。憔悴中年，寂寥孤影。痛蒸尝之时，绝念冥漠。以何依惧彼营魂，尚为拘滞。伏思迁拔，唯仗焚修。舍其服用之资，助此香灯之会。凉飙韵磬，应闻泉曲之中；秋月凝坛，想照夜台之下。愿乘斋福，俱出幽关。炼魄朱宫，生神绛府。各遂逍遥之路，尽登清净之乡。永奉正真，长居道域。人间天上，终际会於善缘；万劫千生，更团圆於眷属。昭昭愿力，真圣鉴知。不任涕咽虔祈之至。
　　赵郜助上元黄箓斋词三首
　　至道流慈，元皇垂贶。三宫四赦，爰孚作解之恩；品物昭荣，共乐如春之泽。皇坛巨佑，幽显无遗。臣以庸愚，叨逢圣运，早承宠禄，常戒满盈。犹恐年历之间，星辰之内，因缠厄会，尤切兢忧。辄因黄箓道场，虔申悔谢，仰希上圣，俯鉴冲襟，密赐福祥，潜祛灾咎，寿年增益，家眷康宜，存殁幽明，同臻景佑。
　　中元
　　律移朱夏，节应素秋。鼓夷则於西郊，敛火云於南极。裁非戒恶，允属
　　兹辰。猥以尘凡，叨亲道化。身参丹箓，名隶玄台。而过尤易结，世网难祛。动静行藏，未混融於大道；年辰宿曜，犹缠集於众灾。辄因黄箓宝坛，助营香供。冀蒙圣力，俯鉴愚衷。开罪书而解赦愆尤，豁尘累而荡蠲厄难。九玄受赐，举族沾荣。永承佑护之恩，誓竭归依之愿。
　　下元
　　臣以宿因，获承积佑。早参职务，族忝官荣。而所主重难，常深忧惧。尚虑行年灾滞，星曜加临。遂履困蒙，莫知祈告。今属玄冥届节，水帝司辰。星杓方指於孟冬，朔气正雄於北陆。年光迁贸，修奉弥专。敢因九奏之坛，虔瞻上圣；尽沥万重之恳，愿降殊慈。赐臣罪咎消平，灾凶殄息。前冤宿债，乘功德以和宁；往世今生，荷忏祈而济拔。九玄享福，举族沾荣。克承悯佑之功，永励归依之恳。
　　冯涓大夫助上元斋词
　　伏以大道垂文，泽周存殁；天尊演化，恩及幽明。广敷九等之科，以拯重冥之苦。敢持哀恳，仰叩玄关。今月二十六日，亡妣陇西郡君赠陇西郡太夫人李氏忌斋，诣玉局灵坛，因上元胜会，伺修香供，用祷福祥。伏愿亡妣，炼景朱陵，栖神玄圃。悟恬澹希夷之道，契长生永劫之真。玄会无为，克臻妙果。
　　中元
　　伏闻，黄箓明科，紫阳具典，玄元胜力，丹简宣恩，拯拔幽沉，照临冥夜。古今宗禀，生死衔恩，有感必通，所祈克应。今月二十六日，是臣亡妣赠陇西郡太夫人忌辰，辄因玉局坛场，中元斋荐，同申修奉，冀达真灵。伏愿亡妣，乘此福缘，高升道境，游神碧落，蜕影丹台。永登快乐之乡，克证希夷之道。
　　下元
　　伏以黑帝御时，玄冥肇序。下元胜会，大宥昌辰。所宜虔祝，上真励精，下土用祈，祯贶以福存亡。今以玉局灵墟，瑶坛展礼，辄持法信，用助斋诚。敢希众圣鉴临，万真昭佑。九玄开度，超离冥漠之乡；五族叶和，长荷安贞之福。灾凶殄息，罪咎消平。永誓丹襟，仰承洪泽。
　　周庠员外助上元斋词
　　伏闻，斋敷九等，节启三元。是万方祷福之辰，是众圣宣恩之日。今属玄元真化玉局灵坛，陈黄箓之仪，按玄都之品，九时奏御，三日焚修，精助香灯，同申忏涤。伏冀高尊锡佑，大道流慈，采纳精诚，降颁鸿福。九祖遂超升之愿，六亲沾覆护之仁。消厄滞於将来，解冤雠於既往。罪咎原释，疾苦痊平。寿禄增延，凶灾除荡。克叶发生之德，敢忘大道之恩。
　　下元
　　伏以玄帝司辰，水官统序。乃请福延恩之节，是凝心涤虑之期。况玉局仙踪，瑶坛盛礼。九时焚祝，必介於休祯；三日斋庄，敢同於忏谢。所冀灾缠殄息，冤债消平。罪咎咸蠲，存亡共泰。永虔修奉，以答玄慈。
　　卢蔚大夫助上元斋词
　　伏以大道周行，三元立训，陟明考校，毫末无遗。臣早慕玄虚，夙宗清净。每展恪勤之恳，以祈昭佑之慈。今以玉局灵坛，上元福会，辄责香烛，同助焚修。所祈消解灾凶，涤除罪咎，蠲平疾厄，延益年龄。善功克被於存亡，祯贶旁周於眷属。永勤丹慊，仰副玄慈。
　　上元
　　伏以考校良辰，先春令序。当上元陟明之节，乃群生舒泰之期。式罄斋诚，以申虔祝。今属锦都灵化，玉局瑶坛，启黄箓之真仪，展玄科之盛礼。辄持香信，同助良因。伏惟众圣垂慈，万真昭鉴。悯其修奉，锡以祯祥。惠普存亡，遐祛罪咎。解灾缠於未兆，增禄寿於惟新。永励丹心，上副玄贶。
　　中元
　　伏以四始周行，三元定箓。陟明显晦，考校无遗。臣素奉道科，早师玄寂。每逢良会，必励修崇。今以玉局朝元霜坛蒇事，辄赉香烛，洁助斋功。所祈大宥之恩，允降自天之泽。疾恙痊愈，禄算增延。仰荐先灵，旁沾眷属。永承丕佑，钦赞元勋。不任归命丹切之至。
　　下元
　　伏以水德配时，玄冬叶候。当二气谨藏之节，是诸天校会之期。所宜励志重玄，凝心至道。涤瑕悔过，请福希恩。况玉局皇坛，锦城福会，敢营香币，同助斋修。三日肃虔，九时朝忏。冀蒙昭佑，广赐休祥。赐臣玄祖超升，阴冥开泰，存亡济度，灾咎销平。释冤债於夜庭，落罪尤於地简。疾厄痊复，算纪遐长。誓倾严奉之诚，常副真灵之佑。
　　广成集卷之四竟
　　广成集卷之五
　　上都太清宫内供奉应制文章大德赐紫杜光庭撰
　　上元玉局化众修黄箓斋词
　　伏闻，道出虚无之表，职在生成；德超仁义之先，功包慈育。化绵亿劫，教普群方。由是三皇以道御乾坤，五帝以德承天地。人臻福寿，俗致雍熙。虽金木运迁，步骤时革。理家康国，惟道为先。行之则四海晏清，代还淳朴；违之则中原版荡，物变浇漓。我国家师太古之风，绍玄元之训。怀道抱德，祖舜述尧。故能纵神武以涤埃氛，中兴凤历；光圣文而安社稷，克固鸿图。臣等夙荷道慈，获逢昭运。微功未着，宠泽已深。思虔斋洁之诚，仰报君亲之德。今属天官统序，木帝司方。当上元校戒之期，是下土精修之节。共赉法信，同诣灵坛。备玉笾金豆之仪，陈十极四华之礼。莲釭散焰，续阳景以烛幽关；兰炷飘烟，御星躔而达卑恳，必冀众真迂驾，万圣回轩，俯鉴群心，洪流巨福。上扶宸极，安帝业以天长；仰奉庙谋，镇坤维而地久。边烽不警，气序式和，谷稼滋丰，生灵舒泰。寰瀛辑睦，车轨混同。妖沴不兴，祯祥荐委。臣等存亡介福，七祖生天；族属沾荣，三灾弭息。或前生今世，罪网未祛。或往债宿冤，过尤未解。或刑章有失。或宰割不明。或故杀误伤，因成报对。或运心履行，有犯神明。或土木奢华，服用繁侈。三官纪过，五帝司非。凭此忏祈，皆希洗荡。赐臣等寿龄延永，禄祚遐长，灾厄蠲消，冤雠和释。其有同心事主，戮力勤王。风露先惊，古今俄隔。缅惟夜府，愿享福缘。爰伸济拔之因，俱遂超升之路。其次蒸尝旷绝，冥漠无依。亦俾往生，勿为沦滞。龙神正祩，五庙灵司。乘黄箓之殊恩，沐玄都之景贶。肃清风景，安镇方隅。疫毒无侵，干戈不作。蛸翘异品，动植殊形。六趣四生，三途五苦。九龙符命，三宝威光。普沐神功，并登真道。
　　白可球明真斋赞老君词
　　伏闻，道本至无，化分妙有。功包覆焘，恩普幽明。家国禀之以安宁，存亡得之以开济。神威灵泽，妙用无穷。臣以玉局洞天神仙奥府，将申瞻敬，式表宸仪。遂为玄祖幽扃，塑造真像。眸容端穆，侍卫骈罗。疑珠宫下降之初，若玉座浮空之际。巨功既就，妙相益严。日角月玄，焕矣群生之主；绿眉皓发，巍乎万圣之尊。永福一方，以镇灵化。是用虔修表赞，载展诚祈。披玉匮之科，备明真之典。转经行道，然灯炷香，沥恳上玄，冥心下土。伏冀倾光三境，回驾九清。悯鉴尘微，降流祯贶。潜扶宝祚，密佑圣朝。契自然清净之风，臻太古无为之理。次愿坤维肃穆，川境晏安，符瑞有闻，灾凶不作。臣九玄幽爽，七祖魂神。出长夜之庭，升洞阳之馆。毁绝地箓，超翥天衢。洎乎有识含生，三徒六趣，俱沾景福，各遂生成。臣积罪销平，宿瑕除荡。灾缠雾廓，道化风行。得罔象之玄珠，入希夷之秘箓。誓精修奉，以答玄恩。
　　温江县招贤观众斋词
　　伏闻，妙道融真，高出混元之表；天尊立教，光敷浩劫之先。历代化人，随机济物。大惟邦国，普及幽明。俱赖神页，咸承景贶。臣等叨逢圣运，夙禀真诠。钦玄元道德之宗，睹烈祖神仙之躅。尚拘世网，未脱樊笼。分地用天，恭守玄儒之训；节财约己，敢忘覆载之私。今属至，圣垂衣，元勋抚俗，五兵罢警，百谷荐登。野洽讴歌，人归富寿。当九井降生之月，是三台诞瑞之期。将报洪恩，莫先黄箓。是敢博求众力，同备信仪，严饰仙踪，遵依秘格。披心十极，归命诸天。然灯炷香，驰诚达恳。伏冀三尊驻景，下察丹襟。万圣回轩，傍流玄泽。上扶社稷，配天地以安祯；仰赞圣躬，同日月而辉焕。台星福曜，常镇坤维。将略庙谋，永宣井邑。一方昭泰，四境又安，疫毒无侵，戈铤不作。臣等九玄七祖，超度泉扃；五族六亲，允蒙祯佑。销平罪咎，和释灾凶。农蚕克保於丰秾，幽苦咸期於扶济。龙神镇守，风雨均调。道化周行，灵威广被。茫茫九土，扰扰四生。承黄坛普忏之缘，因太上九龙之命。俱升道果，普陟仙阶。飘浮花祭之魂，霜露沾零之魄。勿为疵疠，各遂往生。道力所覃，永叶元吉。
　　尾浦刘殷费顺黄箓斋词
　　伏以清净之宗，托重玄而设教；生成之本，资妙甩以宣功。家国禀之而允昌，古今运之而不竭。粤惟道化，首出帝先。今属睿圣御天，元台分阃，敷弘道德，字育蒸黎。法伊尧妫舜之仁，迈后稷皋陶之德。万方有泰，四境无虞。共感殊恩，何阶上答。是用率勉寮属，考按经科，严饰坛场，备申斋洁。精香灯而达恳，奉信币以表诚。注念九清，驰心三境。伏冀玄光下烛，至圣冥通，俯鉴群情，滂流巨泽。上扶帝业，光赞圣朝。比三辰以并明，媲两仪而等固。鲲池凤穴之野，声教遐传；桑津蒙谷之乡，车书混一。保宁藩部，匡佑元戎。天禄永增，寿涯弥广。臣九冥玄祖，超苦趁於幽关；五族周亲，享善缘於道域。封隅之内，三农有积於仓箱；政化之中，群瑞日编於简册。干戈静息，疵疠无侵。其有滞骨飘魂，久悲风露，伤坟败庙，常苦凋荒。乘此胜因，咸臻妙乐。龙神安镇，士庶昭苏。蠢动有生，同升福界。
　　飞龙使唐裔为皇太子降诞修斋词
　　臣闻，惟道为大，运玄功而生育乾坤；惟帝为尊，握洪枢而主张造化。广司万国，遐统群生。承景命於三清，定宏基於九土。由是瑶图积瑞，银汉腾华，载诞元良，恢弘大业。今属祥虹泛彩，宝电飞光。当重离启耀之期，是率土虔诚之节。敢披云笈，恭诣仙坛。备灵宝之道场，俨长生之胜会。鲸锺凤磬，飘逸响於九天；鹤焰龙烟，达精诚於三境。伏冀皇图隆永，均雨露以无穷；圣寿高崇，与八溟而比大。六宫内职，协赞宸居，万汇群方，昭宣睿德。皇太子龙文凤质，岳固松贞，超汉盈周，贤扶一统，大同均化，旁及黔黎。共宗有道之期，并洽无为之运。臣某不任祷祝虔祈归命之至。
　　兴州王承休特进为母修黄箓斋词
　　臣闻，上圣垂科，天真设教。神功救物，无遗动植之中；惠力宣恩，普及升沉之内。粤自玄古，逮于兹辰。荷泽蒙慈，莫知纪极。由是酆山北部，潜祛邪沴之尘；斗极南昌，广布生成之煦。必资虔洁，方获感通。臣猥以凡微，叨荣道荫，遭逢睿奖，践历官裳。入侍天阶，高陟九霄之上；出持符竹，宠临千里之中。或齐肃师徒，须行刑宪，辑宁封部，须举威章。虑乖折衷之宜，自掇过尤之目。以兹兢灼，常真肺怀。今则臣母窦氏，本命甲子某月日生，灾运所缠，遂婴疾苦。虽勤服饵，未获痊平。恐是往债宿冤，尚为注讼，前生今世，旋结罪名。或星曜所临。或年辰所历。凶灾凌挠，命禄衰微。晓夕忧惶，罔知救护。况臣主持王事，迢递道途，不得躬奉庭闱，亲调药膳。心驰万壑，目断千山。惟凭大道之慈，冀集感通之效。是用归依灵观，稽首华坛，修黄箓道场，告玄真上圣。愿回圣鉴，俯介福祥。赐臣母氏，易短促之龄，益遐长之祚。蠲消厄会，荡涤灾衰，使六气均调，百关康愈，咎瑕除解，冤债和平。克瞻日月之华，别降生成之福。三途幽夜，六趣殊伦，同享胜因，共臻善贶。九玄开度，五族安宁。微臣常奉二亲，得励旨甘之愿；荣朝圣主，永勤忠赤之诚。惟誓丹襟，上副玄佑。不任沥恳望恩虔祈之至，谨词。
　　胡常侍修黄箓斋词
　　臣闻，妙本希微，至真虚寂。运神功而化育，陶品物以生成。应感无私，周流靡倦。所以九玄三古，咸宣焘载之慈；天上人间，共沐涵濡之泽。金科玉律，云篆瑶章，先万法以垂文，具九流而拯世。大哉至教，无得而称。臣夙荷道恩，欣逢景运，优游玄造，沐浴皇风。逸豫顺於天和，俯仰荣於大化。早参秘箓，常励明诚。燧烛焚香，每肃虔於晓夕；琼仪宝韫，敢有怠於敬恭。族属周亲，常臻荫护。是用精修黄箓，上奉玄休。案十华三境之仪，备羽磬霜锺之橙。归心万圣，稽首诸天。伏惟俯鉴丹襟，曲垂玄造。悯兹诚欵，锡以休祥。赐臣九祖七玄，生天证道；六亲五族，受福沾荣。存亡均康济之仁；动静获安贞之赐。灾凶殄息，冤债和平，罪咎蠲销；禄算延益，普天含识，率土怀生。俱承道德之缘，永乐雍熙之化，不任归命虔祈之至，谨词。
　　李玄儆为亡女修斋词
　　臣粤自尘微，早依真教。叨深玄渥，夙荷灵休。迫以俗机，萦缠世网。久拘职宦，罔遂初心。思羽褐以未期，欲奋飞而徒切。依栖修敬，敢怠私诚，而过咎所锺，女子殒逝，光阴遗往，伤痛难胜。但女于初笄之年，归于仪氏。夫殁之后，誓志道门。已造制法衣，缮写经箓，永期顶冠佩服，虔奉修持。值臣以王事征行，未果前愿。俄婴疾恙，奄此沦亡。抱幽恳而莫申，念冥关而增恨。伏惟三尊慈悯，众圣哀怜。曲回鉴佑之恩，特降迁升之泽。俾其魂魄，得契归依。积生之冤债销平，在世之罪瑕蠲释。拔度幽泉之苦二获居善爽之中。道力玄功，常加佑护。其亡女所修写法箓道衣等，谨於道场前，焚烧上奏。伏惟至圣，鉴照愚衷，勅其魂神，开度领受。臣不任沥恳虔祈哀痛迫切之至，谨词。
　　天册巡官何文济为东院生日斋词
　　臣闻，天地分灵，君臣定位，必资辅赞，用物升平。犹风虎以相须，若云龙而感契。由是吹尘入梦，谕鼎膺求。审像生贤，态氏卜皋夔之旦；尧历元凯，虞朝齐轩后之风。莫不辉灼帝图，光昭史笔。以康亿兆，以福寰区。今属岁纪壬辰，日秉庚午，朔居天候，月合水衡。凝南斗之祯休，集东陵之瑞彩。景风入律，星火开祥，诞昴降嵩，允当令序。叨备青襟之列，辄祈玄圣之恩，虔诣华坛，愿崇鸿福。兰釭夜烛，檀穗朝飞。仰陈三奏之仪，必达九天之鉴。伏冀青函紫笔，延生题东极之书；绛简朱编，得道署南昌之籍。寿同山峻，禄并海深。乐境增澄，莱衣显德。雁序继三台之美，鲤庭超七叶之雄。陶冶九围，匡扶元圣，政归一统，俗洽大同。普覃夷夏之方，永镇雍熙之化。臣，某受恩隆异，省己虚孱，惟叩灵真，曾明感激。不任沥恳虔心归命之至，谨词。
　　宣胜军使王谠为亡男昭胤明真斋词
　　伏闻，大化无方，神功广被。洞幽明而赴感，普生死以垂恩。拯度无遗，古今蒙泽。臣顷者专征北陆，统领师徒。横黑弰以临戎，誓倾臣节；奋琱戈而效命，志洗国储。山川有登涉之遥，粮馈有挽输之重。惟期办集，正切忧兢。又一军之人，苦於( )疫，死伤枕藉，相望道途。兼小男昭胤，疾恙所婴，性命悬迫。发丹诚而启愿，冀玄圣之鉴临。寻遂回戈，兔贻旷阙，再朝丹陛，祇奉皇慈，恭荷道恩，敢申昭谢是用。按洞玄品格，披灵宝典仪。考九幽长夜之科，遵玉匮明真之式。精修斋直，上答灵慈。伏冀三界照临，诸天悯护。赐九玄七祖，超苦趣於幽关；眷属亲缘，享福祥於昭代。臣积生衅咎，往世冤雠，及主务已来，公私负犯。或赏刑不当。或裁断失宜。俗有怨嗟，过书阴骘。致使动贻障塞，莫值亨通。昼夜循怀，常增忧惕。因今斋谢，并乞忏除。亡男昭胤，未及壮年。飘魂异境，悯其沦谢，悲痛尤深。或有邪沴侵伤。或是幽灵拘制。虔祈道力，俾遂生神。度南丹流火之庭，升上境洞阳之府。参玄证品，悟道登真。罪咎蠲除，冤债和释。臣等灾缠超解，厄运清消，禄秩寿涯，更期延益。惟勤诚节，永酬圣主之恩；克励焚修，仰副真灵之佑。
　　王承郾为亡考修明真斋词
　　伏闻，至道开图，三尊垂教。惠覃幽显，泽浃死生。游观八门，播弘慈而济苦；悯伤幽夜，回法炬以流光。南宫辟炼化之庭，丹简启超升之籍。上智童子，愿开罪福之由；飞天神人，请示忏陈之品。敷明真奥典，拔度幽关；披玉匮灵科，解销考对。玄清昏翳，洒润焦劳。拯拔穷魂，咸为善爽。终天载劫，俱沐玄慈。臣先考运偶道风，常参宝箓。身逢圣日，累践官荣。处世网之中，宁无过悮；履尘寰之内，必有愆违。况职主庖羞，须行宰戮；旋司戎伍，每举刑章。出领郡符，入居近密。或抑强抚弱。或三令五申，既爽重轻，即为衅咎。又自乡关隔越，兵火乱离，故里坟茔，或有侵毁，冢讼延注，逮及子孙。兼割货所居，移易门巷，土木修造，有触明神。以此忧惶，皆祈忏谢。是敢遵灵宝科格，修明真道场，精洁香灯，丰严信币，披心露恳，悔过希恩。伏惟太上三尊，十方众圣，神光下烛，惠渥滂流。赦先考累世已来，深殃积罪，削名地简，濯质天衢。故伤误杀之愆，往债前冤之目，后嗣考延之咎，先人怨责之瑕，并赐原除，内外清净。即乞炼神丹霍，列籍青华。不经於岱岳酆山，克证於福堂天路。上愿九玄开度，七祖超升，坟墓安宁，幽冥潜静，三途六趣，共洽胜功，内族外亲，俱臻景佑。刳心抆血，拜手祈天。不任号殒激切涕咽之至，谨词。
　　皇太子宴诸将祈晴感应灵宝斋词
　　盖闻至道应机，有同响答。明神赴感，无异影随。缅惟幽赞之私，每荷垂休之力。六月二十二日，皇太子之会诸将，已上卜吉辰。方当暑雨之时，遂有晴明之祷。果蒙灵贶，吁此诚祈。不移顷刻之间，骤止滂沱之势。群山晓碧，天高而屏翳收云；六合风清，日迫而羲和弄辔。谯筵克备，中外同欢。今则旋整车徒，爰申吊伐。千军雷动，山川绝泥潦之虞；万马星驰，戈甲曜晶荧之色。伫平凶梗，大拯黎元，思答真官，式陈斋荐。莲灯夜簇，兰穗朝飞。仪礼精严，香花纷郁。必达清都之圣，更崇紫府之勋。仰叩玄功，以昌鸿业。不任虔祝之至，谨词。
　　皇帝为老君修黄箓斋词
　　盖闻混漠之先，希夷之表，厥惟至圣，光宅九清。敷澹然冲寂之宗，行不宰无为之教。上自三古，旁逮万区。钦若真风，赞孚成化。粤自经纶之始，洎膺推戴以来。常慊明诚，每申瞻奉而光灵累洽，祯贶继臻。仙居赐受命之符，显隆基业；宣室发祝祈之念，必至感通。由是风雨常均，氛邪不起，四封无警，百谷常登。祈荷恩休，寔思昭谢。爰因令序，特启斋坛，三日精严，六时蠲洁。冀凭关奏，上答玄功。今则方命师徒，将平凶丑。犹资道力，俾珍枭巢。借丰隆列缺之威，扫凿齿贪狼之族。更垂熹佑，永泰寰瀛。不任祝望之至，谨词。
　　蜀州孟驸马就衙设销灾迁拔黄箓道场词
　　臣闻，至道深微，玄功广大。包万天而布化，周品汇以流恩。故能下拯冥关，广宁邦国，镇安土地，和喻神明。皆遵宰制之欢，尽悦慈悲之力。古今共禀，幽显无遗。臣夙奉玄休，早承皇泽。未展涓埃之效，骤叨符竹之荣。泛累掌重难，兼司刑宪，详评狱讼。虑乖仁恕之规，主领兵师；实寡训齐之要，动贻过咎。常切兢忧。自临莅郡城，每怀兢慎。遽锺殃罚，敢望生全，礼制所拘，殒绝无所。偷延视息，又降渥恩。泣血吁天，茕茕何诉。窃闻玄元设教，紫阳有迁拔之仪；正一垂科，黄箓忏祈之路。是敢肃严公署，崇设斋坛，拜表九清，腾词三界。伏冀三尊众圣，弘悯济之慈；夜府泉扃，遂超升之路。赐郧国夫人某氏魂神安泰，福善资熏。积过深瑕，皆从荡涤。不拘地府，径上天堂。七祖九玄，前亡往逝，俱升道力，齐会福庭。又宅宇之中，累经修改，恐因触动，未获安宁。愿凭斋谢之缘，旁解犯违之过。龙神复位，土地安和，居止利宜，凶灾销殄。城隍社庙，里域真官，密享神功，永居福地。上愿帝图隆固，圣寿延洪。太子诸王，拥宏休而奉国；后妃嫔主，承景贶以匡朝。中外寮臣，六军万姓，同欢昌运，克遂安贞。岁有丰登，俗无疵疠。率土之内，一统万方。并臻仁寿之乡，成奉升平之化。不　任归命披心虔诚恳愿之至。
　　邛州刺史张太博敬周为鹤鸣化枯柏再生修金箓斋
　　伏闻，至道玄通，神功广运。裁成天地，敷赞帝王。羲轩融燧之君，尧舜禹汤之主，莫不师资冲漠，启迪雍熙。致祚历之厉洪，庬声明之振赫。或乘飙沧海。或证品紫庭。光烛九遐，寿均三景。伏惟大蜀皇帝，乘枢御运，握斗故元。执大象而抚华夷，驾六龙而绥亿兆。德逾尧禹，圣越羲融。穹庐穷发之君，奉琛向化；靡汉渥涯之虏，重译来宾。泽浸山川，仁覃草木。灵禽栖於内苑，嘉兽宅於上林。三秀呈祥，十朋表异，而犹劳谦恭己，让德於天符；将溢简编，益深於撝挹。今则神仙幽赞，灵化垂休。渥泽润洽於朽根，枝干再荣於枯栢。风来翠壁，重飘远近之香；月过华坛，复睹扶疏之影。其为嘉瑞，实冠古先。有以见天枝帝叶之繁昌，圣寿宝图之永远。虽禾生清庙，蓂叶彤庭。徒美前闻，难偕圣感。臣荣逢昌运，叨领郡符属邑之中。睹兹上瑞，藻绘朝陈於龙阙，丝纶夕降於凤笺。旋锡御词，严申醮祝。褒称显焕，荣耀优隆。量恩而溟海未深，荷圣而乾坤难报。敢因皇帝本命之日，修金箓道场，翘罄丹襟，仰祈玄贶。伏冀诸天降鉴，万圣昭临。流巨福於社稷尊灵，增景佑於宗祧先圣。二仪并固，万国同文。皇帝寿等岷峨，明齐日月，普颁正朔，一统寰瀛。皇后受福紫宸，增龄丹箓；皇太子永扶皇极，养德青宫。公主嫔妃，荣匡圣日。诸王百辟，钦赞皇基。九土又康，五兵韬戢。烟尘殄息，稼穑丰登。动植飞沉，三途六趣，俱承惠渥，咸诣福庭。臣誓倾忠孝之规，上答圣明之泽。
　　广成集卷之五竟
　　广成集卷之六
　　上都太清宫内供奉应制文章大德赐紫杜光庭撰
　　众修北帝衙醮词
　　伏以五气玄天、北宫太帝，司明善恶，统御死生。寿禄吉凶，咸资校录。臣窃恐天文宿曜，有临照之灾；本命行年，有刑妨之咎。仰祈真圣，特具修禳。虔罄丹诚，同伸醮礼。伏乞解除灾厄，延益年龄。落死籍於北酆，上生名於南极。公私和泰，眷属安宁。即仰荷帝君慈佑之恩。
　　三会醮箓词
　　臣获奉正真，参受玄箓。内期修炼，以保身心。外冀威灵，以禳灾沴。依科佩受，早遂宝持。但虑世务所拘，尘机所役。斋戒之日，朝谒有亏。修行之辰，香灯或阙。善功未立，过咎易彰。真气灵官，未垂应佑。玄司天府，谴责不专。三命五行，灾衰未荡。旦夕忧惧，冰炭在怀。今以上会之辰，天官考校之日，功过善恶，巨细无遗。是敢沥恳披心，虔诚悔过，精修醮礼，拜奏章文。伏惟众圣垂慈，赦其愆咎。降流灵应，销解灾凶。三部吏兵，常加佑护。动息康泰，永享利贞。即仰荷法箓真官济护之恩。
　　军容安宅醮词
　　伏以二象既陈，三灵配位。阴阳陶铸，天地权舆。巢居穴处之君，浇漓未作；上栋下宇之制，缔构云兴。由是取则五行，定规六纪。顺之，则福延善着；违之，则祸起灾生。考其主张，实惟五帝。臣所居之处，经始有年，土木之用继新，畚锸之功累作。窃恐上干五帝，旁犯众神。又今岁兴修，当行年之位。近则冯氏，忽婴疾苦，惧因犯触所成。辄按玄科，虔伸醮谢。备三天之旧格，请五帝之灵符。乞降正神，俯流真气，永锡安镇，俾获又宁。凶邪不侵，内外康泰，疾厄蠲荡，眷属咸和。青宫增禄祚之文，黑简息灾蒙之数。克勤修奉，以答神功。不任。
　　王虔常侍北斗醮词
　　臣以凡微，获逢道化。常承覆佑，实荷真慈。自顷以龙纪元年，奉使支郡，方传上命，遽蹈祸机。危惧之中，真灵俯佑。获全形命，尽脱忧疑。而两地未通，三年隔绝。臣男延龟，恳伸祷祝，累告神明，天鉴诚深，亲承应兆。仰惟至圣，介此殊恩。思罄丹心，克伸报谢。今则上元大节，启福良期。辄备醮筵，上酬明贶。伏冀省临薄礼，采纳菲诚。答往愿於当年，期降恩於此日。永当修奉，以荷神麻。不任。
　　马尚书南斗醮词
　　伏闻清浊分形，高卑定位。南北御死生之籍，阴阳有舒惨之殊。由是南斗尊神，六宫众圣，纪功举善，克扬不死之文；主箓定年，唯启长生之本。欲使物皆归道，人尽登真。副天尊广济之慈，遵大道好生之理。而尘波易溺，意马争驰。罪网牢笼，莫有奋飞之路；情关固闭，曾无开拓之门。臣迹处人寰，心拘俗役。机权在握，须行惩劝之文；刑赏是司，难徇冲和之用。虑其过咎，累积阴曹。更属灾凶，便为厄会。虽继伸祈忏，上扣於天曹；而未吐明诚，仰陈於南极。今则考祥吉日，崇设醮筵，辄按真科，尽披丹恳。元元下土，虔露於瑶阶；昭昭上真，必降於琼席。敢期哀宥，俯念凡微。释罪除灾，落北宫之阴简；锡年增禄，上南斗之阳篇。六宫永纪其姓名，五纬潜资其福佑。乞使九玄七祖，介福朱陵；五族六姻，延祥紫府。誓勤精奉，以答鸿慈。不任。
　　李绾常侍九曜醮词
　　伏闻二气降和，乃形品物；三光布象，以育群生。惟兹最灵，仰承明佑。至於行藏善恶，动息吉凶，咸系上天，以司下土。臣幸承前福，叨沐道风。事主立身，得罄忠诚之节；循怀省己，常持兢慎之心。禄秩所沾，神明是贶。每增忧灼，实虑玷危。而眼疾所婴，累年为苦。针药虽至，服饵益勤。未获痊瘳，倍增惊惧。恐阴阳年运，遇此重灾；宿曜循行，成其困厄。曾申祷醮，冀获安宁。今又身宫之中，暗虚所历，当兹久疾。值此灾期，启向无门，彷徨失据。伏闻真科有格，醮酌垂文。辄竭丹诚，上希神鉴。精修醮礼，延降尊灵。伏惟九曜威神，分光照纳。解其宿咎，和释冤尤。销彼灾缠，蠲除疾厄。使紫童守卫，眼宫无痛恼之侵；青帝护持，肝脏有安平之候。凶衰永息，禄算惟新。敢忘修励之诚，以答照临之赐。不任。
　　马尚书北帝醮词
　　臣获以凡微，早闻道化。栖心澹泊，注念正真。每展祈诚，必蒙昭佑。昨以公田既辟，垄麦初齐。迟迟之春日载阳，幂幂之油云未布。眷兹农亩，正切忧惶。辄扣玄关，果垂鸿泽。炉香散处，便呈润石之容；禁水噀时，已变如膏之雨。遂使西成有望，东作无愆。可俟京坻，以丰川蜀。上圣之延祥既厚，下臣之报德何阶。虔拂翠坛，式陈单菲。苹系蕴藻，诚非仰荐之仪；缯烛香花，敢备上酬之礼。伏惟采纳，永锡嘉祥。谢过祈恩，不敢繁启。不任。
　　又马尚书南斗醮词
　　伏闻大圣无私，随机赴感。至真下济，应念降灵。变通不间於尘凡，救度岂遗於微眇。臣自惟幽陋，窃慕玄虚。洗心依冥漠之都，潜希忏罪；稽首仰鸿蒙之境，冀涤前非。上祈拯拔於七玄，次乞和宁於四境。才披素款，遽降鸿慈。爰俾神交，授其嘉梦。魂清气爽，全殊化蝶之时；扪腹安怀，有类得鲛之夕。固可表丰岁之兆，知灾息之微。缅惟神功，申兹景贶。兢荣先次，感激难胜。思答灵恩，重修醮礼。鸳灯吐焰，参差玉斗之光；龙雾飘香，散漫瑶池之色。全祛万虑，共运一心。伏惟丹府上真，六宫高圣，俯回鹤辔，暂降霓旗。采纳寸诚，哀怜末俗。拂长生之金札，开大宥之洪休。赐其延永之年，增以自新之禄。主务则三农告稔，训戎则七德申威。罪咎蠲销，公私昭畅，存亡介福，眷属延生。北元除录过之书，九府锡增年之籍。况复五纬循行，或逢临照三元，系命时有屯亨。遇灾生福尽之期，当减禄夺年之数。常情罔测，揣分怀忧。非仗道慈，无由自济。伏闻太上启修禳之典，天师着祈醮之科。谢罪必销，祈恩克降，今以本命之日，辄披正一之文。虔拜灵章，式陈微醮。三宫五纬，咸罄诚祈；六府七元，普申忏谢。伏冀众尊昭佑，大圣鉴临。赦已往之过尤，锡将来之福庆。三灾净息，九厄蠲消。寿纪潜延，禄祚兴益。七玄九祖，超度幽扃；五族六亲，均承道荫。公私永泰，存没康宁。即仰荷大圣罔极之恩，不任。
　　唐洞卿本命醮词
　　臣宿运所锺，遭值道化。佩奉真箓，获以禀修。而功业未彰，愆尤易积。阴阳爽候，疾疹所婴。忧迫既深，扣祈是切。果蒙昭佑，旋获痊平。又於中元之辰，欲陈黄箓之会。仰告真圣，愿遂丹心。今则坛席克终，功德成就。关盟有应，风雨无侵。冥感圣慈，效酬难尽。敢因本命，虔备科仪。设微醮以展诚，拜灵章而请福。伏冀高尊鉴领，众圣照临。前愿已圆，殊祥下及。使臣罪销厄灭，业着功充。奉亲既保其安宁，荐远必沾其迁拔。永坚诚砺，以答真灵。不任。
　　告修青城山丈人观醮词
　　伏以青城仙山丈人灵观，开九室而数洞，观群岳以称尊。自轩后锡封，汉皇望秩，玄宗构宇，先帝增崇，仙室益严，清坛弥肃。近则良宰兴葺，灵宫鼎新，而正寝之西，犹虚隙地；邃牖之北，或睹余基。玄元之像设未陈，帝子之遗踪宛在。辄欲兴修祖殿，经始斋房。永资焚谒之仪，克壮清虚之境。将施畚锸，虑犯龙神。敢备醮筵，虔伸昭告。伏惟允兹丹恳，降以玄休，使功用必成，上下无挠。工徒安泰，福善攸新。不任。
　　严常侍丈人山九曜醮词
　　伏闻天地分灵，三官定死生之格；阴阳悬象，九曜垂照烛之功。南宫开延寿之符，北府显绳违之简。星躔岳渎，考校无私。凡在人寰，咸由统御。臣自惟微薄，获奉玄慈。而履行之间，恐乖阴骘；运心之际，未合神明。因遇灾凶，复兼愆咎。遽成厄会，莫遂忏祈。今年中宫则天符所临；身位乃土星对照。大运犹居於劫杀，飞旗又寄於行年。三命五行，恐逢刑克；列星九曜，更虑照临。所以轗轲未宁，灾危频作。非凭至圣，无路扣祈。是敢虔罄丹诚，克申大醮。伏惟众圣，俯降福祥。销灾咎於将来，释过尤於既往。六曹司命，增福算於丹天；七纪尊神，介休祥於玄极。公私清泰，眷属安康。即永荷众圣佑护之恩，不任。
　　青城令莫庭乂为副使修本命周天醮词
　　伏闻道化宣行，玄功覆载。阴阳不测，亭育无私。由是五帝三皇，御六仪而统物；天官水府，司八会以持纲。南宫明录善之科，北极总绳非之品。吉凶罪福，咸系灵曹。窃惟全蜀奥区，华阳会府，堤封八国，柔服诸蕃。玉帐既崇，金台实峻。外清殊俗，威怀则文武兼资；内握雄兵，申令则赏刑俱用。臣切以张某，久持重柄，独运赤心，上禀圣谋，仰遵庙略。或指踪貔武，清荡边陲。或恢复城池，削平疆土。或诛锄奸猾，摧挫凶豪。或督课赋舆，经营军食。以兹多事，讵可禁刑，深虞斩决之间，重轻有失，因成谴咎，曾未忏祈。又恐三命五行，或逢衰厄；明星暗曜，或值照临。神道至幽，常情靡达。非闻至圣，难涤深瑕。是敢依诣灵山，修崇大醮。遍天地阴阳之府，周星辰日月之宫。沥恳披心，祈恩悔过。伏愿灵光迥鉴，除已往之愆违；惠泽下临，息将来之灾否。允垂嘉佑，永介福祥。延寿纪於丹篇，落罪名於黑籍。以康川境，永保群生。不任。
　　莫庭乂为川主修周天醮词
　　伏闻元圣开光，高尊俯化。泽周品汇，慈覆万天。悬罪福之明科，标死生之大法。上惟邦国，下及人臣。同归统御之门，咸宗沮劝之训。古今不紊，纤芥无遗。臣伏念佐圣立功，非贤不济。扶危拯难，非德靡先。节度使王某义贯神明，忠卫社稷，耀武略而先朝返正，鼓仁化而今圣理平。用是茂勋，锡兹巨镇。其间或克收宫禁，诛荡妖凶。秦甸行师，褒川振旅。廓清庸蜀，底定天彭。外静边方，下戢奸暴。盖不得已，未能去兵，至乃宣天子之威，用将军之钺。无非仗顺，必在为时，尚虑故杀误伤，因成衅普。天曹地简，或纪愆违。又恐宿曜所临，行年有厄，历运衰否，分野灾凶。须备忏陈，以期昭洗。臣叨居寮属，辄按经图，仰罄丹诚，恭申大醮。洁礼颂於仙岳，奉搸糈於灵坛。上扣虚无，极诸天而祷祝；旁周海宇，俯九地以虔祈。冀达精思，曲流真佑。愿北宫赦罪，南极延生。五行之否塞清销，三命之灾衰弭绝。寿将川广，禄与山崇。谷稼丰禳，蒸黎辑悦。常扶圣日，永福群生。上愿国祚遐长，圣朝宁泰，戈鋋自息，文轨大同。三光顺度於上玄，万类繁昌於下土。幽明异趣，水陆殊阶。咸沐真慈，共臻鸿泽。不任。
　　莫庭乂周天醮词
　　伏以天地万神，阴阳具职。敷舒道化，拯育群生。北极西官，秉刑章而定罪；南躔东府，播含养以宣功。粤自帝王洎诸臣庶，咸归宰执，以判吉凶。臣夙荷福因，叨尘官籍。蹈艰危之路，当戈甲之秋。一从戎旃，再居名邑，而疆陲遐邈，征税繁丰。宽柔则征督无功，刚峻则疲羸有怨。类驱鸡而岂易，顾驯雉以殊难。况未洽和平，犹资刑赏。虽绝私自励，惟理是从。尚虑重轻，或乖中道。深忧故误，遂结瑕疵。又恐辰耀所临，行年所历，因其厄滞，以构灾衰。境丽仙山，云藏真观；洞包雷雨，地集龙神。仰灵都於罔象之中，愿披丹恳；瞻玉相於烟霞之表，必降玄慈。是用按灵宝旧科，设周天大醮。普九围之宫府，遍十极之威神。拜手归依，倾心祈忏。洪纤罪目，今昔愆违，未兆之灾，将来之咎，并期蠲赦。曲赐消禳，众厄清夷，宿冤和释，更增微禄。俾遂遐年，九祖超升，三涂开泰。臣一家骨肉，两地亲缘，早获团圆，俱赐贞吉。顷因修造，虑有侵伤。冀获安宁，共贻祥祉。当境灵庙，川泽职司，俯佑生灵，旁祛氛沴。邑无水早，俗富仓箱。其有冥漠无依，漂零魂爽，沾兹福利，亦契逍遥。不任。
　　莫庭乂青城山本命醮词
　　伏闻三光表瑞，九曜凝辉。配金木以司方，四时攸叙；定阴阳而立象，万汇生成。主宰幽明，统临罪福。臣自惟凡陋，获奉真灵。惧履行之间，易成衍咎；修持之道，未契神明。况职务所司，重轻咸系，恐乖彝法，更积过尤。唯夙夜在公，敢忘虔恪，而吉凶难测，倍切兢忧。兼以宿曜所临，辄罄忏祈之恳。爰因本命，恭备醮筵，备香火以贡诚，列星灯而展礼。所冀希夷至圣，俯鉴丹心；九曜上尊，曲流玄贶。释罪尤於既往，解厄运於将来。冤债销平，凶衰除荡，更增寿福，永介祉祥。眷属乂安，公私和泰。不任。
　　丈人观画功德毕告真醮词
　　伏以青城仙山，丈人灵观，久无营葺，近再修崇。既毕巨功，爰征绘事。辄於广殿，图肖真仪。鹤貌云容，疑谒潜虚之府；琼姿淑态，似来澄碧之宫。莞尔可赡，肃然如在，必冀降灵威於水德，流福泽於人寰。克展醮祈，仰希鉴佑。无任。
　　画五岳诸神醮词
　　伏为丈人观久为荒毁，近毕修营。土木之役既兴，粉绘之功是设。爰於閟殿，图貌灵仪。翠云丹锦之袍，玄璧黄琮之器，星景日精之品，五华七称之殊，二骖六马之车，云翼霞軿之辇。储副二职，佐命八山。岳君水帝之仪，溪女河侯之列。山林孟长，沼沚灵司，帝王咸秩之曹，典策所封之位。或傍司海裔，东距方诸。或别领洞天，西邻昆峤。莫不振扬雷电，啸哗蛟鲸。按察幽明，掌录川泽。赞太上正真之理，宣帝王亭育之恩。饮彼六气，成乎大化。比秋冬春夏，遵时令以无亏；风雨雪霜，均岁功而不爽。俱奉轩辕之命，皆持宰执之权。与岳渎众灵，供上司之职。则希夷真君，居丈尊之重，当临御之严。颁序朝宗，所宜森列。今则挥毫匠手，彩布循垣，灿若星陈，矗如云拥。由是宏裾褒袖，玉剑珠谎。火佩含星，瑶珪敛月。或琼颜蒨袖，若辞姑射之峰；异状奇姿，似照浔阳之浦。丹青式备，绚焕如生。固当契彼神明，萝兹福祉。上扶邦国，傍佑黎元。调十雨五风，以登稼穑；普九州六合，以致雍熙。洪图齐日月乾坤，玄化匝蚳蝝动植。虔修醮酌，恭罄祝祈。伫降威灵，允孚祯贶。谨词。
　　广成集卷之六竟
　　广成集卷之七
　　上都大清宫内供奉应制文章大德赐紫杜光庭撰
　　莫庭乂本命醮词
　　伏以三官领籍，五帝定生。南天司禄算之文，北斗统红绳之目。至于岳渎真府、本命宫曹，主张而罪福无差，考校而死生攸系。臣窃虑谬膺抚字，有旷辑和。刑章或爽於重轻，教化未臻於德义。因成罪咎，录在灵司。未申祈谢之仪，恐致灾凶之兆。又虑天文宿曜，或值照临；本命行年，或逢否塞。兼天符五鬼，在坤艮之位，居本命之辰。况正月对冲，尤惧衰厄。敢因元命之日，虔诣灵山，修设醮筵，披露诚款。伏惟天曹释过，地简祛灾。凶咎潜销，福善昭集。克延算禄，永锡利贞。然乞邑境安宁，生灵康泰。谷稼丰植，水旱无侵。人无疾疠之伤，俗洽和平之美。不任。
　　莫庭乂本命醮词
　　伏闻大道生成，元和鼓简。流形品物，布化群灵。申上玄宰制之功，垂下土吉凶之戒。是则惩恶劝善，信为格言。害盈福谦，固惟常训。臣夙闻玄旨，敢不冥心揣分，兢怀省躬。思道而叨居禄秩，未脱嚣氛。秉朝宪则笔定典刑，督邦赋则庭施槚楚。功或兴於土木，膳未罢於炮燔。故误之罪，莫知重轻之文。或爽以兹忧惧，恐结尤违。况臣今年，天符临本命之辰#1，太白居愁滞之位。窃恐志随灾易，留连於声欲之间；情逐祸移，沈湎於杯觞之内。因思警慎，仍切忏陈。敢於命命之辰，虔罄焚修之礼。濯心灵洞，归款名山。仰斗极星躔，冀销往咎；赡凤轩龙盖，愿降新恩。使罪戾蠲平，冤尤和释，灾凶宁息，禄算遐长。骨肉则两地乐康，生灵则一邑丰泰。兵锋永偃，疾疠无侵，水旱勿兴，农桑滋阜，龙神安镇，远近昭稣，誓策丹心，上副玄造。不任。
　　晋公南斗醮词
　　伏以朱陵阀境，南昌上宫，御正阳长育之方，行大道生成之化。凡所祈启，必赐降临。臣以愚蒙，叨逢圣日，参荣禁密，荷宠云天。常虑庸虚，难胜恩遇。恐行年厄运，宿曜灾凶，有加临刖克之期，有滞塞邅迪之数。惟增惕惧，罔敢自安。辄罄丹诚，虔修醮礼。特希悯护，俯降威光。销已往之过尤，解未萌之灾咎。续南极丹书之简，更益年龄；除北都黑录之文，重新禄祚。克垂济度，永荷灵恩。无任。
　　晋公后土醮词
　　伏以惟地惟天，厚载广覆。生成庶品，孕育群灵。坤德母仪，光被万有。粤自君臣父子，洎于动植飞潜。厥有诚祈，盍申昭告。臣封境之内，戈甲屡兴。害及丘坟，戮兼婴耄。远近涂炭，人鬼不宁。痛彼一方，毒深骨髓。念兹万姓，诚切祷祈。沥血披心，仰希鉴佑。伏冀曲哀虔祝，俯借威灵。命山川岳渍之神，助平灾沴；勅雷电风云之吏，共静郊原。大开倚剑之门，不隔朝天之路。昭稣疲俗，洗涤深冤。岂伊项籍之祠，能祛蜀难；无使蒋山 之庙，独助晋师。奉斝陈词，言兴涕霣。不任。
　　晋公北帝醮词
　　伏以五纬在天，三元运气。上宗斗极，下统人伦。阴阳有休否之期，躔次有照临之数。伏虑元命之内，宫宿之中，因遇冲妨，遂成厄滞。敢凭吉日，虔备醮筵，上叩尊灵，特希鉴佑。使三命九宫之厄，尽获销禳；明星暗曜之灾，并蒙宁息。一川康泰，万姓辑和。解甲偃兵，年丰俗阜。永虔素恳，以答玄慈。不任。
　　晋公太白狼星醮词
　　伏闻垂象上玄，各有主宰。或统兵军之会，或司氛祲之源，仰瞩光华，系其休戚。臣封疆之内，戈甲逾年。野废农蚕，人罹涂炭。念兹冤抑，痛迫肺肝。是敢稽首炷香，驰心祷福。冀因感激，俾获照临。伏希运金方肃杀之威，垂大义裁非之力。助兹武旅，清彼郊畿。拯一川垫溺之忧，活万姓倒悬之命。弓弢戢偃，雨顺风调。百谷有年，五兵永息。不任。
　　晋公北斗太帝醮词
　　伏以斗御中天，旁周八极。招摇所指，邪正聿分。今以节及正元，时当考校。群物，被惟新之泽；万方，承煦妪之功。念此封隅，尚缠兵甲，生灵涂炭，垄亩榛芜。当发生播植之功，旷黎庶耕桑之业。以兹忧痛，倍切扣祈。伏惟北极宫中，七元籍内，辍众庶凋伤之目，改一方沦丧之灾。克睹和平，永销锋镝。臣或身逢厄塞，罪击星辰。甘置明科，以谢群品。不任。
　　马玄通火醮词
　　伏闻乾坤覆载，阴阳有俏息之殊；日月照临，寒暑有推迁之候。吉凶在运，否泰相沿。虽历数使然，有尧水汤灾之变；而修禳有道，见返风退舍之文。惟此郊原，方当厄会。蒸黎未泰，戈甲继兴。征彼星图，寔逢火曜。是用归心大道，虔扣上玄。开太一之坛，行三五之法。蹑红飙而请福，步玄斗以祈天。所希列火腾威，应星芒於上境；阳光散焰，荡阴秽於下方。仰福圣躬，大庇川蜀。人登福寿，野息戈鋋。同沐神功，永销忧患。不任。
　　晋公北帝醮词
　　臣闻斗极居尊，统临八表。指挥万象，总御众灵。杓建所加，灾凶自息。今以封疆之内，兵革尚兴。人未息肩，时方震惧。既劳备御，必废耕桑。念彼榛芜，益深忧叹。敢凭醮酌，重罄祈诚。伏惟太宰扬威，七元振令。使雷车电骑，扫荡四方，毕雨箕风，稣舒品物。克清境域，大庇生灵。如臣躔次有灾，阴阳构厄，乞当天谴，用息人殃。元元丹诚，仰俟昭鉴。不任。
　　川主太师北帝醮词
　　伏闻垂象表灵，位尊北极。统临万有，照烛群生。八十一变之威容，三十六兵之神武。肃清造化，临察幽明。殄恶诛邪，安人护国。今以朱阳届候，赤帝司方。南风资长育之恩，四叙叶清和之节。蚕功将就，农务方繁，而疫疠兼行，钲鞞未止，民多殍仆，野困通逃。既投足无场，岂息肩有所。叨居盐护，实切忧伤。更因衙醮之辰，再布诚祈之恳。伏冀神兵助役，荡氛翳於郊畿；云骑腾威，扫疾疠於闾里。生灵有泰，远近无虞。昏雾永销，见三蜀山川之色；浮云自灭，开九天日月之光。厄运蠲平，灾危静息。常倾丹素，以副玄休。不任。
　　晋公北帝醮词
　　伏以六气周流，天道为生成之本；七星杓准，斗君为统制之元。罪福吉凶，咸归校录。臣以近畿未泰，戈甲犹兴。四野靡安，疾疫斯构。念兹疲瘵，痛逼肺肝。敢因衙醮之辰，更达扣祈之志。伏冀曲回圣力，俯借神威。垂景贶於四人，息灾危於三蜀。休兵偃革，时泰民安。厄运销平，福祥臻会。不任。
　　谢恩北斗醮词
　　臣以凡愚，叨依簪褐。修持多阙，过咎易盈，谴责所临，疾瘵斯构。羸形几丧，微喘偶全。三洞法师杜弘广，情切本枝，念深危疾。式披丹恳，冥扣玄真。果蒙降以殊休，续其余算。仰荷真灵之佑，再窥日月之光。蝼皑力微，乾坤恩重。用伸醮酌，仰报生成。伏惟圣慈，俯赐歆鉴。不任。
　　五星醮词
　　伏以三光垂耀，五纬流辉。盈缩有常，古今无素。循环列次，主宰群生。影响靡亏，吉凶攸系。臣叨膺命秩，获履土疆。惠未洽於飞沉，境方缠於灾沴。兵锋凌暴，士庶流移。千里疮痍，一方残毒。念兹忧痛，实切肺肝。窃惟上圣好生，至真育物。敢凭慈煦，再专罄醮祈。伏希太白扬威，助武功於原陆；岁星舒彩，播仁泽於郊圻。五辰顺轨以呈祥，万类承风而纳佑。野无悲怨，俗洽和平。誓竭丹襟，仰酬玄贶。不任。
　　本命醮北斗词
　　伏闻，斗正中天，杓临八极。魁纲所指，福祚必臻。臣行运之中，土居身位。游年之内，灾向离方。今属斗在南天，日躔命宿。仰申告醮，冀获感通。愿垂宰制之威，以静晦蒙之数。克垂玄佑，敢负明恩。不任。
　　本命醮南斗词
　　伏闻，南上六宫，文昌众圣。寿涯所系，生箓是司。动植幽微，咸资主统。祈生请福，盖露明诚。臣叨荷宠恩，谬司藩部。功无尘芥，过积丘山。而行运之中，方当否塞，宿曜之内，并有照临。敢因章奏之坛，重有祷祈之望。伏冀朱宫上圣，丹阙高尊。垂回凶度厄之慈，开辍死上生之路。使一境之兵销革偃，四时之雨顺风调。拯疠魄於穷泉，拔游魂於长夜。降元和之泽，济冥漠之乡。浮云不蔽於青天，忠恳获申於白日。元元之志，仰伫鸿休。不任。
　　本命醮三尊词
　　伏闻，大道昭明，独着好生之化；天真慈惠，偏弘济物之仁。亭育必均，抚临无失。臣自惟凡陋，叨荷宠荣。未着勋劳，存深渥泽。而维鹈起诮，聚鹬为灾。盖薄德而招，亦迍蒙所萃。三命之内，或有刑冲；九曜之中，仍闻临照。敢因元命，虔扣上玄。伏希回此凶衰，锡其祯贶。赦过尤於既往，解厄会於将来。得倾忠赤之心，上答乾坤之泽。誓当砥砺，以奉玄慈。不任。
　　周天醮二十八宿词
　　伏闻，玄象在天，万有咸照。动植荷无私之德，幽明承不宰之功臣早被宠光，谬司藩翰。诚惭薄德，继履深灾。群邑凋夷，生灵沦毙。於兹伤痛，须励诚祈。伏惟允降玄休，克宁疲瘵，使兵旗永卷，无闻冤诉之音；稼穑惟丰，自洽和平之化。至於山川之内，地分灾期；躔次之中，天文厄运。并希销解，俾获乂康。誓竭丹诚，仰副鸿泽。不任。
　　礼记博士苏绍元九曜醮词
　　臣以凡微，叨逢圣日。荷三境照临之赐，承二仪亭毒之恩。常虑迹处昏衢，身枸俗网。修持有阙，罪咎易增。虽佩奉秘文，尊参宝箓，香灯怠惰，荤浊侵凌。道气不降於百关，灵官暗迁於六府。由是虚邪内集，疾恙旁萦，夙夜兢忧，惧不全济。又虑五行三命，运遇凶衰。兼以土曜木星，仍临宫宿。顾惟凡眇，素寡善功，当此灾期，倍深惶惕。是敢河图旧典，披启醮坛；依灵宝尊文，请求天象。伏冀玄慈俯瞩，灵贶遐沾。洗涤过尤，解销灾咎。明星隐曜，共介祯祥。八卦九宫，并扶刑厄。疾患痊复，邪疠蠲除。增禄秩於惟新，续年龄於延永。行年神将，法箓吏兵，辍罪举功，成赐昭佑。永当修励，以答玄恩。不任。
　　川主天罗地网醮词
　　伏闻，一气肇胎，三灵资始。乾奇坤偶，定彼阴阳。金革土浮，明其次舍。九兴於坎戌亥，谓之天罗；六起於离辰巳，谓之地网。乃二体升沦之所，是两仪代谢之乡。阳伏而不能刚，阴绝而不能继。行年所历，寔日灾期。况天地中和，圆方化育，流形挺质，命世降奇。皆归鼓铸之权，难逭兴衰之数。顾臣凡昧，敢避晦蒙。丙辰当厄会首临，丁巳乃灾期将解。惟兹二岁，实抱百忧。上祝玄穹，敢希销解。伏惟圣鉴，俯念诚祈，显降威灵，大祛灾衅。使乾纲坤纪，息氛沴於一方；地网天罗，解凶期於小运。行歌击壤，归圣朝朴素之风；束甲弢弓，副玄祖希微之教。永勤香火，以答玄慈，不任。
　　川主醮九曜词
　　臣叨荷国恩，谬分戎阃。西南粤壤，髳蜀雄都。三舍当参井之躔，八国控羌蛮之域。区封既广，统制所难。常虑非才，有负殊寄。夙夜忧惧，不敢遑安。近岁以来，凶灾未息，疾疠时起，干戈日寻。今按考黄图，验求玄历，分野之内，太白将临。况运兵筹，方迍武旅。仰裁非之义，仗肃杀之威。伫静四郊，以康万姓。伏冀天光俯鉴，圣力潜资。濡渥泽於九重，救悬危於千里。章弓解甲，凿井耕田，里闾无瘥疫之家，远近有欢呼之俗。长庚所指，幽滞俱通。即永荷昭佑之恩不任。
　　杨鼎校书本命醮词
　　伏以斗御中天，杓移列次。乾帝车而独运，浮华盖以高临。吉凶得以司明，罪福由其考校。虽尘凡杳隔，仰星晷以无阶；而天听甚卑，有心诚而必鉴。丹襟所叩，玄应攸彰。臣顷以灾蒙，偶逢艰梗。道途阻塞，骨肉支离。因与幼男，两地睽隔。苍惶相失，音信莫通。唯昼祝长天，夜瞻斗极。冀其通感，再获团圆。炷香而血泪共垂，拜手而心魂俱往。果蒙昭佑，遽遂归还。常怀再造之恩，未答自天之泽。兢忧度日，芒刺在躬。今值玉局仙居，锦都灵化。下藏洞府，上属星躔。肸蠁可期，真灵朔会。辄投胜境，愿展醮祈。将酬福佑之慈，少达敬恭之礼。伫回真鉴，俯纳尘心。小男以壬子主生，微臣以庚申定命。常希圣力，永赐保持，祛五行三命之灾，解宿度天文之厄。得勤修励，克奉休明。黍稷非馨，真仙是鉴。不任。
　　广成集卷之七竟
　　#1『辰』原作『长』，误，据文义改。
　　清宫内供奉应制文章大德赐紫杜光庭撰
　　川主令公南斗醮词
　　伏闻，天覆地载，资大道以生成；禀质孕灵，由至真而潜运。用能弥纶不极，生化无穷。真宰主张，玄功统御。虽太虚辽邈，劫历遐长。庶品喧阗，九闱旷荡。刑政繁杂，分野幽深。灾福攸司，安危是系。臣遭逢圣运，尘忝恩荣。授以节旄，委之辅相。地雄巴蜀，境控羌蛮。惭无绥抚之能，常切兢忧之恳。况举善瘅恶，须用赏刑，伐叛诛凶，仍施斧槚。戎杞有牲辁之具，赋舆有征督之劳。有土有之，盖不得已。实恐诠材不当，委任失宜，因起怨咨，遂成灾沙。今又土星行度，对照此方。地一移宫，将离益部。五鬼临於坤位，火曜躔於升宫。又臣大运在冲破之乡，小运当命墓之岁。木既薄弱，火亦衰微。天符临於行年，游行逢於绝命。土方对照，又在妻宫。金火伏行，亦居滞位。木星处愁烦之宿，暗曜出乖背之方。垂象至明，阴阳有数。得无警惧，以自励修。尚恐过咎易深，尤违旋积，因其愆失，灾及生灵。省己拊心，不遑宁息。窃闻正阳之月，丙午之辰，是六星降鉴之期，南斗定生之会。涤瑕介福，宥罪覃恩。辄按明科，愿申昭谢。诣玄元真府、玉局灵坛，精备信仪，肃虔香火。普日月星辰之界，遍山川海岳之司。咸罄丹心，恭修大醮。伏冀回无私之鉴，垂不测之神。降彼南宫，盻兹下土。共流真贶，俯察微诚。解地分之灾躔，销天文之谪见。息三命五行之厄，除九宫八卦之凶。静土星所照之方，克承嘉佑；禳地一将移之数，允锡休祯。黎元咸保於乂康，谷稼必期於丰衍。连营有泰，四境无虞。疫毒不侵，戈锋弭戢。上愿三光表瑞，循黄道而福；帝躬五纬顺常，扶紫微而拱。玄极龙图，永固凤历，攸昌其有。境土龙神，山川祠庙，共延祥祉。用拯幽明，至於地府阴关，游魂苦爽，蛸翘飞走，水陆沉潜，仰承济护之恩，永享安宁之佑。不任。
　　川主周天南斗醮词
　　伏以蜀之星躔，上当鹑首；蜀之分野，下接坤维。当申未之方，在参井之度。今以土星对照，金火正临。五鬼方寄於二宫，地一将移於益部。恐政乖慈育，法爽哀矜，野有怨嗟，人罹灾眚。又行年之内，本命之中，刑克衰微，虑成灾厄。敢以正阳令月，丙午良辰，虔备醮祈，以申忏涤。伏冀大开恩宥，俯念精修。解天文地分之凶，去三命五行之咎。曲回祯贶，永锡乂安。誓倾求理之心，以答好生之泽。不任。
　　川主周天地－醮词
　　伏以天皇大帝，司察万方；太一十神，巡游八极。垂灾降福，巨细无遗。凡在君臣，敢忘炯诫。今以地一行位，将出蜀乡。深虞刑政之间，必有愆违之失。唯增震惕，辄沟忏祈。虔修香火之仪，用表依归之恳。伏愿鉴其虔切，锡以祯祥。俾境宇安宁，生灵苏泰。时和岁稔，偃革弢弓。克新悯佑之恩，敢负照临之赐。
　　周常侍序周天醮词
　　伏以道气运行，元和亭育。分万灵而布化，垂列宿以丽天。凡曰含灵，咸归禀受。仍俾主宰，以定吉凶。臣猥以庸虚，叨承渥泽。运筹藩阃，暂无制胜之谋；剖竹方州，实寡绥怀之绩。况地连夷落，境控巴窦，短才常虑於阙遗，杂俗尤难於抚谕。惟精兢慎，获保初终。既卷隼旗，复依戎幕。顾恩荣而益厚，在循省以何安。忧畏所深，疾恙因作。每虑积生之始，以泊此身。三业构非，六情结衅。前冤未弭，往债所缠。或理务之间，赏刑不当；烹杀之际，故误难明。或天文宿度之中，有逢临照。或三命之五行之内，有值刑冲。又今年五鬼在於妻宫，天符入於财位。小运则丙禄值墓，大运则子水向衰。金火行於身宫，纲星加於驿马。皆为厄会，倍切危疑。所以疾苦之时，冥心祷祝，仁其销解，用展效酬。今则万圣垂慈，众真悯佑。拯其疾厄，赐以痊平。仰玄造以知归，感鸿恩而上答。披河图真格，诣玉局灵坛。备蠲洁之仪，设周天大醮。星辰日月，毕罄诚祈；地府天关，遍申昭谢。伏愿鉴临丹恳，采纳素诚。永锡吉祥，克加济护。使罪尤除荡，算纪遐长。冤债和平，灾凶超度。誓勤修奉，以副玄慈。不任。
　　王宗琢六甲醮词
　　伏以大道凝华，元尊布化。肇分一气，品列五材。终始循环，生成万有。上惟劫历，资运数以推移；下统人伦，配吉凶而陶铸。禀形毓质，咸赖玄功。臣早慕清虚，志亲冲漠。获参秘箓，常冀遵修。昨以奉使京华，经途险远。每虞旷阙，冥有祝祈。果蒙道力潜扶，殊休密卫。达秦甸有安贞之吉，回蜀城无败累之忧。仰感灵恩，实思昭报。今属重阳懿节，甲子佳辰，虔备菲诚，恭申醮礼。伏冀神威俯鉴，微愿克酬。采纳丹襟，颁宣洪泽。使罪尤蠲荡，冤债和平，灾咎清消，福祥臻会。事亲奉国，常蒙悯护之恩；守职进身，永荷真灵之贶，不任。
　　孟彦晖西亭子南北斗醮词
　　伏闻，大道孕灵，天尊演化，乘机诞瑞，命世降贤。所以匡国济时，宣功利物。禀星辰之正气，总岳渎之英华。莫不受命上天，凝神中土。恢弘器业，极佑生灵。臣以节度使琅琊郡王，生属休期，累承圣泽。以武威扶持唐祚，以忠节翼赞睿图，光启中兴，克安天步。贡赋常盈於内府，明诚首冠於藩维。推此勋佣，宜承祯佑。今以诞生令序祷福佳辰，辄备信仪，虔修醮礼。依太一祈真之品，诣真人朝斗之坛。香散虚庭，灯繁静夜。倾心上奏，冀获感通。普垂象以冥思，遍真灵而醮祝。伏愿星躔日域，地局天司，众圣回光，万神昭鉴。锡祥符而延巨贶，开寿域而懋鸿勋。永佐圣朝，长扶帝座。然愿龙神叶赞，川境安宁。百谷滋丰，五兵韬戢。俗洽和平之美，年无灾沴之虞。动植幽明，同臻道化。不任。
　　勇胜司空宗恪九曜醮词
　　伏以大道垂慈，万灵分职。阴阳布化，星象垂文。照烛幽明，裁成品汇。主张有度，罪福无差。臣获以尘微，仰蒙覆焘。谬叨宠禄，早忝恩荣。久统师徒，仍分符竹。实虑才轻任重，福过灾生。夙夜兢忧，不敢宁处。又以今年行运，天符入於中宫，寄王之方复临大运，况驿马为五鬼所对。小运与大运相冲，生月及本命之辰皆遇。土星所历，遂成灾疾，未获痊平。省己循怀，伏增忧惧。窃闻天曹上圣，主录死生，北斗南宫，司明罪福。是敢披心沥恳，拜醮希恩，虔诣灵坛，精修奏荐。虽物仪单菲，而诚愿拳勤。伏惟万圣众尊，开恩鉴佑。赦臣积生罪咎，解臣三命灾凶。落北斗之死名，上南宫之生录。销平厄会，和释冤条。疾苦蠲除，禄算延益。誓勤修励，以答玄恩。不任。
　　衙内宗夔本命醮词
　　伏以大道生成，阴阳亭育。主张有度，罪福无遗。臣叨荷恩荣，常增戒惧。虽侧身思过，省己扪心。每虞操履之间，难免纤微之失。今年三命之内，土木气微；行运之中，命禄皆薄。天符临官禄之位，游年当绝命之方。大运则土曜所加，小运乃元辰所主。计都居钝滞之宿，金星入乖背之乡。旦夕忧兢，恐为灾厄。是敢按尊科典，精洁醮祈。望灵化以驰神，仰玄穹而励恳。伏愿天司地府，九曜南宫，克鉴丹诚，俯垂玄佑。赐臣自新之泽，赦臣既往之非。解五行三命之灾，销列宿暗虚之厄。罪瑕清涤，冤债和平。遂推公去己之心，倾奉主事亲之恳。公私昭畅，家眷康宜。普及存亡，咸希福利。不任。
　　徐耕司空九曜醮词
　　伏闻，天府地司，主张命籍。南宫北斗，统录死生。三官持考校之文，五帝领裁成之籍。顾惟下土，寔系上玄。况乎处世立身，善功难着，乘非蹈过，罪目易盈，早忝殊荣，靡申续效。或理务有刑章之失，或专城有赏罚之差。积尤违於地府天曹，结罪咎於星躔日域。曾无悔谢，莫遂蠲除。又自行运之中，方当厄会。火星飞於小运，天符入於中宫。水曜伏刑厄之乡，土星退愁烦之宿。禄火虽王，辰土尚衰。数年以来，疾苦未减。元元之恳，实切忧惶。窃惟上圣至真，垂慈育物。冥心注念，有感必通。辄凭香火之缘，精展醮祈之礼。虔诚悔过，稽首希恩。伏惟愍鉴庸微，俯弘慈佑。解已成之灾厄，赦既往之罪尤。南斗延生，北宫落死。潜增年算，克赐乂安。疾瘵痊平，眷属康泰。即永荷众圣再生罔极之恩，不任。
　　川主太师南斗大醮词
　　伏闻，大化权舆，元精剖判。生成天地，陶铸阴阳。正三统以疏基，役四时而成岁。由是万灵受职，五气分钟。天府地司，领生校籍。罪福以之铨叙，报应以之弛张。毫末无遗，古今不紊。况复上标躔次，下制山河。随运历而惨舒，因恭惕而昭戒。仰窥玄训，得不禀修。臣夙荷天慈，克符睿奖。峻台衡之位，提斧钺之权。玉律金科，虑爽重轻之信；五申三令，惭乖训抚之宜。虽尽力匡君，倾心许国。剪长蛇而复宫阙，清巨祲而息戈矛。再拔城池，顿摧寨垒。变蚁结蜂攒之俗，穆为宾向化之人。三蜀乂宁，四民和穆，实乃上资圣力。明禀灵恩，犹恐政理。或亏罪瑕，难逭审已。或违於道德，游心未契於神明。或分野灾期。或行年厄会。臣今年小运逢於劫杀，大运遇於天符。土曜对於身宫，行年冲於命位。每怀忧戒，思展忏祈。窃以丙午良辰，是南斗降真之日。六宫众圣，主籍是司。辄申醮酌之仪，愿达依归之恳。伏冀天关流贶，斗极延慈。赦既往之尤违，锡将来之休佑。灾凶弭息，境寓安宁。远近昭苏，龙神辑睦。风雨均畅，疾疠清销。以俗泰为嘉祥，以年丰为上瑞。忠以扶於社稷，静以答於神祇。虔肃丹诚，上副玄泽。不任。
　　贾璋醮青城丈人真君词
　　伏以岷蜀雄都，西南巨镇。下蟠万壑，上拱九清。为造化之殊庭，乃神仙之奥府。瑶宫璇阙，深秘於洞台；翠壁丹崖，仰呀於云雾。高真之所栖息，上圣之所宴游。实掌休祥，以福寰海。臣获逢道化，夙荷玄慈。惭无尘芥之功，难报乾坤之德。而立身处俗，易结罪尤。往世此生，宁无过咎。五行三命，恐值灾衰。躔次星文，虑为临照。或冤雠所滞。或债讼未明。有一於兹，是用忧惧。辄敢披心灵峤，稽首仙都，辄备信仪，遥申祷祝。伏愿鉴其丹恳，锡以玄恩，使景福港，资寿涯延，并灾凶销荡，罪咎蠲除，冤债和宁，禄祚繁永。兼乞子孙嗣续，宗绪昌隆。拆倾虔奉之心，以答仙灵之佑。不任。
　　蜀州宗夔为太师於丈人山生日醮词
　　伏闻，道化裁成，天元立极。申命真宰，主张众灵。於是乎赋命禀神，流形挺质，咸资箓籍，以击上玄。臣荷大道生成，感睿明倚；注地分岷楚，任极钧衡。功业所彰，未禅於造化；恩荣所锡，已冠於古今。况属天步艰难，星舆省狩。恨不得手扶宸极，身卫帝车，克定乾坤，重清日月，永安大宝，以致中兴。唯叩真灵，冀扶忠节。仰惟青城臣镇，天国仙都。群圣依栖，列真统制。必能振扬神力，驱役阴兵。荡灾运而静中原，拯横流而匡大业。爰遵秘格，虔启醮坛。愿回不测之威，以介无疆之福。使妖氛宁息，帝祚隆昌。凤历龙图，天长地久。臣积生咎衅，未兆灾蒙。因此忏祈，咸希消解。臣今年大小二运，俱在酉乡，与命辰对冲。又火星所照，既临分野，仍在身宫。土躔厄会之方，金伏乖背之宿。年临三杀之位，仍当六害之门。恐灾咎所加，伏深忧惕。惟凭醮酌，以达精虔，所祈灾数克平，忠诚大展。尽报主酬君之节，成摧凶定难之谋。光佐圣朝，实伫灵佑。不任。
　　宴设使宗汝九曜醮词
　　伏以二象炳灵，三元运化。禀形毓质，仰资大道之仁；赋命受生，率荷神明之德。臣获承玄荫，叨偶休期。累忝恩荣，载尘职禄。顾勋劳而未立，感宠泽以殊深。而慎行谨身，敢忘惕励。运心属念，尚虑旷遗，况所至重难，务当宰膳，宴宾犒士，须备烹羞，抚众训戎，时行惩宾。实恐刑章之内，或爽於重轻；庖割之中，宁无於故误。因成冤债，遂积罪瑕。或往世此生，宿愆未解。五行三命，厄运未祛。今年则暗曜土星在身宫之上，天符五鬼临行运之方。火星近刑厄之宫，金星躔克性之位。忽成疾苦，久未痊除。伏恐灾咎方深，扣祈无所，窃惟至真济物，大道好生。广开禳谢之门，俯示感通之力。是敢按遵科典，虔启醮坛，遍九曜以披心，瞻列星而沥恳。伏冀天光下鉴，圣造旁资。解故伤误杀之冤，赦积世他生之罪。销平厄会，清荡灾凶。六气宣通，百痾痊复。绩将尽之福，禄祚增延；赐再生之恩，算命遐益。公私昭泰，眷属乂安，仰望玄慈。不任。
　　遂府相公周天醮词
　　伏以虚无大道，孕育於群生；天地万神，主张於庶品。至于诞形禀气，垂象纵灵。咸资鼓铸之功，率赖生成之力。臣内惟凉德，夙荷道慈。勋劳未赞於圣朝，宠遇已隆於藩翰。年旟龙节，迭奉殊荣。相印兵符，频叨睿奖。顾兹虚薄，实切忧兢。每虑赏罚不明，刑章不当。举措有乖於理体，绥和未叶於物情。与修，有土木之烦；宴犒，有烹燔之费。故伤误杀，往债宿冤，兼此罪尤，成其谴贵。或五行三命，暗曜列星，共结灾缠，遂为疾厄，尚未痊复，倍用惊危。臣今年大运居衰气之乡，小运在马破之位，木星退身宫之上，土星照三合之方。金水二星乖背之宿，飞天火曜居本命之辰。九宫土星复当生月。睹此灾运，深切祷祈。是敢按灵宝玄科，河图秘格，设周天大醮，忏谢上玄。伏冀万圣感通，众神昭鉴，纳其恳志，介以福祥。解宿债前冤，赦深灾重过。续其祚禄，增其寿年。五星四景之中，永销危厄；天府地司之内，别注休祯。所疾蠲平，克赐安豫。益坚忠孝，上奉君亲。即仰荷众尊佑护之恩不任。
　　亲随为大王修九曜醮词
　　臣闻，垂象炳灵，代天行化。发挥道用，昭着神功。粤自剖判之初，即显司明之力。生灵动植，咸赖玄恩。臣获禀天慈，深叨帝泽。功业未酬於覆载，宠荣已冠於人臣。常虑( )无乖宜，赏刑有失。金科玉律，或爽於哀矜；伐叛诛凶，或轻於鈇锧。前代之冤雠未解，此生之过咎旋彰。以此省循，常怀震惕。又臣今年大小一运，俱值对冲。首尾蚀神，皆为临照。支于火木，在衰气之中；天符飞行，居驿马之上。并为灾滞，尤切忧惶。近则微恙所婴，尚未痊复。希恩谢过，倍切祷祈。辄因本命之辰，虔诚奏醮。伏惟至圣俯鉴丹襟，赦已往之罪瑕，解将来之厄会。增延算禄，和释冤疑。得以罄竭微衷，扶持大宝，抚安疲俗，匡赞中兴。誓倾修励之心，永答真灵之贶。不任。
　　广成集卷之八竟
　　广成集卷之九
　　上都太清宫内供奉应制文章大德赐紫杜光庭撰
　　青城郑瑱尚书本命醮词
　　伏以禀气分灵，全资大道。挺生毓质，仰系上玄。寿祈延永之期，终始吉凶之分。五行倚伏，二气推移。实凭宰制之功，敢怠敬恭之恳。臣今年火曜，居本命之方；九宫金星，在行年之上。久缠疾苦，未获痊平。窃虑履行运心，有亏阴骘。字人育物，有旷政经。或积生衅咎未除，或往世冤雠未解。构兹重厄，无路忏祈。况境控仙山，地当洞府，明诚可告，真鉴难诬。敢因本命之辰，虔备醮祈之礼。洗心谢过，坜恳希生。伏惟少驻鸾骖，下临尘壤。愍其歉迫，假以恩休。辍死籍於黑书，再延命禄；定生名於丹录，尽赦深瑕。冤债和平，灾凶销解。公私昭泰，眷属安宁。敢忘策励之心，上副真灵之佑。不任。
　　果州宗寿司空因斋修醮词
　　伏闻，二光丽天，下司群品。死生是系，罪福攸同。臣以尘微，仰蒙鉴佑。而三命之内，水火力微。值辰戍魁纲，为天罗地网。二运逢墓，并属灾期。又火星到元首之宫，暗曜在命宫之位。灾数重迭，忧惧殊深。是敢遵按明科，虔申醮奏，仰崇斋福，精备醮祈。三日恭严，九时关奏。伏冀玄慈俯烛，洪泽濡临。赐臣灾运销平，凶衰超度。克延祚禄，允介福祥。永保又安，常加护佑。奉亲事主，报国宁家？誓罄丹诚，上酬玄泽。不任。
　　杨神湍谢土醮词
　　伏以道气分光，玄功宰制。下镇灵化，上配列星。万圣之所宴游，群仙之所栖息。肇于历劫，以逮兹辰。玉女上宾，认香泉於江浒；玄元驻驾，留玉局於城隅。耀天目之祥华，以安井络；启洞宫之径隧，以福坤维。为锦都灵胜之墟，乃蜀国神仙之府。而缮营久旷，芜荟几侵。清坛为蹂践之场，閟殿染膻腥之杂，我蜀王迥开神鉴，瞩此玄关，遽命澄清，俾其严饬。拂烟煤於石壁，章挹仙仪；剃蒿筱於荒阶，再窥灵洞。迩后累加缔葺，渐获精新。堂宇相望，楼台栉比。复迁门闼，俯及康衢。夕磬晨锺，得以备朝修之礼；朝香暮火，得以申蠲洁之仪。报德何阶，感恩有自。辄陈醮祝，冀达真灵。伏惟广洒神休，大颁嘉贶。增圣主遐长之算，宁谧万方；延蜀王椿桂之年，又安三蜀。连营将校，各崇竹帛之勋；比屋生灵，共乐和平之化。龙神悦豫，稼穑丰秾。疵疠无侵，锋鋋永戢。其有熏腥秽渎，穿凿侵伤，承此忏祈，咸蒙销解。臣等佐时济俗，行教立功，奏御上通，尊修咸契，公私贞泰，眷属利安。然愿往化法流，先师旧德，冥关无滞，道果速圆。内外职寮，阴阳将吏，迁功加品，永赞福庭。克弘至道之风，常荷尊灵之泽。不任。
　　忠州谒禹庙醮词
　　伏以三气肇胎，九元裁质。清浮浊厚，真精铄造化之炉；出震乘乾，大易启乾坤之韫。尧天继覆，舜日传明。五教允敷，未革怀襄之数；四门是辟，尚缠昏垫之忧。惟我睿明，拯兹下土，驱驰四载，勤瘁万方。浩浩无虞，百谷识朝宗之路；岩岩可仰，群山知维岳之尊。区别九州，抚宁庶汇。铸鼎之功既集，锡班之报攸彰。懋此宏勋，光于终古。臣夙承洪泽，获奉仙祠。巴雨巫云，捧临瑶殿；岷江楚望，莹荡琼阶。愿回疏旷之慈，俯鉴虔祈之恳。探经玉洞，展醮灵岑。副蜀王遐祝之诚，遂微臣归还之愿。不任。
　　蜀王仙都醮山词
　　伏以真精表瑞，元气分形。积秀累於人寰，凝为仙岳；集幽奇於物外，严设洞天。上属星辰，下福邦国。由是琼宫珠阙，秘邃难窥。羽盖霓幢，飘飖特降。二真人，三都迹显，九鼎功成。白昼登真，丹霄控景。威灵益振，物象长新。宝册真经，琅函玉篆。贮云宫而作镇，与嘉躅而常存。遐想玄风，遥驰素恳。今以三川观化，累遇干戈。凤札龙书，靡存於鲁壁；虎符龟箓，难访於秦坑。大教凌夷，所宜弘拯。是用翘葱翠巘，稽首白云。申醮酌之仪，冀神仙之鉴。辍鹤洞缄藏之本，为人天宗奉之经。伫毕殊功，却还旧所。窃惟道无不在，法许流通。仰望鸿休，允谐丹款。亦愿潜回祯贶，普及寰瀛。玄元之祚胤繁昌，圣主之宫城匡复。九围宁谧，万汇昭融臣境宇乂安，生灵康泰，灾躔自息，算禄增延。永持忠赤之心，上副至真之佑。不任。
　　自到仙都山醮词
　　伏以元化既分，兹山作镇。前临楚望，旁控巴城。众流回环，严设龙蛇之府；群峰拱卫，秀为真圣之都。二真腾翥於前朝，千载昭彰於懿躅。岩峦槩日，松桧参云。桢祥时耀乎简编，福祉潜资乎邦国。蜀王扶天，茂绩命世。雄姿八国二江，早列封圻之内，黔城楚硖，皆归陶冶之中。惟此仙山，光于境宇。仰灵踪而稽首，遥展诚祈；望閟境以驰心，虔修醮酌。将以求书禹穴，伫逢八会之篇；探简洞庭，愿值五符之诀。敷弘奥赜，演畅真宗。况属大教凌迟，中原多难，俾其绍习，须俟流通。某躬泛长波，式遵成命。焚香昭告，愿鉴丹诚。所期汜水桥边，不独传於汉相；曲阳泉上，岂止授於干君。捧秩西归，中兴圣教。不任。
　　李延福为蜀王修罗天醮词
　　伏以道冠虚无，功先覆载。陶甄有物，亭育无私。绵劫历以长存，后天地而攸久。裁成不竭，生化弥彰。臣夙荷玄休，克承道运。功轻尘露，任重台衡。数千里之山河，周旋六镇；十七年之临抚，宰制一方。每虞福过为灾，力微成衅。兢荣循省，忧惧难胜。况复大驾未还，中原多垒。训兵励士，徒怀於报国勤王；望阙驰心，其奈於天高日远。微勋靡效，孤恳何申。令复大游四神，方在雍秦之野；小游天一，仍临梁蜀之乡。地一次於坤宫，月孛行於井宿。仰兹纬候，缅彼灾蒙。深虑凤辇鸾辀，百二之关河未复；陵园寝庙，九重之城阙犹虚。惟切祷祈，伫回鉴佑。是用按依玄格，遵炼明科，修黄箓道场，设罗天大醮。九清三界，咸陈忏谢之仪；天真地灵，备展奏祈之礼。普日月星辰之域，遍山川岳渎之毕罄斋庄，周期通感。伏冀天尊降命，圣祖贻休，俯借神功，载康国步，鸿图克固，鼎祚中兴。齐北极以常宁，比南山而共永。臣允承天泽，长奉唐年。享椿松延广之龄，竭金石忠贞之节。境无灾沴，岁洽丰秾。雨泽不愆，干戈不作。龙神安镇，士庶乂宁。幽扃沾开度之慈，绝域慕和平之化。誓弘清净，以答真灵。不任。
　　罗天中级三皇醮词
　　伏以玄盖上浮，黄舆下镇。元精降瑞，应运开图。握六纪以君临，恩周率土；体三才而司牧，惠洽群生。塞寰区而声教攸传，亘今古而光灵不泯。臣谬膺天泽，作镇坤维。荷覆焘以难胜，誓忠贞而有守。属乾纲未举，天数中微。瞻云而河洛方遥，捧日而山川尚阻。徒倾丹赤，莫展勤劳。今又大游四神，在雍秦之分；小游天一，次梁蜀之乡。地＋镇於坤隅，月孛行於井宿。考遵纬候，伏切忧虞。是用披按明科，修崇黄箓。备罗天大醮，祈三界真灵。愿假神休，共回天数。使忠贞义烈，振风雷扫荡之威；文武尊神，借戡定经纶之力。重昌祚历，永息妖氛。九围睹清晏之期，三蜀荷安宁之赐。灾祛未兆，福降无穷。动植存亡，同臻恩佑。不任。
　　罗天醮太－词
　　臣伏按历纬，今年大游四神，在雍秦之分；小游天一，次梁蜀之乡。地一届於坤宫，月孛临於井宿。仰披天度，缅属灾期。省己拊心，伏增忧惕。是敢按遵玄格，崇启坛场，修黄箓宝斋，备罗天大醮。辄披玄蕴，敷露真文。伏冀尊神，回景上玄，贻休下土，旁垂祯贶，永息灾躔。赐臣封境又安，龙神辑睦，生灵康泰，远近昭苏、疵疠无侵，干戈弭戢。唯虔修奉，上副神功。不任。
　　罗天酿岳渎词
　　伏以二象升沦，刚柔定位。三灵恢廓，川岳裁形。坤仪彰厚载之功，品物荷资生之德。虽混沦莫极，犹虞九六之期；广博无疆，以系屯亨之数。今以阴肠所运，历纬所甄。天一小游，既移於梁蜀；四神太一，亦次於雍秦。地一届於坤宫，月孛行於井宿。仰惟天度，伏用震惶。窃以臣叨荷宠恩，久司藩屏。封圻六镇，襟带重江。水惟四渎之尊，山居五岳之长。仙坛灵化，皆骖虬驭鹤之踪；珠岸金堤，乃禹导秦通之野。真灵攸处，祥应皇繁。必介休符，以副虔祝。是敢斋陈黄箓，醮启罗天。冀众圣之垂光，会万灵而降福。共安天步，永奉帝图。荡昏曀於神京，重瞻圣日；混车书於海宇，克保唐年。臣境土安宁，生灵舒泰。边无烽燧，俗洽讴歌。息未兆之灾缠，解已往之衍咎。誓虔砥砺，以答神功。不任。
　　罗天普告词
　　伏闻玄功宰制，道化宣行。禀象流形，凝神运气。天覆地载，爰起於渺茫；日照月临，肇分於万有。至於阴阳升降，劫历推移。乾坤有九六之期，乌兔有盈亏之数。将期拯护，元杖真灵。臣以微躬，遭逢昌运。叨尘异渥，践历殊荣。龙节虎符，裂封壤山河之重；金科玉律，掌生灵性命之权。常惭抚育非才，每以满盈为戒。而属中原多难，天步方艰，社稷缀旒，寰瀛涂炭。训齐武旅，徒悬报国之诚；迢递神都，莫得扶天之路。今者稽求历纬，考察经图。大游四神，方在雍秦之野；小游天一，傍临梁蜀之乡。地一届於坤宫，月孛缠於井宿。缅惟天度，弥切忧兢。是敢披灵宝简文，按河图品格，设罗天大醮，开黄箓宝坛。仰金阙玉京，虔祈万圣；遍寰中象外，普告众灵。驰意马以披心，托香龙而荐恳。冀蒙鉴佑，允降威神。伏惟三界诸天，四司五帝，乾元主宰，地府尊灵。降阴阳不测之神，假变化无穷之力。神兵密助，真应潜彰。大业中兴，万方安泰。皇基永固，四海澄清。扫彗孛於长空，剿鲸鲵於巨浪。常瞻圣日，共戴尧天。赐臣境域安宁，灾凶弭息，五兵韬戢，四气均调。黎元无瘥疫之虞，稼穑有丰登之望。三川六镇，士庶龙神，克洽欢康，同臻贞吉。其有幽魂滞识，六趣三涂。沐玄泽以生神，诣朱陵而受福。存亡开度，动植苏舒。誓倾忠孝之诚，仰副神明之鉴。不任。
　　罗天醮众神词
　　伏以人为神主，神依人以变通；神福於人，人资神而赞佑。承天统地，有国有家，惟古及今，率由斯道。我大唐皋陶种德，圣祖垂休，光宅中原，传二十帝。玄风扇於万寓，皇泽浸於九围。徧彼群伦，咸蒙覆焘。而运锺艰否，时属播迁。天数未宁，帝车未复。忠臣义士，皆悬报国之心；望日瞻天，敢息勤王之志。今以小游天一，缠梁蜀之乡；大游四神，在雍秦之野。月孛行於井宿，地一次於坤宫。纬候所明，兢忧是切。是敢按遵玄格，披考灵科，修黄箓宝斋，设罗天大醮。下穷九垒，上极三清。严陈忏谓之仪，愿假感通之应。伏惟尊神众圣，悯鉴丹诚。雷发神威，风回景贶。扫搀抢於碧落，殄气翳於皇都。永固鸿图，中兴大业。次愿封疆分野，销解灾蒙。祛厄会之斯，致和平之气。龙神辑睦，风雨均调。疵疫无侵，戈鋋允戢。誓勤握政，上副神功。黍稷馨香，必虔於蠲洁；苹系蕴藻，克展於斋庄。沥恳陈情。不任。
　　蜀王本命醮葛仙化词
　　伏以圆穹列耀，上表於龙星；方局裁形，下分於仙化。实司命籍，以统人伦。臣获禀玄机，夙臻景佑。早尘宠渥，牧此蒸黎。绾六镇之封疆，德惭凉薄；控诸化之灵胜，诚切欣荣。常虞政理之乖，莫副真仙之鉴。今属太一，行运分野。虑灾或临，梁益之方。或在雍秦之境，月孛缠於井宿，地一灾於坤隅。稽考纬书，伏增忧惧。况岁当丁卯，是臣元命之年；月届仲春，是臣禀生之节。诣本命之化，以本命之辰，虔备香灯，精申祷祝。伏冀元尊悯瞩，众圣鉴临。腾素款於上宫，锡鸿休於下土，帝图兴复，息灾期而辈跸还秦；境宇康宁，销否运而祯祥介蜀。俾罄报君之节，允符忧国之心。百谷丰登，群生和泰，龙神贻贶，疵疫无侵。臣七祖生天，年龄增永。誓弘道化，以答灵恩。不任。
　　莫令南斗醮词
　　伏以玄道聿分，化机肇启。清浊定升沦之位，阴阳运刑德之枢。南斗主生，垂吉昌而劝善；北宫纪死，编罪恶以绳非。神明用之以化人，帝主用之以致理。纤微不失，今古攸同。臣宿禀真谟仰宗，谟玄训。敢忘勖励，以自秉修。而叨备官，属兹多事。虽加勤恪，实有惧於旷违；徒切兢忧，固取讥於尸素。诛奸瘅恶，或举刑章，或督惩□，或施鞭楚。犒士或开其宰戮，宴宾难废於烹燔。恐因故杀误伤，遂结深冤厚衅。又臣行年所历，小运逢灾。宿曜所缠，火星为照。月临申未，天符居本命之辰；位对丑寅，飞旗当冲破之地。虑成厄会，弥切震惊。虽省己循怀，宽刑慎行，减馔节酒，远色防非。犹虑凶咎未蠲，福祥莫应。恭披典册，虔诣灵山。按南斗文仪，法上玄分纬。九微灯影，星罗透拟於六星；一德香烟，云色高连於三素。竹殿既招其虚实，松轩可降於真灵。向此披心，敢期符佑。伏愿六宫上圣，辍死箓以延生；五纬尊神，碎祸车而流福。冤尤销解，灾厄和平。骨肉安宁，境邑康泰。风雨调顺，谷稼丰登。寇盗不兴，沴瘥无作。所请灵宝玉篆、赤帝天书，伏愿解临照於南丹，锡恩慈於下土。永承贞吉，以遂祷祈。不任。
　　郑顼别驾本命醮词
　　伏闻，玄天垂象，斗极居尊。统万汇以无私，御四时而成岁。下司命籍，总制吉凶。有感必通，有祈皆应。臣粤自童丱，窃仰威灵。以七星为天地之枢，五气为裁成之本。主张祸福，制录鬼神。倾心每奉於上玄，有难必存於北斗。迭蒙昭佑，累降祯祥。动若影随，事犹响答。至或愿捐所职，谢病寻医。或惧履祸机，违凶就吉。或雪志於侵诬之际。或涤瑕於猜忿之中。潜沥恳於长天，暗驰诚於永夜。至真在鉴，有愿咸从。而多事所萦，灵恩未报。常期精洁，冀启醮筵。今者天徇深衷，神谐夙望。幸叨摄任，获在仙乡玉阙、琼都咫尺封隅之内，凝岚积翠、高侃城邑之旁。况属命辰，仍当秋景。遂得躬披松桧，深蹑云霞。展三献之礼容，犹申公务；酬积年之祈祷，兼遂私心。省分循怀，既荣且抃。是敢捧持词款，营备香灯。虽涧苹行潦之微，难回圣鉴；在随感赴机之德，愿纳愚诚。所期答已往之恩，伫将来之泽。赐其祯吉，介以康宁。俾县境无虞，农功有岁，人和俗阜，远睦迩安。臣或本命五行灾冲所及，天文九曜临照所经。或政理有所未明，赏罚有所未当。新冤往债，故杀误伤，并乞荡除，永恩因佑。不任。
　　孙途司马本命醮词
　　伏以二气肇分，五行运化。鼓阴阳之橐钥，执生死之枢机。亭毒无私，陶融靡倦。司短长於五帝，校善恶於三官。维斗居尊，总御群品。臣自惟幽陋，仰荷裁成。获备冠裳，每忧叨窃。遵素儒之明训，守玄圣之格言。尚虑动息成非，行藏乖道。难阶福善，易结过尤。仍恐三途推移，或逢灾数九曜，躔次或在厄宫。况命年天符临勾绞之方，小运当伏吟之位。十三宿内，月孛所经，大运行年，犹居冲破。以兹疑惧，恐履灾凶。敢因本命之辰，虔申醮谢。伏惟真圣，俯鉴诚祈。赦已往罪尤，和冤释结；锡将来福祉，增禄延年。眷属安宁，公私和泰。即永荷众尊慈佑之恩不任。
　　广成集卷之九竟
　　广成集卷之十
　　上都太清宫内供奉应制文章大德赐紫杜光庭撰
　　李仇中丞命醮词
　　伏以二象陶融，三元生化。裁成品物，亭育群方。受命禀形，上系天府。至於寿算遐促，禄祚短长。立身有罪福之因，行运有吉凶之数。天司地简，主宰无私。臣伏恐三命五行，或逢灾咎；九星七曜，或值照临。阴阳有刑克之期，禄算有凶衰之会。又恐积生所犯，冤债未除；积世所行，过尤旋结。常情罔测，神道难知。非托醮祈，无由解谢。辄因本命之日，虔备香灯。仰玄象以披心，对星坛而沥恳。敢希至圣，俯、鉴丹诚。三官落罪简之文，五帝削灾妨之籍。臣宿瑕荡涤，积衅销平。辍死北宫，上生南极。天曹增禄，司命延年。眷属和宁，公私清泰。即荷众圣之恩不任。
　　张道衡常侍还愿醮词
　　伏闻，垂象九天，流光万有。帝车周运，圣力遐通。裁四海以无私，福群生而不宰。惟祈必应，有愿克从。臣顷以大顺二年，遭逢危厄，忧逾蹈火，危甚履冰。既难保於朝昏，敢望全於形命。元元丹恳，启怨无门。惟注念苍穹，冥祈玄斗。潜兴大愿，冀赎深灾。果蒙大道鉴临，至真通感。垂好生之泽，开罔极之恩。获洗罪尤，尽消冤戾。仰天慈而积感，报玄造以无阶。旋属公役所拘，道途无暇。岁华累改，诚愿未申。况复水陆经过，江山往复。几逢俶扰，频值艰危。幸脱锋钲，兔罹凶横。皆承荫护，倍切兢荣。今以本命之辰，於玉局灵化，诣北斗七元之殿，当玄卿大帝之前，虔备醮坛，恭酬往愿。昔所许奏，钱若干贯。请至今年八月，五度奏纳取毕。伏惟斗中众圣，玄府上司，鉴领丹诚，曲回鸿造。使宿愿周备，赐灵泽遐沾。赦过除灾，延祥介福。年禄增益，危厄销平。眷属乂安，公私贞吉。即永荷斗极众尊覆佑之恩。不任。
　　周庠员外郎为母转经设醮词
　　伏闻三洞宝经，九天真诀，虚无凝炁，混合成文。龙篆凤章，发迹杳冥之始；琼编玉检，敷宣天地之先。大则制御乾坤，保镇劫运，安宁祚历，昭佑帝王；次则和揖五行，调平六气，蠲邪度厄，济物利人。遵修则灾咎可销，讽诵则祯祥可降。臣等以母行年衰厄，疾苦所婴。忧惧但深，告祈无所。敢凭玄圣，披沥丹心。伏愿勑三宝威神，命侍经寮属，解五行刑克，却三命凶衰。增禄南天，延生司契。六府调理，百疾痊平。永垂覆佑之恩，克享遐长之福。谨於玉局化，转经设醮，冥扣至真。不任。
　　莫庭又为张副使本命甲子醮词
　　臣闻，天道无亲，辅兹有德。功或及物，福必无涯。当川安抚副使张琳，奉主无私，酬知尽节。初终一致，虽风雨而不渝；筹画万端，越岁寒而弥劲。顷以四郊，多垒两镇。称兵物力将虚，经费逾广。厚敛则生灵必困，薄赋则供亿不充。出自良谋，丰其军食。模粮山积，戈甲云屯。人不告劳，物无失所。益振貔貅之势，伫成吊伐之功。但以张某三命之中，犹逢灾厄；二运之内，甲禄气微。天符临受命之宫，土星逆愁烦之位。虑为灾咎，辄罄诚祈，爰托皇坛，旁。希玄佑。伏愿十华降福，三圣回光。锡善贶於诸天，灾殃自息；荡过尤於九府，禄算增延。永俾安宁，共康藩屏。臣情诚迫切，冒渎高明。不任。
　　骆将军醮词
　　伏以二气清凝，表天地亨贞之道；五材倚伏，荷乾坤成育之恩。至於命籍短长，禄祚丰薄，立身罪福，行运吉凶。莫不上自天司，旁资元命。主张考校，巨细无遗。臣窃虑列宿五行，躔次有照临之咎；九宫三命，阴阳有厄会之期。以此忧兢，恐成灾厄。今以立冬令节，祈福良辰，虔罄丹诚，精陈醮礼。仰斋而励恳，瞻地府以冥心。伫降恩慈，曲流洪福。使灾凶殄息，过咎蠲销。锡以嘉祥，增其寿禄。落罪书於北府，纪生籍於南昌。眷属安宁，幽明康乂。徊翔天路，长亲日月之光；栖息人寰，永沐真灵之佑。不任。
　　马尚书醮词
　　伏闻，历象推移，运三元而成岁；阴阳变化，资天道以宣功。泽霈幽明，事均今古。其有弘仁秉义，体顺和光，则天锡祯符，神彰吉贶。或动乖守慎，志协回邪。乃蹈彼艰虞，兆兹否塞。影响之报，理实昭然。臣，迥以庸虚，早尘职禄。虽肃恭自立，畏慎推诚。常怀聚鹬之讥，每惧维鹈之诮。况复训齐戎伍，只奉藩垣。锋镝犹施，钲转未息。摧坚挫锐，徒申擒讨之谋；故杀误伤，虑构幽冤之咎。以兹属念，深用置怀。今则秋帝考功，地官校籍。罪福咸举，毫末无遗。或臣有尘忝之非，有杀伤之过，有六情之罪，有三业之辜，有注讼未除，有冤仇未释。事题黑簿，名挂阴曹。乞垂悔谢之缘，并降蠲消之泽。俾其克励，得以自新。至於宿曜垂灾，行年值厄，亦希超度，获保乂安。上祈九祖，生天三涂。离苦飞沈，遂性生植。无伤四方之戈甲，早宁万户之农蚕。毕就俗闻谣咏，野息氛埃。咸归清净之风，大洽希夷之道。虔修醮酌，恳荐章词。遥祝仙坛，仰望真佑。不任。
　　马尚书本命醮词
　　臣以庸微，叨承宿运。谬参职秩，继忝官荣。统御戎车，袭行条令。或克收境邑，除荡奸凶。外御寇仇，内绥疲瘵。而宴宾犒士，须有宰伤。去弊诛邪，必资刑律。诚非徇己，务切安人，窃虑斩决之间，重轻有失；伤杀之际，故误难明。以此忧惶，恐贻谴责。又虑臣行年三命，或值凶衰；宿曜五星，或逢临照。因其厄会，遂履凶危。又恐九祖幽仪，未蒙迁拔；六亲滞识，犹有拘留。缅长夜以魂惊，念阴关而心惧。思罄归依之恳，仰申荐奉之诚。辄凭本命之辰，式备资熏之力。冥心灵化，遐想宝坛。陈醮礼以肃恭，贡章词而精祷。伏冀玄元锡佑，大道流慈。光开泉曲之庭，诏下酆都之府。使九玄超度，众苦蠲销。生神碧落之天，蜕影朱陵之洞。福延后嗣，惠被宗亲。其有往世愆瑕，无穷冤对。咸承忏涤，并使和平。乞臣罪简落书，生宫注籍。灾凶弭息，禄算遐长。兼祈福介川源，泽覃远近，戈鋋早戢，疵疠不生。野复耕桑，人归富寿。洎乎沈潜异质，溟漠殊庭。同沐玄风，成升道域。誓虔丹恳，永奉鸿慈。不任。
　　司徒青城山醮词
　　伏以灏气渐凝，群山挺秀。高扶宸极，厚镇坤舆。惟彼西南，上通参井。结灵积瑞，含藏日月之华；迭翠堆岚，包括神仙之宅。位崇众岳，祑亚三山。为天下之福庭，冠域中之胜槩。崇台比立，黄轩之秘迹犹存；巨浸旁分，大禹之神功可睹。每彰符应，以佑生灵。顷属雨泽踰旬，泉源坌涌。丹崖翠巘，虽传陨圯之声；绀殿彤轩，靡有震惊之变。缅兹群异，益验光灵。臣叨荷殊恩，膺兹重寄。绥抚之能未着，兢忧之恳常深。恐臣过咎所招，仙岳降异常之兆；灾蒙所袭，神峰垂警告之祥。夙夜省循，若据冰炭。莫展披陈之路，惟虔祷谢之诚。辄按明科，恭申大醮。庶蒙鉴佑，以赎愆违。不任。
　　马尚书本命醮词
　　伏闻，元化运行，三才资始。体乾坤而成象，感陶煦以凝神。由是悬命籍於天关，系生死於斗极。其有行藏巨细，举措纤微。八灵伺察以无遗，十直考雠而毕至。善功潜着，则名列仙曹；过目所彰，则书编鬼录。用兹惩劝，以导于人。其惟本命尊神，主张校录。缅思玄旨，实切禀修。臣猥以凡微，曾无机略。唯奉公克己，效命为时。未展劳能，累惊尘忝。揣循增惧，委任益深。况封畿戈甲之余，垄亩榛芜之后，疲羸未复，疮痏未平。抚之则濡沬才通，挠之则沟湟甫及。而骤司六邑，务彼三农。暑耨寒耕，虽勤劬於人力；有秋望岁，殊即俟於天时。但罄丹心，颙祈玄佑。敢因本命之日，虔申醮谢之仪。所期真圣鉴临，福祥臻萃。赦臣叨据之过，奖臣肃奉之诚。使锋镝早宁，京坻有积。人无疵疠之苦，年祛水旱之虞。俾臣九祖超升，三涂清晏。其或宿曜运行之厄，岁年刑克之灾，淫刑滥赏之非，故误杀伤之咎，并希昭佑，普锡蠲消。永誓归依，以酬真贶。不任。
　　莫庭乂青城本命醮词
　　日伏以禀气分形，上资玄化。主算定禄，仰系真曹。臣伏恐履行之间，或贻愆咎；年运之内，或遇灾凶。非仗神功，难申忏涤。辄干真鉴，虔备醮仪。顷以此山，岳渎上司，神仙福地。洞裹之玉楼金阙，尘俗难窥；人间之古殿荒台，踪基易变。梁摧螮蝀，瓦落鸳鸯。若无营葺之兴，已杂蒿莱之径。某叨居宰字，窃备缮修。既俾功庸，仍申藻缋。图五岳九江之像，貌河侯溪女之真，肃穆冕旒，骈罗珠翠。如登贝阙，似挹骊宫。既辉焕於素垣，益深严於玄德。所冀少城天府，永赖休祯。秋报春祈，克承嘉佑。敢因元命之日，虔修赞祝之筵。伏惟应念回轩，分灵降泽。锡臣以增延禄算，助臣以俏解灾凶。两地之骨肉安宁，一境之牛灵苏泰。誓倾丹悃，上副鸿慈。不任。
　　莫庭乂青城甲申本命周天醮词
　　伏闻，妙本应期，元精启运。三光分照，万有陶形。圆清方浊之间，递为主寄；日域星躔之内，各备职寮。大则司劫历施张，小则察人伦善恶。有逾衡镜，无隐锋毫。窃惟九室洞天，群真会府，丹崖荡日，翠谷呀云。鸾旗之所往还，霓节之所游集。叨膺宰字，获诣仙山。虽食糵苦心，饮冰洁己。功应无补，过必彰闻。况於咫尺之中，敢罔真仙之鉴。更虑九辰行运，三命推移。福善不常，灾凶靡测。拳拳素恳，若履颠危。辄因本命之辰，载申祈醮之礼。天衢地壤，水府星宫，成罄血诚，仰祈明佑。伏乞解灾释过，延贶垂祥。寿禄惟增，凶危自息。已往则九玄开度，见存则两地安宁。一境生灵，同承福荫。兵车休驾，封部无虞。长欣静谧之期，永荷灵真之泽。不任。
　　莫庭乂九曜醮词
　　伏以二象分华，三元列曜。司悔吝吉凶之契，操死生罪福之权。主宰无遗，幽明咸系。臣自惟凡昧，夙奉正真。叨荷宠章，获参位禄。循涯省分，常惧於旷官；恤物安人，敢忘於励己。尚虑动违恭慎，日积愆瑕，上渎真灵，潜贻厄会。又恐五星进退，四曜运行。或居身命之宫。或临恶弱之位。况臣今年天符临於命卦，木星未出身宫。第二十宿中，蚀神所历，小运行直，又值天罗。窃忧福过灾生，命衰禄薄。按河图内品，太玄秘文，沥恳贡词，披心备礼。仰华盖仪璘之阙，若对九芒；瞻星辰日月之宫，尽倾丹款。伏冀宸光下烛、开昏晦而洗沈冥；灵景延晖，碎祸车而焚罪网。使年龄克保，品秩攸升。一境之士庶康宁，两地之亲缘安泰。仙山表贶，人无瘥疫之伤；灵府垂祯，岁有京坻之望。唯虔素悃，上答玄功。不任。
　　川主相公北帝醮词
　　伏以七政上尊，五灵玄老。位司北极，部制中天。至於地分吉凶，天文灾福，五行六气，三命九宫，万汇惨舒，咸归考校。臣以兵戈既久，残瘁逾年，念彼生灵，痛深肌骨。敢因醮谒，载罄祝祈。沥恳紫微，扣心玄象。实希悯鉴，俯降祯祥。消沴气於郊原，退灾星於井络。一川康泰，万有昭稣。永戢戈矛，惟新禄算。九天雾卷，重披日月之光；三蜀烟清，再播云雷之泽。即仰荷帝君悯护之恩不任。
　　川主相公周天后土诸神醮词
　　伏以天府名区，少城奥壤。龙神福地，天帝雄藩。岂以凡微，叨兹临镇，而谬分朝寄，总此封疆，十载于兹，日深兢惧。但以粤初礼任，便属艰难。黄巾犯秦，翠舆幸蜀，行朝万众，驻跸五年。力尽扶天，诚深报国，功宣匡复。以及回銮其间，有师立称兵，旰能窃发。秀升拥师於下濑，郭琪奋臂於中军。咫尺乘舆，震惊辇毂。上资睿武，旁假神威，相继克平，以安大驾。感兹灵佑，常贮血诚。今则时未属宁，人方肆乱，帝车顺动，又幸陈仓。中原有焚燎之灾。六合靡晏宁之所。虽诚深忧国，志切匡君。难申嵇绍之忠，山川杳隔；空杖袁安之泪，扈卫无由。缅想神功，必垂济祚。爰申醮礼，仰冀灵通。希回助顺之恩，共安天步；少借害盈之力，远扫凶渠。复黄屋於上京，延宝图於万叶。椒浆之奠，永答明慈。臣不任历恳，披心虔请之至。
　　葛仙山化醮词
　　惟彼仙山，镇兹坤壤。八十一洞，分日月於地中；二十四峰，缭烟霞於天际。潜司罪福，以统生灵。臣夙慕玄微，早崇清静。躬逢圣日，既叨辅赞之荣；梦想灵山，常贮逍遥之志。尚萦多事，徒郁素怀。今节及仲秋，礼当望秩。遐瞻翠巘，杳隔红尘。虔备醮坛，用申诚祝。伏冀虎旗龙旆，远辞八极之宫；鹤驭鸿骖，聊降三仙之驾。歆兹薄礼，锡以殊休。俾稼穑有年，凶灾不起，幽明共福，家国咸安。比帝祚於崇冈，续唐年於劫历。必期修洁，以奉灵光。不任。
　　川主九星醮词
　　臣闻，九元御极，综列宿於紫微；七政垂光，统众星於黄道。指摄提而临万象，运招摇而主百灵。生死吉凶，咸系司牧。臣以受年之时，此月火星，及暗曜罡星，皆临本命。以兹战悚，恐蹈灾危。敢以丹诚，上祈玄佑。虔修大醮，备沥微衷。伏惟九圣延慈，乘帝车而降福；七真垂贶，回杓建以祛灾。二十八宿行藏，皆资祥庆；一十二宫分度，永息屯蒙。誓勤忠赤之心，以答灵真之念。不任。
　　中和周天醮词
　　臣以庸虚，猥当大任。极台衡之抶，居藩屏之崇。虽倾捧日之心，莫着匡君之绩。顷以四郊多垒，中国不宁。戒马载驰，兵车尚驾。或近臣肆逆。或远镇辜恩。才灭枭巢，初回銮辂。又闻薄伐，再致省巡。凡在人臣，岂胜愤惋。惟炷香冥想，望圣祖之贻休；拜表祈真，待阴兵之助役。果见伪王孽相，连颈歼夷；凶帅朱致，继踪斩馘。缅惟幽赞，更切明诚。近又太一运行，已照蜀分。五星移度，或在身宫。虑薄德所招，即凶灾荐至。常加惕励，罔敢遑宁。遂有郑君雄、韩球，两地结连，遽兴兵甲。隔绝恩信，凌犯闻防。残掠生灵，焚烧郡邑。数州涂炭，千里伤夷。悯此幽冤，痛深骨髓。臣所以上祈至道，明祷真灵。志先忧国忧人，诚匪为家为己。由是上天悔祸，大道降灵。包藏者，寻就诛锄；党附者，皆从剪扑。封疆继静，凋瘵旋稣。韩球败亡，君雄枭戮。渐通道路，将雪冤沈。尚以芟刈之时，杀伤非一；仰则好生之旨，震悼何安。俯嗟游岱之魂，凄凉莫已。是用凝神扣寂，拜手归心。陈谢恩谢过之仪，沥祝地祝天之恳。庶祈玄圣，曲鉴丹诚。辉映清坛，降流洪泽，蠲除愆咎，弭息灾凶。使生者乂宁，幽途开泰臣又闻，众星拱极，百谷朝宗。蠢彼不庭，敢违天道。更邻近境，绵亘数州。山寨相望，久为凶逆欲恃。其蜂合蚁聚之势，伏锄耰白挺之徒。垂二十年，不宾睿化。拟因揭瓴之便，将申破竹之功。为国诛奸，与人除害。重希神力，克震军声。酆都以三十万兵，常祛沴气；洞泉有二十五将，僭制妖徒，正道殛邪，神明助顺。敢缘斯旨，再罄赤心。伏惟俯鉴奏陈，克回明佑。使昌泸梓遂，永无蛇豕之灾；草木丛林，尽化锋鋋之状。咸知帝力，主复王谣。然后畴赏龟城，拜章凤阙，弢弓解甲，归马休牛。长谐鱼水之欢，克畅君臣之道。明明血恳，大道鉴之。不任归命祈恩屏营愤切之至。谨词。
　　广成集卷之十竟
　　广成集卷之十一
　　上都太清宫内供奉应制文章大德赐紫杜光庭撰
　　程德柔醮水府修堰词
　　伏闻，大道垂功，裁成品物。真灵设位，主宰群生。至於水府明神、山林正职，各司罪福，以庇烝黎。当县地控上游，素名剧邑。赋舆重大，耕稼兹繁。堤堰所防，安危是系。某所修堰分，当彼浚流。自泛溢以来，累有摧坏。虽俾夜作昼，竭力焦心。旋有葺完，寻闻倾陷。岂水脉所注，不可备防；岂龙神所为，未容障塞。忧惶迫切，无所告祈。且食乃民天，人为邦本。或亏秋稔，必致年凶．。况天府膏腴，势连下濑，少城户口，旁接通波。若为侵轶之灾，必有泥沙之变。救兹垫溺，须仗玄威。伏惟大道开恩，明神流鉴，愍其农亩，念彼生灵。回不测之神功，借无私之圣力。特垂济护，俾获安全。使黍稷永丰，京坻有望。息襄陵怀山之祸，叶年丰俗富之期。苹藻效诚，敢负灵贶。不任。
　　川主醮五符石文词
　　三宝开光，五文孕化。凝水火木金之气，成云霞龙凤之书。保制乾坤，镇宁天地。洎乎降传下土，济护群生。夏禹得之以成功，仲尼奉之而兴咏。有家有国，罔不遵修。所以伏御神祇，镇安川岳，禳除氛沴，清肃宫城，至於居宅之兴，亦在镇禳之例。臣顷於所部，特创新居。既毕巨功，爰申大醮。按河图品格，依灵宝文仪，篆刻真符，清修香火。所冀解销犯触，安集正神。召彼灵官，永垂拥卫。伏惟玄元鉴佑，众圣流慈。勑勒职司，锡其祯贶。居止宁泰，眷属康安。分近天皇大火之乡，况属身宫，或邻对照。扪心震惕，循己惊虞。是用瞻本命福山，仰列仙灵化。历三元而祷祝，遍九曜以虔祈。伏冀洞府神真，披香奉御，玄天尊圣，垂泽降临。赐臣以景贶祯符，解臣以灾期厄会。克承佑护，允洽康宁。上愿皇业天齐，圣图岳镇，伊川洛汭，运叶中兴。八水三山，俗谐昭泰。戢锋鋋於九野，共文轨於万方。臣得励忠贞，永扶英睿。不任。
　　蜀王为月亏身宫於玉局化醮词
　　伏闻，大道纵灵，元和肇化。烛三光而上列，运六气於中天。播裁成字育之功，物无不遂；持寒暑暄凉之柄，政无不均。所以五星秉大帝之符，司明罪福；十神行太一之令，统御吉凶。律历难欺，古今所禀。臣遭逢圣运，尘忝殊荣。山河控井络之雄，封壤握坤维之重。常虞福过，实惧灾缠。今则凉德靡修，太穹垂戒。月朔则太阳薄蚀，当对照之方；既望则太阴变亏，在身宫之位。飞天火曜，临於命辰。干禄纳音，仍逢衰气。恐成灾咎，弥切忧惶。是用遵按玄科，励精丹恳。奉香羞於玉局，陈醮礼於瑶坛。仰三景以希恩，普周天而祷福。伏冀昭彰俯鉴，肸蜜垂休。锡祯贶於三命五行，解灾期於身宫分野。至有故伤误杀，往债宿冤，咸赐蠲除，永俾贞吉。上愿皇图攸久，圣寿延长。还秦符大汉之隆，宅洛契宗周之盛。干戈偃戢，夷夏昭苏。得倾报国之心，克叶自天之佑。不任激切虔析之至。谨词。
　　安宅醮词
　　伏闻，道气流布，三才乃分。阴阳陈变化之机，水木肇相生之象。巢穴之风，即替宅宇之作。遂兴顺二气以营修，体五行而制度。实资神化，大庇生灵。臣以庸愚，不明玄理。因时改作，随力兴修。土木之功，曾无避忌。穿凿之处，深有惊喧。或抵犯王方。或背违天道。致使龙神未守，居止非宜。恐迫凶衰，更延灾厄。谨归心大道，稽首三尊，按灵宝明科，修五帝大醮。虔恭忏谢，拜请符文。忏已往犯触之非，祈将来安宁之福。伏冀二仪介瑞，五帝垂祥。凶恶蠲除，龙神镇守。人口清泰，动静康宁。营运兴生，常蒙利佑。公私和畅，眷属乂安。即永荷太上众尊、五帝佑护之恩。不任。
　　八节醮词
　　伏以大道垂化，元气流形。鼓铸群生，有清浊刚柔之异；舒张八节，定春秋冬夏之方。所以考校吉凶，司明罪福。惠既周於家国，恩亦普於存亡。臣等获值昌期，早钦道化。资神功而生育，荷圣力以裁成。窃虑处俗立身，宁无过咎。前生今世，必有愆瑕。或五行三命之中，遭逢厄会。或暗曜明星之下，因值照临。以此兢忧，辄思祈醮。爰逢令节，同竭丹诚。是天元启候之期，当大圣延慈之日。翘心灵化，稽首瑶坛，精洁香花，虔恭醮祝。伏冀高尊鉴佑，众圣哀怜。垂罔极之慈，赐无疆之泽。使积生罪恼，累世冤仇，已往愆非，将来厄运，乘八节自新之力，降三宫肆赦之恩。并赐荡除，永锡贞吉。使臣等九玄七祖，受福祉於南宫；眷属亲缘，落死名於北府。公私和洽，寿禄遐长。即永荷众圣佑护之恩。不任。
　　都监将军周天醮词
　　伏闻，大道混融，群材昭着。阴阳升降，吉凶之理肇分；善恶循环，罪福之文是启。玉虚大帝，金阙元皇。申命真灵，俾其主宰。三官五帝，爰居劝沮之司；南斗北元，以统死生之录。洪铁备举，亿劫无差。所以丹简玄经，有修禳之秘诀；祈天悔过，有忏涤之明科。窃仰弘慈，敢陈微愿。臣获膺宿会，运偶昌期。猥以凡庸，遭逢异宠。伏念戴清履浊，寓世立身，事主奉亲，自家刑国，虽忠贞励节，勤瘁在公，而休祉难臻，愆违易集。况臣顷因扈卫，时尾艰忧。豺豕欺天，云霾蔽日。层岩瑞气，但布护於帝车；九陌妖尘，正昏蒙於辇道。乃忠义奋身之际，是人臣效命之期。得以手捧天枢，身排鲸浪。克宁皇极，以罄丹心。遂叨非次之恩，遽荷重难之寄。连营貔武，千里堤封。惭无监抚之能，但切兢忧之恳。窃恐臣前生今代，历劫以来，未达正真，动成罪目。或上亏天理，下犯地宜，中忤人情，旁违物性。十缠外积，三业内兴。或助顺除奸，诛邪佐命。或故伤误杀，秉法持纲。或星曜运行，时逢临照。或三命经历，因值衰危。八卦九宫，有刑妨之数；冤仇债讼，有考对之文。幽晦常情，眇然难测。唯资修奉，上叩玄虚。冀获感通，克承谭佑。是用按何旬真格，披正州灵科。漙海岳以贡诚，遍乾坤而沥恳。恭陈醮礼，以展肃虔。伏惟三宾回光，众圣流鉴。赦其宿过，锡以殊休。罪简蠲消，生名列品。和平冤债，清荡灾凶。九玄七祖，同沾洪泽。六姻九族，咸沐玄慈。俾川境安泞，生厦辑睦。俗无疵疠，野有讴歌。幽府冥司，神辉朗彻。飞行蠢类，惠握滋濡。上愿国步夷平，圣躬和畅，五兵弢偃，万寓乂康。銮旗早复於秦京，象法重悬於魏阙。瞻天望日，言发心驰。不任。
　　众修本命醮词
　　伏闻，大道垂光，三灵资始。人天设位，万化互分。禀气有清浊之殊，赋运有吉凶之异。昏明既判，罪福亦彰。於是太上弘慈，元尊愍护。南上辟延生之府，北都陈铨善之科。两跃列星，布无私而照烛；三官五帝，开大宥以君临。盖欲使共洽无为，俱臻清静。品登道果，名列真阶。臣等叨沐神功，幸逢昌运。闻玄儒之妙旨，履仁义之康衢。坐挹尧樽，行歌睿德。揣躬省己，荣抃伏深。但虑往劫此生，立身举措。动成违戾，率忤幽明。六情之爱染难祛，三业之愆非易积。文昌简上，未纪善名；酆部宫中，已摽罪目。又恐行年灾咎，宿曜加临。或土木兴功，犯干禁忌。或故伤误杀，结聚冤尤。遂使暗夺年龄，潜消福禄。非凭胜会，难写深诚。今属白露凝晨，清秋届节。是忏罪祈真之日，乃延恩致福之期。辄率慕同诚，归依至道。赍持法信，稽首灵坛。遍天府以披心，望星宫而注想。伏冀三元上圣，十界众尊，南极威神，北台寮辅，念其虔恳，降以光灵。流福祚於存亡，息灾凶於永远。使臣等九玄七祖，咸得生天；五族六亲，并蒙安泰。罪瑕除荡，禄寿延长。门宇清宁，运求谐遂。五行三命，永无刑克之灾；私室公庭，长荷利贞之福。不任。
　　张道衡还北斗愿词
　　伏以玄象垂先，物无不照。帝车周运，感无不通。臣以幽微，仰蒙鉴佑。顷以大顺二年，身陷危厄，性命是虞。辄沥丹心，上祈玄造。遂发诚愿，奉钱十万贯文。旋获安宁，克蒙清雪。蝼蚁之生已保，真灵之泽未酬。寻以奔迫道途，辛勤南北，难逢良会，莫报宿恩。冰炭在怀，寝食增惧。今则归心灵化，稽首瑶坛。虔备香灯，精修醮酌。自今年四月，至今月，五度奏钱，满十万贯。兼於玉局化北帝殿，塑造北斗真君八身功德，用申素恳，上答玄恩。伏惟圣慈曲赐昭纳，使誓圆昔日，愿满兹辰。宿罪蠲消，余灾荡涤，冤仇和解，年禄增延。公私叶贞吉之期，眷属享乂宁之福。存亡咸泰，品汇沾恩。不任。
　　行军仆射醮宅词
　　伏闻，大道融真，天尊演教。赤明御运，灵宝开图。八会成文，凝结太空之表；五符流迹，昭宣大有之中。五帝受之以度人，九天得之以定位。降於下土，护国济人。摧伏凶祆，诛灭邪恶。凡所兴造，皆许遵行。臣顷以营缮所居，土木将毕。恐有干犯，难备考详。窃按玄科，请行符命。修崇黄箓，关奏清都。刻五方太帝之文，依三洞镇禳之格。下告五土，上奏九微。伏愿众圣垂慈，万灵孚佑，勑命符吏，颁示职司。降以威灵，布其真气。荡除魔怪，安静龙神。八卦九宫，五行六甲，阴阳刑杀，太岁将军，各镇方隅，永祛灾咎。其有伏尸故气，金土邪精，滞爽游魂，幽灵暗魄，各乘善力，俱遂逍逼。克保安宁，永臻福佑。不任。
　　众补修三会醮词
　　伏闻，人之禀生，资於二气。阴阳定体，魂魄守身。稍或愆和，即成灾否。三会之日，是三魂钻奏之辰。罪福吉凶，纤毫无失。增寿夺算，赏罚甚明。所宜积善，除非立功补过，用祈吉应，以保遐龄。玄圣格言，真经明训，敢不遵守，以戒身心。臣等数年以来，於下会之日，共申祈醮，以罄焚修。昨者迫以尘缘，偶过佳节，中心忧惕，不敢遑安。今则别选良辰，旁招善友，同营香火，特展醮祈。静夜寒更，冥心注念，真灵必降，诚愿冀通。伏惟万圣回光，千真鉴映，锡其祷祝，除彼灾凶。制魄拘魂，各遂修生之望；回凶变吉，咸开遐永之程。臣等或三命衰微，九宫厄滞。或星文临照，灾运萦缠。或宿债未平，余殃未息。或故伤误杀，积过深瑕。俱乞荡除，克赐昭佑，合家蒙福，九祖生天。公私有通泰之祥，眷属荷乂安之泽。不任。
　　皇帝设南斗醮词
　　伏以三光丽天，照临万有。众星垂象，统御群形。南斗文昌，实掌主箓，为正阳煦物之本，乃帝王寿命之司。按天元上清等经，若五月五日，值丙午之辰，则启福延恩，济生利物，和宁品类，安镇邦家。阳德所资，普亨其福。今年以火水金土四星，聚於实沈之墟。又逢日度所经，皆为顺伏。五月合朔，太阳当蚀而不蚀。洎乎既望，太阴当亏而不亏。斯乃五日，得丙午之辰。纯阳所应，顾惟寡昧，钦荷玄功。惭化理之未周，念声教之未普。敢期流贶，以及微躬所愿，大道延慈，上天锡佑。俾九州四海，俗泰民康。年丰而六气均调，候正而四时和畅。弢弓偃革，归马休牛。咸臻保命之祥，克广好生之德。冥心丹禁，稽首玄坛。瞻八景以低临，冀九光之遐烛。鉴兹醮酌，介以祯休。辰辉炳灵，幽赞之功已着；人天交感，协符之契可期。伫混车书，大同寰宇。式虔祇荷，上副玄慈。不任。
　　皇帝周天醮词
　　臣闻，风雨霜雪之不时，则星辰示象；苹系蕴藻之可荐，乃天地垂休。缅是前修，实为通论。臣恭临大宝，虔奉丕图。不敢遑宁，若临冰谷而频移；圭律七变，槐檀虑兆庶未康。恐一物失所，或刑政乖谬，或恩信未孚。干戈犹驻於疆场，正朔未同於夷夏。水旱不节，富庶莫臻。昏垫札瘥，继闻於郡县；盗贼欺诳，尚恣於乡闾。虽则务啬劝分，贬食省用，不迩声色，永绝畋游。瓦器蚌盘，敢忘於刻己；雉头虎魄，岂事於娱情。犹虑上曹，重书厥罪。颛蒙有愧，首谢无由。近则金火二星，水土两曜，并聚蜀分，皆次实沈。日月为薄蚀之期，朔望却史臣之笔。太阳顺伏，分野垂休。岂此祯祥，并归冲渺。益励退修之志，弥彰戒惧之心。敢因午日之嘉辰，聊答上玄之厚贶。灵官渺( )，紫府深严。虽昭告之备申，虑诚明之莫达。斋洁选日，恳悃陈词。寂寂玄坛，俨威仪泠乙夜；飘飘仙贤，降福佑於人寰。伏冀八表乂安，黎民清泰，邦家巩固，社稷永宁。六府孔修，九功攸叙。簪裾奉职，书轨同文。不任。
　　醮泸州安乐山词
　　伏以楚蜀连封，西南重地。江驰万派，岚积千峰。天帝以之会昌，龙神以之固护。惟兹奥壤，独擅雄名。三层烛烟月之光，八洞閟灵仙之宅。常弘胜利，以佑蒸人。年无早潦之伤，俗保安贞之吉。致泝□之攸济，俾丝枲之蕃丰。衔三观威灵，荷二真慈贶。传诸远近，载彼经图。翘首注心，共歌玄泽。臣名拘辇毂，望切林泉。每怜素豹玄猿，常戏芝岩；桂岫延颈企踵，迹滞神游。辄赞微香，遥陈孤恳臣以所居北帝院，斋醮所给，锺簴未周。虽申降福之仪，几阙飞霜之韵。始闻仙山之内，法器且多。既无考击之期，虚蔽锵洋之美。道随诚感，锺固可移。愿减有余，资其不足。辍於翠岳，迁就皇都。清声渐远於彤云，洪响伫闻於紫禁。愿俞诚祝，永镇京华。不任。
　　广成集卷之十一竟
　　广成集卷之一十二
　　上都太清宫内供奉应制文章大德赐紫杜光庭撰
　　醮名山灵化词
　　伏以大道融精，是分二象。元尊布化，以播万灵。咸禀运於裁成，共辑宁於邦国。钦哉群望，寔总休祯。伏自应天顺人，开基创业。虽不致升平之理，而幸成富庶之乡。四国爰来，百辟咸在。人心允若，天意昭然。而或教失义方，情牵慈爱。付乐盛之大任，委监抚之重权。庶人元膺，益恣胸襟，都忘孝敬。用奸邪之扇惑，兴背叛之凶狂。矢石欲及於乘舆，金鼓近宣於侍从。犹赖上天垂佑，灵化降祥。不容枭獍之心，坐殄豺狼之熏。未更昏旭，悉已荡除。中外再宁，寰海称抃。爰择良日，仰报威灵。远中昭告之诚，辄罄演污之荐。敢期鉴佑，永叶安贞。不任。
　　镇江侍中宗黯解缆醮水府词
　　伏以道化所覃，神休普被。上惟邦国，下及人伦。咸资拯护之功，潜假保持之力。古今无爽，水陆攸宁。臣猥以常材，叨逢圣运。经纶缔构，惭无竹帛之劳；渥泽超升，累荷乾坤之造。遽蒙睿奖，显授兵符。登韩信之斋坛一，授吕侯之金钺。锡茅分阃，推毂专征。省循徒切於兢荣，倚注靡容於陈让。选辰拣日，遗命启行。况楚硖上游，锦江下濑。舳舻则千艘拯驾，泝□则万派争奔。皇用真灵，总斯阴惊。皇帝宸襟所属，每切敬恭。思布化以睦邻，亦申谋而怀远。雄师锐旅，首在此行。将解缆以乘流，爰洁诚而致醮。伏惟玄元大圣，五老高尊，命灵将玄司，助洪休巨福。迅浪皆期於利涉，惊湍尽变於安流。万里通津，百神加佑。克昌大业，更广鸿基。外屏中朝，共臻祯福。不任。
　　周庠员外填本命醮词
　　伏闻，天鉴孔明，有感斯应。神道正直，无祈不通。每垂拯护之仁，以副祷祈之愿。祛灾流贶，犹响应声。窃佩斯言。常虔片志。每因元命，得备焚修。式励深诚，实荷明佑。但虑尘机未息，过咎易盈。宦路所拘，悔尤难逭。因星辰临照，值年运衰危。但惧灾缠，敢思福会。自从军邻部，富迹外封。一驻戎轩，两周天序。既阙奏陈之礼，必招逋慢之愆。本俟凯还，并雨醮谢。今则方当劘垒，未议橐弓。久旷香灯，不达宁处。是用驰心灵观，遐叩至真。备三醮之物仪，同一坛之关告。伏惟玄圣，俯鉴丹诚。解厄消灾。延生保命。宿瑕蔼涤，往咎蠲平。克睹成功，永臻多福。不任。
　　大王本命醮葛仙化词
　　伏以二气资灵。五行禀象。法圆穹而定命，体厚地以流形。罪福吉凶，皆由阴骘。运心履行。咸梁主张。况荷殊荣，久叨重寄。循涯省分，常切兢惭。每因章醮之坛，敢忘敬恭之礼。冀凭修奉。上答君亲。今属元君之辰，诣本命灵北，精鲈香火，祈扣真仙。愿鉴丹襟。俯颁鸿福。俾臣罪瑕除涤，寿禄增延。强寓乂安。生灵康泰。灾毒无侵於四境，农桑克美於有年。得倾葵藿之心，永奉升平之运。不任归命虔诚之至。
　　大王初修万仙化告真词
　　伏以九陇名区，三仙化迹。上通心宿。下镇锦川。云霞迭绮锈之光，松桂竦烟岚之色。五宫高阙，状西灵南极之仪；四辅交辉，列东华北真之像。最摽形胜，独占幽奇。斜界玉轮，旁临石磵。而属师徒俶扰，钲鼓震惊，火彗横空，霜戈照野。熊经鸟申之士，抗步不还，漱流枕石之人，拂衣长往。眷兹胜异，一变榛芜。崇楼之金碧尘销，广座之仪容藓剥。缅惟残毁。探可叹嗟。况某本命之辰，配於兹化。宜申缔蓇，用答真灵。乃命三洞道士唐洞卿。伐木鸠工，揆星选日。得风箕直事，当甲子良辰。虔告至真，恭修大醮。伏冀鉴其诚恳，锡以休祥，灾沴无侵。功庸速就。续昔贤之遗构，成脓劫之良规。播美洞天。勒铭云谷。然愿真灵诞佑，川境谧宁，稼穑滋丰，灾氛殄息。受灵丹於九辅，闻至理於重玄。常倾拱极之心，仰副上真之贶。不任恳显之至。
　　亲随司空为大王醮葛仙化词
　　伏丝上清仙山，葛真灵化。为川中之胜境，乃天下之福庭。呀玉洞以藏云。从琼峦而蔽日。彩霞朝散，神烛夜飞。乳清幽岩，泉鸣深宝。九井之光灵自显；三真之肸蠁常存。拱鹤观於中方。应龙星於上境。红轩绀宇，旧制相望。萧殿韦碑，古迹鳞次。每彰休瑞。以及窦瀛。臣以本使蜀王元命之辰，配属兹化。顷申缔蓇，遽获周圆。飞阁层楼，夺晨辉於峭壁；风窗云楝，增异境於祟林。再敞洞天。用安锦府。四十州之封域。岁稔京坻，五千里之山河，俗臻富庶。人皆受赐，孰不知恩。臣曲荷陶镕。实深造化。唯虔祷祝，少答思慈。辄备醮筵，上祈道力。伏惟九天孚佑，众圣鉴临，下烛丹诚，广垂洪泽。三川镜廓，八国尘清，稼穑蕃登，灾氛蔼涤。神传灵药，克享於遐年；功读圣朝，永隆於大宝。再安社稷，常福寰区。臣不任祷福希恩虔诚归命之至。谨词。
　　冉处俦还北斗愿词
　　伏以垂象上玄，照临下土。帝车运载，杓的指挥。罪福吉凶，咸归主宰。臣等顷因衔命，远涉道途。践历艰危，登临险阻。每持丹恳，潜祝玄真。果蒙鉴佑之恩，克获安宁之贶。仰承灵泽，志切上酬。敢因某日之辰，虔备焚修之礼。炷香答愿，拜荷玄恩。仰冀高真，采纳微款。祛灾荡厄，增禄延龄。来往坦夷，公私贞吉。路岐无滞，眷属咸安。常亲日月之光，克奉休明之主。不任。
　　紫霞洞修造毕告谢醮词
　　伏以大道希夷，神仙变化。示无方之妙用，垂不测之玄功。幽赞帝王，潜扶邦国。惟今及古，史册焕然。所以唐尧姑射之游，轩后具茨之竭。周穆之登瑶水，汉皇之幸昆山。皆披眄烟霞，瞻窥冰雪。是用享年遐永，致理和平。克振宏休，允彰道佑。顾惟凉德，启创丕图。金阙玉京，敢怠敬恭之礼；九清三境，每怀寅奉之诚。粤以永平二年壬申七月二十一日丁卯，汉州什邡县，获太上老君锡命谶文。留玉篆於仙居，刻铜符於厚地。生辰命属，时日姓名。叙奕世之蝉联，明卜祚之延久。四年八月二十四日戊子，利州团练使王承赏奏，此山灵洞，显见神仙。遂命威仪任可言高品杨知淑专申告谢，仰答光灵。十月一日甲子，才启醮筵，再闻应见。云旌羽筛，参差崖壁之中；鹤态神仪，罗列洞门之内。事迈於回山瑶水，美超於姑射具茨。祇荷祯祥，弥增震惕。是用考诸典礼，特举封崇。以是月甲申，改道长山为玄都山，阳谟洞为紫霞洞，景谷县为金仙县。封玄都山神，为玉清公。创厥坛场，鼎新观宇。自初揆构，逮于毕功。累见真仪，益彰灵贶。谨遣金紫光禄大夫、左谏议大夫、广成先生、蔡国公杜光庭等一十二人，赉信币香花，按玄科具典，於紫霞仙观，修金箓道场。况属下元，允当大节，式陈昭谢，再显旌封。伏惟洞府众圣高真、仙官寮宰，鉴兹丹恳，锡以玄休。使九土乂宁，万方平一。天宫地府，常垂恺悌之恩；卜世享龄，克叶延洪之福。稽首谨词。
　　洋州宗夔令公本命醮词
　　伏闻，诞质流形，咸资大道。禀生赋命，必系上玄。荷乾坤覆载之慈，均气运陶甄之力。惟精修励，寅奉真灵。伏念臣获以微尘，累叨皇泽。入参辅卫，出领藩维。曾无涓露之功，常切蓅盈之惧。今则历象之内，身宫之中，暗曜正临，火星对照。虑成厄会，无所告祈。窃惟太上垂文，元皇设教。正一着修禳之品，河图有陈醮之科。苟罄精勤，必蒙昭佑。敢因本命之日，爰伸九曜醮祈。蠲洁丹心，归依玄极。伏惟众真大圣，俯鉴明诚。荡涤罪瑕，解除冤债。消平灾厄，延续年龄。增禄祚於南昌，落凶衰於北府。洗心克己，上酬真圣之恩；奉国推忠，永答君亲之德。臣不任。
　　又本命日醮词
　　臣闻天地之德，以生为先。生成之恩，以福为本。臣叨承福会，获奉昌期。蒙三光照烛之慈，荷圣主仪隆之泽。便藩宠遇，履历显荣。每虞於福过灾生，惟切於持盈约己。弥增惕惧，岂敢遑安。今则躔次之中，身宫之位，火星对照，暗曜正临。仰垂象以冥心，何阶告谢；顾微生而励志，但切忧兢。是敢於本命之辰，备河图醮礼，虔披丹悃，冀降玄慈。伏乞赐臣灾咎消平，凶衰殄息。寿年增益，禄祚丰延。得倾严奉之诚，永答至真之佑。
　　越国夫人为都统宗侃令公还愿谢恩醮词
　　伏闻，至道玄通，随机赴感。冥丹心於下土，动玄鉴於上清。响答无私，影从靡隔。妾夫王宗侃、男承肇等，去年以统戎伐叛，勤国勤王，俯迫孤城，遽淹旬月。烽烟警急，音问寂寥。瞻褒沔以魂驰，望山川而目断。忧危徒切，祈叩无门。遂虔诣道宫，乞申章奏。严陈法席，降请天兵肸蠁，感通真灵保佑。俄开坚壁，大破凶狂。成扫荡之功，副圣明之奖。骨肉团聚，师旅凯还。克平实自於睿谋，护助亦兼於道力。辄因良日，昭答玄休。重申章醮之仪，式馨谢陈之礼。精心备信，拜手然香。仰真驾於三十六宫，祈大仪於八十一好。庶祥辉炟爚，低临坛墠之前；巨贶滂洋，永锡邦家之吉。圣图遐永，举族蕃昌。誓勤严奉之诚，克副灵真之煦。不任荷圣谢恩虔切之至。
　　司封毛绚员外解灾醮词
　　伏闻，道气宣行，玄功鼓铸。三灵资禀，乾坤司覆载之权；五纬操张，寒暑柄推迁之运。由是挺生赋命，咸系天关。福善祸淫，毕由神化。是宜恪励，以奉灵休。粤自幼冲，即逢圣日。便藩异奖，宠沐殊恩。北省南宫，亟荣於践历；纡朱曳紫，已极於辉华。常推报国之诚，每切律身之戒。尚虑阴阳揆课或值凶衰，厄曜运行或为临照，兴功动土有作於龙神，履行立身或亏於畏慎心未申祈忏，倍用兢忧。今则立运临於命辰，天符飞於艮地。大运在戍，仍值魁罡。土星方伏於身宫，所照对冲於丑位。惧成灾咎，弥用惊危。伏闻南府文昌，主生铨善；北宫斗极，举过惩非。吉凶无爽於锱铢，报应有同於镜象。真教开忏陈之格，惟感必通；玄经垂醮谢之仪，有祈皆应。辄因吉日，虔备醮筵。披沥丹诚，冀回真鉴。伏乞赐臣解消灾滞，蠲释凶衰，厄会平夷，过尤除荡。更增禄算，允介福祥。誓勤忠孝之规，上答君亲之念。永铭素恳，柢荷玄慈。不任谢过祈恩忏灾之至。谨词。
　　张崇胤修庐山九天真君还愿醮词
　　伏以轸翼雄区，匡庐真躅。位尊五岳，地控九江。玉阙金城，包括神仙之奥府；炉峰云盖，含藏真圣之高都。宛然凝碧之中，迥秀洪波之上。每申瞻祷，必介福祥。臣顷岁以谪宦九重，漂蓬一叶，途经閟境，心祷上真。冀回济佑之慈，必备椒浆之献。精诚既启，肸蛮垂征。寻以路阻戈矛。波惊舻舰。孤帆有隔，假道言归。常贮素诚，未酬玄佑。今则颁宣圣泽，栖憩蜀都。寻礼道宫，追思宿愿。辄申醮酌，恭达明诚。窃闻惟感必通，道无不在。期回羽仗，岂云万里之遥；少降科车，不以三川为远。纳兹丹恳，显锡鸿休。前愿克圆，殊恩遐被。乞为臣更蠲罪录，永削灾躔。成匡尧赞禹之功，享二首六身之寿。得倾忠孝，以奉君亲。誓当修励虔恭，依归道力。不任。
　　张崇胤本命南斗北斗词
　　伏闻，三灵肇位，万象禀形。体阴阳之至和，韫天地之真系。於是挺才赋命，各有职司。主死领生，互分关揵。纤微具举，考校无遗。臣伏虑前世今生，至于累劫。愆违易结，罪咎旋彰。秉持未契於神明，履行或亏於恭恪。因星文临照，值年命凶一哀。遂构灾危，罔知禳谢。今则躬依玉化，虔对瑶坛，选卜良辰，肃陈醮礼。伏冀南宫六圣，别赐生名；北斗七真，明祛死籍。三官削罪，五帝除灾。酬往愿於名山，降休祥於圣泽。又臣既颁诏命，将赴阙庭。江山有登泛之忧，水陆有舟车之险。实资明佑，俯契深诚。获达帝乡，克赐元吉。敢忘修奉，上答真灵。臣不任。
　　汉州王宗夔尚书安宅醮词
　　伏闻，太朴肇分，三灵设位。巢穴之风，既替栋宇之制；聿兴太古，圣人随时立教。盖所以庇寒暑燥，湿备风雨，晦明其后。象类滋繁，拟议殊广。错之以乾坤震兑，体之以征羽宫商，推彼阴阳，运其刑德。乙辛庚癸，互列职司；子午丑寅，旁罗主宰。六神四杀之界，龙虎交驰；五黄九紫之乡，祯祥丛萃。法覆载而成用，揆星日以程功。乃考吉凶，实闻显据。所以鹊随太岁，帮避将军。况在最灵，敢忘戒惧。臣顷以所居室宇，淋陋非宜。遂卜良辰，再申缔构。取诸大壮，弃彼僭奢。慕剪茅筑土之风，佩山节藻棁之戒。污墁云毕，土木告周。窃虑畚锸所兴，或违禁忌；功用之际，或犯神灵。乖五姓之宜，亏二宅之要。或侵伤地脉。或穿凿冈原。或污渎吉神。或镇压凶位，因成灾咎，曾未忏陈。是用详按玄经，励精丹恳。虔修大醮，恭请真文，启灵宝赤书，依洞玄符命，辟斥凶恶，安复龙神。谢过延恩，祛灾请福。伏冀三尊降鉴，五帝垂光，勑八会威灵，命三元将吏，保宁宅宇，清肃方隅。赦已往之罪尤，赐将来之贞吉。允膺佑护，永遂乂安。其有住宅之中，土地之主。古今迁易，五姓杂居。因此醮坛，兼申奠祝。饮兹诚礼，各保逍遥。往陟福庭，勿为疵疠。俾臣举家蒙泽，九族同荣。常倾忠孝之心，以奉君亲之德。不任。
　　马师穆尚书土星醮词
　　伏以一气分华，三光璃耀。照临群品，司牧万方。遵黄道而有常，丽玄穹而不紊。大则系乾坤劫历，邦国兴亡，否泰所宗，安危攸属。次则人伦善恶，年运吉凶，祚历短长，咸归主宰。臣以身宫之内，土耀所经。本宿之中，暗虚所历。大小行运，皆值冲妨。命位之乡，天符所驻。灾危重迭，疾厄婴缠。徒访三医，未祛久疾。恐是积生罪目，构此凶衰；往世愆违，成兹滞厄。或理务之所，刑赏不明。立身以来，过尤结集。神明咎责，年命屯蒙。夙夜忧竞，愿申祈谢。是用考详缠纬，披按科文。恭诣灵坛，虔修酿礼”仰中方而沥恳，瞻列象以驰心，拜手炷香，披诚悔过。伏冀玄司众圣，垂大有之慈；至道高尊，降载生之泽。蠲除罪犯，解削灾期；和释冤仇，销平殃对。使百关宣畅，六气均调。疾苦痊瘳，福祥臻会。延生南斗，落死北宫。克承覆佑之仁，敢负真灵之贶。
　　广成集卷之十二竟
　　都太清宫内供奉应制文章大德赐紫杜光庭撰
　　莫庭乂为安抚张副使生日周天词
　　伏闻，道分一气，人配三灵。善恶发於丹诚，吉凶应於玄极。苟兴嘉愿，必叶殊祥。况在名山，俯临仙洞，炷香祈愿，沥恳陈词，必能响达神明，显季福祉。伏以当川安抚副使张琳，禀澄远之议，秉清正之心。颖鉴无私，忠贞不挠。推公奉主，虚怀同止水之明；御下恤人。从善有转规之易。况连营貔虎。四时之犒赏皆丰。积岁干戈，千里之挽输无阙。言惟忧国，志绝营家。每切勤恭，动忘寝食。人皆受赐，孰不知恩。臣孤子官名。低擢翅羽。恃其拯护，方果奋飞。思祷真灵，用申答效。今属阳和动煦，林谷舒春。爰记生辰。虔修大随。仰星文而贡恳。遍川岳以归心。香杂溪云，灯和岭月。千岩景寂，午夜风清。展肃恭庄敬之仪。备蕴藻苹蘩之礼。伏愿光过三景，飙降十仙。鉴兹醮酌之诚，锡以昭影之福。延二首六身之寿，除五行三命之灾。善功克懋於仙阶。阴德光隆於世绪。然后封隅宁谧，边徽晏清。瘥疠无侵，戈铤罢用。圣主洽垂衣之理，藩垣着柔服之恩。幽显咸安，飞沈各遂。敢忘砥砺，以奉休明。不任。
　　奠庭乂九宫天符醮词
　　伏以博厚成形，中黄定位。统水火而称长，冠金木以居尊乃孕育万灵。苞含五纬。上惟邦国，下及人伦。凶吉攸司，安危是系。臣本宫震卦。五鬼所临。运气飞旗。仍当此月。恐为灾厄。尤切忧惶。虔考吉辰，精修醮礼。伏惟鉴其丹恳，锡以鸿休。过危就安，变凶成吉。解寅除厄，增禄延年。眷属康宁，公私和秦。不任。
　　众修南斗腾词
　　伏以大道凝真。玄功化育。清浊之源既异，阴阳之位亦殊。南斗上宫，实司生格。上惟邦国，遍洎人伦。寿纪短长。禄祚丰薄。咸归主宰，无间纤微。臣等获遇圣朝，躬逢道运。覆载禀质，动用愆违。处世立身，宁无过咎。未申忏谢，因构灾危。又恐宿曜行年，九宫三命。或逢灾厄，或遇刑冲。神道难知，凡情罔测。须资香火，用罄祷祈。敢以吉辰，虔申大醮。伏愿流光下烛，玄鉴俯临。察丹切之心，降庬洪之福。祛灾度厄，增禄延年。削罪目於阴曹，上生名於阳籍。公私和畅，眷属康宜。存殁沾恩，幽明蒙佑。不任。
　　胡贤常侍安宅醮词
　　伏闻，易象垂文，取诸大壮。圣人着法，代彼层巢。栋宇聿兴，古今是则。由阴阳而定位，配刑德以裁规。爰命众神，各司其职。逆之则凶而获戾，顺之则吉而降祥。臣顷以所居，不庇风雨。因时改作，随便营修。越月逾时，巨功告毕。但虑起土运石，增下损高，畚锸所侵，不知禁忌，穿凿所及，有犯神明。未申醮谢之仪，常切兢忧之恳。兼以所居之地，五姓相因。岁月既深，主宰非一。虑其神识，尚有淹延。凭此醮( )，俱令迁拔。是敢肃严庭宇，恭启法坛。请灵宝符文，按太玄科典。降延真圣，披露恳诚。伏惟五帝鉴临，众神昭佑。勑下符吏，宣告地司。安镇龙神，销平犯触。使凶拜殄息，真气滂流。禳未兆之灾衰，纳惟新之福祚。荡伏尸故气，迁滞魄游魂。自明及幽，咸得其所。六甲五行之象，九宫八卦之方。各静封隅，永垂贞吉。阖门清泰，举室康宜。勉勤修励之心，以副真灵之贶。不任。
　　胡璠尚书地网醮词
　　伏闻，五纬禀生，三才列位。荷陶钧於至道，感孕育於上玄。而历运推移，阴阳升降。吉凶倚伏，寒暑循环。否往泰来，灾生福过。考诸物理，斯为格言。况在庸虚，敢忘戒惧。臣行年之内，并属灾期。大运居甲辰之中，小运当丁巳之上。又兹两月咸直，四宫是地网之乡，兼本卦之位，恐成厄会，无所告禳。更虑宿曜加临，飞旗应变。五行刑克，三命衰微。虽驿马临年，恐灾能制福。退思履行，内省身心。须在忏祈，用明哀恳。爰凭吉日，虔备醮坛，延降尊灵，以希照鉴。伏惟三官五帝，下烛丹诚，斗极星君，俯流鸿泽。注延生之箓，锡以福祥；焚积罪之书，赦其瑕咎。解灾凶於地网，销厄运於巽宫。使寿纪增新，休贞允萃。公私和泰，眷属安宁。永承济护之恩，敢负真灵之佑。不任。
　　尹居纮辛酉本命醮词
　　伏以大道宣功，三灵资始。禀形赋命，表识定生。体化育於坤偶乾奇，配吉凶於天曹地府。三官考校，罪福无遗。五帝主张，死生咸系。臣顾惟尘陋，获奉休明。籍系中枢，名参内署。鸳鸾阙下，叨步武以多惭；日月光中，揣分涯而增惧。微功未着，积过必深。每虑前世宿瑕，此生罪咎。未申忏涤，难遂原除。又恐三命五行，天文年运，或逢厄会，或值灾期。犯神明主宰之司，违仁义玄儒之训。或侵人利己，或故杀误伤。罪目易盈，善功难就。或寿龄促少，或禀禄单微。常於元命之辰，式备醮祈之礼。兼将课念，上奉明灵。旋以天步艰危，神州纷扰。或脱身林岭，或奔命道途。五任于兹，不遑奏醮。香灯既旷，寝食难安。今属衔命西南，税镳岷剑。道路无阻，关梁大开。帝泽天波，遐通於四裔；欢声喜色，震曜於一方。况此少城，实惟仙府。可以冥心贡恳，可以祷福祈真。爰卜命辰，仍当本命。赉持信礼，撰备香花。并以此时，追填往醮。精诚有达，灵鉴必通。伏惟采纳丹襟，降流洪福。获酬昔愿，更洽新恩。赐臣灾厄蠲销，禄算延远。存亡俱泰，眷属咸安。上愿社稷兴昌，乾坤肃静。三光顺轨，六气均调。武偃文修，时和俗阜。克回銮辂，永固龙图。俱谐虔祝之心，尽睹太平之运。不任。
　　皇后本命醮词
　　伏闻，大道垂文，玄元演教。佐时助国，宣化度人。功格象先，惠周物表。宝章上御，人间之恳愿必通，天泽下临，真境之休贞允降。群生蒙佑，巨细无遗。某今年大运，所值三杀之位。小运支木，当衰弱之中。干禄纳音，俱逢土塞。飞旗四杀，仍在寅乡。罗躔克姓之宫，土星临乖背之宿。火曜行度，将入身宫。行年所经，况当地网。又医方所诊，脏气未调。荣卫未和，正气衰薄。六脉未复，九府犹虚。恐构灾凶，更深厄运。又恐积生往世，冤债未除。运意行心，罪瑕旋结。须凭章奏，冀达忏祈。是敢依按明科，选求良日，列词备信，拜奏章文。请天官吏兵，降鉴营护。某内安腑脏，外却灾凶。上解星辰临照之期，下销年命刑妨之咎。冤仇和释，债讼蠲平。六气舒通，百关调理。衰危超度，命禄增延。北宫回短促之年，南极注遐长之寿。伏惟至真大道，太上三尊，常弘悯济之慈，允锡安真之福。誓虔忠孝，克励身心。赞明君化育之仁，报至道生· 成之泽。不任。
　　道门为皇帝醮太一并点金箓灯词
　　伏闻，一气肇胎，万形资始。高垂象纬，明判刚柔。统御之权，归于至圣。天命帝以司牧，帝承天而抚临。摄提握耀之初，君臣定位；揖让干戈之世，道德兼行。时危则玄德弥彰，运否则洪休息广。大蜀英武睿圣光孝皇帝，德符穹吴，功被生灵。受命仪乾，永康三极。神明符赞，人间之玉烛调时；律历均和，天上之珠囊叶度。俗臻丰衍，岁有蕃登。美瑞嘉祥，日书月至。犹复昼乾夕惕，恭己奉天。夤敬幽明，忧勤亿兆。专极关救焚之念，无荡心悦目之娱。轸虑万方，期于仁寿。昨者以四神行运，在咸池之宫。直符所临，次明堂之野。旋兴戈甲，寻致克平。彼背盟构逆之徒，思漂杵燔枯之败。斯则神饮睿德，天助皇威。睹变灾成福之祥，示国泰祚延之兆。今则岁聿云暮，气序将交。荷即日之玄恩，祷新春之景贶。愿酬圣力，辄罄斋诚。燃金箓神灯，备河图大醮。伏惟高尊鉴省，大帝感通。十神常介其休光，三载允承於福佑。宝图隆永，宗庙安宁。皇帝等寿五山，齐明二景。八纮顺化，万国宅心。皆臻有道之风，尽扫不庭之孽。皇太子重明耀彩，文教聿昌。辅赞睿谋，延洪大业。六宫百揆，咸均翼戴之心；兆庶六军，俱享又康之福。龙神密卫，川岳恒安。幽显飞沈，永承洪泽，不任。
　　太子为皇帝醮太－及点金箓灯词
　　伏闻，玄化肇分，二仪构象。融结定阴阳之位，神明司匡御之权。太一天尊、高皇大帝，坐勾陈而临察，命神使以周行。於是，五行八风，天一地二，扬鏕云露，驾景星躔。顺九野以遐观，潜施( )诫；历诸方而俯烛，显示吉凶。惟古及今，敢忘砥砺。臣以直符所届，在明堂之宫；四神所行，居成池之位。所宜蠲洁，用罄祷祈。皇帝受命上玄，握符承统。弘慈俭之化，敦清净之基。思洽太和，以康万国。昨者以邻封背义，越境于盟。残剽蒸黎，侵凌郡邑。旋平凶孽，尽廓氛埃。指麾元自於睿谋，赞助实资於神力。今则封疆宁晏，褒汉肃清。星纪回天，岁律云暮。当此月壬申之日，乃新岁首直之辰。辄备坛场，虔申告谢。修太一大醮，燃金箓神灯。下照幽关，上通玄极。荡棱灾滞，延降福祥。伏愿宗庙安昌，往稷隆固。宝图攸永，圣寿遐长。继云官火纪之崇，迈炎汉姬周之业。速臻一统，克致大同。六宫式表於匡扶，百揆共倾於忠谠。三光昭朗，四序均调。岁有丰登，俗无疵疠。龙神悦豫，成五风十雨之祥；川岳乂康，流泽马器车之瑞。昭明丹恳，上达真灵。仰祈鉴佑之恩，广锡延洪之福。不任。
　　静远军司空承肇本命醮词
　　伏以至道生成，玄功陶铸。阴阳主宰，品汇区分。禀质诞形，仰资神化。臣获逢道荫，叨荷朝恩。被服宠光，主张戎仵。省功庸而未着，顾尘忝而已深。夙夜揣循，敢忘惕励，尚虑秉修或阙。履行多违，旋积愆瑕，未申忏涤。或五行三命，有邢克之期；九曜列星，有照临之数。或宿仇未释。或往债未祛。神道难明，常情靡测。因成灾滞，悔谢无由。辄於本命之辰，虔申醮酌。依天真科格，拜伏大章。伏惟高圣感通，真灵鉴护。察其丹恳，降以玄恩，灾厄销平，寿涯延益。潜增禄祚，广赦罪衍。解已往之冤雠，锡将来之福佑。誓倾忠孝，永奉君亲。不任。
　　皇帝於龙兴观醮玉局化词
　　伏以天分列宿，地布名区。灿垂象於圆罗，俨福庭於方泽。明施主掌，以佑邦家。窃惟玉局洞台，玄元降迹。锁兹都会，密迩城闉。年祀徒深，光灵不泯。虚寂靡殊於林谷，贻祥每及於蒸黎。常切敬恭，敢忘瞻奉。伏自祇膺历数，启创朝庭。象阙端门，须就正阳之位；霜坛羽殿，遂从迁革之宜。而石室洞门，老君真像。陈暮烛朝香，之礼，惟务恪虔；接龙墀凤阙之严，弥加崇洁。固可以与天共永，终古长存。尚虑主宰龙神，阴阳官属，兴功扰动，众役喧惊。既践暴以为忧，凭醮祈而忏谢。爰自吉日，式备香坛。翘注匪遐，真灵必鉴。伏惟玄元降佑，大道开恩。赦已往之尤违，锡将来之祯祚。使宝图延永，社稷安宁。风雨均调，龙神辑睦。灾期荡涤，罪咎销平。其有直符太一之运行，将移地分；火曜土星之临照，欲及身宫。愿回力以护持，致微躬之昭泰。烽爟不飞於四境，沴瘥无挠於兆人。永誓丹襟，上奉玄贶。不任。
　　勑醮诸名山大川词
　　伏以道列三界，地载群生。或仙人修炼之乡，或真官总治之所。灵基有睹，神化无方。朕寅奉上玄，光膺大宝。俯循区域，在洁禋祠。迩者军国事繁，干戈岁用。未遑周普，常抱惕兢。思述虔恭，庶消灾咎。今命三洞道士，并遣使臣，严备醮仪，潜通玄鉴。所愿四时有裕，六气不侵。寿命延长，邦家兴盛。皇枝帝祚，百辟千官，内自朝廷，外及区宇，亿兆之众，福佑咸均。敬托青词，粗陈丹恳。不任。
　　皇帝醮仙居山章仙人词
　　大蜀皇帝谨稽首，北邙化得道章真人。夫以紫府高真，玄洲上士。乘飙驾欻，坐有立无。升汗漫以游神，入鸿蒙而隐景。或明符邦社，旁济生民。或幽赞帝王，共清否塞。李顺兴保持静帝，陶真白佐佑萧王。子年潜谏於府君，意期密悟於昭烈。禀之则受禧介福，忽之则违吉贻忧。焕彼缣缃，皎同日月。今者百姓，郭回芝采药於仙居观，得真人天宝年所留铜牌，六十字之周旋，名姓与年辰备在；二百年之藏秘，钱文与篆迹皆全。嗣续具明，日时无爽。苔侵土蚀，固当灵将护持；应验合符，实荷真人示见。顾惟荡德，显契休征。事超於赤伏黄图，理冠於凤衔龙负。既睹延长之数，敢忘兢业之怀。爰启醮坛，冀酬玄德。仍剃丛刈棘，揆日僝工。俾翠槛朱檐，鼎新旧址；郴楼辽柱，重认归途。虔祝真灵，鉴兹昭报。三十六天宫之远，必降威光；万四千甲子之期，永言佩服。不任。
　　皇太子醮仙居山词
　　伏以日阙霞房，为天中之都会；瑶坛桂殿，乃人世之福庭。或真圣之所宴游。或神仙之所窟宅。莫不藏奇韫秀，演贶流祥，济佑人天，幽赞邦国。惟兹古观，果显殊祯。得天宝真符，出老君秘记。金文鸟印，篆字虬蟠。分明而瑞迹如新，拂拭而苔痕尚在。几千年之前，定圣主开图；二百岁之昌，期吾皇享国。御名国姓，生日年辰，一一指陈，重重符验。继书薄德，备列姓名。载详图箓之文，益切兢营之恳。遐瞻烟岫，仰感灵恩。辄因醮酌之筵，遥真焚修之念。上愿洪基克固，比溟渤以无涯；圣寿增延，并岷峨而更峻。九围顺化，万寓归仁。誓虔忠孝之诚，以副真灵之佑。不任。
　　广成集卷之十三竟
　　广成集卷之十四
　　上都太清宫内供奉应制文章大德赐紫杜光庭撰
　　皇帝醮仙居山词
　　伏以圣主明王，必臻符瑞。膺图受箓，爰着讴歌。即居亿兆之尊，遂忝帝王之命。泊临大宝，将及六年。教化未泰於生灵，华裔尚乖於正朔。兢兢业业，罔敢遑宁。虑刑法之不均，恐赏罚之非当。屯兵络野，念富庶之未臻；暴骨盈川，固杀伤之不一。每思首谢，用赎愆尤。敢言图谶之文，并属庸虚之士。今年七月八日，汉州什邡县百姓郭迥芝，於仙居观采药，掘地得铜牌，长七寸，广四寸，上有六十字云：老子通天记云：丁卯年甲戌乙亥王生享二百年。天子王从建、王元膺、王万感、王岳、王则、王道宜。五字篆文未详。后云：洛州北邙化章弘道，天宝年留。此明后圣代。顾惟薄德，遽捧殊祥。云历数之延长，纪子孙之次第。佩服玄贶，益用兢惭。敢罄深衷，专申醮谢。伏冀毕朝福地，总召名山，各驾仙车，共歆丹恳。示安社稷，咸泰人民。致风雨之不愆，俾干戈之载戢。繄赖灵眖，深置于怀。不任。
　　皇帝修灵符报恩醮词
　　伏闻，惟天降佑，彰瑞於河图洛书；惟帝法天，受命而膺符执契。古今所禀，历数迭兴。臣运偶玄休，德惭寡昧。承土德陵夷之后，亿兆无依；叶金茎启创之初，寰瀛推戴。恭膺天
　　宝，于兹六年。常以未明求衣，日旰忘食。兢兢业业，上奉穹旻。今则铜版灵文，出於古观。示太上降祥之兆，应承乾受命之征。名姓具彰，年辰毕载。斯乃豫定於九天之上，先期於亿岁之前。秘篆昭宣，真文焕赫。告延洪於宝祚，表遐永於孙谋。省己循怀，以兢以惧。钦惟灵睠，弥切励修。是用虔肃宝斋，依归至道。庶谐多福，永庇万方。不任。
　　圣上於万仙本命化酿饲
　　伏以景列上玄，山分下土，乾坤交应，罪福攸司。缅彼灵踪，镇于天府。藏云喷雨，旁资生化之功；玉洞琼岩，深閟神仙之宅。果叶殊休之运，爰膺开国之祥。惟此命辰，配兹真境。契清明之嘉候，耀大火之灵光。当人天祷福之期，是鸾鹤上宾之日。式陈醮祝，用达精诚。坐宣室以驰心，望白云而稽首。所冀旁流景眖，幽赞鸿图。群生共乐於和平，万国必同於书轨。永言修奉，以答玄功。不任。
　　皇帝又醮葛仙化词
　　伏以列宿丽天，群山镇地。爰通气象，以福邦家。每申望秩之仪，必介惟新之佑。皇帝承天启历，应运执符。本命之山，实惟兹化。洞含云雨，峰戛烟霞，必有光灵，潜弘赞佑，况当令序，式备醮祈。翘首归心，恭希景眖。伏惟诸天上圣，俯鉴明诚；三真众仙，同流巨渥。使帝图延永，社稷隆昌。二十四峰，克膺於圣寿；百千万岁，长固於皇基。四海九州，咸宾睿化。五兵戢息，百谷丰穰。俱登仁寿之乡，并契正真之道。不任。
　　先锋王承璲为祖母九曜醮词
　　伏以列曜五行，是司罪福。上栋下宇，亦有主张。於成生孕育之间，宁无凶吉在应护。居栖之内，必有愆瑕。须凭道力玄功，以解深灾重过。元皇立教，三洞垂文。敢按经科，虔祈福佑。臣祖母代国太夫人某氏年八十岁；本命乙卯三月十三日戊午生。今以土火二曜居三合之方，天符飞旗冲大运之上。五土克於子水，仍临生日之辰。以此刑妨，因成微恙。兢忧战越，罔敢自安。伏念臣叨奉圣时，获承福绪。而早悲孤藐，继履家艰。惟祖母慈颜，得晨夕侍奉。刳心沥恳，愿祝遐年。今则所疾瘿，仍灾躔临照。窃恐居宅之所，或有犯违。积世以来，或有冤债。或往逝有考延之衅。或幽阴有讼逮之文。构此衰危，尽希忏解。是用选求吉日，恭备醮坛。伏惟大道垂光，众尊悯鉴。为臣祖母某氏，解镇灾咎，延续年龄。增生禄於南官，落罪名於北府。疾瘵除荡，腠理和调。神药潜资，灵官密卫。克蒙平愈，永赐安贞。洎乎宅宇之中，常谐吉佑。龙神镇守，邪恶销亡。唯冀励修，上答玄造。不任。
　　蜀王青城山祈雨醮饲
　　伏以五岳上司，总真粤府。雄称天国，峻极仙都。镇厚地以巍峨，捧太穹而峭拔。真灵所会，水陆攸尊。敷惠育於群方，广包容於三蜀。阳崖荡日，阴壑藏云。赞时则表贶垂祯，叶圣则呈祥荐瑞。古今宗仰，遐迩依凭。臣叨荷圣慈，镇临重地。兼梓遂黔巫之境，亘微泸蛮蜑之封。位极台衡任崇将相。每虑功轻恩厚，福过灾生，循分兢荣，村心忧惕。自青春届序，甘雨愆期，农亩亏功，骄阳害物。虽历申祭祀，遍告神明。密云但布於西郊，膏雨未沾於南亩。皇皇众庶，叩向无门。窃惟大道垂文，天师演教。有章奏之品，有祈醮之科。将展焚修，须依灵胜。是用披心云洞，拜手仙峰。伫真侣之感通，冀明诚之御达。赐臣以时和岁稔，拯臣以雨顺风调。驱肥遗於穷荒，舞商羊於中境。岩蛮曹属，鼓列（ ）以舒威；洞府龙神，震灵窿而助化。消除虐魃，苏息枯苗。克歆黍稷之馨，允洽京坻之望。臣当怳心求理，戮力徇公。上答灵慈，求承道佑。谨差尤都押衙检校尚书右仆射前黎州刺史曹岳，与左右街弘教大师赐紫杜光庭，虔诚章醮，归命希恩。不任。
　　蜀王葛仙化祈雨醮词
　　伏以四七在天，垂文定位。三八镇地，设象分灵。列宿所以统幽明，诸化所以司罪福。况心宿为天皇之府，上清乃神仙之都。迥控长川，倚玉输之耸秀；雄临巨屏，面铜马之膏腴。
　　缅彼福庭，广荫庸蜀。臣本命所系，获在兹山。而谬握珪符，仍居仙域。每虑位崇任重，力寡才轻。超五爵以疏封，制六镇而为政。或赏刑乖当。或抚字失和。下有怨咨，上亏仁育。兢忧未暇，咎戾旋加。粤自仲春，即愆时雨。尘侵垄亩，赫日腾威。风铄郊原，油云匿影。生灵叹息，惧失於农功；沼沚鱼喁，将悬於枯肆。焦劳在念，叩启无由。至於肴膳精丰，备陈於庙貌；牲牢肥腯，无吝於祷祈。徒罄诚心，靡闻响答。仰惟神仙济物，罔间幽明。大道好生，普均慈施。太上着修禳之品，三天开奏醮之科。恭望神峰，远倾凡恳。虔申大醮，仰叩至真。伏惟悯鉴所陈，大私恩宥。赦其愆咎，赐以福祥。使雷电扬威，龙神悦豫。霈沾渥泽，克致丰禳。南山腾虺虺之音，东作盛芃芃之稼。永谐望岁，允契有年。誓勤修奉之仪，上副真灵之贶。不任。
　　什邡令赵郁周天醮词
　　伏以天地分灵，统之者至圣；阴阳不测，体之者至神。主宰死生，司明罪福，有祈必应，无感不通。臣谬以非才，理兹剧邑。赋舆所总，征督所难。乡里凋荒，缉绥尤切。洗心求瘼，克己徇公。果蒙道力，潜资真灵。密助征科，办集境土。乂安疫毒不侵，生灵以泰。思酬玄造，众竭丹诚。共崇黄箓之坛，虔备焚修之会。兼申大醮，上答灵恩。况境接仙山，人怀道化。李相国之神功宛在，罗真人之圣力时彰。控诸观之福庭，摽二化之真府。必垂昭鉴，纳此诚祈。伏惟太上延慈，众神孚佑。普资幽显，遐及存亡。俱锡福祥，咸蒙济佑。使一方清谧，百谷滋丰。疫疠兵戈，永无侵轶。飞沈蠢动，各遂安全。臣等九祖七玄，生天受福；三途九夜，离苦参真。然乞灾厄蠲销，罪尤除荡。潜增禄祚，克保年龄。同力运心，俱沾巨佑。不任。
　　嘉州王仆射五符镇宅词
　　伏闻，大道开光，五篇垂教。凝自然之气，成空洞之文。上正天元，下安地纪。中制劫运，旁福生灵。三界所宗，万神所禀。其或茸修之地，土木兴功，暗犯神灵，明干禁忌。皆凭秘篆，以镇方隅。臣顷以所居，须资揆构。巨功既毕，辄备焚修。启黄箓之坛场，广申忏拔；展五符之醮酌，遍用镇安。伏冀太上弘慈，至真流鉴。使龙神宁谧，灾咎蠲销。永无干犯之虞，常荷乂安之福。其有从来，主宰五姓。神灵各遂往生，并获开度。即仰荷大道罔极之恩不任。
　　张相公九曜醮词
　　伏闻，大道凝光，上玄垂象。照临九土，覆育群生。主录吉凶，司明罪福。洪纤备察，毫末无遗。而金简垂文，玉书演法。开忏祈之路，悬悔谢之仪。虔罄明诚，必赐昭佑。臣某顾惟虚薄，运契遭逢。位极台衡，务专繁剧。详评狱讼，裁制典刑。或爽重轻，虑招咎衅。或操心属念，偶结尤违。或积世此生，未袪冤债。静言循度，每用兢忧。今则迍滞宫中，土星所历。身位之内，计都所临。神首火星，仍居对照。生月命位，俱值天符。以此灾躔，遂成灾厄。扪心震惕，沥恳归依。仰玄象以扣祈，竭丹诚而醮酌。伏惟至真上圣，列曜高尊。悯鉴尘凡，降流恩宥。释前冤往债，原重过深瑕。增绩年龄，销平灾厄。赐臣以百关调豫，六气和平，尽解凶衰，全除疾苦。推忠效节，永酬睿主之恩；洁己凝心，上副尊灵之佑。不任。
　　众修三元醮词
　　太上无极大道元始天尊，太上大道君，太上老君，十方自然灵宝天尊，五老上帝三元君，天地水三官，三十六部尊经，玄中大法师，太极真人三天法师，天曹地府三界真灵，三官曹府一切玄司。臣等尘世凡微，积生福会。得遇玄化，参奉至真。而迹处人寰，身拘俗网。沈浮声利，流浪死生。未穷超拔之源，徒慕清虚之旨。六情三业，动结罪条。阴简黑书，旋增衅咎。或前冤往债，尚系冥关。故杀误伤，未申忏露。或五行三命，灾运所临。暗曜明星，凶神所犯。常情靡测，祈谢无由。三元有考定之期，五帝无陟明之典。至或九玄七祖，犹滞三途。注讼相延，愆过委积。福尽祸至，首悔何门。因今某官校录之辰，众申祈醮之礼。愿回玄鉴，俯察丹诚。介福垂恩，延生保命。九玄开度，除右简之罪名；众厄清销，上左宫之生录。永蒙道应，常荷鸿休。上愿帝祚，延洪天元。玄晏生灵和泰，远近乂安。九稼惟丰，五兵自偃。九幽六趣，罪爽穷魂。俱承旷荡之恩，各遂逍遥之性。不任归命虔诚忏请之至。谨词。
　　王宗瑑等下会醮六甲箓词
　　臣等早以庸虚，志希玄奥。凝心妙道，归命真乘。参六甲之神秘文，慕长生之要旨。而寄身名宦，莫遂精修。三元四始之辰，香灯或阙；五腊六阳之会，存注莫专。恐兼故杀误伤，仍有前冤往债。或行年厄运，或宿曜灾期。曾未忏陈，但增忧惕。敢以下会吉日，醮箓希恩。伏冀五帝高尊，降流祯福。六甲真吏，洗涤罪瑕。上生籍於天曹，削死名於地简。举家蒙佑，七祖生天。禄算增延，公私贞泰。永勤焚炷，以答玄慈。不任。
　　三会为弟子醮词
　　臣以庸微，负荷大法。敷弘真训，开度天人。授道传经，济时行化。弟子某等夙慕大道，归命至真。奉信玄科，参受符箓。传付之后，已历岁年。或虑未受道之前，及佩箓之后，立身注意，动有罪条。三业十躔，恣其愆过；三元八节，朝竭不专。本命庚申，修行有阙。或啖食荤血，秽乱正真。或嗜欲繁华，负违禁戒。非凭三会，难遍忏祈。今因某会之辰，考校之节，同申大醮，拜章言功。谢罪十天，归诚三宝。并乞宿殃清荡，众罪蠲除。善簿定名，生宫列籍。冤仇和解，债讼夷平。真气内充，百关悦豫。灵官外护，万恶销沈。五行三命之中，暗曜明星之内，永无临照，长息灾凶。九祖生天，六亲蒙福。公私贞吉，动静康宜。年命增延，福祚遐广。誓令修励，上答玄恩。不任。
　　广成集卷之十四竟
　　广成集卷之十五
　　上都太清官内供奉应制文章大德赐紫杜光庭进
　　皇帝本命醮词
　　太上无极大道，玄元老君，五老上帝，天地水三官，天曹四司君，北斗七星君，高上玉皇玄卿大帝，岳渎地府，甲子众神。伏以二气裁形，五行构象。禀大道生成之德，荷元和亭育之恩。至於命箓兴衰，禄祚丰薄，立身罪福，行运吉凶。上自天司，旁资本命。主张考校，巨细无遗。某夙荷洪休，仰承玄泽。继天立极，应运抚时。惭德教之未孚，虑赏刑之或失。循怀增惧，驭朽兢忧。惟仗神功，以康黎献。是用冥心宣室，稽首灵坛。冀道力以潜资，伫灵真而幽赞。俾五兵戢战，百谷滋丰。中外和宁，生灵舒泰。誓倾修奉，用副玄慈。不任虔祝之至。谨词。
　　皇太子本命醮词
　　伏以大道分光，天元布化。生成万象，孕育三才。爰命真官，以司箓籍。五行休王，皆禀於神功；三命兴衰，悉宗於灵府。臣夙叨洪泽，备位青宫。侍膳问安，惟励恪恭之恳；资忠弘孝，难酬君父之恩。敢於元命之辰，虔备醮祈之礼。所愿祛灾悔过，介福延休。增万寿於圣躬，永安大业；降千祥於宝运，长奉昌期。仰罄丹诚，敢希玄佑。不任归命之至。
　　崔隐侍郎玄象九官醮词
　　伏闻，上玄垂象，则七政循环；下土推机，则九宫飞化。因其履历，以示吉凶。由是三命五行，有灾祥之应；阳奇阴偶，有善恶之征。臣今年九宫飞旗，天符临於中位；五星行度，火曜对於命宫。行年当地网之乡，大运与小运冲破。因成疾厄，未获痊平。敢缘大道慈救之门，遵太上醮祈之旨。披心灵观，翘注虚坛。普玄象以告虔，遍灵真而悔谢。伏冀南宫六圣，开长生致福之文；北斗七元，赐辍死降祥之力。增延禄算，消解灾凶。示遐永之期，回短促之纪。使百关舒泰，六气均调。释往债前冤，赦深瑕重过。九玄介福，举族安贞。克勤修励之心，上副尊灵之佑。不任。
　　醮阆州石壁玄元观石文老君词
　　伏以造化灵都，神仙奥壤。秀横空际，翠竦江干。烟霭峰前，圣祖之宸仪迥出；松篁林内，玉童之真相旁分。非雕镌藻绘之能，运天地自然之妙。所以潜流景既，贻福需人。常松旱潦之灾，几吋休祯之应。昆今銮凝汉渚，路隔秦川。祈玄祖之光灵，极神孙之播越。克清万寓，以泰草生。无俾沂水桥边，独扫庞勋之党；霍山祠畔，空摧刘武之锋。虔俟玄威，载昌鸿祚。不任祝望希恩之至。
　　醮闲州天目山词
　　伏以山镇地心，洞开天目。含藏烟雨，报蓄风雷。崖秘仙经，泉澄神沼。观署福唐之美，邑标奉国之名。凭此祷祈，必符祯既。今则翠舆顺动，丹阙贻灾。虔希幽赞之功，共启中兴之运。敷圣祖重玄之力，更炫重瞳；扬宣尼四教之宗，克明四目。无使寿春山上，犹传助战之威；济顺祠前，独美迎銮之事。克弘道化，以广真风。不任虔诚祝望之至。
　　皇后修三元大醮词
　　伏闻，道化裁成，神功亭育。气分二象，垂包容覆载之私；节启三元，定罪福赏刑之柄。所以北都泉曲，常为铨赦之期；南极文昌，每洽超升之泽。至於人伦之内，善恶吉凶。虔启丹诚，即承鸿荫。周某叨荣宿福，运履昌期。备位彤官，辅宁皇极。每惭凉德罔答殊，休恐往世积生，疵瑕未荡。五行三命，厄会或临。火星将及於身宫，天符又居於生日。惧成灾咎，志切忏祈。属中元大宥之辰，是率土希恩之节。冥心灵观，稽首醮坛。历真府以输诚，期回鉴佑；遍灵曹而露恳，愿释尤违。赐周某以冤债和平，罪瑕除涤。灾凶消解，年禄延长。疾急无侵，福祥臻萃。九玄七祖，证品仙庭。眷属亲缘，臻荣圣日。上愿宗祧安镇，圣寿遐延。紫禁青宫，匡扶大业。维城盘石，保乂洪基。群僚毕契於忠贞，万寓咸归於抚御。式虔丘祷，洪望玄慈。不任归命瞻天望圣之至。
　　赵球司徒疾病修醮拜章词
　　伏闻，妙应无方，道推济物。玄慈广运，惠普群生。开祈真悔罪之门，垂拯厄希恩之品。功成不宰，泽布无涯。敢缘覆育之仁，辄罄归依之恳。臣自惟福运，荣奉昌期。自参扈卫之班，遂陟烟霄之路。功轻任重，效寡恩深。常切兢忧，难酬宠擢。近以灾殃所迫，疾瘵斯婴。轸圣虑以慰安，降名医而抚视。未蒙痊减，倍用兢惶。伏念臣迹处尘寰，素昧修禀。立身履行，宁免愆违。或害物伤生，曾无恻悯。或摧锋御敌，轻赐诛锄。总戎乖申令之宜，为政有赏刑之失。幽夜致冤仇之欣，微躬成滞疾之危。又恐往世积生，尚萦衅咎。五行九曜，兼值灾蒙。或兴修有犯触之非，或土木有侵伤之所。扪心省过，惟切忏祈。是敢拜奏宝章，崇修大醮。告虔下土，谓命诸天。伏惟大道垂慈，至真鉴佑。劫灵司而解灾度厄，流神贶而祛疾延生。落死箓於阴曹，定仙名於阳简。故伤误杀，冤债和宁。新罪宿瑕，玄慈荡涤。誓期励节，永答道恩。臣某不任。
　　张道衡塑造北斗七星真君醮词
　　臣粤自幼冲，恭闻大道。归心斗极，属念玄虚。每有启祈，克蒙慈佑。感灵休而罔极，报鸿泽而无阶。今考卜吉辰，以天德合直之日，於玉局北帝之殿，塑瑶枢中斗之尊。兼以辅星，列于八位。状虹晲之彩服，写龙鹤之神姿。列於大帝之前，俨若中天之会。辄备闻告，爰命兴功。伏惟七圣降临，众灵昭佑。永垂响应，长介福祥。俾群心有祷祝之门，品汇得依归之路。永虔香火，以答至真。不任稽首归命之至。
　　杜元继常侍醮火星词
　　伏闻，阳灵表瑞，火德承天。分日域以继明，御离方而定位。爰因夏历，以正岁功。由是出入绛霄，循环黄道。应期不素，谪见无私。虽悬象着明，击诸邦国。而垂灾介福，亦及纤微。臣叨荷玄休，蹈兹昌运。立身洁己，未阶无过之场；元命游年，实配五行之内。窃披术历，方有照临。恐构灾蒙，伏增忧惧。是敢精陈礼物，虔备香灯。上祝灵华，仰希昭佑。伏冀显消灾咎，潜释过尤。锡以福祥，赐其贞吉。永勤丹恳，上答玄慈。不任。
　　王宗寿常侍丈人山醮饲
　　天地分灵，三官定死生之格；阴阳悬象，九曜垂照烛之功。北府绳违，南宫延寿。星躔岳渎，考校无私。凡在人寰，皆归统御。臣自惟微薄，获奉玄慈。而履行之间，恐乖阴惊。运心之内，未合神明。日遇灾凶，复兼愆咎。或成厄会，莫遂忏祈。今年中宫则天符所临，身位乃土星对照。大运犹居於劫杀，飞旗又寄於行年。三命五行，恐逢刑克。列星五纬，更虑照临。所以轗轲未宁，灾危频作。非凭至圣，无路忏祈。虔罄丹诚，克申大醮。伏惟上玄众圣，俯降福祥。销灾咎於将来，释过尤於既往。六曹司命，增禄算於丹天；七纪尊神，介休祯於玄极。公私清泰，家眷安宁。即永荷众圣，弘济之恩。不任。
　　鲜楚臣本命九曜醮词
　　伏闻，三光表瑞，九曜凝晖。配金木以司方，四时攸叙；定阴阳而立象，万汇生成。主宰幽明，统临罪福。臣自惟凡陋，获奉真灵。惧履行之问，易成愆咎；修持之道，未契端真。况职务所司，重轻咸击。恐乖省慎，更结罪尤。虽夙夜在公，敢忘恪励。而吉凶难测，倍切兢忧。兼以宿曜所临，辄罄忏祈之恳。爰凭本命，恭启醮筵。陈信币以贡诚，列香灯而展礼。伏冀希夷至圣，俯鉴丹心。辰曜高尊，曲流景贶。赦罪尤於既往，解厄运於未然。冤债销平，凶衰除荡。更增禄算，永赐祯祥。眷属乂安，公私清泰。誓勤修奉，以答灵恩。不任。
　　众修甲子醮词
　　伏以大朴既分，元精独运。阴阳肇化，支干承基。六十正神，统四时而司昼夜；八百符吏，行凶吉而定死生。大则天地邦家，咸遵历象；小则灾祥罪福，必击主张。考龙胎石室之经，披凤篆琅函之要。既明宗旨，倍切依归。臣等仰赖神功，获逢道运。尘机久闭，俗网未祛。行藏不合於儒玄，动息必贻於过咎。又恐五行之内，或有刑妨。三命之中，因逢否塞。非凭至道，难忏深瑕。辄因六甲之辰，五元之首，同诚励志，沥恳祈恩。仰碧落以降真，拂玄坛而展礼。伏冀洪休允洽，昭鉴无私，咸赐吉祥，永销灾厄。青宫增禄，丹简延生。存殁俱安，公私并泰。克勤精奉，永答灵慈。不任。
　　众修本命醮词
　　臣等宿植福绿，获逢道化。至真垂教，玄旨宣行。仰承覆佑之恩，常切兢营之恳。但虑行乖礼让，动履愆瑕。处俗顺时，率成罪目。积生今世，罕有忏祈。伏闻三天垂章醮之科，正一着修禳之格。敢因吉日，同励丹诚。恭诣坛场，虔申祝谢。伏惟三官九府，五帝高尊，斗极真君，命辰灵将，录其素恳，降以鸿慈。赦已往之过尤，释将来之灾厄。星曜息照临之数，行年除妨克之凶。年禄增延，福祥繁会。公私贞吉，族属康宁。常期佑护之恩，永誓焚修之志。不任。
　　庚申醮词
　　臣以仰披真诀，虔按玄经。庚申为修奉之辰，大帝降考雠之简。是日三尸阴魄，标奏罪名，巨细无遗，纤微必纪。始定籍於太玄之府，终寓书於泉曲之庭。凡在修心，实切忧戒。冀因
　　令序，同忏深瑕。辄备香羞，恭申醮谢。伏惟三尊悯护大帝鉴临；斥阴尸妄奏之文，降大道好生之泽。使臣等灾销过灭，善积福臻。九玄离寒夜之乡，五族获安宁之佑。所为贞吉，立愿亨通。常倾修励之心，上答正真之贶。不任。
　　南斗北斗醮词
　　伏闻，大象既分，三灵设位。各禀自然之道，俱垂不宰之功。无为则天地长存，有用则衰荣易变。吉凶悔吝，由此而成。於是南极丹篇，生名所系。北都黑简，死录所归。二宫之考校无私，万兆之死生攸属。臣夙资善贶，获履昌时。沐浴皇风，禀承玄化。但虑运心动念，乖越五常。累过积非，彰明二简。五行三命，阴阳有刑克之期；暗曜列星，迟速有照临之数。未伸祈忏，因结灾凶。敢以吉辰，虔修醮礼。虚坛夜静，灵化晨清。玄念必通，真灵可降。伏冀丹台六圣司命，开延永之符；玄极七真大帝，除促龄之日。忧危自泰，年禄更增。幽明同洽於殊恩，眷属咸均於巨福。公私贞吉，老少乂康。即永荷二宫众圣罔极之恩不任。
　　龙兴观御容院醮土地词
　　伏以瑶阙琳官，星房羽殿。森列三清之上，宏开八景之中。万汇之所朝宗，群真之所游息。於是裁模世域，垂象人寰。周穆西归，拟层台而结宇；汉皇南瞩，遵太一以疏基。由是
　　仙观灵墟，骈罗海岳。风檐霞栋，焕丽烟林。为真圣之所栖，亦福祥之所萃。顷以龙兴观，肇基隋运，历载唐年，日月既深。凋摧云久，是用鼎新营构，特懋功庸。况越岁时，深虞挠触。爰伸醮酌，安复龙神。所期国泰民和，时康俗阜。克隆鸿祚，永锡玄休。不任虔祝之至。
　　中和秦中化龙池醮词
　　粤若三气是分，五灵惟龙。司造化之机，运降升之妙。寄神功於乾象，孕玄德於坎宫。昔我祖明皇，巡功蜀甸，果闻飞跃，寔效祯祥。爰俾浚池，用资安处。今则年光递易，堤址荒残。草积波痕，砂封泉脉。应灵未爽，肸飨犹传。每垂霖雨之恩，以济啬夫之望。眷言故实，深用轸怀。朕寡德承图，抚时有寇。省方巡俗，尚驻坤郊。龙其申彼霆威，震其风令。扫渠凶於北陆，清氛雾於中原。克洽理平，永臻多福。不任。
　　皇太子为皇帝生日醮词
　　臣闻，玄穹广覆，无劳仰祝之辞；碧海周涵，亦纳涓添之露。敢缘斯旨，辄罄明诚。某月日是皇帝生日，本命甲戌之辰。锡秘记於先天，豫昭露贶；涌珍符於厚地，潜契明文。卜年开万叶之荣，推策彰百神之助。爰申大醮，虔俟鸿休。集三元万圣之祥，永北极南山之寿。昭明丹恳，恭望玄恩。臣某不任稽首虔祈激切之至。
　　川主大王为鹤降醮彭女观词
　　伏以道化无方，真仙有应於恍惚。希微之内，示玄黄变化之容。下盻尘寰，以度群品，考诸事迹，载彼经图。所以丁令归时，曾窥丹顶；苏耽降日，亦显霜翎。流万古之美谭，摽当年之瑞牒。今者忽闻，灵鹤栖止云峰，乃玄元行化之山，是彭祖升天之所。玄坛翳荟，久无焚荐之踪；林木阴森，果致感通之事。实圣朝之上瑞，岂藩阃之所招。愿祈山寿鹤年，以奉龙图凤历。遐瞻烟峤，伏切惧愉。冀凭奏醮之仪，以达归依之恳。谨差赐紫大德上官知真兵马使王承琛，精诚香火，上告真灵。不任归命虔祝之至。
　　广成集卷之十五竟
　　广成集卷之十六
　　上都太清官内供奉应制文章大德赐紫杜光庭撰
　　天锡观告封章李二真人醮词
　　伏以稽考前王，握图受命。必荷玄贶，以赞洪基。须属海岳多虞，生灵靡托。遂膺推戴，奄宅岷嶓。四方之琛贡虽来，中土之山川或阻。凝怀求理，夕惕昼乾。砥砺戈矛，申严号令。伫行吊伐，以拯颠危。非有尚於佳兵，盖欲靖其多难。以兹轸念，倍用焦劳。而郡国诸侯，频献祥瑞。鳞介羽毛之品，聚林竹树之间。或挺质称奇，或成文显迩。每加撝让，累抑奏陈。永平二年秋七月，於仙居灵山，获古篆铜谶，乃太上通天之记，是章真所铸之文。名姓生辰，子孙年数。重重显述，一一合符。周公探策之求，郭璞揲蓍之得。真为天授，克验神功。顾寡昧以多惭，岂钦承之敢怠。是用创新观宇，别署嘉名；备像设之仪，改镇县之额。斋修金箓，醮启瑶坛。虽陈昭报之诚，难答上玄之赐。章真人亲缄秘字，李真人首镇仙山。共洽休祯，光于群国。须展褒封之礼，以旌赞助之功。爰举彝章，式陈歉款。今封章弘道为鉴圣真人，封李八百为玄应真人。谨遣广成先生金紫光禄大夫左谏议大夫蔡国公杜光庭，精备香灯，虔申醮告。伏惟辟九清之日阙，降八景之云舆。俯鉴明诚，滂流惠渥。俾九州六合，荡氛霭以为家；地久天长，混车书而成化。誓遵玄训，永励丹襟。不任虔祈之至。谨词。
　　天锡观告封章真人词
　　惟君名标丹简，天付仙才。人间之玉轴珠轩，何尝眄顾；物外之云栖霞饮，自得贞闲。早受灵书，精穷纬候。钩探索隐，藏往知来。镂铜篆於仙山，证金行於蜀国。二百余年，缄秘踪迹。长新五十八字，周旋祯祥尽验。顾惟薄德，祇奉灵休。虽揆构华居，崇严塑貌。新邑市之额，展斋醮之科。尚歉素怀，未酬玄贶。爰申典礼，特举褒崇。今封君为鉴圣真人，谨遣杜某虔启霜坛，恭申昭告。鸾辎鹤辔，将从文始之游；绿室琼帏，叙列太元之品。真人更垂幽赞，常假灵光。俾一统於九围，度永昌於大业。唯勤宵旰，以泰生灵。谨词。
　　封李真人告词
　　惟君仙李芳枝，辟云金绪。玄丘自志，元非促景之才；道骨真风，本列长生之品。振衣世表，抗迹云问。厌驹窗电逝之劳，得鳌岭云行之趣。栖游蜀国，显晦尘寰。三隐灵峰，八百余岁。神丹化石，犹存昌利之山；拔宅升天，遂表仙居之宇。爰於旧址，果获灵文。缄藏久秘於瑶墟，出见克符於金运。缅惟凉德，祇荷殊休。虽缮饰踪基，肃严像貌。率齐庄而告谢，命羽褐以焚修。尚歉素怀，未酬玄德。今则考兹具礼，荐以嘉名。想星佩霞裳，早升真位；而芝泥露篆，愿表勤诚。循省冲襟，良多腼愧。今封君为玄应真人，谨遣杜光庭恭设醮坛，虔申昭告。冀流玄荫，永福皇基。闻宣室以遐思，伫高真之俯鉴。谨意。
　　汉州太尉於仙居醮词
　　臣闻，至道无为，包万天而成化；玄功有作，运四象以陶镕。覆载含弘，古今无爽。由是三灵克叙，五纬循常。景福被於幽朋，鸿休覃於邦国。人天荷赖，渥泽遐沾。臣夙感灵慈，获逢昌运。累历殊宠，出居符竹之荣；频洽隆恩，入奉重难之寄。顾惟虚薄，未着劳能。省分忧惶，兢怀震惕。虽倾心戮力，誓酬君父之私；惧福过灾生，或履晦蒙之数。窃恐主张戎伍，宰制封疆。理民有狱讼之繁，奉职有赋舆之广。沮劝有赏刑之用，送迎有宴犒之常。杀伤有故误之忧，裁断有重轻之失。因成罪目，曾未忏祈。或往债前冤，未蒙和释。或星文命运，犹值灾期。粤自夏初，至于秋月。久婴微恙，未获痊除。非凭至道之绿，孰致真灵之佑，今属醮陈翠墠，诏降紫泥。高仙肸蠁以停舆，万圣昭彰而介祉。敢因胜会，辄备香馐。披写丹诚，虔祈玄荫。伏惟鉴护，赐以福祥。俾臣罪咎荡平，冤仇和释。灾凶超度，年禄增延。疾厄蠲销，休祯臻集。将坛师律，励陈翼圣之勤；青盖朱输，敢怠行春之至。不任归命披心之至。谨词。
　　前嘉州团练使司空王宗玠本命词
　　伏以二气运行，五材生化。禀形赋命，咸击上玄。顾惟微眇之资，叨荷裁成之泽。克逢昌运，累冒宠荣。入居近密之司，出领河山之寄。主张戎伍，临莅黎元。惭非经济之才，常惧满盈之戒。果乘厄会，遂蹈危机。实深睿圣之慈，再齿簪裾之列。夙兴夜寐，感圣怀恩。寸心徒切於勤劬，微效未酬於君父。伏自累年之内，灾滞萦仍。中秋已来，疾恙频作。虽加医砭，靡就痊廖。窃以土星居身命之宫，于兹数岁。火曜临田宅之位，犹在子方。太岁为六害之辰，小运当岁破之上。虽冬首有木星之福，而即时值行运之灾。履此凶衰，倍深忧惧。又恐理民主务，皆击重难。用刑或寡於哀矜，主膳或误於烹宰。久为冤债，未遍忏祈。又恐往世罪瑕，幽关诖注。或住宅有龙神犯独。或乡关有茔垄损伤。流逮於身，致兹危厄。拊心思过，惟切祷祈。敢因本命之辰，虔备香灯之礼。仰玄穹而请命，罄丹恳以希恩。伏惟天地真灵，阴阳主宰。降流巨佑，采鉴深衷。荡涤罪尤，销除灾厄。和平冤衅，解释殃流。先人获泰於冥津，后嗣期安於圣日。三关腠理，无壅关之虞；六腑机衡，有均调之望。赐其痊愈，介以福祥。续年龄於将尽之秋，保形命於再生之日。刳心投泣，沥恳祈真。誓倾修奉之诚，上答尊灵之佑。臣某不任虔祝之至。谨词。
　　前汉州令公宗夔上元醮词
　　臣闻，裁成天地，陶铸阴阳。三元为布化之辰，五绛为主生之纪。总其宰制，归乎至真。用能福被邦家，惠兼幽显。南昌丹箓，式弘进善之阶；北部黑书，爰示绳非之旨。是申戒劝，广庇人天。臣获奉真宗，常遵明训。惟勤惕励，上副玄慈。伏念荷国恩深，致君力寡。功未刊於鼎铉，赐己冠於人臣。出拥节旄，总司戎旅。荐新宠泽，载践崇荣。青琐位隆，黄枢寄重。循怀增惧，报主无阶。但虔焚祝之仪，冀答君亲之德。今属天官御节，太皡司方。少阴敷煦育之仁，大宥布生成之令。是敢精持香火，恭启醮祈。仰景象以冥心，伫休祯之应念。上愿宝图悠久，圣寿延长。中外乐康，寰区宁泰。八纮九土，咸归一统之尊；岁稔气和，永计无为之理。冥关朗晏，动植舒荣。率土普天，咸登寿域。臣某乞灾凶荡涤，冤债和平。罪咎蠲销，福祥臻萃。公私有泰，眷属常宁。誓倾忠孝之心，克赞休明之运。不任。
　　赵国太夫人某氏疾厄醮词
　　妾闻，天真悯物，大道好生。常弘拯护之慈，俾遂安全之愿。顾惟至化，育此含灵。氤氲之二气裁形，昭灼而三元定命。吉凶罪福，上禀天司。妾以命禄俱衰，纳音在墓。虽值舍神之吉，又当冲破之凶。游年既值於天符，本命仍逢於五鬼。身宫之内，暗曜所缠。钝滞宿中，土星所历。刑厄位上，复值火星重迭。灾衰遂成疾瘵。未复痊退，弥切忧惶。窃恐前代今生，罪尤未解。负财负命，冤债末除。非凭大醮之筵，难罄忏祈之恳。是敢舍其服玩，备此香羞。严设坛场，虔申祷祝。伏惟诸天悯护，众圣矜怜。申再造之仁，全好生之德。三官五帝，暗曜七元，南斗北辰，天司列宿，岳渎尊圣，地府明灵，及妾本宫游年，八卦内外，应感三界灵司，赐於曹府之中，简箓之内。有冤仇罪犯，厄运灾期，劫命所司，特赐原赦。续其祚禄，加以年龄。荡涤凶衰，蠲平疾苦。百关宣适，六腑安和。重睹天光，再履人事。推心励节，永酬济佑之恩；念善参玄，上副真灵之泽。不任沥恳披心，希生请命，迫切虔祈之至。谨词。
　　王宗玠宅弘农郡夫人降圣日修大醮词
　　妾闻，玄元道祖、太上老君，凝神三境之中，属念普天之下，将加拯度，爰降真仪。垂太阳五色之华，驾旭日九龙之举。梦涡川而寓景，攀仙李以诞生。陆地开莲，初承玉步。虚庭涌井，莹濯琼姿。宸容彰挺特之仪，睿旨阐希微之教。万天宗禀，历代师资。摽令节於昌辰，锡殊休於品物。宜崇胜会，用表精诚。妾早悟真乘，尝参宝箓。延生妙篆，紫阳丹殿之文；飞化灵图，绛阙朱宫之籍。正身心於九室，捡神气於三关。涤过蠲邪，利幽济显。每勤修敬，敢息香灯。爰因大宥之期，恭备醮真之礼。是用驰诚鹤宇，瞩想龙舆。沥丹款以腾词，拂碧坛而蒇事。天阙地府，日域星躔。三官五帝之曹，北部南丹之署。下周川岳，旁遍幽灵。毕罄明诚，冀蒙昭鉴。上愿皇基隆永，睿寿遐长。道化和昌，圣教宣布。九区四裔，常尊道德之风；庶类群生，共乐升平之运。妄九玄七祖，往逝先灵，擢质丹陵，生神碧落。灾祛未兆，善降无涯。年算更增，罪瑕俱释。誓虔注念，上副鸿慈。不任归命之至。
　　洋州令公生日拜章词
　　伏以三天布化，正一垂文。焕启玄功，广济群品，欲使天光下烛阴关，息幽翳之悲；凡恳上陈阳景，遂宣通之愿。由是敷二十四箓，命千二百官，统领人伦，主张真籍。腾心灵为骑吏，飘香穗为驿龙。积思而感契可期，拯护而诚明必达。古今宗奉，惠渥昭彰。臣夙慕正真，常叨荫佑。将坛相印，未申报国之劳；洁己澄心，每切修生之愿。今则虔膺纶诏，暂抚远边。爰属生辰，辄祈灵贶，恭陈醮礼，精备章文。伏惟大道延慈，天师鉴佑。降兵官将，覆佑护持。俾其戍遏成功，烽烟罢警。殊方革面，咸襁负以归仁；犷俗悛心，尽梯山而向化。伫清寰海，永致雍熙。臣禄算增延，灾凶殄息。道运宁泰，将吏辑和。普及幽明，俱承玄佑。不任归命虔祈之至。谨祠。
　　东院司徒孟春甲子醮
　　伏以大道开光，玄元垂化。气分五纬，五帝操代谢之权；节布三元，三官主死生之录。由是百神受职，品物知归。寒暑推迁，成岁功而明罪福；支干配合，统人事而定吉凶。今古攸遵，应灵无爽。臣叨承玄荫，获佐昌时。福过灾生，每切持盈之戒；才轻任重，惟虔报国之诚。今者候及上元，序新六甲。考校当天官之首，司明值甲子之初。属此令辰，恭修大醮。敢期玄圣，俯鉴丹诚。臣某伏念身远庭闱，礼遥温清。今兹迎侍，尚阻江山。况陇硖萦纡，江波浚险。惟凭神力，冀保畏途。伏惟五帝高尊，三官大圣，六十甲子，应感威神。俯回肸飨之灵，特降昭彰之佑。使轻舟利涉，万里无虞。靡劳陟屺之吟，速遂彩衣之养。俾谐恳愿，敢负明恩。誓勤严奉之诚，永答真灵之佑。不任归命披心，祷祝祈恩，激切之至。谨词。
　　刁子赵太尉阳平化醮词
　　伏以至道分光，仙曹列品，上浮辰曜，下结名山。包洞府以深严，拥云霞而秀异。潜符邦国，大庇生灵，统录人天，主张命籍。除灾降福，有感必通。臣获奉圣明，叨荣爵秩。总领戎伍，惭无韩白之功；部握鱼符，愧乏龚黄之政。常虞盈满，以致灾衰。早罄丹心，归依玄教。传修经箓，宗仰真灵。所愿国祚延洪；坚寿遐永。万方一统，四海会同。臣某削落灾危，蠲销罪咎。六亲蒙福，九祖生天。禄算惟增，功名克着。誓虔忠孝，永奉休明。庶期修励之心，上副真仙之佑。恭修醮酌，庶达明诚。不任归命虔祈之至。谨词。
　　广成集卷之十六竟
　　广成集卷之十七
　　上都太清官内供奉应制文章大德赐紫杜光庭撰
　　宣醮鹤呜枯柏再生醮词
　　惟彼仙山，奠兹南土。雄盘厚地，秀拱穹旻。控绵洛之川原，总岷峨之形胜。岩峦捧日，洞府栖真。连空之松桧扶疏，千载之威灵肃穆。果闻祥异，显此福庭。垂至阳生化之功，变枯栢凋摧之质。柔条迥茂，洒瑞露以飘香；密叶重荣，动晴风而袅翠。神仙幽赞，宗社福招。叶此玄休，永兹祯贶。是用精严醮祝，仰答真灵。凝心宣室之中，翘想云峰之外。所冀华夷
　　昭泰，海岳晏安。稼穑滋丰，氛埃荡定。永期祇奉，以副玄私。稽首谨词。
　　李忠顺司徒拜保护章词
　　臣闻，道用无方，神功不测。随机应念，惟感必通。正一垂文，传宝章而拯物；盟威立训，陈醮品以济民。粤自古先，逮于兹日。惠覃显晦，泽普天人。臣某夙荷玄慈，获逢圣日。天波浩荡，人爵优弘。惭无经济之能，深虑宠劳之极。况居司戎伍，出镇鱼符。或赏酬乖善恶之宜，刑律有重轻之失。俗怀咨怨，民抱伤嗟。有一於斯，式彰谴咎。又恐五行三命，运值灾蒙。暗曜明星，或当临照。或经过水陆，侵触龙神。或土木兴修，犯于禁忌。或前冤往债。或故杀误伤，动结罪条。兼逢厄会，致成疾恙，弥切兢忧。窃惟大道好生，至真设教。着祈禳之典，开忏谢之门。是敢虔备坛场，精修章醮。拜天悔过，沥恳希恩。伏惟三境高尊，诸天大圣，降流慈施，悯鉴尘微。勑天府地司，遍阴曹阳境。解消灾厄，原赦罪尤。削落凶衰，和平冤债。蠲除疾苦，安镇魂神。六气均调，百关宣畅。易短促之数，赐延永之龄。万罪千灾，咸遂超度。誓虔修励，仰奉真灵。臣某不任谢罪祈恩，披心请命之至。谨词。
　　东院司徒郡夫人某氏醮饲
　　伏闻，大道垂科，玄真设教。正一有祈恩之品，河图有谢过之文。虔告尊灵，必赐昭鉴。某氏以夙叨灵贶，擢质人寰。只荷恩庥，常深戒惧。近者忽婴疾恙，未获痊平。窃恐履行立身，措情属念，有违误之过，有抵触之非。或结衅流殃，有所延注。或明星暗曜，有所照临。构此灾缠，未蒙消解。旦夕忧惧，罔敢遑宁。又以身宫之中，当土曜行度，命当危迫。诚切告祈，是敢遵按明科，虔修大醮。伏惟三宝上圣，九曜尊神，垂罔极之慈，降护持之力。赐某氏解消灾厄，和释冤仇。延续年龄，增加祚禄。使百疾痊愈，六气均调。荡涤凶衰，蠲除罪咎。永期修奉，上答玄恩。不任谢罪祈真，虔诚请命激切之至。谨词。
　　东院司徒冀公醮天罗词
　　臣闻，赋禄禀形，资於道化。延生保命，击彼神功。至有三命兴衰，五行代谢。星躔经历，卦象吉凶。苟逢厄会之期，必示修禳之旨。是则玄真愍俗，大道好生。垂法济人，有感斯应。三天正一宝章，宣致福之仪；太玄河图醮品，启移灾之旨。古今遵奉，拯护尤多。臣叨荷灵休，躬逢昭代。恩荣隆异，名分超逾。拊己循怀，每切器盈之戒；誓心戮力，常思福过之虞。今则大运犹住戌乡，小运仍当亥位。今年之内，并值天罗。窃虑举念属心，率成衅咎。积生往世，宿有愆瑕。虽切秉修，宁无违误。又暗曜行於辰分，火星在於身宫。况宠极才微，功轻位重。恐贻灾滞，深积兢忧。是敢故按玄经，肃恭丹恳，精修醮礼，拜奏章文。谢过九天，祈恩众圣。伏冀真灵鉴省，渥泽滂流。诏天境地司，勑阳官阴府。赦罪尤於既往，荡衰沴於将来。消宿曜之灾，解天罗之厄。丰延祚禄，增益年龄。得虔忠孝之诚，永赞圣明之化。誓勤砥砺，上副玄慈。不任归命之至。
　　田崇谦卢昭又受六甲箓词
　　伏以至化将行，玄文肇着。五千垂教，六甲开图。首於虞舜之朝，传自姬周之代。修於内则凝真反一，驾日月而蹑烟霄；行於外则保国宁民，康品汇而丰万宇。为法之本，历代所尊。臣等获赖玄符，况逢皇运。真风广被， 妙旨遐宣。愿遂参修，永期遵守。允当嘉节，虔露明诚。伏惟元圣融慈，众真流鉴。成其恳愿，降以威光。使存注感通，功行圆就。九玄开度，积过蠲消。福善攸臻，寿年增益。济人佐国，弘道宣经。永扬清静之风，克果希夷之道。不任归命之至。谨词。
　　范延煦等受正一箓词
　　伏以正一南宫，紫阳玉殿。秘阳华之真箓，缄飞化之灵图。下可以制御凶妖，宣和气序；上可以辑宁区宇，朝会神仙。保国安人，古今攸禀。臣获逢圣日，咸沐道风。早振氛嚣，俱栖羽褐。愿期参受，克励焚修。伏惟众圣弘慈，俾谐宗尚。衣星履斗，契九天飞步之踪；佐世立功，成大道化时之效。灶香拜手，归命祈真，翘望玄恩，不任激切之至。谨词。
　　王谠修醮拜章词
　　伏闻，河图宝典，垂醮品以济人；正一明科，显章文而助化。俱宣道要，广福生灵。臣获奉玄门，叨参秘箓。而焚修每阙，过咎旋彰。主务在公，动多悔吝。或详评狱讼，赏刑有爽於重轻；训抚师徒，沮劝有亏於申令。扪心省己，夙夜增忧。非仗玄功，无门忏谢。又五月之末，土火将入於身宫。以此忧惶，志希禳救。今则精严信币，
　　求乞章文。伏惟太上众尊，三天化主。垂大慈之泽，降罔极之恩。命天官吏兵，依职佑护。赐臣罪瑕除荡，冤债和平。九曜回临照之灾，三命息刑冲之厄，克获贞吉，常遂亨通。誓虔焚灶之诚，上答尊灵之佑。不任。
　　刁子宗勉太尉谒灵池朱真人洞词
　　伏闻，生成妙道，弘大教以度人；不宰玄功，布慈风而及物。随迎靡滞，拯护无遗。由是青简丹篇，继着登真之品；幽关夜府，亦该炼化之仁。薪火传明，古今攸普。某身逢景运，名造真乘。每虔焚祝之心，潜希道力；冀启延洪之福，上答君恩。期灵常励於丹襟，属念早参於玄箓。翘勤徒切，景仰何阶。伏惟仙君道逸，冥鸿寿逾辽鹤。指三山而高举，莫认云程；越累岁而暂归，想悲尘世。某惭卢敖之末迹，瞻若士之遐踪。沥恳斋心，燃香拜手。伫回真鉴，俯沃玄波。俾於修学之中，少达希微之趣。推诚律己，永酬君父之慈；见素全真，愿奉神仙之躅。不任。
　　大傅相公修黑符醮词
　　伏闻，至道垂科，正一启醮祈之品；河图着训，太玄开忏谢之门。盖所以拯护人伦，恢弘法力。恩庥广被，今古攸宗。臣运偶昌期，叨膺重寄。虽竭诚而报国，未效涓埃；惧福过以灾随，因罹疾疹。今则黑符飞化，五入中宫。本禄纳音，为灾尤重。是敢冥心玄极，稽首清坛。恭备香灯，虔申醮祝。伏惟玄元降鉴，五帝宣慈。勑九宫贵神，命三官曹属。解消厄运，和释冤仇。荡涤罪瑕，增延禄算。使百关调豫，久疾痊平。誓倾忠孝之心，冀启圣明之泽。永遵妙道，仰副玄慈。不任。
　　洋州令公宗夔宅陈国夫人某氏拜章设九曜词
　　伏闻，天地万灵，阴阳庶品。资元和而覆育，禀道气以生成。三命五行，是定吉凶之数；南宫北府，爰司罪福之文。善恶无遗，锱铢不爽。况复三元迁易，九曜躔移。示谪降祥，影随响答。得不兢怀悚惕，祇敬真灵。某氏以土火二星，行於午地。既当命位，仍在身宫。小运丑中，况为六害。大运戌上，又值墓乡。大运则午命稍衰，小运则王禄初薄。以兹忧惧，恐履灾期。是敢精励丹诚，归依玄象。遵拜章之典式，稽首三天；备祈醮之物仪，驰心九曜。伏惟至真悯佑，众圣垂恩。赦往岁之罪瑕，解积生之冤债。消平灾厄，拯度凶衰。延益寿年，增加禄祚。克蒙覆护，常赐安贞。永奉灵真，誓勤修敬。不任归命虔祈之至。
　　洋州令公宗夔生日南斗醮词
　　伏闻，列曜凝光，丽天垂象。南昌上府，生箓是司。致福流祥，潜资邦国。河图秘戒，式明瞻敬之文；正一灵科，亦备存修之旨。敢披玄训，虔罄素诚。臣夙荷洪休，躬逢景运。便蕃宠泽，践历恩荣。无济时匡国之功，叨相印兵符之重。循怀震惕，难酬造化之私；誓志恪恭，冀答君亲之德。但勤砥砺，敢怠初终。是以辄就生辰，精修醮礼。仰丹台而稽首，望玄极而冥心。灵炷腾烟，期达九清之上；良宵效恳，愿通六圣之前。赐臣灾滞蠲消，冤仇和释。增加祚禄，延益年龄。赦已往之过尤，介将来之祯福。元玄升度，举族康宁。誓严尊奉之诚，永副真灵之佑。不任归命虔祈之至。
　　青城山丈人殿功毕安土地醮词
　　伏闻，混元既判，融结分形。惟彼岷山，广吞西徼。压二江而作镇，冠五岳以居尊。窟宅神仙，含藏洞府。层峰迭巘，捧日月於云间；积翠堆岚，隔尘埃於人世。辟天国而真灵杂集，廓成都而芝术骈罗。是曰福庭，统兹形胜。希夷真君，道成上古，名重高真。轩帝南巡，赏展师资之礼；明皇西幸，仍加崇饰之功。敞丰祠於炎汉之年，旌懿号於中和之日。每彰休应，丕佑寰区。顷者躬拂烟萝，仰瞻羽卫，睟容在目，寤寐宁忘。近以阙闼层楹，风凋雨渍。岁华暗贸，颓朽可虞。爰命慧进大师行真，度木鸠工，成兹大壮，飞甍耀景，碧溜排空。四垣之图像如新，重槛之阶陛不改。爰复正寝，永播玄休。俾天地山川，神明职秩，常加桢贶。大庇烝黎，鸷暴不侵。沴瘥无作，稼穑蕃稔。风雨以时旻穹，观璧合珠。连夷夏睹，文修武偃。边烽静息，妖孽歼平。车书伫混於万方，正朔期同於九有。生灵蒙福，宗社永昌。式勤苹藻之仪，常奉馨香之荐。遣广成先生杜光庭，虔修大醮，昭谢真灵。遐望云轩，仰希玄鉴。谨词。
　　宣再往青城安复真灵醮词
　　盖闻，天设神墟，地开仙府。真灵是宅， 幽显攸尊。握群岳之纪纲，司万方之休否。云峰霞观，历代所崇。垂贶庇人，古今受赐。顷者以远披萝薜，躬造轩庭。仰堂宇之威容，睹四垣之仪卫。光灵如在，翘属常深。遂命图绘神姿，铺舒内殿。朝燃玉穗，夕备银釭。祷祈盖切於生民，注念非关於秘祝。钦惟不昧，必鉴斯诚。今则山观之中，已加兴茸。鼎新殿宇，别命焚修。既无荤杂之虞，益有清严之致。是用特申醮礼，精具告陈。谒请真灵，复还仙观。霓幢鹤辔，优游松月之乡；蕙郁兰芬，潇洒虚无之路。永安真域，丕佑邦家。自兹寰海之民，常徯厖洪之福。不任祝望之至。谨词。
　　广成集卷之十七竟
　　
