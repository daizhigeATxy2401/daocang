赤松子章历
　　经名：赤松子章历。撰人不详，据考应为唐代道士编集。系早期天师道上章仪范。六卷。底本出处：《正统道藏》洞玄部表奏类。
　　赤松子章历卷之一
　　谨按《太真科》及《赤松子历》，汉代人鬼交杂，精邪遍行，太上垂慈，下降鹤呜山，授张天师正一盟威符箓一百二十阶，及千二百官仪，三百大章，法文秘要，救治人物。天师遂迁二十四治，敷行正一章符，领户化民，广行阴德。尔后年代绵远，宝章缺失，今之所存，十得一二。又按：赤松子问天老平长：己丑上章，何不报？平长答云：见扶章赍到天门，门闭。复问：一日一夜何时开，何时闭？平长具答，悉如科文。且世人求贡章奏，或为家国，或为己身，或为眷属，或为先亡，种种不同，具如分别。又云：人生年命，悉有星宿管系。若为恶事，记名黑簿，令人精神恍惚，梦寐不安，既多迍邅，更减年算。若清心信向之士，崇尚道法，求乞章符，奏即罪灭福生，增添禄寿，先灵迁达，愿念从心。凡曰奏章，先须备信，神明鉴烛，冀质诚心。若都无信，即神明不纳，责子有悭鄙不舍之心。又云：章无的信，富饶者增之，贫穷者减之。或有官高富足之家，心希功德，而吝惜财物，便效贫穷之人，出信如此，亦无益於有为。科云：有寒栖贫乏之人，求请章醮，师为代出法信。旧章虽各具所用，大抵有三：天子、王公、庶人。且尊卑不同，品目各异，不可般混而无分别。科云：章信之物，施散贫穷，宜行阴德，不可师全用之。十分为计，师可费入者三分而已。天科严峻，犯者获罪於三官，殃延九祖，永为下鬼，可不慎之！今并次比，具有条贯，冀行之者，知次第焉。
　　章信
　　天旱章
　　米一石二斗，油一斗二升，命素一疋，净席一领，笔二管，墨二笏，五方彩随方色，纸二百四十张，银镮一双，重一两二铢，香二两。
　　请雨得水过止雨章
　　米一石二斗，油一斗二升，命素一疋，净席一领，笔二管，墨二笏，五方彩随方色，纸一百二十张，香一两，钱一千二百文。
　　却虫蝗鼠灾食苗章
　　（阙信仪）
　　收鼠灾章
　　（阙信仪）
　　收除虎灾章
　　（阙信仪）
　　解咒诅章
　　（阙信仪）
　　消怪章
　　芒绳一百二十尺，刀一口，五方彩随方色，钱一千一百文，米一石二斗，笔一管，命素一疋，墨一笏。
　　禳灾却祸延年拔命却杀都章
　　命素一疋，钱一千二百文，油一斗二升，米一石二斗，纸二百四十张，笔二管，墨二笏，香二两，果子。
　　本命谢过口启章
　　（阙信仪）
　　飞度九厄天罗章
　　青丝一百二十尺，算子一百二十枚，米一石二斗，命素一疋，钱一千二百文，香二两，纸一百二十张，油一斗二升，笔一管，墨一笏。
　　却三灾章
　　（阙信仪）
　　青丝拔命章
　　命素四十尺，米一石二斗，钱一千二百文，纸一百一十张，笔墨各一，算子百二十枚，锡人五身，香一两，油一斗二升。
　　疾病医治章
　　（阙信仪）
　　疾病困重收减灾邪拔命保护章
　　（阙信仪）
　　扶哀度厄保护章
　　命素一疋，米一石二斗，钱一千二百文，油一斗二升，香一两，纸一百二十张，笔一管，墨一笏。
　　谢土章
　　（阙信仪）
　　却虚耗鬼章
　　（阙信仪）
　　言功安宅章
　　（阙信仪）
　　断瘟毒疫章
　　（阙信仪）
　　断魁（鬼＋且）泉章
　　（阙信仪）
　　解天罗地网章
　　命素一疋，钱一千二百文，白米一石二斗，油一斗二升，香一两，纸一百二十张，朱绳一百二十尺，钏子一，素丝一两，笔一管，墨一笏。
　　驿马章
　　亦云开度章。金人一身，五方彩各一疋，紫案巾、牙笏一，冠一，衣一领，帻一，笔、墨、算子、纸、青丝、席一，书刀一，水履一，紫伞盖一，钱一千二百文，米一石二斗，命素一疋，油、香。
　　谢五墓章
　　黄缯一疋，白米一石二斗，油一斗二升，钱一千二百文，笔一管，纸一百二十张，墨一笏，香一两，果子。
　　解五墓章
　　锡人五形，米一石二斗，钱一千二百文，命素一疋，墨一笏，油一斗二升，纸一百二十张，笔一管，算子一百二十枚。
　　谢先亡章
　　（阙信仪）
　　保胎章
　　（阙信仪）
　　催生章
　　（阙信仪）
　　小儿上光度化章
　　米一石二斗，钱三百六十文，命素一疋，纸一百二十张。
　　保婴童章
　　（阙信仪）
　　断亡人复连章
　　（阙信仪）
　　疾病谢先亡章
　　（阙信仪）
　　疾病破棺章
　　（阙文）
　　白素四十尺，金人一形，刀一口，斧一张，凿一，大槌一，锯一，炭三十斤，木冲一双，锹一，纸一百二十张，钱一千二百文，笔墨一副，油一斗二升。
　　收除火灾章
　　五方彩五疋，素绢一疋，银镮一双，钱一千二百文，墨一笏，米一石二斗，油一斗二升，纸一百二十张，笔一管，席一领，绛巾一丈二尺。
　　甲子丐过章
　　（阙文信仪）
　　上清言功章
　　（阙信仪）
　　三五杂箓言功章
　　（阙信仪）
　　绝泰山死籍言功章
　　（阙信仪）
　　迁达先亡言功章
　　（阙信仪）
　　百姓言功章
　　（阙信仪）
　　收怪章
　　扶衰章
　　断伤章
　　断官章
　　大断骨血注代命章
　　断土章
　　拔厄章
　　救难章
　　断墓章
　　断子注章
　　解一身罗网章
　　拔墓章
　　拔天河章
　　拔三十六狱章
　　初化除罪章
　　求子章
　　夫妻积病疗治章
　　产后疾病首罪乞愈章
　　夫妻兴气相应首过章
　　暴病请官一时相付章
　　家道轗轲绝子请宅乞佑章
　　宅中光怪归命乞丐白章
　　疾病牒所犯移徙诸忌请官救章
　　疾病归化心口有违改更乞恩章
　　请官收捕妄作一法章
　　夫妻离别断注消怪章
　　违犯科要首谢乞原章
　　（已上二十七章皆阙文）
　　右同用白素四十尺，白米一石，油一斗，香一斤，纸一百张，笔一双，墨一笏，书刀一口，席二领，布巾五尺。
　　忧厄困辱谢过解咎章
　　金镮一双，书刀一口，纸一百幅，笔二管，墨一笏，米五斗，席二领，香五两。
　　始觉有疾首罪乞恩章
　　钱百一十，米三斗，纸百幅，笔二管，墨一笏，香一两，席一领，书刀一口。
　　疾病累日谢医救治章
　　纸百幅，笔二管，墨一笏，书刀一口，米三斗，香一两，席一领，钱一百二十文。
　　断瘟疫章
　　纸百幅，香三两，笔一管，墨一笏，书刀一口，席二领，油一斗，钱七十文，缯一丈二尺，随家口多少各别。
　　请雨章
　　油三斗六升，笔二管，墨一笏，纸百幅，朱砂一两，香三两，席二领，米五斗，钱三百六十五文。
　　疾厄断除鬼讼拔危保安章
　　纸三百张，油三斗，青绢四十尺，笔一管，墨一笏，香五两，米五斗，席二领，书刀一口。
　　解九五元辰厄会章
　　白米石二，席四领，油一斗二升，绛缯一疋，无者用纸百张，笔二管，墨二笏，书刀一口，算子百二十，金镮一双，香二斤，绛绳三种，每种九条，百二十尺。厄重者，五色丝各三两。
　　请晴章
　　蜡五斤，笔二管，墨二笏，纸百幅，朱砂五两，书刀一口，席二领，米五斗。
　　解八卦元辰大厄章
　　白素四十尺，米一石二斗，油一斗二升，书刀一口，素丝五两，金镮一双，重二分。钱一千二百，亦可六百，或三百八十四文。算子百二十，纸百幅，香一十三两，笔二管，墨一笏，席二领，书刀一口。
　　退盗章
　　五色左绳随方丈数，青纹九十尺，大刀一口，纸一百张，笔墨一副，香三两，席一领，书刀一口，米五斗。
　　入居改易不利大小谢宅章
　　纸百二十张，笔一管，墨一笏，书刀一口，五方彩各随方数，蜡五斤，席二领，米五斗，钱百二十文，香三两。
　　新居恐惧镇宅章
　　黄缯十尺，钱百二十文，米五斗，席二领，纸百幅，笔一管，墨一笏，香三两，书刀一口。
　　虚耗光怪断绝殃注章
　　纸百张，笔一管，墨一笏，书刀一口，席一领，油一斗，黄布一十四尺，白米石二，香二两。
　　解释三曾五祖冢讼章
　　木五十斤，烧，及作散，法在后。十五斤、二十五斤亦得。黄布五丈，米一石五斗，纸一百张，墨一笏，笔一管，香一两，席一领。
　　官私咎谪死病相连断五墓殃注章
　　纸百张，笔一管，墨一笏，书刀一口，席一领，油一斗，黄布二十四尺，米一石二斗，朱砂一两，香一两。
　　数梦亡人混涉消墓注章
　　黄布五丈，白素四十尺，油三斗六升，纸一百张，笔一管，墨一笏，书刀一口，香三两，朱砂二两。
　　宅中怪异小驱除章
　　纸五十张，笔一管，墨一笏，米三斗，席一领，香一两，钱七十二文。
　　丧葬后大驱除章
　　纸一百张，笔二管，墨一笏，书刀一口，香一两，席一领，米三斗，钱百二十文，朱砂一两，缯十尺。
　　病死不绝银人代形章
　　银箔人，随家口多少，一人一形。银无，用锡人，或钱九十九，奏章后，投水中。纸百张，笔一管，墨一笏，书刀一口，米五斗，香二两，缯一丈一尺。
　　疾病多怪收捕故气章
　　桃符六十枚，板长尺二寸，广一寸二分，厚三分。赤小豆九斗，左绳百一十尺，大刀一口，纸百张，笔一管，墨一笏，席一领，香二两，书刀一口。
　　疾厄沈滞解二十四狱章
　　青纹二十四尺，香三两，纸一百张，笔一管，墨一笏，米五斗，刀一口，席一领。
　　拔五狱救疾章
　　素丝三两，金镮一双，香十两，纸百张，笔一管，墨一笏，席一领，米五斗，书刀一口。
　　解五斗闭击灾绝拔命章
　　白素四十尺，素丝三两，金镮一双，墨二笏，笔二管，纸二百张，香五两，米五斗，书刀一口。
　　梦见亡人闭击大迁达章
　　素丝四十尺，纸一百张，笔一管，墨一贫，书刀一口，油一斗，席二领，香三两，钱百一十文，米五斗。
　　梦见亡人愁恨小迁达章
　　纸百张，笔一管，墨一笏，书刀一口，油一斗，香二两，席一领，米三斗，钱百二十文。
　　服满后迁达请恩章
　　纹缯四十尺，纸百张，笔一管，墨一笏，米五斗，书刀一口，油一斗，香七两，席二领，钱一百二十文。
　　解咒诅章
　　钱三百二十六文，命彩随年数，纸一百张，笔墨各一副，米五斗，席二领，香五两，书刀一口。
　　解五方咒诅章
　　钱三百六十文，命丝随年数，纸一百张，笔一管，墨一笏，米三斗，席二领，香五两，书刀一口，五色丝随方数。
　　乞子章
　　油一斗四升，米二石四斗，纸一百张，笔一管，墨一笏，朱砂二两，书刀一口，席一领，命素一疋，钱一千二百文，香五两。
　　销口舌诽谤章
　　蜡三斤，炭五十斤，钱百二十文，米三斗，席一领，香五两，纸五十张，笔墨一副，书刀一口。
　　解厄延命章
　　米九斗，油七斗，钱一百二十文，纸一百张，笔一管，墨一笏，书刀一口，香一两，席二领。
　　积病忽剧急请命章
　　白素四十尺，米一石，油五斗，香二两，纸一百张，笔一管，墨一贫，书刀一口，席二领。
　　延算拔命章
　　纸一百张，笔一管，墨一笏，香五两，朱砂二两，书刀一口，席二领，金镮一双，青丝三两，绢一疋，米一石二斗，算子百二十枚。
　　录魂魄章
　　钱一百一十文，席一领，朱砂一两，香二两，书刀一口，纸一百张，笔一管，墨一访，米三斗。
　　度厄保护章
　　和香五斤，席一领，纸一百张，笔一　管，墨一质，书刀一口，米三斗。
　　八方大保护章
　　纸一百张，墨一算，笔一管，书刀一口，绢一疋，米一石二斗，油三斗，银锻一双，青丝三两，和香一斤，席二领。
　　五方生养保护章
　　米一石二斗，白素四十尺，香五两，席二领，纸一百张，笔一管，墨一笏，书刀一口。
　　滞疾进退解罗网章
　　白素四十尺，米一石，金镮二双，纸一百张，笔一管，墨一笏，书刀一口，朱砂五两，香五两，席一领。
　　扶衰度厄解罗网章
　　已上三十九章皆阙文
　　金镮二双，青丝二十四两，白素四十尺，米一石，香五两，纸一百张，笔二管，墨一笏，书刀一口，席二领。
　　为天地神祇言功章
　　三五言功章
　　除太山死籍章
　　为先亡言功章
　　三月一时言功章
　　三会言功章
　　酆都章
　　米一石二斗，炭五十斤，油一斗二升，着身衣三事，命素一疋，香二两，钱一千二百文，纸一百二十张，笔一管，墨一笏。
　　生死解掩洗荡宅舍章
　　（阙信仪）
　　大醮宅章
　　五方彩各一疋，命素一疋，油一斗二升，纸二百四十张，钱一千二百文，米一石二斗，笔一管，墨一笏，香二两。
　　开通道路章
　　衣服三事，钱三百六十文，绢巾一丈五尺，衣绵三事，纸一百二十张。
　　拔河章
　　（阙信仪）
　　保蚕章
　　油二斗四升，白素一疋，米一石二斗，纸五贴，笔墨各五事，鸡卯一双。
　　接算章
　　青丝一百二十尺，算子百二十枚，钱一千二百文，米一石二斗，油一斗二升，香五两，命素一疋，金环一双，纸百二十张，墨两笏，笔两管。
　　大冢讼章二通
　　沐浴章
　　解谪章
　　久病大厄金紫代形章
　　钱二百四十文，紫纹四十尺，金人一形，重一两二铢。墨一笏，纸二百张，书刀一口，香十两，席二领，米一石二斗，笔一管，油一斗，朱砂五两。
　　收魔梦章
　　为亡人首悔赎罪解谪章
　　实亡人衣物解罪谪迁达章
　　灭度三涂五苦炼尸受度适意更生章
　　出丧下葬章
　　新亡迁达开通道路收除土殃断绝复连章
　　新亡洒宅逐注却杀章
　　受官拜章
　　临官莅民章
　　受官消灭妨害章
　　迁临大官章
　　保护戎征章
　　论三等章
　　千二百官仪，三百大章，章中虽各具质信，然教迹来久，行之者多有增减，所以尊卑雷同，高下不等，今抄出三等，约为准的。
　　缯彩，天子用紫纹疋数，王公用本命色丈数，庶人用缦缯尺数。
　　镇钱，天子用金钱，王公用银钱，庶人用铜钱。
　　禄米，天子三石六斗，王公二石四斗，庶人一石二斗。
　　镇油，天子一石二斗，王公六斗四升，庶人二斗二升。
　　用香，天子全斤，王公半斤，庶人三两、五两。
　　纸、笔、墨、朱砂，此物给主者书章起草，换易陋误，应是诸章，悉须置办，不可暂阙，其余并依本例色目，不得谬滥。违，减年算。
　　章辞
　　凡欲奏章，先具辞疏，列乡贯、里号、官位、姓名，年几，并家口、见存眷属、男女、大小等，令依道科，赍某法信於某处，诣某法师，请求章奏，伏乞慈悲，特为关启，辞中或说事意，须质而不文，拙而不工，朴而不华，真而不伪，直而不肆，辩而不烦，弱而不秽，清而不浊，简要输诚，则感天地，动鬼神，御上天曹，报应立至，如违，夺算一纪。
　　天门开时
　　子日卯巳未酉亥丑开，
　　子为日神，伤师命时不可用。
　　丑日辰午申戌子寅开，
　　丑为日神，伤牛犊时不可用。
　　寅日卯巳未酉亥丑开，
　　寅为日神，伤六畜时不可用。
　　卯日辰午申戌子寅开，
　　卯为日神，伤师时不可用。
　　辰日卯巳未酉亥丑开，
　　辰为日神，伤父母时不可用。
　　巳日辰午申戌子寅开，
　　巳为日神，伤妇女时不可用。
　　午日卯巳未酉亥丑开，
　　午为日神，伤师时不可用。
　　未日辰午申戌子寅开，
　　未为日神，伤病者时不可用。
　　申日卯巳未酉亥丑开，
　　申为日神，伤远人时不可用。
　　酉日辰午申戌子寅开，
　　酉为日神，伤飞乌时不可用。
　　戌日卯巳未酉亥丑开，
　　戌为日神，伤远行时不可用。
　　亥日辰午申戌子寅开。
　　亥为日神，伤行人时不可用。
　　天门闭时
　　辰午申戌子寅闭，子日
　　卯巳未酉亥丑闭，丑日
　　辰午申戌子寅闭，寅日
　　卯巳未酉亥丑闭，卯日
　　辰午申戌子寅闭，辰日
　　卯巳未酉亥丑闭，巳日
　　辰午申戌子寅闭，午日
　　卯巳未酉亥丑闭，未日
　　辰午申戌子寅闭，申日
　　卯巳未酉亥丑闭，酉日
　　辰午申戌子寅闭，戌日
　　卯巳未酉亥丑闭，亥日
　　五音呈章利用
　　建日可呈章九通，
　　利上开化大道、收摘凶殃鬼贼，不上诛符庙，伤一门及师。忌申时，斗击下。他仿此。
　　除日可呈章十二通，
　　利上治病、分解冢墓殃考连达子孙，不上保护钱财。忌酉时。
　　满日可呈章六通，
　　利上安稳冢墓及保护钱财，不上解宅中虚耗，伤六畜时不可用。忌戌时。
　　平日可呈章十七通，
　　利上分解百功禁忌、收除众邪，不上保护钱财、六畜，伤师及奴，不可用。忌亥时。
　　定日可呈章十七通，
　　利上五方保护、安宅、解上公虚耗，不上收除故炁，伤长者。忌子时。
　　执日可呈章五通，
　　利上收百鬼贼，解中捕者，不上治病，伤病者。忌丑时。
　　破日可呈章七通，
　　利上诛房庙、收灭殃怪、伏尸恶死，不上解冢墓绝世，不吉。忌寅时。
　　危日可呈章十二通，
　　利上度星、解亡人复连、先世牵速子孙，不上安宅，伤六畜。忌卯时。
　　成日可呈章十八通，
　　利上录署、保护大小、治病，不上远行，行人不还。忌辰时。
　　收日可呈章百二十通，
　　利上首谢度厄、保护六畜、安宅，不上解官，有狱死。忌巳时。
　　开日可呈章百二十通，
　　利上收除故炁房庙、千师万巫、六畜众精、室中魍魉维神之死，不解亡人复连，六畜死。忌午时。
　　闭日可呈章五通。
　　利上解土工禁忌、破射年命，不上保护大小伤材。忌未时。
　　五音利用
　　宫音属土，长生申，七月。沐浴酉，八月。冠带戌，九月小墓。临官亥，十月。帝王子，十一月。衰丑，十二月。病寅，正月。死卯，二月白虎。墓辰，三月大墓。绝巳，四月。囚死午，五月。废休未，六月。破杀寅卯，本音亥子，刑杀亥子，季杀丑未。
　　商音属金，长生巳，四月。沐浴午，五月白虎。冠带未，六月小墓。临官申，七月。帝王酉，八月。衰戌，九月。病亥，十月。死子，十一月。墓丑，十二月大暮。绝寅，正月。囚死卯，二月。废休辰，三月。本音申酉，破杀寅卯，刑杀巳午，季杀辰戌。
　　角音属木，长生亥，十月。沐浴子，十一月。冠带丑，十二月小墓。临官寅，正月。帝王卯，二月。衰辰，三月。病巳，四月。死午，五月。墓未，六月大墓。绝申，七月。囚死酉，八月白虎。废休戌，九月。本音寅卯，刑杀申酉，季杀丑未。
　　征音属火，长生寅，正月。沐浴卯，二月。冠带辰，三月小墓。临官巳，四月。帝王午，五月。衰未，六月。病申，七月。死酉，八月。墓戌，九月大墓。绝亥，十月。囚死子，十一月。废休丑，十二月。本音巳午，破杀子亥，刑杀申酉，季杀丑未。
　　羽音属水，长生申，七月。沐浴酉，八月。冠带戌，九月小墓。临官亥，十月。帝王子，十一月。衰丑，十二月。病寅，正月。死卯，二月。墓辰，三月大墓。绝巳，四月。囚死午，五月白虎。废休未，六月。本音亥子，破杀巳午，季杀丑未。
　　六甲旬天门开时
　　甲子旬辰时天门开，
　　甲戌旬寅时天门开，
　　甲申旬子时天门开，
　　甲午旬戌时天门开，
　　甲辰旬申时天门开，
　　甲寅旬午时天门开。
　　上章吉日
　　甲午吉利，甲戌大吉，甲申吉，乙未、乙亥、丙午、丁丑、丁巳、戊子、己亥、己卯、己酉、己未、庚午、庚子、庚辰、庚戌、庚申、辛巳、辛卯、壬午、壬子、壬辰、癸卯、癸未、癸丑，并吉。
　　正月十一日、二月三日、十八日、三月七日、九日、四月十五日、五月二日、五日、六月三日、十三日、七月一日、十七日、八月二日、八日、十八日、九月九日、十月五日、十一月四日、十六日、十二月二十一日。
　　五德日
　　甲辰、丙辰、甲午。
　　已上三日可谢罪，求乞善愿。吉。
　　天愿日
　　己丑，
　　此日求乞善愿，易遂心。
　　甲辰、乙巳。
　　此日名天生日，宣设醮，大吉。
　　修斋吉日
　　每月三、九、十一、十七、十八、二十四、二十七日。
　　已上斋日大吉。此日令人欢乐，功德成就，齐主长生，主人受福，师得仙道。
　　三元、八节、甲子、庚申、三会、五腊、十直、本命、行年、四始。
　　已上等日修齐大吉。
　　醮章吉日
　　己酉、壬申、庚辰、壬子、辛未、甲寅、戊子、癸丑、己丑、丙申、壬辰、甲午、乙亥、丁酉、庚子，、丙午、丙辰、庚申、甲子、乙丑、庚午、癸酉、甲戌、乙亥、己卯、辛巳、甲申、乙酉、丁亥、甲午、乙未、甲辰、丁未、庚戌、戊申、戊午、己未、辛酉、癸亥、丁卯、壬午、己丑、辛卯、丁巳。
　　上件醮祭大吉。
　　七星醮日
　　建、满、平、定、成、收、闭。
　　已上醮星神下降，主人欢喜，得福进财。
　　六甲章符日
　　甲子，上章凶，设醮书符吉。厌百鬼不去。
　　乙丑，章、符凶，醮吉。厌百鬼去不远。
　　丙寅，章、醮凶，符损三人。厌百鬼去百里。
　　丁卯，章、醮吉，符镇宅凶。百鬼不去。
　　戊辰，章、醮、符凶。鬼煞三人。
　　己巳，章、符吉，醮凶。鬼南去百里。
　　庚午，章、醮、符吉。鬼速去。
　　辛未，章吉，醮、符凶。鬼不去。
　　壬申，章、符凶，醮吉。鬼损二人鬼西去七百里
　　癸酉，章、符凶，醮吉。鬼杀人不去。
　　甲戌，章、醮吉，符五人凶。鬼去千里。
　　乙亥，章、醮吉，符二人凶。鬼东去一百里。
　　丙子，章、醮、符吉。鬼南去七百里。
　　丁丑，章吉，醮凶，符妻凶。鬼东去九百里。
　　戊寅，章、醮凶，符吉。鬼东去百里。
　　己卯，章凶，醮吉，符中子凶。鬼南去百里。
　　庚辰，章吉，醮凶，符奴婢凶。鬼不去。
　　辛巳，章、醮吉，符凶。鬼南去千里。
　　壬午，章、醮吉，符失火。鬼南去万里。
　　癸未，章吉，醮凶，符得财。鬼南去万里。
　　甲申，章、醮吉，符宅得财。鬼西去万里。
　　乙酉，章、醮吉，生贵子，符凶。鬼西去万里。
　　丙戌，章、醮吉，符益财。鬼去千里。
　　丁亥，章、醮吉，符中子吉。鬼不去。
　　戊子，章、醮、符吉。鬼东去万里。
　　己丑，章、醮、符吉。鬼东去万里。
　　庚寅，章、醮吉，符凶。鬼不去杀家长。
　　辛卯，章吉，醮、符凶。损中子鬼不去。
　　壬辰，章吉，醮、符凶。鬼不去。
　　癸巳，章、醮吉，符伤母。鬼不去。
　　甲午，章、醮吉，符王凶。鬼去不远。
　　乙未，章吉，醮凶，符失火。鬼东去万里。
　　丙申，章、醮吉，符凶。鬼去他方。
　　丁酉，章凶，醮吉，符小子凶。鬼南去＋里。
　　戊戌，八靖忌醮，符不带，二人凶。鬼不去。
　　己亥，章、符吉，醮杀妇。鬼不去杀六畜凶。
　　庚子，章、醮吉，符失火。鬼不去。
　　辛丑，章吉，醮凶，符女子凶。鬼不去。
　　壬寅，章符吉，醮凶。鬼不去。
　　癸卯，章、符吉，醮凶。鬼不远去。
　　甲辰，章凶，醮、符吉。鬼不去。
　　乙巳，章、醮吉，符家长凶。鬼妨家母。
　　丙午，章、醮凶，符妇凶。鬼去千里。
　　丁未、章、醮吉，符子凶。鬼南去万里。
　　戊申，章吉，醮凶，符得财。鬼去不五人凶。
　　己酉，章、醮吉，符长子凶。鬼。
　　庚戌，章、醮吉，符凶。鬼不去。
　　辛亥，章凶、醮吉，符必斗。鬼去不远。
　　壬子，章、醮、符吉。鬼不去。
　　癸丑，章、醮、符吉。鬼去不远。
　　甲寅，章、醮吉，符二人凶。鬼不去。
　　乙卯，章、醮吉，符得财。鬼不去。
　　丙辰，章、醮吉，符得财。鬼南去万里。
　　丁巳，章、醮吉，符凶。鬼南去万里。
　　戊午，章、醮、符吉。鬼去不远。
　　己未，章凶，醮吉，符二千石。鬼不去。
　　庚申，章、醮吉，符凶，杀三人。鬼不去。
　　辛酉，章、醮吉，符凶。鬼去千里。
　　壬戌，章吉，醮凶，符。鬼去七百里。
　　癸亥，章、醮吉，符凶。鬼不去。
　　右六甲章符，厌百鬼等，日宜细看之。
　　赤松子章历卷之一竟
　　 
　　　
　　 
　　洞玄部表奏类 
　　赤松子章历
　　经名：赤松子章历。撰人不详，据考应为唐代道士编集。系早期天师道上章仪范。六卷。底本出处：《正统道藏》洞玄部表奏类。
　　赤松子章历卷之二
　　受道倍日
　　正月、二月。
　　子日五十倍，丑日四十倍，寅日杀，子卯日杀妻，辰日大凶，巳日自如，午日七十倍，未日杀身，申日杀父，酉日杀子，戌日七十倍，亥日五十倍。
　　三月、四月。阙注。
　　五月、六月。
　　子日杀子，丑日大凶，寅卯日凶，辰日五十倍，巳日杀子，午日自刑，未日杀妇，申日杀父，酉日五十倍，戌日二十倍，亥日不吉。
　　七月、八月。
　　子日五十倍，丑日大吉，寅日大凶，卯日杀母，辰日大凶，巳日四十倍，午日杀子，未日五十倍，申日三十倍，酉日杀母，戌日二十倍，亥日五十倍。
　　九月、十月。
　　子日自如，丑日五十倍，寅日凶，卯日二十倍，辰日七十倍，巳日大凶，午日杀子，未日二十倍，申日三十倍，酉日杀母，戌日杀子，亥日杀妇。
　　十一、十二月。
　　子日杀子，丑日杀子，寅日二十倍，卯日五十倍，辰日五十倍，巳日杀父，午日杀妇，未日七十倍，申日三十倍，酉日三十倍，戌日大凶，亥日杀妇。
　　书符式
　　凡欲书符，先向王方叩齿，勑剑水，存七星，咒，喷了，启曰：
　　元命真人唐葛周三将军，今有男女某甲疾病，告诉向臣，求乞救护，臣谨依道法，以道真符与某甲吞带，当愿勑下真官直符使者，百千万重道气，随禁降入符中，行神布气，搜索邪精，诛戮鬼贼，救济天人。次存思案前五色真气，真气上，左右有直符童子，朱衣青裙，案前有一行符将军，朱衣玄冠，佩剑持钺斧，左右各有一直符，黄冠，黄裙，绯褐，执剑，我面前有左日右月，去面九寸，日月光芒覆朱盏，头上七星，星在头，魒在朱盏上。毕，口三云：合明天帝日。了，存朱笔为螣蛇，便闭气书符。
　　凡书符之法，先以青墨郭外四周，乃以丹书符文於内，若无青墨，丹亦可用。
　　若书治邪病符，当用虎骨真朱合研，研毕，乃染笔书符，咒日：
　　谨勑臣身中五体真官，魂为天父，魄为地母，头为雷公，发为黑云，顶为明星，脑门为朱雀，眉为麒麟，眼为日月，鼻为虎贲，上唇为风伯，下唇为雨师，舌为九州都督，喉为九层楼台，左颊为东王公，右颊为西王母，耳为仙童远听，项为天柱，肩为金刚，肘为力士，左臂为璇玑却狄大将军，右臂为玉衡破狄大将军，掌为火车，指为甲卒，肝为青帝，肺为白帝，心为赤帝，肾为黑帝，脾为黄帝，肠为黄龙，胆为太一，膀胱为河伯，血为水官，筋为天网，骨为地网，毛为天罗，足为白马，前步三官，各领七千万众，乘驾大车，并从臣身中出，助臣书符行炁，破杀凶魔，魍魉魑魅，恶鬼邪炁，急急如太上口勑律令。
　　甲子旬治病使者，领黑功曹，子时太上还治。
　　甲戌旬治病使者，治病功曹，戌时太上还治。
　　甲申旬治病使者，治病功曹，申时太上还治。
　　甲午旬治病使者，正一功曹，日中太上还治。
　　甲辰旬治病使者，中部功曹，食时太上还治。
　　甲寅旬治病使者，直使功曹，平明太上还治。
　　右凡书符，取此时乞愿，符禁迅速。
　　书章法
　　书章，笔、砚勿杂用。研墨，左转四十九重，磨亦然。以闻，去再拜下一寸。臣姓，去以闻隔三行。太清，去臣姓三行。太岁，去太清三行。若书章已成，而有小事，经年不可上。若未下细字，经月可上。细字，上度三寸五分，中度四寸五分，下度五寸，不得过此。今人多言一寸五分，非也。章至太岁，纸尽，不可上。若有主行，即可。若两行，可全纸续之。错误脱字，小章不过三字，大章以意量之。书章，上让八分，下通蚁走。书章，以巾敷案上，不得令着床，勿以衣着章上，及落地。书章，入静，不得常人乱闹，论及他事，臭秽之言。书章，不得以笔点水中及口，当闭口，不得有所食，及气冲。书章，净洗手，向北书。身经殗秽，不得书章。书不得败字不成，纸不得破裂，不得饮酒、食肉，熏秽，当整理衣冠，不得裸露。书章，当须匍匐恭敬，不得蹲踞。书章毕，先校读一遍，然后奏之。臣字不得上行头，不得悬生露死。鬼字不得居行首。不得抽破人姓名，不得令人窃读，触动太清。日月不得预下，当在临时。若急事上章，当用朱笔题署。若上逐鬼章，当朱书所上正一弟子姓名。若治邪病章，用青纸。三官君吏，贵在青色。若疰气鬼病作击鬼章，朱书青纸。章奏了，於治中烧，和真朱二分捣，和蜜为丸，平旦入靖，再拜服之，垂死皆活。莫令人知。若因病入靖书章，即四面烧香火。
　　三元日
　　正月十五日上元
　　七月十五日中元
　　十月十五日下元．
　　右件，天地水三官检校之日，可修斋祈福。
　　三会日
　　正月五日上会
　　七月七日中会
　　十月五日下会
　　右此日宜上章言功，不避疾风暴雨，日月昏晦，天地禁闭。其日，天帝一切大圣俱下，同会治堂，分形布影，万里之外，响应齐同。此日上章，受度法箓，男女行德施功，消灾散祸，悉不禁制。
　　又女青鬼律一写．天会丙午，地会壬午，人会壬子，日会庚午，月会庚申，星辰会辛酉，五行会甲辰，四时会甲戌，天节甲午，地节甲申，人节甲子。
　　右已上日，可立功德，乞福大吉。
　　子时相破
　　子时破午，午时破子，凡启醮，宜用子午二时。若值相破，及斗击在子，须避子。在午须避午。若急疾亦得或避，得为佳。
　　奏章向背
　　日中奏章向东，夜奏向北。又云：白日受度向东，破契子午、请命星宿、急疾章，皆向北，存大帝。自非星宿大章，登坛大事，并收捕驱除急章，不烦露上。治病向鬼门，消灾厄向地户，求长生向天门，求富贵财利向地户，消口舌咒诅向人门，厌虎向寅地，厌蛇向巳地。
　　又曰：作福延年、消灾厌病，宜东向。解墓阴责，开心聪明，过度灾厄，宜西向。疾病垂死，章符治救，宜北向。治身养命，求乞富贵，宜南向。上章谢罪，宜北向。正月、五月、七月、九月治病，不向东。四月、八月、十二月治病，不向南。七月、三月、十月治病，勿向西。二月、六月、十月治病，勿向北。
　　右已上向背，章符治病，不得越错。如违，依科夺算。
　　逐月诣宫
　　正月、十二月上诣太上虚无丈人宫，二月上诣太上玄老仙都宫，三月、四月上诣太上三天太清宫，五月上诣太上重道宫，六月、七月上诣太上九黑文昌官，八月上诣太上天帝宫，九月、十月上诣太上大道宫，十一月上诣太上侍中左右监神诸将军宫，闰月随月宫上诣太上金单太岁宫。或随前月。
　　逐日诣曹
　　一日建王曹，治赤虚宫。二日太素曹，治太微宫。三日太微曹，治北平官。四日都正曹，治太清宫。五日正一曹，治东明宫。六日玄一曹，治上明宫。七日太素曹，治高灵宫。八日灵集曹，治紫微宫。九日丹灵曹，治待春宫。十日太清曹，治武灵官。十一日三水曹，治素女宫。十二日月录曹，治巨野官。十三日清叔曹，治西明宫。十四日玄正曹，治上绛宫。十五日中都曹，治曲平宫。十六日司非曹，治北府宫。十七日司奸曹，治南真官。十八日统摄曹，治东明宫。十九日统录曹，治西灵宫。二十日监考曹，治司命官。二十一日监司曹，治阳明宫。· 二十二日典考曹，治太阳宫。二十三日司宫曹，治少阳宫。二十四日玄元曹，治太阴宫。二十五日太玄曹，治少阴官。二十六日都司曹，治北辰宫。二十七日都候曹，治太白宫。二十八日直使曹，治林明官。二十九日司直曹，治阳明宫。三十日集都曹，治启明宫。
　　一云典者曹。
　　月忌
　　正月庚申，又二日。二月辛酉，又九日。三月甲戌，又十日。四月癸亥，又十一日。五月壬子，又十一日。六月癸丑，又十一日。七月甲寅，又＋二日。八月乙卯，又＋三日。九月甲辰，又十三日。十月丁巳，又八日。十一月丙午，又十五日。十二月癸未。又＋三日。、又戊辰、庚辰、壬辰、乙巳、辛巳、癸巳、己巳、丁巳。
　　已上不可章醮。
　　弦望式
　　上弦八日、九日，下弦二十二日、二十三日，大月八日、二十二日，小月九日、二十三日，不可用。
　　天罗地网
　　戌、亥为天罗，辰、巳为地网。子、午为中官，寅、申为算尽，丑、未为五墓。
　　右章醮推人年命，切须看之。
　　血忌
　　正丑，二未，三寅，四申，五卯，六酉，七辰，八戌，九巳，十亥，十一午，十二子。
　　右十二月血忌日，不可用。
　　九空
　　正辰，二丑，三戌，四未，五卯，六子，七酉，八午，九寅，十亥，十一申，十二巳。
　　右十二月九空日，不可用。
　　天狼籍日
　　正子，二辰，三午，四酉，五子，六卯，七午，八未，九子，十卯，十一午，十二酉。
　　右十二月狼籍日，不可用。
　　道父母
　　丙寅丁卯道父忌，
　　丙申丁酉道母忌，
　　戊辰戊戌南帝忌，
　　壬辰壬戌北帝忌。
　　右已上日，不可烧香启奏。
　　天官朝礼天门
　　正月二日,二月九日，三月十日，四月十一日，五月十一日，六月十一日，七月二日，八月十三日，九月十三＇日，十月八日，十一月十五日，十二月十三日，闰月十一日。
　　右件日，不可拜章。
　　推斗击时
　　建日忌申时，除日忌酉时，满日忌戌时，平日忌亥时，定日忌子时，执日忌丑时，破日忌寅时，成日忌辰时，收日忌巳时，开日忌午时，闭日忌未时，危日忌卯时。
　　右已上日斗击下时，不可上章治病。
　　每月效妨
　　正庚申，二辛酉，三庚戌，四癸亥，五壬子，六癸丑，七甲寅，八乙卯，九甲辰，十丁已，十一戊午，十二丁未。
　　右十二月此日，不可上章，害师。
　　四时凶日
　　春三月酉，夏三月午，秋三月亥，冬三月子。
　　右四时日，不可上章，害师。
　　上章香烟
　　凡上章，先看香烟。南转向东，病者难差。直起径冲，大吉。烟辽身师，与章生俱有罪过。烟上中灭，病者死。烟细从四边起，生人有二心，不精诚。
　　十二时辰
　　正月、四月、七月、十月，鸡呜、食时、未、戌、神在门。平旦、禹中、申、亥、神在外。日入、午、酉、子。神在内。二月、五月、八月、十一月，卯、午、酉、子、神在门。鸡呜、辰、未、戌、神在外。寅、巳、申、亥。神在内。三月、六月、九月、十二月，寅、巳、申、亥、神在门。卯、午、酉、子、神在外。辰、未、戌、丑。神在内。
　　右十二月十二时辰，所在不可犯。
　　阴杀所在
　　正月在寅，癸亥。二月在巳，辛酉。三月在午，庚戌。四月在未，癸亥。五月在寅，壬子。六月在卯，癸丑。七月在辰，甲寅。八月在亥，九月在巳，乙卯。十月在丑，丁巳。十一月在酉，丙午。十二月在酉。丁未。
　　右十二月此日，阴杀，可避之。
　　天医所在
　　正丑，二庚，三壬，四庚，五壬，六丙，七壬，八酉，九丙，十申，十一丙，十二辛。
　　右十二月天医所在，若欲收击治病，常从天医上来，大吉。
　　天纲忌用
　　正月巳时后，天纲加鬼门。二月未时后，天纲加鬼门。三月午时后，天纲加鬼门。四月巳时后，天纲加鬼门。五月辰时后，天纲加鬼门。六月卯时后，天纲加鬼门。七月寅时后，天纲加鬼门。八月丑时后，天纲加鬼门。九月子时后，天纲加鬼门。十月亥时后，天纲加鬼门。十一月戌时后，天纲加鬼门。十二月酉时后，天纲加鬼门。
　　右天纲头所在。
　　正月在未，二月在申，三月在酉，四月在戌，五月在亥，六月在子，七月在丑，八月在寅，九月在卯，十月在辰，十一月在巳，十二月在午。
　　右已上天纲，切须避之。
　　杀师忌日
　　正月巳，四日、十六日、二十一日。二月寅，五日、十九日、二十一日、二十八日。三月酉，六日、十二日、二十七日。四月申，一日、八日、十三日、十五日。五月辰，六日、十四日、二十三日。六月戌，七日、十一日、二十二日、二十九日。七月未，七日、十五日、二十三日。八月丑，二日、十一日、十四日、二十六日。九月午，六日、七日、八日、九日、二十五日。十月寅，二日、七日、二十四日、二十九日。十一月卯，二日、九日、十二日、十三日、二十五日。十二月酉，四日、七日、二十日、二十八日。
　　右天杀日，上章避之。
　　宅神将军游
　　正、二、三，三月游北方。四、五、六，三月游东方。七、八、九，三月游南方。十、十一、十二。三月游西方。
　　右将军游方，不可犯之。
　　宅神游去来
　　壬戌去甲子来。丁卯去辛未来。戊寅去壬午来。丙戌去庚寅来。丙申去辛丑来。戊申去辛亥来。甲寅去己未来。
　　右宅神游去来，若醮宅，神在有福。
　　河伯土公游
　　甲子北游七日，庚午还。甲戌束游十日，甲申还。甲午南游七日，庚子还。甲辰西游十日。甲寅还。
　　右谢土遇神在，即有福。
　　将军太岁游
　　甲子束游五日己巳日还。丙子南游五日辛巳日还。庚子西游五日乙巳日还。壬子北游五日丁巳日还。戌子中官游五日癸巳日还。
　　右将军太岁去来，切须避之。
　　凡宅神，十二月二十五日上天，正月五日下。三月未上天，四月二十七下。五月未上天，六月二十七下。余时并在宅。又云：宅有二十四神，甲乙丙丁庚辛壬癸。
　　右已上章醮请乞，遇神在，请福无不应矣。
　　天狗下日
　　正亥，二子，三丑，四寅，五卯，六辰，七巳，八午，九未，十申，十一酉，十二戌。
　　右天狗下日，不可用之。
　　太岁天狗下食
　　岁在子，狗在寅，下食卯时。巳未酉吉。岁在丑，狗在卯，下食辰时。午申子吉。岁在寅，狗在辰，下食巳时。未酉亥卯丑吉。岁在卯，狗在巳，下食午时。辰卯戌子寅吉。岁在辰，狗在午，下食未时。巳酉亥丑卯吉。岁在巳，狗在未，下食申时。辰午子戌寅吉。岁在午，狗在申，下食酉时。卯未亥丑吉。岁在未，狗在酉，下食戌时。辰午申戌寅吉。岁在申，狗在戌，下食亥时。卯巳未酉亥吉。岁在酉，狗在亥，下食子时。辰午申戌吉。岁在戌，狗在子，下食丑时。卯巳未酉亥吉。岁在亥，狗在丑，下食寅时。午申戌子吉。
　　右太岁天狗下食，章醮宜须避之。
　　十二月天狗
　　正在亥食巳，二在子食午，三在丑食未，四在寅食申，五在卯食酉，六在辰食戌，七在巳食亥，八在午食子，九在未食丑，十在申食寅，十一在酉食卯，十二在戌食辰。
　　右每月天狗下食时，不可醮祭，鬼杀人，上章即通，但取其方上土，泥鼠穴及蚕室四壁，大吉利。
　　十二属凶时
　　子生人不用午时　丑生人不用未时
　　寅生人不用申时　卯生人不用酉时
　　辰生人不用戌时　巳生人不用亥时
　　午生人不用子时　未生人不用丑时
　　申生人不用寅时　酉生人不用卯时
　　戌生人不用辰时　亥生人不用巳时
　　右已上神相冲，章醮不用。
　　帝酷杀日
　　正丑辰戌，二寅辰巳，三丑卯午，四辰未，五丑巳未，六卯巳未，七丑卯未，八寅酉戌，九子丑卯戌，十巳午，十一子丑辰已申戌亥，十二子丑辰戌。
　　右已上十二月杀日，不可用。
　　六甲存思
　　甲子仇明主入水存之。甲寅成隆主入病存之。甲辰林车主入官存之。甲午监兵主入闲战争。甲申益章主入草存之。甲戌张先主入火存之。
　　右六日存神思之
　　六合日
　　寅与亥合，卯与戌合，辰与酉合，巳与申合，午与未合，子与丑合。
　　天地闭塞日
　　壬为六塞日，癸为六闭日。又云：甲癸不通章醮。
　　右章醮避忌此日不用。
　　天父日
　　三日、九日、十五日、二十七日。
　　右此四日不上章。
　　天母日
　　四日、十日、十六日、一十八日。
　　右此四日不上章。
　　四季日
　　春寅午戌，夏巳酉丑，秋申子辰，冬亥卯未。
　　右此日不上章及书符。
　　五腊日
　　王长谓赵升真人曰：子知五腊日乎？赵升真人曰：吾於鹤呜洞侍右，闻先师与郁华真人论之，五腊日者，五行旬尽，新旧交接，恩赦求真，降注生气，添神请算之良日也。此日五帝朝会玄都，统御人间地府、五岳四渎、三万六千阴阳，校定生人，延益之良日也。学道修真求生之士，此日可斋戒沐浴，朝真行道。今故明传妙旨，可宜勤行之。正月一日天腊，
　　五帝校定生人神气，时限长短，益添年命。求祷子孕，祭祀先亡，升达玄祖。其日不可壅滞沟涧，用力色欲。可吟咏歌赞，导引神气。
　　五月五日地腊，
　　五帝校定生人官爵，血肉衰盛，外滋万类，内延年寿，记录长生名字。此日可谢罪，求请移易官爵，祭祀玄祖。其日不可伐损树木、血食，可服气，消息四大。
　　七月七日道德腊，
　　五帝校定生人骨体枯盛，学业文籍，名官降益。其日可谢罪、请福、服气、沐浴、祭祀先亡。其日不可伐树碎石，食啖酸咸，乘骑临险。可导引摄理，展舒筋骨。
　　十月一日民岁腊，
　　五帝校定生人禄料、官爵、算尽、疾病轻重。其日可谢罪、请添算寿、祭祀先亡、沐浴玄祖。慎勿多食、侄昏醉睡。可行道礼拜、旋逵庭坛。
　　十二月王侯腊。
　　五帝校定生人处所、受禄分野、降注三万六千神气。其日可谢罪、求延年益寿、安定百神、移易名位、回改贫乏、沐浴、祭杞先亡、大醮天官，令人所求从愿，求道必获。此日不得聚会饮乐。可清净经行山林有坛庭之处，行道有念，三魂七魄，不得经营俗事，逢腊日即是。
　　诚惶诚恐
　　科云：应是诸章，悉合着诚惶诚恐之语。如违，夺算。
　　稽首再拜
　　科云：小小疾病，事事从轻。上章只合言臣某稽首再拜，上言。章后亦如此。如违，夺算。
　　顿首死罪稽首再拜
　　科云：疾病困重，事情迫切，上章云：臣某顿首死罪，稽首再拜，上言。章后亦如此。若违，夺算。
　　请官
　　太真科曰：诸疾病，先上首状章。不愈，即上解考章。不愈，上解先亡罪谪章。不愈，上迁达章。若沈沈，上却杀收注鬼章。若顿困，上解祸恶大章。不差，上解五墓谪章。不差，上扶衰度厄大章。不愈，上还魂复魄章。不愈，上安墓解五土耗害章。不愈，上安宅镇神驱除收鬼章。不愈，上分解中外大考章。若危急，上子午请命并却三官死解章。若进退，上仰谢三十二天章。大危笃，上续命文脆、又拔命、又独解复连又五灯、又二十八宿、又分解先亡大注八十一章。若无此灾疾，不得妄求此章。犯者二刑论。二刑者，扫路、修桥。五刑论者，谪输天师治覆屋茅三千束。六刑论，责输屋瓦二千合。一刑扫路二十日。二刑扫路二十日。若言一纪，是一年。若言算，云十日，或为一日一算。
　　若大事言功，可三四百字。垂死言功，可五百字。小小，可止一二百字耳。多则正气嚣散，吏兵败事。
　　若有急上章，当上请天昌君，黄衣兵士十万人。亦可入靖东向，口请令，收家中百二十殃怪，中外强□、十二刑杀鬼。
　　若面目有患，当上章及入靖请天明君五人，官将百二十人，在南官下，治面上诸疾。
　　若逆上气，吐下青黄赤白五瘟五毒六□六鬼，当请北星大机君，官将百二十人，在六官下，为治之。
　　若右腹心胀满、小肠拘急、带下，十二病之鬼，当请封离君，官将百二十人，令治之。
　　若腹内饮食不消结坚，淋涩不愈者，请赤素君，官将百二十人治之。
　　若气逆绞急，腹中坚硬，不下饮食，请五衡君，官将百二十人，在大丘官下为治之。
　　若吐逆，当请五衡君，官将百二十人，在太平宫治之？
　　若小腹胀满，请九河北海君，官将百二十人，在河元宫治之。并井灶鬼为病者，请王法君五人，官将百二十人，在五姓宫制灭治之。
　　若瘫疽，请九集君，官将百二十人，在西玉宫治之。
　　若疲瘦骨消，肉尽垂困者，请阳祑君，官将百二十人，左右百二十人治之。
　　若益寿命，请南上君，官将百二十人，在仓果官，令延年不死。
　　若久病着床困苦者，请须夷君，官将百二十人治之。
　　若家中强鬼，令厌绝精祟者，请石仙君一人，官将百二十人，令制之。
　　若欲斥逐故炁，断绝鬼疰，却死来生，却祸来福，请益天将军十万人，令捕治之。
　　若欲收捕众老之精，侵犯家中者，当请上元士君一人，官将百二十人，令收执之。
　　若犯行年本命、太岁土、五墓、辰建破，当请制地君五人，官将百二十人下其宫制灭之。
　　若家中有考讼鬼不正之炁，致不安稳，请胡君，官将百二十人，令解散断绝之。
　　若家中多死丧，注身中刑害，请运炁解厄君，兵七十万人治之。
　　若家中有五墓之鬼作祟，伤鬼往来者，请无上高仓君，兵七十万人，使收治之。
　　若家中火复注者，请无上天君，兵十万人断绝之。
　　若欲破房庙坐席梼鬼邪物者，请平天君，官将百二十人，在北朔官治之。若欲学神仙，而轗轲疾病注连沈滞，请虚素天精君，赤衣兵士十万人，在天柱官，以制鬼灭祸，却赤天之气。
　　若家有恶鬼不肯散故为者，请赤天食炁君，官将百二十人治之。
　　若家中凛坎不安，梦寐乱错，魂魄不守，请收神上羽君，官将百二十人主治之。
　　右请官治病，以应二十四神，身中之官也。官将及史兵人数，悉道家三炁应事所感作也，非天地生人也。此精诚发，因物致感，所以炁作而成史兵也。其余官号，在千二百官仪。此二十四正号，以应体中二十四神。有急当随事称之，皆验也。亦可入靖烧香，口启四方，请求救也。
　　封章法
　　凡章读了，置奏案，以书刀朱笔镇上。次操复毕，如法紧卷，以香度过，仍以全纸封之。题云：谨谨诣虚无自然金阙玉陛下。下具所受法位：泰玄都正一平炁，系天师阳平治，左平炁门下，版署三品大都功，兼左廉察祭酒，赤天三五步纲元命真人臣某谨封。
　　次入函，以青丝三道缠，然后以蜡填印池，用九老仙都之印印之。
　　次以青纸外封。先以朱点，上下不得颠倒。然后封两头，题作全字。朱书，各以印印之。
　　外封题云：奉为大道弟子，具官衔姓名，为某事请拜某章若干通，谨诣三天门下，请进。三天门下，字须平写。请进，字於三天门下侧注。次题法位，如前某甲谨封。谨封处，以印印之。
　　殗秽
　　科曰：家有死亡，无论大小，妇人生产，大丧，殗一百日。生产，女子伤身，殗一百日。入产妇房，殗三日。小儿及奴婢死，殗一月。六畜死，殗一日。在外即无殗。期丧四十日。大功缌麻，月内殗，出月即解。往丧家哭泣，其日殗。久丧无殗。丧家祭食，产妇三日，及满月之食，并不可吃。
　　右已上诸殗，不可修斋、设醮、上章，如在别处遇者，但以符水解之。
　　存思
　　科曰：操复毕，便於案前伏地，便存赤红炁从己心中出，上升天。俄顷如经历百里，赤红炁路荡荡，两边无瑕翳，惟多宝树，忽见一黄道，即日月黄道也。直过黄道五六里，遥见紫云隐隐。直到紫云，见天门。门度一丈八尺，诸侍卫悉住。唯与周将军及直使功曹传章。玉童擎章表至阙门之下，西谒，见正一三天法师姓张名道陵。载拜讫，具陈章表事由。天师九拜，即往凤凰阁门之下入。须臾，有一仙童朱衣玄冠出，就传章。玉童手中接章表入，少顷，复出，引入见太上。太上着九色云霞之被，戴九德之冠，当殿而坐，左右二玄真人侍卫。又见太一着朱衣玄冠，呈太上章表，太上一览，太一承太上意，署太清玉陛下，作依字。了，又见一仙童，收章表於右陛，分付今日日直曹官使。心载拜，辞太上出门。又载拜，辞天师。同奏章真官抃跃而回至奏章之所。便起称以闻。
　　要安吉凶
　　要安日章醮，诸天来降，生人受福，大吉。
　　玉堂日章醮，诸天欢乐，福庆延永，大吉。
　　金堂日章醮，诸天降灵，延年益算，大吉。
　　龙虎日章醮，诸天不降，少福。
　　罪至日章醮，诸天烦恼，有理不申，大凶。
　　敬心日章醮，诸天欢悦，神灵鉴纳，获福。
　　普护日章醮，诸天降福，福庆甚多。
　　福生日章醮，诸天并集，欣悦大吉。
　　受死日章醮，诸天书罪，主人受殃，大凶。
　　圣心日章醮，诸天校福，延益之日，大吉。
　　益后日章醮，诸天喜乐，开度万民，大吉。
　　续世日章醮，诸天开泰，求乞得福。
　　右要安等日，以十二月傍通，逐月看十二辰，即定知吉凶日。
　　正二三四五六七八九十十－十二
　　要安，寅申卯酉辰戌巳亥午子未丑
　　玉堂，卯酉辰戌巳亥午子未丑申寅
　　金堂，辰戌巳亥午子未丑申寅卯酉
　　龙虎，巳亥午子未丑申寅酉卯戌辰
　　罪至，午子未丑申寅酉卯戌辰亥巳
　　敬心，未丑申寅酉卯戌辰亥巳子午
　　普护，申寅酉卯戌辰亥巳子午丑未
　　福生，酉卯戌辰亥巳子午丑未寅申
　　受死，戌辰亥己子午丑未寅申卯酉
　　圣心，亥巳子午丑未寅申卯酉辰戌
　　益后，子午丑未寅申卯酉辰戌巳亥
　　续世，丑未寅申卯酉辰戌巳亥午子
　　藏章故本
　　《太真科》曰：为人奏章竟，诸小章复炉毕，即卷付函。赍出，别举诸大章，一时取之。举录如法。若应烧者，复炉前烧之。若在他处将章归，题署封缄，不得泄露虫鼠，及货易取利，违太上勑命。盖章中有真官位号、鬼神姓名、灵祇秘诀，不可污辱。章皆有正本，传为校定分明，切不可用故本。事状不同，请宫殊异，俗人家不得辄留章本。违犯，五刑论。
　　断章
　　《太真科》云：上言，谨按文书，臣某治依法修行，宣扬道气，请召真官，救护万姓，所奏章表，应烧不烧者，缄封箱阁，卷束积多，法不得散，恐虫鼠所犯，漏湿烂败，有所遗落，从来谨遵，不敢违旨，即日依科，随斯断奠。自某年月日合有如干通，於某净坛净处，火化烟通，升灵降炁，布吉除凶。谨请直使正一功曹、治中虎贲威仪铨下伍百各二人，校尉十二人，功曹主簿干佐小吏、金光童子各五人，中部章督邮从事使者各二人，同时监临，对共料省，焚除尘故，采纳光新，原赦臣某愚短不及之愆。乞前所印写，永登天府，后所奏闻，悉免寒池。诸官证明，奖助有功，依都章言功，不负效信。恩惟太上分别求哀。
　　断章通数不同，盖时有丰俭，法有行藏，藏时少，行时多，计满百通为断。如前文，每年至十月为断。
　　奏章案
　　案长二尺四寸，阔一尺二寸，高八寸，仍须曲脚，以相木楠梓为佳。今人多用高案直脚者，此并非法，违科夺算。
　　天老问三皇
　　天老问三皇曰：何以用戊戌作符？三皇对曰：戌者，天门也。戊者，土中官君像也。天帝常以戊戌日从天门来游，观见此日作符，欢悦，赏赐所愿。戊者，土也，必得官爵，封侯食土邑矣。用午时佩之。午为太阳之精，纯金之光也。金紫高位之像。
　　避忌
　　科曰：上章醮，弟子不得杀生。违，减算二纪。
　　上章，家中大小、鸡犬，不得喧杂。违，罚算一纪。
　　大风大雨、连绵风雨，不得上章。违，罚病一年。
　　身有六疾，不得与人上章。违，夺算三纪。
　　上章，不得食酒肉五辛。违，夺算一纪。
　　禁戒
　　禁曰：上章宫曹请官不得越错。
　　犯秽不得入治。
　　见掩不得入江河山林薮泽。
　　六畜生产未满七日，不得入治。
　　小儿未满百日，不得入治。
　　六畜生子未满月，不得入治。
　　章醮信物，不得假借於人。
　　不得於治中烧诸臭秽、毛羽皮角。
　　入治皆须恭肃礼拜，不得傲诞。
　　入治不得指斥形容，妄说非法，言语戏笑。
　　治中不得裸露形体。
　　信当须散於道民。诣治请章，救度疾厄，当须束带履版，恭敬叩头，自陈本末。不得傲诞狠戾，高声自贵。犯，三刑论。
　　令曰：父有疾厄，儿受天师大治在身，父当冠带巾褐，叩头搏颊，子方入治奏章。
　　令曰：父子求请不如法，父子犯三刑论。兄弟如上。
　　令曰：妇受治职，夫有急厄，当须束带履版，叩头如法，妇乃入靖奏章。
　　令曰：夫请不依法，坐二刑论。妇宣令不明，坐三刑论。
　　令曰：亲伯叔疾厄，子侄治箓在身，求奏章如父子法。
　　令曰：舅姑姨疾厄，请子孙上章，如伯叔子侄法。
　　令曰：凶逆之人，手行诛戮，谋君杀父，此罪大逆，非财货之功所能补赎，当履刀山，剑树，经镬汤，被烧煮，万载不原，难以拔赎。
　　禁律曰：人身中常有司过之神，随时上下，日以善恶。过满百二十为一刻，刻者令人多害少利。百八十过为一耗，耗者令人六畜不繁息。十过为一徧，徧者令人疾病。五百四十过为一凶，凶者令人损胎伤子。七百二十过为一吹，吹者令人死。七百二十九过为一殃，殃者令人喑痖盲聋。千八十过为一祸，祸者令人暴夭死亡。千二百过为一残，残者令人出逆子。千二百六十过为一咎，咎者令人绝嗣。千四百过为一基，基者令人殃流五世。千六百二十过为一谪，谪者令人断世无后嗣。千八百过为一患，患者令人家出颠疾狂痴。二千六十过为一暴，暴者家出兵刀逆死。二千三百三十过为一虚，虚者家出父子兄弟相攻伐。二千五百二十过为一曾，曾者家犯肌肤恶疾。二千七百过为一害，害者家出聋。二千八百过为一灾，灾者家出骨肉淫乱悖逆。三千六十过为一异，异者家出告盲阴残。三千一百三十过为一变，变者家出狱死族诛。三千一百五十过为一怪，怪者家出都市乞丐人，骸骨弃捐。三千六百过为一满，满者应死也。
　　律曰：人生或年二十、三十，刻满凶夭。或五十、六十，而刻满凶夭；或小来无过，而今夭者，此受先世余过。或妄行恶逆，竟寿而不遇祸患者，受其祖余庆也。故积德之后有余福，积恶之后有余祸。故人能悔过，过灭福生。当思愆自责，改而勿犯。行之一旬，其人身中司过为之除一刻。行之百日，除二刻。行之一岁，除三刻。行之三年，其福自应。如不思不悔，其过日深。小过止其身，大过下流子孙。积善如梁上尘，积恶如突中烟。可不明慎之哉。
　　受箓吉辰
　　甲子、丙寅、丁卯、辛未、壬申、癸酉、乙亥、丙辰、辛丑、丁未、庚戌、戊午、庚辰。
　　已上是义日。
　　甲午、丁丑、丙戌、庚子、壬寅、丁未、戊申、己酉、辛亥、癸卯、丙辰、乙巳、丙戌、丙辰。
　　已上是宝日。
　　己丑、戊戌、丙午、壬子、甲寅、乙卯、己未、庚申、辛酉、癸亥、戊辰、丁巳、丙辰、乙未。
　　已上是专日。
　　右义宝专等日，传受经箓吉日，亦具受道历。
　　相刑自刑日
　　子刑卯，卯刑子，巳刑申，申刑寅，寅刑巳，未刑丑，丑刑戌，戌刑未，辰午酉，亥自刑。
　　右四辰自刑，章醮切须看之。
　　赤松子章历卷之二竟
　　赤松子章历
　　经名：赤松子章历。撰人不详，据考应为唐代道士编集。系早期天师道上章仪范。六卷。底本出处：《正统道藏》洞玄部表奏类。
　　赤松子章历卷之三
　　天旱章
　　具法位，
　　上言：谨按文书，某以下愚，遭逢道会，得睹圣世，因绿幸遇，染在大法。伏蒙
　　太上广覆，师君矜愍，功无丝发，夙夜忧惶，如履冰谷，无以上答天地之恩。臣受法之日，约当虔奉师门，布散道德，助国扶命，拯拔一切，救物为先。自顷已来，天地运否，阴阳相刑，四时失度，国境亢旱，禾稼不登，虑以祆灾竞起，纯阳在上，凝阴在下，二气不交，玄泽不降，旱风烈日，万姓熬然，稼穑焦枯，涸鱼惧日。良由帝王受天禅祚，君临万邦，三才台辅，伯牧股肱，宰长首吏等，不能俯仰理物，治功不逮。臣某等受道重任，宣化无方，不能理正允中，调和气序，致使五行失度，天灾所冲。伏寻科法，道气广覆，洽润生灵。臣某伏闻，乾知泰始，坤作成物，天地交泰而品物咸亨。春生夏长，秋收冬藏，阴阳和顺，草木滋荣，五谷成熟。太阴主雨，立春之日，男以农种，女以桑麻，冀以秋冬得资赋税，承天受地，品类以生。立春二月始种五谷，雨水和均，五谷以益，和气蓄结。某时炎旱若干日，甘雨不降，阳气兴盛，天无行云之瘾，地无津液之润，臣窃不自揆，谨依天师科法，触冒汤火，谨以上闻，诚惶诚恐，顿首死罪。伏愿
　　太上无极大道三师君，夫人好生恶死，特垂大道之化，愿上官典者为分别五行，驱处律吕，罗列八卦，标明节月，使阳不侵境，阴不退度，五来镇一，水自润下，五来升二，火自炎上，五来乘三，木自曲直，五来除四，金结从革，五来自偶，法滋稼穑，须五而成，而无不生，然后使鹑火收焰，玄枵吐津，箕宿倾舌，毕宿动根，五岳粗石，四渍腾泉。伏乞
　　天恩哀愍，谨请灵台宫中汉明君各一人，官将百二十人，主摄天雷等。元名宫中小玄明君一人，官将百二十人，主摄河伯吕公子、三十六水帝、十二溪女、九江水帝、河平侯掾吏、中部水神，兴云下雨。河天宫中九海北玄君一人，官将百二十人，主下水气，出风雷。太山宫中泗州九谷君，官将百二十人，主起水气。又请泗州九海君水帝，又请浮云使者等，官将百一十人，一合来下，与某州县邑下地主明大社神，名山大泽、源谷山川之灵，古今卿士大夫，有功於民，以配庙食者，及诸村乡亭里域真官，注气营传，符庙司舍，一切诸神君降下，同心尽力，辅助天道，以行神灵，兴云降雨，洪泽沛濡，旱苗蒙膏润之荣，万民有来苏之命。功成事立，言功举迁，风伯雨师，亦同升三天，预酬劳苦。愿天曹告下，速使旱魃之鬼应章消灭。特从
　　太上三师，乞丐应验，不负效信。恩惟太上分别，哀臣愚劣。谨因二官直使正一功曹左右官使者、阴阳神诀吏、科车赤符吏、刚风骑置驿马上章吏，官各二人出操。臣某谨为某等天气旱燥，恐百谷失收，拜上，请天官以时降下，润泽流注。宝章一通，上诣
　　三天曹，伏须告报。臣某诚惶诚恐，稽首载拜，以闻。
　　请雨得水过止雨章
　　具法位，
　　上言：谨按文书，某遭值运会，得承师道，助国扶命。顷以寒暑不节，祆孽滋生，初阳以来，亢旱无雨，人失农务，禾稼萎枯。臣谨为百姓寒心，请乞披云降雨。洪泽四注，阴气遍降，遂尔不息。霖雨浩衍，百川滂溢，万姓废业，田苗荡没。朝野忧难，请臣谨依旧仪，贡章上闻，愿乞迁达。臣前所谘告雨泉官并还天曹，中官录署，进受功赏。重请天公正气君一人，官将百二十人，河上玉女千二百人，各一合下。上请天曹止雨移风，风伯雨师，依四时八节，无令越错，收云敛翳，三光丽景，当为止雨。诸官言功报赏，以为效信。恩惟
　　太上分别，求哀。操臣谨为请雨蒙荷上恩，今乞停止，拜章一通，上诣
　　某曹。伏须告报，臣诚惶诚恐，稽首载拜，以闻。
　　却虫蝗鼠灾食苗章
　　具法位，
　　上言：谨按文书，某日载幸遇，得奉清化，某以多招灾咎，比年田种，每不如意。今年於某处，野穗种植，灾蝗所食，
　　不可禁止，向臣求乞禳辟。谨为伏地拜章上闻，愿请北门官中天田君一人，官将百二十人，主为某家辟除灾蝗虫鼠伤犯苗稼者，一切虫鼠为害，皆令消灭。重请地尽宫中天野君，官将百二十人，下利田作，令獐鹿百乌虫鼠不得伤害。重请三气阳元君，官将百二十人，治黄云官中，主收乌兽伤暴谷稼之精，不得为害。
　　虚皇大道劫所在土地山林孟长、十二溪女、社稷色君，令某田收倍获，无复灾损。如愿之日，不负效信。恩惟
　　太上分别。云云。谨为某日拜奏，上请
　　天官，今春田作，蝗虫鼠灾，委恃道气，令得防护。宝章一通，上奏
　　三天曹，伏须告报。臣等诚惶诚恐，稽首载拜，以闻。
　　收鼠灾章
　　具法位，
　　上言：谨按文书，臣某并弟子，素以草苗子孙，田作为业，千载有幸，得奉
　　大道，赐佩重箓，显加治职，天官吏兵，以自营卫。罪积山海，功无丝发，上答天地，不敢自宁。某处田作，横被鼠灾伤损，非可禁止。臣不胜所见，谨为伏地拜章一通上闻，特从
　　无上大道、诸君丈人、三师君、夫人、上官典者，垂恩省察，谨上请三五阳元君，官将百二十人，治黄云宫中；重请南山白虎将军吏兵，一合来下，收捕境内草鼠，令还旷野，有谷之地，不得停住。界内某乡里土地山林孟长、十二溪女、社稷邑君，同为收绝鼠耗，以时静灭，使五谷丰登，百姓苏悦，以荷大道生育之恩。不负效信，恩惟
　　太上分别。云云
　　收除虎灾章
　　具法位，
　　上言：谨按文书，某素以胎生，下官子
　　孙，千载幸会，遭逢
　　大化，被受厚恩，夙承师道，赐某天师符箓，以自营卫。宠光重杳，实为过泰。属以时遇凶灾，虎狼入境，餐食生人，伤害六畜，日月滋深，无由禁止。唯恐某家男女年命衰厄，罗网萦缠，触犯众禁，太岁将军，行年、本命，十二禁忌，斐（非＋尸）尸故气，饮食之鬼，山精海灵，百二十精魅，及太古已来，颠倒将军，道上将军，各称官号，与五方神伤，当路神伤，并乞不为患害。某上请北玄君一人，官将百二十人，治黑治官。重请北平护都君，官将百二十人，治赤治官。一合来下，与禁断所居里域，真官注气，监察考召山川社稷土地之主，同心共意，禳却虎狼之害。重请伏行宫中百精君一人，官将百二十人，一合来下，主收众老百气之精，与人作祆害者。重请制地君一人，官将百二十人，天中督御、河伯水帝、十二书事，主收捕五方虎狼伤杀万物、百二十伤注腥血之鬼，断绝中外死亡伤注之气。重请九夷八蛮六戎五狄三秦君，各随方位，春夏秋冬，与某家宅三将军二十四吏兵士三十万人，勤加营护，一切众生，并令扫荡，愿州县某家男女大小、牛马六畜，行来出入，不逢虎狼众灾之难，毒害不过此境，并蒙全佑。将军吏兵效力之官，言功报劳，不负效信，恩惟
　　太上分别。云云。谨为某驱逐凶兽，拜
　　章一通，上诣
　　某曹。云云。
　　解咒诅章
　　具法位，
　　上言：谨按文书，某即日口辞自列，千载幸会，得奉
　　大道，但以愚鄙，信向多违，招延考气。比者居止轗轲，梦想纷纭，怪异妄生，祆祥屡起，四支沈重，颜色痿悴，精神浮散，不附身形。占筮推求，云有恶人，更相厌梼，牵引天地，指鬼呼神，咒诅百端。或题刻姓名，或画作形影，或以刀刺心，或割发截指，将告神社。恐有百盟之鬼，所见拘执。莫知何功，可以解释，防保身命。唯用丹心，特实仪信，上凭
　　大道，告诉向臣，求乞章奏，翻解咒诅。谨为伏地拜章，上闻
　　天曹，伏愿
　　太上老君、太上丈人、三师君、夫人、门下典者，垂神省理检勑。若是春三月寅卯辰咒诅厌梼某身，上请东方九夷甲乙君为某翻而解之。若是夏三月巳午未咒诅厌祷某身者，上请南方八蛮丙丁君翻而解之。若是秋三月申酉戌咒诅厌梼某身者，上请西方六戎庚辛君翻而解之。若是冬三月亥子丑咒诅厌梼某身者，上请北方五狄壬癸君翻而解之。若是四季之月咒诅厌祷某身者，愿中央三秦戊己君消而解之。或二十八宿咒诅厌祷者，愿随方星宿君翻而解之。或被恶人画作形像及刀刺心，或道上神社、坛场牢狱、树木神灵、井灶之中，或与河伯水官、俗中邪师私有鬼神之处，伏以
　　太上清高，三天遐邈，正气悠远，邪气纵横，枉害良民，遭者非一，某横罹无辜，探恐一旦奄没鬼官，乞丐
　　太上大道、太上老君、太上丈人、天师、女师、三师君夫人、门下典者、五气真君，留神省念，或犯五盟七咒之罪，伏请太元兵士百万众，又请翻倒君兵士十万人，一合下，为某放遣三魂七魄，不得留执，还魂制魄，平和神气，分解身中千邪万鬼，永不干乱，一切邪神咒诅，悉乞消荡。所请天官，依臣言功迁举，请住宅至以为效信。恩惟
　　太上分别。云云。
　　消怪章
　　具法位，
　　上言：谨按文书，某即日口辞自列，素以胎生，下官子孙，千载有幸，得奉大道，从来蒙恩，诚实罔极。但某比者宅舍不安，邪神扰动，所向不吉，凶灾数见。以今某日，忽见某色之怪，开书列字，忧虑非一。求乞消荡百怪章一通，伏乞上达
　　三天曹。谨为弟子某家推寻怪兆，理合申誊，依法资芒绳一百二十尺，刀一口，及五方镇信、钱米、命素等物，为拜上五方大消怪章一通，愿
　　太上无极大道、三师众圣，曲垂恩眄。窃以东方青怪自称岁星，妄作祆怪，老木之精，动作青物，多所中伤。乞东方青帝消灭怪殃。南方赤怪，自称荧惑，动作赤物，欲来所害。愿南方赤帝消灭怪殃。西方白怪，自称太白，动作白物，专为凶逆，妄为怪异。乞西方白帝消灭怪殃。北方黑怪，自称辰星，发泉源龟之精，动作黑物，转易姓名。乞北方黑帝消灭怪形。中央黄怪，自称镇星，动作黄物，托号家亲，招集不祥，互作怪异。乞中央黄帝除灭怪殃。谨按天师千二百官章，表录上请天昌君，黄衣兵士十万人；督御君，兵士百万人；又请无上元士君五人，各官将百二十人，下为某家收捕百二十殃怪。一时扫荡，消而灭之，众老之精，前后愆咎，乞垂原赦。所请天官，依三会言功，不负效信。恩惟
　　太上分别。云云。为某去某月日见怪，今求乞天官五方大消怪章一通。上诣
　　某曹云云。
　　禳灾却祸延年拔命却杀都章
　　具法位，上言：
　　谨按文书，某即日口辞自列，云素以胎生，下官子孙，千载有幸，得奉大道，从来蒙恩。但某入今岁之中，推算年命，灾厄多端，无福自辅，唯凭一心，求乞章奏，以救拔身，得遂安居。伏乞三景真官切为分解年中天罗地网、游城赤鼠、三丘五墓、刑杀吟辰，俱欲为祸，愿回保扶身命，延益年算，消灾度厄。谨为拜《保护章》一通，上闻天曹宫官，属布散道气，流润弟子某身中，上请太和真一好生君五人，运气君五人，解刑度厄君五人，延命益算君五人，请命保生君五人，太皇万福丈人，宫中天昌君，黄衣兵士十万人。又请收刑却杀君、斩刑绝杀君、执刑收杀君各五人，官将百二十人，保佑弟子某身中百怪刑厄，从一厄至于九厄之中，皆令度脱，却死来生，消灾散祸，回凶作吉。次及劫杀、灾杀、天杀、地杀、年杀、月杀、日杀、时杀、阴杀、阳杀、吟辰三杀、五刑、六畜，欲为殃祟，上请万福君、运气君、解厄君、南上司命君、太白明星君、拘魂制魄君、财库君、禄库君、定命玉历君各五人，官将百二十人，为弟子某落除死簿，注上生名。今依玄科，资法信命素绢一匹，钱一千二百文，油一斗二升，米一石二斗，纸笔香果等，献上十方灵官，愿为弟子辟斥邪魔，养护身命，天官圣母等，普愿特为利便。又重请东方九夷君，九九八十一官君，寅卯辰甲乙君，为弟子某解除东方青灾青厄、青瘟青毒、青痉青杀。又请南方八蛮君，八八六十四官君，巳午未丙丁君，为弟子某解除南方赤灾赤厄、赤瘟赤毒、赤痉赤杀。又请西方六戎君，六六三十六官君，申酉戌庚辛君，为弟子某解除西方白灾白厄、白瘟白毒、白痉白杀。又请北方五狄君，五五二十五官君，亥子丑壬癸君，为弟子某解除北方黑灾黑厄、黑瘟黑毒、黑疰黑杀。又请中央三秦戊己君，千二百官君，为弟子某解除中央黄灾黄厄、黄瘟黄毒、黄痉黄杀，并为辟斥五方黄病之鬼，时行瘴疠水火之灾，皆令消灭。及社里邑君，同心并力，加备守护弟子某家，福禄日新，公私清吉，不负效信。恩惟
　　太上分别云云。为某谨拜上却灾拔命扶一哀度厄章一通，上诣
　　某曹云云。
　　本命谢过口启章
　　具法位，
　　上言：云云。某素以胎生，下官子孙，千载运会，得奉
　　正一，致属道门，遇蒙师老，所见荣饰，赐署符箓，以自检慎，进参中乘，荷佩契重，蒙任治职，奉道经宝。过泰之恩，实为罔极。但臣某愚钝，神气不平，三魂不守，七魄不宁。诚惶诚恐，稽首载拜
　　皇上玉帝。臣等七世已来，所行阴罪阳过，积恶杀生之罪，名奏三官。乞今以去，令臣某万过消灭，削除罪名，邪气殄散，九福常宁。七祖父母，下及玄孙，魂魄升迁，反胎还婴。令臣某神仙久视，长生太无，北揖玉清。诚惶诚恐，稽首载拜
　　太素三元君。臣等七祖已来，下及臣身，所行阴罪阳过，杀生之罪，简过帝前。
　　从今已往，乞除罪名，削死上生，万过除灭，七祖父母，反胎玉庭，上升日月，游行七星。臣某稽首载拜
　　上清三素君。臣等有知已来，所行千罪万过，上及七祖阴恶之罪，各录三官者，乞从今已去，愿令万罪消灭，邪伪不生，阴罪散灭，七祖反灵，身登帝堂，回陌玉庭。臣诚惶诚恐，稽首载拜
　　四老道中君。臣等七世已来，上及七祖父母，所行阴逆，积恶之罪，名书三阴者，乞从今己往，令臣千罪荡散，万考倾除，魂魄分明，七祖反胎，万灵侍卫，五老定符，寿同二仪，名形玉书。臣诚惶诚恐，稽首载拜
　　三司君。愿从今已后，令罪结散荡，考气消灭，百恶不生，邪气匿绝，七祖升仙，三魂和练，七魄缠绵，众灵扶侍，得为上真。臣等诚惶诚恐，稽首载拜。中有七篇，语相似，不写，本上如此。臣小子，千载运会，得在道末，忝受治职。但臣顽愚，生长流俗，衅积山海，无以自知。贪生好欲，夙兴夜寐，不自定息。伏乞
　　太上开化之恩，泽施无外，接尔愚民，消罪之法，不以人微道劣，敢冒清严，拜章陈谢，五情震惶，肝心破裂。特从道君，乞三赦之恩，愍臣丹恳，并乞道气日新，所得通利，举事如心，门户兴隆，大小受恩，以为效信。恩惟
　　太上大道君分别。云云。谨因众官云云。
　　操臣谨拜上
　　三天大道，仰谢身年，七世已来，及生世三师，父母存亡，阴罪阳过，乞丐长生，、水保长存。口启章一通，上诣
　　太上三天曹，载拜以闻。
　　飞度九厄天罗章
　　具法位，
　　上言：云云。谒在某宫，绝命在某宫，本命在某忌。某年某月，恐有天罗所缠，地网所绕，只知惶怖，不自分别。唯专一心，上凭
　　大道天师科仪，谨为栗家拜奏飞度九厄天罗章，谨办青丝一百二十尺，算子一百二十枚，命米一石二斗，命素绢一匹，钱一千二百文，香油纸笔等，为求乞救解过度灾厄章一通，谨请东方春三月寅卯辰甲乙九夷君，九九八十一官君，谨请南方夏三月巳午未丙丁八蛮君，八八六十四官君，谨请西方秋三月申酉戌庚辛六戎君，六六三十六官君，谨请北方冬三月亥子丑壬癸五狄君，五五二十五官君，各降临醮座，同心并力，为某家等消除灾厄。又请延命大将军，兵士千二百人，一合来下，为弟子男女等，延续年命，扶度衰厄，永保元吉，竟岁无他，以为效信。恩惟
　　太上分别。云云。为某分解厄难飞度九厄天罗章一通，上诣
　　某曹一召石。
　　却三灾章
　　具法位，
　　上言：云云。去某月日，抱疾所苦。云云。因师披检。云云。年命不利，寻九宫飞符元辰算历之中，有对算尽，兼公私、口舌、水火、虎狼、虫蛇，一切众厄在身，或今年劫杀，或明年灾杀，或为年杀、月杀、日杀、时杀，及吟辰之杀，束方青杀、南方赤杀、西方白杀、北方黑杀、中央黄杀，又恐天罗地网所见缠绵，恐被一旦中伤，不蒙脱兔，大小惶怖，无所情计。云云。虑以年中一厄二厄三厄四厄五厄六厄七厄八厄九厄，虎狼刀兵之厄，贼役之厄，三刑三杀之厄，上请度厄君、镇命君、寿命君、益命君、续命君、脱厄延命君、大福德君，各官将百二十人，上请皇天上帝、日月华盖、北斗君、三天录都司算君、度厄司马，并直使功曹，下治某腹中百病，正一功曹，下治某心中百病，治病功曹，下治某脾中百病，役气功曹，下治某胃中百病，中部功曹，下治某肝中百病，阳神决吏，下治某左腋下百病，阴神决吏，下治某右腋下百病，狼吏虎贲，下治某肠中百病，察奸君吏，下治某肺中百病，钩骑君吏，下治某小腹中百病，三官仆射，下治某背脊中百病，天绉甲卒君吏，下治某二十指中百病，天丁力士，下治某头脑问百病。并各令除愈。甲子将军王文卿领兵士三万六千人，直息某左右，防卫至酉。甲戌将军展子江领兵士三万六千人，直息某左右，防卫至未。甲申将军扈文长，领兵士二万六千人，直息某左右，防卫至巳。甲午将军卫上卿，领兵士三万六千人，直息某左右，防卫至卯。甲辰将军孟非卿，领兵士三万六千人，直息某左右，防卫至丑。甲寅将军明文章，领兵士三万六千人，直息某左右，防卫至亥。六甲将军，六部兵将，各部领兵马三万六千人，克时传相契合，随逐某身东西南北，行来进止，真神卫护，从直息防卫，解散某身灾厄，辟斥温气，悉令珍灭，年命延长，家口康宁，眷属休泰，皆荷
　　大道洪恩之德。所请天官，劳屈君吏，三会吉庆日，都章言功，加官、益禄、迁赏，不负效信。恩惟
　　太上云云。某疾病厄难保命医治却杀章一通，上诣
　　某曹云云。
　　青丝拔余章
　　具法位，
　　上言：某素以胎生，下官子孙，千载有幸云云。顷者已来，身中轗轲，今岁行年云云。今谨宝法信，白素四十尺，以进命度厄。命米一石二斗，以倍粮益算，以添仓储斛斗。钱一千二百文，以证质丹诚，定三百六十神气，日生一日，安其宫室。笔、墨、纸、算子，注上生名。锡人五身，请为某上诣五方，代形易名。香油灯烛，继续光明。用钱米质信，以表丹诚，拔赎生命。上请太上宫中拔命君十二人，续命君十二人，鼎仓王女五人，司命君五人，五纬宫中玉女千二百人，明堂君一人，南昌君一人，朱阳君一人，黄老君一人，天魂地魄君各一人，起生玉女千二百人，玉历素女千二百人，天官地官水府官等各百二十人，并诸官考召君吏，同心并力，为弟子某度脱年命，住处平善，安定无他。所请天官，依三会言功，吉日举迁，不负效信。恩惟
　　太上云云。
　　疾病医治章
　　具法位，
　　上言：云云。顷日已来染疾，恐没溺生路，诣臣求乞章奏
　　三天曹，愿为拔赎。比旬日已来，寒暑不节，胜理失所，或当风外玲，致招此疾，或五刑三灾谪罚。但以愚塞，不知将何省理。上请五方生气，以济医治。特愿
　　太上无极大道、太上老君、诸君丈人、天师君、三师君、夫人、慈父圣母，留恩省念，赐以道气覆应某身。谨谒天曹，上手天医、太医君吏十二人，下为某身，随病所在，即为救疗。上请治病功曹十五人，为某上请天曹，削除某前世今生所犯罪源。五脏之中，四肢百脉，皆蒙愈差。次请东方青生气，南方赤生气，西方白生气，北方黑生气，中央黄生气，并下某身中。又上请解考君、度命君、益算君、防民君、诛殃祸君、游罗大将军、地境大将军，各收邪精、故气、疫毒之鬼，令病者痊复云云。所请天官，依三会言功迁赏，不负效信。恩惟
　　太上分别云云。
　　疾病困重收灭灾邪拔命保护章
　　具法位，
　　上言：云云。缘身疾病困重，告急於臣，求乞章奏。为某所犯罪结尤重，依凭
　　大道，如蒙哀佑，乞赐进算，令疾病即日痊可。、谨请阴阳治病功曹、五官医吏，诣凤凰太官日户之中，请取太清五色神药，灌注口中，流布百脉，腹内胸膈之中，痼疾皆能消愈。木官持药，火官主灸，金官持针，水官主汤，土官和剂，各随所使。九窍相承，五脏通畅，六腑和调。上请和考君、太和君、太阳君、延寿君、保命君、度厄君、五帝丈人、都气君，又请高麾大将军、返甲逆鳞兵士三十万众，下为某身五脏六腑、四肢关节、十二宫室，百二十关机，伏乞并力扫除恶鬼。或系缀某身者，请告天地水三官、五岳四渎、山林孟长、二十四禁忌，并与臣身中所佩刚风赤天骑吏，同共收捕恶鬼。又愿万福君、天仓君、东方青气君、南方赤气君、西方白气君、北方黑气君、中央黄气君，各领兵士，下为某身中驱遣邪气。乞蒙平复，延续性命，保守无他。得如所愿，三会吉日，言功举迁，不负效信。恩惟
　　太上分别云云。为某身染重疾，困顿在床，拜上拔命保护章一通，上诣
　　某曹一召万。
　　扶衰度厄保护章
　　具法位，
　　上言：云云。但某某身忝承下官之胤，因六气以成形，盖万劫之良绿。沐三光之照曜，处非常之世，得预人流。以今年灾厄深重，日月长远，贞吉难保，伏闻
　　大道含泽，拯拔黎民，使枯骨重荣，回骸起死。某沐此大恩，甚为无量。或恐厄在东方天狱之中者，请东方青帝甲乙九夷君，从官九九八十一官君，乘青龙，飞行万里，持节执符，主为某解东方青灾、青厄、青瘟、青凶、青毒。春三月灾祸之气，悉为荡除。若厄在南方天狱之中者，请南方赤帝丙丁八蛮君，从官八八六十四官君，乘赤龙，飞行万里，持节执符，主为某解除南方赤灾、赤厄、赤瘟、赤凶、赤毒。夏三月灾祸之气，悉令荡除。若厄在西方天狱之中者，请西方白帝庚辛六戎君，从官六六三十六官君，乘白龙，飞行万里，持节执符，主为某解除西方白灾、白厄、白瘟、白凶、白毒。秋三月灾祸之气，悉令荡除。若厄在北方大狱之中者，请北方黑帝壬癸五狄君，从官五五二十五官君，乘黑龙，飞行万里，持节执符，主为某解除北方黑灾、黑厄、黑瘟、黑凶、黑毒。冬三月灾祸之气，悉令荡除。若厄在中央天狱之中者，上请中央黄帝戊己三秦君，从官三三为九、九千二百官君，乘黄龙，飞行万里，持节执符，主为某解除中央黄灾、黄厄、黄瘟、黄凶、黄毒，解除某身中从一厄至于九厄八难，并乞消除。又请
　　皇天上帝、日月五星、五帝王相、华盖北斗君、三天却录司命君，一合下为某解除三灾九厄，并解今年瘟黄瘴气，悉皆远离身心。即日奉资仪信白素绢一匹，命米一石二斗，镇钱一千二百文，油一十二升，香灯纸笔等，以为效信，表质丹诚。上请
　　太上三天解死籍，上生名，削除万病之厄，家口平安，道力扶助，职禄求迁。蒙恩之日，所请天官吏兵，依臣三会吉日言功，不负效信。恩惟
　　太上云云。拜上
　　天官扶衰度厄章一通，上诣
　　某曹云云。
　　谢土章
　　具地位，
　　上言：云云。比者已来，居宅不利，招延灾考。某处宅中，土精地灵，更相追责。不知修何功德，防保家口。唯用一心，仰凭
　　大道。向臣求乞章奏，上诣
　　三天曹。愿上官主者，以时平省。谨为上请谢土君五人，制地君五人，解土君五人，安土君五人，定宅君五人，各官将百二十人，一合下为某家披谢五方五土众神。但某自从立此宅已来新旧掘凿、移篱换柱、造立屋舍、起土兴工、平高就低、改动门户、六甲禁忌、瓦石万灵、沈尸伏藏、铜铁白土、黑土黄土、土皇土王、土相土府将军、土公、土下君侯二千石、阴土阳土、四时五行、中央太皇、宅前宅后、宅左宅右、五土神王、中庭令长、夹门大夫、门丞户尉、井宠精灵、青龙白虎、朱雀玄武、腾蛇伏龙、太岁、太阴、太阳、司命、十二时辰将吏、天刚太一、胜先小吉、传送从魁、河魁、登明神后、大吉功曹、太冲、拘刑破杀土中真灵，四孟、四仲、四季，子午卯酉，天门地户。东方土神所犯，解谢震宫。南方土神所犯，解谢离宫。西方土神所犯，解谢兑宫。北方土神所犯，解谢坎官，中央土神所犯，解谢乾坤艮巽等宫，并蒙放赦。某守宅大神，晏子、大戴，盖屋三重，远舍三雨，东西南北，邪精故气，及诸祸害，一时消荡。乞某家大小永保元吉云云。恩惟
　　太上分别。求哀云云。起造宅舍以来，触犯宅神土公禁忌，更相追责。拜上
　　天官搜谢解释考气乞恩口章一通，上诣
　　三天曹云云。
　　却虚耗鬼章
　　具法位，
　　上古：云云。但某口舌横生，奴婢逃叛，皆缘虚耗，鬼魅相仍。谨请
　　五福天官、地祇十二官将、百二十人，寻究此章奏上，为某家收补宅内五虚六耗之鬼，各归本方。或青虚青耗之鬼，遣归东方青帝收而禁之，勿令游走。或赤虚赤耗之鬼，遣归南方赤帝收而禁之，勿令游走。或白虚白耗之鬼，遣归西方白帝收而禁之，勿令游走。或黑虚黑耗之鬼，遣归北方黑帝收而禁之，勿令游走。或黄虚黄耗之鬼，遣归中央黄帝收而禁之，勿令游走，干扰人家。所请天官兵吏，及某家守宅三将军等三十万人，同心并力，为某驰遣宅中，虚耗退散，愿某家资产业集聚，回凶作吉，田蚕万倍，牛犊盈栏，金银增积，口舌潜消，灾厄不生，所愿皆成，人口平康，财食增长云云。
　　言功安宅章
　　具法位，
　　上言：某若干人，住宅不安，虑触冥司，招延考气。以今年运，五毒流行，中伤天民，不择良善。盖某以胎生无知，下官子孙，千载幸会，得奉大道，常怀恐惧，无地自安。顷者家口大小，处在其中，不自保持，忧虑尤切。为比年或有修补掘凿，移篱换柱，事非一条，触犯天禁地忌、太阳太岁将军、神头神足，行年本命、大虚小耗、灾杀劫杀、勾陈白虎、十二时神、土灵土杀，一切虚耗，上下土官，虑有触犯，致某家舍宇宅神不安，井鳌龙神之主不为利便。愿与某安稳，宅舍迁达，各得安居。谨按天师千二百官章，上请卿邑大夫神君官将百二十人下，为某家分解前后所犯禁忌，并乞消除。伏请制地君五人，官将一百二十人，为解太岁太阴太阳大将军、大小虚耗、蚕室畜官、上下禁忌之鬼，一切并乞消灭。谨请东方青帝九夷君，南方赤帝八蛮君，西方白帝六戎君，北方黑帝五狄君，中央黄帝三秦君，四季五土，更相分气，及四方官将，并为某家宅中收除禁忌，千精万邪，下官故气，岁月日时，灾杀破害之鬼，一切消灭。五帝安宅，诸祸不生，利佑一岁之中，四时安稳，八节无灾，二十四气相应，乾上广覆，坤下普载，永享贞吉。震生青龙，治宅左。离生赤龙，治宅前。兑生白龙，治宅右。坎生黑龙，治宅后。坤生黄龙，镇宅中央。五龙治宅，辟除不祥，消灭凶恶，扫荡千殃。神龙安镇，四邻和睦。改逆从顺，除前愆，成后善。道气流行，宅舍清吉。仕宦高迁，所求如意。从心之日，不负效信。恩惟
　　太上分别。求哀。云云。为某家恐居宅不安，龙神不利，禁忌挠动，谨拜上，上请
　　天官将吏，乞为收除鬼气，安慰冥司，迎请五龙安宅保护人口乞恩宝章一通，上诣
　　某曹云云。
　　断瘟毒疫章
　　具法位，上言：云云。
　　即日自列，千载有幸，得奉大道，被蒙恩覆，以自营卫。但某百行多违，招延考气，大小疾病，日转有增。诣臣求乞章奏，令瘟气断绝。臣以暗昧，不明鬼气，按天师千二百官章，有下官故气，邪淫鬼贼，周天匝地，妄生灾祸，克害良民。伏闻
　　太上高尊，三天清远，宇宙广大，日月光明，无所不照，行邪之鬼，并皆诛灭。若是东方生青瘟青毒青痉，鬼名高远。
　　在南方生赤瘟赤毒赤症，鬼名士言。在西方生白瘟白毒白症，鬼名白幸。在北方生黑瘟黑毒黑疰，鬼名大黄奴，父子七人，男女兄弟各行恶毒疫气。正月至十二月，各有瘟鬼，随其放逸，天下病害。又甲子乙丑寅卯辰巳午未申酉戌亥十二月辰，瘟鬼皆有名字。从十二时上来，五方五色，黄奴老虫。致今末世，愚民逢祸，致死不可称计。臣受法之日，约当助国扶命，医治百姓，按如科文，诛灭邪伪，扫除逆鬼，皆令灭绝。臣备受治职，谨当伏地拜章，上闻
　　太上无极大道诸君丈人，鸿恩覆护某家，悉与扫荡群精，灭绝恶鬼根本。上官使者，时蒙断省。愿东方主斗成主绝青瘟，南方主斗平主绝赤瘟，西方主斗迁主绝白瘟，北方主斗长主绝黑瘟，中央主五父君主绝黄瘟。东西南北，四维上下，十二时神，并令营卫恶鬼，无令放入。又东方青帝、南方赤帝、西方白帝、北方黑帝，四方一时，同临佑助。上请高天万丈百鬼中王万二千人，兵士各八十万众，与臣身中吏兵，及守宅三将军、二十四吏、兵士三十万人，并刀同心，盖屋三重，绕宅二市，兵刃向外，一时扫荡，凶逆邪精，并令消灭。所请天官，言功报劳，不负效信。恩惟
　　太上分别云云。为某家拜请天官乞恩，防断疾病，并邻里疾病。请五方天官收捕五瘟疫疠鬼贼章一通，上诣
　　三天曹云云。
　　赤松子章历卷之三竟
　　赤松子章历卷之四
　　断魁泉章
　　具法位，
　　上言：云云。某即日叩头自列，口乞恩辞，素以胎生，千载庆幸，得奉
　　大道，忝切蒙恩。顷者已来，居处轗轲，疾病相连。卜筮云是山泉三河为祸，并此间土地山林觅食之鬼侵害某身，忧怖屏营，不知修何功德，唯用一心，上凭
　　大道，以救性命。告诉向臣，求乞章奏，收除里域东西南北山泉四垄河中诸杂鬼神横行祸祟之者，一切乞令收断。臣职叨典治、谨为伏地拜章一通，乞
　　太上老君、太上丈人垂恩料省，原赦某身，恐是山丘垄泉三河五河乳母等鬼作此妨害，上请麾幢大将军、陂湖大将军各五人，返甲逆鳞大将军五人，兵士一万人，重请觅音大将军官将各百二十人，摇天动地九气君吏兵士一千二百人，请左灵君、右灵君、高天大将军、盟威君、八卦君，各宫将百二十人，上请束方九夷君、九九八十一官君、寅卯辰甲乙君、南方八蛮君、八八六十四官君、巳午未丙丁君、西方六戎君、六六三十六官君、申酉戌庚辛君、北方五狄君、五五二十五官君、亥子丑壬癸君、中央三秦戊己君千二百人，上请诛符破庙君万六千人、太阴太阳太医君、治病功曹官将兵士各百二十人，同心并力，下为某收捕鬼贼，付与天丁力士、天一北狱，依法治罪，不令脱漏。上章之后，悉令断绝，蒙恩之日，以为效信。恩惟
　　太上云云。为某收断河泉恶鬼章一通，上诣
　　某曹，伏须告报。
　　解天罗地网章
　　具法位，
　　上言：云云。某身及妻子，并有厄难，恐为天罗地网以见缠结，告诉向臣，求乞章一通。臣以学浅，不明气候，无精算术，皆凭六甲五行更相剥复，以知历数。凡以戌亥绝阳之乡为天罗，辰巳绝阴之地为地网。年命会此则受其殃。男以本命临太岁功曹，加生月为天罗传送，加胎月为地网。女以本命临行年为天罗河魁，加胎月为地网。复以行年临本命功曹，加胎月为天罗传送，加生月为地网。又天纲临太一，下为天罗。胎在登明，下为地纲。五刑六害七伤九厄之月，及以衰年衰月，魁纲杂杀，千凶万患，妨损非一。恐某家大小年命有犯五方罗网，九宫八卦，更相克伐，仍是九天玄极之气下游世间，纵横九百九里。罗者如炎火，网者如黑云，悉带九星精气，赤精焕烂，若人年命当之，立见凶损。某今资法信，素绢一匹，钱一千二百文，白米一石二斗，油一斗二升，纸一百二十张，朱绳一百二十尺，钏子一双，素丝一两，笔墨香灯等，伏惟
　　天官恩盼，太上无极大道、天师门下典者、五气君，垂神省念，上请东方寅卯辰甲乙青气君，解除东方青厄青毒；南方巳午未丙丁赤气君，解除南方赤厄赤毒；西方申酉戌庚辛白气君，解除西方白厄白毒；北方亥子丑壬癸黑气君，解除北方黑厄黑毒；中央戊己黄气君，解除中央黄厄黄毒。五方之气，十二时候，皆不敢为害。臣闻上三五为天，中三五为人，下三五为地。天有五行，地有五气，人有五常。天不失五行则日月精明，地不失五气则万物滋生，人不失五常则能生长，礼乐获全。某家恐五气不合，脏腑不调，五行更相克剥，伏愿上官典者，为某上解玄象五星之考气，下解地上三十六禁忌，中解某等身中千罪万过。谨请北斗七星贪狼巨门断绝死源，禄存廉贞替易死形，文曲武曲削除死录。谨请解厄君、太皇万福君、运气君、玉历君，各官将百二十人，下为某收捕众灾，分解诸厄，从一厄至于九厄，所居里域，真官注气，监察考召，太祖父母，家亲丈人，一切迁举，进入中宫，署与功赏，使分曹署职，随功加秩，天曹科典，令存亡受恩，幽明相佑，要以某身年命延长，灾厄度脱，以为效信。恩惟
　　太上分别。
　　驿马章亦云开度章
　　具法位，
　　上言：某以胎生，下官子孙，千载有幸，得奉大道，从来蒙恩。某今当驿马发年，是求福之岁，若不章奏扶迎，恐有妨害，年命伤克，官禄不迁。但以忧虑，无功可修，专用一心，上章奏表，禳却驿马之厄，扶迎官禄，不为灾害。今赍法信，金人一躯，五色彩等前件物，将立心信，求拔除驿马之厄，迁举财禄，过免时灾，永保元吉，得入生图，扶迎驿马，以保寿命。阖家大小，并乞无他。臣以愚昧，不明气候，闻太易有补过谢罪之功，遁甲有向建避凶之道。元元一心，上凭
　　太上大道、诸君丈人、天师君、三师夫人门下，或三命已穷，一期载续。谨请皇天上帝、王相华盖、北斗君、三天司命加禄君、扶命君，扶持驿马，得成官禄。以金人一躯，上诣北斗，拔命除死厄。五色彩各一匹，以诣五方五帝，迎益官禄。紫案巾、牙质、衣绩、木履等，以证禄位。紫伞盖一张，以盖本命。席一领，以铺正座。油一斗二升，以彻照虚玄。青丝、算子，延续禄寿。米一石二斗，以益仓粮。纸、墨、笔，以书立生籍。钱一千二百文，以证质丹心。香一斤，祈北斗落死籍，南斗上生名，延寿无穷。重请功曹生气君吏，上诣
　　太玄都生宫，请调星度算，替名易形。上请度命君、呼魂君，北诣玄阴御女君、延续姓名君，各五人，官将百二十人，为某扶迎驿马，官禄超荣，灾厄殄灭，光明心腑，乾坤震巽坎离艮兑八卦、二十八宿、三丘五墓，所典节气，善功付度，周而复始。上请佑命将军、万福丈人、解患君、运气君、解厄扶衰君，各十五人，官将百二十人，下为某同心并力，保守身命，禄位高迁，延年益算，谷帛盈仓，钱财集聚，永保元吉。所请天官，预有功劳，依臣三会吉日言功，不负效信。恩惟
　　太上分别，哀臣愚劣。谨因二官直使、正一功曹、左右官使者、阴阳神央吏、科车赤符吏、刚风骑置驿马上章吏，官各二人出，操臣某谨为某求乞和合驿马除灾厄迎财禄乞恩章一通，上诣
　　某曹。伏须告报。臣某诚惶诚恐，稽首．载拜以闻。
　　谢五墓章
　　具法位，
　　上言：谨按文书，今据乡贯某云，今月某日，染疾，进退不差，恐不存生。某家三曾五祖、七世父母已来，生时积罪，招延殃衅，或冢墓之中，有诉讼之害，慎怨天地，致使亡人不安，扰动生人。或冈势断绝，松柏为人所伐，斫掘砖边，行往道路侵逼墓所，深恐一旦没溺泉壤云。除已备奏
　　诸天帝尊，申三界真司牒，合属去处外，今赍法信，黄缯一匹，白米一石二斗，油一斗二升，钱一千二百文，纸笔香果等，仰凭
　　大道，求乞章奏，解谢先亡，安稳冢墓，从生及死，千罪万过，并乞消除。辄承口辞，为伏地拜章一通，上闻
　　天曹，愿垂省察，原赦先世及新亡，并久远及新旧坟墓所犯咒诅冤气者，悉为断绝，即求差愈，先亡安稳，冢墓清宁。上请谢墓君五人，又请都星君、青盖官都候君、太清宫主，及地甲君，各官将百二十人，下为某消除疾病，解谢先亡。或墓在龙头，或葬在龙尾，或葬在龙左，或葬在龙右，或葬在龙足，举动缩伸，盘旋禁忌之处，致令亡人魂魄震动，恐怖不安，返害生人。致使生人轗轲，疾病附注。并乞消除五音丘丞墓伯，冢中二千石，诸冢考气，皆使灭绝。安稳亡人，无有殃祸，一切原赦。愿存亡无责无罚，一切和解。见在家口兴隆，嗣胤不绝。不负效信。恩惟
　　太上分别，求哀臣愚。谨因二官直使、正一功曹、左右官使者、阴阳神决吏、科车赤符吏、刚风骑置吏、驿马上章吏、飞龙骑吏，官各二人出。又因某日辰从官云云二人，直神从官符吏随日辰易，举此为例。操臣谨为斋主某家大小疾病，上拜请天官六龙谢墓迁达亡人和解考气乞恩宝章一通，上诣
　　太上某曹治某宫。曹治随日月换，举此为例。
　　伏须
　　告报。臣某诚惶诚恐，稽首顿首，载拜以闻。
　　空三行
　　臣某　　属　　某官焚修
　　空三行
　　太清玄元无上三天无极大道太上老君太上丈人天帝君天帝丈人九老仙都君九黑丈人百千万重道炁千二百官君太清金阙七宝玉陛下
　　空三行
　　年号岁次某甲某月某朔某甲子某时章於某处斋坛拜上
　　空三行
　　可漏用全纸一幅为之。
　　太清玄元无上三天无极大道太清金阙七宝玉陛
　　下　具章奏法位臣姓某　上奏　谨封
　　内方函
　　谨　　　谨　　　上　　　诣
　　具章奏法位姓某谨重封
　　太上虚无丈人言某曹治某官
　　外方函
　　谨　谨　上　诣
　　具章奏法位姓某谨重封
　　三天门下请进
　　解五墓章
　　具法位，
　　上言：臣谨按
　　玄科，今据乡贯某，叩头自列，素以胎生，下官子孙，但某身中，今岁行年到某辰上，入墓之年，或为五墓所缠，及三杀之下。夫人入墓之年，恐被墓神注连，鬼气缠绕。比者脚手沉重，饮食不加，罔知拔赎五墓灾厄，扶护身命。唯以一心，上凭
　　大道，仰希鉴照，特垂救护。今赍法信，锡人五躯，命米一石二斗，命钱一千二百文，命素一匹，油一斗二升，纸、笔，算子百二十枚，向臣求乞章奏，断绝亡人殃祸。令以锡人代形，分解灾厄，延年保命。谨以拜章一通上闻。愿天曹上官典者，垂恩照省，原赦某身，年七世已来所犯千罪万过，并赐除荡，五墓五方之厄来临者，以锡人五形代之，令弟子无有错悮之厄。上请还命君、寿命君、延命君、拔命君、续命君、扶命君、益命君各五人，官将百二十人下，同为某上诣南宫中司命、司录，转赎弟子性命，三藏一期，三百一时，解除身中灾厄。当为排天门，却死籍，移名青录长生之簿，永为后世种民。上章之后，某身中年命延长，五墓殃注，并令断绝，五墓灾刑，返为恩福，以为效信。
　　恩惟
　　太上众真分别，求一辰臣愚。谨因同前章，只换直神云。谨为某上请
　　天官解除五墓殃注灾厄锡人代形乞恩纸章一通，上诣
　　太上某宫曹治。同前章式。
　　谢先亡章
　　具法位，
　　上言：臣谨按
　　玄科，今据乡贯某，比者中外梦想纷纭，精神惚恍，或鬼贼屯集，口舌横生，钱财耗散，怪祟屡见，田产不收，盖由触犯先亡翁婆先祖、左社右稷、井鳌土公、凶神恶鬼。阖家惶怖，仰凭大道，告诉向臣，求乞章奏，都谢城隍社庙神祇，诸部将军，大小虚耗，十二禁忌，一切先亡，并蒙解释，具如所列。臣以愚昧，不明气候，谨为伏地拜章，上闻
　　天曹，伏愿上官典者，以时平省，垂恩鉴照。谨为上请解过君、解刑君、解厄君各五人，官将百二十人，为某都谢先亡，却除灾厄，保护人口平和。从今年章御之后，千罪万过，悉蒙原赦。愿某家口大小，危中得度，败中得成，难中获免，死中得生。所请天官君兵士等，有功劳者，依都言功举迁，不负效信。恩惟
　　太上众真分别，求哀臣愚劣。谨因。同前章，只换直神云。
　　谨为某拜请
　　天官都解谢先亡乞恩报章一通，上诣太上某宫曹治。同前章式。
　　保胎章
　　具法位，
　　上言：臣谨按
　　玄科，今据乡贯某，即日口辞自列，素以胎生，下官子孙，千载有幸，得奉
　　大道，被受元恩。某与妻无功可记，有罪斯多，深恐一旦受此冤苦，无所任持，向臣求乞保胎，收却河邪乳母，产妇怀胎后伤亡容暗鬼贼。谨为拜章一
　　通，上闻
　　天曹。伏愿
　　无上大道、太上大道君、太上老君、上官典者，以时平省。谨为上请安胎君二人，护胎君二人，扶衰度厄君二人，万福解厄君二人，官将百二十人，下为某妻防保身命，胎妊易生。又请保胎圣母君二人，官将百二十人，为某妻守护三元丹田之中，辟斥邪精、魍魉鬼贼，守养赤子，当令某妻身得安全，免遭艰阻，保护胎妊，安稳六甲，足满十月，子母相见，并蒙安贴。乞天门大圣，拥护某娘身体和释，无生烦恼。当为诸君圣母言功报劳，以为效信。恩惟
　　太上众真分别，求哀臣愚劣。谨因。同前章，只换直神云。
　　谨为某妻保胎章一通，上诣
　　太上某宫曹治。
　　催生章
　　具法位，
　　上言：臣谨按
　　玄科，今据某即日口辞自列，素以胎生愚昧，荷蒙天地重光之覆，某妻妊娠月数已满，恐临生不安，倍增惶怖，唯用一心，上凭
　　大道，告臣求乞章奏，上闻
　　天曹，不胜欣荷。臣谨为伏地拜章一通，愿上官主者，以时平省。谨为请天门子户君二人，速生君、乳母君、导生君、生母君、天医助生君、催生君各二人，催生黄帝，伏在中庭，欲见子母形体。上请监临坐草六百生父，守护某妻身，生产滑利，舍逆从顺，辟斥众忌，岁杀、月杀、时杀，白虎、咸池，千邪万精，一切消灭，母子安全，如愿从心，解脱无他。谨为诸君圣母佑助众神言功报劳，以为效信。恩惟
　　太上众真分别，求哀臣愚劣。谨因。如前章，只换直神云。
　　谨为某拜
　　天官催生口启章一通，上诣
　　太上某宫曹治。
　　小儿上光度化章
　　具法位，
　　上言：云。某即日居某村坊，叩头自列，
　　宿绿有幸，得奉
　　大道，欣庆无涯。但某凡愚，信奉多违，招延考气。顷者已来，有男某，梦想纷纭，恐以不为祥瑞，四支虚弱，虑染沈痾，莫知何功，可以防保。今责法信，
　　投诚委质，上凭
　　大道，告诉向臣，求乞寿命延长，上光度化，增算益年，扶衰度厄。臣谨为拜章一通，上诣
　　三天曹。伏愿
　　太上高尊无上元君，慈父圣母，上官典者，特乞平安。上请天地五光君，日月星宿五光君，东方请日光，西方请月光，南方请火光，北方请水光，中央请土光，上请寿命长生，付着某身形。上请寿命君五人，火炬君五人，三魂七魄君五人，各官将百二十人，下为流布天仙妙药，太和之气，入某身中，还颜复色，精光悦豫。上诣
　　天官，与落死籍，荡涤故气，注上生名，六腑调和，五藏安稳，光益寿命，一切精祟，并令消灭。梦想真正，饮食甘美，长保安全，以为效信。恩惟
　　太上众真分别，求哀臣愚劣。谨因二官直使、正一功曹、左右官使者、阴阳神决吏、科车赤符吏、刚风骑置驿马上章吏、飞龙骑吏，官各二人出，操臣某谨为某拜请
　　天官上光度化口章一通，上诣
　　太上某宫曹治。
　　保婴童章
　　具法位，
　　上言：谨按文书，某夙生庆幸，得奉
　　大道，从来荷恩，实为无量。但某信敬多违，男女若干岁，今在童儿，未有所识，即日忧惶，恐为故气邪精、斐（非＋尸）尸暗秽、乳母化神、天地河伯、钩星血没之鬼，承暗构祸，侵斥某身，求臣保佑，伏地拜章，上闻
　　天曹。特从
　　太上老君、诸君丈人、天师君、门下主者、五气君，垂恩省理。上请阳仙护魂君、阴仙护魄君、天养生君，按摩某身，削除脾肺肾中、大小肠胆上下、幽都气海，道气宣布，百脉通利，病厄消荡，颜华光泽，与日月同辉。上请太皇万福君、解患君、东王父、西王母君，各五人，官将百二十人，三天九宫、甲子甲午官君，一切鬼毒，并不侵损。仰荷鸿恩，以为效信。恩惟
　　太上分别云云。为某拜请
　　天官为保婴童章一通，上诣
　　太上某曹云云。
　　断亡人复连章
　　具法位，
　　上言：臣谨按仙科，今据某云，即日叩头列状，素以胎
　　生，下官子孙，千载幸遇，得奉
　　大道，诚实欣慰。某信向违科，致有灾厄。某今月某日，染疾困重，梦想纷纭，所向非善。寻求算术，云亡某为祸，更相复连，致令此病连绵不止。恐死亡不绝，注复不断，阖家惶怖，恐不生全。即日词情恳切，向臣求乞生理。辄为拜章一通，上闻
　　天曹。伏乞
　　太上老君、太上丈人、天师君、门下主者，赐为分别。上请本命君十万人，为某解除亡人复连之气，愿令断绝。生人魂神属生始，一元一始，相去万万九十余里。生人上属皇天，死人下属黄泉。生死异路，不得扰乱某身。又恐亡某生犯莫大之罪，死有不赦之愆，系闭在於诸狱，时在河伯之狱，时在女青之狱，时在城隍社庙之中。不知亡人某魂魄在何处，并乞迁达，令得安稳，上升天堂，衣食自然，逍遥无为，坟墓安稳，注讼消沉，某身中疾病，即蒙除愈，复连断绝，元元如愿，以为效信。恩惟
　　太上众真分别。求哀。臣为某上请
　　天官断绝亡人复连章一通，上诣
　　太上某曹治。
　　疾病谢先亡章
　　具法位，
　　上言：谨按
　　玄科，今据某云，但某以信向多违，招延灾祟，顷者已来，怪异屡表，疾病更互，合家忧惶。寻究算术，云是家先并客死之鬼，嗔责生人，恐是前后年节，祠祀饮食不精，所设微薄，为后世祸祟所伐。乞丐
　　太上大道君，迁达回转，去离忧苦之处。谨为上请保护君、护命君各五人，官将百二十人，为某身典治鬼等，所有疾病厄难，原赦除愈，以为效信。恩惟
　　太上众真分别。求哀。臣为某上请
　　天官疾病谢先亡章一通，上诣
　　太上某宫曹治。
　　收除火殃章
　　具法位，
　　上言：谨按
　　玄科，今据某州县乡贯某，即日口辞自列，素以胎生，下官子孙，千载有幸，得奉
　　大道，从来蒙恩，诚实欣慰。某以凡昧，修奉违科，屡招灾考。比者已来，闻见不真，忽以某时见火殃落在某处所，光影耀地，恐是死殃。火殃散漫村坊，侵害百姓，男女遭罹，非一吁嗟，道俗不可称计，忧惶恐怖，何以禳却？仰凭一心，上告
　　大道。谨依师法，伏地拜章一通，上诣三天曹，令火殃即时消灭。上请中宫诸官君，及录上将军、二十四吏，兵士三十万人，天地水三官，算考召君吏，道上二玄三元四始甲子诸官君，四面方位，社邑里君，四野五野七野九野都平君等，所居某里中真官注气。上请北方太阴君，官将百二十人，治太阴宫。又请风伯雨师消灭某处火殃，速去千里。又请诛殃君，官将百二十人，所部
　　宋无忌，主收火殃之鬼，令不翻烧良民所居住宅、屋舍、仓囤。上官典者，勑东方心尾二宿，藏火精，摄巽神，勑风伯，藏伏气，非节不行。又请九海北玄君，官将百二十人，动毕星宿，升阴气，兴散雨云，制伏火殃，令不得起。某等村坊某家，悉令灾火不发，竟岁无他，宅舍安定，人口平吉，以为效信。恩惟
　　太上众真分别。求哀。臣为某拜请
　　天官收除火殃口章一通，上诣
　　太上某宫曹治。
　　上清言功章
　　具法位，
　　上言：谨按文书牒，得某州某县弟子某，年若干，某月日生，伏自惟省，素以胎刍微蔑，宿缘幸会，得奉
　　大道，归命正真，荷四时所养，皇老好生，太上恶杀，赐臣气命，逮及今日，仰受太阳之恩，谬蒙师道之泽，赐署治箓，进叨《老君道德五千文》尊经，洞神洞玄洞渊洞真等法，奉受之日，要当供养宝文，修功立德，行合神仙，长生度世，永寿无极。纵不得仙度，托命太阴，受炼更生，化为真人，免脱三涂。道重人轻，实非尸肉所行参佩，广开法门，舟航一切，济度天人，存灵念真，餐御吐纳，注心玄极，修行生道。非法不精，非法不真，但臣积世无状，七世已来，莫大之罪，结固未已，至有诚心，未能潜隐。特以伏地奏闻，为臣所佩三洞经法等，五帝、真灵、玉女、直符、直事、领仙侍郎、监察大夫、日月星宿、五岳四渎、十方真官、法上将军、吏兵千乘万骑，悉同言功报劳，上诣
　　玄都，进品上仙，加爵帝秩，随科署真，无令遗失。臣某家七祖父母，去离苦恼，上登天堂，衣食自然，天下太平。臣某学道未备，俯仰之格，道法难精，前后施为，不合仪式，为四司所紏，五帝所执，千愆万过，乞蒙原赦。臣某身中五体真官，受秩事竟，各还臣身中，保气全真，安稳如故。恩惟
　　太上众真分别。求哀。臣谨为拜上
　　天官言功报劳章一通，上诣
　　太上某宫曹治。
　　三五杂镍当闷功章
　　具法位，
　　上言：谨按文书，某州某县弟子某，年若干岁，某月生，伏自惟省，千岁幸会，得奉
　　大道，被受元恩。臣某仙灵二十四治箓，箓上将军吏兵，奉受之日，誓依师教，优使吏兵，医治百姓，修身之外，救物为先，三会吉日，举迁言功。臣自受任已来，诸所施行，皆如所愿。谨依科法，以今月某日三会吉辰，拜奏言功章一通，为臣所佩受三五上灵官一将军箓、三五上灵官十将军箓、百五十将军箓、赤天中部赤箓、赤天三部三将军箓、百鬼召箓、混沌赤条、九州社令箓、星刚二十八宿箓、河图箓、解六害神符箓、九凤破秽箓、都章毕印箓、华盖箓、九天兵符箓、九官捍厄八卦护身箓、考召箓、斩千鬼万神箓、大斩邪箓、四部禁气箓、斩河邪箓、功曹箓、保命长生箓等，二十四阶法箓，六壬、太一、雷公三十六部神式箓，八史君六甲支干灵符，十二月将，时直二十四治职将军箓、孝道仙王一十八阶征山神将箓、中宫敢健刚武强伐商天万丈百鬼中王都官从事高功司马中骑大将军、八极排天延寿六星斗君、中黄司政君、元黄九仙司直君、魁头主刺君、刚头司杀君、消灾散祸扶命解厄君、天驺甲卒、天丁力士等，保守臣身如故，令臣所向，金石为开，水火为灭，所厌者伏，所治者愈，所解者开，所击者破，所消者散，众恶邪贼，欲见中伤臣身者，一切灭绝，令臣某得蒙过度三灾九厄凶世恶年，万姓归仰，赌见太平，奉迎圣君，永为种民。过泰之恩，以为效信。恩惟
　　太上云云。今因三会大庆，奉为身中所佩三五将军内外杂箓君吏拜上言章一通，上诣
　　太上三天曹云云。载拜以
　　闻。
　　绝泰山死籍言功章
　　具法位，
　　上言：谨按文书，某州县乡里观上清大洞三景弟子某岳先生臣某等年若干，某月生，素以胎生，千载有幸，得奉
　　大道。师老垂矜，赐署治箓，不以凡愚，参佩经宝，真秘重杳，荷恩过泰，欣慰罔极。但臣某虽叨妙法，不闲科禁，功无丝发，愆犯罪积，累年轗轲，生途不称，居住不安，命属
　　皇天上帝十二司命君。谨按天师旧仪，三会吉日，断除泰山死籍，削除右契罪名死目，改定生箓，注上生名左箓长生宫中。上请仓生君一人，请为三官将吏兵士一切言功，受赏如常，原赦臣某等所犯谬误之愆，先亡眷属同兔苦楚，受大福德，衣食自然，殃痉断绝，道气降附，存亡清泰，以为效信。恩惟
　　泰山云云。为依法三会吉辰，拜上上请天官断除泰山死籍改定生录乞恩纸笔章一通，上诣
　　太上某宫曹治。
　　迁达先亡言功章
　　具法位，
　　上言：谨按文书，某州县观上清三洞三景弟子某岳先生臣，某年月生，素以胎生，千载有幸，得奉
　　大道，兼蒙师真赐佩天官治箓，叨忝经宝，以存供养。臣以好道乐生，奉宣文书，助国扶命，劝化万民百姓，一切蒙恩
　　太上大道、诸君丈人重恩成就。伏闻
　　大道三会吉日，太上老君下流八极，泽润无垠。臣等先亡三曾五祖、七世父母、前亡后死、五服种亲，或恐执击地狱之中，未能下解者，乞丐
　　太上大道君、上官典者，愿臣今奏章告下天地水三官、泰山二十四狱、中黄天九平狱、中都大狱、水官土府、九江水帝、河伯吕公子、将从掾吏，徒谪役作罪目，五盟七诅，不忠不孝，阴恶咎匿，从天至地，一切原赦，令臣学业成就，智慧增广，宿愆赦赏，存亡安泰，以为效信。恩惟
　　太上分别云云。今月日三会吉庆自拜上迁达三曾五祖七世父母乞恩纸章一通，上诣
　　太上三天曹云云。载拜以
　　闻。
　　百姓言闷功章
　　具法位，
　　上言：云云。但臣依天师旧式，以三会都治舍所，领户化民，依天师文书，辍死言生，并天师昔所布下二玄三元四始甲子诸官君将吏兵、二十四治官将吏兵等，言功举迁。令依科禁，不敢不聚会。谨於所在某处乡甲观中，条列所领户化民百姓男女，求恩乞愿，并佩正一盟威等箓，二十四阶，七十五童子，并及散民等，愿请无上玄老太上三尊将军吏兵守宅，三将军兵士三十万人，保护某家口男女，使三灾九厄，并乞随章荡散，并臣身中内外种亲，及所佩法箓等，前亡后化，男女之鬼，并乞迁达，免离诸苦，上升天堂，断绝复连，宿疾除差，日就安稳，蒙恩如愿，以为效信。恩惟
　　太上分别云云。依常品拜上，今年某月日三会吉庆，言功云云。载拜以
　　闻。
　　赤松子章历卷之四竟
　　赤松子章历卷之五
　　为天地神祇言功章
　　具法位，
　　上言：谨按文书，某州县乡思观道士某等，素以胎生，叨赐
　　天官治箓，内外重杳，过泰之恩。臣以下愚，六情奔荡，不自觉知，岁月滋深，积罪无数，难可安全。仰赖身中所受神仙宝箓，所见营护，受恩隆重，伏地拜章一通上闻。特从
　　太上无极大道、诸君丈人、天师君夫人造化之恩，赦臣等宿世今生千罪万过，及臣前后为百姓男女消灾救疾，告急章奏，建立斋直，施行功德，口启愿诸所求乞，上请
　　天官役使吏兵及天地水三官、前后水陆行诸道径州县乡亭里域诸官君正炁，助道兴化者，从正月十月已来，天官吏兵有功劳者，悉乞为言功，迁加爵秩，从一等至百等，从百等至千等，如
　　天曹科品，录署便曹稳职，无令失意有恨者。天官、地官、水官受功事讫，各还本位。并从正月至十二月，所请君将吏兵，今为言功。月一日至三十日，所请君将吏兵，今为言功。日子时至亥时，所请君将吏兵，今为言功。尽为举迁，依
　　天曹科品，皆无令患恨。符契吏兵，及时伏臣等身中保守如故。伏愿
　　太上无极大道、诸君丈人、天师君夫人，降下正一生炁，覆盖臣某身，生气真全，宿疾除愈，四体轻强，三尸堕落，九虫沈零，学道栖神，心开意悟，晓知未来，长生久视，神仙度世，得见太平。愿臣生绿家口大小等身，并乞灾厄过度，年命延永，五瘟疫毒，不敢侵斥。至来年某月某日安稳如愿，当为众官拜奏言功，不负效信。恩惟
　　太上分别，求哀臣愚劣。谨因二官直使、正一功曹、左右官使者、阴阳神决吏、科车赤符吏、刚风骑置驿马上章吏，官各二人出，操臣某因三会吉庆，为天地神祇及臣等身中吏兵，为前后百姓同诣救治疾厄，求乞恩福。臣等拜上都言功口章一通，上诣
　　三天曹，伏须告报。臣某诚惶诚恐，稽首顿首，再拜以
　　闻。
　　空三行
　　臣某　属　某宫焚修
　　空三行
　　太清玄元无上三天无极大道太上老君太上丈人天帝君天帝丈人九老仙都君九炁丈人百千万重道炁千二百官君太清金阙七宝玉陛下
　　空三行
　　年号岁次某甲某月某朔某甲子某时章於某处斋坛拜上
　　空三行
　　可漏用全纸一幅为之
　　太清玄元无上三天无极大道太清金阙七宝玉陛
　　下　　具章奏法位臣某姓某　　上奏　　谨封
　　内方函
　　谨　　　谨　　　上　　　诣
　　具章奏法位姓某谨重封
　　太上虚无丈人宫某曹治某宫
　　方函
　　谨　谨　上　诣
　　具章奏法位姓某谨重封
　　三天门下请进
　　三五言功章
　　具法位，
　　上言：谨按文书，臣等刍草之类，生於浊俗，仰藉宿庆，遭逢大化，归依
　　大道，过蒙天地覆载，丹灵所育，皇乾所养，星辰所卫，日月所照，四时所长，皇老好生，赐臣气命，逮及今日，仰禀太阳，得厕人道。某不以愚昧，贪乐道法，归命至真，赐授法戒、内外符箓、三五治职及三洞金书玉章，佩受已来，积年经载，香灯供养。但道重人轻，非凡秽所可叨佩，宿夜忧惶，不以宁处。臣等受法之日，要当自竭愚短，朝礼读诵，宣扬道德，济度一切，及以自身修静念真，日月之精，注心玄虚，修行之炁，阴阳九转，三五成丹，飞腾虚空，白日升天。非法不精，非道不真，恐臣等前世今身所犯莫大之罪，乞身中功曹吏兵众官，营卫臣等，及生绿家口寿命。上请佑卫将军一人，官将百二十人，为臣赍良方妙药、甘灵芝英、金液玉浆，充哺养赤子，保国安神，皆令无他。愿臣等学道升仙，长生度世，出入行往，众官吏兵乞垂卫护，不负效信。恩惟
　　太上分别云云。今年月三会，都言功举迁，口启章一通，上诣
　　三天曹云云。
　　除泰山死籍章
　　具法位，
　　上言：谨按文书，臣某年若干，属州县乡里住。臣素以胎生，宿绿幸会，得属上帝十二司命君。伏按科法，三会吉日，落泰山死籍，削去有契。上请仓生君、八极五炁监年命，令臣等及生绿大小，寿三万六千岁，记名玉历，弥纶天地。即自荷恩，三月一时，为天官君吏言功举迁，名加爵秩，以报劳苦，不负效信。唯臣及生绿家口内外男女上下尊卑等身，年命延长，永为种民。臣千罪万过，乞丐原赦。恩惟
　　太上分别云云。飞龙骑吏、左右龙虎君，各十八人出，操臣以今岁月日拜上绝除泰山死籍口启章一通，上诣
　　太上某宫曹治。
　　为先亡言功章
　　具法位，
　　上言：谨按文书，臣某年若干，属州县乡里某处住。臣素以胎生，血诞之余，千载运会，得遇太上开化之际，盟威正教，驱除秽逆。但臣某禀炁暗钝，六情闭塞，百行多违，未有微功，上答
　　大造。盖闻道法，三会吉日，
　　太上老君恩流八极，泽润无外，生死蒙恩。是以人清鬼平，生死蒙泰。臣今章奏告下天地水三官土府、九江水帝河伯、将从掾吏，特乞一切之恩，原赦臣等七祖父母，前亡后化，一切宿罪重过，特垂放遣，赐与沐浴，上升玄都长生官中，神登紫阙，衣食自然。臣等阖观得受余庆，福祚无穷，注上生名玉历青篇之中，存亡咸泰，永为种民，光显王道清真之信。恩惟
　　太上分别云云。阴阳神诀吏、左右龙虎君，各十八人出，操臣等吉日谨拜迁达先亡解除基考谪罚口章一通，上诣
　　太上某宫曹治。
　　三月－时言功章
　　具法位，
　　上言：谨按
　　玄科，今据某素以胎生，凡质秽浊，得逢太上道炁开化，恩流八极，施布道法，养育群生。臣以有幸，得归法门，天师矜愍，赐臣治职。臣以肌腥贱质，耳目闭塞，无辅助之效，夙夜忧惶，不自宁安。谨按文书，天师节度，一年三会吉庆，十月五日，都言功。谨条臣所领箓上辞旨，散民育物，男女良贱，命籍、户口，年纪、显达、人名，右列如牒。臣从今年七月七日已来，承上
　　三天无极大道、诸君丈人、天师法教，训喻百姓，医治百姓，助国扶命，即使肉人等，改恶为善，舍逆为顺，去故就新，废伪成真。臣身中吏兵功曹使者、阴阳神决吏，关启千二百官君，上请天官将吏兵、荧惑太白中阵兵、魁魁(鬼+勺)炁吏、上清玄君、五炁经君、朱雀君、日月天医、和医、太始刚武敢健吏、百虫君、神男神女、玄男玄女、玉男玉女、素男素女、仙男仙女、诡吏化君，医治疾病，公私口舌，行来道路，移徙嫁娶，葬埋作会，求乞保护。臣及民所居乡里，监察考召君吏、道上二玄三元四始诸官君、四野五野七野平都君，田蚕六畜，倍加卫护。天师所布下二十四治、三十六靖庐、九州八极治化君将吏兵士，五方驱除君将吏，东九夷、南八蛮、西六戎、北五狄、中央三秦，黄书契令十二月命君等，男官女官，二十四官，男职女职，二十四职，及男女户口所受箓上吏兵，请守宅三将军、二十四吏，兵士三十万人等，三曾五祖，五将五神，保护肉人等家，皆得端正。劳君苦吏，愿一切悉为言功举迁。臣以闻塞，不明鬼炁，谨请汉南昌都集君、还功君，将吏一百二十人，主分别诸将吏，有功劳者，分别皆当迁达，考召调正鬼炁，十等上至百等，从千等上至万等，迁入中宫，随功多少，各还本所。功曹显达，受功者，与便曹稳职，无令失意。或有恚恨者，至来年正月五日，依法举迁。臣及所愿道民，口数端正，以为效信。千罪万过，乞垂原赦。恩惟
　　太上云云。操臣为依常品拜上十月五日三会大庆言功口启章一通云云。
　　三会言功章
　　某州某县道士某，年若干，某月生，稽首，谨上启
　　太上老君、天师、嗣师、系师、三师君夫人、门下典者，但某千生庆幸，值遇玄风，忝窃道门，身披冠褐，蒙师尊而开度，赐法箓以匡身，忝正一之初阶，迁上清之极境。伏以人粗法细，违犯巨多，晨夕乖於焚修，晦朔阙於朝礼，三元三会，或失焚修，八节庚申，皆违醮阅。身或秽触，冲突灵官。口是心非，违科越禁。或思存散乱，妄想俱生；或喜怒无时，酒食失度。如上之罪，无量无边，日往月来，无由洗涤。今因某岁三会吉辰，拜奏大法言功章一通，三五杂箓言功章一通，资次，伏愿
　　太上三尊、天师众圣，开大宥之泽，敷罔极之恩，赐洗前愆，蠲除往过。然乞臣所佩正一洞渊等箓，至于上清、上仙、上灵、二官吏兵、仙童玉女、文武官属，悉为言功报劳，益秩迁阶，咸受功赏。受功事竟，各归臣身中，安慰官府，守护臣身。乞灾厄荡消，衰危殄灭，口舌不起，怨仇叶和。章醮符水，愿有效征。门徒兴盛，住持清泰。出入休安，得允所祈。仰荷
　　玄造，请给谨状。
　　酆都章
　　具法位，
　　上言：谨按文书，某州县某，即日稽首，谨叩头乞恩，拜章拔赎亡人。伏闻
　　太上有济度亡人之法，谨投
　　大道，未知亡人新逝已来，魂魄托生何道。恐在世之日，身处凡夫，餐啖众生，烹炮物命，无非是罪。今请奏酆都拔罪章一通，谨赍法信，以为证质。臣某奏章，伏愿
　　太上无极大道、天师君、慈父圣母、上官主者，特垂大慈之泽，原赦亡人前身已来，三业六情，或积行所犯莫大之罪，或犯一百八十条科，轮回万劫，冥冥长夜。未测亡人魂魄作何驱役，隶属何官？或恐在上中下二十四狱、三河九江，风刀之罪，幽系三涂。请为解释。臣今为申奏章表，乞赐亡人某魂升三天，魄离暗府，永除苦恼，逍遥福庭，衣食自然，天堂受乐。次乞某家口大小，永保康宁，所愿从心，常保元吉，以为效信。恩惟
　　太上云云。
　　生死解殗洗荡宅舍章
　　具法位，上言：谨按文书，某州某县将领家口大小若干人，即日稽首，归命
　　太上。今绿住宅生产死亡，恐有殗秽。宅中十二时辰，行年本命，害气相侵。今诣臣求乞章奏，洗浣宅庭，殗秽消荡，内外光明，神龙备卫，防保人口。唯专一心，上凭
　　大道，乞求章文，解除殗秽，洗荡宅舍，安稳无虞，具如所陈。臣以凡愚，不明气候，辄承辞旨，伏地拜章一通，上闻天曹。谨为上请东方青帝解殗君、南方赤帝解殗君、西方白帝解殗君、北方黑帝解殗君、中央黄帝解殗君，官将百二十人下，为洗浣肉人，解除腌秽。玉女使者，官将百二十人，各赍真精之水，五和之香，荡洒某家井鳌等，大殗入海，小殗入江，千殗万秽，应时消灭。上请仙花玉女一千二百人，与束方青龙主水使者、南方赤龙主水使者、西方白龙主水使者、北方黑龙主水使者、中央黄龙主水使者，各赍真精之水，洗浣弟子某家住宅神灵，内外清净，并请勑河伯吕公子、营校尉督，一切水官将吏，更相传送，除解某家内外神真，皆令清净，利佑人口。大小若干人，乞无灾瘴，宅舍安宁，向去前途，五瘟不染，行年四出，常保无虞，以为效信。恩惟
　　太上云云。
　　大醮宅章
　　具法位，
　　上言，谨按文书，某州某县某，即日乞恩，同心稽首，口辞自列，信向无功，招延不善，即日起造宅宇已来，未曾醮谢，恐动土兴工，惊动宅上诸神，并及家口行年本命蚕室，奏书博士不敢自专，今谨请镇宅十二禁忌纸章一通，防保宅上人口平安，具如所列。唯专一心，上凭
　　大道，向臣求乞章奏，愿为降赴，证明法教，奉用镇信，以表五方灵官。上请天官为某住宅之中四面内外十二时辰二十四禁忌太岁大将军，青龙白虎朱雀玄武，宅中伏龙、日出日入，人口行年、本命，一切神灵，从立宅已来未曾章醮，今选吉辰良日，谨於中庭安镇法座，铺陈质信，以表宅上十二时辰，分解禁忌。谨为伏地拜章一通，上闻
　　天曹。伏愿上官典者，特垂省理，如蒙恩煦，谨为上请缘吏君五人、治宅官五人、制地君五人，官将百二十人，将军十万人，一合来下，将军二十四吏兵三十万人，及宅中备位神明，及所部里域真官，共部押宅中四面八方内外十二时辰二十四禁忌土公太岁大将军、太阴夫人、青龙白虎朱雀玄武、伏龙勾绞、岁月大小、二耗三公、九卿将军、发盗本命、子丑寅卯辰巳午未申酉戌亥，宅中内外，一切众神，即日即时，应章上达，收敛十二时辰，镇於本位，收捕宅上束西南北，并请安稳，无令触犯。坚屋事讫，言功报劳，以为某家清净一切众神，镇宅之内，官室之裹，钱财集聚，罗绮盈堂，一依符教，收却四面灾祸，永不侵扰，元元一心，以为效信。恩惟
　　太上云云。
　　开通道路章
　　具法位，
　　上言：谨按文书，某州县某，阖门长幼，同心稽首，叩头乞恩辞。但某冢宅衰凶，神鬼侵逼，祸下自招，上延亡人，年若干岁，某月日时染疾，困重无药能疗，因此亡逝。谨依俗礼，棺殓在堂，终始永毕。未测亡人新逝已来，魂魄不知托生何道。恐在世之日，杀害众生，伤损物命，系闭三途，未蒙解脱。罔知作何功德，拔赎幽关。伏闻
　　太上大道有解拔之科，济度亡魂之法，谨赍法信，献五方灵官，荐拔亡人魂魄，暗通道路，无有窒碍。以今元元一心，请求誊奏。但以凡流不明气候，垂恩请省。谨为上请素车白马大将军一人、太玄君一人，各官将百二十人。又请直符告下天地水三官、女青韶书、土下二千石、丘丞墓伯、十二冢侯、泰山二十四狱、皇天九平狱、天一北狱、东岳泰山、南岳衡山、西岳华山、北狱恒山、中岳嵩高山地狱，北都寒他地狱，牢槛诸狱，九江水帝，河伯河侯，将佐掾吏，一切放遣亡人。伏愿生前罪累，并乞消除，殁后愆尤，随章荡除。沐浴清序，逍遥福堂。迁爽净宫，参经洞府。然乞弟子阖门长幼，家口平安，以为效信。恩惟
　　太上云云。
　　拔河章
　　具法位，
　　上言：谨按文书，某州县乡里，某年若干，某月日生，即日口辞自列，胎素肉人，枯骨子孙，千载有幸，得奉
　　大道，从来蒙恩，欣扑罔极。但由肉人信向多违，招延不利，多有厄难，梦想不真，所见不善。推寻算术，云有河神之厄，恐有衰疾，虑致倾危。今凭
　　大道，告诉向臣，求乞章奏，开度衰年厄月，免离三河之厄。臣辄凭口辞，为伏地拜章一通，伏愿三河四海、九江水帝、诸神君等，解释某衰年厄月，水府之中，但名系之处，愿为开度，无令击闭诸狱。又请东方青帝河伯水官、南方赤帝河伯水官、西方白帝河伯水官、北方黑帝河伯水官、中央黄帝河伯水官，各百二十人来下，主为某解拔三河之厄。伏愿
　　天地水三官，女青诏书，拔度刑厄，永保无他，以为效信。恩惟太上云云。
　　保蚕章
　　具法位，
　　上言：谨按文书，某即日乞恩，口辞自列，今为累年养蚕不收，恐有犯粗，以今月吉日良时，於宅内上请东方青帝实室、南方赤帝蚕室、西方白帝蚕室、北方黑帝蚕室、中央黄帝蚕室、蚕家先祖、蚕家公姥、蚕家子孙、天上蚕室、地下蚕室、三十六蚕室，照察某日夜悲愁，罔知救护，唯以一心，上凭
　　大道。谨责心信，向臣求乞章奏，上请五方代公代姥、代家先祖、代家父母、代家子孙、左右四方力士，上请神君，下镇养蚕之姑、养蚕新妇，黑蚕如龙，白蚕如虎，行声如风，食声如雨，雷声震动，不为禁忌，但是殗秽，并令消灭。谨责法信，并在案前，奉请五方养蚕之女。又请五方养蚕之姑。又请蚕父北阳之君、蚕母北君之女，为某宅内今年蛾蚕如愿，播植长滋，斥流瘟疫，虫鼠虚耗，一切消灭。伏愿收茧万石，得丝千斤。知道为真，知章为神，谨为某伏地拜章一通，上闻
　　三天曹。伏愿
　　大道君吏、上官典者，特垂省察。如蒙哀佑，唯专一心，以为效信。恩惟
　　太上云云。
　　接算章
　　具法位，
　　上言：谨按文书，某即日口辞自列，素以胎生，千载庆善，得奉
　　大道，从来蒙恩，诚深罔极。但以凡夫不知纵玑斗建，土宿临刑，恐年命厄会不轻，元辰冲破，天罗地网，算尽将来，九丑备萦，日夜忧惶，贞吉难保，泉壤是虞。唯专一心，归凭· 
　　大道。谨备法信之具，表献五方灵官，即日告臣，求乞章奏，上诣
　　天曹，拔赎身命。臣虽不明气候，辄承所请，谨为伏地拜章一通，上闻
　　天曹。伏愿
　　太上老君、诸君丈人、三师夫人、门下典者、一切监司、阴阳诸曹二吏，施大慈之泽，布罔极之恩，愿为上请寿算君五人、保命君五人、消灾君五人、散祸君五人、扶衰度厄君五人、解罗脱网君五人，官将各百二十人，一合来下，为某拔赎二十四狱、天曹地府、古庙灵坛、社稷将吏、司命曹局，寻检某身有诸罪目，死名在黑簿之中者，乞为改易，有厄脱除，有病为愈，已枯更荣，已死更生，衰中得度，厄中得过，月厄年灾，并为散释。某年命不长，寿算短促，伏愿大道弘慈，立更生之道。臣等誊其脆信，上诣三天曹，请拔赎某身命，延年益寿，削死上生。今呈章奏之后，家口大小，灾厄过度，永保康平，宅舍清净，冢宅潜宁，九祖已来，逍遥自在，元元一心，以为效信。恩惟
　　太上分别云云。拜上禳星益算延年章一通，上诣
　　太上某宫曹治。
　　大冢讼章
　　具法位，
　　上言：今有某州县乡里某甲，投辞列款，称门祚灾衰，家累疾病，所作不利，所居不安，求乞章奏，解除冢讼。今据其事状，粗可根寻，必恐其七祖九玄、周亲近属，生存之日，过犯既多，亡殁已来，被诸考谪，子孙未与拔赎，冥漠得以怨嗟，或葬在水源之讼，或殡当神庙之讼，或坟茔穿穴之讼，或棺椁损伤之讼，或旧冢相重之讼，或新冢相犯之讼，年月浸远，胤嗣不知，或水溺火烧之讼，或虫伤药毒之讼，或刀兵牢狱之讼，或瘟疫瘫疽之讼，或伯叔兄弟，或姑侄姊妹，递相连染，以作祸殃。有一於斯，罔不诛责，邓宫案罪，因所甘心，而玄律垂恩，亦容追过。臣辄依千二百官仪，并正一真人三天法师所授南岳紫虚元君治病灭恶之法，谨上请天昌君，黄衣兵十万人，收某家中百二十殃怪，中外强（歹＋羊），十二刑杀之鬼，皆令消灭。又请无上高仓君，兵一万人，为某家收治五墓之鬼，伤亡往来，住着子孙，作殃怪祸害疾病某身，致令死伤不绝者，皆令消灭。又请运气解厄君，兵士一万人，为某解除家中逆注，某身中刑厄，十二刑杀，百二十殃考，皆令销散注滞，使制鬼灭祸，遏却六天之气。又请益天大将军，大兵士一万人，万福君五人，官将百二十人，石安君，官将百二十人，朔平君，官将百二十人，治玄始宫，并为某辟斥故气，收捕天下饮食横行鬼贼，作诸精祟，妨害某及家中大小者，皆令收绝，应时剪扑，即使摧灭，却死来生，灭祸致福。又请石仙君一人，官将百二十人，为某家却灭强（歹＋羊）之鬼，厌绝精祟，不得为害。又请四相君五人，官将百二十人，为某销散家中有考讼鬼祟诸不正之气，侵扰宅舍，致不安稳者，皆即收剪，解释讼考，分别清浊。又请赤天食气君，官将百二十人，为某驰斥亲属远近，及有异姓之讼，逮诸凶恶怨诉，共相侵扰，不肯散退，所为祟害者，悉皆制绝销灭。又请收神上明君，官将百二十人，为某身解除恶梦错乱，魂魄不守，精神离越者，令得安善，使夙注销歇。又请太玄君，官将百二十人，治无渠宫，主某家有凶注之气，令人精神爽越，疾病颠倒，惊邪恍惚，不自知觉者，使销灭贼害，永无殃患。又请制地君五人，官将百二十人，下治其冥泉宫，为某身并家中大小，分解行年本命太岁土王墓辰建破，诸所触犯，为高下卑幼之鬼为业害者，皆令消灭。又请无上天生君，兵士一万人，无上方相君，兵士一万人，并为某收家门先后死亡，有相注逮者，令消灭之。又请厄乡候君，官将百二十人，治太清官；章释君，官将百二十人，治太清宫。又请佑护将军吏兵，赍太玄真符，摄下女青诏书，地下二千石、泰山二十四狱，为某收捕分解冢墓殃逮之鬼，告下地中官长、丘丞墓伯、苍林君、武夷君、左右冢侯、地中司激墓卿、右秩蒿里父老、诸地域所典，并令断绝考害复注之气，一切消灭。若某家祖曾已来，先亡后死，男女大小，凡葬埋所在，有犯十二月建破王耗八将六对伤绝禁忌，音向不正，哺次不得，左前右后，伏尸故伤，妨害男女位座，诸为刑祸，致不安稳，子孙疾病者，悉为解释和合，随源补复，反凶为吉，转祸为福，生死幽明，不相关涉。请都星君，官将百二十人，治华盖宫；诛殃君，官将百二十人，治仓明宫；太白中阵明君，官将百二十人，并为某家七祖已来，先亡后化男女大小，解星官复连，收十二时刑祸迟留逆杀，皆使除灭死亡，断绝复注。若下官故气，假托形影，导从鬼兵，驱逼先亡，伤注之鬼，去来家门，迫胁生人，拘录魂魄，致为疾病者，一依鬼律收治，皆令消灭。又请无上天玄君，兵士一万二千人，为某收治远近贵贱尊卑男女，凡诸有谋口舌诽谤咒诅之气，皆令伏匿，不得为害。又请赤砂君，官将百二十人，治南昌宫，为某家收五蛊六魅，百二十凶灾，及虚耗之鬼，常为某所居宅舍致费损不利者，皆令消灭。凡上请二十四君官将吏兵，即日一合来下，各随本职，为某解散考谪，消除殃祟，和释诸所，断绝注气，先亡后死，及种族亲戚，有横暴枉滥、流亡客葬、无后之鬼，预是前八十一讼之事件，百万种种之考注，并各寝息，不得动作，一皆消荡。若犹有欲兴造怨望，觇伺间隙，因垂衰便，构扇祸害者，尽皆收检剪扑，速令灭绝，不得与某有相关涉。存亡异境，祸福各对，当令某身并家口，从今以去，神气流布，天灵辅卫，五藏调理，六腑宣通，真精内充，百病消歇，行业成就，功德日新，吉祥咸降，祆邪散灭，公私昌炽，存亡荷赖。所请天官君将吏兵、文武职司，并立勤绩，驱除鬼害，收剪有功，请即为言功迁赏，加秩进爵，差次高下，如天曹常科，无使恚恨。某所赍交脆，紫纹四十尺，命米一石二斗，钱一千二百文，着体摩衣一副，状纸一百二十张，墨两铤，笔两管，朱一两，书刀一口，净席一领，净巾一条，即以酬官君将吏勤劳之效。恩惟太上云云。臣谨为某身居疾病，解先亡后死者考气注逮，拜上大冢讼章一通，上诣云云。
　　又大冢讼章
　　起自茅山七真。许长史云：欲上升，为上三世被冤家殃讼，有西灵夫人告令求道官拜奏冢讼章以解洗冤债。其章具有仪注，若明日拜章，今夜具备浴室五所，如人之沐浴，具备如力，及先制小衣服三对，兼具银钱，献上先亡，以充洗洗。明日奏启讫，即烧章。随章烧衣服及钱财，亦须严洁，具备之。又云：夫人家事破落，名宦不泰，死厄疾病，痛苦连年，生业不兴，子孙凌替，皆云上世考讼，亡灵不安，殃及生人子孙，致之如然。能三年内频拜奏此章，当有大益。章词临时看意改移，当从简正，不可烦渎。
　　具法位，
　　上言：谨有某官某乙，年若干岁，某月日生，贯某州县乡里，某为户头，即日叩头，稽首自列词状，素以胎诞，千生庆幸，得奉
　　大道，荷恩资育，得见今日。伏以某身或有违杵，或有所求，或谋官宦，或疾厄，谢过，祈恩，任於此入语。莫不因其修习乖违，所行逆理，建功补过，积善不及，上累先亡之祸，下责生人之咎，致令某乙怪梦非吉，所向多违，修念有阙，厄患臻集，虑不全生，莫悟考咎。实惧上世已来，先亡后死，墓谪不解，冢讼相逮，告诉臣，求乞解释。臣某伏按：人生禀阴阳之正气，受形气於父母，血胤连属，逮乎七世，傍贯伯叔，至于兄弟，莫不善恶同源，荣枯相继。阳官赏罚，亦止此条；幽府所施，岂宜广引。服属既疏，为患自息。且各有承嗣，不相滥混，臣以亡人魂爽，动以物接，记籍所明，为例甚众。但肉眼障滞，不能照睹，巫觋所见，亦未穷察，当是形声既分，故音影莫会，至於光像，犹若于生。然情念异同，不必遵旧，所以多致尤恨，亟为祸责。今若不济彼苦津，离此怨路，则终成深害，咎祟方臻。是以经教恳切，每念迁拔为本；训诱款曲，必使解脱为先。而当年在世，莫不罪多福少。罪事既多，则久婴苦切；福业既少，故理无所有。是乃缠绵累业，殃注不已。今虑某家先亡后死眷属名状，冥府自然，未皆放纵。或有拘执责罚，便生讼引。且七世久远，后胤莫测。其中善恶不可详省。今者既无的知其事，谨备显众目，具以陈言。恐某家七祖已来，过去既往，今於三官九府之中，或有溺死之讼，烧死之讼，伤死之讼，绞死之讼，囚死之讼，填迮死之讼，堕坠死之讼，碗蹴死之讼，打扑死之松，毒药死之讼，毒虫死之讼，产乳死之讼，饥饿死之讼，寒冻死之讼，热渴死之讼，魔怍死之讼，瘟疫死之讼，中恶死之讼，霍乱死之讼，瘫疽死之讼，肿注死之讼，症（疒＋休）死之讼，千疹百病，以致於死，皆各兴讼。又有老死之讼，少死之讼，孤死之讼，独死之讼，鳏死之讼，寡死之讼，客死之讼，寄死之讼，裸死之讼，暴露死之讼，无棺椁死之讼，有棺无椁之讼，棺椁穿败之讼，尸体不埋之讼，骸骨不全之讼，乌兽残啄之讼，火烧骨之讼，水渍骨之讼，车马践轹之讼，掘凿污泥之讼，已葬之讼，未葬之讼，葬非本墓之讼，葬犯禁忌之讼，葬不安稳之讼，葬高下东西南北之讼，祖曾、父母、妻妾、娣姒、中外儿孙、兄弟姊妹、伯叔姑侄，更互相讼，育子不养之讼，有儿不举、没为奴婢之讼，同姓之讼，异姓之讼，无宅之讼，无后之讼，愤慨之讼，责怒之讼，悲伤之讼，奄忽之讼。又生时与人有宠爱之讼，有条怨之讼，有争诉之讼，有杀活之讼，有枉滥之讼，及死后受诂对之讼，有惭负之讼，有违约之讼，有咒诅之讼，受考罚之讼，受徒系之讼，受谪役之讼，受二十四狱罪报之讼，受恶因绿牵引之讼。次求恩赦之讼，求还家之讼，求人代之讼，求回这之讼。如此等讼诉之事，各有条领，若溺死之讼，诉其沉沦水府，衣形沾湿。烧死之讼，诉其发肤焦灼，皮肉剥烂。伤死之讼，诉其身形残毁，流连疮血。绞死之讼，诉其绳约紧急，气息壅闭。狱死之讼，诉其铄械拳挛，不得解脱。囚死之讼，诉其团圄幽严，道理不畅。徒配系死之讼，诉其赭钳在身，谪役苦剧。填迮之讼，诉其肢体屈压，不得伸展。兵死之讼，诉其身首异处。堕坠死之讼，诉其筋骨摧碎。碗蹴死之讼，诉其体脉结瘀。打扑死之讼，诉其头破臂折。毒药死之讼，诉其肠胃溃断。虎狼死之讼，诉其肌骨瞰食。毒虫死之讼，诉其皮肉肿烂。产乳死之讼，诉其腹裂腥躁。饿死之讼，诉其胃府空竭。寒冻死之讼，诉其战炼冰噤。热渴死之讼，诉其吸吓喘乏。魔怍死之讼，诉其精魂怖悸，鬼所制伏。温疫之讼，诉其寒热颠倒。经绞酖毒。中恶死之讼，诉其卒暴痛，急不得申开。霍乱死之讼，诉其饮食过度，气脉翻错。瘫疽之讼，诉其皮肤脓血，藏腑伤溃。肿注、症（疒＋休）、中风、上气、千疹万病之讼，各诉其沈滞困剧。老死之讼，诉其筋骨疲顿。少死之讼，诉其年志未成。孤死之讼，诉其幼无父母。独死之讼，诉其老无儿息。鳏死之讼，诉无妻妾。寡死之讼，诉无夫对。客死之讼，诉其非旧乡。寄死之讼，诉其非本宅。裸死之讼，诉其无衣袅。露死之讼，诉其无覆盖。无棺之讼，诉体亲土壤。无椁之讼，诉朽腐开显。棺椁穿败之讼，诉漏不蔽尸。体不埋之讼，诉其求瘗掩。骸骨不全之讼，诉求聚合。乌兽残啄之讼，诉失肌肤。烧骨之讼，诉求补复。渍骨之讼，诉求高燥。车马践轹之讼，诉求移改。凿掘秽污之讼，诉求迁濯。已葬之讼，诉求修理。未葬之讼，诉求坟冢。葬非本墓之讼，诉非土域。犯禁忌之讼，诉干触神位。不安稳之讼，诉地气冲激。高下四方之讼，各诉其处，更须转动。六亲九族之讼，各诉其生人违背恩纪。育子不养之讼，诉天性忍害，不得生成。同姓之讼，诉无情礼。异姓之讼，诉相轻滥。无宅之讼，诉非所归。无后之讼，诉绝祭杞。愤慨之讼，诉志气不逞。责怒之讼，诉人侵割。悲伤之讼，诉多厄枉。奄忽之讼，诉不获辞。又生时所与人仇雠事，各有讼诉，并是怨结，莫申追想，引逮其亡后，所兴诸讼，皆由不能自忍，求对生人。大略虽合八十一讼，其中枝叶分散，变成百千万种。又有生为愆罪，死受责罚，汤煮火灼，风刀电解，负石凿山，漕江壅海，如此之目，复百千万条，悉皆讼引子孙，更相摄对。又有阴伏匿怨，内疽隐恨，发念出言，起讼幽显。或值时世不理，患难迫身，不胜哀忧，心悲口毒，剧言怨语，呼天唤地，辱晋光景，秽骂神祇，事彻晓冥，皆成讼考。又立行丑逆，构业无良，犯诸科律禁诚，悉入考目。百年、五十年、三十年、二十年、十年、一年、一月、一日、一时，积考相加，众考集并，命没已后，余考不息，缠绵累积，世世不穷。不知某家七世已来，先亡后死，於此诸条，并何犯坐？或复舍命之日，不自甘分，怨天咎地，呼引鬼神，亦致遗殃相连，终不解释。或有临民理务，枉刻无辜，杀人取财，囚人受货，因公行私，狠戾暴虐。或妻妾闺闱，照察不明，信用偏邪，宠纵谗贼，持上逼下，怨酷丛生。祝梼鬼巫，厌迮年命，使取魂魄，杀以偿咎，因是相讼，亦无穷极。又恐某家七世已来，复有阴罪阴过，阳罪阳过，死罪死过，表裹沈迭，内外怨秽，无德无恩，不仁不孝，欺妄狡诈，违常悖理，塞源拔本，指是作非，天地所弗容，人伦所共弃，没命三官，皆婴对罚罪，相及世结，固督切考课，终无止息。魂爽艰急，日就难忍，不堪荼毒，辞诉鬼官，求引生人，代其剧苦。幽司虽明，亦有曲佞。或能听理鬼言，移檄召对，致某家累年疾厄，频岁灾衰，光怪梦寤，钱财耗减，无可禳厌。告乞玄师臣某，复览诰传，唯应分解冢讼墓注为急，直旨研明，窃思承奉，愿遵幽密，护物为功，驱驰谨按，未敢懈怠，但圣匠辽远，轨迹迁讹，迷非闷恨，靡知定本，辄极心究校，详尽愚诚，参顺经科，备伸虔奉，依法谨赍布素一百二十尺，五方缯纹、白素各八十尺，扫篇五枚，粪筐五枚，朱砂一两二分，席一领，状纸二百张，笔墨各二副，书刀一口，钱五千文，油一斤，香三两，米二石四斗，并先宿备沐浴洗浣之具。臣谨为伏地拜章一通，特愿上官典者，垂神省览，为某家分解先亡后死冢讼诉注之气，令复注绝灭，逮害潜消，人鬼异路，生死乖隔。谨请天官君，将吏兵各司所主，共为某家厌制墓气，解散殃咎，降某家冢痉之所。又於酆都、泰山、河海、丘陵诸谪役之处，三官三府各随源检纠，必使洗释，辄按千二百官章仪，并正一真人所授南岳魏夫人治病制鬼之法，为某家上请太玄君五人，官将各百二十人，又请左右都候官将百二十人，治太明宫；又请佑护将军吏兵，太玄真符，摄解冢墓殃注逮之鬼并阴害，加符告下某家，各用本音姓，角姓冢讼交通所属勾芒之神，征姓冢讼交通所属祝融之神，商姓冢讼交通所属薄收之神，羽姓冢讼交通所属玄冥之神，官姓冢讼交通所属勾陈之神也。及丘丞墓伯、地下二千石、苍林君、武夷君、左右冢侯、地中司激墓卿右秩、蒿里父老，诸是地域所典主者，并严加断绝某家冢讼之气、复注之鬼。若某家自上系高曾祖父母已来，诸冢墓所在，有犯十二月建破王耗、八将六对、伤绝禁忌、音向不正、哺次不得、左前右后、伏尸某姓男女位坐，并为刑祸，虚耗不息，妨害子孙者，兼为解释，和合补复，使生死咸安。即请大玄君，官将百二十人，治无渠官。又请九地君，官将百二十人，治茂理宫。一合下，主为某家分解葬埋所犯十二月建破王耗，及十二丘墓冢讼之鬼，一切须灭。又请都星君五人，官将百二十人，治仓明官。又请太白中阵明星君，官将百二十人等，一合下，并解某家七世已下，前升后化亡人、星宿官将复连，收十二刑祸，迟留逆杀，除落死名，止杀灭殃。又请赤天食气君，官将百二十人，主驱斥亲疏远近及有异姓讼，逮诸凶恶之鬼。又请无上高仓君，兵士十万人，主收五墓之鬼，伤死往来病祟生人者。又请四胡君，官将百二十人，主消考讼之鬼、不正之气，致不安稳者。又请收神上明君，官将百二十人，主收韬转（车＋禀）不宁、恶梦错乱、魂魄不守者。又请天昌君、黄衣兵士十万人，主收某家中百二十殃怪、中外强（歹＋羊）、十二月刑杀鬼。又请盖天大将军十万人，主为某家辟斥故气，断绝注鬼，却死来生，却祸来福。又请太白君百万人，都官从事，考对杀君，各有种数千万人，一合下，营护某身并某家，却死籍，上生名，断祖世中外亡人死注。清浊之气，破杀尸殃之鬼，不得伺候牵引，更相注逮。若下官故气，假托形影，道从鬼兵，胁迫亡人，还逮家门者，一依女青诏书律令，收治绝灭。所请十五君，官将吏兵等，愿一合来下，各随本职，为某解除亡人考谪，疗治众苦，痛恼之疾，尽得平安。克使讼诉不生，殃注绝息。某家诸先亡后死中种族异姓、亲戚周旋、朋友、奴婢、仆妾，横暴枉滥，流亡客葬，无后之鬼，预是前八十一讼之事，及百千万种殃考注逮等，各皆潜宁休息，不得复动作为害。若犹欲怨望，觇伺间隙，构扇祸害者，各尽收执，速令永灭，不使更兴。章御之后，赐某家前亡后死祖世亡人，罪蒙原赦，魂升三天，冢墓安宁，考讼沉静，福被当今，庆流后代，子孙隆茂，宦学光显，计图胜展，公私利昌，疾病除差，怪消梦正，存亡获福，以为效信。所请天官，依都章言功，不负丹誓。恩唯
　　太上分别。求哀臣愚。谨因二官直使、正一功曹、左右官使者、阴阳神次吏、科车赤符吏、刚风骑置驿马上章吏，官各二人出，操臣谨为某官某乙身处官徒，官职沉滞，名位不迁，或云累代门户衰微，子孙凌替，或云官私屯厄，口舌横生，任随本意言之，在临时改张。
　　拜请
　　天官分解亡人冢墓考讼殃祟安死利生制灭祸害乞恩章一通，上诣
　　太上某宫曹治。伏须告报，臣某诚惶诚恐，稽首再拜以闻。
　　赤松子章历卷之五竟
　　赤松子章历卷之六
　　沐浴章
　　具法位，
　　上言：谨按文书右牒，即日稽首，仰虑亡人在生之日，多诸罪累，没命之后，囚闭三官，困苦之中，未蒙解脱。今谨凭
　　大道之力，拯济幽魂宿业愆尤，以今荡涤。谨赍亡人在生衣物，及镇信钱米香油方彩笔墨等，谨於净庭立作浴堂，沐浴之具，皆令清净，免离幽涂。臣今谨为伏地拜章，上请沐浴君吏，沐浴夫人，洗浣玉女千二百人，鉴临亡人，沐浴身形，洗垢除秽，去离桎桔，得睹光明，逍遥快乐，衣食自然，无诸乏少，安稳冢墓，佑利生人，以为效信。恩惟太上众真分别，求哀。臣某谨为拜上天官沐浴朱章一通，上诣
　　太上某宫曹治。云云。
　　解谪章
　　具法位，
　　上言：谨按文书右牒，即日稽首，仰恐亡人在生之日所向多违，招延不利，凶被亡人，遂尔终亡。如此苦切，人天罕测。罪积玄司，衅彰天府，亡者平生之日，三业六根，多诸罪结，上触天禁，下犯地忌，中恨人鬼，有谅罪深，不测魂路，遂即一心，归命
　　大道，告诉向臣，求乞章文，具如所列。臣谨为伏地拜章，上请素车白马将军，兵士十万人，又请太玄君一人，官将百二十人，一合来下，主为亡人魂爽，永离三涂，名书六天，愿为度脱重罪。请太玄真符，告下天地水官府，女青诏书，地下二千石、丘丞墓伯、十二冢神，泰山二十四狱，东岳泰山地狱，中都大狱，天一北狱，皇天九平狱，南岳衡山地狱，西岳华山地狱，北岳恒山地狱，中岳嵩高山地狱，北都寒池牢槛之狱，九江水帝河伯将佐缘吏，一切放遣亡人，永离幽涂，升迁福堂，衣食自然，不得注讼生人。恩惟
　　太上分别，求一及。
　　久病大厄金紫代形章
　　具法位，
　　上言：谨按文书具衔，某年若干岁，某月日生，行年到某，今於某州县乡里观院谨奏金紫代形章一通，某爰自幼小，以至于今，无德无功，叨荣重禄，岁月积久，罪咎弥深。又职在养人，政专抚俗，或绿情喜怒，傍公徇私，或率意刑罚，恨犯真圣，失在毫末，衅重山岳，常惧冥赍，唯无觉悟。某自某月已来，灾疾云云，伏惟
　　大道潜贷，有感必通，某微诚上陈，伏希降鉴。谨依仪式，赍金人一形，紫纹若干尺，随年命，米一石二斗，镇钱一千二百文，油一斗二升，纸一百二十幅，笔两管，墨两蜓，青丝一百二十尺，算子一百二十条，净巾一条，用为法信，上投
　　大道，求乞章奏，削落死籍，注上生名。臣谨按师法，参详天图，某受生九天，冠带五常，九宫篱落，八卦交缠，三光朗照，七元辅身，乾坤覆载，五气翼形，阴阳育养，开导光明，法象天地，名参中元，司命勒籍，太一检年，玄符记录，在南昌上宫、紫兰之内，玉册七宝之函，承天顺地，禀气玄天，定算冥中，初无夭伤，今世运否，三元交丧，真气上升，六天鼓行，千精万邪，枉害生民，致有理不扬，抱枉不彰，三尸枉魂，飞爽弥天，怨鬼号诉，称恨三官，天高地邈，幽冥不理，注连生人，致有先亡祖考，中外伤精，构合为凶。臣按天师九道考经元辰包钩命诀之法，人命受生，有吉有凶，修短之期，各有岁月日时，生值吉德，则长享五福，犯刑遇害，终於六极。谨寻某本命某某，命人以某，为鬼行年某灾厄深重，云云。伏闻
　　大道普慈，好生恶杀，无灾不救，无厄不解，既生当活，已成当盖，哀念一家，愍其厄疾。臣忝任治职，奉宣慈化，不胜所见，谨冒清严，披露丹恳，伏地拜金紫代形章一通上闻，伏惟
　　太上无极大道、太上老君、诸君丈人、天师女师、三师众尊，乞垂大恩，特赐原赦，解某宿对之愆，千罪万过，道气广覆，回育养之恩，救济一切，赐续寿命，身入福德之中，以上官典者垂神省理，分解年命，生月胎日，宿新灾厄，凶祸之气，随事和解，为某上请三十二天帝君、长生司马，代形度命，南昌元君、监生使者、各三十二人，乘飞龙羽车，三十二天帝，兵马各九亿万人，一合来下，赍某金人紫纹，上诣三十二天，历星检宿，宫曹之中，贸名易形，更请真神玄元生气下入某身中，更注上生籍，延命无穷。谨请延年益寿君各五人，官将一百二十人，一合来下，赍某代形金人紫纹信物，上诣太清玄元生气宫，伏请下条星度算君、贸名易形君、脱死上生君，又请臣身中功曹使者、太阴考召君吏，赍某代形金人紫纹，上诣北斗太阴御女下一重冥宫，太阴典死籍库璧柜之中，贸某身名，易某身形，上名生籍玉历之中，延命无极。又请□□君五人，官将百二十人，太皇万福解患君五人，官将百二十人，三天解厄君、解害君各五人，一合来下，主为某上解生年日月胞胎所犯日月五星二十八宿丑星恶宿，下解地祇禁忌五灾六害七咎八难九厄十苦十二刑杀，愿北斗七星削除某死名，贪狼巨门断绝死源，禄存廉贞贸易死形，文曲武曲除籍死录，天纲破军杀气不加。愿三台君解某行年六害过度疾病死丧之厄，岁月日时之厄，天地之厄，牢狱之厄，兵贼之厄，四时五行金木水火土之厄，千凶万厄，尽乞度脱。请烦东极青华九玄上官青帝、监生度命君、贸名易形君、神仙度世君各一人，兵士各九百万众，乘青云羽车，飞行万里，一合来下，赍某代形金人紫纹，上诣长生宫中，为某贸名易形，更上生籍玉历之中，青帝冠带，延命无穷。重烦南极南昌宫中赤帝、监生度命君、贸名易形君、元气受生君、神仙度世君各一人，兵士各九百万众，乘赤云羽车，飞行万里，一合来下，赍某代形金人紫纹，上诣南极长生宫中，为某贸名易形，更上生籍玉历之中，赤帝冠带，延命无穷。重烦西极白素宫中白帝、监生度命君、贸名易形君、元气受生君、神仙度世君各一人，兵士各九百万众，乘素云羽车，飞行万里，一合来下，责某代形金人紫纹，上诣素云宫中，为某贸名易形，更上生籍玉历之中，白帝冠带，延命无穷。重烦北极玄斗太阴宫中黑帝、监生度命君、贸名易形君、元气受生君、神仙度世君各一人，兵士各九百万众，乘玄云羽车飞行万里，一合来下，责某代形金人紫纹，上诣太阴御女下一重冥宫中、太阴典死籍库璧柜之中，为某贸名易形，更上生籍玉历之中，黑帝冠带，延命无穷。重烦中央高皇三十二天玄都紫微宫中黄帝、监生度命君、贸名易形君、元气受生君、神仙度世君各一人，兵士各九百万众，乘黄云羽车，飞行万里，一合来下，赍某代形金人紫纹，上诣三十二天始生元气宫中，为某贸名易形，更上生籍玉历之中，黄帝冠带，延命无穷。谨请某本命某并从官某人，千乘万骑，为某保守禄命，拘制三魂，灭除九气，易形生神，安镇宫府，长生无穷。又请某行年某并从官某人，千乘万骑，为某保延禄年，拘制魂魄，削死上生，安神定气，永镇生宫之中。愿真君父母为某上消天上四方星宿之灾，下散地上八方之祸，各保某禄命，上诣三天曹，解某身中真官考召，解脱罗网，削死上生，移名玉历生录之中，转祸为福，转凶作吉，以德消刑，以福消祸，四时五行，金木水火土，虽复相杀，还复相生，戊己中和，神仙道成，愿左右玄元始气生活某。若犯天地水三官殃考，应还鬼伍者，愿三台君解除。亿基万考，千咎百祸，十凶九厄，三灾八难之中，特为解救，增益算寿，更着生录。愿明曹典者，寻拔十方之内，某所犯宿连罪命衰厄所在，悉为随事和释於三河四海、九江八极、天地水三官、百二十曹府、六律九章、泰山二十四狱、玄河北狱之中，拔赎某三魂七魄，女十四魄。还附身形。又请三天拔命君、度厄君、度命君、济厄君各十二人，消灾散祸君十三人，仓谷吏、树木啬夫、二十八宿、三百六十五度、周天八极君十二人，左右执法君十二人，官将百二十人、河畔六府、河伯水府、解厄缘吏三百六十人，又请中宫闲能兵士百万人，一合来下入某身中，消
　　除行年本命十二禁忌，冲破拘元检败，大会小会、五刑九厄、五凶六害、九丑衰厄安定五藏，调和六府，百病除差。又请周鼎君一人，治大夫宫中，为某和解历纪，周旋八极，除死籍，上生名，超百二十生气，延年不老。又请南上君一人，官将百二十人，治列库宫。周玉君一人，官将百二十人，治地理宫中，衣彩朱袍，丹阳之帻，通天之冠。又请周鼎玉女千二百人，衣彩衣，一合来下，为某致含生之气，延年度厄，召还魂魄，附某身中，记生名，除死籍，乞生活。章上所请千二百官君将吏兵，并勑下某身所住所居里中，监察真官四野九野都平君，道上二玄三元四始甲子诸官君，十二水帝河平侯，所在神祇社稷，咸承臣今章御之后，乞某灾厄过度，年命延长，四大休吉，道力扶持，元元安稳，以为效信。恩惟
　　太上分别，一辰原臣愚。谨因二官直使、正一功曹、左右官使者、阴阳神决吏、科车赤符吏、刚风骑置驿马上章吏、飞龙骑吏等各二人出，操臣谨为大道弟子某奏金紫代形解厄延命大章一通，上诣太上某曹治。
　　收魇梦章
　　具法位，
　　上言：谨按文书，某列诉千生有幸，得在道门，以自保持，被蒙恩覆，阖门端正，每自喜乐。但以肉人奉法初浅，愆咎累臻，某自近已来，寝卧不安，眠则魇魅，又梦寤参错，多见先亡后化往来，辄便惊魇，大小惶怖。依凭
　　大道请治，告臣求乞章奏，以自救护。谨为拜章上闻，愿乞
　　大道哀愍肉人，解除殃害。若有故气太岁太阴大将军，此时司命十二月建，前后八神，拘刑破杀，宅中伏龙，七狱掾吏、迟留逆杀、四面蜚功、悬尸六害、十二下媚，及客鬼寄住之气，尽令消散。谨请万神君五人，官将百二十人，主为某却死来生，却祸来福，辟斥故气，精祟注鬼。重请天昌君，黄衣兵士十万人，主收某家中外强□、十二刑注、梦寤之鬼。重请太阳君一人，官将百二十人，治佐兰官，主治眠卧不安，惊怖之鬼，皆令销却。若有冢墓十二冢讼强□，复连一切，尽以三气除之，解绝复连，不得为后生人作精祟。重请天中敢健吏兵君，官将百二十人，主收捕某家先亡迟留逆杀考害之鬼，付女青北狱治罪。某身中所苦，悉令除差，卧得安贴，不复惊魇。恩惟
　　太上分别，求一辰。
　　为亡人首悔赎罪解谪章
　　具法位，
　　上言：谨按文书，某乙素以下官子孙，运会有年，遭逢大化，操信制属，以自保治，蒙恩覆盖，大小庆慰。而以顽愚，修奉多违，以招考罚。顷来轗轲，凡百无善，某身疾病，从来云云。伏自考思，精祟所由。恐亡人某生时犯罪，不忠不孝，不仁不慈，娌情嫉妬，骂誉咒诅，牵天引地，叫唤神灵。或贪财盗窃，枉克非理，改动所作，凡百无善，致收大考，击身后土。恐亡殁之后，被受重谪，魂魄考对，结在三官，徒刑作役，楚毒备至，不堪困苦，逮累生人，致令某家基考复注，殃祸不绝，生死困辱，不自解免。元元之情，凭恃道气。某今备条某生时罪状，首列诣治，并责某物，以立心信，拔赎某生时所犯百万之罪。臣以顽间，不明鬼气，谨承某辞，伏地拜章上闻。唯愿
　　太上大道、天师门下典者，特垂恺悌之恩，察臣所奏，乞依
　　太上首悔之制，为某家亡人某随事和释，解散考谪重遣。功曹使者，责某信仪，遥诣
　　三天曹，按某生时所犯，随原料剔，削除刑名，绝灭事目。谨请太玄真符摄下女青诏书，地下二千石，丘丞墓伯，十二冢神，泰山二十四狱，中都大狱，天一北狱，皇天九平狱，天地水三官，河侯河伯，将佐缘吏等，一切放某等魂魄，使还附尸骨，免离囚徒困苦之中，得上属天曹和乐之地，断绝殃注，灭除死籍。若某生时有犯五盟七诅，更相拘牵，结逮不解者，某乞丐一切解罢释散。某家从今以去，令生死安稳，门户隆利，疾病除差，以为效信。恩惟
　　太上分别。求哀。
　　卖亡人衣物解罪谪迁达章
　　具法位，
　　上言：谨按文书，某列素以胎生肉人，下官子孙，千载有幸，得奉
　　大道，兼蒙恩育，赐某大小百官重箓，参佩内外，光显非分，实荷罔极。但某等肉人，生长季俗，不能承科，奉戒多违，招延考罚。亡过某前得疾病，不蒙原赦，以某年月日谢命三官。从此已来，疾气云云。恐某先身宿绿，及在世之时，所行罪恶，新故乘衅，及存亡考负，魂魄击对，在三官困苦之中，不堪忧恼，注逮生人。某大小痛死忧生，无复情计，不知立何功德，以相拔赎，谨责某生时服饰某种衣物，以赎某死魂，重谪断绝，复连归命。告臣求乞章奏，上如所列。臣以
　　大道慈化，怜生愍死，归向之民，存亡戴赖，最以幽挚之魂，有升迁之庆，法轮开度，化生人道。某丹心恻尽，敢绿慈恩，仰希照润。谨冒清正，拜章上闻，唯蒙
　　太上无极至真申臣所奏，原赦某先身今世，特垂料省。谨为上请素车白马将军，兵士十万人，又请太玄君一人，官将百二十人，主知某魂神闭击所在，若长沦三徒，名书六天，愿尽为度脱。重请仙官大历君，官将百二十人，治西水宫；重请太玄真符，告下天地水三官，女青韶书，地下二千石，丘丞墓伯，十二冢神，泰山二十四狱，中都大狱，天一北狱，皇天九平狱，东岳泰山地狱，南岳衡山地狱，西岳华山地狱，北岳但山地狱，中岳嵩山地狱，北都寒池牢槛诸狱，九江水帝，河侯河伯，将佐掾吏等，一切放某魂魄，削去罪目，解除刑名，放囚出徒，沐浴冠带，迁升福堂，反胎化生，还於善门，绝死注於六官，上生名於丹籍，赐某等大小所苦，并蒙除愈，口数无他，向愿从心，以为效信。生死千罪万过，唯乞原赦。恩惟
　　太上分别。求哀。
　　灭度三涂五苦炼尸受度适意更生章
　　具法位，
　　上言：谨按文书，臣以凡愚，先身功微，虽生人道，履於秽世，尘浊所染，自分沦胥，绝望天路，皇极哀矜，未见刑辟，闯关侥幸，得参三景真经。虽志自克励，而为尸虫所缠，累在嗜欲，触事违戒，加值今阳九运促，驱除已及，功没罪见，未能自拔，常惧一旦奄忽无期，虽念自新，而结缚未解，善绿未至。敢以刑余之命，於三掠之门，冒陈瞽诚，干杵天真，追念悚息。臣某等诚惶诚恐，顿首死罪死罪。臣窃见经旨明戒，有可凭恩。经言：自非先身有善，累劫之功，名书琼简，不得妄见宝经。预以见者，皆应升度。或功德未足，生死未充，未得白日飞腾。或托尸解，暂经太阴，魂神受对，寄形地官，因绿期讫，得还故宅，一时俱升。如灵旨所诚，则奉法者，犹有可冀。是以愚臣敢申所见。即日有某郡县乡里某，年如干岁，本命某甲，某帝领籍，某月生，受命某天。某在世之时，窥 （门＋俞）好慕，诣道士某，登坛结盟，奉受三景洞经，供养礼拜，时修斋直，但某身履下世，秽浊所牵，功德未满，灭根未绝，如灵旨所期，某虽形灭，应在尸解。恐某因绿未定，先功未充，以某月日时以疾去世，托灭太阴，形寄土官。今停柩殡宫，须待良辰，迁还蒿里。功德未足，未便早迁，恐为土府所见驱逼，不相容安，魂飞魄扬，尸形匪宁，摇动考对，注连复生。臣宿世因绿，与某忝结天亲，俱处末俗，私心忧念，虽灵契有定，臣犹不自安。嘉荷任之日，以开度为先。今仰凭
　　无极天尊、元始大化、明真之旨、正一之科，谨为摄斋，拜章上闻。愿
　　大慈哀矜，原除某前身及在世时所犯罪衅，诸有三涂之根，五苦之结，在三官九府考属执罚之曹，神兵力士锤杖之下，刑系刀山剑树，九幽长夜地狱之中者，乞申臣今章，告下三官，赐以某生时建善之功，拔度魂神，还复故形。若某神离魄荡，尸肉朽腐，愿五帝尊神还其肌肤，养复魂神，三光饮哺，注以洪泉，通其荣卫，润以血气，应转者转，应度者度，应生者生。愿某所属某岳某山真灵正神，为符下九土地官，各依部界，供给有无，一如明真科旨。当使形安神守，魄不荡散，顿消罪源，精神还复故宅。乞臣章御之后，某复受生炼尸，还复故形，上补真仙。伏愿
　　太上门下典者，申臣翘翘之心。所奏蒙御，开度幽冥，上愿
　　天慈造化，无量大恩，下使臣愚念不辜。恩惟
　　太上分别。求哀云云。为某拜上灭度形神、拔出三官九府三涂之根、五苦之结、开九幽地狱、还复魂神、炼尸受度、适意更生章一通，上诣
　　太上某宫曹治。伏须告报。
　　出丧下葬章
　　具法位，
　　上言：谨按文书，某列奉法无状，招延凶考，亡人某以某年月日役命三官，安丧宅内某地，未得葬之。当以今月某日某时，权移某尸柩，从某地出，安埋某处。某奉属清真，委诚道气，不复从师卜问，惧为太岁将军、十二月建、钩刑破杀、下官故气、千禁万忌所见伤害，求臣上闻，以自防护。臣按某为道民，事与俗殊，送终葬死，无所忌讳，一心之民，在可哀愍。谨请太素太始君五人，官将百二十人，又请葬埋吏十二人，一合下符，摄下女青诏书，地下二千石，丘丞墓伯，十二冢侯，及所经由里域路次禁忌之官，不得侵犯某家，当令某潜宁后土，精爽安稳附就，魁纲众忌，一切消灭。要以某家死生无他，以为效信。事讫言功。恩惟太上分别 。求哀。
　　新亡迁达开通道路收除土殃断绝复连章
　　具法位，
　　上言：谨按文书，某列素以胎生肉人，下官子孙，千载有幸，得奉
　　大道，被蒙恩覆，得全首领人口，某等诚用欣慰。兼蒙师道所见哀怜，赐署某大小天官箓治。荷恩隆重，实在罔极。肉人生长末俗，不能勤修，建立功德，上报恩泽，百行多违，罪过山积，招延考罚，家门衰顿，丧祸不绝。亡过某前得疾病，不蒙原赦，以某年月日命谢三官，从此已来，宅舍不安，鬼气不绝，光怪梦寤，疾病云云。丧衰之余，惧怖屏营，恐某等死时日恶，殃注不已，诣臣告诉，求乞章奏，上如所列。臣按受阴阳造化而生，虽承九天之业，假备四大而成，生时相给，终毕相还，阴阳相配，雌雄相随，阳唱阴和，男行女从，三万六千神，眼为生宗，受明日月，卯酉二门，在人为神，去人为鬼，人之将死，故眼睛光堕，左雄右雌，名曰土殃。从一至三，雄白雌黄，二七十四，毛羽飞翔。翅脚带毒，动则辉光。口衔金杀，向人
　　皆亡。束西缘纬，南北乘经，值遇太岁，太阴将军、王耗之神，住不敢行。途路既塞，恐成灾殃。有犯重丧，奋羽吐毒，注害生人，死注不绝，绿此而兴。又恐某属三涂，尸役地官，摇动驱逼，还逮生人。臣以师道正一严明，生死异世，不得相干。某生死气逮，注复相延，
　　如不解救，则存没莫分。人命至重，枉槛难容。臣谨为拜章一通，伏愿师道必垂哀矜。愿请仙官讨气君一人，官将百二十人，主为死人某开通太岁、太阴大将军，此时司命王耗，千禁万忌，约勑四时之官，开通道理，不得拘留某精爽注复生人。又请北辰司马都官从事君一人，官将百二十人，诛殃君五人，官将百二十人，收捕某死时雌雄殃杀魁纲之鬼，复注之气，疾速去离。某家各还本属，四时之官，不得拘留，原某前身及今生在世时千罪万过，千愆万咎，悉皆赦除。某盟结既解，迁达魂神，去离三涂五苦，还升福堂，衣食自然，利佑后人，不得更相恋慕，复连殃注，於今断绝，地官卫尸，神还更生。并赐某家从今已去，大小某等疾病阴私除差，门户安稳，生死受恩。恩惟，
　　太上分别。求一及。
　　新亡洒宅逐注却杀章
　　具法位，
　　上言：谨按文书，某素以胎生肉人，下官子孙，运会有幸，得染清化，常蒙恩覆，诚自欢慰。但肉人阖门顽愚，施行多违，招致考罚，顷年以来，家居轗轲，丧死相系。某抱病疾，以某月日死亡，恐某死亡之日，注复生人，有土殃恶气，丧车□□雄雌之鬼，盘停宅内，伤贼不已。肉人惶悸，无复心胆，告诉向臣，求乞请除宅中注杀，安神定气，上如所列。臣按人死之日，魂魄流散，化成八杀，雌雄咎注，丧车□□，或出或上，还重杀害，缠绵宅内，伺候衰缺，复欲中伤，注害生人。谨为伏地拜章一通上闻，特从大道回神降福，流清荡浊。谨请天中敢健吏兵千二百人，又请逐注鬼禽奇君、水坦吏各一，合来下某家宅舍之中，收捕尸注鬼，雌雄客杀，丧车□□，一切绝灭。又请却杀将军十二人，一合下到某家宅中，收却百二十殃杀之鬼，并劫某家所居里中真官注气，并守宅三将军，二十四吏，兵士三十万人，各坚兵刃外向，绕宅三重。又请神水使者与请官并力扫洒宅中神水，云行万里，清严宅内，荡除尸秽，众官备卫，神明镇守，并迁某临亡之时报杀将军，功成事讫，各还天曹，列受功赏。并请安宅、稳宅、镇宅、清正吏一合下，安镇宅舍，保护人口，使复注绝灭。肉人千罪万过，生死所犯，一乞原赦。恩惟
　　太上分别。求哀。
　　受官拜章
　　具法位，
　　上言：谨按文书，某素以下官之余，胎生下愚，遭遇开泰，得在民次，猥蒙天地重光之覆，得预阶伦。昔处在某朝，职满被铨，迁报某位，王命已行，不敢稽阙。当以某日拜受板印，仰凭大化清淳之气，奉发之日，不问时王，归情师道，告臣求哀。谨为伏地拜章上闻，为某上请朱雀君一人，官将百二十人，治洛平宫，主万民和合，宾客人众，饮食皆令笑喜，无有怨恶。重请位官受爵君，官将各百二十人。重请四方夷蛮戎狄君，官将各百二十人，一合下，营卫某。受拜板印之后，辟斥众灾禁害之气，使某职显易迁，居官清利，安稳无他，以为效信。所请君吏，谒言上官，中宫录署，无令志恨。恩惟
　　太上分别。求一辰。
　　临官莅民章
　　具法位，
　　上言：某以下愚，误蒙大恩，为时所铨，显叔某县。王命既加，当亲民物。便以时世伪浊，人鬼互权，肉人功薄，无以禳灾。今月某日，启迈即路，克用某月日到境入界，仰恃道气，不敢卜日问时。入境之日，为土地精灵、符师社庙、饮食故气、太岁将军、道上禁诃、五行王相、魁纲诸忌所见中伤，告臣自列，求乞防保。谨为拜章，愿上官典者，告下某里中土地真官、邮书驿骑、亭传里邑，皆为开通营卫某身。重请昌落君一人，官将百二十人。重请佑护将军、万福丈人、官将，辟斥众灾。解除禁害君一人，官将各百二十人，与四方夷蛮戎狄君吏各一合来下，同共营卫某身，太岁将军，四时王耗，千禁万忌，使某到境入界，安稳无他，居官清利，口数康靖，在职迁显，岁终如愿，时君将吏，言功报劳。恩惟
　　太上分别。求一辰。
　　受官消灭妨害章
　　具法位，
　　上言：谨按文书，某遭遇时会，得在清化，身佩仙官，出入蒙恩，诚用光慰。某从某世已来，官爵相承，蒙国重恩。今忝某职，以某日恭受王命，溥倚大道，不卜不问，不择日，不拣时，持心而行。自受职已来，梦寤参错，疾病更互，怪异妄生，不知何由。推按岁历，天地六甲，受板日，某子值五离本命，某子行年甲午破子，以十一月受板。复是衰月，太岁某，刑杀在某，墓杀在某，某为刑杀，更相冲克。时日所临，下值六合，仍会六害。伏闻
　　大道无禁无忌，精诚不至不能，禳灾却害，驰来告臣，求乞文书，谨以上闻，愿以道气下流。谨为上请天阁君，官将百二十人，治安阳宫，主开除九天禁忌。某受命者，消灭之。请天王玉女千二百人，衣青衣，主收天下万民，拜官受位，印金银，通神明，却灾除害，身寿百岁，若某拜受之日，为五离时，有妖恶众害，悉为消灭，乞上官典者差下所请。某中如干政君若府，云府中二＋四政。若郡，云郡中二十四政。若州，云州中十八政。县，云县中七政君。一合并力为某禳却众恶，消灭禁忌，在官无他，论议合德，吏民欢心，时蒙迁位，岁竟安稳。如愿之日，所请天官，言功报劳，不负效信。恩惟太上分别。求哀。
　　迁临大官章
　　具法位，
　　上言：谨按文书，某素以胎生肉人，枯骨子孙，昔以乐化制，属
　　大道以自保治，蒙恩端厚，常自喜慰。某冑胤之门，世以仕官为业，累为某官，综治王事，名续显着，今还某职，非某肉人所能披致，仰感大道覆载之佑。某官处在机要，或在塞外云云。职摄百国大政，君臣多是强势，吏民权下，悉皆习滑，又多狱系，枉直难明，惧文失中，遭罹谴负，归诚
　　大道广纳之施，诉告向臣，求乞文书，以自保护。臣忝荷重任，不胜肉人告诉之至，谨冒清严，拜章上闻，愿垂矜佑。谨请束九夷、南八蛮、西六戎、北五狄君各十二人，将吏兵士及时下，围绕某所住宅，侠从左右。重请万福君五人，官将百二十人，主辟斥故气精祟，咒诅媚固，使却死来生，却祸来福。重请大星君五人，官将百二十人，治石仙宫，主制百姓口舌，谗谤不行，收正其位，令百姓吏民相见笑喜。重请佑护将军、万福丈人，官将百二十人，主营卫某身。重请青苍君，官将百二十人，治巨门宫，厌官怨条刑祸之气，止之不到。愿上请天官时君，将吏一，合同时来下某州郡县乡里舍，各随所主，拥护某身，
　　辟斥邪精瘟毒疫疠之气，谋议媚固，皆令消灭，使某心开意，悟五神聪，了所言者，当所作者，允如千百口，皆为伏诺，蕴积唯新，阖门平安，岁终举善，公私隆利，以为效信。当为时君将吏言功举迁，以报劳苦，肉人大小千罪万过，并乞原赦。恩惟
　　太上众真分别。
　　保护戎征章
　　具法位，
　　上言：谨按文书，某列素以胎生肉人，下官子孙，运会有幸，遭逢大化，被受恩覆，诚用欣慰。但以顽愚，罪过山积，常招祸祟。云云。道里长远，行经江山，历涉淮泗，方向凶敌，白刃之中，锋毒既交，酷加文武。又军法严峻，动有枭戮，妨恶持权，胁人为暴。肉人功薄，无以禳灾。恐某当此厄难，不能度脱，元元之情，凭恃道气，诣治告臣，求乞佑护。谨为伏地拜章一通，上请东方九夷君、南方八蛮君、西方六戎君、北方五狄君各十二人。重请千里君、万里将军、佑护将军，共营卫某身，随逐覆盖所在之处，常令安稳。辟斥众灾、疫疠鬼贼，使某白刃不加，度脱厄难，官中清利，无他谴负，以为效信。当为时君将吏言功报劳。恩惟太上众真分别。求一及。
　　赤松子章历卷之六竟
　　
